<!DOCTYPE html>
<html>
<head>
    <meta charset="UTF-8">
    <title>明实录太宗实录 - 第 21 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太宗实录 - 第 21 页/共 95 页</h1>
    <div class="content">　　○丙申
　　○秦王尚炳嫡长子生赐名志土□怛  敕宣府副总兵武城侯王聪同安侯火真及宁夏总兵官左都督何福等曰使臣自哈密还言鬼力赤率众各赍三月粮挤乳马二匹骟马二匹持斧锯为开山伐木之用言与瓦剌战罢即旋兵南来朕意斧锯或为破寨之用又赍粮颇多南来之言或然其严兵备之来则击之虏或先以数骑来诱切勿穷追恐堕其计既又敕福曰宁夏多屯所虏卒至恐各屯先受掠可于四五屯内择一屯有水草者四围浚濠广丈五尺深如广之半筑土城约高二丈开八门以便出入旁近四五屯辎重粮草皆集于此无警则各居本屯耕牧有警则驱牛羊从八门入土城固守以待援兵则寇无所掠此特守屯一事朕遥计如此其攻取战守之策在尔深筹之  旌表河南府永宁县民王仕能孝行及本县民赵三妻孙氏饶州府鄱阳县民方克和妻张氏常州府宜兴县民宗仲庸妻谢氏镇江府丹徒县民梅招弟妻时氏泸州江安县大州驿驿丞张奎妻何氏贞节仕能丧父庐墓三年不御酒肉奉母尤孝孙氏等俱蚤丧夫守志不贰乡里称之有司以闻故并族表其门  上御右顺门与侍臣论胡元兴废皆由天运  上曰天运虽有前定之数然周家后来历数过之盖周之先德积累甚厚其后嗣又不至有桀纣之恶使夏殷之后不遇桀纣未遽亡若顺帝不恤军民不理国政而荒淫无度安得不亡故国之废兴必在德不专在数也
　　○丁酉
　　○老挝军民宣慰使刀线歹遣使护送前安南王孙陈天平来朝奏曰臣天平前安南王烜之孙奣之子曰煃弟也曰煃恭遇天朝率先归顺  太祖高皇帝封为安南王赐之章服在位二年而卒其弟日□敬立亦止二年子晛继之贼臣黎季犛当国擅作威福晛稍欲抑损季犛弑之而立晛子颙国之大权尽出季犛与其子苍左右前后皆树逆党颙惟拱手而已未几复弑颙而立颙子＜安火＞蒙然幼稚尚在襁褓季犛父子乃大弑陈氏宗族并＜安火＞弑之而取其位更姓名胡一元子曰胡＜大互＞自谓舜裔胡公满之后遂改国号大虞季犛僭号太上皇子＜大互＞为大虞皇帝臣以先被弃斥越在外州方季犛父子志图篡夺臣幸以远外见遗臣之僚佐激于忠义推臣为主以讨贼复讐方议招军而贼兵见迫仓皇出走左右散亡逆党穷追放兵四索臣窜伏严谷采拾自给饥饿困厄万死一生久之度其势且哀怠稍稍间行艰难跋涉以达老挝然时老挝多事不暇顾臣瞻望朝廷远隔万里无所控告屡欲自绝苟且图存延引岁月忽读诏书知  皇上入正大统率由旧章臣心欣忭有所依归然以抱疾积久至于今年始获躬睹  天颜伏念先臣受命  太祖高皇帝世守安南恭修职贡岂为此贼造祸滔天悖慢圣朝蔑弃礼法累行弑逆遂成篡夺陈氏宗属横被歼夷所存者惟臣而已臣与此贼不共戴天伏然圣恩俯垂矜悯因叩头流涕又言贼臣季犛已老诡谋逆计多出黎苍攻劫占城欲使臣属又侵掠思明府夺其土地究其本心实欲抗衡上国暴征横歛酷法淫行百姓愁怨如蹈水火臣之祖宗世尚宽厚今国人嗷嗷颇见思忆  陛下德配天地仁育四海一物失所心有未安伐罪吊民兴灭继绝此远夷之望微臣之大愿也  上怜而纳之命有司赐居第月给其廪饩  夜有星如鸡子大赤色尾迹有光出天苑东南行至孙星旁一小星随之
　　○戊戌
　　○改四川道监察御史蔺辅为湖广道监察御史
　　太宗文皇帝实录卷之三十三


大明太宗文皇帝实录卷三十四
　　永乐二年九月己亥朔
　　○辛丑
　　○复大理寺左右二寺评事左寺四员右寺八员其审录内外刑名俱旧制  播州宣慰使  源四川芒部等军民府长官程番等十二长官司各遣人来朝贡方物贺立  皇太子赐之钞币
　　○壬寅  敕巡海总兵官清远伯王友等曰今北风将起贼船难至巡海军士寒衣未备宜统率回京休息  鞑靼知院马剌沙率部落驻于哈敦不剌之地遣其属民里不花等至京师纳款请朝  上许之遂命民里不花等往导马剌沙入境而敕镇守大同江阴侯吴高遣兵纳之耳今纳束所遣将士毋有侵扰  真腊国王参烈婆畏牙遣陪臣柰职等九人来朝贡方物赐钞币表里初中官往使真腊将归有从行军三人遁索之不得国王以其国中三人从中官归补伍至是礼部引见  上曰中国人自遁何预彼事而责偿且得其三人语言不通风俗不诣吾为用之况其皆自有家宁乐处此尔礼部给之衣服予道里费遣还真腊尚书李至刚等言臣意中国人必非遁于彼者或为彼所匿则此三人亦不当遣  上曰不用逆诈为君但推天地之心侍人可也  都察院佥都御史王平有罪下狱时监察御史郑中鞠狱受贿变乱是非冤者上诉诏平辩之平受中嘱辩不公事觉  上问平平不以实对刑科都给事中张信等劾奏平并劾左都御史陈瑛等明知平罪不紏法应连坐诏下平狱而释瑛等不问  福建布政司奏有番船漂泊海岸询之是暹国遣使与琉球通好因风漂至已籍记船中之物请命  上谓礼部尚书李至刚等曰暹国与琉球修好是番邦美事不幸船为风漂至此正宜嘉恤岂可利其物而籍之卿有善人犹能援人于危助人于善况朝廷统御天下哉其令布政司舟坏者为之修理人乏食者给之粟候便风其人欲归或往琉球导之去
　　○甲辰
　　○擢刑部郎中艾少岳为晋府左长史礼科给事中何仕让为右长史赐敕谕曰古昔帝王有天下必树藩国以卫邦家朕  皇考太祖高皇帝创有大业仿古制封建诸子皆慎简端人以辅导之朕兄晋恭王长子济熺嗣承晋封亦既有年其前长史龙镡既不能以礼处己又不能以道事王故纵群下侵夺百姓以累王之德今已黜之特命尔等往为王辅尔其恪守成宪导王德义将王无过尔亦有休闻勉尽乃心毋替朕命钦哉
　　○乙巳
　　○遣国子监丞王俊用使朝鲜贮丝衣一袭毛祆狐帽各一钞三十锭
　　○丙午
　　○周王橚来朝且献驺虞百僚称贺以为  皇上至仁格天所至既罢朝  上谓侍臣曰适闻群臣言不觉惕然天下之大如一夫有怨岂得谓仁一念不诚岂能格  天朕方夙夜斯惧何可便谓驺虞是天降祥于朕侍臣曰  圣志如此所以上格  天心  上曰祥瑞之来易令人骄是以古之明主皆遇祥自警未尝因祥自怠警怠者国之安危系焉驺虞若果为祥在朕更当加慎是日宴王于华盖殿赐其从官宴于中右门
　　○丁未
　　○重阳节赐文武群臣宴
　　○戊申
　　○升大理寺左少卿吴中为都察院右都御史
　　○己酉
　　○爪哇国西王都马板遣使何烈于都万等奉表贡方物谢赐即币赐其使钞币有差  修河南武陟县马由堤岸
　　○庚戌
　　○赐书晋王济熺曰得奏欲上护卫及所畜小鞑靼夫护卫昔尔父受之  皇考其何可辞尔惟当修德行善岂可因一二小人为非輙自怀疑而欲上护卫耶所奏不允其小鞑靼护卫有缺伍者就以补之
　　○辛亥  命礼部装印烈女传万本给赐诸番  暹罗国王昭禄群膺咳罗谛剌承玺书赐劳遣使柰必等奉表谢恩具贡象牙诸品香蔷薇水龙脑五色织文丝缦红■毯苾布等物命礼部宴赉其使遣还仍命赐其王文绮彩币四十四疋钞千四百锭古今烈女传百本柰必复乞赐量衡俾国人永遵法式从之
　　○壬子
　　○女真野人头目鹿坛等三百七十五人来朝贡方物赐之锭币
　　○甲寅
　　○赐播州宣慰使杨昇辽东忽剌温头目女直指挥那海爪哇国使者阿烈于都万等宴
　　○乙卯
　　○旦火星见角宿
　　○丁巳
　　○河南守臣言开封府城为河水所坏命发军修筑
　　○己未
　　○以姚克勤为刑科给事中克勤洪武中尝任主事以罪谪役盐场至是自陈愿仕故有是命  吏部尚书兼詹事府詹事蹇义等劾奏曹国公李景隆奸宄之志中外具知今潜结憸邪招纳亡命图为不轨事迹彰然且其所造器服皆如御用之制而内怀怨诽日久日深胡惟庸蓝玉等之恶无以异也惟庸等不容于  太祖皇帝之世今  陛下乃欲曲庇景隆圣人之治去邪勿疑伏望  陛下断而行之  上曰卿等所言良是然朕既宥之姑寘勿论  修山东泰安州平六桥
　　○庚申
　　○锦衣卫指挥同知潘谞等劾奏奸臣李景隆拘虏北京良民之子阉为火者又僭用金绣龙文服饰器皿等物宜正其罪  上曰姑寘之  上御右顺门召翰林学士解缙侍读黄淮胡广胡俨侍讲杨荣杨士奇金幼孜谕之曰朕即位以来尔七人朝夕相与共事鲜离左右朕嘉尔等恭慎不懈故在宫中亦屡言之然恒情保初易保终难朕故常存于心尔等亦宜谨终于始庶几君臣保全之美缙等叩首言  陛下不以臣等浅陋过垂信任敢不勉励图报  上喜皆赐五品公服又曰皇后数言欲召见尔七人命妇其令即赴柔仪发见是日缙等之妻入见  中宫训劳备至皆赐五品冠服及钞币表里  夜有星如碗大赤色有尾光烛地出羽林军西南行二小星随之
　　○癸亥
　　○修广东香山县竹迳等水波
　　○丙寅
　　○刑部言有千户违法缝夹皮为鞭灌桐油其中以决罚人罪当杖  上曰制皮鞭罚人取其柔薄盖刑具之轻者示辱而已今用夹皮又灌油其中伤人甚矣用心残酷如此岂可使长人杖之仍罢其职
　　○丁卯  升左春坊谕德兼翰林院侍读胡俨为国子祭酒  上谓吏部尚书蹇义等曰往者虑各处守令未必皆得人故命御史分巡考察比闻御史至郡邑但坐公馆召诸生及庶人之役于官者询之輙以为信如此何由得实如入其境田野辟人民安礼让兴风俗厚境无盗贼吏无奸欺即守令贤能可知是无数者即守令无所可取矣且询言之弊非一端人好恶不同则毁誉亦异若只凭在官数人之言以定贤否其君子中正自守小人赂遗求誉而即墨及阿之毁誉出矣故孟子论取舍必徵诸国人自今御史及按察司考察有司贤否皆令具实迹以闻  徙山西太原平阳泽潞辽沁汾民一万户实北京  广西向武州土官知州黄或贵头目罗以得贡马赐之钞币  夜有星如鸡子大有光出轩辕东行入平星二小星随之
　　○戊辰
　　○初户部尚书夏原吉言苏松水患莫甚如太湖洩太湖之水莫急于疏下流今各处旧洩水港浦间有浅狭淤塞者请及时疏浚从之至是浚苏州千激浦致和塘安享顾浦陆皎浦尤泾黄泾共二万九千一百二十丈浚松江大黄浦赤鴈浦范家浜共万二千丈而下流疏通矣
　　太宗文皇帝实录卷三十四


大明太宗文皇帝实录卷三十五
　　永乐二年冬十月己巳朔享  太庙  徙河南祥符递运所于苏材堽避水患也
　　○庚午  敕镇守大同江阴侯吴高曰鞑靼率多来归者虑有诈谋古云受降如受敌其悉调山西都司行都司并太原三护卫骑士赴大同操备  制信符及金字红牌颁给云南木邦八百大甸麓川平缅缅甸车里老挝六宣慰使司于崖大修里马茶山四长官司潞江安抚司及孟艮孟定湾甸镇康等府州土官其制铜铸信符五面内阴文者一面上有文行忠信四字与四面合及编某字一号至一百号批文勘合底簿其字号如车里以车字为号缅甸以缅字为号阴文信符勘合俱付上土官底簿付云南布政司其阳文信符四面及批文百道藏之内府几朝廷遣使则齐阳文信符及批文各一至布政司比同底簿方遣人送使者以往土官比同阴文信符及勘合即如命奉行信符之发一次以文字号二次行字号周而复始又置红牌镂金字敕书谕之其文曰敕某处土官某尔能守  皇考太祖高皇帝号令未尝有违自朕即位以来恭修职贡礼意良勤朕以远人慕义尤在抚绥虑恐大小官员军民假朝廷差使为名扰害需索致尔不宁特命礼部铸造信符付尔凡有调发及当办诸事湏凭信符乃行如越次及比字号不同或有信符而无批文有批文而无信符者既是诈伪许擒之赴京治以死罪又编勘合一百道付尔勘合底簿一扇付布政司尔之境土凡有军民疾苦及奉信符办过事务进贡方物之类俱于勘合内填写遣人赍至布政司比号写底簿布政司都司遣官同赍所填勘合奏闻若边境声息及土人词讼从都司布政司按察司官会同计议行之其事已行及尔承行缘由并填写勘合奏闻如总兵官镇遇有前事总兵亦会三司计议仍用都司或并布政司印信文书写总兵官处分之语方许奉行亦填写勘合具奏若朝廷命总兵官挂将军印征讨调遣尔处军马不待三司行移但凭总兵官印信文移即时发遣亦填写勘合遣人奏闻填写勘合或字画错误明白圈注以本司印信盖钤凡所收底簿及勘合用之将尽具奏再颁或总兵官都司布政司等官新除官到任及遇时节不许赍礼物相庆今以此敕刊置金字经牌悬尔治所永永遵守仍以纸写一道付尔或有贪婪无藉凌害尔者不待填写勘合正具本遣人赍此敕不经总兵官及三同径赴京陈奏将犯者治以重罪用此关防正为抚安尔众当安循理谨遵号令和睦分尔邻境益坚事上之心则尔子子孙孙世保境土及尔境内之民永享太平其恪遵朕训毋怠毋忽
　　○辛未
　　○凡者头目那海义不扎尼等来朝设死凡者右卫以那海为指挥同知设兀者后卫以义不扎尼为指挥同知罗卜滩咩哥毡为指挥佥事余各授官赐诰印冠带及钞币衣服有差  故鞑靼丞相若木子＜土答＞力尼等率所部男妇五百余人自哈剌秃之地来归诏设甘州赤斤蒙古千户所以塔力尼为千户赐诰印袭衣彩币赤斤甘肃邻境也  置云南木邦孟养麓川平缅老挝缅甸八百大甸六军民宣慰使经历都事各一员孟定府经历知事各一员威远州吏目一员  上以云南各处土官不识中国文字遇有奏报不谙礼体命吏部各置首领官择能书而练于事者往任之  抚安江西给事中朱肇言江西十三府官田租重十倍民田民田之租间岁折收布帛官田悉贫民所种其租乃令收米乞于官田折收布民田输米以苏贫民从之
　　○壬申
　　○日本国王源道义遣使梵亮奉赍贡马及方物谢赐冠带印章命礼部赐王钞锭彩币及宴赉其使  御史有言甘肃总兵官左都督宋晟擅窃威权事  上谕侍臣曰任人不专则不能成功况大将受边寄岂尽拘文法今当明与晟言使之释疑遂敕晟曰前者御史言卿专擅此言官欲举其职而未谙事理夫为将不专则功不立朕既付卿以阃外之寄事有便宜即行之而后以闻自古明君任将率用此道而忠  臣事君亦惟在成国家之大事岂拘细故况朕知卿有素而委以重任彼虽有言不能间也卿勿以置意但尽心边务终始一致以副朕怀
　　○癸酉
　　○甘肃总兵官左都督宋晟奏甘州中卫指挥佥事王良失误军机律应死命斩之军中以狥  夜有星如鸡子大青白色有光出紫微西蕃内东北行之近浊
　　○乙亥
　　○赐左通政赵居任彩币三表里钞四十锭嘉其使日本能却赠遗故也  夜月犯垒壁阵西方第二星
　　○丙子命金吾左卫故千户刘青子咬儿赵干子官保俱袭升本卫指挥佥事
　　○丁丑
　　○升浙江道监察御史杨直为河南按察司副使  河南黄河水溢命河南都司布政司城地有冲决者即修之
　　○戊寅
　　○降福建行都司都指挥佥事彭浩为指挥佥事先是监察御史阅浩所署公牍有迟错事律应罚俸浩怙终不服御史劾奏之遂命降职隶成安侯郭亮立功  修山东青州府城池
　　○乙卯  齐王榑来朝宴于华盖殿赐其从官宴于中右门  升前浙江按察司副使裴承祖为江西按察使擢巴县典史沈熊为广西道监察御史  减直隶苏州府昆山县荒田租税三千四百四十石有奇  爪哇国东王孛令达哈遣使喜腊等朝贡方物具奏请印章赐喜腊钞币命礼部铸爪哇国东王银印镀金遣使赐之并赐彩币等物  修顺天府固安县浑河决岸
　　○庚辰
　　○北京行后军都督府遣镇抚陆英奏近有强贼三十余人于山后劫掠地无巡警寇猝至民罹其害请徙民稍南五十里以居  上览奏顾问英曰以此为良策乎寇盗未至不豫思备御既至又不务擒捕但欲徙民避之今有贼三十人欲徙民五十里设有贼三百人欲徙民五百里乎北方天气正寒岂可使民弃所安挈老幼负储蓄更造庐舍尔归语守将但务备御擒捕之方民不可徙  刑部尚书郑赐等言比军士初犯罪者皆蒙宥免小人作过岂当全无惩戒  上曰天不于恶木废发生君亦不于小人忘矜恤朕持矜其初犯耳如姑终固不宥也
　　○辛巳
　　○夜有星如盏大青白色尾迹有光出井宿东北行至近浊
　　○壬午
　　○夜月犯毕宿右股第三星
　　○癸未
　　○凡者托温女直野人头目唤弟等来朝设凡者托温千户所以唤弟等为千百等官赐诰印冠带袭衣钞币有差
　　○甲申
　　○赐文武群臣侍宴福囊  刑部尚书郑赐都察院左都御史陈瑛等交章劾奏长兴侯耿炳文不遵礼典衣服器皿僭饰龙凤玉带僭用红鞓远蹈胡蓝之轨近循李景隆之邪心乞正其罪以是惩逆戒  上曰先朝老臣亦为此乎命速改之  夜有星如鸡子大青白色尾迹有光出北斗中北行至近浊
　　○乙酉
　　○蒲城河津二县黄河清  周王橚辞归宴如初至赐赉甚厚并赐其从官钞有差王既行复遣驸马都尉沐昕以羊百牵酒千瓶及外国所贡珍异之物驰赐之
　　○丙戌
　　○升指挥使张青为山西都指挥使都指挥佥事杨青为都指挥同知
　　○丁亥
　　○礼部尚书兼左春坊大学士李志刚等奏民有献文章者往往辞义纰缪輙敢上渎  上曰尔欲罪之耶彼之来自谓至敬但其才智只如此不足责可斥还之亦以抑謏侫之风  户部尚书郁新等言御马监索白象食谷  上曰白象何补实用乃欲夺民食以饲之古人所谓率兽食人者勿听复御马监官责曰汝辈坐之食膏梁衣轻暖岂知百姓艰难计象一日所饲谷当农夫数口之家一日之食朕为君职在养民汝辈不令朕知而为此事是欲朕失天下心如复敢尔必诛不宥
　　○己丑
　　○夜水星犯南斗杓第二星
　　○庚寅
　　○置兀者托温千户所流官吏目一员
　　○壬辰
　　○齐王榑辞归宴如初至赐赉甚厚  夜有星如鸡子大尾迹有光出天廪东南行入天苑
　　○癸巳
　　○驸马都尉谢达卒
　　○乙未
　　○琉球国中山王南王遣其舅及相来朝贡方物赐钞及袭衣文绮命礼部宴之  夜有星如盏大青白色光烛地出毕宿东北行入五车
　　○丙申
　　○赐宁夏总兵官左都督何福敕曰为将之道贵能抚辑招徕以靖边圉比命尔镇守西陲尔能宣布朕命招抚远人使其格心向化边境宁谧朕用尔嘉今往来者日多恐尔资用不给特赐钞万锭至可领也  赐甘肃总兵官左都督宋晟敕及钞亦如之
　　○丁酉
　　○徒沅州卫冷水驿于便溪避其地瘴疠故也  刑部尚书郑赐等奏会诸司官录囚  上悉召诸司官谕之曰刑理必务明慎譬诸农夫之耘为去粮莠也若心不存则视有所不见而并良苗去之矣刑以除凶人若心不存则察有所不明而并善人害之矣尔等皆宜尽心不可怠忽
　　○戊戌
　　○赐奉天靖难公侯伯都督指挥千百户卫所镇镇抚典仗命妇冠服钞公夫人五百锭侯夫人四百锭伯夫人三百六十锭都督夫人以下递减给之  刑部尚书郑赐劾奏广东儋州知州陈敏同海南卫千户陈善等运粮遭风坏舟擅以官粮济军士请逮问之  上曰运粮所以畜军有急安得不与赐等白法非有命不得擅给  上曰事有权宜待报而后给无及矣汲黯所以达大体也其置勿问  夜有星如盏大赤色有光出北斗魁北行至近浊
</div>
    <div class="pagination">
<a href="明实录太宗实录_page20.html">上一页</a><span>...</span><a href="明实录太宗实录_page16.html">16</a><a href="明实录太宗实录_page17.html">17</a><a href="明实录太宗实录_page18.html">18</a><a href="明实录太宗实录_page19.html">19</a><a href="明实录太宗实录_page20.html">20</a><span class="current-page">21</span><a href="明实录太宗实录_page22.html">22</a><a href="明实录太宗实录_page23.html">23</a><a href="明实录太宗实录_page24.html">24</a><a href="明实录太宗实录_page25.html">25</a><a href="明实录太宗实录_page26.html">26</a><span>...</span><a href="明实录太宗实录_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
