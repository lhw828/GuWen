<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 806 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 806 页/共 1860 页
  </h1>
  <div class="content">
   ○谕军机大臣等、前据吴达善奏、甘省河西之永昌、古浪、等处。相继以牛瘟具报。穷民无力添补。降旨将巴尔品等所购牛只。分借农民。以资力作。今据奏到、现在委员将牛只经过少牛之处。酌其地方之大小。缺牛之多寡。随处截留。均匀分借。其有领银在先。已经买补者。自可无庸置议。如领银未买。情愿缴价者。亦应仍予牛只。该督等务宜妥办。俾小民均沾实惠。此项牛只。原系应解军需之用。因地方一时急需。是以通融截留。借给穷民。则羊只一项。接济军需。最关紧要。著传谕吴达善等、令其严饬委员。沿途加意牧放。乘此青草发生之时。送至军营。以收实用。倘办理不善。以致疲瘦倒毙。惟该督等是问。并传谕五吉、清馥、定长等知之。　　

○又谕曰、吴达善奏称、办送军营驼只七千。尚余一千二百只。现在粮运紧要。行文五吉、令其择一千只。送至辟展备用等语。适因富德等、将粮运驼只。带往和阗。购补缺额不易。议将哈密、辟展、库车、等处。现有驼骡。轻为驮载。送至阿克苏。原属通融办理。今哈密既送驼一千只。即当送往阿克苏。以应急需。著传谕定长、不必拘泥前议。止图节省驼只。以致粮运稽迟。总之办理军需。惟在相机行止。方有实济。此项驼只。可即行解送。　　

○丁巳。常雩。祀天于圜丘。上步诣行礼。　　

○诣畅春园、问皇太后安。　　

○幸圆明园。　　

○谕、甘肃巡抚明德现丁毋忧。念彼勤劳驰驱。著加恩赏银一千两经理丧事。俟百日即诣宫门请旨。　　

○谕军机大臣等、前因陕甘军需紧要。一时办理乏人。降旨令杨应琚来京。面领训示。再往甘省筹办一切事宜。现在明德又经丁忧。吴达善著以总督管甘肃巡抚事。其陕甘总督员缺。已将杨应琚补授矣。计此时杨廷璋已回浙省。著传谕该督奉到此旨。即行交代。迅速驰驿来京。请训后、即赴新任。　　

○又谕曰、明德现丁母忧。已有旨令杨应琚补授陕甘总督。吴达善以总督管理巡抚事务矣。杨应琚未到任之前。督抚印务。俱系吴达善一人经理。在该督应办军需。业有就绪。即一切赈务。亦已定有章程。而地方事宜。应查办者。正宜加意整饬。著传谕吴达善、将一切事务。派委大员。分任办理。该督往来督率稽核。以期妥协迅速。勉之毋怠。　　

○戌午。谕、浙闽总督员缺。著杨廷璋补授。庄有恭著调补浙江巡抚。湖北巡抚员缺。一时不得其人。周琬守制。已逾一载。著前往署理。　　

○谕军机大臣等、据李侍尧等奏称、布政使宋邦绥、押带蓝如章前往粤西。查拏逆匪马朝柱。行至原供内所称苍梧县武屯村地方。该犯混将莫右荪指为朱熙跃。佑圣院指为福田寺。其所供人地姓名。悉皆妄诞。现在犯众带回广东质审等语。蓝如章初审时。所指人地。言语确凿。并无疯狂形状。及按址查拏。何以俱无影响。逆书符箓。现已搜获。其平日造奸作慝。必有传授党羽。安知其不实与马朝柱往来熟识。勾结匪类。及至临时败露。乃妄捏姓名住址。希图朦混嫁祸平人。转令实在匪犯。得以漏网狡脱。至该犯以佑圣院为福田寺。虽系妄供。该犯系粤东乡愚。距粤西途远。何以知苍梧地方。实有福田寺之名。且该犯当日即畏刑妄供。又何凭据遂能将马朝柱之状貌住址。一一指出。不爽铢黍耶。此等情节。甚属支离奸诡。必须严行审究逐一根讯。方可得实或系挟仇诬扳。或系希图赏项。抑或另有别情。该督等详细研鞫。务使水落石出。抉尽根株。以警奸顽。不可因事涉荒唐。遂尔草率结案。致有遁情也。　　

○又谕、据杨锡绂奏、盘验浙江漕粮米色。虽属乾坚。其中间有青腰白脐。难以久贮。请照江苏之例。先行支放甲米等语。上年江苏浙江。偶遇有偏灾州县。曾经降旨。俱令红白兼收。该二省比来屡获丰收。米粮价值。亦俱平减。间有收成稍歉之处。不过一隅偏灾。该督抚等以连岁叠沛恩膏。遂照例陈请。一律兼收并纳。不知此系格外加恩非可援以为例。仓储关系重大。踰格邀恩。视同常事。将来势必无所底止。此次运到浙漕。著照该督所请。准其另仓收贮。先行支放。嗣后漕粮米色颗粒务须一律乾圆洁净。不得滥行陈请。援例。收兑以致久储折耗。方为慎重仓储之道。将此传谕杨锡绂等知之。　　

○己未。谕、今日值日之部院、及都统各衙门奏事甚少。又无引见人员。或因雨泽愆期。朕心焦劳。此非善体朕心。益增烦懑耳。著传谕各部院并八旗等衙门。凡有应奏之事、及应行带领引见人员。即行办理。不可稍有稽迟。　　

○又谕、前因京师米价稍昂。令于京仓拨米五万石。设厂平粜。并派侍郎吉庆等、会同五城御史分往经理。闻民间米价。迩来已渐就平减。但此时距秋成尚远。且岁值闰月。若限以五万之数。闾阎口食。仍恐未能充裕。著传谕该侍郎及御史等。每日不妨多为出粜。若所拨米石。将次粜完即奏明添拨。其价值照市价随时酌减。庶小民不致艰于买食。可以接至秋成。所有粜获钱文。亦宜使之流布。勿令堆积日久。以致钱价踊贵。并著该侍郎等酌量董率。易银交部存贮。至于所粜仓米额数。不必急筹买补。俟今岁新谷。既登后。视何省收成丰稳。即以此项存贮平粜银两。发往采买。陆续搭运。总期随宜调剂。务俾食货流通。以利民生可也。　　

○又谕、科尔沁亲王阿喇布坦。系外戚旧扎萨克。人甚纯谨。诚悃素著。今闻溘逝。朕心深为悯恻。著加恩赏银三千两治丧。派御前行走和亲王之子永璧、带侍卫二员。前往赐奠。　　

○谕军机大臣等、闻得河南卫辉府知府金树屏。于本年三月内有巨盗多人入署。将该府捆縳、劫取银物、胁令送出府署而逸之事。京师相传已久。现据御史风闻入告。胡宝瑔何以并未奏闻。该抚平日办事。尚属黾勉务实。此事未经奏到。或系现在查办。未得确实情节。或知府金树屏。讳匿不报。俱未可定。著传谕该抚、即速查明。据实覆奏。如果实有其事。于地方实有关系。若在他人。或尚有希图隐饰者。至胡宝瑔似乎继不至此。且亦终不能逃朕之洞照也。即使从前未经查出亦不过失察处分。若稍存回护之见。则大非朕之所望于该抚矣。　　

○兵部议准、河东河道总督张师载奏称、德州南北两汛千总事简。请裁南汛千总。改为黄运河营协守备。从之。　　

○庚申。谕京师五城。现已拨米平粜。其安河桥之丰益仓。清河之本裕仓。所有现存米石。并著酌量平粜。各派御前侍卫一员。带领驻劄圆明园参将等。会同该仓监督。妥协办理。庶郊外居民。可以就近买食。不必远赴京厂。　　

○又谕、据官著奏、奉天运木回空船只。向俱收买麻豆。压载回津。今津属米价稍贵。请顺带米谷以资平粜等语。上年奉天收成丰稔。米谷颇多。现在津属粮价既昂。挹彼注兹。自可通融接济。已传谕奉天将军。酌量筹画。听其采买运载。该盐政即行出示。晓谕受雇船户人等。令其于运、木回空时。即可装载来津出粜。则市价可平。而民食亦自当充裕矣。其如何稽察、毋致透漏出洋处。著方观承、官著、会商办理。　　

○办理屯田副都统定长等奏、上年辟展等五处屯田。所获共三万七千三百余石。今全数碾出。通计奏过数目。喀喇和卓、托克三、哈喇沙尔、三处。与原数同。惟乌噜木齐游击金梁。多收三十四石。辟展都司玛呼、地亩本多。较他处多四百一十石。照数存贮。谕军机大臣等、屯田粮石。关系军需。定长等所报碾出数目。有较上年加增者。皆承办之员。实心经理所致。著加恩将都司玛呼等、交部议叙。嗣后各处屯田。除收获较多者。准其奏请议叙外。如较原报之数。亏缺无多。著暂行登记。准以下次盈余抵补。倘再有亏缺。即照所缺之数。分别议处。庶承办各员。知所劝惩。可传谕令其遵照办理。　　

○又奏、解往军营驼只。须俟将军行知应用数目。将已过辟展者。即解赴军营。其余截留补给台站。如全数俱过。则托克三、哈喇沙尔、库车、现有未运之粮。即可酌量派运接济。下军机大臣速议。寻议、军需最关紧要。驼力亦宜撙节。若驼多。自应进剿运粮。一体应付。或偶乏。又当视其缓急。先后拨补。现据吴达善奏解驼只。于备送军营外。仍有余驼。足供粮运。自可无忧缺乏。惟宜查照办理。从之。　　

○蠲免浙江钱塘、海宁、山阴、会稽、萧山、诸暨、余姚、上虞、八县。曹娥、东江、石堰、金山、青村、下砂、下砂、二、三、八场。乾隆二十三年秋禾风灾额赋。并予加赈。　　

○辛酉。上诣畅春园、问皇太后安。　　

○谕、京师三月以来。雨泽稀少。直属地方。亦间有未得透雨之处。此时大田正当播种。待泽方殷。朕心深切轸念。已降旨令该部虔申祈祷。因思清理刑狱。亦祈求雨泽之一端。著刑部堂官、照乾隆二十三年之例。将徒杖以下等罪。查明情节。或应释放。或应减等者。即行具奏发落。其寻常案件。亦著速为完结。毋得稽延滋累。并行令直隶总督一体办理。　　

○又谕、甘省上年被灾各州县。叠经加恩抚恤。展赈已至七月。其河州、狄道、环县、东乐等四处。被灾次重。虽已照例领赈。当此青黄不接之际。穷黎谋食维艰。朕心深为轸念。著加恩一体展赈三个月。按月支给。俾小民糊口有资。自可力勤耕作。以待秋成。该部遵谕速行。　　

○又谕、据硕色奏称、永州镇总兵高瀚。现患足疾。步履维艰。请予解退等语。高瀚人本无可取。前于陛见时。观其弓马。亦甚平常。既经患病。著令休致。永州镇总兵员缺。著福勒赫补授。所遗员缺。著官德滋补授。　　

○谕军机大臣等、方观承筹办剥运事宜一摺。已于摺内批谕矣。此时北河水势微弱。南粮头帮。已抵津关。雇船起剥。虽系多用空间民船。而沿途客商船只。仍恐不免壅滞。已有旨令将先到粮船内。截留四十万石。存贮天津北仓。将来水势长发。续到船只。直抵通仓不必更资起剥。既省目下购觅剥船之烦。此后遇有需用之处。即可就近转移。所有截留存贮转运诸事宜。上年方观承甫经督办。定有章程。其如何办理情形。著详细奏闻。寻奏、粮艘将次抵津。因北河水势微弱。应将先到各帮截留四十万石。存贮北仓。以免剥运。但前帮截留。后帮继进必速。若北河水尚发。续至仍需起剥。不如于先到各船。视每船应剥若干。于北仓起卸。截留原船之米抵通交兑。其中亦有只减截十之三四者。所截无多。起兑甚易。以次截至千数百船。遇河水长发。继进自可无阻。其旗丁例出剥费。由运官扣存者。仍按所起米数。交坐粮厅收贮。此米如不需赈粜。全漕回空后。坐粮厅会同地方官。以所存剥费雇船。由北仓运至通仓。一月即可转输全竣。如有拨用。则将剥费留充下年之需。北仓无占贮之米。其可以备缓急截剥之用。又不止在本年。得旨、甚属妥协。如议行。　　

○又谕、据吴达善奏、甘肃春种情形一摺。内将上年被灾之皋、金、等县。展赈三月。银粮兼散。现在按月分领。以防耗费。办理甚是。其河州等四处。应行加赈地方。现已降旨加恩矣。至该省望雨之处甚多。朕心深切轸念。所有祈求雨泽事宜。前已降旨。令该督虔诚申祷。此时更宜多方设法祈求。并博访能祈雨泽之人。齐心协力。以冀感格。或得甘霖普降。有禆农田也。至清理刑狱。亦祈求雨泽之一端。该省各州县。所有杖徒以下罪犯。或应释放。或应减等。著传谕吴达善、令其督率各属。分别办理。　　

○又谕、据开泰奏、金川与革布什咱构衅一案。各土司仍在相持。未曾对敌。现在姑为驾驭。俟番地山雪渐融。随时察看。再行相机办理等因。各土司互相攻击。节据该督提等奏到情形。业经屡降谕旨。令其相机办理。不必绳以内地官法。看来革布什咱等、与金川相持不下。不过欲众分金川之地。莎罗奔、郎卡、盘踞金川。终非善类。如果能协力瓜分。正可听其自然。所谓以蛮攻蛮之一策也。摺内所称莎罗奔、郎卡、俱有畏惧乞怜之态。向来苗性狡黠。万不可以此凭信。转启事端。即山雪消融之后。其如何往彼察看。再行办理之处。亦毋庸稍涉张皇。惟在该督提等、密饬该管文武、得其实情。相机办理。一切行所无事。镇静以处之可耳。各土司文书。大概系用唐古忒文字。该处繙译。恐不尽其详细。一并传谕该督等、嗣后接到各土司文书。除一面办理外。即将原文进呈。此次该土司文书。如尚未发还。即速驰奏。则彼地情形。自无不洞悉矣。　　

○又谕、前因兆惠等筹议进剿。所需兵马过多。因思数年来。进剿准噶尔、哈萨克。皆系大举。即如初次西路进剿。仅用兵一万六千。马五万。驼七千余。彼时从巴里坤至伊犁。沿途皆厄鲁特游牧。反覆无定。今全部荡平。惟逆回窜伏巢穴。较之准噶尔难易何如。兆惠等俱亲历行阵。岂不知此。朕意有劲旅五千。即可横行无敌。就令不足。则以万人当之。何至尚虞力弱耶。伊等身当重任。闻朕令将派出兵数减省。万一不能集事。必有后言。然事势本可不需。亦何必固执成见。且自阿克苏至叶尔羌。不过如巴里坤、至乌噜木齐千余里之遥。而霍集占摧败数次。尚有何力量。此皆伊等所宜筹及者。可传谕兆惠、富德等。惟就现在兵力。应机速进。　　

○又谕、据舒赫德奏称。公品级伯克鄂对之子鄂斯璊、年虽少而办事敏练等语。伯克鄂对驻守和阗。甚属奋勉。是以加恩赏给公品级。今伊子在库车办事。亦能尽心效力。著加恩赏鄂斯璊三品顶孔雀翎。舒赫德即传旨奖谕。　　

○吏部议准、署湖北巡抚庄有恭疏称、兴国州幅＜巾员＞辽阔。吏目巡缉难周。请将兴国州之兴教、下丰乐、宣化、兴瑞、东乡、仁义、上乐平、永乐、朝阳、归化、拨归富池巡检管辖。辛亭、丰义、善福、永章、永城、宝政、怀仁、崇仁、乐岁、安乐、中丰乐、上丰乐、辛安、拨归黄颡口巡检管辖。丰叶、伏近、长庆、永伏、修善、上阳、辛慈口、吉口、宣教、辛兴、下阳、辛从庆、修净、下双迁、上双迁、仍令吏目稽查。从之。　　

○又议准、湖南巡抚冯钤＜锍-釒＞称、长沙府属浏阳县。向设巡检一员。驻梅子园。后移县南澄潭江。仍名梅子园巡检。居民既少。距县复近。酌议将梅子园巡检。移驻永安市。宝庆府属武冈州。有蓼溪、紫阳、硖口、石门、巡检四员。其州同一员。并无专管政务。查高沙市为由州赴川黔要路。商贩络绎。虽隶蓼溪司巡查。不足弹压。请将武冈州州同、移驻高沙市。又邵阳县地方辽阔。东路系赴省通衢。距湘乡甚远。跬步皆山。村庄星散。各州县解勘人犯。皆由此经过。防范难周。请将蓼溪司巡检、移驻邵阳县黑田铺。从之。　　

○刑部议覆、湖北按察使沈作朋、条陈例禁。一、例载外省民人。买贵州穷民子女。无官媒花押。及数过三人者。照略卖本律徒流。例文专指贵州。直省办理不一。嗣后如遇奸徒兴贩人口。卖为奴婢。杖一百。流三千里。卖为妻妾子孙。杖一百。徒三年。地方官匿不申报。查参议处。一、在配军流人犯。行窃为匪。该管官失察者。每名罚俸一年。一、私铸未成。房主邻甲知情不首者。请照已成之房主邻甲知情不首例。减二等。杖八十。徒二年。雇工一例拟罪。一、奸徒冒称差役。以稽查为名。窥探行旅。肆行抢窃。请照诈充差役、扰害军民例。徒罪以上者。枷号一月。发边卫充军。杖罪以下。亦枷号一月发落。均应如所奏。从之。　　

○壬戌。蠲缓浙江仁和、归安、乌程、长兴、德清、武康、六县。湖州一所。乾隆二十三年秋禾水灾额赋。并予加赈。　　

○旌表守正捐躯之河南兰阳县民张法妻黄氏。　　

○癸亥。谕曰、原任大学士伯兼管陕甘总督黄廷桂。灵榇将次进京。朕于十七日亲临奠醊。黄廷桂体国忠勤。鞠躬尽瘁。饰终之典。宜备哀荣。凡各部院三品以上大臣。俱著齐集。出殡之日。亦著往送。其右翼大臣官员。并著于出殡时往送。以示优恤贤劳之至意。　　

○又谕、据察哈尔总管高亮奏称、巴尔浑将已经另派别差之兵丁绰尔们、未经报明。仍行开入牵驼兵内。当经前任总管咨部查议。兵部以定例应须题奏驳加另办。谨专摺具奏。请将巴尔浑交部察议等语。凡定例应行题奏之事。各该管大臣。或仅咨部办理。此实畏奏规避之恶习。然该部即应据咨查奏。但将不行题奏之处。请旨申饬。若事关紧要。即于奏内声明参处。庶于政务不致迟延。而外省大吏。亦晓然于违例咨部之非是。方克称部院大臣职掌。若必驳令具奏。交部始行定议。则簿书期会。徒滋案牍。于实政究何裨益。该部不过曰守例不擅权而已。夫不擅权与推诿。似是而非。今既不能擅权。何必推诿乎。嗣后各部院衙门、及八旗都统等。凡遇此等事件。俱遵此旨行。此案佐领巴尔浑。著交部察议。　　

○谕军机大臣等、成衮扎布奏称从唐喀禄队内。被逆贼舍楞等。诱陷之索伦兵一百三十八名。察哈尔兵三十五名。脱出后、发回游牧。酌量每名借给银六两。令各该处照数扣还等语。此等兵丁俱经力战。今既彻回。应酌量赏给整装银两。所借之项。著不必扣还。以示体恤。　　

○予故靖逆将军纳木扎勒世袭三等公爵。以其子保宁承袭。侍郎参赞大臣三泰三等子爵。以其子佛住承袭。　　

○甲子。工部议准、江南河道总督白钟山奏称、杨州府属宝应县城。地本低洼。加以运河北来之水。兠湾顶冲。土堤不足以资捍卫。请建护城砖工。从之。　　

○乙丑。谕、朕今日恭阅皇祖实录内。谕九卿等曰。各省文官私派加耗。武官空粮等事。朕颇得闻知。则人皆畏惧。可以悛改。于事大有裨益。此等有关地方事务。及官员贤否。诸臣何尝不知。即邻省大吏。亦未尝不知。或系师生亲友。或系同年。或因子弟亲戚。在伊省居官。故彼此相隐。不以上闻。何以防微杜渐。嗣后九卿大臣等。凡有关地方事务。及官员贤否。有闻、即缮摺具奏。若所闻未确之处。一并声明。仰见圣虑周详。兼听并观。所以为吏治民生计者、至深远也。近日各省文武官。所谓私派加耗、及空粮等弊。自可信其无有。即内外诸臣中。以师生戚友、党援门户之习。虽已渐就肃清。然以天下之大。百司庶职之众。纵不至有荡检踰闲。出乎情理之外。而或稂莠之未尽除。弊窦之未尽革。岂竟遂无可言者。若以为其事本小。不足深论。不知潜滋暗长。将来必至贻患。且自小民身受其累者视之。所关则甚钜也。九卿大臣。皆朕擢用。倚以共襄治理之人。凡有切于吏治民生。皆应据实敷奏。若不过以勤慎供职。简默安静为事。不独非靖献之谊。诚如皇祖圣训。亦何以防微杜渐也。诸臣其各思奋勉。留心体察。如无不言。言无不尽。以副朕明目达聪。咸熙庶绩之至意。　　

○谕军机大臣等、富德奏称、从前自伊犁、过巴勒珲岭、进取喀什噶尔之奏。因尔时未至回地。今既应援和阗。当于事定后。探兆惠进兵信息。夹攻贼众。仍堵截痕都斯但等要路。皆朕屡谕及之者。可传谕富德、即悉心奋勉前往。所奏请加大神威远等炮位号。俟兆惠查奏到日。一体酌拟加给。其得伤侍卫老格、喀勒扎布、西尔库勒、那木扎勒、乾清门三等侍卫塔尔海等。恳留军营效力。深属可嘉。并传谕知之。　　

○兵部议准、据湖南巡抚冯钤＜锍-釒＞称、该省各驿额马如裁减外。所存尚多。仍需留员照料。查黄茅驿。仅存马二十匹。其驿饷支销。久归湘潭县经管。请将驿丞一缺裁。从之。　　

○定边将军兆惠等奏、此次进剿。拟需兵二万。咨行屯田大臣。挑选绿旗兵二千以符额数。因计内地解驼不敷。将所调兵咨停。今进兵期近驼仍未到。查从前屯田大臣奏准、运粮驼五千只。分派辟展等处。与其往来转运。徒致疲乏。莫若每驼运粮一石。由各该处送至军营。即留为进兵之用。臣等会商舒赫德。据称、分派阿克苏驼一千五百只。除倒毙外。已将一千二百只。交富德前往和阗。又续到驼一千一百余只。除倒毙外。存九百余只。已照原议。交卸后、发回库车等语。窃思此次进兵。必于五月内、由阿克苏起程。乘回地麦熟前、抵叶尔羌方妥。倘驼不足。恐误军行。请将辟展等处现驼三千余只。俱令运粮前来。俟内地续解到日。补给粮运。下军机大臣议奏。寻议、舒赫德等、将富德带往和阗驼。请于兆惠等奏办驼一万内拨补。臣等议将去年往阿克苏运送军需、及办给西安满兵。厄鲁特绿旗兵、陆续运粮驼骡。送阿克苏、以备进剿。今兆惠请将辟展等处驼。每驼运粮一石。留备军行。与臣等、所议相同。应再行知各该处大臣等、查照原议。及兆惠等所奏办理。从之。　　

○赈恤甘肃狄道、河州、靖远、陇西、岷州、安定、会宁、泾州、盐茶厅、环县、正宁、平番、宁朔、宁夏、中卫、平罗、灵州、花马池、摆羊戎、西宁、大通、秦州、清水、二十三厅州县卫。乾隆二十三年旱灾雹灾饥民。并给葺屋银两。　　

○旌表守正捐躯之直隶赵州民张开业妻封氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百八十四


大清高宗法天隆运至诚先觉体元立极敷文奋武孝慈神圣纯皇帝实录卷之五百八十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修
  </div>
  <div class="pagination">
   <a href="清实录乾隆朝实录_page805.html">
    上一页
   </a>
   <span>
    ...
   </span>
   <a href="清实录乾隆朝实录_page801.html">
    801
   </a>
   <a href="清实录乾隆朝实录_page802.html">
    802
   </a>
   <a href="清实录乾隆朝实录_page803.html">
    803
   </a>
   <a href="清实录乾隆朝实录_page804.html">
    804
   </a>
   <a href="清实录乾隆朝实录_page805.html">
    805
   </a>
   <span class="current-page">
    806
   </span>
   <a href="清实录乾隆朝实录_page807.html">
    807
   </a>
   <a href="清实录乾隆朝实录_page808.html">
    808
   </a>
   <a href="清实录乾隆朝实录_page809.html">
    809
   </a>
   <a href="清实录乾隆朝实录_page810.html">
    810
   </a>
   <a href="清实录乾隆朝实录_page811.html">
    811
   </a>
   <span>
    ...
   </span>
   <a href="清实录乾隆朝实录_page807.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
