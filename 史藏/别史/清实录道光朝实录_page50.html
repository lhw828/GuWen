<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 50 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 50 页/共 848 页</h1>
    <div class="content">
○癸卯。谕内阁、户部议覆史致光等奏、请蠲免井工借款。据称此项系借给灶户修费。例于该灶户等卖盐价内。分限扣缴归款。不惟与官员分摊代赔者不同。亦与实欠在民者有间。自不应援准豁免。所有云南黑盐井两次借欠修费银七万三千九百余两。著该督抚藩司、仍遵照原奏。按限完缴。毋任藉词延宕。　　

○又谕、魏元煜奏、宝苏局缺铸卯钱。请免鼓铸一摺。著照所请、江苏省嘉庆二十四五两年、卯额缺铸钱文。俱准其停免补铸。其现在存贮铜铅。即作为道光二三年正铸之用。以归核实。　　

○谕军机大臣等、陈若霖奏、遵查湖北军需案内摊扣养廉。并无朦饰情弊。将已未完银数。开单具奏。当交户部核议。兹据英和等奏称、按款核算。仍有未扣银七万三千五百两零。从前原奏内。并未声明署事人员。减半扣解。代办人员。无从摊扣。何以忽将署事代办人员。藉词支饰。又何以不将未解养廉。据实参办。应令逐一声覆。并将未完银两。赶紧完缴等语。此项军需摊扣银两。系扣缺不扣人之项。与常例摊款不同。前经户部以扣存数目不符。饬令据实覆奏。兹除去免摊各款、及奏明免摊、并拨船限外接扣等项外。仍有未扣银七万三千五百余两。复以署事代办人员。藉词含饰。著该督等按照该部指出情节。逐一据实声覆。并查明彼时并不按照原奏办理之员。参奏议处。其未完银两。即严饬赶紧完缴。以重款项。户部原摺。著发交阅看。将此谕令知之。　　

○军机大臣、礼部、太常寺、会同内务府大臣、敬谨议奏、内务府请修理奉先殿后殿龛座一摺。查原摺内称、道光二年。仁宗睿皇帝二十七月服满后。孝穆皇后神牌。升祔奉先殿。应将后殿龛座。先时修理。恭查后殿七楹。供奉太祖至仁宗七龛。今敬拟中楹列龛惟三。供奉太祖。太宗。世祖。东次楹列龛惟二。供奉圣祖。高宗。西次楹列龛惟二。供奉世宗。仁宗。其余四楹。拟分为八。于东再次楹。供奉孝穆皇后。所有内外各龛。以及供案、宝椅、等件。均应稍为改饰。并请将未尽事宜、敬谨妥议各等语。臣等当即会同恭诣奉先殿后殿。敬谨相度。仰瞻殿中规制宏敞。每楹神龛左右。余地尚宽。若就各楹中增修龛座。间以界墙。于东西昭穆次序。仍系循依旧制。应请均照内务府原奏、敬谨办理。其供案、宝椅、有应行改制修饰之处。亦请均照所拟做法。分别成造。再恭查会典、内载乾隆元年、缮修奉先殿。恭请列圣列后神牌。暂安奉太庙中殿。自兴工以至告成。朔望暂停祭飨。每月荐新。掌仪司官、诣太庙荐献。又是年、缮修太庙中殿。后殿。系恭请神牌。安奉太庙前殿各等语。又嘉庆二十五年、修饰太庙中殿龛案。亦系恭请神牌。安奉太庙前殿等因在案。兹修理奉先殿后殿龛座。应请遵照修理太庙中殿之例。于奉先殿前殿设黄幄。恭请列圣列后神牌。安奉奉先殿前殿黄幄内。所有朔望祭飨。及每月荐新。均在前殿行礼。俟工竣、择吉恭请神牌还御。其开工吉期。交钦天监选择。恭请神牌、行祗告礼。一应事宜。由内务府奏办。祝文由翰林院撰拟。黄幄交工部备造。至孝穆皇后升祔。一切典礼。届期应由礼部具奏。应用神龛、宝座、帷幄、供器等项。必须先期备办。应请交工部、及内务府、遵照成式。敬谨妥造。以昭慎重。从之。　　

○陕西固原提督杨遇春奏操练章程。得旨、历来训练有方。所至克捷。乃朕所素知者。提镇中似汝者。实属难得。朕因武备不可废弛。故通行申谕。若汝之雄镇一方。抒忠尽职。朕何顾念之有。照旧操防可也。特赐福寿各一张。以期繁祉老寿耳。　　

○甲辰。以岁暮祫祭。遣官祭太庙中殿。后殿。　　

○乙巳。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○诣皇太后宫问安。　　

○遣官祭太岁之神。　　

○谕内阁、各省督、抚、盐政、织造、关差。向有呈进方物之例。前将各贡目大加删减。示以限制。令于二十七月后。遵照呈进。所降谕旨甚明。乃该盐政、织造、关差、本年即行备物呈递。实属拘泥糊涂。不晓事体。除将如意及彩绣等件发还。留俟明年再行呈进外。延丰、七十四、嘉禄、福德、阿勒精阿、均著传旨申饬。　　

○又谕、理藩院转奏、扎萨克喇嘛罗卜桑噶勒藏、因所辖喇嘛门徒众多。呈请可否赏给印信。请旨一摺。扎萨克喇嘛罗卜桑噶勒藏、所辖喇嘛门徒等七百余名。若给予印信。则于管束有益。即照该院所奏。扎萨克喇嘛罗卜桑噶勒藏、著赏给印信。办理事务。　　

○是年。旌表孝子、直隶等省田墀等二十二名。孝妇、湖南等省万蓝氏等二口。孝女、江苏等省吉淑媛等四口。顺孙、甘肃刘世延一名。义夫、江西等省陈仁浚等二名。守节合例、宗室色尔崇额妻李佳氏等九口。满洲兵部承差六合妻沈氏等一百十八口。蒙古明德妻孙氏等二十六口。汉军李魁伦妻王氏等四十口。内务府拜唐阿穆翰妻马氏等十二口。各省驻防仓福妻孙氏等二百七十六口。奉天等省茹履泰妻陈氏等一千三百四十一口。夫亡殉节、直隶等省张子坡妻丁氏等二十五口。未婚守志、江苏等省翁金氏等四十四口。七世同居、陕西武生王万春。六世同居、湖南民苏如玥。百岁寿民妇、直隶等省谢廷建等二十八名口。五世同堂、直隶等省民宣敬等六十家。各给银建坊如例。　　

○会计天下民数谷数。直隶等省通共大小男妇三万五千五百五十四万二百五十八名口。存仓米谷三千五百一十二万九石一斗六升一合。　

大清宣宗效天符运立中体正至文圣武智勇仁慈俭勤孝敏成皇帝实录卷之二十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二年。壬午。春。正月。丁未朔。上诣奉先殿行礼。　　

○诣堂子行礼。　　

○遣官祭太庙后殿。　　

○诣寿康宫前殿拈香。后殿皇太后前行礼。　　

○诣大高殿。寿皇殿。行礼。　　

○是日。不御殿受贺。王大臣于乾清门外。众官暨朝鲜使臣等、于午门外行礼。　　

○戊申。上诣皇太后宫问安。　　

○谕内阁、本日派出王大臣等食肉。贝勒奕绍、大学士托津、既已迟误。即不应进内入座。乃随后复行径入。殊属率意自便。奕绍著交宗人府议处。托津著交部议处。　　

○己酉。高宗纯皇帝忌辰。遣官祭裕陵。　　

○上诣奉先殿。寿皇殿。行礼。　　

○诣皇太后宫问安。　　

○诣关帝庙拈香。　　

○云南昭通镇总兵官特松阿休致。调鹤丽镇总兵官高万春、为昭通镇总兵官。以山东文登协副将福隆阿、为鹤丽镇总兵官。　　

○庚戌。上诣皇太后宫问安。　　

○辛亥。上诣皇太后宫问安。　　

○命贵州布政使富信来京。调河南布政使糜奇瑜、为贵州布政使。以山东按察使罗含章、为河南布政使。两淮盐运使杨健为山东按察使。　　

○展赈奉天凤凰城等处上年被灾旗民一月。　　

○加赏江苏句容、上元、江宁、阜宁、铜山、丰、沛、萧、砀山、邳、宿迁、睢宁、十二州县并淮安、大河、徐州、三卫上年被水被旱军民一月口粮。给沐阳、山阳、清河、桃源、安东、盐城、六县灾民一月口粮。　　

○加赏安徽宿、凤阳、灵壁、泗、怀远、凤台、五河、七州县并凤阳、长淮、泗州、三卫上年被水被旱军民一月口粮。　　

○展缓山东郯城、兰山、章邱、邹平、长山、滕、郓城、恩、聊城、茌平、禹城、齐河、新城、峄、阳谷、观城、濮、钜野、单、博兴、高苑、济宁、鱼台、莘、蒲台、海丰、沾化、滋阳、潍、金乡、寿光、济阳、齐东、德平、东阿、东平、利津、滨、商河、青城、阳信、邹、汶上、寿张、费堂邑、乐安、临邑、惠民、范、博平、历城、嘉祥、朝城、宁海、文登、荣成、五十七州县德州、济宁、东昌、临清、四卫上年被水被虫上忙钱粮、漕项、并节年旧欠额赋。及各项银米有差。仍命粜贷仓谷。赏郯城、兰山、二县灾民一月口粮。　　

○以河南安阳、汤阴、临漳、内黄、荥泽、原武、永城、武陟、济源、阳武、杞、上蔡、西平、十三县上年被水被雹。命粜贷仓谷。并续赈兰阳、仪封、睢、三厅州县贫民一月。　　

○壬子。谕内阁、朕办理庶务。咸遵旧制。从前皇祖高宗纯皇帝。每次挑选八旗秀女。皆指配与圣祖仁皇帝派衍近支宗室。皇考仁宗睿皇帝。每次挑选八旗秀女。皆指配与世宗宪皇帝派衍近支宗室。今朕挑选秀女。自应遵照此例。按代指配与高宗纯皇帝派衍近支宗室。著交钦派之王等、嗣后呈进宗室等名单时。著将高宗纯皇帝派衍近支宗室名单呈进。候朕将挑选之秀女。量为指配。著为令。　　

○又谕、近来查出旗人抱养民人之子为嗣者。俱已另记档案矣。此等子嗣。日后皆入民籍。伊等之女。即不应与旗人一并入选。著交户部本年挑选八旗秀女时。将八旗满洲蒙古汉军内另记档案之女。俱不必入选。著为令。　　

○命热河都统庆惠、覆勘修穵旱河等工。　　

○命乾清门侍卫容照、带领御医一员。驰往直隶。诊视总督方受畴疾。　　

○癸丑。世祖章皇帝忌辰。遣官祭孝陵。　　

○上诣皇太后宫问安。　　

○直隶总督方受畴、因病解任。以福建巡抚颜检、为直隶总督。山西布政使叶世倬、为福建巡抚。江西按察使戴敦元、为山西布政使。浙江盐运使史谱、为江西按察使。　　

○命协办大学士陕甘总督长龄、署直隶总督。福建布政使徐炘、暂护巡抚。　　

○闽浙总督庆保等覆奏、闽县知县邓传安、持躬端谨。民情爱戴。同安县知县李振青、才识开展。舆情悦服。惠安县知县姚观、操守清廉。实心任事。署仙游县知县杜绍祁、听断勤能。才优守洁。报闻。　　

○甲寅。命宗人府府丞毛式郇、提督顺天学政。　　
</div>
    <div class="pagination">
<a href="清实录道光朝实录_page49.html">上一页</a><span>...</span><a href="清实录道光朝实录_page45.html">45</a><a href="清实录道光朝实录_page46.html">46</a><a href="清实录道光朝实录_page47.html">47</a><a href="清实录道光朝实录_page48.html">48</a><a href="清实录道光朝实录_page49.html">49</a><span class="current-page">50</span><a href="清实录道光朝实录_page51.html">51</a><a href="清实录道光朝实录_page52.html">52</a><a href="清实录道光朝实录_page53.html">53</a><a href="清实录道光朝实录_page54.html">54</a><a href="清实录道光朝实录_page55.html">55</a><span>...</span><a href="清实录道光朝实录_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
