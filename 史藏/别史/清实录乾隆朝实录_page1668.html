<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1668 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1668 页/共 1860 页
  </h1>
  <div class="content">
   ○又谕、据梁肯堂奏、卫辉、怀庆二府属。本年雨泽稍愆。收成未免歉薄等语。豫省本年卫辉、怀庆二府地方。因雨泽短少。收成歉薄。现届开徵之期。若令新旧钱粮。同时并徵。民力未免拮据。著将卫辉府属之淇县、滑县、延津、浚县、封邱、考成六县。并怀庆府属之原武、修武、阳武三县。带惩旧欠漕粮。递展一年。所有缓徵旧欠钱粮。并民欠仓谷耔种等项。均缓至五十四年麦熟后徵收。至卫辉府属之汲县、新乡、辉县、获嘉四县、著将本年地丁、并缓徵带徵旧欠钱粮仓谷等项。均缓至五十四年麦熟后徵收。其本年漕粮。著自五十四年起分作两年带徵。旧欠漕粮亦著加恩递展一年徵解。以示朕轸恤民艰。有加无已至意。该部即遵谕行。　　

○谕军机大臣曰。阿桂等奏估计补还缺口。加培堤塍。及建筑坝工等款一摺。并绘图呈览。阅图内所绘大江。距现缺万城等堤尚远。且有下百里洲为之间隔。其附近堤根处所。惟有沙河一道。但该河甚小。未必能冲决堤根。而此次荆州被淹。何以又由万城堤首先冲决。是否江水盛涨时。漫过下百里洲。竟与沙河连成一片。抑系沙河上游。即系承受江水。大江水发。建瓴而下。致由此冲决堤塍。摺内未据详细声叙。著阿桂等即逐一叙明。另绘一图。详加贴说。据实覆奏。又据另片奏称、荆州洩水故道。现惟虎渡一溪。承受江流。南达洞庭等语。向止闻洞庭之水。归江达海。并未闻该湖有可分洩江水之处。若果江可归湖。则夏秋之间。湖水本属涨盛。何以复能容纳江水。且其间所隔州县城郭地方甚多。又何以能越过。不致淹浸。仍复归江。此语尚不甚解。并著阿桂等一并详晰绘图贴说呈览。至摺内称、观音寺残缺石矶。现因水深不能得底。无从估计。俟冬令水落时。毕沅即派委大员。查看明确。再行奏明兴修等语。荆州堤塍。因向系民修。仅委令微员监办。道府等并不亲往验勘。而督抚等更不以事为事。漫无稽察。以致偷减草率。工程不固。酿成大灾。现在动帑修筑。务期十分巩固。永资保障。何必派员查看。毕沅即当亲往详勘并查所做之工。是否坚固。及军民等加恩抚恤之后。能否安辑复旧各情形。据实奏闻。其迤下南岸工程。毕沅亦应亲加确勘。再行次第估修。不得仅以派员了事。致令仍前弊混也。寻奏、荆州堤塍。自得胜台至玉路口一带。总名万城堤。此次系由万城堤之中方城。首先漫决。距江甚近。暴涨本涌。又遇堤逼束。以致漫过各洲。与沙河连成一片。冲决城垣。至本年湖水虽亦盛涨。而江水较湖水尚高。是以湖水容纳江水。又虎渡湾两岸俱有支堤。分洩江流。均未漫溢为害。报闻。　　

○又谕、据留京王大臣等奏、讯据广东驻京提塘陈奉乾供称、谢廷扬、系广东开元县人。于五十年挑补提塘。至本年八月期满。即于是月初十日与我交代告假。二十六日起身回籍。闻得他从河南、及湖北樊城一路。取道回去等语。驻京提塘。于督抚咨报在京各衙门公文。俱应逐件分投。不得稍有疎失。乃谢廷扬遗失公文至五件之多。若非该省书吏遗失。即系该提塘漏匿。自应向谢廷扬严切跟究。今谢廷扬既由河南湖北一路回籍。著传谕沿途各督抚。即饬地方官严密截拏。于何处拏获。即于该处遴委妥干员弁。小心管解。送交刑部收审。勿任远扬。　　

○是日、驻跸常山峪行宫。　　

○癸酉。谕曰。福康安等奏、御史祝德麟参奏司业黄寿龄、于考到时。非钱不取。以致士怨沸腾一案。当传祝德麟到案。传旨询问。该御史始犹含糊其词。惟言得自风闻。及反覆开导。始据称有伊妻舅监生李翿、李廷瑚、考到时。各送黄寿龄贽仪四两。又编修祝堃说。有同乡贡监生陈承曾、杨朝佐、资斧缺乏。现在考到。尚须设措贽仪之语。及诘以原参内。因何有非钱不取之说。该御史惟自认措词过当。核其所言。情节游移。必有不实不尽之处。现既据祝德麟指有馈送之人。并讯据黄寿龄供、于考后得受监生徐予嘉贽仪。显因人证未齐。藉词抵赖。请旨将黄寿龄革职拏问。一面传询祝德麟。并提监生杨朝佐等、三面质对。务使尽情供吐。从重定拟等语。黄寿龄著革职拏问。至祝德麟身为言官。既闻有考试营求之弊。即当列款参奏且此事业经朕特派大臣审办。并传旨向其询问。该御史更应和盘托出。毫无徇隐。乃既参劾于前。又复游移于后。其意不过以据实说出。致黄寿龄陷于重罪。必衔恨该御史。是以仅举出杨朝佐等四人。杀冀将就完结。黄寿龄量从末减。可图见好于黄寿龄。不知黄寿龄既被其参劾。即使祝德麟此时为之徇隐。尚能望其不怨恨该御史、而转心怀感激乎。方今纲纪肃清。朕乾纲独揽。政刑必折衷至当。从不肯稍事颟顸。若祝德麟所参黄寿龄劣迹。果能据实指出。朕必嘉其公正。若谓得自风闻。试思朕何如主焉有因御史捕风捉影之谈。而遽肯入人以死罪之理。设该御史告人谋为不轨。亦即将所告之人寘诸重典乎。明季台谏。挟私攻讦。最为劣习。而其中尚有一二始终不挠之人。若如祝德麟之进。退无据。又为明季劣习中之尤者。此即如从前彭启丰、受史奕昂詈骂。顾唾面自甘。不肯实言。欲以长者自居。其见识实属可鄙。况祝德麟前奏、黄寿龄考到。非钱不取。苞苴满户。物议蠭起。言之凿凿。必非无据。今乃称止知有杨朝佐等四人。先后已属自相矛盾。本日舒文前来行在接驾。朕于召见时。无意之中。向其面加询问。据奏伊家延有举人训课。亦称黄寿龄声名狼籍等语。考到与举人无涉。所言自属公论。而舒文与祝德麟、黄寿龄、俱不认识。经朕面加询问。即奏及此事。尤非无因。事关科场舞弊。岂可不彻底根究。乃祝德麟于传旨询问时。尚复游移不吐。殊为可恶。祝德麟亦著解任。交与福康安等、传集祝堃、并提齐人证。覆加严鞫。务得实情。秉公定拟具奏。　　

○又谕、昨礼部奏、缅甸贡使到京时。在西城会同四译馆居住。应照例咨取章京二员、骁骑校四员、兵二十名、以资弹压巡防等语。从前定例咨取官兵。在该馆看守。自因外藩陪臣。来京朝贡。未习天朝体制。其跟随人众。或恐外出滋事。是以派令官员兵丁。于该馆为之照应稽查。然实有名无实之事耳。今缅甸贡使来京。本有道员游击等官护送。即其在馆居住时。尽可令护送之员。妥为照料。何必多派官员兵丁。驻宿该馆。巡查弹压。徒为沿习具文耶。此外如安南、琉球、暹罗、南掌、苏禄等国。按期入贡。俱有伴送之员。亦不藉官兵等查察。若朝鲜奉朔朝正。每岁使臣来京者。络绎不绝。竟与世臣无异。该国入贡。向不由盛京派员护送。其使臣人等。频至京师。亦久习朝廷体制。更无须另派官兵。为之守视。嗣后会同四译馆咨取官兵、虚应故事之处。著永行停止。以示朕绥辑远柔、遐迩一体至意。　　

○谕军机大臣等、据李世杰奏、现在成德等既行程日远。将次抵藏。鄂辉即带后起官兵。迅速遄行。该督复移驻炉城。声势相联。办理始为妥协。至粮石等项。业经李世杰。派员运往。亦俱陆续出口。并经译谕各土司。分拨转输。用资接济。所办皆好。至抵藏以后。所需口粮。就地采办糌粑等物。原系用价采买。并非令其供应。想该处亦所乐从。办理自为便易。计目下成德将次到彼。鄂辉复督催大兵继进。军威壮盛。谅巴勒布贼众无能。无难一举蒇事。著各将行抵该处日期。及剿贼情形。随时迅速驰奏。　　

○又谕曰。毓奇奏、应兑豫粮之临清前后两帮空船。本年应轮届大修之期。即昼夜趱造。不能赶立冬以前全行妥竣。必致贻误兑运。请于直省官拨船内。赏派二百只。令各丁雇募等语。豫省漕船。例应在南粮之前到通卸交。及早回空方不误冬兑冬开定制。今临清前后两帮船只。内有六十余只。轮届大造之年。不能如期修竣。赴豫受兑。不可不早为筹办。著于直省官拨船派给二百只。押交该粮道。令其分给各丁领雇。俾得豫省漕粮及早受兑。不致再有迟误。除就近传知刘峨外。将此传谕苏凌阿等、并谕毓奇知之。　　

○蠲安徽宿州、凤阳、凤阳卫、灵璧、怀远、亳州、蒙城、泗州、泗州卫、旴＜日台＞、天长、五河、长淮卫、无为、庐江、定远、凤台、滁州、全椒、和州、含山二十一州县卫乾隆五十二年水灾额赋有差。　　

○豁陕西长安县唐家村、中席村、师家道口、水冲厂地五顷五十亩有奇额赋。　　

○豁云南委员署琅盐井提举参革通判林大本、沉铜六万七百五十斤有奇。禄劝县参革知县檀萃、沉铜六万五千八百斤有奇。　　

○豁在洋遭风广东香山协兵丁林光国、屈信佳、漂溺船只军械银两。　　

○是日、驻跸两间房行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百十二


大清高宗法天隆运至诚先觉体元立极敷文奋武孝慈神圣纯皇帝实录卷之一千三百十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十三年。戊申。九月。甲戌。谕、前因诸臣条奏科场弊窦者纷纷。特降旨严定覆试之例。其时军机大臣拟写谕旨。乡会试榜后。特派亲信大臣。严行覆试。措语本未明晰。朕亦未经看出。今岁顺天乡试榜发。届期应照新例举行覆试。第思各省乡试。中式人数众多。顺天取中各生。尚不难调集覆试。若各直省道里殷遥。省分甚多。安能简派如许大员。于榜发后遍行覆试。嗣后乡试榜后覆试一节。著不必行。至明岁会试。各省举子云集京师。除未经中式者。听其各回本籍外。其中式举子。著于会榜揭晓之后。未经殿试之前。该部奏请拣派大臣。将中式举子严行覆试。届期除实有事故者。豫行报明该部外。倘有心怀规避。托故不到者。即将该举子立行斥革。如覆试之卷。较取中原卷悬殊。必即从严究办。一惟该主考房官是问。至明岁举行覆试后。亦不必著为常例。著该部每届会试榜发。将应否覆试之处。奏请定夺。候朕临时降旨。士子等尚其勉务实学。凛遵功令。以副朕剔弊抡才至意。　　

○谕军机大臣等、据庆麟、雅满泰、节次奏报。所办皆不合机宜。惟雅满泰现往后藏。保护扎什伦布。指示噶布伦、戴绷等、用心防守。尚属稍为晓事。班禅额尔德尼、业已迁赴前藏。彼处人众。自必益滋疑惧。庆麟何具不及此。乃借护送班禅额尔德尼之名。遂其畏葸退避之计。岂复尚有人心。再据奏、噶布伦等、祇办出稞麦四千余石。足支三千兵丁四月口粮。其从前采买旧案。系由聂拉木地方籴取。今该处业被贼占。实难办理等语。尤属无理。藏地甚广。岂止聂拉木一处为产米之区。况兵丁口粮。一切糌粑面食等物。俱可应用。此明系噶布伦等藉辞推诿。庆麟等信以为实。并不以理穷诘。实为无能可鄙。著庆麟、雅满泰、再严行训谕噶布伦等、现由内地派兵。专为保护合藏人众。特以路隔五千余里。粮运维艰。是以转向尔等商办。且照时价发给。并非无故索取。尔等稍有人心。即当奋勉供支。乃现办麦四千余石。仅敷三千兵丁四月口粮。此事若于四月内完竣。固属甚善。万一不能速竣。兵丁等岂能枵腹剿贼。惟有将达赖喇嘛、班禅额尔德尼、移居泰宁。尔等后悔何及。且尔等如此负恩。大皇帝不特不加怜悯。必且从重治罪。将此严切晓谕伊等。自必翻然改悔。将存贮米粮尽数出粜。以备官买。雅满泰行抵后藏。亦应于班禅额尔德尼商上、及附近各乡村。再为豫备数千石。尤觉妥善。又据奏、贼匪以牛测水深浅。计欲渡河。是巴勒布贼并无窜回之意。著传谕鄂辉、成德等、愈宜加紧遄行。现在巴忠已自京起程。亦宜星速赴藏。与成德等会同商议。悉心办理。以慰廑注。　　

○是日、驻跸要亭行宫。　　

○乙亥。上御行殿。勾到陕西、浙江、情实罪犯。停决陕西斩犯九人。绞犯十三人。浙江绞犯五人。余八十八人予勾。　　

○谕曰。福康安等奏、覆讯祝德麟、据称在署内闻御史曹锡宝、论及黄寿龄声名不好。因无实据。难以办理。彼时王念孙亦闻此言。随传曹锡宝、王念孙、隔别询问。俱称系祝德麟在署内先自说起。并非曹锡宝告知。彼此各执一词。又调取本年黄寿龄考到各卷。详加阅看。有监生沈惟、赏沅等、二卷。字画生疎。文理荒率。转得录取。而监生田文洛、王俊、二卷。稍胜于彼。反致摈弃。将原卷封固进呈。请将曹锡宝、王念孙、解任。并飞拏沈惟、赏沅、到案质审等语。国子监考到。非录科可比。录科不取。即不能入闱。而考到一次不取。下次仍得再考。本系重复具文。无关紧要之事。将来审明后、厚可将此例停止。即生监等于考取后、托名师生。馈送贽仪土物。亦属相沿陋习。鄙琐不成事体。但祝德麟既经参劾。则传旨询问时。即应列款指出。即或所奏未能尽实。亦当一人独任其咎。又何必纷纷牵引。况国家设立台谏。许其奏事。体制已优。自应各顾颜面。今祝德麟、始则以一奏见其风厉。继复援引同官。以卸其所言之不实。而曹锡宝、王念孙、又惟恐株累。哓哓剖辩。言官习气至此。朕阅之徒增烦懑。转鄙薄伊等之为人矣。现据福康安等奏、请将祝德麟、曹锡宝、王念孙、一并解任质审。但祝德麟因系原参之人。既经传旨询问。并不将黄寿龄婪索之处。确切指出。转一味游移含混。是以降旨将伊解任质审。至曹锡宝、王念孙、平日既私相议论。及传至公所。又不敢承认。此等进退失据之流。毫无主见。转不值将伊等解任办理。且此案不过相沿陋规。亦不值牵引多人。更兴大狱也。至阅所进卷内。已取之二卷。较不取之二卷。字画转劣。文内疵颣亦多。顾去取倒置。是外间所传黄寿龄非钱不取之说。竟属有因。现经福康安等、查拏沈惟、赏沅、二人到案。一经质审。自无难得实。著福康安等、即讯取确供。严审定拟具奏。　　

○又谕曰。阿桂等奏、提讯垦种窖金洲沙地萧逢盛供称、伊祖父于雍正七年起、至乾隆二十七年止、陆续向本处民人契买、种植芦苇等语。此明系狡饰之词。各省民田庐舍。俱有管业之人。其辗转典卖。始得谓之契买。今江中涨出沙洲。自系官地。不论何处民人。何得据为己业。萧姓又何得向其契买。如萧姓契买属实。则雍正七年及乾隆二十七年以前。有此沙地者。又系何人。著传谕阿桂等、即逐一查明。据实覆奏。毋任狡展。又据毕沅奏、地方灾赈情形一摺。所奏尚未详晰。荆州被水之后。兵民荡析离居。朕心为之恻然。节经降旨。令该督抚等妥为抚恤。今江水久已消落。该处廛庐地亩。曾否全行涸出。旗民人等经抚恤之后。能否安辑复旧。朕轸念灾区。无时或释。并著毕沅等再行详悉查明。据实具奏。以慰廑注。　　

○又谕、唐古忒等虽素性懦怯。今若依附劲旅。振作其气。亦可转弱为强。鄂辉等、前往胁噶尔。必由前藏经过。著传谕庆麟等、豫派一能事噶布伦、作为向导。并挑选唐古忒兵数百名。俟鄂辉、成德、一到。即令会合前往。亦可得力。庆麟等、务即妥速豫备。不可令成德等稍有掣肘。　　

○是日、驻跸密云县行宫。　　

○丙子。谕曰。福康安等奏、审明御史祝德麟参奏革职司业黄寿龄、考到得受银两一案。请将黄寿龄、祝德麟、分别治罪革职一摺。此事若果关系科场。朕必彻底根究。按律严办。断不肯稍事姑容。今国子监考到。非录科可比。录科不取。即不能入闱应试。至于考到。此次不取。下次仍准其再考。况考取之后。仍由钦派大臣、及祭酒等、覆行录科。始准入闱。文理荒劣者。亦无从冒滥。是考到一事。系重复具文。于士子本无关轻重。其考后馈送贽仪。亦属托名师生。相沿陋习。与用财营求者不同。在洁清自爱者。顾惜体面。自不肯收受。其见小猥鄙之流。即来者不拒。而黄寿龄贪鄙尤甚。以致舆论不协。此事若果于科场去取有涉。必将黄寿龄立寘重典。今据福康安等审明。考到一事。既无关入场去取。而所得贽仪。自一两至四两不等。聚少成多。才共得银六十余两。实系相沿陋规。于录取后馈送收受。虽其猥琐龌龊。有玷官箴。固难留司业之任。尚不至于治罪。黄寿龄业经革职。其所拟杖责之处。著加恩宽免。至祝德麟身为御史。既经具摺参劾。当福康安等传旨询问时。自当列款指出。乃始则以一奏博建白之名。冀图转科。继则游移含混并牵引多人。以卸其言之不实。似此进退无据。岂堪复膺台谏之职。本应照议革职。第念祝德麟本有言责。而黄寿龄收受贽仪。致被参劾。尚不为无因。祝德麟、著从宽降三级以部员补用。曹锡宝、王念孙、皆系言官。既闻黄寿龄声名不好。即应自行具摺参劾。乃于署内私相谈论。及传至公所询问。又复哓哓剖辩。互相推诿。不顾颜面。本应照议交部。第念其究得自传闻。未有确据。曹锡宝、王念孙俱著从宽降二级留任。刘墉系总理国子监事务。吉善身系祭酒。于考到一事。自应公同办理。何以专交黄寿龄一人考校。致滋物议。咎实难辞。刘墉、吉善俱著交部议处。其生监人等所送贽仪。为数甚微。讯无营求情弊。且于揭晓之后。多已出京回籍。并著加恩免其提究。余著照所议行。朕办理庶务。凡有关弊窦者。无不加意厘剔。而沿习陋例并非作奸犯科者。亦不肯稍事苛求。此即不为已甚去已甚之意也。将此通谕知之。　　

○又谕、前因直隶、山东、河南等省、缉拏段文经日久未获。曾降旨将直隶山东二省督抚藩臬应得养廉、俱不准支给。毕沅因曾派员缉获徐克展。准其支给养廉一半第念段文经一犯。各省承缉已阅二年之久。除明兴现派往乌什办事外。刘峨系本省总督。于首犯尚未缉获。虽不能辞咎。但伊每岁应得养廉。久经停支。未免办公竭蹶。至毕沅现升湖广总督。已离豫省此后刘峨、毕沅、所有应得养廉。俱著加恩准其支给俾资办公之用。藩臬内除江兰业经丁忧穆克登业经病故外。其直隶布政使梁肯堂、山东布政使缪其吉、前任直隶按察使热河道托伦、亦著一体全行支给养廉。该督等。尚其益矢恪勤。实心任事以副朕格外体恤至意。　　

○又谕曰。福康安上年命往台湾督办军务。其应得陕甘总督养廉。曾谕令在福建就近支领。今据称在福建时、仅支过一半等语。福康安现在京供职。尚未即赴陕甘总督之任。所有未经支领一半养廉。著即在部库内照数支给。以资费用。　　

○钦差大学士公阿桂、湖广总督毕沅覆奏。窖金洲沙涨。逼溜北趋。恐开挖引河。江水平漾无势。仍至淤闭。请于对岸杨林洲、靠堤先筑土坝。即靠土坝接筑鸡嘴石坝。逐步前进。约计一百四十余丈。激溜向南。俟洲墈荡击剥蚀。刷成兜湾。方乘势酌挑引河。较为得力。又黑窰厂一处。应用碎石裹头。遏其北来水势。可期溜缓沙积。不再往里搜刷。又玉路口迤东扫湾之处。饬员载石沉水。亦可渐次挂淤。保护堤根。俱无庸改建石工。得旨、览奏俱悉。又批、亦祇可如此。　　

○是日、驻跸南石槽行宫。　　

○丁丑。上诣安佑宫行礼。　　

○幸圆明园。　　

○谕军机大臣等、据庆麟奏、哈喇乌苏三十九部落番兵。先调取一千名。妥协豫备等语。兵力增多。愈可示威。著传谕庆麟、若此项番兵已经到藏。即交与成德一同带往。不必停止。如尚未到藏。亦无庸督催。不可稍有拘泥。又巴勒布起衅缘由。因第巴等私加税课而起。此虽系达赖喇嘛之事。庆麟等宁得诿为不知。巴忠到彼后。办理善后事宜。若查明第巴等加税属实。著即指名参奏。并将嗣后如何均平抽税之处。悉心妥议。永为定例。　　

○戊寅。谕、前据王公大臣、及直省将军督抚大吏等。以乾隆五十五年朕八旬万寿。吁请举行庆典。已俞所请。其应备仪文典礼。恐不免踵事增华。致滋繁费。因专派大臣董理其事。现经阿桂等酌筹经费。奏定章程。王公大臣及将军督抚等、分别银数。于廉俸内坐扣备办。亦已准行。以遂其效诚抒悃之心第念各督抚等献忱祝嘏。既将五十五年分养廉扣办。其余剩廉俸尚须留为办公之用。若是年该督抚等、仍照每年之例。备进万寿贡物。未免稍形竭蹶。况所进物件内。如宝座屏风。各宫殿皆有陈设。不便更换。即佛像亦属过多。无处供奉。亦无另建庙宇之理。其五十五年万寿贡品。不但各督抚等、俱不准其呈进。即王公大臣等、亦无庸备进。至各该省是年应进土贡内、除橘子、荔枝、石花鱼、哈密瓜等物。仍照旧呈进。以备荐新之用。其余土物。概行停止。以示朕体恤臣工至意。　　

○又谕、科场条例。上年经大学士九卿议定奏准、五经分年轮试。今岁乡试先用诗经出题。次年会试。用书经出题。又空白试卷、停止豫备。均为防闲弊窦起见。今刘绍锦于甫定章程。即妄逞臆见。輙议更张。夫书以道政事。士子等有志读书。童年即已成诵。岂有业经应试。转未熟习之理。况会试非乡试可比。明经即所以从政。断无中式举人。尚不能讲解经义。又非若周易之义蕴深奥。春秋经旨闲有冷僻。礼记文词繁富者可比。何须仍以诗经出题。又停止豫备空白试卷。原以杜换卷中另生情弊。若如刘绍锦所奏。照旧准其更换。则违式诸生。均毋庸贴出。又何必多设条规耶。邀誉沽名。莫此为甚。刘绍锦、即照刑部所拟。发往伊犁。本不为枉。但此等冒昧无识之徒。亦不值深究。刘绍锦已经革职。著勒令回籍。不准出境。并著交与该督抚留心查察。如刘绍锦尚不知安分守法。即据实严参。必当从重治罪。决不宽贷。　　

○又谕曰。闵鹗元奏覆、江苏各属收成分数。摺内称、徐州府属萧县、砀山、丰县、沛县、淮安府属安东、清河、桃源、海州、江宁府属江宁、上元、句容江浦、六合等十三州县。被水田地。退涸较迟。请将新旧钱粮漕米。缓至明年秋成后徵收。其山阳盐城、阜宁等三县旧欠钱粮亦请缓至明年秋成后徵收等语。江苏淮北一带。濒临河湖。及江宁府属沿江地方。因本年雨水较多。间被淹浸。小民完纳官粮。未免拮据。所有萧县、砀山、丰县、沛县、安东、清河、桃源、海州、江宁、上元、句容、江浦、六合等州县。新旧钱粮漕米。俱著缓至明年秋成后徵收。其山阳、盐城、阜宁等县。旧欠钱粮。亦著缓至明年秋成后徵收。以抒民力。该部即遵谕行。　　

○谕军机大臣曰。成德奏、带兵已至乍丫巴塘一摺。内称此时暂令官兵按站行走。沿途留心探听。若贼众剿败。即带兵奋力追剿。若贼众早经远遁。自无庸前往等语。所办非是。昨庆麟奏到、噶布伦扎什端多克、带领唐古忒兵丁。到胁噶尔进剿。贼匪渐渐散去各情形。朕思唐古忒兵丁。本非精壮。何以一到胁噶尔。贼匪即纷纷逃窜。且杀贼不过二十余人。亦不足令其丧胆。自系贼匪闻知内地大兵将到。震慑先声。豫为奔窜之计。鄂辉、成德、正应会合兵力。赶紧行走。乘胜追杀。若此时接准庆麟咨会。遽行停止前往。万一贼匪去而复来。又须纷纷徵调。成何事体。现据庆麟奏称、贼匪散去后或绕道前往萨喀。亦未可定。若果绕至萨喀地方滋扰。鄂辉、成德即可带兵亲往该处。将屯聚贼众。痛加歼戮。务使慑伏军威。永远不敢侵占。方可谕传该头目到营、勘明定界。设誓立限。倘或贼匪自胁噶尔败逃后。实已出境远窜。则抢去之聂拉木、济咙、宗喀等处。已无贼人踪迹。收复虽易。究不能大加剿杀。不足令其畏惧。著传谕鄂辉、成德、于收复聂拉木等处之后。仍即统率大兵。前往巴勒布界内。将其附边地方。攻克一二处。声言尚有数万官兵。陆续前来。克期大举。或贼匪畏伏请降。或传令该头目来营。将天朝兵力强盛。无敌不催。断难始终抗拒各情形。严切晓谕。并令诚心立誓。勘定界址。安设鄂博。以期一劳永逸。绥靖边圉。断不可因有贼匪败逃信息。进兵稍缓。又致迟误事机也。　　

○又谕、巴勒布贼匪。已陆续由胁噶尔彻回。至墨尔木地方。现在鄂辉、成德等、带兵将到。大加剿戮。贼匪自必慑服投诚。即可定界蒇事。似不必张大办理。但唐古忒兵。徒有其名。平日并不操演。又不防守边境。皆系分散居住。贼匪猝来侵犯。徵调不能齐集。且因未操之兵。不谙战阵。以致聂拉木等处被贼抢占。巴忠办理善后事宜时。务将前后藏各派兵若干名。分驻防守。并平素如何操防。如何饬令第巴等管束之处。俱著酌定章程。妥议具奏。至此项兵丁应得口粮。前藏由达赖喇嘛商内支给。后藏由班禅额尔德尼商内支给。其驻藏办事大臣。每岁轮派一人。前往接壤之处。巡查操演。照内地查阅营伍之例。一体办理。　　

○又谕曰。苏凌阿奏、办理北仓截卸漕粮完竣。军船扫数回空一摺。据称江西各帮。已截卸漕粮四十五万八千余石。各廒俱已贮满。余剩永建、饶州、安福、三帮、应起米十一万八千余石。即将现在到仓官拨船五百余只。尽数拨运通州。俾该军船等即日回空南下。既省进出夯运浮费。又免露囤风雨之虞等语。所办甚好。览奏为之欣慰。已于摺内批示。但前因毓奇奏、应兑豫粮之临清前后两帮空船。本年应届大修。请于直省官拨船内。赏派二百只。令各丁等领雇。以期无误兑运。业经降旨准行。今思直省拨船。正在需运多粮。若遽将二百只分派豫省应用。恐该侍郎等于一切挽运事宜。不无竭蹶。昨据何裕城奏到、承造东省运漕拨船一百五十只。业经一律办竣。其船内所需器具。并驾船之舵工水手。亦已置雇齐全。现在派员督押。于八月二十五日开行。解赴山东接收等语。因思东省新造拨船。现尚无须应用。或即将此项船只。拨派豫省领雇受兑。其直隶拨船。即可无须派往。似觉两为便易。其可否如此通融酌拨之处。著苏凌阿等、会同刘峨、长麟、熟筹妥商。据实具奏。将此各传谕知之。　　

○又谕曰。陈名炳、系阮贼所遣攻夺谅山之人。今见沿途所挂檄文。心生悔惧。情愿归顺嗣孙。并请添募义兵。与潘启德会同恢复。其言自出于真诚。可不必加之疑虑。此是极好机会。看来此时内地官兵。竟有不得不动之势。著传谕孙士毅、即遵照前旨、派令许世亨等、带三千名。前往督率潘启德等、以次攻剿。该督之意。不值劳动大兵。固为正办。然亦不可存将就完事之见。又前据孙士毅奏、欲亲自统率大兵。出关进剿。已经降旨、谕令该督不可亲统前往。现在尚驻劄关内。该督务当遵照前旨。止须令许世亨统率弁兵进剿。该督或于关外作进剿之势。许世亨系曾经行阵之人。剿捕事宜。自所谙习。惟当号令严明。约束兵众。不可因系前往安南。为彼剿贼。遂稍存居功见好之念。致有欺凌该处臣民。及勒索情事。若能妥协办理。将来事竣后。朕必加之优偿。否则必当重治其罪。孙士毅当告之许世亨。并明白开示派出将弁兵众。务各安静守法。不可滋事。　　

○钦差大学士公阿桂、工部侍郎德成、湖广总督毕沅奏、荆州堤工内。中方城、上渔埠、中独杨、漫溃共七处。应外越补筑。接还旧堤。玉路口一处。拟做柴坝。于坝内补筑。上方城、洪家湾、及万城三处旧堤。拟各筑顺水坝。以挑水势。余缺口十四处。俱补还旧址。复行培高。此外杨林洲、黑窰厂、所需碎石。及未经过水旧堤。应行加高培厚。并沙市镇等处加筑土堰。通共估银十八万九千五百三十八两零。请即动项。饬该地方官购料雇夫。次第兴工。限明年三月报竣。并遵旨令舒常、李封等、实力监修。永资保障。得旨、如所议行。该部知道。　　

○己卯。谕、据长麟奏、本年东省乡试诸生中。年届耄耋。奋志观光。多至五十余人。俱三场完毕。未经中式。就中择其年届八十以上、入学年分较早者。李发枝、李可士、李承宗、王兆隆、王克昌、五名。文理俱无疵谬等语。该生等或齿近期颐。或游庠年久。犹能踊跃棘闱。争先恐后。洵为熙世瑞徵。艺林盛事。李发枝、李可士、李承宗、王兆隆、王克昌、俱著加恩赏给举人。准其一体会试。俾偿皓首穷经夙愿。用昭寿世作人至意。　　

○谕军机大臣曰。鄂辉奏、筹办进兵事宜一摺。所办俱好。一切具有成见。至所奏德尔格尔、乍丫、察木多、三处。酌派一千名。先经译谕饬备等语。此则可以不必。成德带往官兵。已有一千二百名。鄂辉带往满汉屯土官兵。又有二千余名。足资剿捕之用。现据庆麟奏、贼匪纷纷散去。自系闻知内地大兵将到。震慑先声。豫为奔窜之计。鄂辉等惟当率领现派弁兵。乘胜追杀。况现在兵数不为不多。其德尔格尔等处番兵一千名。即可不必派往。又据李世杰奏、续办米一万石。先拨五千石。转运炉城等语。藏内采买稞麦四千六百余石。各兵粮饷。已敷给发。巴勒布不过么＜麻骨＞小丑。现已纷纷逃散。岂有阅四月之久。尚不能竣事之理。况该处道路险远。输送维艰。若多为运往。存贮无用。亦未免徒滋糜费。著传谕李世杰、如此项米石尚未起运。即饬令停止。如已经起运。即留贮打箭炉仓。以作各台每年支食之用。亦无不可。总宜酌量情形。妥协办理。　　

○大学士嵇璜等议覆漕运总督毓奇奏称、奉旨将佥丁事宜、分为江以南交总漕衙门。江以北交各该督抚。查江北惟直隶山东。其余安徽、浙江、湖北、湖南、江西、五省。皆在江南。而江苏统辖江之南北。有江南军户住江北者。亦有江北军户住江南者。是同帮同卫之丁。在江则归督抚。在江南又归总漕。责成未能画一。请将湖南、湖北、江西直隶等省。交各督抚。江苏、安徽、浙江等省。交总漕办理。应如所请。至所称山东距淮安尚近。亦归总漕之处。查山东与直隶。均系江北省分。应遵原省。仍令该抚专办。从之。　　

○庚辰。谕、据阿桂等奏、查抄荆州府萧姓民人家产。请将勒休都司萧梦鼎、一并革职解部治罪一摺。各省民田庐舍。俱有管业之人。始准其辗转售卖。今江心涨出沙洲。自系官地。无论何姓。皆不得据为己业。若云萧姓所垦洲地。买自王齐叶张杨五姓。则此五姓民人。又因何敢私占官地。必系奸民见江中涨有沙洲。认种可以获利。遂藉词升科。呈请开垦。而地方官受其贿赂。因而准行。既据萧逢盛供、系伊祖父于雍正七年起、至乾隆二十七年止、陆续买自王齐叶张杨五姓。虽雍正年间。阅时既久。而契册可以调查。窑金洲乃系官地。该五姓民人。因何准其私相售卖。抑系此五姓从前又向何姓转买。实在起自何时。亦无难逐一清查。著阿桂、毕沅、务将此项洲地。系何姓始行私占开垦。何时地方官得其贿赂。准令私占之处。再行详细确查据实具奏。至前令阿桂等、将萧姓家产查抄者。原因窖金洲适处江心。逼束溜势。而萧姓一味渔利。于洲上多种芦苇。以致滋蔓环生。沙洲不能刷动。日涨日宽。逼溜北趋。冲决堤塍。淹毙数万生灵。皆伊一家贪利。贻此钜害。此而尚令坐拥富厚。何以示惩儆而慰舆情。现据阿桂等、将伊家产查封具奏。但此项查出财产。不可照例入官。著阿桂等即分别估变。留于该处。以抵工赈之用。使为富不仁者。知所儆戒。　　

○又谕、广东潮州镇总兵员缺紧要。著孙士毅于广东广西两省总兵内、拣选一员调补。所遗员缺。著李侍尧于福建量简中平缺分总兵内、奏调一员。其所遗员缺。即著普吉保补授。　　

○又谕、据正黄旗满洲都统奏、拟正承袭佐领珠隆阿、年十三岁。照例进呈绿头牌。已准其承袭矣。珠隆阿年已十三。非孩提可比。应带领引见。嗣后凡遇袭职自十二岁以上者。俱带领引见。著为例。　　

○谕军机大臣等、据毕沅等奏、缅甸贡使入觐。护送回程事宜。亟应妥为豫备。拟于樊城多备宽大船只。派委文武大员护送。并饬从优应付。一面咨会梁肯堂、浦霖、一体饬属照办等语。缅甸效顺远来。输诚纳贡。到京后加以宴赉。略示从优。原系朕嘉惠远人。恩施格外。但该贡使究系属国陪臣。经过地方。祇须照例宽为供应。派员护送。不必过涉张皇。前闻缅甸贡使来京。沿途供支烦费。该贡使未免心生轻易。今在京半月有余。已就约束。乃毕沅又以回程未便草率。拟在樊城多备大船。派委文武大员护送。地方官惟知优加应付。船只一切。任其取用。转使该贡使等无所节限。有忽视地方官之心。实非天朝体制。况嗣后该国贡使常通。每次皆须例外供应。伊于何底。毕沅系晓事尚然如此。其余各省。自必相率效尤。更属不成事体。著传谕毕沅等、及经过各省督抚。于缅甸贡使过境时。止须饬属照例妥办。不使缺乏。毋庸踵事增华。以示限制。　　

○礼部议覆广东学政关槐奏称、新例童试仍用四书文二篇。将经文裁去。查童生入学。便应科举。在有志者讲求根柢。自仍研悉经义。其甘小就者。必以考无经文。因循荒废。且科举于五经轮试后。即以五经兼试。若不及早研摩。恐蹈临时剽窃之弊。请于取进童生覆试。加经文一篇。通晓者入学。背谬者扣除。其出题之法。首诗。次书。又次易、礼、春秋。迨轮试毕。照生员岁试例。不拘何经出题。至府州县考覆试。亦一律增入。均应如所请。从之。
  </div>
  <div class="pagination">
   <a href="清实录乾隆朝实录_page1667.html">
    上一页
   </a>
   <span>
    ...
   </span>
   <a href="清实录乾隆朝实录_page1663.html">
    1663
   </a>
   <a href="清实录乾隆朝实录_page1664.html">
    1664
   </a>
   <a href="清实录乾隆朝实录_page1665.html">
    1665
   </a>
   <a href="清实录乾隆朝实录_page1666.html">
    1666
   </a>
   <a href="清实录乾隆朝实录_page1667.html">
    1667
   </a>
   <span class="current-page">
    1668
   </span>
   <a href="清实录乾隆朝实录_page1669.html">
    1669
   </a>
   <a href="清实录乾隆朝实录_page1670.html">
    1670
   </a>
   <a href="清实录乾隆朝实录_page1671.html">
    1671
   </a>
   <a href="清实录乾隆朝实录_page1672.html">
    1672
   </a>
   <a href="清实录乾隆朝实录_page1673.html">
    1673
   </a>
   <span>
    ...
   </span>
   <a href="清实录乾隆朝实录_page1669.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
