<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 914 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 914 页/共 1860 页</h1>
    <div class="content">○直隶总督方观承奏、臣节次钦奉谕旨。查李阎二犯。原与孙耀宗熟识。又据阎景成供出王太假托狐仙。为人治病。诚如谕旨。原非无因构陷李怀林。孙耀宗案内各犯。彼此纠连。仍系一案。现在悉心研鞫。颇得其情。得旨、如何。若非朕屡次严旨。汝竟将王太出脱矣。再深究。必更有别故。总将各犯分别带来。会同行在大臣等严审为是　　

○陕西巡抚鄂弼奏、乾隆二十一。二十五。两年。清查各旗分应行出旗为民户口。至今六年间。出缺裁汰官兵二百五十余员名尚未裁汰者。一千二百五十余员名。且彼时幼丁。俱成壮丁。仍住满洲城度日者。共有一千七百九十九名。旗人实多重累。查绥远城右卫驻兵有移往绿营食粮之例。请将西安现应出旗之壮丁挑验。于省城督抚标。及近省之提镇各营。步守兵缺出。与绿营余丁间补。至现在当差尚未出缺裁汰之官兵。应照原议。俟壮丁挑往补完日。陆续移往。得旨、甚好。如所议行　　

○云贵总督吴达善奏、滇省西南徼外缅甸。连年内讧不靖。鬼家宫里雁。与落脚仇杀。率众奔孟坑等处。被孟连土司刀派春招去。勒索银物押令归降鬼家忿恨于闰五月十四日夜。放火劫杀孟连家口二十六人。又杀死救护男妇夷人六十三名口。宫党于次早奔往猛养孟坑。四散窜匿。查孟连土司。剥削降酋。以致鬼匪起意焚害。原非外夷擅入边疆劫杀。然宫里雁在缅甸。构衅多年今复流毒孟连。该酋一日不除。恐滋事端。即饬永顺镇府。迅督耿马猛猛两土司。星速访拏。探知宫里雁在石牛地方。随设法拏获及其妾婢党从共九犯。于七月初六日已解到耿马。俟到省办理。得旨好。出力之土司等。酌量犒赏。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百六十七


大清高宗法天隆运至诚先觉体元立极敷文奋武孝慈神圣纯皇帝实录卷之六百六十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十七年。壬午。八月。辛卯朔。上诣皇太后行幄问安　　

○行围　　

○谕曰朝铨等奏佐领杨玉琯。派解犯人并不亲往。又副领催马进福。派解窃贼。将同派往之马甲六格等三人留住。绕道至贼家歇宿。以致要犯脱逃。请将杨玉琯交部议处。马进福枷号示众等语。盛京官员兵丁。系满洲臣仆。一切差役倍应奋勉。近来习俗。甚属不堪。杨玉琯派解罪犯。竟不亲往。毫无法纪。交部议处不足示惩。杨玉琯著革职。枷号三个月。在十四城轮流示众。马进福。六格等、有意存留。歇宿贼家。致在犯兔脱。情殊可恶。枷责不足蔽辜。马进福、六格、鄂逊、苏崇阿、著发往伊犁。充当苦差。俟拏获脱犯时。另行请旨将此旨通行盛京各城。令满洲臣仆。明悉大义。如仍不知悛改此后必当从重治罪　　

○吏部等部会议。护山西巡抚宋邦绥奏称、保德州属河曲县。僻处万山。城周七里户仅千余。离城七十里之河保营一镇。亦设有城切近黄河。界连草地兵民杂遝。形势紧要。设参将驻劄。文员祇一巡检。不能弹压。请将知县。典史移驻河保巡检改驻县城。县署以巡检署扩充。其经费将县署变抵巡检即居典史旧署。应如所奏从之　　

○贷给浙江江山县。本年被水贫民口粮耔种并修葺银两　　

○是日、驻跸巴颜沟大营　　

○壬辰上行围　　

○遣官祭黑龙潭照灵沛泽龙王之神玉泉山惠济慈估龙王之神　　

○工部议准江南河道总督高晋疏称、外河厅属清口东西二坝。湖水涨发。宣洩不及请将东坝接长三十三丈西坝接长六丈。从之　　

○喀什噶尔办事尚书永贵等奏覆。各城盈余粮。减价折给官兵盐菜银。现在各处有收。粮价益贱。应暂停折给。其应给银。以普尔钱扣抵。报闻　　

○是日、驻跸巴颜布尔噶苏台大营　　

○癸巳。上诣皇太后行幄问安　　

○行围　　

○是日、驻跸都穆达乌拉岱大营　　

○甲午上行围　　

○遣官祭关帝庙　　

○谕军机大臣等朝铨奏、奉旨查勘嘉义普正地方适值布颜达赖办差他出于赶回后即起程前往此事因奉旨饬查。始行具奏。从前亦未咨报礼部等语布颜达赖除伊副都统任内之事有何别项差务他往即或有之亦应详细声明。乃含糊具奏殊属朦混。此案既未曾报部。伊等自有应得处分。著传谕朝铨。查明参奏　　

○又谕曰、朝铨奏被劾科歛银两之牧厂翼长车木布。解送盛京刑部时。仰药而死。请将案犯及解员严审定拟。伊亦交部查议等语。车木布系满洲奴仆。既获罪谴不待审拟。仰药而死甚为非理。朝铨深悉彼处陋习。车木布既已被参。即应严饬解员。妥协防范。乃并不留心致伊乘隙自毙。殊属疎忽。前以朝铨尚属能事。是以补授盛京刑部侍郎。自署理将军后事务较繁遂至张皇失措著将朝铨交部议处仍传旨严行申饬　　

○浙江巡抚庄有恭疏报乾隆二十六年分定海镇海临海黄岩宁海。丽水。云和等、七县开垦额外田地荡涂沙涂。水涨沙地民灶涂田共四百八十顷有奇　　

○豁免浙江海宁县乾隆二十六年被潮坍没民灶沙地并新涨沙涂地。共四百一顷有奇额赋　　

○旌表守正捐躯之安徽亳州民蒋某女蒋氏　　

○是日。驻跸乌拉岱伯勒齐尔大营　　

○乙未。上诣皇太后行幄问安　　

○行围　　

○遣官祭昭忠祠　　

○是日、驻跸呼鲁苏台大营　　

○丙申秋分夕月于西郊。遣显亲王衍潢行礼　　

○上行围　　

○谕军机大臣等据金辉奏苏州织造。每年额定办差银三万两于浒墅关盈余银两内动支遇闰月之年止将十二个月。所取银三万两开销奏解。余出一月银二千五百两。存贮织造库内并不奏解。嗣后请遇闰月之年。即以十三个月计算奏解。毋庸扣留一月银两等语。金辉所办是著传谕萨载。照依金辉所奏。将从前所余闰月银二万两催清解交外嗣后遇闰月之年。俱照此办理。其总催舒文原系安宁奏请派往协理织造事务之员是以前经降旨萨载。令其留苏帮办今金辉奏额设人员足敷派委。令舒文回京当差等语。与从前安宁奏派之意。又属互异。舒文果否与织造事务实在有益。抑或另有别情。不便令其久住苏州。以致金辉奏令回京。或金辉与彼有不合之处亦未可定萨载现办织造事务是否需用舒文及舒文在苏如何之处并著一并据实具奏。至金辉所奏、安宁短少库贮闰月银一万二十三百余两有现存绸缎。并木漆等项贡物。册开价银六千余两。可以存留添配陆续恭进即于应领得养廉内抵补等语。安宁此项短少银两。既现存有贡物可抵。自应照册收存。按价归款金辉现经离任。即著萨载将金辉所开物件照数接收。以为将来陆续贡项之用可也寻奏闰月扣留银两及安宁短少库贮钦遵谕旨办理至金辉奏称令舒文回京。缘金辉向在造办处行走。熟悉差使且专办织造事务。非安宁之兼管藩司必需帮办者可比金辉与舒文。并无不合之处。亦非另有别情至臣于奉交差使。尚未谙悉查舒文在苏一年。颇为熟悉。得此一人协办。于织造事务。实属有益。得旨览　　

○又谕、据金辉奏、江宁、苏州织造。承办丝觔。每年俱照浙省地方官结报市价。采买报部。经部照额定价值核减。行令经发经收之织造照数归款。乾隆二十六年。江宁织造彰宝。接受托庸交代丝觔。比部价多用银六千九百四十余两。仍于前任织造托庸名下追回归款。今金辉接受安宁采买丝觔。亦比部价多用银一万一百余两。除安宁陆续补过银三千三百余两。尚应补银六千七百余两。应于安宁名下追回归款等语。历年丝觔价值。市价与部中所定。原未必尽能画一。向来织造等、采买织纴必有通融筹办之法。若尽如金辉所奏。按年赔补若干。该织造等、安所得如许银两。弥补此项。著传谕尹继善、将该织造等、从前如何设法办理不致赔。垫。今又因何赔累若干之处。详细查明具奏　　

○顺天乡试以府尹罗源汉为监临官协办大学士尚书梁诗正。为正考官。兵部左侍郎观保。为副考官　　

○是日、驻跸塔哩雅图昂阿西大营　　

○丁酉。祭先师孔子。遣和亲王弘昼行礼　　

○赐扈从王公大臣。及蒙古王公台吉。哈萨克陪臣等食。　　

○谕曰、多尔济病故。所遗理藩院侍郎员缺。著福鼐补授。仍令福德署理。正蓝旗蒙古都统员缺。著如松补授。仍署理正白旗汉军都统事务　　

○谕军机大臣等、胡宝瑔奏、近患痰症一摺。深为廑念。已于摺内详谕矣。胡宝瑔办事。素能奋勉。今患病将及一月。以至形诸奏牍。看来决非偶抱微恙者。虽据称旬日之间。即可复旧。未审现在已全愈否。著传谕该抚。速即据实奏闻。至科场事务。自应照例交与布政使代办。以便安心静摄。速冀痊愈　　

○又谕曰、熊学鹏奏、外省城垣坍塌。皆由地方官不肯留心经理所致。现在。饬行各属查办一摺。所奏甚是。地方城垣。随时保护粘补。本属有司专责。而阘茸之吏。平日视为具文。以致坍塌日久。居民窃用砖土。遂至工程浩大不得不多糜帑项。最为近来恶习。不独粤西一省为然。著将原摺。于各督抚奏事之便。钞寄阅看。令其通饬各属。实力防护。随时修理。毋致坏工滋费　　

○浙江巡抚庄有恭疏报。乾隆二十六年分。宁海。仙居。太平。丽水。常山等五县。开垦田地共一百八十五顷有奇　　

○旌表守正捐躯之河南鲁山县民赵海玉妻任氏　　

○是日、驻跸张三营行宫　　

○戊戌祭大社大稷。遣裕亲王广禄恭代行礼　　

○上诣皇太后行宫问安　　
</div>
    <div class="pagination">
<a href="清实录乾隆朝实录_page913.html">上一页</a><span>...</span><a href="清实录乾隆朝实录_page909.html">909</a><a href="清实录乾隆朝实录_page910.html">910</a><a href="清实录乾隆朝实录_page911.html">911</a><a href="清实录乾隆朝实录_page912.html">912</a><a href="清实录乾隆朝实录_page913.html">913</a><span class="current-page">914</span><a href="清实录乾隆朝实录_page915.html">915</a><a href="清实录乾隆朝实录_page916.html">916</a><a href="清实录乾隆朝实录_page917.html">917</a><a href="清实录乾隆朝实录_page918.html">918</a><a href="清实录乾隆朝实录_page919.html">919</a><span>...</span><a href="清实录乾隆朝实录_page915.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
