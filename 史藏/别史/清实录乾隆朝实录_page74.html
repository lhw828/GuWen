<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 74 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 74 页/共 1860 页</h1>
    <div class="content">○庚申。户部右侍郎赵殿最奏、州牧县令、守土之官。出境迎送上司前奉世宗宪皇帝严切申禁。载入则例今臣奉命查勘直隶河东等处河道。所过地方。知府牧令。每于数十里外迎送。旷废职守。莫此为甚。嗣后凡上司钦差所过地方。止许佐贰杂职、于城门外驿亭迎送。其正印各员。非有公事传询、不得轻率出城。至教官率领文武生员、迎送道左。亦启奔竞之风宜一体。禁止得旨这所奏是。交部照所议行。　　

○刑部奏、江西巡抚岳浚参奏原任巡抚俞兆岳、缺少九、赣、二关盈余银两一案。应令该抚、按款审明、分别定拟。得旨。朕因各省司榷官吏、于正税之外。巧立名色。多所需索。有累商民。是以屡降谕旨。各令裁减、为恤商之计。但恐不肖之徒。外托减税之名。阴行侵蚀之事。徒饱私槖。而恩惠不得下逮。又不可不严加查核。以清弊窦原非为钱粮起见也。俞兆岳办理关务未久。而缺额至十余万两。较之他省、为数甚多。朕恐其中不无情弊。特令岳浚详细稽查。乃伊迟至半年之久、而奏称无著者、仅有二万五千余两。又皆不得确据。是俞兆岳于税务无甚情弊。而岳浚错会朕旨。参请究追岂朕经理关榷之本意乎。俞兆岳著暂行保释。其中有应令该抚查审之处。俟审明具题到日。另行定议。　　

○辛酉。弛旗兵现有服色之禁。谕曰。今日据查克丹奏称、禁止兵丁服色请展限十日。或二十日。令其更换等语。朕昨为服色、令照从前定制禁止者。原以现今支给半年钱粮。恐兵丁制做过分衣服。以致妄费。是以禁止。并非将伊等旧有衣服。禁不准服用也。若将兵丁现有衣服概行禁止。不准服用。将令伊等收藏家中。任其破损乎。抑或使之弃而售之乎。且兵丁既以现有者为不可服用。必致将现得钱粮。另制应用之衣服。是转令糜费矣。何益之有。尔大臣等、并未会朕意如此。妄行从严办理。甚属不是。即如人制衣裳。尚可服用。若游戏园馆。以快口腹不过数次。即尽行花费。此等处、从前早经禁止。尔等全然不以为事。朕今若为此降旨。则又过严于一时。及至过后。仍不行查禁。朕若不行降旨。尔等乃置若罔闻。诸凡事件。一经朕降谕旨。尔等自当永远遵行。若必俟朕于一二十日之间。召入尔等、屡加训诲。亦非国体也。凡办理事务。必由中道看尔八旗等。所办事件非过于太严。即属不及。并不折衷办理。朕实难为尔等言也。今日护军统领等、未曾进来。尔等出去时、可将朕此旨。转谕伊等。并通行晓谕兵丁知之。　　

○总理事务王大臣、议准黑龙江将军额尔图奏、查御史福海、前请整理屯庄一案。须择实有地亩。力能耕种。若无牛具之人。始可借给银两。应如所议令由盛京户部、领银二万五千两。分贮齐齐哈尔一万两。黑龙江七千两。墨尔根五千两。呼兰三千两。饬各该管官。查明无牛具兵丁。酌量借给。如系孤身。令同族、或同居之人、夥种。借给一半牛具银两。其另户闲散人等。亦准指弟兄族人俸饷借领。俱于四年内、坐扣还项。免其加息。得旨。依议。　　

○壬戌。上诣皇太后宫问安。　　

○谕内阁、西宁一镇、关系紧要。署总兵范时捷、现在有疾。著来京调理。仍回散秩大臣之任。其西宁总兵印务。著副将王友询署理。　　

○大学士管川陕总督查郎阿奏、驻劄塔尔纳沁、总理东路卡伦镇臣米国正患病。请旨更换。得旨。著王邦宁去。　　

○癸亥。户部等部议覆、河南按察使隋人鹏奏言、各州县地方、所有耤田、普济义学、等地亩。令该州县躬亲督率。如有应行凿井区田之处。即视土地所宜。酌量区画。倘有奉行不力者。督抚指名题参又豫省自道府至丞倅、俱有兼管水利衔、各员议叙议处之条。未曾详悉分别。请嗣后承修之员。果能修筑坚固。钱粮并无糜费者。工完保固三年之后。督抚具题议叙。至专辖监修、统辖督修之员。果能督率有方。照河工秋汛平稳例、量加议叙。倘不预期修筑。水发致田庐被淹者。将承修之员。照河工堤岸、预先不行修筑例。降一级调用。监修罚俸一年。督修罚俸六个月。更有虚冒侵蚀。工程不坚固者将承修之员、照河工侵欺钱粮例。严参革职治罪。该管各官、徇隐不报照徇庇例。降三级调用。均应如所请。从之。　　

○甲子。谕内阁、朕因豫省临河州县。于夏秋之交。雨多水溢。有淹没田禾之处。谕令该抚、悉心查勘。抚绥安插今据尹会一摺奏、今秋被水各邑、系一隅偏灾其未淹地亩、仍有七八分收成惟西华、浚县临颍郾城、四县。被水稍宽。已确查贫苦民人。换户赈济三个月。并将本年地丁钱粮。照例奏请蠲免。其永城、汲县、淇县新乡、延津淮宁、项城、扶沟等八县。被淹地亩、零星间错。本属无多。勘明俱不成灾。但地亩收成未免稍减请将本年钱粮暂行缓徵。至来年徵收等语。尹会一此奏、已交该部速议具奏。朕思西华等四县、被水既宽除应免之钱粮、照例蠲免外。其余应纳之数、尚在催科之内。民力未免艰难。著将本年额赋缓至明年麦熟后再行徵收。以纾民力。至永城等八县虽勘明俱不成灾但彼地既有被水之乡村。其中必有乏食之贫户。著该抚委员确查将不能糊口者。于冬末春初、赈济两个月务令均沾实惠。毋使一夫失所。此朕格外之恩。至尹会一所奏。该部仍照例速行。议覆　　

○乙丑。定八旗武职、年老休致、给全俸半俸之例谕内阁、荆州将军衮泰、因军政届期。将年老佐领五十泰等七员。照例请交部院议处。查文员大计。武员军政。有干八法者。向来皆一体处分。其中有年老一条。例应休致。朕思文职办理地方事务。非年齿迟暮之员、所能胜任。故不得不令解退。至若武员、分防汛地。操练营伍固亦需精力强壮之人。但此内不无出兵数次。曾经效力具有军功者。若概以年老、照文员一例摈斥。其情亦属可悯。况现今旗员、以老告退。查有军功。尚给与半俸。此国家优恤武弁之至意。夫告老者犹且加恩。而现任者遽行罢职。朕心殊为不忍。嗣后如遇出兵效力之将弁。其年齿虽老、而精力未至衰惫者。或仍留原任或调补简。缺以保全其末路。其如何定例之处。著九卿会议具奏。寻议、查雍正二年。遵旨考选军政、将年老衰頺、曾在军前效力旗员。编为五等。分别赏给银两缎疋。休致。原系格外施仁。并非定为遵行之成例。今未便援引特恩。分别定议。请嗣后内外八旗武职官员。遇军政之年。派王大臣、并该管各上司秉公考验。如年齿虽老、而精力未至衰惫。曾经出兵效力。著有军功者。令其仍留原任。若年老而精力衰惫。虽有军功。实难任事。应照例令其休致。此等官员内。如有曾经出征打仗受伤。及有功牌者。令其原品休致。赏给全俸。其曾经出征。并未打仗。及无功牌者。照旗员告休例。令其原品休致。赏给半俸。其效力虽属有年。并未出征者。仍照八旗例。勒令休致。其有年老告休之员。亦照此例分别办理。得旨、允行。　　

○户部议覆、福建巡抚卢焯疏称、闽省不知蚕织。近加劝导。并移咨浙江湖州府。拨蚕民十户到闽。教以育蚕缫丝之法。著有成效。所有来闽之各蚕户。请量给田亩养赡。应如所请办理。从之。　　

○丙寅。上诣皇太后宫问安。　　

○谕兵部、各省总兵副将名单。著照吏部例。将员缺紧要繁简之处。分别注明进呈。　　

○总理事务王大臣、九卿会议、禁止烧锅一事。据河北、五省督抚、各抒所见陈奏。内有请仍照旧例查禁者。有请宜宽于丰年。而严于俭岁者。有请不必禁止者。有请永行查禁者。有请严禁躧麯兴贩者。臣等公同详议、因地制宜者。国法之备。因时立法者。王政之经。王制有曰。修其教。不易其俗。齐其政。不易其宜。谓凡居民服食器用之不能画一也。烧锅一事。各省之情形不同。所以各省督抚之陈奏。亦不能画一。应令各于本省因时制宜。实力奉行。以观成效。至躧麯一项。系烧酒盛行之源。众论佥同自当严禁。惟所请治罪之处、互有异同。宜改归画一。请将躧麯贩运者。定以杖一百。枷号两个月。以示惩警。至顺天府府尹奏请平定酒价。恐滋扰累。应免置议。从之。　　

○以浙江湖州协副将丁山、为处州镇总兵官。　　

○丁卯。停贵州古州苗田屯军。谕总理事务王大臣、贵州总督张广泗奏称、内地新疆逆苗绝产。请酌量安插汉民领种。彼时朕降谕旨。以苗性反覆靡常。若新疆招集汉民耕种。万一苗人滋事蠢动。是内地之民人、因耕种苗地、而受其荼毒。此必不可行者。不得已而思及屯军。乃指相近内地之处而言也。随经王大臣议、交张广泗再行详议具奏。复据张广泗奏称、逆苗绝户叛产。俱令自行首举。苗人等争先首报。一无抗违。具欢忻踊跃。毫无疑忌。但此等叛产。安设屯军。以资分布防维。必须接联营汛。以及粮运商旅、经由水陆通衢处所。而叛苗绝产。与余苗现种田亩。多有搀杂。应将现户之田。凡有搀入绝田内者。令其指明若干丘段。归并屯内。即以绝田之在旁列、不宜安屯之处。令该苗自行相度。按数拨还。宁使有余。毋令不足等语。又经王大臣议、照所请办理在案。今尹继善来京陛见。朕询及苗疆事务。伊一一陈奏、大略以逆苗产业、分布屯军之举。尚未妥协。朕再四思维。数年以来。经理苗疆。原期宁辑地方。化导顽梗。并非利其一丝一粟。是以彼地应输之正供。朕皆仰体皇考圣心。永行革除。不使有输将之累。岂肯收其田亩、以给内地之民人乎。从前屯田之意。原因该督等奏、系无主之绝产。故有此议。今看来此等苗田。未尽系无主之产。或经理之人。以为逆苗罪在当诛。今既宥其身命。即收其田产。亦法所宜然。故如此办理。殊不知苗众自有之业。一旦归官。伊等目前虽惕于兵威。勉强遵奉。而非出于本心之愿。安能保其久远宁帖耶。至于拨换之举。在田地有肥瘠之不同。而亩数又有多寡之各异。岂能铢两悉合。餍服其心。使苗众无丝毫较论之念乎总之顽苗叛逆之罪。本属重大。国家既施宽大之恩。待以不死。予以安全。而此区区之产业。反必欲收之于官。则轻重失宜。大非皇考与朕经理苗疆之本意矣。料此时张广泗正在办理屯军之事。可速将朕旨驰寄。令其即行停止。查办之官。应彻出者。即行彻出。其绝产实有几何、如何布置之处。必熟筹万妥。请旨施行。不可固执前见。张广泗向有郡县其地之请。今屯军如此经营。伊意中尚不能不瞻顾前说也。　　

○又谕古州等处苗人等。尔等苗众。向来未归王化。素性凶顽。每多自相仇杀。视人命如草菅。且时时出扰内地。戕害居民。劫夺行旅。为黔楚数省之患久矣。后据该省督抚奏称、尔等有向化之忱。是以我皇考世宗宪皇帝。天地为心。不忍弃置帡幪之外。谕令督抚经理。收入版图使得均沾惠泽。共享昇平之福。乃尔等性多反覆。又复反叛。干犯城池。荼毒百姓。绳以国法。罪在必诛。朕又念叛乱必有为首之人。特谕经略等分别剿抚。歼厥渠魁。胁从罔治。俾尔等得保首领。全其家室。又念从前所定粮额。虽至轻微。而官吏徵收。不无扰累特命将维正之供。尽行革除又以苗地风俗、与内地百姓迥别。谕令苗众、一切自相争讼之事。俱照苗例完结。不治以官法。则所以加恩尔等者。可谓至矣。前者内外大臣等、请将苗地收为郡县。朕不允行。今督臣又奏称、逆苗绝户叛产。令自行首出。分给屯军。其中叛苗绝产与余苗现种田亩。彼此多有搀杂应将现户之田搀入绝田内者。查明丘段。归并屯内。即以绝田之在旁列者。按数拨还。众苗无不欢欣乐从等语。朕思此等田亩。未必尽系无主之产。不忍以尔等自有之业。强令归官。且拨换之举。恐有以瘠易肥。以少易多之弊。况尔等叛逆之罪最为重大。国家既施浩荡之恩。概行宽宥。予以安全。又岂肯将此区区之田产。收之于官。致有亏尔等之故业乎。用是特颁谕旨。令经理大臣、停止屯军之事。另行熟筹万妥。以乂安尔等苗众。尔等受此重恩。当各思悔过迁善。安分守法。永为天朝良民。以长享太平之福泽。尔等、具有人心。其敬听朕旨。无负谆谆训谕之至意。　　

○又谕。云南总督尹继善来京陛见。奏称伊父年老。难以远离。情词恳切。著留京补授刑部尚书。云南总督员缺、著庆复调。补。两江总督员缺。著那苏图补授。那苏图现兼办兵部事务。即著尹继善兼办。　　

○加封护国庇民妙灵昭应宏仁普济天后、福佑群生四字神号。　　

○总理事务王大臣、议准巡视台湾御史白起图条奏、台湾善后事宜。一、归还番地、宜分别办理。以安民生。应如所奏、饬地方各官、严禁民人私买番地。并将近番地界画清。以杜滋扰。所有私占番地。勒令归番。其契买田土。久经垦熟升科者。查明四至。造册报部存案。一、严禁班兵扰累。以安番众。应如所奏、班兵过台分汛时。令该镇派游守大员。沿途钤束。毋许任意需索。抵汛后严禁偷入番社滋扰。倘有所犯。重者计赃论罪。轻者责革示惩。该管官徇隐失察。分别议处。一、严禁民人私娶番妇。以防煽惑。应如所奏、交地方官通行查禁。犯者照例离异责处。一、请饬文武互相稽察。以重海防应如所奏、饬文武官一体遵行。民人不法等事。许武员移送地方官究治。兵丁生事。亦许文员关会营伍责惩。有推诿者照例罚俸。徇庇者照例议处。从之。　　

○左都御史福敏、以老疾乞解现职。并免六大班值宿。专心护视阿哥起居。讲课章句。得旨左都御史福敏、著照旧供职。其六大班值宿。照所请停止。　　

○戊辰。谕总理事务王大臣、据河南巡抚尹会一奏称、署布政使温而逊、染于浮滑之习。居心不实。办理事件。多不认真。即如今岁豫省、间有被水之西华等处。自应分别抚恤。乃温而逊以为大局丰收。遂尔缓视至今查造册结。尚未送到。其余错误。难以缕陈。若久在豫省。恐难收臂指之效等语。温而逊著解任来京候旨。河南布政使员缺。著江南庐凤道范璨补授。　　

○总理事务王大臣议、绥远城将军旺昌奏称、归化城开垦地亩。业经试种一年。自应量地升科。其上则者、每亩请徵米三升。草十斤。中则者、米二升。草八斤。下则者、米一升。草六斤。应如所请办理。从之。　　

○己巳。谕、宪德不必管理泰陵工部事务。著阿克敦管理。　　

○免荒缺摊扣役食。谕总理事务王大臣、外省有荒缺银两之处。向例在于知府以下等官、俸工内扣除抵补。朕念佐杂微员。力量单薄。不应在扣除之内。已于乾隆元年三月内降旨。谕令在督抚司道大员、及府县正印官俸工内酌量均摊。以抵所缺之数。今思官有尊卑。役无大小。微员俸工、既经免其摊扣。其余各衙门人役。皆当差效力之人额支工食数两。藉以养赡其家。若因荒缺扣除。则伊等糊口无资。情有可悯。查此项共计银一十二万余两。著于乾隆戊午年为始。各省大小衙门人役工食。俱准于地丁项下。照额定之数全行支给。免其扣荒。使执役之人。均沾恩泽。　　

○总理事务王大臣、会同工部议、大学士鄂尔泰奏称、直隶清河堤岸、起清苑县界、迄献县之臧家桥。周回于顺天、保定、河间三府之境。为数十州县生民之保障。名曰千里长堤。而工程隶于霸保、文、大、四邑之境者。则最为险要。今年汛水异涨。与堤顶相平。虽日夜抢护幸保无虞然一带堤工。实多坍卸上自茅儿湾。下至龙堂湾迤南之陶官营。约九十余里。纵使修整如旧。亦难经久。盖筑堤之法。须底阔顶突庶怒流荡激。可以减其力、而当其冲。今堤底之宽于顶者无几。形势单危。实为可虑。应请于茅儿湾以下、淀河出口之处。将现在堤工。筑培高厚。拟底宽八丈。顶宽二丈。高一丈。如过一丈以上。底亦合算加宽皆修成坦坡之形。至陶官营而止其龙堂湾转角之处。三面受冲。甚属险要。雍正年间。怡贤亲王曾于此地拟建月堤。维时积水未消。无处取土。因而中止。今应查照补筑。再大堤对岸之支河数道。皆所以分减经流。而淤垫浅阻。致玉带、中渟、诸水。不能通畅。应请酌量疏浚。并于濒河庄村。添设板桥。便民行走。严禁栏河叠道。横截中流。俾支河畅达。以收分减之效。应如所奏。行令署河臣顾琮等、遵照办理。得旨。依议速行。　　

○又议、查南运河、绵长八百余里。每年拨给岁修银两。遇有堤岸残缺。动帑修筑。以资保护。前署河臣顾琮、请于岸外相度形势。远筑高宽月堤。今经大学士鄂尔泰、勘明岸外地势低洼。村落田园。自河干可以俯视静海、沧州、城郭。逼近河堤之下。寔属堪虞。修筑月堤。系经理浊河之切务。应如所请。令署河臣顾琮、酌量工程平险、次第题请兴修。又查署河臣顾琮、以沧州之捷地坝、青县之兴济坝、坝口窄狭。不足以资宣洩。请查明是否可以达海。分别挑浚堵筑。今经大学士鄂尔泰勘明、兴济之减水河。其下游海港。挑挖十数里。即可通岐口海河、直达于海。捷地坝之减水河。其下游之刘三家庄。距兴济减水河之同居道口。亦不过十数里。即从刘三家庄开挖、至同居道口。俾沧州减河之水。归于青县减水之河。同出岐口海河。一并达海。地近势便。工费无多。至潮汐往来。恐咸水内灌。请于岐口建石闸一座。因时启闭。俾海不倒漾。河不停淤。亦应照所请行。令署河臣顾琮、将挑河建闸等工。确估题报得旨。依议速行。　　

○户部议、两广总督鄂弥达奏、新宁海矬场上川猺民甘大振等。呈请立户。自办税粮。查上川猺户。素居内地。民猺相安。应如所请。甘大振等准其另立猺户。所有从前投寄民户熟荒税亩。听其自行输纳垦升。将民人何五福等、寄粮开除。从之。　　

○庚午。上诣皇太后宫问安。　　

○命大吏与行典礼。谕总理事务王大臣、大清律载各府州县、社稷山川、风云雷雨诸神所在有司。以时致祭。所以肃祀典而迓休和。礼至重也。省会之地。督抚司道。驻劄同城。向因律文未载。遂不与祭。专属府州县官行礼。朕思督抚司道等官。均有封疆守之任。自当虔奉明禋。为民祈报。凡春秋致祭社稷山川、风云雷雨等坛。督抚应率领阖属文武大小官员。敬谨行礼。提镇道员驻劄之地。一体率属陪祭。其如何分别班次。派员监礼。及修整坛壝祭器之处。该部详悉定议具奏。寻议、嗣后直省每逢祭祀之期。省会之地。督、抚、将军、都统、副都统、率领司道文武等官。各按品级、照例文官列东班。武官列西班。行礼。布政使、乃地方正印官。仍令主祭。其府州县地方。如有提镇道员。亦令各按品级。分东西两班行礼。府州县、系地方正印官。仍令主祭。前期、即令主祭官、于教职内。委监礼官二人。佐贰杂职内、委监视祭品官一人。令其虔诚执事。至直省社稷风云雷雨山川坛壝。如有岁久应修。与祭器或有未备、及损坏者。行令督抚、转饬地方、如式修造。以重祀典报可。　　

○命恩恤难夷。谕、闻今年夏秋间。有小琉球中山国、装载粟米棉花船二只。遭值飓风。断桅折柁。飘至浙江定海、象山、地方。随经大学士稽曾筠等。查明人数。资给衣粮。将所存货物。一一交还。其船只器具。修整完固。咨赴闽省。附伴归国。朕思沿海地方。常有外国船只。遭风飘至境内者。朕胞与为怀。内外并无岐视。外邦民人。既到中华。岂可令一夫之失所。嗣后如有似此被风飘泊之人船。著该督抚、督率有司。加意抚恤。动用存公银两。赏给衣粮。修理舟楫。并将货物查还。遣归本国。以示朕怀柔远人之至意将此永著为例。　　

○总理事务王大臣奏请暂缓今冬平粜。俟明年正二月、青黄不接之际。再行请旨。得旨。据尔等奏请于明年正二月、派员平粜。恐为时太迟。民食未能接济。朕意或于本年十一月、十二月间。设厂开粜。著询问总督李卫、令其妥议具奏。大清高宗法天隆运至诚先觉体元立极敷文奋武孝慈神圣纯皇帝实录卷之五十二


大清高宗法天隆运至诚先觉体元立极敷文奋武孝慈神圣纯皇帝实录卷之五十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆二年。丁巳。闰九月。辛未上御乾清门听政。　　

○补前右通政归宣光为原官。　　

○以副护军参领四十六、为归化城左翼副都统。　　

○以陕西永固城营副将杨大凯、为陕西宁夏镇总兵官。　　

○壬申。上诣皇太后宫、问安。　　

○谕总理事务王大臣。光禄寺卿纳尔泰奏请将笔帖式党鄂等五人。委署署丞。将来遇有署丞等缺出。挨次带领引见补授等语。此摺著交吏部议奏。朕看来近来各部院衙门。题补官员太多。往往不由资格。若似此办理。必致吏部难以铨选。有碍选法。其如何分别定例之处。著吏部妥议具奏。　　

○调镶黄旗汉军副都统策楞、为正蓝旗满洲副都统。　　

○命觉和托总管阿尔台军台、白泰协同办事。　　

○癸酉。谕总理事务王大臣。浙江今岁收成。颇称丰稔。惟温台二府属、有海滨被水之县邑。谷价未免昂贵。已据大学士嵇曾筠等、悉心筹画。动拨省城义仓米谷、运往二郡分贮。以备将来平粜之用。朕思温台所属。既有被水之处。除高阜田禾丰收者。自应照常徵收钱粮外。其洼地薄收之田亩。虽不至于成灾。而贫民力量不足。若令依限完粮。未免输将竭蹷。著大学士嵇曾筠、转饬有司。将薄收之处。详确查明。分别缓徵。以恤民隐。该部即遵谕行。　　

○调云南昭通镇总兵官徐成贞、为直隶正定总兵官。以云南腾越协副将郑文焕、为昭通镇总兵官。　　

○甲戌。户部议覆、长芦盐政准泰、奏芦台等场、被水灶户。与民户一体赈济。刘家店、王家坟、离县较远。酌动存公银、委沧州分司、就近赈济。应如所请。从之。　　

○兵部题、据定边大将军平郡王福彭、咨送随公根丕勒、前锋统领塔尔玛善、效力人员。分别议叙内。除损伤马匹之前锋统领阿岱等、一百三员。功罪相抵。毋庸再议。此次冲雪越岭。惊散贼众各官兵。虽未前进杀贼。与有微劳。应将列为二等官二员。给四等功牌一个。未分等第委署官五员。给五等功牌一个。二等兵二名。三等兵十名。未分等第兵一千四百九十八名。赏银有差。其二人合拏一贼之侍卫等。亦分别照例赏银。从之。　　

○乙亥。谕总理事务王大臣。直属营田水利。昔年皇考世宗宪皇帝。特命怡贤亲王。大学士朱轼。查勘地方情形。不惜数百万金钱。兴修经理。已有成效。固当垂之万年。为直属民人永久之。利。然沟渠浍洫、堤埝围埂之属。必须随时修葺。岁加补治。方于田功有益。今岁春夏间。雨泽愆期。各州县水田。多未种植。已据直隶总督李卫、停止采买米石。朕思本年水田既未耕种。则沟渠各项。势不能无废坏之处。倘地方有司。稍或玩忽。不随时整理。必误明岁春耕。夫州县地方。原有高下之不同。其不能营治水田。而从前或出于委员之勉强造报者。自应听民之便。改作旱田。以种杂粮若附近水次。可以营治之田。而从前已经开成者。倘因本年未经种稻。遂致废弃。殊为可惜著总督李卫饬行各州县。分别查明。将实在可垂永久之水田。劝谕民人照旧营治。无得任其荒芜。其沟渠各项。有应行修葺者。即于农隙之时。酌给口粮、督率修治　　

○户部议覆、江西巡抚岳浚、疏请豁除袁、饶、二府属落地税银。九百九十两零。减停南昌等三十二县。茶引七百一十二道。免茶课银一百两零。应如所请。将袁州、饶州。二府所属之落地税银。南昌等县茶引、及茶课银两。俱如数豁除减免。得旨允行。　　

○丙子。谕总理事务王大臣。据淳郡王弘暻、护军统领柏修奏、修理陵寝工程告竣。朕于十月初四日。起程前往。展谒行礼。可传谕各该衙门知之。　　
</div>
    <div class="pagination">
<a href="清实录乾隆朝实录_page73.html">上一页</a><span>...</span><a href="清实录乾隆朝实录_page69.html">69</a><a href="清实录乾隆朝实录_page70.html">70</a><a href="清实录乾隆朝实录_page71.html">71</a><a href="清实录乾隆朝实录_page72.html">72</a><a href="清实录乾隆朝实录_page73.html">73</a><span class="current-page">74</span><a href="清实录乾隆朝实录_page75.html">75</a><a href="清实录乾隆朝实录_page76.html">76</a><a href="清实录乾隆朝实录_page77.html">77</a><a href="清实录乾隆朝实录_page78.html">78</a><a href="清实录乾隆朝实录_page79.html">79</a><span>...</span><a href="清实录乾隆朝实录_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
