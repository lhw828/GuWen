<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 49 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 49 页/共 502 页
  </h1>
  <div class="content">
   ○广西巡抚邹鸣鹤、奏报到任日期。得旨。剿抚兼施。不可偏废。破除情面。感发天良。其尽心焉。　　

○命大学士赛尚阿、户部尚书裕诚、为内大臣。顺承郡王春山、吏部尚书柏葰、兼阅兵大臣。　　

○以翰林院侍讲学士沈兆霖、为詹事府詹事。　　

○己巳。改铸直隶延庆州知州浙江淳安县知县印信。从总督讷尔经额、巡抚常大淳请也。　　

○庚午。谕内阁、邹鸣鹤奏、请乡试展期一摺。现在广西军务未竣。各属士子。或因团练保卫。或因道路梗阻。未能如期应试。自应量加体恤。所有本年恩科、广西文闱乡试。著展至十月举行。武闱乡试。著展至来年四月举行。仍著该抚察看情形。于八月初奏到。毋致迟误。广西正考官编修刘昆、副考官给事中汪元方、无论行抵何处。著即驰驿回京。　　

○谕军机大臣等、寄谕钦差大臣大学士赛尚阿、据邹呒鹤奏、南太各郡城贼氛未熄。现饬藩司分驻剿办。并添兵防守省城一摺。广西剿匪。以韦正、洪秀泉等、大股为最急。而南太一带、余匪未净。且地方窎远。深恐鞭长莫及。转致蔓延。该抚邹鸣鹤、拟请饬派藩司劳崇光、分驻南甯、太平、扼要处所。并咨商该大臣。邻委勇干将官、带兵会同驰往剿办。谅已酌量调遣矣。现在续调各路官兵。均可到粤。如何分派合击。前已有旨、谕令熟筹办理。左江镇德亮、剿贼是否得力。仍著随时察看。据实具奏。其各股匪徒。除象州会匪外。现在尚有几股。每股约计若干人。及贼首姓名。均著查明开单奏闻。该抚所称林一昌、颜品瑶等股。及养利州、左州、龙州等处。均有游匪。忽聚忽散。务当严饬分股剿捕。迅速扑灭。勿任合成大股。其省城防守。各属团练。及保护粮饷各事宜。据邹鸣鹤、次第筹办。该大臣到粤后、拟驻何处。及如何通盘筹画之处。谅有奏报在途矣。将此由四百里谕令知之。　　

○又谕、邹鸣鹤奏、南太各郡贼氛未熄。请饬藩司分驻剿办。并防守省城情形一摺。粤西剿匪。自以象州大股为最要。此次游匪如林。聚散靡定。亦应遴派大员。分兵督剿。俾不至愈聚愈多。据称劳崇光、前驻梧州。剿灭首匪邓立奇等、著有成效。著即饬令该藩司、移驻南甯太平一带。会督该处在事文武。协力剿捕。毋令蔓延。其梧州一带。仍应派员防剿。著该抚会商赛尚阿、妥筹布置。至省城防守。尤关紧要。经该绅士龙启瑞、朱琦等、办理团练。众志成城。殊堪嘉尚。但恐兵力尚形单薄。著即于全州等营、酌调兵丁。并添雇壮勇。协力防守。毋稍疏忽。另片奏、严正基、深明团练之法。现在会同藩臬两司、及候补道周煦徵、办理粮台。俟拟定章程。即饬严正基、前往各郡。督办团练。筹昼颇合机宜。均著照所议办理。将此由四百里谕令知之。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰元年。辛亥。六月。辛未。谕内阁、户部奏、遵拨银两、解赴湖北一摺。现在湖北办理过境兵差。需用较繁。所有部拨江海关税、及江西、河南、山东、监银共十五万两。著各该省迅即按数委员解赴湖北。以资支放。至两淮欠解湖北省已酉庚戌两纲匣费银两。著两江总督、速饬运司、按照奏定新章。先行提解。并将节年未解匣费银两。分别筹解。毋再延宕。　　

○又谕、庆祺、朱嶟奏、南粮帮船脱空日久。请旨饬催一摺。本年粮艘渡黄较早。而头进各帮。入直隶境。过天津关。均有脱空。其后各帮。尚无行抵何处消息。似此节节耽延。沿途各地方官所司何事。著直隶总督、山东巡抚、迅派勤干大员。督同各州县。通筹合办。不力畛域。凡河道淤浅处所。赶紧设法挑浚。并添设剥船。以利转运。务期跟踪飞挽。毋使一帮脱空。如地方员弁。有催趱不力。互相推诿者。即著指明严参。以肃漕政。　　

○户部议准陕甘总督琦善奏报。乌噜木齐所属芦草沟等处、拨给新增子弟地亩。扣限期满。照例升科。从之。　　

○以镶白旗满洲都统桂良、暂署吏部尚书。　　

○豁免直隶通州等处五十三州县、民欠旗租、及应徵银谷。　　

○豁免浙江仁和等处五十一州县卫所、带徵银米。　　

○壬申。上诣寿康宫、问皇贵太妃安。　　

○谕内阁、载铨等奏、请变通旗营官员处分条例一摺。据称步军统领衙门所属旗营官员。前曾增拟公事错误处分。专条九款。于通行则例。显有窒碍。又旗营窃案、每年按季奏请议处议叙章程。赏罚未能平允。无裨实效。所有前拟专条九款。并窃案章程。著照所请。均毋庸议。旗营各员、以缉捕为要务。惟在认真督察。惩劝公明。嗣后著仍遵守旧章。于各员公事勤惰。随时酌量赏罚。分别办理。俾疲玩积习。日就湔除。正不在多设科条。转滋避就也。　　

○又谕、礼部议覆护理浙江巡抚汪本铨、题请敕赐祠额一摺。宋臣岳飞、精忠大节。炳耀古今。其杭州汤阴武昌等处、均有祠额表扬。惟嘉兴金陀坊祠宇尚无题额。著内阁拟呈祠额字样。俟朕亲定颁赐。以示褒崇而光祀典。寻奏上。赐额曰显忠。　　

○江西巡抚陆应谷奏报。行军利器。枪炮为先。旧存擡枪一百二十杆。枪身较短。不能及远。拟再行增制八十杆。并旧存一律修治。以期有备无患。得旨。致远命中。不计枪身之短长轻重也。务须专委妥员。庶期兵得实用。费不虚糜。　　

○京口副都统琦忠、奏报回任日期。得旨。回任奏报。何得率用汉字摺。太不晓事。著传旨申饬。亦不准再行请议。　　

○癸酉。谕内阁、前据御史张炜奏、直隶已革巡检罗世瑶、呈控徵税弊混。案延不结。恐有挟制回护等语。当降旨、交讷尔经额、明白回奏。兹据该督覆奏、罗世瑶所控徵税弊混各员、并诬告等情。现已审明定拟。其禀讦省城官员、于国服百日内出入俱用红伞。及镫节筵宴观剧。并令民间悬镫结彩各款。经该督亲提诘讯。该革员或自认误禀。或称系传闻。查无实据。著毋庸议。惟该革员于上年四月。向保定府知府吉珩、列款禀讦。该府并不照例通禀。又刊刻谕旨誊黄内、讹字甚多。查系臬司恒福署理藩司任内之事。均属咎无可辞。吉珩、恒福、著交部分别议处。该督讷尔经额、未能先事觉察。著一并交部议处。　　

○又谕、常大淳奏、遵议保甲章程、开单呈览一摺。浙江海交错。舟居陆处。迁徒靡常。编查保甲。诚为要务。据奏现从省城分段。守望已臻严密。村落因地制宜。一律互相策应。户口实填更换随时抽查。以及牙行寺观船户等处、悉行编列。更为选举保长。务用端人。禁绝赌倡。勿滋盗薮。各条所议。尚为周妥。惟发令之初。易于见效。若不持以实力。久且视为具文。全在该大吏认真督率。尤须申戒属员。示以劝惩。并严查胥役。毋得藉此扰及闾阎。使民间共知保甲之设。所以卫民。乐于从事。则法可久而不废。自不致阳奉阴违。始勤终怠也。　　

○贷直隶任邱、雄、二县修理堤桥银。　　

○甲戌。谕内阁、徐广缙、叶名琛奏、剿办广甯匪徒、三获胜仗、生捦贼首一摺。广西贺县股匪。窜回东境。由四会至广甯高要等县界。经该督等、饬令文武员弁剿捕。四月二十九日。追至大播墟。候补县丞刘镇、潮州府司狱牟考祥、率潮勇攻破贼垒。枪毙多名。该匪分股突出。黄冈协守备钟庆瑞、会同广甯县知县程兆桂、署督标守备萨国亮、三面合击。毙贼甚多。贼遂分窜开建之云塘。封川之长塘。署督标水师营千总卢威扬、肇庆协把总何振标、江口汛把总李得禄、于五月初九日。由渔涝直捣贼巢。叠毙七十余贼。钟庆瑞、萨国亮、刘镇、牟考祥、分带兵勇。于十三日进剿。轰毙一百三十六名。生捦二十四名。夺获铜铁炮三十二位。及大旗枪矛多件。余匪溃散。其逆首温大货五一名。复经前任肇庆府知府蔡振武、悬赏购线。督同各员弁、于十四日在广甯之梅子尖拏获。解省审办。此时肇庆一带。渐就廓清。夥匪曾亚淐等、势已穷蹙。不难悉数殄灭。著该督等、督饬文武。尽力摉捕。勿任窜逸。所有出力员弁。著查明确实分别保奏。　　

○谕军机大臣等、据徐广缙等奏、剿办广甯匪徒。连获胜仗。并追剿东省各股零匪。及覆查广西大股会匪情形。又奏参升任总兵托故迁延各一摺。已分别明降谕旨。将赵如胜以都司降补。交赛尚阿差委。并谕令徐广缙等、督饬文武。严密堵剿矣。该大臣已抵军营。所有该处贼股。地势情形。自必全局在胸。妥为布置。象州大股逆匪。固应厚集兵力。合并围剿。其南甯太平一带各股零匪。纷如猬集。势甚猖獗。亦应多派弁兵。并力埽除。前据邹鸣鹤奏、请饬藩司劳崇光、分驻该处。并咨商该大臣、遴委将官。会同剿办。谅已酌量调遣。降补都司赵如胜、前在广东剿捕。尚属得力。现交该大臣差委。著即酌量调拨。或饬赴南甯太平一带。与高廉接壤扼要处所。随同剿贼。察其能否感奋。据实具奏。贼首刘八、及淩十八两股、并何名科一股。虽经广东文武、叠次捦剿。而渠魁总未就获。余党仍复分窜。若不急合东西两省兵力。四面兜捕。滋蔓伊子胡底。著该大臣随时知照徐广缙等、严饬高廉一带文武。不分畛域。与广西派出之文武员弁。两路夹击。以期及早扑灭。净绝根株。其贼首温大货五一名。已据广东拏获解省审办。惟夥匪曾亚淐等、党与尚多。已谕令徐广缙等、严密摉捕。西省文武、亦应一体堵缉。勿令窜逸。是为至要。将此由四百里谕令知之。　　

○又谕、据徐广缙驰奏、剿办广甯匪徒、生捦要匪、连获胜仗各情。逆匪温大货五、业经捦获。其夥匪曾亚淐、尚有数百之众。难保不因首匪就捦。铤而走险。至刘八、淩十八、及何名科、各股贼犯。虽据叠次追拏。而逆首尚未捦获。剿办不容松懈。现在周天爵、已饬令来京。赛尚阿等、业已驰抵军营。事权归一。该督兼辖两省。尤当不分畛域。合力兜拏。庶可速图蒇事。以副朕望。至所奏蔡振武拏获逆匪温大货五一名。著即查明。据实保奏。将此由四百里谕令知之。　　

○四川川北镇总兵官赵如胜、缘事降调。以督标中军副将刘长清、为川北镇总兵官。　　

○予广东阵亡署千总卢威扬、祭葬世职。　　

○乙亥。上诣寿康宫、问皇贵太妃安。　　

○谕内阁、本日据实尚阿奏、六月初四日。驰抵桂林。巴清德、达洪阿、亦先后驰到。现在相机剿办。并绘呈广西全省地图。单开贼首名数。所陈核汰兵勇。申明纪律。多购闲谍。解散贼党。严断接济。实行团练。使贼无可掠之食。无可窜之路。筹画均合机宜。该大臣等、经朕特简。畀以重任。到粤之始。即能通筹全局。条理秩然。深慰朕念。著发去黄马褂二件。大荷包一对。小荷包一对。火镰一个。赏给赛尚阿祗领。黄马褂二件。分赏巴清德、达洪阿祗领。粤西地近瘴乡。时当炎暑。现值用兵之际。朕念军士勤劳。驰驱用命。眷怀南服。宵旰难忘。惟望迅埽贼氛。俾吾民咸登衽席。不特该大臣等、渥膺懋赏。即文武员弁绅士壮勇。亦得共荷恩施。用酬劳勚。朕实有厚望焉。　　

○谕军机大臣等、据赛尚阿驰奏、到粤筹剿贼匪。布置一切事宜。并提镇进剿逆匪。三获胜仗。及遵查李伏、密访湖南会匪、宽筹军饷各摺片。并开列股匪清单。绘图全省地图。披览均悉。广西群盗如毛。自用兵以来。虽屡获胜仗。时有斩捦。总未大加惩创。该大臣现抵军营。节制各将。事权归一。所陈广西匪股地势情形。了如指掌。据称先行甄汰怯懦之兵。乌合之勇。而后严定赏罚。痛剿力攻。使贼匪无可掠之盐粮。无可窜之隘路。并坚堵贼巢。解散党与。实行团练。布置均合机宜。象州大股逆匪。距省不远。固当严防北窜。但既闻有欲窜回东乡之说。更当严饬文武。四面堵截。断不可再令窜回旧巢。复致滋蔓。此次连获胜仗。楚兵似尚可用。著该大臣、体察情形。其尚堪驱策者。留在军营。其余或令回守省城。或撤回湖南防堵。酌量办理。前任道员林士傅、既经查明贻误属实。著即革职。与已革职知县甯琙、均著留于军营差遣。仍查明能否得力。据实具奏。该大臣暂驻省城。控制全局。粮台诸务。邹鸣鹤已筹办周妥。巴清德、达洪阿、乌兰泰、向荣等、皆能奋勇图功。堪资分任。应如何分剿合击。度地相机。以操胜算。想该大臣必能契合朕意。埽荡贼氛。迅奏肤功也。将此由五百里谕知赛尚阿、并谕令巴清德、达洪阿、乌兰泰、邹鸣鹤、向荣知之。　　

○又谕、据赛尚阿驰奏、密访湖南会匪情形等语。现在广西贼氛未靖。湖南境地毗连。若会匪潜相句引。所关非细。著程矞采、即行驰赴湖南。督同文武大员、于要隘处所。加意防堵。仍不动声色。访查该省会匪实在情形。妥为防备。总期弭患未然。断不可稍涉张皇。致滋事端。至赛尚阿历陈湖南吏治之废弛。民情之浮动。自系确有闻见。该督兼辖两省。本有应行查办之责。著即按照所奏各情。亟图整顿。其应如何察吏安民。激励化导之处。谅该督必能酌量情形。随时奏闻办理也。原片著钞给阅看。将此由五百里谕令知之。　　

○又谕、赛尚阿奏、请宽筹军饷、以备拨用一摺。前经特发内帑银一百万两。又经户部筹拨银一百万两。嗣据江南奏拨盐库银六十万两。昨复据广东奏拨粤海关税银二十万两。均解赴广西军营应用。计已可敷支发。惟粮饷至要。必当宽为储备。以免临事周章。著徐广缙、叶名琛、仍于关税项下。按季扣存。连前次已经拨解之二十万两。统筹备银一百万两。听候赛尚阿咨拨委解。毋稍迟误。再前有旨、令该督抚等、察看两粤交界、何处情形最为紧要。如须叶名琛亲往驻劄督办。即一面奏闻。一面启程可也。将此由五百里谕令知之。　　

○以翰林院编修贡璜、为陕甘乡试正考官。检讨颜培瑚、为副考官。吏部左侍郎瑞常、为江南乡试正考官。翰林院侍读金国均、为副考官。　　

○以攻剿广西象州会匪获胜。免总兵官李伏、革职处分。仍下部议叙。予阵亡把总熊士贵、祭葬世职。　　

○予广西阵亡千总龙应春、何龙章、管王□每、钟怀玉、把总丁绍奇、邓遇春、陈坤祥、朱钊、蔡云升、颜先春、外委萧凤台、余步廷、祭葬世职。　　

○丙子。谕内阁、奕山、布彦泰奏、山水暴发、农田渠道、间被冲淹一摺。伊犁城东。有东西大渠一道。灌溉农田。本年四月间。因大雨并积雪消化。山水暴发。致将大渠冲缺。田亩亦有淹浸。业经该将军等、派员前往查勘抚恤。并将渠道修复。被冲桥梁。亦经派员修整。其被灾田亩。仍著于秋后查明。妥为办理。　　

○谕军机大臣等、据奕山、布彦泰奏、查明佐领富珠尔泰、并未向俄罗斯嘱其代寻马匹。亦无收马给与回头之事。其巴桑失马一案。亦与该国来文数目不符。并将近年收哈萨克马租等情、详细陈明。现在俄罗斯遣使已抵伊犁、会议通商。此事最关紧要。该将军等、给与该夷信稿。甚属妥协。仍著遵照节次谕旨。熟筹妥议。总期经久无弊。毋致贻患将来。至该夷饰辞代寻马驼情节。既经查明。仍须慎密。勿令该夷心生猜疑。是为至要。将此谕令知之。　　

○丁丑。谕内阁、据理藩院奏、达赖喇嘛、遣巴雅尔堪布到京。可否令候班禅额尔德尼、差来之巴雅尔堪布、同谒慕陵。并谒昌陵行礼之处。请旨一摺。达赖喇嘛等、因孝和睿皇后宣宗成皇帝大事。遣使呈献供品。著准其等候班禅额尔德尼差来之堪布、会同恭谒昌陵慕陵行礼。该来使等赍来供品。届期仍著原护送来京之同知全佑等、妥为护送。　　

○又谕、潘铎奏参勘报发掘已故大员坟冢情节含混之知县一摺。河南新野县知县庞家淦、详报贼匪发掘原任四川提督齐慎、坟墓。窃出赃物情形。与事主齐重义、呈报不符。已属含混。且仅获从犯李小一名。又未能讯出首夥各犯踪迹。迅速查拏。缉捕实属废弛。庞家淦、著先行摘去顶带。勒限三个月。严拏赃贼务获究办。傥限满无获。或查有讳饰轻纵情弊。即行据实严参。　　

○谕军机大臣等、有人奏、河南捻匪猖獗、请严饬筹剿一摺。据称南阳府属捻首乔建德、匪党二千余人。盘踞泌阳县之角子山。拦路抢劫。掳人勒赎。本年四月间。一日抢掠十数家。杀毙事主七人。南召县捻首李大、李二、率匪千余。将山内陈姓、抢劫一空。并有奸淫毙命重情。经事主控县。该县知县畏葸不办。邻境裕州知州姚庆溥、率领兵壮往捕。该匪胆敢抗拒。施放枪炮。又唐县捻匪千余。肆行焚抢。几至围城。此外邓州、桐柏、新野等处、均有匪党贼巢甚多等语。该抚潘铎、身膺疆寄。于匪徒肆扰州县。因循讳饰。何以毫无觉察。该抚前参叶法、误拏捻首。何以事隔一年之久。始将该管文武分别奏参。而捻首迄未就获。又未将该匪徒横肆情形。及现在筹画事宜。详细陈明。岂于民生疾苦。竟置不问耶。著潘铎明白回奏。南阳毗连湖北。为楚豫问户。若不设法侦缉。势必滋蔓难图。著该抚、即饬南阳镇总兵图塔布、南汝光道郑敦谨、督同文武。上紧摉捕。务令悉数弋获。毋使一名漏网。南阳一府如此。他郡亦恐不免。并著严饬各地方官。不分畛域。实力查拏。其畏葸讳饰、如南召县知县者。此等劣员。即行查明从严参办。傥仍疲玩。致匪徒肆行句结。酿成事端。朕惟知执法从事。恐潘铎不能当此重咎也。又另片奏、南阳府属邓州掘墓各案。开单呈览。该抚本日奏到已故提督齐慎坟冢、被贼发掘一案。即系南阳所属新野地方。可见单内所称、并非无据。何以邓州东乡十余里内、掘墓各案、如此之多。并未具奏。岂因案关已故大员、始行奏参。其余各案。仅以咨结了事。抑任令该地方官迁延讳饰。匿不详报。著按照单内所开各案。详细查明。一并据实具奏。原摺片并单、均著钞给阅看。将此谕令知之。　　

○又谕、寄谕两江总督陆建瀛、湖广总督程矞采等、有人奏、河南捻匪肆横。南阳府属为尤甚。匪徒结党数十人、或数百人不等。贼巢甚多。不外内乡县浙川厅各山内、及邓州之林家坝、孟家楼、魏家集、沟龙关、李官桥等处、并湖北均州房县诸山中、及光化县之潦河口、襄阳县之樊城镇、皆为逋逃渊薮等语。河南捻匪横行。总由地方文武、不能实力查拏所致。南阳一府如此。他郡亦必不免。若不及早扑灭。必致滋蔓难图。所有湖北、安徽、江苏等省、均与河南毗连。著各该督抚、一体饬属。于交界处所、不分畛域。合力堵缉。毋任此拏彼窜。其湖北省均州等处、现有贼巢。更当严密摉查。认真惩办。以期殄绝根株。勿贻后患。傥办理不能妥速。或致酿成事端。惟该督抚是问。将此各谕令知之。　　

○又谕、据德兴等奏、遵议裁撤察汉城驻防蒙古兵丁。及蒙古郡王恭木楚克集克默特、恳请暂居永安城外住牧、未便率行议准一摺。该郡王等、暂居永安城外。业已二年有余。前据萨迎阿奏、拟准再住一二年。由青海大臣察看。如生计充裕。即饬令回牧。原系从权办理。惟是一二年后。傥该郡王等、生计仍然拮据。未能撤回原牧。又将如何办理。其驻防兵丁、全数裁撤。则蒙古与汉兵、声气不能相通。守望难以相助。傥被野番滋扰。该蒙古益觉进退维谷。亦恐未为尽善。著萨迎阿、会同哈勒吉那、通盘筹画。将如何防御野番、安插蒙古之处。再行详细妥议具奏。勿贻后患。所有德兴会同理藩院议奏原摺。著钞给阅看。将此谕令知之。　　

○又谕、寄谕闽浙总督季芝昌等、据裕泰奏、遵查福建淡水同知史密、被参各情。已将该员开缺撤回省城察看矣。据称该员性近刚愎。遇事喜功。于海外各缺。人地不宜等语。著该督等、于到任后。随时留心察看。并密查该员有无别项劣迹。据实具奏。将此谕令知之。　　

○以正白旗满洲副都统德兴、署吏部左侍郎。　　

○以兵部左侍郎恩华、署京营左翼总兵。镶蓝旗汉军副都统哲尔经额、署正白旗护军统领。　　

○戊寅。上诣寿康宫、问皇贵太妃安。　　

○遣官祭火神庙。
  </div>
  <div class="pagination">
   <a href="清实录咸丰朝实录_page48.html">
    上一页
   </a>
   <span>
    ...
   </span>
   <a href="清实录咸丰朝实录_page44.html">
    44
   </a>
   <a href="清实录咸丰朝实录_page45.html">
    45
   </a>
   <a href="清实录咸丰朝实录_page46.html">
    46
   </a>
   <a href="清实录咸丰朝实录_page47.html">
    47
   </a>
   <a href="清实录咸丰朝实录_page48.html">
    48
   </a>
   <span class="current-page">
    49
   </span>
   <a href="清实录咸丰朝实录_page50.html">
    50
   </a>
   <a href="清实录咸丰朝实录_page51.html">
    51
   </a>
   <a href="清实录咸丰朝实录_page52.html">
    52
   </a>
   <a href="清实录咸丰朝实录_page53.html">
    53
   </a>
   <a href="清实录咸丰朝实录_page54.html">
    54
   </a>
   <span>
    ...
   </span>
   <a href="清实录咸丰朝实录_page50.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
