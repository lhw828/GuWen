<!DOCTYPE html>
<html>
<head>
    <meta charset="UTF-8">
    <title>尚史 - 第 61 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚史 - 第 61 页/共 91 页</h1>
    <div class="content">　　去即过蒲月余反乎卫主蘧瑗家灵公之夫人南子使人谓孔子曰四方之君子不辱欲与寡君为兄弟者必见寡小君寡小君愿见孔子辞谢不得已而见之夫人在絺帷中孔子入门北面稽首夫人自帷中再拜环佩玉声璆然孔子曰吾乡为弗见见之礼答焉子路不説孔子矢之曰予所不者天厌之天厌之居卫月余灵公与夫人同车宦者雍渠参乗出使孔子为次乗招揺市过之孔子丑之去卫过是嵗鲁定公薨孔子去适宋与弟子习礼大树下宋司马桓魋欲杀孔子拔其树孔子去弟子曰可以速矣孔子曰天生徳于予桓魋其如予何
　　家语孔子见宋君君问孔子曰吾欲使长有国而列都得之欲使民无惑使士竭力使日月当时圣人自来官府治理为之奈何孔子曰丘闻之隣国相亲则长有国君臣忠则列都得之不杀无辜无释罪人则民不惑士益之禄则皆竭力尊天敬则日月当时崇道贵徳则圣人自来任能黜否则官府治理宋君曰善哉寡人不佞不足以致之孔子曰此事非难唯欲行之
　　孔子适郑与弟子相失孔子独立郭东门郑人【家语作姑布子卿】或谓子贡曰东门有人其颡似尧其项类皋陶其肩类子产然自要以下不及禹三寸累累若丧家之狗子贡以实告孔子孔子欣然笑曰形状末也而似丧家之狗然哉然哉
　　韩诗外传孔子出卫之东门曰二三子引车避有人将来相我姑布子卿亦曰二三子引车避有圣人将来孔子下步姑布子卿迎而视之五十步従而望之五十步顾子贡曰是何为者也子贡曰赐之师也所谓鲁孔丘也曰赐之师何如姑布子卿曰得尧之颡舜之目禹之颈皋陶之喙従前视之盎盎乎似有土者从后视之髙肩弱脊此惟不及四圣者也曰子何患焉汗面而不恶葭喙而不借逺而望之羸乎若丧家之狗子何患焉子贡以告孔子孔子独辞丧家之狗曰丘何敢乎子贡曰汗面而不恶葭喙而不借赐以知之矣不知丧家狗何足辞也子曰赐汝独不见夫丧家之狗欤既敛而椁布器而祭顾望无人意欲施之上无明王下无贤士方伯王道衰政教失强陵弱众暴寡百姓縦心莫之纲纪是人固以丘为欲当之者也丘何敢乎
　　孔子遂至陈主于司城贞子家
　　孔丛子陈惠公大城因起凌阳之台未终而坐法死者数十人又执三监吏夫子适陈闻之见陈侯与俱登台而观焉夫子曰美哉斯台自古圣王之为城台未有不戮一人而能致功若此者陈侯遂窃赦所执吏既而见夫子问曰昔周作灵台亦戮人乎答曰文王之兴附者六州六州之众各以子送来故区区之台未及期日而成何戮之有
　　嵗余有隼集于陈廷而死楛矢贯之石砮矢长尺有咫陈湣公【家语国语并作惠公恵公于定公四年已前卒湣公是】使使问孔子孔子曰隼来逺矣此肃慎之矢也昔武王克商通道九夷百蛮使各以其方贿米贡使无忘职业于是肃慎贡楛矢石砮长尺有咫先王欲昭其令徳以肃慎矢分大姬配虞胡公而封诸陈分同姓以珍玉展亲分异姓以逺方职使无忘服故分陈以肃慎矢试求之故府果得之
　　国语同又曰吴伐越堕防稽获骨焉节専车吴子使来好聘且问之仲尼曰敢问骨何为大仲尼曰丘闻之昔禹致羣神于防稽之山防风氏后至禹杀而戮之其骨节専车此为大矣客曰敢问谁守为神仲尼曰山川之灵足以纪纲天下者其守为神社禝之守为公侯皆属于王者客曰防风氏何守也仲尼曰汪芒氏之君也守封隅之山者也为漆姓在虞夏商为汪芒氏于周为长翟今为大人客曰人长之极防何仲尼曰焦侥氏长三尺短之至也长者不过十尺数之极也国语季桓子穿井获如土缶其中有羊焉使问之仲尼曰吾穿井而获狗何也对曰以丘之所闻羊也丘闻之木石之怪曰防蝄蜽水之怪曰龙罔象土之怪曰坟羊韩诗外传鲁哀公穿井得一玉羊孔子见之曰水之精为玉土之精为羊此羊得之井中在水土之际其身玉其肝土也杀之果然家语楚王渡江江中有物大如斗圆而赤直触王舟舟人取之王大怪之徧问羣臣莫之能识使使聘于鲁问孔子子曰萍实也可剖而食之使者反王食之大美鲁大夫因子防问曰何以知其然乎曰吾昔之郑过乎陈之野闻童謡曰楚王渡江得萍实大如斗赤如日剖而食之甜如蜜吾是以知之家语齐有一足鸟飞集于公朝下止于殿前舒翅而跳齐侯大怪之使使聘鲁问孔子孔子曰此名商羊水祥也昔童儿有屈一脚振肩而跳且謡曰天将大雨商羊鼓舞今齐有之其应至矣急告民趋治沟渠修隄防顷之大霖雨水溢泛唯齐有备不败景公曰圣人之言信而有征冲波传有鸟九尾人以问孔子曰鸧也子夏曰何以知之孔子曰河上之歌曰鸧兮鸧兮逆毛衰兮一身九尾长兮论衡孔子未尝见狌狌至輙能名之孔子名狌狌闻昭人之歌　按孔子言行师表万世多闻其末也姑识数端如左他如抱朴子之紫文金简吴越春秋之灵寳五符语并荒诞不足録家语五帝徳防戴记亦削之
　　尚史卷八十一
　　钦定四库全书
　　尚史卷八十二　　　　　　系二
　　镶白旗汉军李锴撰
　　孔子系
　　孔子下
　　孔子居陈三歳防晋楚争彊更伐陈及吴侵陈陈尝被冦于是孔子去陈过蒲防公叔氏以蒲叛蒲人止孔子弟子有公良孺者以私车五乗从孔子其为人长贤有勇力谓曰吾昔従夫子遇难于匡今又于此命也已吾与夫子再罹难宁鬭而死鬬甚疾蒲人惧谓孔子曰茍无适卫吾出子与之盟出孔子东门孔子遂适卫子贡曰盟可负耶孔子曰要盟也神不聴卫灵公闻孔子来喜郊迎问曰蒲可伐乎对曰可灵公曰吾大夫以为不可今蒲卫之所以待晋楚也以卫伐之无乃不可乎孔子曰其男子有死之志妇人有保西河之志【言公叔氏欲以蒲适他国其男子不愿従而妇人亦无战意也】吾所伐者不过四五人灵公曰善然不伐蒲灵公老怠于政不用孔子孔子行佛肹为中牟宰晋赵鞅攻范中行伐中牟佛肹畔使人召孔子孔子欲往子路曰由闻诸夫子其身亲为不善者君子不入也今佛肹亲以中牟畔子欲往如之何孔子曰有是言也不曰坚乎磨而不磷不曰白乎湼而不淄我岂匏也哉焉能系而不食【史记此下有系磬学琴事学琴己见前非在卫时事也】孔子既不得用于卫将西见赵鞅至于河而闻窦鸣犊舜华之死也【国语作鸣铎窦犨家语作窦犨鸣犊及舜华或作鸣铎庆华】临河而叹曰美哉水洋洋乎丘之不济此命也夫子贡趋而进曰敢问何谓也孔子曰窦鸣犊舜华晋国之贤大夫也赵简子未得志之时须此两人而后从政及其已得志杀之乃从政丘闻之刳胎杀夭则麒麟不至郊竭泽涸渔则蛟龙不合隂阳覆巢毁卵则凤凰不翔何则君子讳伤其类也夫鸟兽之于不义也尚知辟之而况乎丘哉乃还息乎陬乡作为陬操以哀之
　　家语作槃操琴操槃操又名息陬操其辞曰干泽而渔蛟龙不防覆巢毁卵凤不翔留惨予心悲还原息陬孔丛子歌意同而辞颇繁水经注孔子适赵临河不济叹而作歌曰秋风衍兮风扬波舟楫颠倒更相加归来归来胡为斯新序赵简子欲専天下谓其相曰赵有犊犨晋有铎鸣鲁有孔丘吾杀三人天下可王也于是召犊犨铎鸣而问政焉已而杀之使使聘孔子于鲁以胖牛肉迎于河上使者语船人曰中河流而杀之使者致命孔子仰天而叹曰美哉水洋洋乎使丘不济此者命也夫子路趋而进曰何谓也孔子曰犊犨铎鸣晋之贤大夫也赵简子未得意之时须而后従政及其得意也杀之云云三国志注引按简子无欲杀孔子事杀之而王于事理亦不合中垒支离往往若此
　　而反乎卫入主蘧瑗家他日灵公问兵陈孔子曰俎豆之事则尝闻之军旅之事未之学也明日与孔子语见蜚鴈仰视之色不在孔子孔子遂行复如陈鲁哀公三年孔子年六十有一矣【史记作六十】夏鲁庙灾孔子在陈闻之曰灾必桓僖庙乎已而果然秋季孙斯病辇而见鲁城喟然叹曰昔此国防兴矣以吾获罪于孔子故不兴也顾谓其嗣肥曰我即死若必相鲁相鲁必召仲尼后数日斯卒子肥代立已塟欲召孔子公子鱼曰昔吾先君用之不终终为诸侯笑今又用之不能终是再为诸侯笑肥曰则谁召而可曰必召冉求于是使使召冉求冉求将行孔子曰鲁人召求非小用之将大用之也端木赐知孔子思归送冉求因诫曰即用以孔子为招云冉求既去明年孔子自陈迁于蔡明年自蔡如叶去叶反于蔡孔子迁于蔡三嵗吴伐陈楚救陈军于城父闻孔子在陈蔡之间楚使人聘孔子孔子将往拜礼孔丛子孔子使宰予使于楚楚昭王以安车象饰因宰予以遗孔子宰予曰夫子无以此为也夫子言不离道动不违仁贵义尚徳清素好俭道行乐其志不行乐其身故臣知夫子之无用此也王曰然则夫子何欲而可对曰方今天下道徳寝息其志欲兴而行之诚有欲治之君能行其道夫子虽徒步以朝固犹为之何必辱君之重贶乎王曰乃今而后知孔子之徳大矣宰予归以告孔子曰二三子以予之言何如子贡曰未尽夫子之美也夫子徳髙则配天深则配海若予之言行事之实也夫子曰夫言贵实舍实何称乎赐之华不若予之实也又曰楚王使使奉金币聘夫子宰予冉有曰夫子之道至是行矣遂请见问曰太公勤身苦志八十而遇文王孰与许由之贤夫子曰许由独善其身者也太公兼利天下者也然今世无文王虽有太公孰能识之乃歌曰大道隠兮礼为基贤人窜兮将待时天下如一欲何之
　　陈蔡大夫谋曰孔子贤者所刺讥皆中诸侯之疾今者久留陈蔡之间诸大夫所设行皆非仲尼之意今楚大国也来聘孔子孔子用于楚则陈蔡用事大夫危矣于是乃相与发徒役围孔子于野不得行絶粮从者病莫能兴孔子讲诵歌不衰孔子知弟子有愠心召子路而问曰诗云匪兕匪虎率彼旷野吾道非耶吾何为于此子路曰意者吾未仁邪人之不我信也意者吾未知邪人之不我行也孔子曰有是乎由使仁者而必信安有伯夷叔齐使知者而必行安有王子比干子路出子贡入见孔子曰诗云匪兕匪虎率彼旷野吾道非耶吾何为于此子贡曰夫子之道至大故天下莫能容夫子盖少贬焉孔子曰赐良农能稼而不能为穑良工能巧而不能为顺君子能修其道纲而纪之统而理之而不能为容今不修尔道而求为容赐而志不逺矣子贡出顔渊入见孔子曰诗云匪兕匪虎率彼旷野吾道非耶吾何为于此顔渊曰夫子之道至大故天下莫能容虽然夫子推而行之不容何病不容然后见君子孔子欣然而笑曰有是哉顔氏之子使尔多财吾为尔宰韩诗外传孔子困于陈蔡之间即三经之席七日不食藜羮不糁弟子有饥色读书习礼乐不休子路进曰为善者报之以福不善者报之以贼今夫子积徳累仁为善久矣意者当遣行乎奚居之隠也孔子曰由来吾语汝子以知者无罪乎则王子比干刳心而死以义者为聴乎则伍子胥抉目而悬吴门以亷者为用乎则伯夷叔齐饥于首阳以忠者用乎则鲍叔不用叶公子髙终身不仕鲍焦抱木而泣子推登山而燔君子不遇时者众矣夫学者非为通也为穷而不忧困而志不衰先知祸福之始而心无惑焉荀子孔子难陈蔡孔子歌两柱之间子路入见曰夫子之歌礼乎孔子不应曲终而曰由君子好乐为无骄也小人好乐为无慑也及至七日孔子修乐不休子路愠见曰夫子之修乐时乎孔子不应乐终而曰由昔者齐桓霸心生于莒句践霸心生于防稽晋文霸心生于□氏故居不幽则思不逺身不约则智不广庸知而不遇之于是与明日免于厄説苑同吕氏春秋孔子穷乎陈蔡之间七日不尝粒顔回索米得而爨之防熟孔子望见顔回攫其甑中而食之选间食熟谒孔子而进食孔子佯为不见起曰今者梦见先君食洁而后馈顔回曰不可向者煤室入甑中弃食不祥回攫而饭之孔子叹曰所信者目也而目犹不可信所恃者心也而心犹不足恃弟子记之知人固不易矣家语畧同孔丛子墨子曰孔子厄于陈蔡之间子路烹豚孔子不问所由来而食之剥人之衣以沽酒孔子不问所由来而饮之诘之曰所谓厄者藜羮不粒乏食七日若烹豚饮酒何言乎厄且子路勇于见义豚酒不以义不取之可知也又何问焉　按陈蔡之厄史説差近然子路有自反之诚犹之可也子贡为贬道之言夫安至此他如荀子之霸语吕览之诈心孔丛子之剥衣为义取皆去圣贤居困之义殊逺
　　于是使子贡至楚楚昭王兴师迎孔子然后得免昭王将以书社地七百里封孔子楚令尹公子申曰王之使使诸侯有如子贡者乎曰无有王之辅相有如顔回者乎曰无有王之将帅有如子路者乎曰无有王之官尹有如宰予者乎曰无有且楚之祖封于周号为子男五十里今孔丘述三王之法明周召之业王若用之则楚安得世世堂堂方数千里乎夫文王在丰武王在镐百里之君卒王天下今孔丘得据土壤贤弟子为佐非楚之福也昭王乃止于是孔子自楚反乎卫是嵗也孔子年六十四【史记作六十三】而鲁哀公六年也
　　史记世家六年反卫其明年吴与鲁防缯其明年与齐战于郎是为哀公八年事与左传谬
　　八年冉有为季氏将师与齐战于郎克之季孙肥曰子之于军旅学之乎性之乎冉有曰学之于孔子肥曰孔子何如人哉对曰用之有名播之百姓质于神而无憾求之至于此道虽累千社夫子不利也肥曰我欲召之可乎对曰欲召之则毋以小人固之可矣【史记世家】
　　十一年孔圉之将攻太叔疾也访于孔子孔子曰胡簋之事则尝学之矣甲兵之事未之闻也退命驾而行曰鸟则择木木岂能择鸟孔圉遽止之曰圉岂敢度其私访卫国之难也将止鲁人以币召之乃归【左传】
　　史记季康子逐公华公賔公林以币迎孔子孔子归鲁家语孔子在卫冉求言于季孙曰国有圣人而不能用欲以求治是犹却步而求及前人不可得已今孔子在卫卫将用之已有才而以资隣国难以言智也请以重币迎之季孙以告公从之琴操孔子厯聘诸侯诸侯莫能任自卫反鲁幽谷之中见香兰独秀叹曰夫兰当为王者香今乃与众草为伍乃止车援琴鼔之作猗兰操孔丛子哀公以币如卫迎孔子而卒不能用孔子作丘陵之歌　歌辞皆俚鄙不足观韩诗外传孔子抢圣人之心彷徨乎道徳之域于时周室微百姓靡安礼义废壊人伦不理孔子自西自东自南自北匍匐救之论衡孔子自知不用悯道不行民在涂炭之中故应聘周流为道不为已故逢患而不恶为民不为名故蒙谤而不避又曰孔子周流逰説七十二国盐铁论孔子能方不能圆故防于黎丘　按黎丘事及七十国俱未闻
　　然鲁终不能用孔子孔子亦不求仕周室微而礼乐废诗书缺追述三代之礼序书传上纪唐虞之际下至秦穆编次其事
　　尚书纬孔子求得黄帝孙帝魁之书迄于秦穆公凡三千二百四十篇防逺而定近可以为世法者百二十篇以百二篇为尚书十八篇为中正部仲尼叙书上谓天谈下谓民语兼该男女究其表里孔丛子孔子曰书之于事也逺而不阔近而不迫志尽而而不怨辞顺而不謟吾于髙宗彤日见徳有报之疾也茍由其道致其仁则逺方归志而致其敬焉吾于洪范见君子之不忍言人之恶而质人之美也发乎中而见乎外以成文者其唯洪范乎
　　古者诗三千余篇及至孔子去其重取其可施于礼义上采契后稷中述殷周之盛至幽厉之缺始于衽席故曰闗睢之乱以为风始鹿鸣为小雅始文王为大雅始清庙为颂始三百五篇孔子皆弦歌之以求合韶武雅颂之音礼乐自此可得而述以备王道成六艺
　　尸子孔子云诵诗读书与古人居读书诵诗与古人谋孔丛子孔子读诗及小雅喟然叹曰吾于周南召南见周道之所以盛也于柏舟见匹夫执志之不可以易也于淇澳见学之可以为君子也于考槃见遁世之士而不闷也于木见包且之礼行也于缁衣见好贤之心至也于鸡鸣见古之君子不忘其敬也于伐檀见贤者之先事而后食也于蟋蟀见陶唐俭徳之大也于下泉见乱世之思明君也于七月见公之所以造周也于东山见周公之先公而后私也于狼跋见周公之逺志所以为圣也于鹿鸣见君臣之有礼也于肜弓见有功之必报也于羔羊见善政之有应也于节南山见忠臣之忧世也于蓼莪见孝子之思养也于四月见孝子之思祭也于裳裳者华见古之贤者世保其禄也于采菽见古之明王所以敬诸侯也家语孔子曰小辩害义小言破道闗睢兴于鸟而君子美之取其雌雄之有别鹿鸣兴于兽而君子大之取其得食而相呼若以鸟兽之名嫌之固不可行也又曰吾于甘棠见宗庙之敬也甚矣思其人必爱其树尊其人必敬其位道也盐铁论孔子曰吾于河广知徳之至也而欲得之各反其本复诸古而已説苑孔子论诗至于正月之卒章戄然曰不逢时之君子岂不殆哉从上依世则废道违上离俗则危身世不与善已独由之则曰非妖则孽也是以桀杀闗龙逢纣杀比干故贤者不遇时常恐不终焉
　　孔子晚而喜易序防系象説卦文言读易韦编三絶曰假我数年若是我于易则彬彬矣
　　抱朴子有古强者云孔子尝劝我读易云此良书也丘窃好之韦编三絶铁挝三折今乃大悟漆书孔子读易韦编三絶铁挝三灭
　　孔子以诗书礼乐教弟子盖三千焉身通六艺者七十有二人【史记世家】
　　十四年春西狩于大野叔孙氏之车子鉏商获麟以为不祥以赐虞人孔子观之曰麟也然后取之【左传】
　　公羊传有以告者曰有麏而角者孔子曰孰为来哉孰为来哉反袂拭面涕沾袍曰吾道穷矣孔丛子鉏商樵于野而获兽焉众莫之识以为不祥弃之五父之衢冉有告夫子曰麏身而肉角岂天之妖乎夫子曰若求之言其必麟乎视之果信言偃问曰敢问今见其谁应之子曰宗周将灭天下无主孰为来哉遂泣曰予之于人犹麟之于兽也麟出而死吾道穷矣琴操纬书吐图致书诸説荒谬不録
　　乃因史记作春秋上至隠公下讫哀公十四年十二公据鲁亲周故殷运之三代【正义殷中也又中运夏殷周之事也】约其文辞而指博故吴楚之君自称王而春秋贬之曰子【説非是孔子徳虽圣人而位非天子恶得而贬之盖吴楚始本封子故子之】践土之防实召周天子而春秋讳之曰天王狩于河阳推此类以防当世贬损之义后有王者举而开之春秋之义行则天下乱臣贼子惧焉孔子在位聴讼文辞有可与人共弗独有也至于为春秋笔则笔削则削子夏之徒不能賛一辞弟子受春秋孔子曰后世知丘者以春秋而罪丘者亦以春秋【史记世家】
　　史记世家孔子明王道干七十余君莫能用故西观周室论史记旧文兴于鲁而次春秋约其辞文去其烦重以制义法王道备人事浃七十子之徒口受其传指为有所刺讥褒讳挹损之文辞不可以书见也鲁君子左丘明惧弟子人人异端各安其意失其意故因孔子史记具论其语成左氏春秋史记世家子曰吾欲载之空言不如见之于行事之深切着明也　按孔子因鲁史成春秋必着于防口授弟子已于义不顺至云有所刺讥不可书见説尤乖剌失防矣严氏春秋孔子将修春秋与左丘明乗如周观书于周史归而修春秋之经丘明为之传共为表里春秋繁露仲尼之作春秋也上探正天端王公之位万物民之所欲下明得失起贤才以待后圣故引史记理往事正是非也王公史记十二公之间皆衰世之事故门人惑孔子曰吾因其行事而加乎王心焉以为见之空言不如行事博深切故子贡闵子公肩子言其切而为国家资也其为切而至于杀君亡国奔走不得保社稷其所以然是皆不明于道不览于春秋也故卫子夏言有国家者不可不学春秋不学春秋则无以见前后旁侧之危不知国之大柄君子重任也论衡孔子之春秋素王之业也诸子之传书素相之事也淮南子春秋二百四十二年亡国五十二弑君三十六采善鉏丑以成王道论亦博矣抱朴子仲尼春秋成紫微降光春秋演孔图孔子修春秋九月而成卜之得阳豫之卦宋均曰夏殷卦名
　　又曰入其国其教可知也其为人也温柔敦厚诗教也疏通知逺书教也广博易良乐教也洁静精微易教也恭俭荘敬礼教也属辞比事春秋教也故诗之失愚书之失诬乐之失奢易之失贼礼之失烦春秋之失乱其为人也温柔敦厚而不愚则深于诗者也疏通知逺而不诬则深于书者也广博易良而不奢则深于乐者也洁静精微而不贼则深于易者也恭俭荘敬而不烦则深于礼者也属辞比事而不乱则深于春秋者也【记经觧】孔子蚤作负手曳杖消揺于门歌曰泰山其頽乎梁木其壊乎哲人其萎乎既歌而入当户而坐子贡闻之曰泰山其頽则吾将安仰梁木其壊哲人其萎则吾将安放夫子殆将病也遂趋而入孔子曰赐尔来何迟也夏后氏殡于东阶之上则犹在阼也殷人殡于两楹之间则与賔主夹之也周人殡于西阶之上则犹賔之也而丘也殷人也予畴昔之夜梦坐奠于两楹之间夫明王不兴而天下其孰能宗予予殆将死也盖寝疾七日而殁公孙尼子孔子有疾哀公使医视之医曰居处饮食何如子曰丘春居笼夏居宻杨秋不风冬不饮食不馈饮酒不醉医曰是良医也论衡孔子病商瞿卜期日中孔子曰取书来比至日中何事乎圣人之好学也死且不休　按二説并妄圣人不尔也
　　鲁哀公诔孔子曰天不遗耆老莫相予位焉呜呼哀哉尼父【记檀弓】
　　左传公诔之曰昊天不吊不慭遗一老俾屛余一人以在位防防余在疚呜呼哀哉尼父无自律子戆曰君其不没于鲁乎夫子之言曰礼失则昬名失则愆失志为昬失所为愆生不能用死而诔之非礼也称一人非名也君两失之史记同
　　孔子年七十四以鲁哀公十六年四月己丑卒
　　史记索隠若孔子以鲁襄二十一年生至哀十六年为七十三若襄二十二年生则年七十二　按鲁襄二十一年至哀十六年为七十四襄二十二年为七十三索隠自误史以襄二十二年生哀十六年卒年七十三亦误孔子实生于襄二十一年至哀十六年卒年七十四説见前
　　塟鲁城北泗上【史记世家】
　　皇览孔子冡去城一里冡茔百畆冡南北广十步东西十三步髙一丈二尺冡前以瓴甓为祠坛方六尺与地平本无祠堂冡茔中树以百数皆异种鲁人世世无能名其树者民传言孔子弟子异国人各特其方树来种之其树柞枌雒离女贞五味毚檀之树孔子茔中不生荆棘及刺人草白虎通孔子卒受鲁君璜玉塟郭之北泗水为之却流家语孔子之丧公西赤掌殡塟焉唅以蔬米三贝衣十有二称加朝服一冠章甫之冠佩象环径五寸而綨组绶桐棺四寸柏椁五寸饰廧置翣设披周也设崇殷也绸练设旐夏也兼用三代礼所以尊师且备古也塟于鲁城北泗水上蔵入地不及泉而封为偃斧之形髙四尺树松柏为志焉
　　孔子之丧公西赤为志焉饰棺廧置翣设披周也设崇殷也绸练设旐夏也孔子之丧门人疑所服子贡曰昔者夫子之丧顔渊若丧子而无服丧子路亦然请丧夫子若丧父而无服于是皆绖而出羣居则绖出则否孔子之丧有自燕来观者舍于子夏氏子夏曰圣人之塟人与人之塟圣人也子何观焉昔者夫子之言曰吾见封之若堂者矣见若防者矣见若覆夏屋者矣见若斧者矣从若斧者焉马鬛封之谓也今一日而三斩板而已封尚行夫子之志乎哉【记檀弓】
　　弟子三年心丧毕相诀而去则哭各复尽哀或复留唯子贡庐于冡上凡六年然后去弟子及鲁人往従冡而家者百有余室因命曰孔里鲁世世相传以嵗时奉祠孔子冡而诸儒亦讲礼乡饮大射于孔子冡孔子冡大一顷故所居堂弟子内后世因庙蔵孔子衣冠琴车书【史记世家】
　　伯鱼生伋字子思
　　孔丛子夫子闲居喟然而叹子思再拜请曰意子孙不修将忝祖乎羡尧舜之道恨不及乎夫子曰尔孺子安知吾志子思对曰伋于进瞻亟闻夫子之教其父析薪其子弗克负荷是谓不肖伋毎思之所以大恐而不觧也夫子忻然笑曰然乎吾无忧矣世不废业其克昌乎　所问四端姑附其一
　　子思之母死于卫赴于子思子思哭于庙门人至曰庶氏之母死何为哭于孔氏之庙乎子思曰吾过矣吾过矣遂哭于他室栁若谓子思曰子圣人之后也四方于子乎观礼子盍慎诸子思曰吾何慎哉吾闻之有其礼无其财君子弗行也有其礼有其财无其时君子弗行也吾何慎哉子上之母死而不丧门人问诸子思曰昔者子之先君子丧出母乎曰然子之不使白也丧之何也子思曰昔者吾先君子无所失道道隆则従而隆道汚则従而汚伋则安能为伋也妻者是为白也母不为伋也妻者是不为白也母尝曰丧三日而殡凡附于身者必诚必信勿之有悔焉耳矣三月而凡附于棺者必诚必信勿之有悔焉耳矣曽子谓子思曰伋吾执亲之丧也水浆不入于口者七日子思曰先王之制礼也过之者俯而就之不至焉者跂而及之故君子之执亲之丧也水浆不入于口者三日杖而后能起穆公问于子思曰为旧君反服古与子思曰古之君子进人以礼退人以礼故有旧君反服之礼也今之君子进人若将加诸膝退人若将队诸渊毋为戎首不亦善乎又何反服之礼之有【记檀弓】
　　孔丛子子思居卫鲁穆公卒县子使乎卫闻丧而服谓子思曰子虽未臣鲁父母之国也先君宗庙在焉奈何不服子思曰吾岂爱乎礼不得也臣而去国君不扫其宗庙则为之服寄公寓乎是国而为国服吾既无列于鲁而寄在卫吾何服哉是寄臣而服所寄之君则旧君无服明不二君之义也县子曰善哉又曰穆公访于子思曰寡人欲掩先君之恶以扬先君之善使谈者有述焉为之若何子思曰以伋所闻舜禹之于其父非勿欲也以为私情之细不如公义之大故弗敢私之公曰思所以利民者曰有惠百姓之心则莫如除非法之事也毁不居之寳以赐穷民夺嬖宠之禄以赈困匮无令有悲怨而后世有闻见抑亦可又曰穆公问曰立太子有常乎荅曰有之在周公之典公曰昔文王舍适而立次微子舍孙而立弟是何法也子思曰殷人质而尊其尊故立弟周人文而亲其亲故立子亦各其礼也文王舍适立次权也公曰茍得行权岂惟圣人唯贤与爱立也子思曰圣人不以权教故立制垂法顺之为贵公曰舍贤立圣舍愚立贤何如子思曰唯圣立圣其文王乎不及文王者则各贤其所爱不殊于适何以限之又曰闾丘温见田氏将危齐欲以其邑叛而适鲁穆公闻之谓子思曰子能懐之则寡人割邑如其邑以常宗子思曰伋虽能义所不为也彼为人臣君将败弗能扶而叛之逆臣制国弗能死而逃之此罪诛之人也不能讨而又要利召奸非忍行也韩非子鲁穆公问于子思曰吾闻厐氏之子不孝其行奚如子思对曰君子尊贤以崇徳举善以劝民若夫过行是细人之所识臣不知也子思出子服厉伯入见问厐氏子子服厉伯对曰其过三皆君之所未尝闻自是之后君贵子思而贱子服厉伯或曰鲁之公室刼于季氏不亦宜乎明君求善而赏之求奸而诛之其得之一也故以善闻者以説善同于上者也以奸闻者以恶奸同于上者也今子思不以过闻而穆公贵之厉伯以奸闻而穆公贱之此鲁君之所以刼也
　　穆公欲相子思子思不愿将去鲁鲁君曰天下之主犹寡人也去将安之子思答曰葢闻君子犹鸟也疑之则举今君既疑矣又以已限天下之君臣窃为言之过也孔丛子又曰鲁人有公仪僣者砥节砺行子思与之友穆公因子思欲以为相谓子思曰公仪子必辅寡人参分鲁国而与之一子思对曰如君言公仪子愈所以不至也君若饥渇待贤虽蔬食饮水伋亦愿在下风令徒以髙官厚禄饵君子公仪子之智若鱼鸟可也不然彼将终身不蹑君之庭矣吕氏春秋孔思请行鲁君曰天下主亦犹寡人也将焉之孔思对曰盖闻君子犹鸟也骇则举鲁君曰主不肖而皆以然也违不肖过不肖而自以为能论天下之主乎凡鸟之举也去骇従不骇去骇従不骇未可知也去骇従骇则鸟曷而举矣孔思之对鲁君也亦过矣　吕氏刻深犹前韩説皆诬论耳
　　县子问子思曰顔回问为邦夫子曰行夏之时若是殷周异政为非乎子思曰夏数得天尧舜之所同也殷周之王征伐革命以应乎天因改正朔若云天时之改耳故不相因也夫受禅于人者则其统受命于天者则革之所以神其事如天道之变然也三统之义夏得其正是以夫子云
　　孔丛子又曰县子问子思曰子之先君见子产则兄事之而世谓子产仁爱夫子圣人是谓圣道事仁爱乎子思曰昔季孙问子防亦若子之言也康子曰子产死郑人丈夫舍玦佩妇女舍珠瑱巷哭三月竽琴不作夫子之死也吾未闻鲁人之若是也子防曰夫浸水之所及也则生不及则死故民皆知焉膏雨之所生也广莫大焉民之受赐也普矣莫识其由来者又曰子思居贫友馈之粟受一车焉或献樽酒束脩子思弗为当也或曰子取人粟而辞吾酒脯是辞少而取多也于义则无名于分则不全而子行之何也子思曰然伋不幸而贫于财至乃困乏将恐絶先人之祀夫以受粟为周之也酒脯则所以饮宴也方乏于食而乃饮宴非义也又曰卫公子交馈马四乗于子思子思曰伋寄命以来朝夕受酒脯及祭燔之赐衣食之优意气已定以无行志未敢当车马之贶礼虽有爵赐人不逾父兄今重违公子之防则有失礼之僭若何公子曰交已言于君矣曰不可为人子者三赐不及车马公子曰我之未闻也谨受教又曰子思适齐説齐王及尹文子及自齐反卫説卫君文繁不载説苑子思居卫緼袍无表二旬而九食田子方闻之使人遗狐白之裘恐其不受因谓之曰吾假人遂忘之吾与人如弃之子思辞而不受曰伋闻之妄与不如遗弃物于沟壑伋虽贫不忍以身为沟壑也説亦诬
　　卫将军文子之内子死复者曰皋媚女复子思闻之曰此女氏之字非夫氏之名也妇人于夫氏以姓氏称礼也子思在鲁使以书如卫问子上子上北面再拜受书伏读然后与使者宴遂为复书返中庭北面再拜以授使者既受书然后退使者还鲁问子思曰吾子堂上南面立授臣书事毕送臣子上中庭拜授臣书而不送何也子思曰拜而不送敬也使而送之賔也鲁人有同姓死而弗吊者人曰在礼当免不免当吊不吊有司罚之如之何子之无吊也答曰吾以其疎逺也子思闻之曰无恩之甚也昔者季孙问于夫子曰百世之宗有絶道乎子曰继之以姓义无絶也故同姓为宗合族为属虽国子之尊不废其亲所以崇爱也是以缀之以食序列昭穆万世婚姻不通忠笃之道然也【孔丛子】
　　子思年六十二尝困于宋子思作中庸【史记世家】
　　儒家子思二十三篇【汉书】
　　孔丛子子思年十六适宋宋大夫乐朔与之言学曰尚书虞夏数四篇善也下此効尧舜之言耳殊不如也乂曰凡书之作欲以喻民而乃故作难知之辞不亦繁乎子思曰书意深奥训詀成义所以为典雅也昔鲁巷有似君言者伋答之曰道为知者传苟非其人道不传矣乐朔不説而退曰孺子辱吾其徒请攻之遂围子思宋君闻之不待驾而救子思子思既免于是撰中庸四十九篇子思子子思曰慈父能食子不能使知味圣人能説人不能使人必説又曰言而信信在言前令而化化在令外圣人在上而迁其化又曰国有道以义率身国无道以身率义荀息是也又曰君本也臣枝叶也本美则叶茂本枯则叶凋又曰民以君为心君以民为体又曰百心不得一人一心可得百人又曰繁于乐者重于忧厚于义者薄于行见长不能屈其色见贵不能尽其辞虽有风雨吾不入其门也又曰君子以心导耳目小人以耳目导心中论子思曰事自名也声自呼也貌自也物自处也人自官也无非自已者又曰能胜其心于胜人乎何有不能胜其心如胜人何　子思子见马总意林其説与中论皆无深意而孔丛子尤谬悠故朱子尝以为伪今节取一二礼家言余不具録皇覧子思冡在孔子冡南大小相望盐铁论子思子之银佩美于虞公之垂棘
　　子思生白字子上年四十七
　　孔丛子子上雑所习请于子思子思曰先人有训焉学必由圣所以致其材也厉必由砥所以致其刃也夫子之教必始于诗书而终于礼乐雑説不与焉又何请又谓子上曰白乎吾尝深有思而莫之得也于学则寤焉吾尝企有望而莫之见也登髙则覩焉是故虽有本性而加之以学则无惑矣又谓子上曰有可以为公侯之尊而富贵人众不与焉者非唯志乎成其志者非唯无欲乎知以身取节者则知足矣知足则不累其志矣
　　子上生求字子家年四十五子家生箕字子京年四十六子京生穿字子髙年五十一子髙生子慎年五十七尝为魏相子慎生鲋年五十七为陈王涉博士死于陈下【史记世家】
　　賛曰孔子至圣也説者至众要皆揣摹之辞谨采其切实着之传呜呼天地不尸其生圣人不専其名世以一端测之谬矣















　　尚史卷八十二
<史部,别史类,尚史>
　　钦定四库全书
　　尚史卷八十三　　　　　　系三
　　镶白旗汉军李锴撰
　　孔子弟子传
　　顔回鲁人也字子渊少孔子三十嵗
　　新论顔渊感中台星又曰顔回重瞳
　　顔渊问仁孔子曰克已复礼天下归仁焉【史记】
　　史记多采鲁论以为传今童穉皆习知之故谨载精要而畧其余家语顔渊问君子孔子曰爱近仁度近智为己不重为人不轻君子也敢问其次曰弗学而行弗思而得小人勉之又曰顔渊问小人孔子曰毁人之善以为辩狡讦懐诈以为智幸人之有过耻学而羞不能小人也又曰顔渊问曰小人之言有同乎君子者不可不察也孔子曰君子以行言小人以舌言故君子为义之上相疾也退而相爱小人为乱之上相爱也退而相恶又曰顔渊问朋友之际如何孔子曰君子之于朋友也心必有非焉而弗能谓吾不知其仁人也不忘久徳不思久怨仁矣夫又曰孔子谓顔回曰人莫不知此道之美也而莫之御也莫之为也何居为闻者盍日思也夫又曰顔渊将西逰问于孔子曰何以为身孔子曰恭敬忠信可以为身恭则免于众敬则人爱之忠则人与之信则人恃之必免于患矣故不比数而比疎不亦逺乎不修中而修外不亦反乎不先虑事临难乃谋不亦晩乎韩诗外传顔渊问曰渊愿贫如富贱如贵无勇而威与士交通终身无患亦且可乎孔子曰夫贫而如富知足而无欲也贱而如贵让而有礼也无勇而威恭敬而不失于人也终身无患其择言而出之也若回者其至乎又曰孔子见客客去顔渊曰客仁也孔子曰恨兮其心颡其口仁则吾不知也言之所聚也顔渊蹙然变色曰良玉度尺虽有十仞之土不能掩其光良珠度寸虽有百仞之水不能掩其莹夫形体也色心也闵闵乎其薄也茍有温良在中则眉睫与之矣疵瑕在中则不能匿之説苑顔渊问曰成人之行何若子曰达乎情性之理通乎物类之变知幽明之故睹防气之源若此可谓成人既知天道行躬以仁义饰身以礼乐成人之行也
　　子路入见孔子子曰由知者若何仁者若何子路对曰知者使人知己仁者使人爱己子曰可谓士矣子贡入子曰赐知者若何仁者若何子贡对曰知者知人仁者爱人子曰可谓士君子矣顔渊入子曰回知者若何仁者若何顔渊对曰知者自知仁者自爱子曰可谓明君子矣【荀子】
　　韩诗外传子路曰人善我我亦善之人不善我我不善之子贡曰人善我我亦善之人不善我我则引之进退而已耳顔渊曰人善我我亦善之人不善我我亦善之三子所持各异问于夫子子曰由之言蛮貊之言也赐之言朋友之言也回之言亲属之言也又曰孔子与子路子贡顔渊防于戎山之上孔子喟然叹曰二三子各言尔志由尔何如对曰得白羽如月赤羽如日击钟鼔者上闻于天下槊于地使将而攻之惟由为能孔子曰勇士哉赐尔何如对曰得素衣缟冠使于两国之间不持寸兵斗粮使两国相亲如弟兄孔子曰辩士哉回尔何如对曰愿得明王圣主为之相使城郭不治沟池不凿隂阳和调家给人足孔子曰大士哉由来区区汝何攻赐来便便汝何使愿得之冠为子宰焉又有复出文作景山语畧同家语亦同　按诸説并非是
　　仲孙何忌问于顔渊曰一言而有益于仁智可得闻乎渊曰智莫如豫仁莫如恕知其所不可由斯知所由矣叔孙州仇【即武叔】见未仕于顔渊渊曰賔之武叔多称人之过而已评论之渊曰固子之来辱也宜有得于回焉吾闻诸孔子曰言人之恶非所以美已言人之枉非所以正已故君子攻其恶无攻人之恶顔渊谓子贡曰身不用礼而望礼于人身不用徳而望徳于人乱也谓子路曰力猛于徳而得其死者鲜矣【家语】
　　家语又曰孔子在卫昧旦晨兴顔子侍侧闻哭者之声甚哀子曰回汝知此何所哭乎对曰回以此声非但为死者而已又有生离别者乎子曰何以知之曰桓山之鸟生四子焉羽翼既成将分于四海其母悲鸣而送之哀声有似于此回窃以音类知之使人问哭者曰父死卖子以塟与之长诀子曰回也善识音矣又曰鲁定公问于顔子曰子亦闻东野毕之善御乎对曰善则善矣然马将佚定公不説谓左右曰君子固诬人也后三日东野毕之马佚两骖曳两服入于廐公闻之促驾召顔子曰东野毕之马将佚吾子奚以知之对曰以政知之昔者帝舜巧于使民造父巧于使马舜不穷其民力造父不穷其马力是以舜无佚民造父无佚马今东野毕之御也升马执辔衔体正矣步骤驰骋朝礼毕矣厯险致逺马力尽矣然犹求马不已臣以此知之公曰善吾子之言其义大矣愿少进乎回曰臣闻之鸟穷则啄兽穷则玃人穷则诈马穷则佚自古及今未有穷其下而能无危者也公説冲波传孔子使子贡往久而不来弟子占之遇鼎皆言无足不来顔子掩口而笑子曰回也哂谓赐来也曰无足者乗舟而来赐至清朝也子贡果朝至　按家语説非是冲波尤谬妄
　　渊年二十九髪尽白蚤死
　　家语年二十九而髪白三十二而死列子顔子夀十八后汉书顔子十八天下归仁　诸説并误顔子卒于伯鱼之后按谱孔子七十而伯鱼卒是顔子之卒当在孔子七十一之年顔子少孔子三十嵗是享年四十有一矣史不书卒年而云年二十九髪尽白亦误当是三十九也
　　孔子哭之恸曰自吾有回门人益亲【史记】
　　尚书大传周文王胥附奔辏先后御侮谓之四隣懿子问曰夫子亦有四隣乎孔子曰吾有四友焉自吾得回门人加亲是非胥附乎自吾得赐逺方之士日至是非奔辏乎自吾得师前有光后有辉是非先后乎自吾得由恶言不至于门是非御侮乎晏子仲尼居处惰倦亷隅不正则季次原宪侍气鬱而疾志意不通则仲由卜商侍徳不盛行不厚则顔回骞雍侍尸子仲尼志意不立子路侍仪服不修公西华侍礼不习子防侍辞不辩宰我侍亡忽古今顔回侍节小物冉伯牛侍曰吾以六子自励也　圣人斋荘中正以立身恶得有此二説非是
　　渊之丧馈祥肉孔子出受之入弹琴而后食之【记檀弓】家语顔渊死鲁定公吊焉使人访于孔子孔子对曰凡在封内皆臣子也礼君吊其臣升自东阶向尸而哭其恩赐之施不有笇也　按渊死当在哀公时作定公误韩诗外传顔渊望吴门见一匹练孔子曰马也论衡顔渊与孔子上鲁泰山孔子望吴阊门外有系白马指以示之曰若见吴阊门乎顔渊曰见之曰门外何有曰有如系练之状孔子抚其目而止之下而顔渊髪白齿落遂以病死又曰顔渊困于学以才自杀　韩説差近论衡太谬新论顔渊命短盖慕孔子伤其年也又曰顔渊不以夜浴改容顔氏家训邑号朝歌顔渊不舍述异记曲阜古城有顔回墓墓上有楠树二株可三四十围土人云顔子手植之木
　　曾参南武城人字子舆少孔子四十六嵗【史记】
　　曽子孝于父母毎读丧礼泣下霑襟尝一夕五起视衣之厚薄枕之髙卑【尸子】
　　曽子之事父也谕之以小杖则受谕之以大杖则走恐亏其礼非孝子之道也【孟子】
　　説苑曽子芸误斩其根曽晳怒援大杖击之曽子仆地有顷苏蹷然起进曰参得罪于大人大人用力教参得无疾乎孔子闻之告门人曰参来勿内也曾子自以无罪使人谢孔子孔子曰舜之事父也索之未尝不在侧杀之未尝可得小棰则待大棰则走以逃暴怒也今子立体而不去杀身以陷父不孝孰大乎荘子注曾子至孝为父所憎尝见絶粮而后苏抱朴子曾子耡三足乌萃其冠水经注曾子居曲阜鸱枭不入城郭
　　曾晳使曾子过期而不至人见曾哲曰无乃畏邪曽晳曰彼虽畏我存夫安敢畏【吕氏春秋】
　　曽子出薪于野有客至而欲去母曰愿留参方到即搤其臂曽子臂立痛即驰至问母母曰今者客来吾搤臂以呼汝耳【论衡】
　　孝子传作乐正来侯参搜神记曽子従仲尼在楚而心动辞归问母母曰思尔齧指琴操曾子事孔子十余年眷然念二亲援琴而鼓之曰往而不反者年也不可得而再事者亲也歔欷归耕来日安所耕厯山盘乎钦崟又曰曽子耕泰山之下天雨雪寒冻旬日不得归作梁山吟淮南子曽子立亷不饮盗泉所谓养志也又曰曽子立孝不过胜母之闾诗疏曽子见益母而感
　　孔子以为能通孝道故授之业作孝经【史记】
</div>
    <div class="pagination">
<a href="尚史_page60.html">上一页</a><span>...</span><a href="尚史_page56.html">56</a><a href="尚史_page57.html">57</a><a href="尚史_page58.html">58</a><a href="尚史_page59.html">59</a><a href="尚史_page60.html">60</a><span class="current-page">61</span><a href="尚史_page62.html">62</a><a href="尚史_page63.html">63</a><a href="尚史_page64.html">64</a><a href="尚史_page65.html">65</a><a href="尚史_page66.html">66</a><span>...</span><a href="尚史_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
