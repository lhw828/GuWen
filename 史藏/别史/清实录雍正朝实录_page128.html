<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 128 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 128 页/共 216 页</h1>
    <div class="content">
○添设八旗都统衙门左右二司。每旗于参领、副参领内。拣选二员。引见补授。掌管关防。从正红旗满洲副都统宗室鄂齐请也　　

○己酉。谕庄亲王允禄等。骑射乃兵丁最紧要技艺。八旗大臣、与章京等。皆系率领兵丁出师行围之人。理应亲率各官操演骑射。嗣后遇平常较射之日。俱著学习骑射。若年逾五十五岁者、听之。将朕此上□日、遍行晓谕　　

○吏部议覆。四川巡抚宪德疏言、川省州县。先因地广人稀。政事简少。将双流等县裁并。今生聚日繁。应复设县治。照旧分理。成都府、复设双流县。崇宁县。彭县。绵州、复设彰明县。罗江县。重庆府、复设大足县。璧山县。定远县。夔州府、复设大宁县。新宁县。潼川州、复设安岳县。眉州、复设彭山县。青神县。嘉定州、复设威宁县。各设知县一员。典史一员。其罗江驿驿丞、应请裁汰。驿务归并知县管理。至各县教职、俱设训导一员。以司学校。均应如所请。从之　　

○庚戌。谕内阁。大学士、尚书、侍郎、都御史、副都御史各大员。有子孙在京闱、及本省乡试。未经中式。年二十以上者。著各举文理通顺、可以取中者一人。开送内阁请上□日。寻开列大学士蒋廷锡子蒋溥、吏部尚书嵇曾筠子嵇璜、都御史唐执玉子唐少游、吏部左侍郎史贻直子史奕簪、户部右侍郎王廷扬子王镠、礼部左侍郎钱以垲子钱鋈、礼部左侍郎鄂尔奇子鄂伦、兵部左侍郎杨汝谷子杨绥、刑部左侍郎缪沅子缪橒、工部右侍郎张大有子张鸿运、侍郎署理仓场事务涂天相子涂士炳、副都御史谢王宠子谢升等具奏。得上□日、俱赐举人。户部侍郎刘声芳子刘俊邦、因病未应乡试。亦赐举人。准一体会试　　

○谕翰詹科道等。自古朋党之患。必至害于而家。凶于而国。而己身亦并受其毒。尔等多由科目出身。读书明理。当以此为切戒。务为端人。为正士。为国家倚赖之大臣。不可误入于小人之一途。盖小人有小人之器局。识见小。才气亦小。恃其小忠。执其小信。行其小惠。纵有微长。适成其为小人而巳。大人有大人之器局。识见大。才气大。大忠大义。大仁大智。凡所作为。皆有关于国计民生。此等大人、实能公忠体国。并无沽名邀誉之心。而名誉自至。是以为臣子者。凡事为国起见。所成自大。若为一身起见。则所成必小。甚至卑污苟且。夤缘请托。瞻徇情面。党同伐异。流弊不可胜言。朕在藩邸四十余年。于人情世态、无不洞悉。此等陋习、实所痛恶。朕于圣祖仁皇帝前。从无揣度意上

□日。探听信息。及邀名沽誉之事。朕兄弟辈、则多蹈此辙。朕惟以礼处事。和而不流。一生心迹。仰邀皇考圣明洞鉴。可见天下之结党营私者。徒自坏其心术品行耳。欲求纤毫之利益、不可得也。即如康五瑞、本欲袒护李绂。而究不能掩其恶。李绂、蔡珽、本欲倾害田文镜。而适以自害其身。岂不可为众人之炯戒哉。夫人才力各有不同。在朕之用人。实系因材器使。尔等安分循理。各尽职业。自然识见日开。阅历日进。今日之小臣。即他日大臣之器。何必存躁妄之心以自限也。至于闭门谢客、以示孤介。亦矫情之举。如在京之大臣。外省之督抚。平日果不见一人。不闻一语。又何以周知人之贤否。事之利弊。尔等新进小臣。亦不必以师生同年往来相接为讳。但当和衷共济。劝勉箴规。以道义相砥砺。此则君子之朋。朕所望于尔等者也。盖天地神明之所佑者诚。所恶者伪。果能去伪存诚。于处心积虑之间。为朝廷。为国家。为社稷。为苍生。此即尔等所以自为其身家。不但己身荣显。子孙亦必受其福矣。尔等将朕谕上□日。时时体认。清夜自思。躬行实践。朕言自必有验。勉之勉之　　

○解广东按察使楼俨任。以广东盐运使黄文炜、署广东按察使司按察使　　

○直隶马兰口总兵官特恒、缘事革职。擢福建提标游击傅为宿、为直隶马兰口总兵官　　

○移云南永善县典史、驻乌蒙井底汛。从云南巡抚沈廷正请也　　

○辛亥。琉球国中山王尚敬、遣陪臣毛鸿基等、表谢赐敕书蟒缎玉器恩。并贡方物。得上□日、琉球地处重洋之外。奉表修贡。远涉风涛。朕心深为轸念。是以从前降上□日。令将雍正四年该国王谢恩所贡仪物。准作雍正六年正贡。以示恩眷。今该国王以六年正贡之期。仍遵定制。遣使航海远来。奉表进贡。情词恳切。具见悃忱。著将六年进贡之物。准作八年正贡。若八年贡物。已经遣使起程。即准作十年正贡。著行文该国王知之　　

○议叙四川官兵巢□刀抚归德番族军功。原任京城北营参将宋可进等、各升衔加级纪录有差。兵丁等、赏赉赐恤如例　　

○壬子。两江总督范时绎。参奏原任户部郎中王图炜、纵容家人张象九、夹带私盐。王图炜、及草率审详之道府知县等。均应交部察议。得上□日、凡督抚大臣之考察属官。惟公正无偏。赏当其功。罚当其过。则属吏知感知畏。相率而奉其训导。遵其约束。苟赏罚不当。不但过于宽纵。属员生玩愒之心。即过于严厉。属员亦起藐忽之念。盖以其赏罚不足凭。而宽严无定准也。朕思王图炜、系世宦之家。奴仆众多。岂能保其无一生事为非者。傥王图炜平日或系知情。或事发之后。将家人纵放藏匿。不令质讯。则当并治其罪。今张象九于未事之先。王图炜早已责逐。有案可据。而范时绎乃称刑讯之后改供。是明系小人畏刑。三木之下。勉强承认。未可为信谳。况即照张象九所改之供。在王图炜亦无通同作弊之处。何至将王图炜、及审详各官、一并参奏。范时绎之察吏如此。何以使属员畏威而怀德。奉令而承教乎。王图炜、及审详之道府知县等官。俱不必交议　　

○癸丑。以直隶固关参将傅为斗、署理河南河北总兵官印务　　

○甲寅。以兵部右侍郎胡煦、为顺天武乡试正考官。太仆寺少卿鲁国华、为副考官　　

○陕西西安左翼满洲副都统尼马善、缘事降调。升直隶保定城守尉陆实、为陕西西安左翼满洲副都统　　

○命西安将军常色礼、移驻凉州。以署川陕总督查郎阿、兼理西安将军印务　　

○八旗王大臣等议覆、署副都统参领阿鲁条奏。八旗汉军余丁。已立义学教训。其满洲蒙古旗分。亦请设立学舍。于每旗前锋护军领催马甲内。择二人为师长。除大臣官员子弟。情愿入官学义学读汉书、及在家学习外。佐领下十二岁以上余丁。俱令教训清文清语。其蒙古旗分。并教以蒙古语。每甲喇派出或章京、或骁骑校一员。令其教导骑射。该旗大臣参领等、不时稽察。每年考试一次。分别勤惰。以示劝惩。应如所请。从之　　

○宁远大将军岳钟琪摺奏。噶尔丹策零。使臣特磊、于十月初五日。前至陶赖大坂斥堠。臣随派理藩院员外黑色前往。于初六日。将来使特磊等十一人。带至巴尔库尔军营。据特磊云。原解送罗卜藏丹津前来。行至伊尔布尔和邵地方。遇逃回蒙古三人。称总督今带兵二万。从哈密一路前来。是以请示噶尔丹策零、将罗卜藏丹津。仍回伊里。轻骑减从。赍摺前来等语臣以特磊之言。实难凭信。拨参将刘廷琰等。将特磊伴送至肃州。加谨防范。得上□日、著刘廷琰、伴送特磊赴京　　

○乙卯。云贵广西总督鄂尔泰题。广西庆远府忻城土知县莫振国故。请以其子莫景隆承袭。下部知之　　

○丙辰。革喀尔喀扎萨克多罗郡王达玛林多尔济爵。以其违误采买军需驼只也　　

○丁巳。正黄旗蒙古副都统明白、缘事革职。升福陵总管王常、为正黄旗蒙古副都统。署正黄旗护军统领花色、为正红旗蒙古副都统。仍署护军统领　　

○设立五城铺司巡检各一员　　

○戊午。加户部郎中潘允敏、翰林院编修衔。提督陕西学政　　

○添设热河迤东八沟地方通判一员。巡检一员。从署直隶古北口提督魏经国请也　　

○己未。谕礼部。朝鲜国王、世笃恭顺。虔修职贡。昔蒙世祖章皇帝轸念藩封。特颁敕谕。所有应进圣寿冬至元旦表仪。俱准于元旦并贡。以彰柔远之至意。近见该国王于领受赏赉等事。皆特遣使臣赍表奏谢。朕念该国距京三千余里。贡使往来。未免劳费。嗣后凡属谢恩本章。俱著与三大节表、一同赍奏。不必特遣使臣。永著为例。该部即行文该国王知之　　

○又谕。云贵广西总督鄂尔泰、忠诚体国。经理苗疆。勋绩懋著。伊曾祖图扪、于开国时。奋勇陷阵。效命疆场。忠节炳然。垂光衍庆。积于其孙鄂尔泰、为不世出之良臣。祖孙忠良。后先辉映。朕甚嘉焉。今鄂尔泰奏称、曾祖图扪、与祀昭忠寺。牌位列衔佐领。请将苗疆议叙之案。移赏曾祖、祖父诰封等语。著将鄂尔泰之曾祖、祖父、俱照总督加内大臣兵部尚书职衔。给与一品诰封。其昭忠寺牌位、改书新赠之衔。入于大臣之列。鄂尔泰苗疆之案。仍著议叙　　

○庚申。谕理藩院。紫禁城内。蒙古王等、著照在京王例骑马。贝勒、贝子、公等、年六十五岁以上者。亦著骑马　　

○添设刑部左右现审司、满汉郎中、员外、主事十二员。笔帖式十员。专理现审事件。从刑部额外侍郎牧可登请也　　

○辛酉。谕内阁。外省地方。常有紧要事件、及查拏要犯之处。间令王大臣等、密寄信与该督抚。此乃慎重机宜。俾地方大臣。易于办理之意。该督抚接到密札。自应加意慎密。其有应行文于所属、及转行邻省者。或仍用密札。加以印信。或密行文书。谨密知会。若有应遣人者。则遣的当人前往。于事务方有裨益。屡降谕上□日甚明。近闻外间接到密札。竟用文书照抄、转行所属。其移会邻省者亦然。全无慎重防范之意。伊等既为督抚大臣。岂有见不及此之理。嗣后傥有将密上

□日寄信之事、显然通行文书者。经朕闻知。定行从重议处　　

○又谕。云贵广西总督鄂尔泰、以云南赵州白崖地方。平地忽涌甘泉二股摺奏。内外臣工。皆以滇省醴泉。归美于朕。朕实不居也。夫君臣上下。本为一体。设人君有乂安百姓之心。而其臣不能宣布德意、以成善治。或上官有抚字群黎之念。而其民不能感化、以成善俗。皆不足召天和而徵瑞应也。鄂尔泰以公忠之心。行抚绥之政。至诚所感。能使吏服其教。民怀其惠。所属之境。康阜恬熙。而滇省官民。又实能率从鄂尔泰之训导。风移俗易。和气致祥。是以数年之中。叠见庆云醴泉之瑞。此盖上天恩赐。以表著贤臣之善绩也。昔张堪之麦秀两岐。鲁恭之蝗不入境。彼郡邑守令。有循良之化。尚足感召嘉祥。况节制三省。化民成俗者乎。又如范仲淹之治青州。广施惠政。溪泽忽涌醴泉。此皆载在典籍。信而有徵者。非朕褒扬鄂尔泰、为创见之论也。凡督抚大臣。加惠一方。以致感格天心。赐以上瑞。此皆督抚之力。朕不敢以为功。而任用之得人与否。则朕之责也。诸臣将庆云醴泉之瑞归功于朕。实于朕无涉。若谓朕能推心置腹、以信用鄂尔泰。使得尽展才猷。悉心教养。以成风俗之美。受上天之恩。此则朕所不辞者　　

○授贝子弘春妹、为县主。壻德寿、为多罗额驸　　

○工部议覆。仓场侍郎岳尔岱疏言、北新、海运、南新、旧太、富新、兴平、禄米等七仓。应建堆房三十三处。给原设看仓官兵居住。其太平万安二仓。应建堆房八处。至原设看仓章京兵丁。应酌留章京八员。兵丁八十八名。余俱撤回。其城上原设看仓官兵。已有看城官兵。可令巡逻。亦应撤回。俱应如所请。从之　　

○设立八旗前锋统领护军统领等公署。从署护军统领花色请也　　

○壬戌。谕内阁。科场乃国家取士大典。关系甚重。数科以来。乡会试主考同考。皆凛遵功令。屏除弊端。舆论毫无异议。朕亦屡加奖许。然又恐其久而生玩。故习复萌。未尝不随时训诲。儆戒提撕也。今年顺天乡试榜发后。有人密奏闱中有顶替夹带等弊。朕令诸生自行出首。今果有自首顶名者一人。夹带者四人。此则外帘疎忽之咎。已降上□日将稽察官员。严加处分。又密奏今年场前。有房考一二人。与士子往来者。夫以科场久已肃清之时。不应尚萌暗通声气之想。凡科甲出身之官员。自知有衡文之分。便当远避嫌疑。杜绝干谒。何至以交游形迹。启人议论之端。况士子应试之先。预怀钻营幸进之念。此即行止不端之人。一旦忝窃科名。岂能成有用之材。为国家分猷宣力乎。为房考者。又何为收罗此等憸邪之辈。岂但不能得其相助之益。且必至败己身之声名。干朝廷之宪典。亦愚甚矣。今岁外间虽有浮言。却无实据。姑免深问。来春会场在即。各省举子。云集京师。凡在京官员。有考官之责者。各宜预先儆惕。戒慎小心。防微杜渐。勿以小不检点。被人指摘。致贻科甲之羞。况国法具在。朕不能曲为宽假也。思之慎之　　

○甲子。谕内阁。朕夙夜孜孜。以吏治民风为念。惟苏松所属。粮赋浩繁。民欠累积。官吏借此侵渔。奸徒肆其包揽。若不彻底清查。则吏治难以整肃。民风无由淳厚。是以特命大臣、总理清查之事。又遴选大员分查。州县协理。令将官侵、吏蚀、民欠三项。明晰清厘。不得丝毫朦混。又屡次降上□日。将苏松等七府、太仓等五州、历年带徵地丁漕项钱粮。一概暂停徵比。俟厘剔清楚之后。再降谕上□日。并令该督抚遍行出示晓谕。是朕于清查一案。已申示再四。可谓明白详备矣。乃承命之员。奉行不善。其始以为官侵无几。遂将绅衿所欠带徵之项。指为官侵。以致奸胥蠹吏、借端挟诈。如松江候选州同朱荣椿者。积欠钱粮九百余两。而为蠹书讹诈。亦至九百余两。此其明验也。又闻不肖州县。有以里图柜书侵蚀之项。将来难于归著。议令官户富户、分派摊赔者。又有将带徵钱粮。加增火耗、以补官亏者。其说虽未足尽信。然人言籍籍。总理其事者、宁未闻之耶。此皆由于承命之员。不能深体朕心。而以徵比为清查之误也。设朕欲藉此为催徵钱粮之计。从前又何以降上□日停徵乎。其有自愿完纳。仍令地方官收受者。缘浙江总督李卫、来京陛见时。奏称江南旧欠钱粮。自奉谕停徵之后。凡有愿完者。州县官恐涉先侵后吐之嫌。概不收受。于民情颇有未便等语。朕以民间凡有隐匿钱粮。尚准其自首。岂有愿完旧欠、而不准其输纳之理。是以谕令户部、行文该总理清查大员知之。乃不意奉行者。遂借此为由。将停徵之项。概行催徵。名曰劝输。差役追呼。甚于严比近见各员所奏。有称已完一百余万者。有称旬余之内、州县完三万余两者。而温而逊奏云。此番清查。首在劝其完纳。不徒在于造册。又闻朱鸿绪告人云。镇江一府旧欠。二年内必令其全完。是各员俱以完纳钱粮为重。而以清查官侵、吏蚀、民欠、置之度外矣。与朕上□日不大相迳庭乎。著将未完积欠。概行停徵。其中或有官吏侵蚀。今自首完纳赎罪者。听其交库外。其余民欠。即有情愿交纳者。亦不准收受。该总理之员。务令分查协理各员。恪遵前上□日。将官侵、吏蚀、民欠、分别清厘。无得丝毫朦混。傥仍有私行徵纳。及将民欠内之官户富户、掩盖官吏侵蚀者。该督抚、及总理大臣。即行指参。从重治罪。傥隐徇不举。或失于觉察。经朕访闻。定将该督抚等、一并交部严加议处。又闻分查之员。令各欠户自行首报。夫前上□日之准令自首者。乃侵蚀钱粮之官吏。此等侵蚀之人。本有应得之罪。朕不忍其尽罹国典。是以令其据实自首。则从宽免其治罪。至于历年积欠。前已分年带徵。今又一概停徵。伊等又有何罪、而令其自首乎。总之各员不知朕澄清吏治、惠养小民之心。而惟以钱粮为重。朝廷之德意。不能宣究于下。司其事者。宁无愧乎。谕到。著督抚、布政使、即刊刻颁发所属。凡远乡僻壤。悉行张挂。使官吏绅衿军民人等、咸知朕意　　

○吏部议覆、给事中奚德慎条奏。八旗文移稿案。向由管档领催缮写。伊等多系兵丁出身。于满汉文理、不能通晓。不无草率舛错之处。请嗣后八旗监生、生员、官学生内。有通晓满汉文理。情愿在参领处、效力行走者。令该都统等、按旗拣选。满洲、每参领下酌派二员。蒙古、汉军、每参领下酌派一员。授为贴写笔帖式。办理一切档案事件。五年期满。该旗咨送吏部。考试繙译。取中后、以部院衙门笔帖式补用。应如所请。从之　　

○乙丑。谕内阁。记载之失实。人多忽而不知觉察。朕侍皇考圣祖仁皇帝数十年。时时祗聆圣训。今观臣工记载者。舛错疎漏之处甚多。朕嗣统以来。元年二年。内阁面奉之上□日。书写时、动辄讹舛。自张廷玉为大学士。听朕谕上□日。悉能记忆。缮录呈览。与朕言相符。盖记载一事。良非易易。毫厘千里之差。不可不慎。是以诸臣欲记朕谕者。朕皆令缮写进呈之后。方许存稿。恐其失实以传讹也。朕因科甲积习。有关世道人心。屡进翰詹科道诸臣、而面谕之。旋令翰詹等百余员。记录所闻。缮摺以进。朕一一披览。则人人各殊。有与谕上□日全不相符者。有数语偶合、而记忆不全者。又有词句鄙俚。意义蒙晦者。以一日同奉之谕上□日。而至于百其人者百其说。不亦舛谬之甚乎。其中若有能文之士。私自存录。传流于后。遂以为朕当日之训上□日固然也。其贻误不浅矣。朕观前史所载。未可全信。每滋后人之口实。如汉文帝见贾谊。问以鬼神。至夜半前席一事。李商隐则为诗讥之曰。可怜夜半虚前席。不问苍生问鬼神。夫贾谊入见时。文帝方受厘坐宣室。因感鬼神之事而问之。此固非问苍生时也。如欲问苍生之事。随时可以召对。又何必夜半哉。至于坐久前席。亦寻常事耳。且文帝、汉之贤主也。恭俭仁厚。移风易俗。阅历世务深矣。视贾谊之疎狂少年。才识相去。何啻什伯。盖知其不足与问苍生。故姑问鬼神耳。贾谊经济。具见治安策中。不独论当世之务。迂阔难行。其于尧舜之治道。亦未窥见本原也。贾谊之策。仅托诸空言。文帝之功。已见诸实事。文帝岂弃才之主哉。而王勃又谓屈贾谊于长沙。非无圣主。窜梁鸿于海曲。岂乏明时。朕以为屈贾谊于长沙。必须圣主。窜梁鸿于海曲。正待明时。鸿之诡激。自弃于肃宗之朝。谊之狂疎。未足以佐文帝之治。安得以是为二君讥议哉。孔子尝言为君难。即此可见。设有一夫私议。妄自记载。非惟庸主无由剖析。虽明哲之君。亦何从闻见而正其是非。其流传失实。受诬于后世者。不知凡几矣。孟子曰。尽信书。则不如无书。诚以记载未可尽凭。而欲杜好议论者之口也。人情厌常喜新。稗官野乘。好事者流。无端撰成一说。娓娓动听。按之皆子虚乌有。此其荒唐诞幻。无足论者。若夫记言记事。国之大典。将以徵信后世。乌可或忽。今乃新承提命。而记录多舛。尚足当载笔缵言之任而无忝乎。用是荟萃翰詹诸臣奏摺。细加拣汰。其与朕之谕上□日、间有符合者。采摭联缀。融会成篇。付诸剞劂。人赐一帙。俾各朝夕观省。是训是行。以袪科甲之积习。并知记载失实之非。庶乎憬然惕然。历久而勿忘也夫　　

○谕科甲出身官员等。国家设科取士。原欲得读书明理之人。列于庶位。俾皆公忠体国。实心任事。于国计民生。均有裨益。此科甲之所以可重也。乃科甲出身之人。不思秉公持正、以报国恩。相率而趋于植党营私之习。夤缘请托。朋比袒护。以至颠倒是非。排陷报复。无所不为。风俗人心之害。莫过于此。朕御极以来。多有人论科甲中人不可信。朕于尔等科甲诸臣。推心置腹。期待甚厚。以为用人者、若舍尔等读书之人。则将以何等人为可用。然使尔等积习相沿。惟以党护师生同年为事。夤缘朋比。贻害于人心风俗。将使为君上者。虽欲用科甲之人而有所不可。则科甲诸臣。抑何自暴自弃。贻笑于天下以至此也。朕早夜孜孜。欲使万民各得其所。措天下于久安长治。何事不加整顿厘饬。务令秩然就理。岂容尔等科甲中党援积习。为世道生民之害。而不望其翕然丕变乎。夫以科甲流品相夸尚。其风自唐宋以来即有之。至前明而流弊已极。不知读圣贤之书。惟以致君泽民为贵。不在科甲之名也。古之皋夔稷契。谁为科目乎。科目中人。遇不从科目出身者。即鄙薄而非笑之。不知彼之非笑科目者更甚。此如江浙人讥山陕为粗鲁。山陕人亦诮江浙为懦弱。何关人品之轻重乎。国家用人行政。惟贵至公。有人因科目而营私党护。即有非科目之人。偏受其害。如黜陟之际。不肖者或以科目之党援而升擢。必有贤才因而屈抑矣。赏罚之间。有罪者或以科目之党援而幸免。必有无辜因而冤滥矣。科甲之习。一日不革。则天下之公理。一日不著。尔等当豁然醒悟。庶可使历代相沿之弊习。廓然顿除也。且尔等亦思朕之不惜烦劳。谆谆诰诫。必欲尔等觉悟改易者。岂惟上为国而下为民乎。盖以尔等品行之邪正于此分。尔等名节之成败于此判。而尔等切身之利害。更即于此而辨。若使请托公行。毫无顾忌。则地方官员、皆得任意作奸。戕虐百姓。罹其害者。非尔之至亲族属。即尔之乡党邻里。尔亦何所利焉。况尔等以党援袒护为利者。不过图一时门庭之烜赫而已。独不思身后子孙能必其世世常为科甲乎一朝失势。则尔等子孙。不即转受科目之欺陵倾陷乎。目前之利甚小。日后之患害甚大朕为尔等计之熟矣。尔等乃不自猛省乎。朕非禁绝尔等师生之分谊。欲其不相往来也。诚使师生同年。平时互相规劝。勖以道义。励以公忠。各为国家分猷宣力。虽日相亲近奚害焉。且尔等素以师生之谊。情同父子。则为父兄者。自当教子弟以正。岂可使之夤缘请托、而不知耻乎。为子弟者。自当事父兄以礼。岂可与之夤缘请托、而不知非乎。从来请托营求。甚属无益。如州县选得地方。有求部院大臣。作书嘱托上司者。在公正大臣。自必不应。设或应其所请而致书。彼督抚大吏。遂肯徇情曲庇乎。徒使其人恃有奥援之请托。遂至放佚怠惰。不自检束。以极于贪污狼藉。难免督抚之参劾。彼请托者、能挽救之乎。不如无所请托。其有才有守者。不患无以自见。即中材之人。亦以胸无倚仗。皆警勉砥砺。不敢为非。而得以自全。然则科目中人。为其子弟亲属、钻营请托者。亦愚之至矣。朕之训诲开导。至再至三。亦似为从古君臣之际。所最罕得之遭逢。尔等皆读书明理之人。果能深体朕怀。服膺朕训。幡然洗心涤虑。尽改其积习。有何不能办理之事。百僚师师。和衷共济。何患政治不臻上理乎。且人无不可改之过。亦无不可化之气质。孔子云。虽愚必明。虽柔必强。惟在其人自励耳。尔等听朕训上□日。不但贵于心悦诚服。要在身体力行。不可一时面从。过后辄忘。须时时警惕。常若在朕前亲受提撕。方不虚朕谆切训诲之至意也。尔等翰林。自以文章为职业。但须为经世之文。华国之文。一切风云月露之词。何所用之。若既改官。则各有当尽之政务。人之心思才力。难以兼营。不可自负文人。荒其职守。盖文章政治。理本相通。事无旁贷。急所当务。方为尽职。至于赋诗饮酒。自附于晋人风流。此种恶习。所当深戒而痛绝者也。翰林科道。乃国家所赖以转移风化之人。朕所以属望尔等者、甚为切至。朕观初次训诲时。尔等领会者。数十人中、数人而已。二三次觉领会者过半。今则不能领会者、大约不过四五人。诚知朕所以再三训谕。不惜烦劳者。实为国计民生之休戚。实为人心风俗之安危。实为尔等身家子孙之利害。尔等各有天良。自应人人觉悟感奋。翕然丕变。尽去其党援朋比之积习。为朝廷殚竭忠诚。秉公持正。办理庶务。将见君臣上下。一德一心。治道自此而日隆。世风自此而日厚。我国家亿万年长享昇平。尔等子孙亦世蒙其福。如此而谓科目之取士。固足重也。岂不美欤。尔等共勉之　　

○朝鲜国王李昑、遣陪臣李增等。赍表恭谢。加赏、及赐祭恩。并贡方物。下部知之　　

○丁卯。吏部议覆监察御史刘吴龙条奏。吏部稽俸厅所管事件。向令各司带管。实无专责。查吏部四司。惟稽勋、验封二司。事务稍简。请将稽俸厅、归并稽勋司管理。至八旗承袭事件。向例由吏部满司官、按旗办理。傥该员或奉差委。势必久需时日。请归验封司办理。应如所请。从之　　

○戊辰。谕内阁。数年以来。怡亲王、及内外大臣中数人。协赞朕躬。忠诚宣猷。为国家办理政务。勤慎奉职。甚属可嘉。怡亲王之仪仗、著增一倍。大学士张廷玉、著加少保。大学士蒋廷锡、加太子太傅。刑部尚书励廷仪、加太子少傅。靖边大将军公傅尔丹、宁远大将军公岳钟琪、云贵广西总督鄂尔泰、俱加少保。河东总督田文镜、加太子太保。浙江总督李卫、吏部尚书查郎阿、宁夏将军席伯、俱加太子少保　　

○礼部议覆监察御史高山条奏。直省乡试。各房分经校卷之时。其佳卷多者。应尽数呈荐。不得以本房额满。屈抑英才。其实无佳卷者。不得滥取充额。主考官统阅通场之卷。拔其尤者。分经取中后。将呈荐佳卷多者。分给少者之房。会试亦照此例。应如所请。从之　　

○己巳。谕理藩院。嗣后每岁换班来京之王、贝勒、贝子、公、台吉等。俱令按班行走。万寿令节。不必来京。其喀喇沁、土默特、离此甚近。往来行走之处。令其自便　　

○庚午。万寿节。停止朝贺筵宴　　

○遣官祭福陵、昭陵、昭西陵、孝陵、孝东陵、景陵　　

○遣官祭真武、东岳、城隍之神　　

大清世宗敬天昌运建中表正文武英明宽仁信毅大孝至诚宪皇帝实录卷之八十七



大清世宗敬天昌运建中表正文武英明宽仁信毅大孝至诚宪皇帝实录卷之八十八　　
</div>
    <div class="pagination">
<a href="清实录雍正朝实录_page127.html">上一页</a><span>...</span><a href="清实录雍正朝实录_page123.html">123</a><a href="清实录雍正朝实录_page124.html">124</a><a href="清实录雍正朝实录_page125.html">125</a><a href="清实录雍正朝实录_page126.html">126</a><a href="清实录雍正朝实录_page127.html">127</a><span class="current-page">128</span><a href="清实录雍正朝实录_page129.html">129</a><a href="清实录雍正朝实录_page130.html">130</a><a href="清实录雍正朝实录_page131.html">131</a><a href="清实录雍正朝实录_page132.html">132</a><a href="清实录雍正朝实录_page133.html">133</a><span>...</span><a href="清实录雍正朝实录_page129.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
