<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1088 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1088 页/共 1860 页</h1>
    <div class="content">○礼部等部议覆、陕甘总督吴达善疏称、大通卫、改县以后。额取文童二名。并无拨府。亦未设立廪增。查大通未改县以前。取进文童。拨归西宁府学。府学增廪各四十名。原准其考补。今收隶县学。而府学廪增。并未减额大通取进。又不拨府。应将西宁府学廪增额内。各拨二名。归大通县学作缺。六年一贡。其廪粮一并移支。应如所请。从之　　

○浙江巡抚觉罗永德疏报、象山、太平、龙游、永嘉、松阳等、五县。乾隆三十二年分、开垦田地山塘二十七顷四十四亩有奇　　

○是日、驻跸呼鲁苏台大营　　

○丁丑。上行围　　

○谕军机大臣等、据定长等奏拏获川省逃兵杨坤一名。已经照例正法。究出同逃之周成、韩宁、金印、均系四川营兵等语。此次征剿缅匪。派出绿旗兵丁。竟敢脱逃远匿。情罪甚属可恶。屡经降旨各督抚、上紧缉拏正法而所护甚属寥寥。昨良卿曾奏拏获滇省逃兵。今川省逃兵在湖广被获。必系此等窜匿之犯。恐本省易于识认。不敢回至原籍。因而逸避邻省希冀漏网。不一体查拏。以肃法纪。著传谕阿尔泰、定长良卿程焘。方世俊等严饬所属。选派妥干人役。留心盘诘躧缉不拘何省逃兵。即行捕获治罪。断不可稍存畛域之见。其本案未获之周成等三名。并著一并查拏。仍各将获犯情形。随时具奏　　

○又谕、各省查拏割辫匪犯迄今已逾多日。虽间有获犯。讯供总属游移无据。本日苏尔德奏到山西被割之案亦复不少而近日京城。及直隶各处。较前稍为歛迹是匪犯实由热河。及宣化一路。窜入晋省。已无可疑。前既自南而北。今复由北而西。以次蔓延。而经过犯案之处。亦以次稍熄。看来奸徒党羽。究竟不过数十人。分投辗转窜逸。查拏稍紧。则畏避远扬。遂至急切不能掩捕。但方其偷割发辫时虽在幽僻无人之处。为耳目所不及。而沿途行走。势不能不饮食住宿。岂有不稍露行藏如果于城乡各处歇店寺院。挨查严密。断无不得其踪迹之理。乃各省至今。均未获一真实要犯则平日之所谓编查保甲。全属虚应故事。更可概见。至京城及直隶被割发辫之人。多有将辫根自行剃去。云即可以解迷药之毒。而不剃者。亦竟无恙。如京城、直隶、前已谕令各该管官严切口传谕众不许复剃辫根如有犯者。并将为之剃发之人一并治罪近亦不敢复犯可见此语本自无稽。其法传自何人。亦无可考必系奸徒造作邪说。诱。惑愚民。则此等散布匪徒。特其所驱使而非首恶。是必另有包藏祸心之人。阴图不轨。妄希变坏国家定制。以逞其逆谋。实为可恶。其事既始于江浙。则巨魁巢穴。仍不外此两省前已谕令各督抚、留心密缉。今亦未鋧查有端倪。著再传谕直隶。山东、河南、江南、浙江、湖广、各督抚、并须实力实心。督饬各属上紧躧缉。毋得仅以虚文塞责。务期奸党逆渠。早就戈获。以除枭恶而靖人心。仍将近日办理情形。并要犯有无缉获之处。迅速奏闻　　

○是日驻跸准乌拉岱大营翼日如之　　

○戊寅。世宗宪皇帝忌辰。遣官祭泰陵　　

○谕军机大臣等、苏尔德奏、山西省、于七八两月。屡有被割发辫情事。缘未拏获匪犯。是以尚未入奏等语。所办实大不是。回出情理之外。业于摺内严切批饬矣。此等匪犯。肆布党羽。扰害闾阎。为大吏者。一有见闻。即当上紧擒拏。据实入告。况此案实始于江浙。今春苏州被割之案颇多。皆因地方官狃于化小化无之恶习。不肯实力查办。以致匪犯蔓延数省。贻累各处。是江苏大吏。实为此案罪魁其时正系苏尔德藩司任内。苏尔德在江苏最久。渐染恶派。锢蔽尤深遇此等奸匪害民之案。竟视为泛常。思欲朦混了事。匿不上闻。其罪已无可恕。今加恩擢任巡抚。理应通改前愆力图报效。乃复踵其故智。怙恶不悛。该省半月以来。犯案累累。竟不即行举奏。经朕降旨切谕。始草草声叙。藉图塞责。如此居心行事。岂得谓尚有人心乎。是其福分浅薄。不能受朕恩眷。将来通案完结。必统核分误之处。重加治罪。此时如能猛省悔悟。上紧力擒首夥要犯。或可稍赎前愆。若再不知儆觉。仍然玩懈支饰。则是自速罪戾。朕实不能复为曲贷也苏尔德。著传谕严行申饬。现在曾否拏获匿犯。及有无续被割辫之人。著即速据实具奏　　

○又谕、前因偷割发辫一事。延及各省。恐山西、陕西、与直隶、河南接壤。奸徒未免畏缉窜匿境内。业经谕令苏尔德、明山一体留心查缉。今苏尔德奏到。山西七八月间。土默特地方及临汾。洪洞安邑等县。均有被割发辫之人。经朕询问。始行奏及。甚属非是此案始自江浙。今春苏州犯案颇多。正系苏尔德藩司任内之事。乃伊沾染江南朦混恶习。锢蔽已深。遇此等重案。辄思消释了事。匿不上闻。今为巡抚。仍踵其故智实是毫无人心将来完案时。必当重治其罪。已传旨严切申饬矣。但此案自南北而北。以次蔓延。今复自北而西。而京师、直隶等处。其风稍熄。是奸徒惧拏窜避。已无可疑。然缉于既犯之后。或难以追踪。莫若防于未犯之前。豫为邀截。鬼蜮自无从匿迹。现既延至山西。而河南亦有与陕省毗连之处。势必将复自陕而甘。不可不豫为防范。著传谕吴达善。明山令其选派妥干员役弁兵。并严饬所属于豫晋入陕及陕省入甘一切必经之官塘小路。及山谷僻径。俱令四散密躧。凡大小歇店及寺观庙宇。娟外来形迹可疑之人。投宿借住。有类割辫匪徒者立即盘诘查拏审究。如此截其去路奸徒庶不致辗转远扬。该督抚等务视为切要重务。实力查办。不得稍事因循玩饰。仅以具文塞责。寻奏、陕西无被割辫之人。甘肃并无传言其事者报闻　　

○己卯。上行围　　

○谕内外大臣中。有奉职恪勤。及扬历宣劳者宜晋宫衔。以示优眷。吏部尚书托恩多、户部尚书于敏中、闽浙总督崔应阶、俱加太子太保兵部尚书托庸、直隶总督杨廷璋、俱加太子少保　　

○吏部等部议覆、两江总督高晋等疏称、泰州裁东台同知州判巡检。改设东台县知县县丞。典史并以泰州训导。改隶分县。应铸给县印县丞关防县学训导条记至养廉俸银。知县于现裁同知廉俸内抵。给县丞典史于现裁州判巡检廉俸内抵给。泰州额进文童二十五名。应分拨县十二名。武童十五名。分拨县七名。廪增各三十缺。分拨县各十缺。县三年一贡。常平仓、应贮谷二万石社仓。设社长经理。漕仓。即以泰州凤仓收贮。城垣勘明另建。同知衙署改为知县衙署。巡捡衙署。改为县丞衙署。其典史、训导、衙署。并仓库学宫。购地建造。俱应如所请。从之　　

○浙江巡抚觉罗永德疏报、仁和、余杭、临海、宁海、龙游、乐清、乌程、平阳等、八县。乾隆三十二年分。开垦额外田地池荡二百十九顷十六亩有奇　　

○补行乾隆三十二年分、直隶省军政。卓异官八员。罢软官一员。年老官一员。有疾官二员。浮躁官一员。分别议叙处分如例　　

○害免奉天运京遭风漂没豆一千四百五十石　　

○豁免云南运铜、因风沉溺铜四万三千八百八十九斤　　

○旌表守正捐躯之直隶邢台县民李安行妻董氏逼嫁捐躯之山西崞县民韩伏兰妻李氏　　

○是日、驻跸都穆达乌拉岱大营　　

○庚辰。上行围　　

○遣官祭黑龙潭昭灵沛泽龙王之神。玉泉山惠济慈佑龙王之神　　

○谕曰、崔应阶奏、浙省标营。于应制马枪四百四杆之外。经前督苏昌。请将其余步枪兵丁一万二千余名。全行制给马枪。嗣因动项过多。复减半制造。均经部议准行。现在己未完工者。共五千七百余杆。需银一万七千余两。实属糜费。请拨给闽省马上枪兵外。并查闽、浙、二省驻防满兵。马枪废坏。拨补备用一摺。自应如此办理。前经阿思哈奏请。各省于步兵内。挑能马枪者。充补马兵十分之二。各省自应俟选定马枪后。按照定数制给。岂有全省步兵。概为制械。以备学习之理。况闽、浙同一总督所隶。闽省既如此办理。浙省何独互异。前督苏昌、妄请全给之处殊不可解。必系该省不肖将弁。希图冒销。从中从恿。苏昌受其愚弄。遂尔滥行申请。该部亦不据情理权衡。率行准覆。均属错谬。此项滥费银两。即著于苏昌家属名下。及原议准造步兵马枪之兵部堂官。按数分赔。并著该堂官明白回奏。其浙省所造马枪。是否实数。及有无浮冒之处。并著崔应阶。查明办理。至各省承办此事如何。制给马枪。亦有似浙省之糜帑滥造与否。著各该督抚、即行查明据实覆奏　　

○谕军机大臣等、前因江浙等省。有偷割发辫之事。当即传谕各该督抚、留心躧缉。务尽根株。节据山东、直隶、河南、湖广、山西等省。先后奏报。各有犯案。而所获匪徒。类皆游移狡展。并无确切供词。虽所在严密访拏。究竟不得正犯踪影。因思此案根由。起于江浙。蔓延各省。始则自南而北。今复自北而西。而彼一省有犯。此一省即觉稍戢。看来匪党虽属散布。其实不过数十人。往来窜逸。但割辫时。或在偏僻无人之处。难以就获。而途间断无不饮食住宿之理。岂能不稍露形迹。皆由各省编查保甲。有名无实。故匪犯得以肆行罔忌。至各省所获之犯。大都游僧乞丐为多。此辈固易涉人疑。自不能舍而不问。但奸徒诡诈百出。安知不饰为寻常过客。在路安行。掩人耳目。亦不可不留意稽查。第其间真伪易淆。设措施稍不合宜。又恐扰及行旅。惟在各督抚严饬所属。妥实查办。毋纵毋苛。即盘获僧丐等众。不但不可轻事刑求。并不得滥行锁禁。惟于到官时。立即虚衷细讯。如果有可疑情状。自当设法研鞫。逐一根求。否则即为省释。毋许久羁时日。致误营生。则缉匪之中。自不致有累民之事。然此尚属治标末务。此等割辫匪犯。究非造意之人。即以各处所犯而论。既不害人命。又不图人财。其意何取。而各处所录供词。并有出钱买辫之人。及究其买辫何用。又复毫无指实。且彼割辫。尖者多有将辫根全行剃去。妄谓如此即不致伤生。近经传谕禁止。并欲将全剃之人。及代为剃发者。一体治罪。其风始熄。而不剃亦竟无恙。可见其说本属荒唐。此等无稽流言其始转自何人。何至转相仿傚。是其中必有包藏祸心之人。既分布党羽。在外偷割。又造作谣言。四散播传。藉以蛊惑愚民。堕其狡计。豫为引诱之地。其奸谋叵测。实乃罪不容诛又安知其不以此等扰害闾阎之事。官法所在。自然严切查拏。民间必互相惊恐。不得贴宁。或致激而生变。彼则从旁逞愿。且并思隐乘其势。煽众跳梁。图作不靖。亦未可定。尤不可不早杜其萌。然若因此畏首畏尾。将缉匪之事。遽尔中止。则是因噎废食。而奸徒辗转滋扰。竟令其幸逃宪网。于法于情。均无可以自解。方今纲纪肃清之时。岂宜出此。督抚等具有天良。朕言及此。而尚不憬然省惕。共励棐忱。为国家实力妥办此事。是则人心尽泯。尚能靦然为封疆大臣乎。若督抚等。果能将所获之犯。尽心审究。细察真伪。分别是非。实者彻底根寻。务穷党恶。虚者立时释放。毋稍株连其有设心诬陷波累无辜者。即加重问拟或奸胥蠹役。藉端索诈富户。荼毒平民者察出立置重典是正所以为民除害。何虑滋生事端。设或办理不善。致穷檐不能安堵略有怨咨。惟于该督抚是问至于蓄谋作俑之巨魁大抵不离江浙二省。非系奸僧肆恶。即属读书失志之人。其心甚险。而其迹甚秘。非特太湖跨连数郡。波阔山业。及他处邃谷深岩。远洲小岛。可为鼠辈窝巢。即幽僻村居。荒废庵宇。亦未尝不可聚匪容奸。务须严密侦寻。勿致挂漏。使逆渠及早就擒。庶可以靖人心而申国法。此一节固责成江浙大吏。其余各督抚等。亦当一体访缉。无令鬼蜮得以遁迹他方。始不失公忠体国之道。其现在已经破案各省。于缉匪自不容玩懈。即间有风闻省分。亦不可因其仅系讹传。辄存大意。并不可令不肖有司。希图化有为无。隐讳朦蔽。虽远如云贵川广。近如盛京吉林。亦不可不知此事。并当早为究心。豫行防缉。如此四面拦截。奸匪方不致逃匿稽诛。此案始能完结。各宜努力。毋自干咎。将此通行传谕知之　　

○又谕、据崔应阶奏、本年六月间。传闻有奸匪潜入闽省割辫之语。即饬属访查。总无确据。四处盘诘。亦无踪影等语。此案始自江浙。蔓延数省。屡经降旨严密查拏。迄今未得真实要犯。闽省与浙省毗连。恐奸徒潜行窜入。亦未可定。既有此传闻之语。其事不为无因。或各该属亦有被割发辫之案。因未获犯。遂欲朦混了事。该督切不可轻信属员禀覆。辄谓毫无踪迹。务须严饬所属。上紧缉捕。不可稍存疎懈之见。即使现在果无其事。而匪犯形踪靡定。四处遁逃。安能保其必不潜入闽境。若豫为防截。于入闽路径。密行盘诘。未尝不可因此获犯。至浙省。亦该督所辖地方。尚来总督原有赴浙巡查之例。该督到任后。尚未前往。况此案起自浙江。其鬼蜮行径。必有阴谋不轨之徒。从中主使。已令通谕各该督抚严密查拏。而在浙江。则搜寻尤宜尽力。永德初任封疆。自不及该督之历练。著传谕崔应阶。以巡查所属为名。即赴浙省留心体察。如太湖连跨数郡。最易藏奸。而浙东之温。台。各郡。山深林杂。人心险恶者多。即如去岁台州之逆犯齐周华。其大较也。该督若遇有此等可疑形迹。即设法访拏。务期匪党逆渠。均不能幸逃法网。至闽省。山海交错。人情奸悍。亦恐有逆徒匿迹其中。并当一体实力察缉。将此传谕知之　　

○是日、驻跸巴颜布尔噶苏台大营　　

○辛巳。上行围　　

○谕军机大臣等、据阿里衮、明德等奏、现在永昌设局。办理军需奏销。款项繁多。滇省书吏。类皆不能办事。请于甘肃布政司书吏内。择其熟谙军需者。四五名。并将一切应准销定例。钞录数册。核对清楚。钤盖总督藩司印信。钉封发交该书吏等。携带来滇等语。甘省书吏。历年销算西北军需于一切款项。皆所熟悉。若调赴云南办事。自较优于本省之人。著交与吴达善。于奉到谕旨后。即速在藩司书吏内。选择熟谙奏销者四五人。携带档册。驰驿迅赴滇省。听该督抚等拨用。至此项书吏到滇后。一切衣食盘费等项。该省自必从厚给与。若果能办事奋勉。将款英一一清楚。并令奏明给与议叙录用。以示鼓励。该督并不妨告之该书吏等。俾各知踊跃。于办公更有裨益。著将此传谕吴达善知之　　

○是日、驻跸巴颜沟大营　　

○壬午。上行围　　

○是日、驻跸墨尔根乌里雅苏台大营　　

○癸未。上行园　　

○谕、本日据湖广永州镇总兵顾鋐奏到两摺。一由六百里驰递。一则竟用八百里飞递。朕谓必系地方非常紧要事件。及阅奏摺。不过缉获传布谣言。及割辫匪犯之事。此等匪徒。蔓延数省。文武官弁。缉有正犯。自宜星速驰奏但由驿六百里。已足迅达。若八百里邮符本不经见。何得妄行填用骇人听闻。且先后止隔一日。该镇有何迫不及待。而连发两报。又较常加紧滋扰邮传。可谓全不知事理轻重。如此冒昧糊涂。于统辖营伍。尚安望其措置合宜耶。顾鋐。著交部严加议处　　

○谕军机大臣等。现在秋审将次进呈招册。仍须于行在办理勾到一二次。刘统勋在京。现有查审事件。起程不必过早。可仍照去岁之期。前抵热河。将此传谕知之　　

○又谕、据永州镇总兵顾鋐驰奏、于祁阳县、拏获传布谣言之李彩玉等七犯。又于宁远县城外盘获割辫匪犯邬文才等五名等语。此案恶匪蔓延数省。虽各处皆有弋获人犯。但未得有实在根线。今该处获犯两起。一则传贴诡异字样。一则携有符书药包。湖南向习符水邪术。与匪犯形迹。较为相近。自当从此究出头绪。著传谕方世俊。即将解到各犯。逐一研鞫。如有应行根缉之犯。即速就近查拏。并令定长会同设法详讯。务得正犯实供。毋稍任其狡展。并当由此根寻造谋巨魁。以靖逆迹。再山东省获犯通杲。曾供有湖广僧人同夥之事。昨据程焘奏称、现在赴各地方查捕。可见楚省奸党。实与各处通连为恶。或即系伊等传授。亦未可知。务须平心耐性。讯其与山东等省匪党。交结确据。以便穷追。如该犯一味游供。不肯遽行吐实。即将该犯等管押解京。令与山东解京各犯质对。至湖南既有此等匪徒。在彼散布谣言。则湖北境内。亦不能保无潜踪滋事之人。该督抚等。并应上紧严密查拏。毋使要犯幸逃法网。今顾鋐二摺。一用六百里一则竟用八百里飞递。如此张皇失措。可谓全不知事体轻重。已有旨交部严加议处。观此举动。则其平日所为。大概可知。著定长将该镇居官如何之处。据实奏覆。又其初次奏函内有叩贺天喜一摺。更不解其何意。并著该督问明顾鋐。一并具奏　　

○又谕、前经吴绍诗奏、舒善管理关务。将应解余平银八千四百余两。私行提用。已降旨将舒善革职。交该抚严行审讯。今据伊龄阿奏称、舒善应交各项库银内共短少一万五千余两。业经署监督瑭琦。禀明抚臣查办等语。看来舒善竟大不妥吴绍诗查审此案。曾否讯明舒善种种情弊因何狼藉若此。至伊龄阿所称舒善豫提银两。与该抚前奏数目不符。著将原摺钞寄吴绍诗查核严审定拟。又伊龄阿另摺奏景德镇瓷器厂。向存有历任大小样器。八千四百余件。上年二月间。经舒善调取存贮。现在向彼查取。舒善覆以业经进呈。余者破损无存等语。历任库存瓷样。理应交代后任。舒善因何将此项样器。尽行损坏无存。其情节更不可解。著交吴绍诗一并详讯实供具奏　　

○旌表守正捐躯之直隶沧州民田超女田氏　　

○是日、驻跸鄂尔楚克哈达大营。翼日如之　　

○甲申。上行围　　

○谕、昨因总兵顾鋐、连发六百里八百里、摺二件。滋扰邮传。骇人听闻。已降旨交部严加议处。本日又由驿递到八百里奏摺。虽据称有续获藏带牛肉头发之僧人五名情节。而摺内夹有红纸单帖。内称查办割办匪犯四次谕旨。俱系接准提督移咨。总督定长。并未专行。不知何故。切勿以臣言申饬等语。已极荒唐可诧。其余各摺。一请来京陛见。有面陈之语。俟伊父九月十六日生辰后起程。一请外省设立品级石。颁发大清会典。及武乡会试添四书题论诸条奏。此等不急细务。及陈请陛见。岂有由驿加紧驰递之理。又其奏封内有书册一函。朕初以为或查出地方邪教逆词等事。及经拆阅。乃系顾国泰诗集。并有顾国泰请安叩贺天喜一摺。种种妄诞乖谬。实出情理之外。显系丧心病狂。实属可恶。顾鋐著革职。交与总督定长。即行锁拏。派委妥员解送来京。交军机大臣严行审讯　　

○谕军机大臣等、昨据永州镇总兵顾鋐奏、拏获传布谣言。及翦辫匪犯二摺。系由驿六百里。及八百里。先后拜发。业经降旨将顾鋐交部严加议处。并传谕定长等。将伊平日居官如何之处。查明具奏。乃今日复据伊八百里递到奏摺三件。暨顾国泰诗集一册。似此荒唐谬妄。实属丧心病狂。已降旨将顾鋐革职。著定长即将伊锁拏。派委妥员严行管押进京。交军机大臣究审。并饬沿途小心防范。勿得稍有疎虞。顾鋐如此举动乖张。则其平日之妄作妄为。必有类此出于情理之外者。该督抚岂竟毫无闻见。保以不及早参奏。定长素性疲懦。于此等人。每务姑容。殊属非是。著即将顾鋐任内。种种乖谬不法劣迹。据实查明具奏。如稍涉瞻顾回护。则是自取罪戾矣。至顾鋐昨日所奏拏获二案。已谕方世俊。就近查讯。有应根缉要犯。即上紧查拏。并谕定长悉心研究。追求正犯踪线。今复据盘获带有牛内头发之僧人觉性等五名。并著交定长方世俊一并严切详鞫。不得因顾鋐为人荒谬。遂并其所奏之事。亦不认真查办。以致因噎废食著传谕定长等即速审明。务得确情。详晰覆奏。所有顾鋐奏事原摺。并著钞寄阅看　　

○又谕、据吴坛奏近因查缉割辫匪徒。于苏州城外。访出久经奉禁之大乘。无为。二教经堂十一处。并将各堂师徒工伙住宿在堂者七十余人。全数拏获等语。邪教久经严禁。该犯等何得尚敢潜开经堂。聚徒传教。今既经搜拏破案。自应彻底清查。严行惩治。此等邪教。莫甚于直隶之宣化府。前经屡犯屡惩。昨亦因盘缉割辫匪犯。获有图谋兴教之案。除究出逆词。另行按律从重办理外。其实在从教怙恶不悛者。并改发新疆。即始从而后改者。亦予以杖徒。俾庸众知所炯戒。不敢复蹈法网。江南此等案情。向未办及。不可不多办数人。以儆将来。或其中亦有如宣化之逆词。或其中即有割辫匪犯在内。及相干涉之处。更不可不悉心根究。著传谕彰宝。即速亲提各犯。逐一研讯。分别定拟。毋得少为轻纵　　

○又谕、据四达等奏、查审张廷瑞、因家财细故。捏造逆词。陷害亲叔张如岧一摺。此等逆犯。自应处以极刑。已于摺内批示矣。前阅张廷瑞原呈。称系安邑县生员。更非无知愚民可比。乃敢任意编造逆词。尤为可恶。学校中有此败类。该学政及教职等。平日所为管教者何事。著传谕四达。苏尔德查明张廷瑞。系何项生员。因何得以潜踪外出。于审拟完案时。将学政吕光亨、及该学教官、一并严行参奏。听候交部从重议处　　

○予故苏尼特贝勒甘珠尔致祭如例　　

○乙酉。上行围　　

○谕军机大臣等、连日据永州镇顾鋐驰奏、拏获传布谣言。翦割发辫匪犯数起。已谕定长等。悉心研究。务得确情。今提督福永。亦据顾鋐禀报情节。具摺奏闻。已于摺内批示顾鋐以此等缉匪事件。叠用八百里驰递。过涉张皇骇人观听。且以寻常条奏、及陈请陛见。并将顾国泰诗册。一并附呈。实属丧心病狂。已降旨将伊革职拏问。观其举动乖张若此。所获各犯。亦恐不无妄供诬赖之弊。但此等游方僧道。形迹既涉可疑。而谣言帖内。又有异样字迹。或果与匪徒交涉。或别有邪术流传。均未可定。该督等务须平心静气。反覆研鞫。俾无遁情。不可因顾鋐之人不足取。心存成见。致令情伪难分。如能审有端倪。即须根寻踪线。速获正犯。以靖地方。若审明实无影响。亦即取保省释。勿累无辜。设系兵役等。有心诬陷。并将栽害之人。从重治罪。如此分别办理。方不致失之枉纵。至永州。仅属一隅。所获即有数案。其余各属。何未闻获有匪犯。则所谓认真查缉。仍系虚应故事。著该督等再行严饬所属。上紧查拏。勿稍疏懈。并谕文武大小员弁。知顾鋐之获罪。乃其荒唐乖谬所致。伊等若因此稍怀畏惧缉捕不力。是又因噎废食其取戾更重矣著将此一并传谕程焘知之。仍即速行回奏　　

○刑部议覆、江苏巡抚彰宝奏、原任两准盐运使卢见曾。隐匿提引银两私行营运寄顿。照例拟绞监候秋后处决。应如所奏。从之　　

○是日、驻跸扎克丹鄂佛罗大营　　

○是月直隶布政使观音保、按察使周元理覆奏、翦辫匪犯。现督属查办。务期必获。得旨、汝等徒为此言今所获要犯为谁　　

○两江总督高晋覆奏、冯钤奏称宿州拏获之匪犯张四、讯系即张四儒。供出徐州赵三诱令割辫。解交臣处究审一案。饬员赴徐州府搜查。并无赵三踪影。臣亲提张四研讯。据供前认为张四儒、及赵三诱令割辫之处。均系受刑捏造。并非张四儒。亦无赵三其人。查张四儒。系东省拏获匪犯斩贯子。供出之人现咨明山东。将靳贯子解来江省质认。以定虚实。得旨、此人已提至京。将张四亦严押送京可也　　

○又奏、拏获割辫匪犯。所供多系奸僧指使。是僧道急宜清理。但恐奸僧不仅江南。各省皆有。得旨、且自汝省实力行之。又称、请将稽查僧道之例。再行申明。于清本澄源之道。似有裨益。得旨、恐未必在此。而反致滋扰。又称、臣于匪徒竭力办理。不敢徒托空言。得旨、许久尚未得一要犯。何谓非空言耶　　

</div>
    <div class="pagination">
<a href="清实录乾隆朝实录_page1087.html">上一页</a><span>...</span><a href="清实录乾隆朝实录_page1083.html">1083</a><a href="清实录乾隆朝实录_page1084.html">1084</a><a href="清实录乾隆朝实录_page1085.html">1085</a><a href="清实录乾隆朝实录_page1086.html">1086</a><a href="清实录乾隆朝实录_page1087.html">1087</a><span class="current-page">1088</span><a href="清实录乾隆朝实录_page1089.html">1089</a><a href="清实录乾隆朝实录_page1090.html">1090</a><a href="清实录乾隆朝实录_page1091.html">1091</a><a href="清实录乾隆朝实录_page1092.html">1092</a><a href="清实录乾隆朝实录_page1093.html">1093</a><span>...</span><a href="清实录乾隆朝实录_page1089.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
