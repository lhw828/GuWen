<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 262 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 262 页/共 848 页
  </h1>
  <div class="content">
   ○以故奉恩将军景禄子定住。袭职。　　

○命乌里雅苏台参赞大臣八十、驻藏帮办大臣广庆、来京。赏浙江布政使庆善、头等侍卫。为乌里雅苏台参赞大臣。候补三品京堂盛泰、头等侍卫。为驻藏帮办大臣。　　

○修山东胶州南汛、成山东汛、登州北汛、战船艍船。从巡抚琦善请也。　　

○缓徵山东邹平县被水村庄新旧额赋有差。　　

○癸未。谕内阁、那彦成等奏、请增给换防满洲兵马料。添设绿营差马一摺。喀什噶尔换防伊犁满洲兵。向在原营支领马乾。锡伯索伦两营。向无马乾。官兵所骑马匹。俱系自行餧养。以致占据回庄地亩。或强派回子交纳粮料。均所不免。自应筹给草料。将马匹全行存城餧养。以利差操而免扰累。据那彦成等查明、新增粮石充裕。岁需马料足敷供支。著照所请、锡伯索伦两营兵四百名。均给予马匹草料。伊犁驻防满洲兵一百名。著于原给五十匹马料之外。加给五十匹草料。俾得普律支领官料。仍免扣原营马乾。以示体恤。统计额马五百匹。并领兵官员例马。准其每匹日给料三京升。春冬二季全数在槽餧养。夏秋四分在槽。六分出青。以备调遣。至南八城内之喀什噶尔等四城。换防绿营马兵无多。每遇查探卡外差务。俱骑用回子乌拉马匹。不免扰累。著于绿营内每营添设差马十匹。喀什噶尔城守中左右前后六营。设马六十匹。叶尔羌、英吉沙尔、乌什等三城共六营。设马六十匹。均抄获逆回马匹。并各爱曼布噜特呈递马匹内拨给。其锡伯索伦两营兵丁。如有未经携带马匹者。亦著于前项马匹内给领。班满缴还。所需马料。著照满洲营马匹之例。在新增粮内照数支给。所有满洲营及绿营马匹。均著责令带兵章京将领等实力稽查。并著参赞办事帮办各大臣按月点验一次。如有短缺疲瘦。从重究办。现在满洲营及索伦锡伯官兵。既已官给马料。傥有仍前强派回子供应。及占据地亩等事。一经查出。即行从严惩办。至喀什噶尔附近地方。无处樵采。据那彦成等请于阿克苏军需余賸车辆内。拨调大车七十辆。分给各营。为运送柴薪之用。所需车马一百四十匹。准其于抄产马匹内拨给。俾兵丁轮流驱使。以资便利。余俱著照所议办理。该部知道。　　

○又谕、那彦成等奏、伊萨克吁恳入都瞻觐等语。回子郡王喀什噶尔帮办大臣阿奇木伯克伊萨克。前自军兴以来。克著忠勤。兹因受恩深重。吁恳展觐。并带同伊次子迈玛特来京。求赏差使。览奏具见悃忱。朕心甚为嘉悦。伊萨克即著于明年年班时。带同伊子迈玛特来京。以示眷注。　　

○又谕、那彦成等奏、移改军台道路。并择地改建军台一摺。所办俱是。阿克苏至叶尔羌。向设军台处所。近年浑河水大。东注不畅。每当漫溢。大路不通。而河形迁徙。日久难免冲刷。兹据那彦成等查明、叶尔羌境喀拉塔克军台迤北。旧有径路一道。与阿克苏之浑巴什河相通。请动项迁移。为一劳永逸之计。著照所请、所有阿克苏境内移设军台二处。叶尔羌境内移设军台四处。裁撤军台二处。即各按新勘地面。如式建盖。傥有占碍回子地亩。即行拨还。并将程途里数。由各该城大臣绘图、咨部查核。又乌什所辖察哈拉克军台。地滨大河。土性松浮。尤难捍卫。著将台西五里哈拉克齐地方之隙地一段。移建军台。除将察哈拉克旧房拆取料物添补外。估需工料银四百七十余两。即在西四城叛产变价项下动支。毋庸报销。该部知道。　　

○又谕、那彦成等奏、各城小回子戴用五六七品顶带者甚多。并有戴用蓝翎之人。查系领兵将领随时给与。并无奏明案据。请祇准其顶带荣身。与小回子一体纳粮当差等语。顶带为名器所关。原不容稍滋冒滥。既据该督等查明、前此带兵将领等随时给与。均无票据。若此时一律革除。其中有实在出力者。转致向隅。著加恩将此项回子祇准其顶带荣身。凡未经奏明。滥戴翎枝者。概令拔除。均著与小回子一律纳粮当差。遇有伯克缺出。如有实在才具可用者。由各城大臣切实保奏。方准录用。其余不得滥入拣选。并著西四城办事大臣。逐细查明实在出力确有凭据者。随时奏明办理。其余祇准戴用虚顶之回子。即行造具花名清册。咨送理藩院存案。以杜冒滥。　　

○又谕、那彦成等奏、查明大河拐试垦情形一摺。喀什噶尔大河拐一带空地。前据长龄等奏拨回兵先行试垦。俟有成效。再行添设屯兵。当经降旨。交娜彦成详勘筹办。兹据查明该处滨临大河。水源甚远。本年春间派拨回兵等播种杂粮。均已一律成熟。交纳粮石。著俟明年麦熟。再定岁赋科则。惟防兵专事操练。未便仍派屯田。所有该处空地。著即责成伊萨克。广募无业穷回。及情愿试垦之人。陆续认种。逐年加增。照额纳粮。以期经久。该部知道。　　

○又谕、韩文绮奏、传旨将戴均元拏问。委员于十月初四日押解起程。著派乾清门侍卫联顺、驰驿前往迎提。小心管押来京。　　

○又谕、据刑部奏、查核浙江处州后帮滋事水手。名册所注。半系自行散去。并未载有被杀之人。核与现犯所供情节未符。著讷尔经额派委干员。迅将处州后帮水手。取具确实亲供。注明现在该船。及散去有据并查无下落者。系属何人。并将何人系老安潘安各教。均于名下注明。另造清册送部。以凭严讯。至在逃之要犯王麻子等。及起衅滋事并帮同下手之费老、曹二楞、李二和尚等。著该漕督一并迅速严拏。送部究办。无任远扬。　　

○又谕、御史常恒昌奏、外任捐升人员。请饬一体离任候选一摺。所奏是。外省现任人员。已遵新例捐升。除任内有展参处分。例不准其离任外。余俱应照例开缺。赴部候选。岂容日久观望稽留。该御史所奏。此项人员。有经该督抚指参饬令离任者。有经该上司查催。恋缺观望。迟之又久。始行离任者。更有部掣名次在后。铨选较迟。日久朦混。不复离任者。轻则玩误职守。重则藉端那移。此种情弊。在所必有。现在久经掣签。该部已经行知。著各该督抚查明该省现任人员。已经捐升者。除例不准捐离任各员外。其余各员。查明任内并无亏缺。均即饬令报捐离任。赴部候选。如有意存观望。日久规避迁延者。即行指名查参。交部议处。该部知道。　　

○又谕、杨遇春奏、查拏开州案内夺犯伤差夥盗。并请将失察要犯潜匿境内之文武员弁。先行议处一摺。直隶开州逸盗季丙寅。前于夺犯拒杀兵役后。逃赴甘肃靖远县。在已经释免流犯刘道青家藏匿。现据该督委员会同该县文武各官。将同案逸犯郑奉年等拏获。究明季丙寅已先期窜逸陕西泾阳一带。该县知县永铨、千总单烟。于要犯藏匿右境月余之久。未能先事查拏。现虽会同委员将夥盗郑奉年拏获。而要犯季丙寅。仍先远扬。永铨、单烟、俱著先行交部照例议处。仍予限两月。责令购线访拏要犯季丙寅等务获。如限满不获。即著严参具奏。并通饬陕甘地方文武各员一体严拏。毋任日久稽诛。其已获郑奉年等。著即解赴直隶。归案审办。　　

○署热河都统松筠奏、孝穆皇后陵寝工作。有烦圣虑。已派敬徵等妥为相度修理。伏见东陵山脉绵长。孝陵之右。裕陵东北一带。可否令精于堪舆之人。详加履勘。得旨、朕自有主见。徐为之。　　

○正黄旗汉军副都统恒敬、因病解任。以兵部右侍郎保昌、兼正黄旗汉军副都统。　　

○以吐鲁番屯田丰收。予员弁议叙。赏兵丁一月盐菜银。　　

○旌表守正捐躯福建淡水厅民魏罄妻孙氏。　　

○甲申。上诣大高殿行礼。　　

○奉皇太后幸悦心殿。进膳。　　

○谕内阁、奕绮等奏、请将西陵太牢。交就近州县采买一摺。西陵大祭所用牲牢。向由该处礼部委员赴太常寺领取价银。前往张家口外采买。存圈餧养备用。兹据奕绮等查明该处购买牛只。长途往返。诸多未便。不若就近地方州县牙行经纪办理较易。著照所请、此项牛只。即照太常寺交顺天府采买成例。交直隶就近州县采买。统限于中元前交该处礼部敬谨餧养。其例价银两。即由直隶总督径行太常寺领取。将来该州县交纳牛只。如有不堪充用者。著奕绮等驳斥更换。傥该衙门验收时。有刁难情事。即著直隶总督据实参奏。　　

○谕军机大臣等、昨经降旨将吴篪升授两淮盐运使。该员平日办事若何。于盐务事宜能否谙习。著将攸铦确切查明。据实覆奏。将此谕令知之。寻奏、吴篪居心戍实。办事干练。得旨、所奏均悉。该运使已调补山东矣。　　

○又谕、据申启贤奏、沿途经过地方。民间大半丰收。惟直隶阜城、景州、积潦七十余里。水深自三四尺至丈余不等。询之该处民人。据称秋雨在收割之后。所以尚报八分年岁。惟沥水太深。恐来春不能涸复。于翻犁布种有碍等语。著屠之申迅即派员查明。督饬该州县趁兹冰凌未经冱结之时。将该处积潦赶紧疏消。务令被淹之田。全行涸复。无误明春耕种。将此谕令知之。　　

○又谕、据步军统领衙门奏、山西沁源县民孙元珍、呈控孙万年因谋夺家产不遂。率同孙文林等持刀将伊妹韩孙氏砍伤。并将伊妻杨氏、伊子孙学忠、杀伤身死。控县不为拟抵等情。已明降谕旨、交徐炘审讯矣。此案既经该县验明尸伤。如果实系二死一伤。自应按律办理。何以仅将孙万年拟徒。孙文进拟流。并无抵命之人。著徐炘于到任后。提齐人证卷宗。确切查明。秉公审讯。按律定拟具奏。毋使罪名稍有出入。将此谕令知之。　　

○修福建福州城守右军并将军标军装器械。从总督孙尔准请也。　　

○乙酉。谕内阁、德英阿奏、伊犁采办军物。俱系实用实发。恳敕部准照时价核销一摺。伊犁前此运送大营军械等件。经该将军按时时价报销。户部以无例可循。行令酌中定价。以示限制。兹据该将军奏称、前当军需孔亟之时。商贾不通。若概令拘泥例价采办。恐致贻误。自系实在情形。著照所请、将采办军械各项需用银三万九千二百六十余两。准其按照前奏时价核销。该将军即逐款据实造册送部。该部知道。　　

○缓江苏海、沐阳、山阳、桃源、高邮、宝应、沛、六合、阜宁、清河、安东、盐城、泰、东台、江都、甘泉、兴化、铜山、丰、萧、砀山、邳、宿迁、睢宁、赣榆、华亭、奉贤、上海、南汇、川沙、太仓、镇洋、三十二厅州县并淮安、大河、徐州、镇海、四卫被水被旱田地新旧额赋。及各项银米有差。赈海、沐阳、二州县并大河卫军民。给山阳、高邮、宝应、沛、桃源、清河、安东、七州县并淮安、大河、二卫军民一月口粮。　　

○丙戌。谕内阁、直隶总督那彦成。经朕派赴喀什噶尔办理善后事宜。历次具奏筹画诸务。悉臻妥协。虽未亲历戎行。其劳绩实为卓著。那彦成著加恩赏加太子太保衔。赏戴双眼花翎。赏用紫缰。并发去双眼花翎一枝。白玉翎管一个。元狐马褂一件。碧霞＜?王厶＞鼻烟壶一个。黄辫珊瑚豆大荷包一对。小荷包四个。交那彦成祗领。以示优眷。　　

○谕军机大臣等、御史姜梅奏、风闻闽粤二省聚赌。向有花会名目。浙江温台等府尤甚。其赌法由开局者制筹三十三根。每根各有字志。随掣一根。封存厨柜之内。令人猜压。或十日、或半月、一启封。以决胜负。猜得者压钱一文。开局者配给钱十五文。甚或压至数十金。顷刻间可获利数百金。愚民闻风奔赴。有不远数十里而往者。且有数百里之外。辗转寄托。遥相猜压者。每次聚赌。胜负以数千两计。此处花会才歇。而彼处又开。流倡土妓。游民奸棍。蜂拥蚁聚。累月经年。窝窃藏奸。皆由于此。又浙江江苏接壤地方。春间多开花鼓戏场。其始不过祀神报赛。恃在法所不禁。遂至男女獶杂。搬演淫亵戏剧。秋间则为斗蟋蟀之会。名曰册场。而演戏开册之处。各种赌博。无所不有。外来船只聚集。恒以千计。其窝倡窝贼情形。与花会相同。且该犯等往往于两省接壤。或两府两县交界地方聚集。一闻往拏。即遁入他境。不过数里。顷刻可至。衙门蠹役得规包庇。如闻本官往拏。则先送信使之早遁。及本官亲到。而赌场早散。该州县自顾考成。但求散出本境。便可塞责。不知数里之外。又复聚赌如故。请饬查禁等语。此等开场聚赌。最为风俗人心之害。若不认真查拏惩办。其何以警刁顽而靖地方。著江苏浙江福建广东广西各督抚。严饬各该府州县。严密侦缉。如亲往查拏时。必须知会邻境。不分畛域。一体协拏。按律办理。务期净绝根株。使恶棍无可遁匿。将此各谕令知之。　　

○添建湖北钟洋县王家营新堤石坝。从总督嵩孚请也。　　

○予修筑湖北荆州府堤工出力知府方长庆等。升补有差。　　

○丁亥。上御懋勤殿。勾到奉天湖广情实罪犯。停决奉天斩犯三人。绞犯四人。湖广斩犯三十人。绞犯十三人。余五十九人予勾。　　

○谕内阁、屠之申奏、估挑淤塞沟渠以利民田一摺。直隶冀州东海子沟渠淤塞。前经量加疏浚。兹据该护督查明衡水县近闸一带。尚属通顺。其东海子迤北三十余里。淤塞沟身。未经一律议挑。本年夏秋雨大。南宫、枣强、等处沥水下注。洼地均有积水。一时不能涸复。有碍春耕。亟应疏浚以资利导。估挑旱土。若按官工例价。每方给银七分。为数稍多。既据该村民等呈称、情愿出夫挑穵。因工段较长。力有未逮。恳请酌给方价。著照该护督所请、准其援照道光四年以工代赈成案。挑河者每方给银四分五厘。共需土方银二千四百五十两零。即于藩库存贮办理水利工程余賸银内拨给。饬令冀州衡水县领回。分别赶办完竣。报候验收。此系必应办理之工。该护督当督饬该州县等认真经理。务收成效。断不准有名无实。该部知道。　　

○又谕、蒋攸铦等覆奏、查明武进县知县周锜、被参各情。并无其事。惟于在逃讼棍庄午可。久未缉获。请暂行撤任。责令协缉一摺。江苏武进县劣生庄午可。屡次唆讼。变乱是非。兼有监生储光等为之羽翼。迥非寻常凶恶棍徒可比。前已斥革。经该督等通饬严拏。日久尚未就获。该县周锜虽查无别项劣迹。惟于饬缉要犯。久未获解。著暂行撤任。责令协同该署县邓秉乾侦缉庄午可务获。从严惩办。以营刁恶。该部知道。　　

○钦天监奏、道光十年庚寅祈谷大祀日期。查正月十一日辛丑未初三刻十四分立春。是日虽系辛日。其致祭时刻。适在立春之前。可否择于二十一日下辛致祭。得旨、庚寅年祈谷大祀。著于正月十一日次辛举行。　　

○旌表守正吸躯安徽灵壁县民陈万扬妻张氏、河南宁陵县民邓汶妻李氏。　　

○戊子。上诣皇太后宫问安。　　

○命礼部尚书汤金钊、都统耆英、富僧德、格布舍、总管内务府大臣达三、副都统高喀鼐、在紫禁城内骑马。　　

○蠲缓安徽泗、五河、宿、灵壁、天长、怀远、寿、凤阳、盱眙、定远、凤台、无为、繁昌、怀宁、桐城、潜山、东流、歙、休宁、婺源、庐江、含山、巢、亳、芜湖、当涂、二十六州县并屯坐各卫被水被旱村庄新旧额赋。及各项银米有差。赏泗、五河、宿、灵壁、天长、五州县及屯坐各卫军民一月口粮。　　

○己丑。上御懋勤殿。勾到陕甘浙江江西安徽情实罪犯。停决陕甘斩犯十一人。绞犯七人。浙江斩犯十三人。绞犯二人。江西斩犯二十一人。安徽斩犯九人。绞犯一人。余六十人予勾。　　

○谕内阁、前因吏部保送税差。文孚与凯音布意见不合。当派托津富俊查明具奏。本日据托津奏称吏部员外郎善庆。系此次另行保送之员。另为一班。与上次保送之平庆无涉。要知平庆若不出差。则善庆无从保送。所谓另为一班无涉之语。殊属勉强无根。富俊则以员外郎平庆。系原保送税差之员。因出差数月。并无过犯。差竣改送。似无不合。所见又不相同。各具摺陈奏。平庆既系吏部原保之员。前此出差。事属因公。差竣自应复送。著吏部仍以平庆咨送户部。现有税差缺出。一体带领引见。嗣后各衙门保送税差之员。如有因公出差等事。该衙门另行补送者。俟其差竣回京。仍以原保人员咨送。带领引见。其余因告假等项事故不能引见。经该衙门另行补送后。原保之员复行回任者。应如何酌定章程。胥归画一之处。著户部秉公妥议具奏。寻议奏、各衙门保送税差人员。有出差丁忧。该衙门补送一员者。如补送之员未放。该员差竣孝满进署。将补送之员撤换。若已放。俟咨取新班。再将该员保送。有因省亲修墓患病给假。该衙门补送一员者。如补送之员尚未引见。该员销假。仍以原送之员带领。若曾经引见。不得将原送之员更换。俟咨取新班。再将该员保送。从之。　　

○四川总督戴三锡等奏、秋操省标官兵情形。报闻。又批、川兵尚称得力。即如前岁徵调回疆。询之领兵大员。皆称勇敢。是平日操练。已有成效。朕甚嘉悦。此后务要精益求精。以备缓急。断不准稍形废弛。汝诸臣应共勉之慎之。　　

○湖北巡抚杨健奏、委员迎提回空帮船。得旨、受兑开行。断不可误。务要严行催饬。　　

○以故瑞怀亲王绵忻子奕约、袭封郡王。　　

○缓徵湖北荆门、汉川、沔阳、潜江、钟祥、京山、天门、江陵、监利、汉阳、江夏、孝感、十二州县及屯坐各卫被水被旱田地新旧额赋有差。　　

○庚寅。上御懋勤殿。勾到江苏河南情实罪犯。停决江苏斩犯九人。绞犯四人。河南斩犯十一人。绞犯十三人。余五十九人予勾。　　

○谕内阁、齐慎奏、请撤回厂马过冬。以重马政等语。所奏是。直隶古北口中左右三营骑操马匹。向于立夏后。以一半牧厂出青。节省乾银。贴餧存槽一半马匹。至霜降后全马归槽。前经杨芳奏准三成归厂过冬。节省乾银。贴餧在槽七成马匹。兹据齐慎查明。马匹在厂过冬。从前未见起膘。近年以来。冬寒雪大。多致瘦毙。且过冬在厂。买草及牧马弁兵口食。诸多糜费。节省所賸无几。不能贴餧在槽之马。自应量为变通。所有该处马匹。著即停止在厂过冬。全数归槽。如例支乾银不敷餧养。著照所议。于领到银两时。差派妥干弁目。以现银购买。乘草豆价贱之时采办。不致昂贵。兼之夏秋照旧一半牧青。计所省乾银。足敷贴餧。俾春冬全马在槽。可期操练得力。该部知道。　　

○又谕、据户部议覆、松筠奏销承德滦平等府县供应宫仓收放米石用过人夫席片等项银两。除所用银数。经该部查核相符。应准其于热河道库徵存地粮银内拨给清款外。至此项银两。向由直隶总督按年具题。现在口外钱粮。既归热河都统核办。自应由该都统照例题销。该署都统松筠专摺具奏。与例未符。嗣后凡遇该处应题应奏事件。该署都统务当遵照一定章程办理。以免两歧而符体制。　　

○谕军机大臣等、讷尔经额等奏、回空尾帮于十月十四日。全出山东境。江南邳宿一带。水势充盈。顺流直达。五六日可抵杨庄等语。本年回空军船出山东境日期。较之上年已迟数日。现在讷尔经额先赴河口。照料放渡。著该漕督分委员弁节节催趱。无误归次。明年新漕起运。著仍遵照上年所降谕旨。咨会各省督抚。督饬各粮道早兑早开。讷尔经额当随时严催。无分帮次。总令于四月初十日以前。全数趱至清江。克期抵坝。以便渡黄北上。毋许稍有延误。将此谕令知之。　　

○以故二等镇国将军敬敱子治循、降袭辅国将军。　　

○旌表守正捐躯直隶长垣县民李四妻王氏。
  </div>
  <div class="pagination">
   <a href="清实录道光朝实录_page261.html">
    上一页
   </a>
   <span>
    ...
   </span>
   <a href="清实录道光朝实录_page257.html">
    257
   </a>
   <a href="清实录道光朝实录_page258.html">
    258
   </a>
   <a href="清实录道光朝实录_page259.html">
    259
   </a>
   <a href="清实录道光朝实录_page260.html">
    260
   </a>
   <a href="清实录道光朝实录_page261.html">
    261
   </a>
   <span class="current-page">
    262
   </span>
   <a href="清实录道光朝实录_page263.html">
    263
   </a>
   <a href="清实录道光朝实录_page264.html">
    264
   </a>
   <a href="清实录道光朝实录_page265.html">
    265
   </a>
   <a href="清实录道光朝实录_page266.html">
    266
   </a>
   <a href="清实录道光朝实录_page267.html">
    267
   </a>
   <span>
    ...
   </span>
   <a href="清实录道光朝实录_page263.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
