<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 133 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 133 页/共 216 页</h1>
    <div class="content">○戊戌。上回宫　　

○署直隶总督唐执玉疏报、正月二十日。凤凰见于房山县石梯沟山峰。得上□日、朕素不言祥瑞。屡降谕上□日甚明。上年、据散秩大臣尚崇廙奏称、天台山民李万良等呈报。十一月十三日黎明。见山中有一神鸟。高五六尺。毛羽如锦。五色俱备。所立处、群鸟环绕。北向飞鸣等语。朕以边地居民所见。事属渺茫。将所奏发还。未曾宣示廷臣。昨据总理石道事务散秩大臣常明、侍郎宗室普泰奏称、石工监督司官田周呈报。正月二十日。在房山县石梯沟山中。见瑞凤集于峰顶。五色俱备。文采灿然。工匠樵牧居民人等。约千有余人。莫不共见。又据总兵官管承泽、及顺天府府尹孙嘉淦等。所奏亦皆相同。朕亦俱未宣示廷臣。可以知朕心矣。今据署总督唐执玉缮本具奏。朕思古称凤鸟。乃王者之嘉祥。朕抚躬自问。功德凉薄。不足以致凤仪之上瑞。此事犹疑而未信也　　

○己亥。谕内阁。向因铺垫仓廒。需用松板。令各省粮船随带。到仓交纳。续经该部定议。产木之省。如江西、湖广、及江安粮道所属地方。则全解十分本色。其不产木之浙江苏松等属。则解三分本色。七分折色。此便民利用之意也。今闻该地方所交三分本色。亦于抵通之时。始行采办。以致通州木商。与胥役勾通包揽。每板一片。较折色之数。用银多至四五倍。运丁不免苦累。查京通各仓。一年支放俸米甲米。空出廒座。应铺垫一百五十座。其湖广、江西、安徽三处、所解松板。已足备用。即有应需采办者。谅亦无多。所有不产木之浙江、苏松等属。应解三分本色松板。著俱改徵折色。令各该粮道汇解通济库。以备采办之用。其湖广、江西、安徽等处、全解十分本色者。著仓场侍郎、严行稽查。不许收板官吏、勒索使费。俟各仓廒铺垫完日。将应徵本色若干之处。具奏请上□日　　

○谕八旗都统等。数年来荷蒙天眷。米价甚贱。尔等八旗米局。系将兵丁所关之米发卖。若米价甚贱。不能卖完。则积贮日久。米色易变。朕以为此等米石。宜俟下季发米之时。视各佐领下兵丁分内应领之米。将局内米照数给发。即行文仓场衙门、照数坐扣。则兵丁既可就近得米。而局内积贮之米。亦不致变色糜烂矣　　

○恩给国子监肄业贡生、每年银六千两、为衣食膏火之资。其六堂助教等官。命九卿于进士举人内、各举所知候上□日拣补　　

大清世宗敬天昌运建中表正文武英明宽仁信毅大孝至诚宪皇帝实录卷之九十



大清世宗敬天昌运建中表正文武英明宽仁信毅大孝至诚宪皇帝实录卷之九十一　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正八年。庚戌。二月。庚子朔。谕内阁。我国家膺图受命。则有佐命元臣。际会风云。开拓疆宇。至于承平之世。亦有劳臣宣力。绥靖不庭。凡厥鸿猷骏烈。焜耀旂常。于是酬庸奖功。锡以公爵。分为一等至二等三等、以第其勋劳。表其阀阅。比于古者河山带砺之盟。爰及苗裔。永久勿替。甚盛典也。朕考古封爵之制。汉唐以来。公侯皆系以郡县之名。而汉世功名显著者。则加以美号。如信武、冠军、建忠、定远之属。并以荣名、垂光史册。本朝封王者、选用嘉美字样。其嗣王袭封皆因之。而公爵则但分等次。未有封号字样。朕意欲考其当日勋庸。锡以嘉名。追加为某公。使勋劳之臣、显功丕绩。常赫赫在人耳目间。而其子孙承袭封号。亦皆顾名思义。共知奋勉。世为国家效忠抒力。期踵美前人之光。以副朕褒念勋旧之至意。至于宗室外戚。则仿古恩泽侯之例。命为奉恩公、或承恩公、以昭宠锡。其如何命名定制。并将历来功臣勋戚、加锡美号之处。该部详查定议以闻　　

○移广东定海县青宁司巡检、驻太平汛。儋州安海司巡检、驻薄沙汛。崖州抱岁司巡检、驻乐安汛。添设琼山县水尾司巡检一员。万州宝停司巡检一员。裁儋州大丰仓大使一员。琼州府司狱一员。从广东总督郝玉麟请也　　

○壬寅。春分。朝日于东郊。上亲诣行礼　　

○癸卯。以内阁学士俞兆晟、协理户部侍郎事　　

○以镶黄旗汉军副都统宗室色布肯、署镶白旗满洲副都统　　

○升陕西西安协领陈良栋、为陕西西安左翼汉军副都统　　

○兵部议覆、福建观风整俗使刘师恕疏言、福建世袭海澄公。向以管辖兵马、支销钱粮。给与印信。后营伍裁汰。印信未缴。今海澄公黄应缵、多有亲戚族人、请托干求。滥给印信文书。混行文武衙门。殊属非宜。查海澄公既无兵马钱粮之责。又无地方民社之司。请令海澄公黄应缵、将印信交与该督、缴部查销。向后承袭之时。俱给与敕书。以昭凭信。再、外省世袭武职之员、年及二十以上者。请令各该督抚、咨部引见。或留京学习。或分发各省督抚提镇标下效力。三年后、果能弓马娴熟。谙练营伍。照伊应得之品级补用。其有行走懒惰者。奏明回籍。行止卑污者。题参革退。将应袭之人。另请承袭。俱应如所请。从之　　

○以故喀尔喀辅国公三济扎卜子密瓦扎卜、袭爵　　

○甲辰。上御经筵。讲毕。赐大学士、九卿、詹事、及讲官等宴　　

○乙巳。诸王大臣等。疏奏、本年正月二十五日、景陵宝城山上、产有灵芝三本。仰见圣祖仁皇帝深仁厚泽。锡祚垂光。皇上大孝纯笃。以圣祖之心为心。圣祖之政为政。是以诚敬感孚。储英陵寝。请宣示史馆。永纪鸿庥。得上□日。景陵宝城山上、首春产瑞芝三本。诸王大臣等。奏为朕纯孝之所感孚。朕抚躬自问。生平事我皇考。不敢当纯孝之名。但诚敬之心。数十年如一日。自御极以来。不但一言一事、仰体圣心而后见诸施行。即梦寐之中、一念举发。从无有知其不合圣意、而敢存于胸臆者。诸王大臣等、称朕以皇考之心为心。此实朕之悃忱。至云朕以皇考之政为政。朕之才力、远不逮我皇考。举凡宣猷敷治之间。虽黾勉效法。究不能企及于万一。何能致芝草之嘉祥。诸臣以此归美于朕。朕不居也。实因我皇考之圣德神功。际天蟠地。深仁渥泽。积厚流光。上天特欲显示天下臣民。是以数年之中、三见芝英于陵寝。以今之历霜雪而挺生。当首春而呈瑞。稽诸史册。更属罕闻。朕感上天昭示之洪恩。叨皇考贻谋之景福。庆幸欢欣。不敢不宣布于众庶。使天下后世臣民、知上天之眷祐皇考。与皇考之垂祐万年者。即瑞芝一事。明显昭著。信而有徵。固如是也。著照所请、宣付史馆　　

○谕吏部。为政之道。务在得人。朕加意旁求。惟期贤才奋庸。布列庶位。百职修举。嘉惠民生。凡所以遴选而登进之者。亦多方矣。雍正六年十月间。以各处需员甚多。而赴部铨选之人。不敷拣用。特降谕上□日。令京官大学士以下、主事以上。外官督抚以下、知县以上。每人各举一人。送部引见。今行之既己年余。而内外官员、未经举报者尚多。则其平日必无深知灼见之人。倘复辗转迟延。必致人萌奔竞之心。而滋夤缘请托之毙。所当酌量变通者也。现今会试中额、广至四百名。其中必有可供任使之人。而直省选拔贡生。陆续来京。亦可教导而成就之。以备庶官之用。著将各保一人之例停止。若有己经到部者。仍准其引见。该部即行文在京各衙门、并直省地方知之　　

○谕直省督抚提镇等。兵民各有职业。是以分隶文武管辖。不使混杂。难于约束。致生事端。闻得广东琼州、远隔海外。其弁员等、竟于额设兵丁之外。另有挂名兵丁。乃系无赖之徒。千把等员、利其馈送。即准附名投充。而此辈居然以营兵自居。不服地方官拘管。在营弁则以原非兵丁、又无粮饷。不行约束。在州县则以名列戎行、非同编户。不便置问。以致介在两岐。恣行不法。欺压良善。聚集匪人。甚为居民之累。琼州一处如此。恐他处与此相类者不少。著各省督抚提镇等、悉心确查。严行禁革　　

○以大学士蒋廷锡、为会试正考官。礼部左侍郎鄂尔奇、署工部左侍郎顺天府府尹孙嘉淦、内阁学士任兰枝、为副考官　　

○调广西布政使张元怀、为江南安徽布政使司布政使。升广西按察使元展成、为广西布政使司布政使。贵州贵西道张钺、为广西按察使司按察使　　

○调福建福州右翼副都统董朝衡回京。升福建福州协领顾弘誉、为福建福州右翼副都统　　

○丙午。户部议覆。云南巡抚沈廷正奏、南宁县水灾地亩。豁免钱粮。迨水退之后。补种有秋。请仍旧徵收。应不准行。得上□日。部驳甚是。凡被灾免赋之处。若地方官民详报之时。以熟作荒。冒滥蠲免。则当从重治罪。若从前实系水渰。已照例蠲免。后因涸出地土。小民补种禾稼。仍欲徵收钱粮。殊属不合。沈廷正所见卑小。著饬行　　

○署护军统领青保疏言、大清门、天安门、端门、系下五旗护军轮派看守。其应备之长枪撒袋弓箭等器械。向系本身带入。嗣后请照内门看守之例。俱令官造给发。从之　　

○丁未。遣大学士陈元龙、祭先师孔子　　

○以镶白旗满洲副都统博第、署正蓝旗蒙古都统。升镶黄旗前锋参领满丕、为正黄旗蒙古副都统。调正黄旗汉军副都统佟时茂、为正白旗汉军副都统　　

○戊申。祭大社。大稷。上亲诣行礼　　

○己酉。复原任辅国公赖士爵　　

○授辅国公星尼子都隆额、为奉恩将军　　

○以正白旗蒙古副都统图克善、署镶白旗满洲副都统　　

○庚戌。孝康章皇后忌辰。遣官祭孝陵　　

○以故喀尔喀辅国公沙克都尔扎布弟巴尔桑、袭爵　　

○辛亥。上亲耕耤田。诣先农坛致祭毕。更服。至耕所。仍行四推礼毕。上御观耕台。命庄亲王允禄、裕亲王广禄、信郡王德昭、行五推礼。吏部左侍郎宗室普泰、户部仓场侍郎岳尔岱、礼部右侍郎蔡世远、兵部右侍郎永寿、刑部尚书德明、工部右侍郎宗室塞尔赫、都察院左副都御史王图炳、通政使司通政使张懋诚、大理寺少卿巴德保、行九推礼。各以次耕如仪。上御斋宫。顺天府官员、率耆老农夫行礼毕。至耕耤所。农夫终亩。王以下各官、行庆贺礼。赐茶。停止筵宴　　

○上幸圆明园　　

○壬子。恭刊圣祖仁皇帝御纂书经传说告成。御制序文。颁行天下　　

○以镶蓝旗满洲副都统在内阁学士里行德禄、通政使张懋诚、俱署工部侍郎事　　

○癸丑。以翰林院编修李清植、检讨张若涵、俱署日讲起居注官　　

○喀尔喀辅国公敦多布额林陈故。遣官致祭　　

○甲寅。谕内阁。向以微员无级可降。偶遇降级处分。即议以革职。似属未当。是以降上□日、令吏部兵部酌议。随经该部议奏、凡处分止于降三级者准其革职留任。三年无过。与以开复。朕已降上□日依议。今朕细思、若照此例。则有级可降者。已至调用。转不如无级可降者。得以仍留原任。立法未为允协。著吏部会同兵部再加详议以闻。寻议、嗣后从九品未入流等官无级可降。遇应行降调之案。在三级以内者。如到任已历数月。著该督抚将居官。如何之处。声明到部。居官好者、议以革职留任。三年无过开复。平常者、议以革职。或甫经到任。尚未定其贤否。亦著该督抚声明到部。议以暂行留任。俟试看一年、能黾勉效力。准其三年开复。平常者、照例参革。至各部院笔帖式、例应降调者。亦令各该管官、声明送部。照例定议。从之　　

○转刑部右侍郎张大有、为左侍郎。实授王国栋、为刑部右侍郎　　

○旌表河南获嘉县烈女、董明绪女董氏。拒奸不污。被刃殒命。给银建坊、入祠致祭如例　　

○乙卯。吏部议覆。甘肃巡抚许容、条奏移设州县事宜。一、静宁州属之安定监地方、请改归通渭县管辖。其通渭县治、移驻安定监城。一、宁夏府属之花马池、请添设州同一员。属灵州管辖。一、兰厅同知、请改为河捕同知。专司河桥税茶法、暨捕盗案件。其平凉府属之固原厅、归并固原州管理。一、巩昌府属之岷州厅、改为岷州。设知州一员。吏目一员。靖远厅、改为靖远县。设知县一员。典史一员。其岷州厅原管之茶务改归洮岷道管理。一、岷州属之勇家等五里、及铁谷沟等二处地方、请就近归并漳县管理。均应如所请。从之　　

○河东总督田文镜疏言、武弁养赡家口仆从。名粮之外。别无所资。若但给以步粮。恐不敷用。请自提督至守备、马步各半。千总、马一步四。把总、马一步三。著为定额。各省一体遵行。从之　　

○改拨云南歹扯营、归沾益州。拨诺红、当虐、戈舌、猓猡营、东屯、耿屯田地、归宣威州、管辖。从云南巡抚沈廷正请也　　

○丙辰。遣官祭历代帝王　　

○遣官祭关圣帝君　　

</div>
    <div class="pagination">
<a href="清实录雍正朝实录_page132.html">上一页</a><span>...</span><a href="清实录雍正朝实录_page128.html">128</a><a href="清实录雍正朝实录_page129.html">129</a><a href="清实录雍正朝实录_page130.html">130</a><a href="清实录雍正朝实录_page131.html">131</a><a href="清实录雍正朝实录_page132.html">132</a><span class="current-page">133</span><a href="清实录雍正朝实录_page134.html">134</a><a href="清实录雍正朝实录_page135.html">135</a><a href="清实录雍正朝实录_page136.html">136</a><a href="清实录雍正朝实录_page137.html">137</a><a href="清实录雍正朝实录_page138.html">138</a><span>...</span><a href="清实录雍正朝实录_page134.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
