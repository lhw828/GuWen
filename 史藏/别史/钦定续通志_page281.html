<!DOCTYPE html>
<html>
<head>
    <meta charset="UTF-8">
    <title>钦定续通志 - 第 281 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 281 页/共 284 页</h1>
    <div class="content">




　　钦定续通志卷六百二十七
　　钦定四库全书
　　钦定续通志卷六百二十八
　　逆臣
　　唐【二】
　　李希烈　　　朱泚【源休　姚令言田希鉴】
　　李希烈燕州辽西人少籍平卢军从李忠臣浮海战河北有劳及忠臣在淮西因署偏裨试光禄卿军中称其才大厯十四年忠臣荒纵不事希烈因众怒逐之诏以希烈为蔡州刺史淮西留后又诏滑亳节度使李勉兼领汴州徳宗立加御史大夫即拜节度使名淮西军曰淮宁以宠之梁崇义之反敇诸道进讨诏进希烈南平郡王汉南北招讨处置使又拜诸军都统平崇义功多拥兵欲有其地防山南节度使李承至希烈乃大掠而去以功检校尚书右仆射同中书门下平章事李纳叛以检校司空兼淄青节度使讨之希烈拥众三万次许州不进遣李苣约纳为唇齿隂计取汴州纳遣游兵导希烈絶汴饷路希烈遣使者约河北朱滔田悦王武俊等连和凶焰炽然俄而滔等自相王遣使者来奉牋希烈亦自号建兴王天下都元帅五贼株连半天下建中四年正月贼陷汝州执李元平兵四出抄掠东都大震帝聴卢计诏太子太师顔真卿谕贼已行又遣左龙武大将军哥舒曜讨之希烈见真卿傲桀不臣敕左右訾侮朝政即北侵汴州南略鄂州有诏江西节度使嗣曹王皋击之拔蕲黄两州击贼将李良韩霜露于白岩二将走希烈遣周曽吕从贲康琳拒曜次襄城与王玢姚憺韦清合谋袭希烈不克皆死清奔刘洽希烈惧还蔡州上疏归罪曾等帝不赦遣神策将刘徳信将节度观察团练子弟兵屯阳翟并力以李勉为淮西招讨使曜副之荆南节度使张伯仪为淮西应援招讨使山南节度使贾耽与臯副之德信去阳翟壁汝贼取阳翟覆伯仪军曜战不利屯襄城希烈举众三万围曜城陷曜奔东都贼进陷汴州勉奔宋州希烈已据汴僭即皇帝位国号楚建元武成以张鸾子李绶李元平为宰相郑贲为侍中孙广为中书令披其地建四节度以汴州为大梁府因窥江淮盛兵攻襄邑守将高翼死之于是汴滑副都统刘洽率曲环李克信军十余万战白塔不利洽引还夜入宋州贼骤胜径薄宁陵舟乗衔踵进亘七十里时洽将高彦昭刘昌共婴垒以守彦昭击家牛犒军士死战斩首三千级请援于洽洽选兵八百夜艾而入贼不知诘旦傅城士奋出希烈大败斩首万计追北至襄邑收贼赀粮而还希烈既沮却还汴州遣崇晖以精兵袭陈复为洽败俘众三万执翟崇晖进拔汴州禽郑贲刘敬宗张伯元吕子岩李逹千希烈遁归蔡贼戍将孙液挈郑州降帝即拜液为刺史贞元二年遣杜文朝冦襄州为樊泽所破获文朝防李臯张建封曲环及李澄四略其地势日蹙希烈缩气不敢揺啖牛肉而病亲将陈仙竒隂令医毒之以死始希烈入汴闻户曹参军窦良女美彊取之女顾其父曰慎无戚我能灭贼后有宠尝称仙竒忠勇可用而妻亦窦姓愿如姒媦者以固其夫希烈许诺乗间往谓仙竒妻曰贼虽彊终必败奈何窦久而寤及希烈死子不发丧欲悉诛诸将乃自立未决有献含桃者窦请分遗仙竒妻听之因蜡帛丸杂果中出所谋仙竒大惊与薛育率兵噪而入斩希烈子函希烈并妻子七首以献尸希烈于市帝以仙竒忠即拜淮西节度使百姓给复二年俄为吴少诚所杀诏赠太子太保窦亦死
　　朱泚幽州昌平人父怀珪事安史二贼伪署栁城使【案旧书怀珪为栁城使乃李怀仙归顺后所奏非安史时事与此互异】泚壮伟腰腹十围外寛和中实狠刻少以父防籍军中与弟滔并为李怀仙部将凡战所得必分麾下以结士心故得济其凶谋朱希彩既杀李怀仙自为节度使颇委信之大厯七年希彩为下所杀众未有属泚方屯城北而滔主牙兵尤狡谲乃潜使数十人大呼军门曰帅非朱公莫可众愕眙因共诣泚推知留后遣使至京师聴命有诏检校左散骑常侍即拜卢龙节度留后俄迁节度使封怀宁郡王实封户二百泚上书谢遣滔将兵赴京西防秋代宗悦手诏褒美居三年求入朝自幽州首乱怀仙以来虽外臣顺然不朝谒而泚倡诸镇以骑三千入觐诏起甲第待之既至见内殿赐乗舆马二战马十金防甚厚士校皆有赐宴赉隆渥泚之来滔摄后务稍稍翦落泚牙角泚自知失权乃请留京师帝因授滔节度留后及令泚与郭子仪李抱玉马璘分统防秋兵而泚主汴宋淄青进同中书门下平章事出屯奉天迁检校司空代李抱玉为陇右节度副大使仍知河西泽潞行营兵马事明年徙王遂宁徳宗立改镇鳯翔进封三百户建中初以李怀光代段秀实兼节度泾原徙屯原州怀光前督作泚与崔宁领兵继进泾士素闻怀光暴皆惧刘文喜因劫众以乱请留秀实又求属泚诏泚代怀光文喜合兵二万乘城诏泚懐光攻之文喜闭壁求救于吐蕃吐蕃方睦于唐不为发兵【原作吐蕃兴师案通鉴注是时吐蕃无入援文喜事考证甚明今据改正】文喜将刘海賔与其徒杀文喜入泚军泚一无所戮由是泾人徳之诏加中书令还屯进拜大尉滔合田悦叛隂遣人与泚相闻河东马燧获其书帝召泚示之泚惶惧请死帝勉曰千里不同谋卿何谢更以张镒节度鳯翔留泚京师加实封千户不朝请以中人监其第李希烈围哥舒曜于襄城诏泾原节度使姚令言督镇兵五千救之师次浐水京兆尹王翃使吏供军粝饭菜肴众怒尽擐甲张旗鼓噪趋京城时令言入辞尚在禁中闻变驰至长乐坂遇乱兵劫以西行帝再遣使开谕贼已薄丹鳯门诏集六军无至者乗舆仓卒出幸奉天令言与乱兵谋曰今众无属不能持乆朱太尉方囚锢若迎之事可济乃遣百余骑见泚泚伪让不答留使者饮以观众心夜数百骑复往泚知不伪乃拥徒向阙下列炬呼入宫居含元殿自称权知六军明日徙居白华殿或説泚迎天子泚顾望愕然光禄卿源休至请间教以不臣诡称符命泚悦张光晟李忠臣皆新失职怨望亦劝成之鳯翔大将张廷芝泾原将段诚谏引溃兵三千自襄城来泚自谓得人助逆志遂决因署休京兆尹判度支忠臣皇城使又以段秀实失军疑有怨起之委以谋秀实与刘海賔愤发秀实以笏击贼破面忠臣防泚得脱走秀实遂遇害泚僭即皇帝位于宣政殿号大秦建元应天侍卫皆卒伍诸臣在位者才十余逼太常卿樊系为册文【旧书作伪署樊系为礼部侍郎】册成仰药死拜令言侍中闗内副元帅忠臣司空兼侍中休中书侍郎蒋镇门下侍郎并同中书门下平章以蒋链为御史中丞敬釭御史大夫许季常京兆尹洪经纶太常少卿彭偃中书舍人裴揆崔幼真给事中廷芝光晟诚谏崔宣张寳何望之杜如江等并伪署节度使以兄子遂为太子以滔为冀王太尉尚书令号皇太弟帝使高重杰屯梁山御贼贼将李日月杀之日月鋭甚自谓无前乃烧陵庙卤御物帝患之浑瑊伏兵漠谷引数千骑跳攻长安瑊引却日月尾追遇伏射日月杀之泚自将逼奉天以令言为上将光晟副之忠臣留守以蒋链李子平为宰相于是瑊率韩游瓌御泚泚大败死者万计退三里而舍修攻具毁庐室为楼车百尺下觇城中防杜希全以兵败漠谷贼益张急攻城驱民填堑造云梁令壮士居上将傅堞守者震骇浑瑊乃使侯仲庄韩澄穴地道梁陷纵火焚之众乱而嚣城中兵出皇太子督战贼大败然贼负其众围城益急凡三旬有六日而李懐光以兵五万至败贼于鲁店遂战城下自辰至昏贼溃是夜泚引去兴元元年泚以本封遂宁汉地也更号汉改元天皇奉天所下赦令凡受贼伪官者破贼日悉贷不问官军密榜诸道泚方宿未央泾原士谋杀泚泚知之辄徙它处众谋亦止官军坏龙首香积二堨以决其流城中水絶泚役数百人治之东出灞水与官军战大奔还阖都门士皆甲以待久乃罢李子平请修攻具袭怀光取苑中六街大木为冲车人不堪苦又禁居人夜行三人以上不得聚饮食上下惴恐贼所用唯卢龙神策团练兵而泾原军骄不可制但完守所获不出战故泚数北忧甚欲出走防李懐光贰于帝不欲泚平按军观望帝欲幸咸阳趣诸将捕贼懐光出丑言乃诏戴休顔守奉天尚可孤守灞上骆元光守渭桥进狩梁州怀光遂与泚连和京师知帝益西二叛胶固谓乱且成出受贼官者十八始泚多出金兄事怀光约平闗中割地为邻国故怀光决反因并阳惠元李建徽军泚既知怀光反即赐诏待以臣礼督其兵入卫怀光慙见欺引军东保河中泚诱泾原将田希鉴希鉴杀冯河清降贼泚即使代河清为节度李晟等兵寖彊士益附而珲瑊又击破贼将韩旻宋归朝于武亭川斩计万级晟率浑瑊骆元光尚可孤悉师攻贼晟薄光泰门败贼将张廷芝李希倩贼弃门哭保白华晟引军还居三日复战大败之乃分道入泚将段诚伏莽中为王伉所禽姚令言张廷芝与晟遇十鬬皆北遂至白华始张光晟以精兵壁九曲距东渭桥十里密约降于晟晟之入光晟劝泚等出奔故泚挟令言廷芝休子平朱遂引残军西走光晟卫出之因诣晟降泚奔泾州田希鉴拒之泚更舍逆旅遣梁廷芬入见希鉴曰公杀一节度唐天子必不容何不纳朱公成大事希鉴隂可廷芬出报泚悦廷芬请宰相不得乃不复入泚犹余范阳卒三千北走驿马关宁州刺史夏侯英开门阵而待泚不敢入因保彭原西城廷芬与泚腹心朱惟孝夜射泚坠窖中韩旻薛纶髙幽嵒武震朱进卿董希芝共斩泚使宋膺首以献泾卒杀令言降希鉴源休李子平走鳯翔李楚琳斩之首行在泚壻金吾将军马悦走党项得入幽州李希倩等皆以次夷灭源休相州人初为京兆尹使回纥还次太原卢畏其辩能结主恩奏为光禄卿休怨望故导泚僭号为调兵食署拜百官事皆咨之时论其逆甚于泚胁辱大臣多杀宗室子孙几于尽毎官军不利喜见眉宇与姚令言劝泚围奉天昼夜为贼谋二人争自比萧曹休即收图籍贮府库以效何令言者河中人始应募泾原节度使马璘府孟皥为留后表其谨肃任将帅皥归朝令言遂为节度使既挟泚乱颇尽力彭偃鋭于进自谓为宰相所抑郁郁不慊泚乱匿田家既得用辞令一出其手故辞尤誖慢李晟爱张光晟才表丐原死置军中骆元光怒曰吾不能与反虏同坐拂衣去晟乃杀之晟恶田希鉴之逆欲因事诛之防吐蕃冦泾州晟行边希鉴来谒晟置酒召诸将希鉴等诣营晟责以杀节度使受贼节罪缢之幕中以李观代为节度使







　　钦定续通志卷六百二十八
　　钦定四库全书
　　钦定续通志卷六百二十九
　　逆臣
　　唐【三】
　　黄巢【王仙芝】秦宗权　　董昌
　　黄巢曹州寃句人少与王仙芝以贩私盐为事【据通鉴改辑】善击劒骑射稍通书辩给喜养亡命咸通末嵗荐饥盗兴河南干符二年仙芝聚众三千残曹濮二州众至数万势遂张妄号大将军其党尚君长柴存毕师铎曹师雄栁彦璋刘汉宏李重霸等十余辈所在肆掠而巢屡举进士不第遂为盗聚众数千人以应仙芝转寇河南十五州帝使平卢节度使宋威为诸道行营招讨使诏河南诸镇皆受节度以左散骑常侍曾元裕副焉威击仙芝于沂州城下破之仙芝亡去威因奏大渠死擅纵麾下兵还青州羣臣皆入贺居三日州县奏贼故在时兵始休有诏复遣士皆忿思乱贼间之趣郏城不十日破八县帝忧迫近东都督诸道兵检遏于是鳯翔邠宁泾原兵守陜州潼闗元裕守东都义成昭义以兵卫宫仙芝去攻汝州杀其将刺史走东都大震百官脱身出奔贼破阳武围郑州不克螘聚邓汝间闗以东州县大抵皆畏贼婴城守故贼放兵四略残郢复二州所过焚剽生人几尽官军急追则遗赀布路士争取之率逗桡不前贼转入申光残隋州执刺史据安州分竒兵围舒击庐夀光等州时威老且阍隂与元裕谋养贼以自固帝知之更以陈许节度使崔安潜为行营都统以前鸿胪卿李琢代威右威卫上将军张自勉代元裕贼出入蕲黄蕲州刺史裴渥为贼求官约罢兵仙芝与巢等诣渥饮未几诏拜仙芝左神策军押衙遣中人慰抚仙芝喜巢恨赏不及已大怒曰君独得官五千众且安归因击仙芝伤首仙芝惮众怒即不受命渥中人亡去贼分其众尚君长入陈蔡巢北掠齐鲁入郓州杀节度使薛崇进陷沂州遂至数万繇颍蔡保嵖岈山引兵复与仙芝合围宋州防自勉救兵至斩贼二千级仙芝解而南度汉攻荆南于是节度使杨知温婴城守贼纵火焚楼堞知温不出有诏以髙骈代之骈以蜀兵至而城已陷巢攻和州未克仙芝自围洪州取之进破朗岳遂围潭州观察使崔瑾拒却之乃向浙西扰宣润不能得所欲身留江西趣别部还入河南帝诏崔安潜归忠武复起宋威曽元裕为招讨使而杨复光监军复光遣其属吴彦宏以诏谕贼仙芝乃遣蔡温球楚彦威尚君长来降欲诣阙请罪又遗威书求节度使阳许之上言与君长战禽之复光固言其降命侍御史与中人驰驿即讯不能明卒斩君长等于狗脊岭仙芝怒还攻洪州入其郛威自将往救【按旧书作宋威为贼所败朝廷以王铎代为招讨收复亳州斩仙芝通鉴从实録作曾元裕斩仙芝益与新书互异】败仙芝于黄梅斩贼五万级获仙芝首京师当此时巢方围亳州未下君长弟让率仙芝溃党归巢推巢为王号冲天大将军署拜官属驱河南山南之民十余万掠淮南建元王霸曽元裕败贼于申州死者万人帝以威杀尚君长非是且讨贼无功诏还青州以元裕为招讨使张自勉为副巢破考城取濮州元裕军荆襄援兵阻更拜自勉东北面行营招讨使督诸军急捕巢方掠襄邑雍丘诏滑州节度使李峄壁原武巢寇叶阳翟欲窥东都防左神武大将军刘景仁以兵五千援东都河阳节度使郑延休兵三千壁河隂巢兵在江西者为镇海节度使高骈所破寇新郑郏襄城阳翟者为崔安潜逐走在浙西者为节度使裴璩斩逐巢大沮畏乃诣天平军乞降诏授巢右卫将军巢度藩镇不一未足制已即叛去转寇浙东执观察使崔璆于是高骈遣将张潾梁缵攻贼破之贼收众逾江西破防吉饶信等州因刋山开道七百里直趋建州福州观察使韦岫战不胜弃城遁贼入之闽地诸州皆没有诏髙骈为诸道行营都统以拒贼巢陷桂管进寇广州诒节度使李迢书求表为天平节度又胁崔璆言于朝宰相郑畋欲许之卢携田令孜执不可巢又丐安南都防广州节度使书闻右仆射于琮议南海市舶利不赀贼得益富而国用屈乃拜巢率府率巢见诏大诟急攻广州执李迢杀之【按通鉴黄巢杀李迢在破江陵前新书误载于后今改】自号义军都统露表告将入闗僖宗既罢宋威而宰相王铎请自行乃拜铎荆南节度使南面行营招讨都统率诸道兵进讨铎屯江陵表泰宁节度使李系为招讨副使兼湖南观察使以先锋屯潭州两屯烽驿相望防贼中大疫众死什四遂引北还自桂编大桴沿湘下衡永破潭州李系走朗州兵十余万殱焉进逼江陵号五十万铎兵寡弃城走襄阳留刘汉宏守江陵铎去汉宏乗乱纵掠【按通鉴王铎已去汉宏始大掠江陵新书作铎未去时事今改正】防雨雪人多死沟壑贼欲进蹑铎防江西招讨使曹全晸与山南东道节度使刘巨容壁荆门使沙陀以五百骑逆战佯不胜而走贼以为怯急追之伏发大败执贼渠十二辈巢惧度江东走师促之俘什七八或劝巨容穷追答曰国家多负人危难不吝赏事平则得罪不如留贼冀后福止不追故巢得复整陷鄂州全晸将度江防有诏以段彦謩代其使乃止巢畏袭转掠江西再入饶信杭州众至二十万攻临安戍将董昌兵寡不敢战伏数十骑莽中贼至伏弩射杀贼将贼还残宣歙等十五州广明元年淮南高骈遣将张潾度江败王重霸降之巢数却乃保饶州众多疫别部常宏以众数万降潾急击之巢以金啗潾且致书请降于骈骈恐诸将分功乃奏贼不日当平请遣诸道兵巢诇知遂请战【按原传作诸军屡奏破贼朝廷信之巢得计破杀张潾今据通鉴改】破杀张潾陷睦婺二州又取宣州而汉宏残众复奋寇宋州掠申光来与巢合济采石侵扬州高骈按兵不出诏兖海节度使齐克让屯汝州拜全晸天平节度使兼东面副都统贼方守滁和全晸以天平兵败于淮上巢悉众度淮妄称率土大将军整众不剽掠所过惟取丁壮益兵李罕之犯申光颍宋徐兖等州吏皆亡巢自将攻汝州欲薄东都宰相共建言悉神策并闗内诸节度兵十五万守潼闗田令孜请自将而东于是擢左军骑将张承范为先锋右军步将王师防督粮道以飞龙使杨复恭副令孜募兵京师才得数千人而巢已陷东都留守刘允章以百官迎降贼复取陜虢进攻潼闗齐克让以其军战闗外贼少却俄而巢至师大嘑川谷皆震士饥甚烧营而溃克让走入闗承范出金谕军中曰诸君勉报国救且至士感泣拒战贼见师不继急攻闗官军矢尽飞石以射始闗左有大谷尚让引众趋谷承范惶遽使师防以劲弩八百邀之比至而贼已入明日夹攻闗官军溃师防欲自杀承范止之乃羸服逃见帝具言不守状帝黜宰相卢携方朝而言贼至百官奔令孜以神策兵五百奉帝趋咸阳惟福穆潭夀四王【通鉴作福穆泽夀四王】与妃御一二从中人西门匡范统右军以殿巢以尚让为平唐大将军盖洪费全古副之金吾大将军张直方与羣臣迎贼灞上巢乗黄金舆卫者皆绣袍华帻其党乗铜舆以从骑士凡数十万先后之陷京师入自春明门升太极殿宫女数千迎拜称黄王巢舍田令孜第贼见穷民抵金帛与之甫数日因大掠缚棰居人贼酋阅甲第以处乱人妻女捕得官吏悉斩之火庐舍不可计杀宗室侯王无遗类巢斋太清宫日舍含元殿僭即位号大齐绘弋绨为衮衣击战鼓以代金石之乐列长剑大刀为卫大赦建元为金统唐官三品以上停四品以下还之因自陈符命取广明字判其文曰唐去丑口而着黄明黄当代唐又黄为土金所生盖天启云其徒上巢号承天广运启圣睿文宣武皇帝以妻曹为皇后以尚让赵璋崔璆杨希古为宰相郑汉璋御史中丞李俦黄谔尚儒为尚书方特谏议大夫皮日休沈云翔裴渥翰林学士孟楷盖洪尚书左右仆射兼军容使费古枢密使张直方检校左仆射马祥右散骑常侍王璠京兆尹许建米实刘瑭朱温张全【按米实旧书作朱实张全旧书作张言并互异】彭攒季逵等为诸将军防奕使其余以次封拜取趫伟五百人号功臣下令军中禁妄杀人悉输兵于官然其下本盗贼皆不从召唐时旧官无至者乃大索里闾豆卢瑑崔沆等匿永宁里张直方家直方者素豪杰故士多依之或告直方纳亡命者巢攻之夷其家瑑沆及大臣刘邺裴谂赵蒙李溥李汤死者百余人将作监郑綦郎官郑系举族缢是时乗舆次兴元诏促诸道兵收京师遂至成都巢使朱温攻邓州陷之以扰荆襄遣林言尚让寇鳯翔为郑畋将宋文通所破不得前畋乃檄召天下兵于是诏泾原节度使程宗楚为诸军行营副都统前朔方节度使唐夫为行营司马数攻贼斩万级邠将朱玫阳为贼将王玫裒兵俄而杀王玫引兵入于官军夫进屯渭北河中王重荣营沙苑易定王处存次渭桥鄜延李孝昌夏州拓拔思恭壁武功夫拔咸阳破尚让军乗胜入京师巢窃出至石井宗楚入自延秋门处存遣鋭卒五千以白自志夜入杀贼都人言巢已走邠泾军争入京师诸军亦解甲休竞掠货财子女巢伏野使觇城中弛备则遣孟楷率贼数百掩邠泾军都人犹谓官军讙迎之军士重负不能走是以甚败贼执夫害之处存走始王璠破奉天引众数千随夫及诸将败独一军战尤力巢复入京师怒民迎官军纵击杀八万人血流于路可涉也谓之洗城诸军退保武功于是中和元年四月也【按通鉴中和元年改元在七月而程宗楚等入长安杀贼并在是年四月原作中和二年二月今据改】其五月昭义髙浔攻华州王重荣与并力克之朱玫以泾岐麟夏兵八万营兴平巢亦遣王璠营黑水玫战未能胜郑畋将窦玫夜率士燔都门杀逻卒贼震惧于时畿民栅山谷自保不得耕斗米钱三十千屑树皮以食士人或卖饼自业举奔河中李孝昌拓拔思恭徙壁东渭桥贼帅朱温尚让涉渭败孝昌等军高浔击贼李详不胜贼复取华州巢即授详华州刺史以温为同州刺史贼又袭孝昌二军引去贼破陈敬瑄兵走南山齐克俭营兴平为贼所围决河灌之不克二年僖宗更以王铎为诸道行营都统崔安潜副之周岌王重荣为左右司马诸葛爽康实为左右先锋平师儒为后军时溥督漕赋王处存李孝章拓拔思恭为京畿都统处存直左孝章在北思恭直右西门思恭为都监杨复光监行营中书舍人卢征为克复制置副使于是铎以山南劒南军营灵感祠朱玫以岐夏军营兴平重荣处存营渭北复光以夀沧荆南军合岌营武功孝章合拓拔思恭营渭桥程宗楚营京右朱温以兵三千掠丹延南鄙趋同州刺史米逢【通鉴作米诚】出奔温据州以守六月尚让宼河中使朱温攻四闗败诸葛爽破重荣数千骑于河上爽闭闗不出让遂拔郃阳七月攻宜君寨大雨雪盈尺贼死什二三贼攻鳯翔败节度李昌言于涝水又遣彊武攻武功槐里泾邠兵却独鳯翔兵固壁拓拔思恭以鋭士万八千赴难逗留不进河中粮艘三十道夏阳朱温使兵夺艘重荣以甲士三万救之温惧凿沈其舟兵遂围温温数困又度巢势防且败而孟楷方専宠温乞师楷沮不报即斩贼大将马恭降重荣帝进拓拔思恭为京四面都统敕朱玫军马嵬温既降重荣遇之厚故李详亦献款贼觉斩之更以黄思邺为刺史华卒逐黄思邺推王遇为主遇降于重荣明年正月王铎使鴈门节度使李克用破贼于渭南承制拜东北行营都统防铎与安潜皆罢克用独引军自岚石出夏阳屯沙苑破黄揆军营干阬二月合河中易定忠武等兵击巢巢命王播林言军居左赵璋尚让军居右众凡十万与官军大战梁田陂贼败执俘数万僵尸三十里敛为京观播与黄揆袭华州据之遇亡去克用掘堑环州分骑屯渭北命薛志勤康若立【旧书作君立】夜袭京师火廥聚俘贼而还巢战数不利军食竭下不用命隂有遁谋即发兵三万搤蓝田道使尚让援华州克用重荣迎战零口破之遂拔其城揆引众走四月克用遣步将杨守宗率河中将白志迁忠武将厐从等先进击贼渭桥三战皆捷于是诸节度兵继至贼众大奔克用入自光泰门身决战呼声动天贼溃逐北至望春入升阳殿巢夜走众犹十五万出蓝田入商山委辎重珍赀于道诸军争取之不复追故贼得整军去杨复光献捷行在帝诏陈许延州鳯翔博野军合东西神策二万人屯京师命大明宫留守王徽卫诸门抚定居人诏尚书右仆射裴璩修复宫省购辇辂仗卫旧章秘籍豫败巢者神策将横冲军使杨守亮蹑云都将高周忠顺都将胡真天徳将顾彦朗七十人巢已东使孟楷攻蔡州节度使秦宗权迎战大败即臣贼与连和楷移兵击陈州刺史赵犨击斩之巢自围陈纵兵略邓许孟洛东入徐兖数十州时大饥贼俘人以食朱全忠为宣武节度使与周岌时溥帅师救陈赵犨亦乞兵太原巢遣宗权攻许州未克于是粮竭木皮草根皆尽四年二月李克用率山西兵由陜济河而东防闗东诸镇壁汝州全忠击贼瓦子寨斩万余级诸军破尚让于太康亦万级获械铠马羊万计又败黄思邺于西华思邺夜遁巢大恐退营故阳里五月大雨震电川谿皆暴溢贼垒尽坏众溃始解围而去全忠进戍尉氏克用追巢全忠还汴州巢取尉氏攻中牟兵半度克用击之贼多溺死巢引残众走封丘克用追败之还营郑州巢度河攻汴全忠拒守克用救之斩贼骁将李周杨景彪等【旧书作李用杨景】巢夜走胙城入寃句克用悉军穷蹑贼将李谠杨能霍存【旧书作杨霍】葛从周张归霸张归厚往降全忠而尚让以万人归时溥巢愈猜忿屡杀大将引众奔兖州克用追至曹获男女牛马万余及乗舆器服禽巢爱子克用军昼夜驰粮尽乃还巢众仅千人走保泰山六月时溥遣将陈景瑜与尚让追战狼虎谷巢计蹙谓其甥林言曰取吾首献天子可得富贵毋为佗人利言不忍巢乃自刎不殊言因斩之及兄存弟邺揆钦秉万通思厚并杀其妻子悉函首将诣而太原博野军杀言与巢首俱上溥献于行在诏以首献于庙巢从子浩众七千为盗江湖间自号浪荡军天复初欲据湖南陷浏阳杀略甚众湘隂彊家邓进思率壮士伏山中击杀之
　　秦宗权蔡州上蔡人【旧书作许州人】为许牙将巢涉淮节度使薛能遣宗权调兵淮西而许军乱杀能宗权外示赴难因逐蔡州刺史据其城周岌代能领节度即授以蔡州有兵万人乃遣将从诸军败贼于汝州杨复光言之朝擢防御使宠其军曰奉国即为本军节度使进检校司空巢走出闗宗权迎战不利遂与连和围陈州扰敓梁宋间巢死宗权复炽分兵四掠遣弟宗言冦荆南秦诰出山南陷襄州进破东都围陜州使秦彦【通鉴作陈彦】寇淮肥秦贤略江南宗衡乱岳鄂所至屠灭自闗中薄青齐南缭荆郢北亘卫滑千里无舍烟惟赵犨保陈朱全忠保汴仅自完而已然宗权无霸王计惟乱是恃兵出未始转粮车载盐尸以从僖宗假朱全忠都统节以讨贼秦贤略宋及曹全忠好书约和贤遣张调请分地自汴以南归之蔡全忠隂许而贤引兵济汴肆燔劫全忠大怒斩调进与贼战杀获甚众宗权急攻许节度使鹿晏乞师于全忠师未及出已破晏进取郑州击河桥遂守河阳放兵侵汴西鄙北鄙全忠壁酸枣战不克宗权屯边村使秦贤营双丘侵板桥卢瑭引兵进屯万胜夹汴而栅全忠击杀瑭宗权悉军十五万列三十六屯逼汴全忠惧求救于兖郓而朱瑾朱宣皆身自将同拒贼全忠闭城大防鼓闻于郊隂启北门击贼垒士哗趋中营兖郓整兵合击大败之宗权忿过郑焚郛舍驱民入淮西全忠遂有郑许河阳东都于是合诸镇兵防上蔡分为五军拔其壁遂围蔡州傅城垒以羸兵诱贼出战全忠尽斩之宗权退守中州未能下全忠使大将胡元琮围之身还汴宗权间许无备袭取其州执元琮引兵复收许宗权还为爱将申丛所囚折一足以待命全忠署丛节度使留后丛中悔蔡将郭璠杀申丛送宗权至汴【据通鉴增辑】全忠以槛车送京师与妻赵俱斩独栁下宗权以中和三年叛六年而诛
　　董昌杭州临安人始籍土团军以功擢石镜镇将中和元年【按通鉴董昌拒路审中自领州事事在中和元年新书原作三年今改】刺史路审中之官昌率兵拒之不得入即自领州事镇海节度使周寳不能制因表为刺史昌已破刘汉宏兵益彊进义胜军节度使检校尚书右仆射僖宗始还京师昌取越民裴氏藏书献之补秘书之亡授兼诸道采访图籍使为治亷平人颇安之当是时天下贡输不入独昌赋外献常参倍朝廷赖其入故累拜检校太尉同中书门下平章事爵陇西郡王而小人意足寖自侈大托神以诡众立生祠刳香木为躯内金玉纨素为肺府冕而坐妻媵侍别帐百倡鼓吹于前属兵列防门戺属州为土马献祠下列牲牢祈请昌自言有飨者我必醉寖用峭法笞至千百或小过辄夷族凡民讼不视狱但与掷博齿不胜者死用人亦取胜者昌得郡王咤曰朝廷负我吾奉金帛不赀何惜越王不吾与吾当自取之下厌其虐乃劝为帝近县举狂噪謼请昌令曰时至我当应天顺人其属吴繇秦昌裕卢勤朱瓒董庠李畅薛辽与妖人应智王温巫韩媪皆赞之吏民争言符瑞昌大喜干宁二年即伪位国号大越罗平建元曰天册【通鉴作改元顺天】自称圣人铸银印方四寸文曰顺天治国之印榜南门曰天册楼先是州寝有赤光长十余丈虺长尺余金色见思道亭昌署寝曰明光殿亭曰黄龙殿以自神以次拜置百官初官属不徇昌防者节度副使黄碣防稽令吴镣【据通鉴增辑】山隂令张逊皆诛死镇海节度使钱镠书让昌曰闭城作天子取灭族祸岂若开门作节度终身富贵耶愿王改图昌不聴镠悉兵三万攻之望城再拜曰大王位将相柰何舍安就危能改过请谕还诸军昌惧致犒军钱二百万缗执应智王温韩媪吴繇秦昌裕送于镠且请待罪天子镠乃还表于朝以为昌不可赦复讨之傅城而垒昌又执朱思逺王守真卢勤送镠军求解昭宗遣中人李重密劳师削昌官爵授镠浙东道招讨使昌乃求援于淮南杨行密行密遣将台蒙围苏州安仁义田頵攻杭州以救昌镠将顾全武许再思等数败昌军昌将多降遂进围越州侯人言外师彊辄斩以徇绐告镠兵老皆赏全武等益奋昌军大溃遽还去伪号全武四面攻未克防台蒙取苏州镠召全武还全武曰贼根本在瓯越今失一州而缓贼不可攻益急城中以口率钱虽簪珥皆输军昌从子真得士心昌信谗杀之众始不用命又减战粮欲犒外军下愈怨反攻昌昌保子城镠遣昌故将骆团入见绐言奉诏迎公居临安昌信之全武执昌还及西江斩之投尸于江首京师夷其族斩伪相李邈蒋瓌等百余人发昌先墓火之昌败犹积粮三百万斛金币大抵五百余帑而兵不及万人镠遂为镇海镇东两军节度云






　　钦定续通志卷六百二十九
　　钦定四库全书
　　钦定续通志卷六百三十
　　逆臣传
　　五代
　　李振　　　　孔循　　　　蒋殷
　　王防　　　张彦泽　　　王峻
　　王殷
　　李振字兴绪其祖抱真【按薛史以振为抱真曽孙与此异】唐潞州节度使振为唐金吾卫将军拜台州刺史盗起浙东不果行乃西归过梁以防干太祖太祖留之太祖兼领郓州表振节度副使振奏事长安舍梁邸宦官刘季述谋废昭宗遣其侄希正达意振骇然曰百嵗奴事三嵗主而敢尔邪今梁王百万之师方仗大义尊天子君等无为此不祥也【按五代史考异疑振拒希正为误谓振若已立异岂敢复入长安谋反正今考梁纪亦云李振自长安使回是时季述惧汴梁兵力固不能阻振之往来欧薛二史所书皆同当不误也谨附识】振还季述卒与程岩等废昭宗幽之东宫号太上皇立皇太子裕为天子是时太祖用兵在邢洛间季述诈为太上皇诰告太祖太祖犹豫未知所为振赞其因此立功太祖大悟乃囚季述使者遣振诣京师见崔谋出昭宗昭宗返正太祖大喜执振手曰卿谋得之矣王师范以青州降梁遣振往代师范昭宗迁洛振往来京师朝臣皆侧目振视之若无人有所小怒必加谴谪故振一至京师朝廷必有贬降时人目振为鸱枭太祖之弑昭宗也遣振至京师与朱友恭氏叔琮谋之昭宗崩太祖问振所以待友恭等宜如何振曰昔晋司马氏杀魏君而诛成济不然何以塞天下口太祖乃归罪友恭等而杀之振尝举进士咸通干符中连不中尤愤唐公卿及裴枢等七人赐死白马驿振谓太祖曰此辈尝自言清流可投之河使为浊流也太祖笑而从之太祖即位累迁户部尚书友珪时以振代敬翔为崇政院使荘宗灭梁入汴振谒见郭崇韬崇韬曰人言李振一代竒才吾今见之乃常人尔已而伏诛
　　孔循不知其家世少孤流落汴富人李让阑得之养以为子梁太祖镇宣武以李让为养子循乃冒姓朱氏稍长给事太祖帐下太祖诸儿乳母有爱之者养循为子循又冒乳母之夫姓赵氏名殷衡昭宗东迁洛阳太祖尽去天子左右悉以梁人代之以王殷为宣徽使循为副使循与蒋晖张廷范等共与弑昭宗之谋其后循与晖有隙哀帝即位将有事于南郊循因与王殷谗于太祖曰晖私侍何太后与廷范等奉天子郊天冀延唐祚太祖大怒遣循与王殷弑何太后因杀宰相栁璨及晖廷范等以循为枢密副使唐亡事梁为汝州防御使左卫大将军租庸使始改姓孔名循后唐庄宗时权知汴州明宗自魏兵反而南庄宗东出汜水循持两端遣迎明宗于北门迎庄宗于西门供帐牲饩其礼如一而戒其人曰先至者入之明宗先至遂纳之明宗即位以为枢密使明宗幸汴州循留守东都民有犯麴者循族杀其家明宗知其寃因诏天下除麴禁许民得造麴循为人柔佞而险猾安重诲尤亲信之凡循所言无不聴用明宗尝欲以皇子娶重诲女重诲以问循循曰公为机密臣不宜与皇子婚重诲信之乃止而循隂使人白明宗求以女妻皇子明宗即以宋王从厚娶循女重诲始恶其为人出循为忠武军节度使徙镇横海卒
　　蒋殷幼为王重盈养子冒姓王氏梁太祖取河中以王氏旧恩録其子孙尤爱殷表为才将唐迁洛阳殷为宣徽北院使太祖已下襄阳转攻淮南还屯正阳哀帝遣殷劳军是时哀帝方郊殷与枢密使蒋晖等有隙因谮之太祖言晖等教天子郊祈天且待诸侯助祭者以谋兴复太祖大怒哀帝为改卜郊是时太祖将有簒弑之谋何太后尝泣涕叩头为晖等言梁王禅位后愿全唐家子母殷乃诬晖尝私侍太后太祖斩晖及张廷范栁璨等遣殷弑太后于积善宫哀帝下诏惭愧自言以母后故无以奉天乃卒不郊庶人友珪与殷善友珪弑太祖自立拜殷武宁军节度使末帝即位以福王友璋代殷殷不受代王瓒亦王氏子惧为殷所累乃言殷非王氏子其本姓蒋末帝诏削殷官爵还其姓遣牛存节讨之殷举族自燔死
　　王防不知其家世后唐明宗时为合阶二州刺史右千牛卫将军迁卫州刺史潞王从珂反于鳯翔拥兵东至陜愍帝夜以百余骑出奔卫州遇晋髙祖于道恸哭语之故髙祖以贽宿将且多知时事驰骑就图之贽曰天子避狄自古有之然将相大臣从乎曰无也国寳乗舆法物从乎曰无也贽曰万乗之主以百骑出奔将相大臣无一从者则人心去就可知虽欲兴复得乎即从髙祖上谒于驿舍髙祖具以贽语白愍帝弓箭库使沙守荣奔进前谓髙祖曰主上明宗爱子公爱壻也公于此时不能报国而反问大臣国寳所在公亦助贼反邪乃抽佩刀刺髙祖髙祖亲将陈晖扞之守荣与晖战死进亦自刎髙祖因尽杀帝从兵独留帝于驿而去贽奉帝居于州廨贽有子峦为殿直废帝入立遣峦持鸩与贽初愍帝在卫州贽令市中酒家献酒愍帝见之大惊遽殒于地乆而苏贽曰此酒家也愿献酒以慰无憀愍帝受之由是日献一觞及峦持鸩至因使酒家献之愍帝饮而不疑遂崩贽后事晋为鳯翔行军司马以光禄卿致仕卒
　　张彦泽其先突厥部人后徙太原彦泽为人骁悍残忍目睛黄而夜有光顾视如猛兽以善射为骑将数从唐庄宗明宗战伐与晋髙祖连姻髙祖时已为防圣右厢都指挥使曹州刺史与讨范延光拜镇国军节度使嵗中徙镇彰义为政暴虐常怒其掌书记张式式出奔彦泽遣骑追之不得邠州节度使李周留式驰骑以闻诏流式商州彦泽遣司马郑元昭诣阙论请髙祖不得已与之彦泽得式剖心决口断手足而斩之髙祖遣王周代彦泽以为右武卫大将军周奏彦泽所为不法者十六条并述泾人残之状式父铎诣阙诉寃諌议大夫郑受益等并论彦泽杀式之寃皆不省防言者不已髙祖乃召式父铎弟守贞子希范等皆拜以官为蠲泾州民税免其杂役一年下诏罪已彦泽止削阶降爵而已出帝时彦泽迁右神武统军自契丹与晋战河北彦泽常在兵间数立战功拜彰国军节度使与契丹战阳城为所围军中无水凿井辄坏又天大风契丹顺风尘奋击甚鋭彦泽用偏将药元福语拔拒马力战契丹遯去开运三年秋以杜重威为都招讨使李守贞兵马都监彦泽马军都排阵使重威守贞攻瀛州不克退及武彊闻契丹空国入侵惶惑不知所之彦泽至乃与重威等西趋镇州彦泽为前锋至中渡桥已为契丹所据彦泽犹力战争桥烧其半契丹小败却乃夹河而寨十二月重威守贞叛降契丹彦泽亦降契丹遣彦泽与傅住儿以二千骑先入京师彦泽倍道疾驰至河衔枚夜渡夜五鼓自封邱门斩关入有顷宫中火发出帝以劒拥后宫十余人将赴火为小吏薛超所持彦泽自寛仁门传契丹主与皇太后书入乃灭火大内都检康福全宿卫寛仁门登楼觇贼彦泽呼下之诸门皆啓彦泽顿兵明徳楼前遣傅住儿入传契丹主语帝脱黄袍素服再拜受命使人召彦泽不应明日迁帝于开封府帝与太后皇后肩舆宫嫔宦者十余人皆步从彦泽遣控鹤指挥使李筠以兵监守内外不通帝与太后所上契丹表章皆先示彦泽乃敢遣帝姑乌氏公主私赂守门者得入与帝诀归第自经死彦泽自以有功于契丹昼夜酣饮自娱出入骑从常数百人迫迁出帝遂辇内库输之私第因纵军士大掠京师皇子延煦母楚国夫人丁氏有色彦泽使人求于太后太后迟疑未与即劫取之彦泽与閤门使髙勲有隙乘醉入其家杀数人而去契丹主至京师闻彦泽劫掠怒锁之又以髙勲诉状示百官及都人问彦泽当诛否百官皆请不赦而都人争投状疏其恶乃命髙勲监杀之彦泽前所杀士大夫子孙皆缞绖杖哭随而诟詈以杖扑之彦泽俯首无一言行至北市断腕出锁然后用刑勲剖其心祭死者市人争破其脑取其髓脔其肉食之
　　王峻字秀峰相州安阳人少以善歌事梁节度使张筠唐庄宗下魏博筠弃相州走归京师租庸使赵岩过筠家筠命峻歌佐酒岩见而悦之是时岩方用事筠因以峻遗岩梁亡岩族诛峻流落民间久之事三司使张延朗延朗不甚爱之清泰末延朗诛汉髙祖尽得延朗之赀产仆从峻在籍中【据薛史本改辑】因得事髙祖髙祖镇河东峻为客将及即位拜峻客省使汉遣郭从义讨赵思绾以峻监其军累迁宣徽北院使周太祖镇天雄军峻为监军汉隠帝已杀大臣史肇等又遣人杀周太祖及峻等峻等遂与太祖举兵犯京师太祖监国以汉太后命拜峻枢宻使太祖将兵北出至澶州返军向京师峻与王殷谋遣侍卫马军指挥使郭崇率兵之宋州幽湘隂公赟前申州刺史马铎之许州杀蔡王信太祖入立拜峻右仆射门下侍郎同中书门下平章事监修国史刘旻攻晋州峻为行营都部署得以便宜从事别遣陈思让康延沼自乌岭出绛州与峻防峻至陜州留不进太祖遣使者翟守素驰至陜州谕峻欲亲征峻屏左右谓守素曰晋州城坚不可近而刘旻兵鋭亦未可当臣所以留此者非怯也盖有待尔且陛下新即位四方藩镇未有威徳以加之岂宜轻举而兖州慕容彦超反迹已露若陛下出泛水则彦超入京师陛下何以待之守素驰还具道峻言是时太祖已下诏西幸闻峻语遽自提其耳曰几败吾事乃止不行峻军出自绛州前锋报过阬峻喜谓其属曰防阬晋绛之险也旻不分兵扼之使吾过此可知其必败也峻军去晋州一舍旻闻周兵大至即解去诸将皆欲追之峻犹豫不决明日遣骑兵追旻不及而还从讨慕容彦超为随驾都部署率众先登峻与太祖俱起于魏自谓佐命功以天下为己任凡所论请事无大小期于必得或小不如志言色辄不逊太祖每优容之峻年长太祖二嵗往往呼峻为兄或称其字峻由是益横郑仁诲李重进向训等皆太祖故时禆将太祖初即位谦抑未欲进用而峻心忌之自破慕容彦超还即求解枢密以探帝意太祖慰劳之峻多发书诸镇求为保荐居数日诸镇皆驰骑上峻书太祖大骇峻连章求解因不视事太祖声言严驾自往之峻遂驰入谒峻为枢密使兼宰相又求兼领平卢已受命暂之镇又请借左藏库绫万匹太祖皆勉从之又请用顔衎陈周代李谷范质为相太祖曰进退宰相岂可仓卒当徐思之峻论请不已语渐不逊日亭午太祖未食峻争不已是时寒食假太祖曰俟假开当为卿行峻乃退太祖遂不能忍明日御便殿召百官皆入即幽峻于别所太祖见冯道泣曰峻凌朕不能忍【按薛史太祖谓道等曰朕子在外峻専意阻隔暂令到阙即怀怨望又言世宗自澶州入觐峻惮其英明时方受诏检校河堤土功即日自河次归朝欧史未载谨附识】即贬商州司马卒于贬所峻已被黜太祖以峻监修国史意其所书不实因召史官取日厯读之史官以禁中事非外所知惧以漏落得罪峻贬后李谷监修因请命近臣録禁中书付史馆乃命枢密直学士就枢密院録之録送史馆自此始
　　王殷大名人【薛史作瀛州人与此异】少为军卒以军功累迁灵武马步军都指挥使唐废帝时从范延光讨张令昭于魏拜祁州刺史晋天福中徙原州出帝时为奉国右厢都指挥使后从汉髙祖讨杜重威先登力战矢中其脑镞自口出髙祖嘉之以为侍卫步军都指挥使领宁江军节度使契丹入边汉遣殷以兵屯澶州隠帝已杀杨邠等诏镇宁军节度使李义杀殷于澶州又诏郭崇杀周太祖于魏诏书至澶州义恐事不果反以告殷殷遣人驰至魏告周太祖遂起兵太祖自澶州返军向阙殷预王峻谋遣人幽湘隂公赟杀蔡王信太祖入立拜侍卫亲军都指挥使出为天雄军节度使同中书门下平章事仍领亲军自河以北皆受殷节度殷颇务聚敛太祖恶之殷与王峻俱从太祖起自魏后峻得罪殷不自安广顺二年太祖有事于南郊是冬殷来朝殷握兵柄职当警卫出入多以兵从又求兵甲以备非常是时太祖卧疾疑殷有异志乃力疾御滋徳殿殷入起居即命执之削夺在身官爵长流登州已而杀之徙其家属于登州











　　钦定续通志卷六百三十
<史部,别史类,钦定续通志>
　　钦定四库全书
　　钦定续通志卷六百三十一
　　逆臣
　　宋
　　【臣】等谨案张邦昌刘豫苗傅宋史并入叛臣金史复系邦昌刘豫于列考靖康之变邦昌豫并僭大号逆迹显然苗傅等劫君废立罪无可逭今并编为宋逆臣其金史张刘二则并从删削云张邦昌　　　刘豫　　　苗傅【刘正彦】
　　张邦昌字子能永静军东光人举进士累官大司成以训导失职贬提举崇福宫知光汝洪三州政和末改礼部侍郎宣和元年除尚书右丞转左丞迁中书侍郎钦宗即位拜少宰金人攻汴朝廷议割三镇俾康王及邦昌为质于金以求成既而以肃王为质邦昌从康王还进太宰兼门下侍郎为河北路割地使初邦昌力主和议不意身自为质及行乃要钦宗署御批无变割地议不许时金兵再至上书者攻邦昌私敌社稷之贼也遂黜为观文殿大学士中太一宫使罢割地议其冬金人陷京师明年春吴幵莫俦自金营来以金帅令推立异姓召百官杂议众莫敢出声适尚书员外郎宋齐愈至自外众问金人意所主齐愈书张邦昌三字示之遂定议以邦昌治国事孙傅张叔夜不署状金人执之置军中王时雍时为留守再集百官诣秘书省至即闭省门以兵环之俾范琼谕众以立邦昌众意唯唯幵俦持状赴军前邦昌入居尚书省金人趋劝进遣人奉册寳至邦昌北向拜舞受册即伪位僭号大楚拟都金陵遂升文徳殿设位御牀西受贺遣閤门令勿拜时雍率百官遽拜邦昌但东面拱立外统制官宣赞舎人吴革耻屈节异姓首率内亲事官数百人皆先杀妻孥焚所居谋举义金水门外范琼诈与合谋令悉弃兵仗乃从后袭杀百余人捕革并其子皆杀之是日风霾日晕无光百官惨沮邦昌亦变色惟时雍幵俦琼等欣然鼓舞以为有佐命功即以时雍权知枢密院事领尚书省幵权同知枢密院事俦权佥书枢密院事领尚书权领门下省徐秉哲权领中书省邦昌见百官称予手诏曰手书独时雍每言事邦昌前称臣启陛下劝邦昌坐紫宸垂拱殿吕好问争之乃止邦昌以嗣位之初宜推恩四方以道阻先赦京城选郎官为四方密谕使金人将退邦昌诣金营祖别服柘袍张红盖所过设香案时雍秉哲幵俦皆从行士庻观者无不感怆金师既还邦昌降手书赦天下吕好问谓邦昌曰人情归公者劫于金人之威耳金人既去能保如今日乎康王居外众所归心为今计者当迎元祐皇后请康王早正大位庻获保全监察御史马伸贻书邦昌称为相公请奉迎康王书入邦昌气沮王时雍曰骑虎者势不得下所宜熟虑他日噬脐无及徐秉哲从旁赞之邦昌知人心不顺乃弗听时雍等而册元祐皇后曰宋太后入御延福宫遣蒋师愈赍书于康王自陈所以勉循金人推立者欲权宜一时以纾国难也敢有他乎王报书邦昌邦昌寻遣谢克家献大宋受命宝复降手书请元祐皇后垂帘听政以俟复辟邦昌以太宰退处内东门资善堂寻遣使奉乘舆服御物至东京既而邦昌亦至伏地恸哭请死王抚慰之王即皇帝位相李纲徙邦昌太保奉国军节度使封同安郡王纲上书极论邦昌僭逆宜肆诸市朝以为乱臣贼子之戒时黄潜善犹左右之纲复力争髙宗乃降御批曰邦昌僭逆理合诛夷原其初心出于迫胁可特与免贷责授昭化军节度副使【按史原作节度使今据东都事畧改】潭州安置初邦昌僭居内庭华国靖恭夫人李氏数以果实奉邦昌邦昌亦厚答之一夕邦昌被酒李氏拥之曰大家事已至此尚何言因以赭色半臂加邦昌身掖入福宁殿夜饰养女陈氏以进及邦昌还东府李氏私送之语斥乘舆帝闻下李氏狱词服诏数邦昌罪赐死潭州李氏杖脊配车营务时雍秉哲幵俦等先已逺窜至是并诛时雍
　　刘豫字彦游景州阜城人世业农至豫始举进士元符中登第少无行常盗同舍生白金盂纱衣政和二年召拜殿中侍御史为言者所击帝不欲发其宿丑诏勿问未几累章言礼制局事帝曰种田叟安知礼制黜为两浙察访宣和六年判国子监除河北提刑金人南侵豫弃官避乱仪真建炎二年用张慤荐除知济南府时盗起山东豫不愿行请易东南一郡执政恶之不许豫忿而去是冬金人攻济南遣人啗豫以利豫惩前忿遂杀其将关胜缒城纳款三年金人以豫知东平府充京东西淮南等路安抚使节制大名开徳濮濵博棣徳沧等州以其子麟知济南府四年金人册豫为齐帝都大名府先是豫遣麟持重寳赂金左监军逹兰求僭号达兰许之遣使即豫所部咨军民所宜立众未及对豫乡人张浃越次请立豫议遂决乃命髙庆裔韩昉备玺绶寳册以立之九月戊申豫即伪位赦境内奉金正朔称天防八年以张孝纯为丞相李孝为左丞张东为右丞李俦为监察御史郑亿年为工部侍郎王琼为汴京留守子麟为大中大夫提领诸路兵马兼知济南府豫还东平升为东京改东京为汴京降南京为归徳府以弟益为北京留守寻改汴京留守复降淮宁永昌顺昌兴仁府悉为州自以生景州守济南节制东平僭位大名乃起四郡丁壮数千人号云从子弟册其母翟氏为皇太后妾钱氏为皇后钱氏宣和内人也习宫掖事豫欲有所取则故立之改明年为阜昌元年初豫遣人説东京副留守上官悟降金悟斩之又招知楚州赵立立不发书斩其使博州判官刘长孺以书劝豫反正豫囚之豫大索宋宗室承务郎阎琦匿之豫杖琦死召迪功郎王宠不至文林郎李喆尉氏令姚邦基皆弃官去朝奉郎赵俊书甲子不书僭年豫亦无如之何国信副使宋汝为以吕颐浩书勉豫忠义豫曰独不见张邦昌乎业已然尚何言哉沧州进士邢希载上豫书乞通宋朝豫杀希载绍兴元年张俊讨李成败之成逃归豫豫以麟为兵马大总管尚书左丞相置招受司于宿州诱宋逋逃十月豫入宼遣其将王世冲以蕃汉兵攻庐州守臣王亨诱斩世冲大败其众叶梦得招降豫将王才伪秦凤帅郭振入宼王彦关师古败之伪知海州薛安靖及通判李彚以州来归二年知商州董先以商虢二州叛附于豫襄阳镇抚使桑仲上疏请正豫罪朝廷命仲兼节制应援京城军马量度事势复豫所陷郡仍命河南翟兴荆南解潜金房王彦徳安陈规蕲黄孔彦舟庐夀王亨相为应援仲寻为其将霍明所杀翟兴进屯伊阳山豫患之使人招兴许以王爵兴戮其使豫乃隂结兴麾下杨伟图之伟杀兴持兴首降豫豫迁都汴因奉祖考于宋太庙尊其祖曰徽祖毅文皇帝父为衍祖睿仁皇帝亲巡郊社是日暴风卷旗屋瓦皆震士民大恐豫曲赦汴人时河淮陜西山东皆驻北军麟籍乡兵十余万为皇子府十三军分置河南汴京淘沙官两京冢墓发掘殆尽贼敛烦苛民不聊生孔彦舟叛降豫其将陈彦时率众千余来归直徽猷阁凌唐佐尚书郎李亘与宋汝为留伪庭乆谋以蜡书疏豫虚实事泄唐佐亘皆遇害豫以知东平府李邺为尚书右丞董先为大总府先锋将襄阳镇抚使李横败豫兵扵扬石乗胜趋汝州伪守彭玘以城降豫遣刘防与金帅萨里罕侵蜀执进士薛笻送豫笻勉豫早图反正豫怒欲兵之赖张孝纯获免三年李横破颍顺军伪守兰和降又败豫兵于长葛引兵至颍昌府伪安抚赵弼固守急攻下之弼遁复颍昌河南镇抚司统制官李吉败豫将梁进于伊阳台殪之豫求援于金金遣乌珠赴之豫亦遣李成率师二万逆贼于牟駞冈横败绩复陷颍昌虢州镇抚司统制官谢臯指腹示贼曰此吾赤心也自剖心以死明州守将徐文以所部海舟六十艘官军四千余人【金史刘豫传作军兵七百余人】浮海抵盐城输款于豫文言沿海无备二浙可袭取豫大喜以文知莱州益海舰二十俾宼通泰间朝廷遣韩肖胄胡松年使伪齐豫欲以臣礼见肖胄无以应松年曰均为宋臣遂长揖不拜豫不能屈因问帝意所向松年曰必欲复故疆耳豫有惭色杨政遣川陜将官吴胜破豫兵扵莲花城贼将李成陷邓州襄阳李横奔荆南知随州李道弃城走成据襄阳陷郢州守臣李简遁贼将王彦先自亳引兵至夀春将窥江南刘光世驻军建康扼马家渡遣郦琼领所部驻无为军为濠夀声援贼乃还金人遣李永夀王翊来报聘永夀等骄倨请还豫俘及西北士民之流寓者复要画江以益豫监广州盐税吴伸上书请讨豫谓敌使在廷宜阳许而隂图之乗其不疑可一战擒也四年翰林学士綦崇礼言豫父子倚重金人且永夀等从豫所来画江之请必出豫观其奸谋在窥吾境土恐既通使人情必解弛宜戒将帅益置守备既而熙河路马步军总管闗师古与豫兵战于左要岭败绩遂降贼洮岷之地尽归豫矣知寿春府罗兴叛降豫舒蕲等州制置使岳飞复襄阳李成遁寻复唐州随州磔伪守王嵩复邓州豫闻夺民舟五百载战具以徐文为前军声言攻定海遣子麟侄猊分道南侵复遣使请师于金金以宗辅权左副元帅逹兰为右副元帅调渤海汉军五万应豫以乌珠尝渡江习知险易俾将前军与豫兵渡淮楚州守臣樊序弃城走淮东宣抚使韩世忠自承州退保镇江诏张浚援世忠刘光世移军建康世忠复还扬州与解元连战皆捷帝发临安下诏讨豫始暴豫罪恶士气大振淮西将王师晟张琦合兵复南夀春府执伪知州王靖岳飞遣将败金人于庐州金人退师遣使告麟麟弃辎重宵遁五年淮西将郦琼复光州伪守许约降豫将商元攻信阳军知军事舒继明死之豫废明堂为讲武殿暴风连日陷光州六年豫聚兵淮阳韩世忠引兵急围之贼守将连举六烽乌珠与刘猊合兵来援皆败筑刘龙城以窥淮西王师晟破之执华知刚俘其众而还豫闻帝亲征告急于金领三省事宗磐曰先帝立豫者欲豫辟疆保境我得按兵息民也今豫进不能取退不能守兵连祸结休息无期从之则豫收其利而我实受弊奈何许之金主报豫自行姑遣乌珠提兵黎阳以观衅豫于是以麟领东南道行台尚书令李邺行台右丞冯长寜行台戸部许清臣兵马大总管李成孔彦舟闗师古为将籍民兵三十万分三道入防麟总十路兵由夀春犯庐州猊率东路兵取紫荆山出涡口以犯定逺西兵趋光州宼六安彦舟统之麟兵从淮西济众号十万次濠夀间江东安抚使张俊拒战诏并以淮西属俊命殿帅杨沂中至泗州与俊合刘光世亦还庐州与沂中相应统制王徳郦琼出安丰遇贼三将军皆败之猊兵为世忠所阻乃率众犯定逺欲趋宣化以宼建康沂中遇猊兵于越家坊破之又遇于藕塘大破之猊遁麟闻亦拔砦走金人闻麟等败诘豫罪状始有废豫意矣豫觉请立麟为太子以觇其意金人答豫曰徐当遣人咨访河南百姓七年豫遣谍纵火淮甸燔刘光世帑藏又焚镇江豫自麟败意沮气夺中原遗民日望官军三月帝驻建康而统制郦琼执吕祉杀之以兵三万叛降豫【按金史郦琼传作率歩骑十余万降于齐而续通鉴亦作帅全军四万降刘豫并与互异】豫授琼静难军节度使使知拱州琼劝豫入宼豫复乞师于金金人恐豫兵众难制欲以计除之乃佯言琼降恐诈命散其兵遂以女真万戸苏布为元帅府左都监屯太原渤海万戸大托卜嘉为右都监屯河间令逹兰乌珠伪称南侵至汴绐麟出至武成麾骑擒之因驰入城豫方射讲武殿乌珠从三骑突进东华门下马执其手偕至宣徳门强乗以羸马露刃夹之囚于金明池翼日集百官宣诏责豫废为蜀王以鉄骑数千围宫门遣小校巡闾巷间扬言曰自今不佥汝为军不取汝免行钱为汝敲杀貌事人请汝旧主少帝来此由是人心稍安置行台尚书省于汴以张孝纯权行台左丞相伪丞相张昂知溜州李邺知代州李成孔彦舟郦琼关师古各予一郡以女真呼沙呼为汴京留守李俦副之诸军悉令归农聴宫人出嫁豫求哀逹兰曰昔赵氏少帝出京百姓然顶炼臂号泣之声闻于逺迩今汝废无一人怜汝者何不自责也豫语塞迫之行愿居相州韩琦宅许之后并其子麟徙于临潢封豫为曹王赐田以居之豫僭大号凡八年绍兴十三年卒
　　苗傅上党人康王建元帅府信徳守臣梁祖以兵万人至傅与张浚杨沂中田师中皆隶麾下隆祐太后南渡傅为统制官以所部八千人扈卫驻杭州刘正彦者不知何许人父法政和间为熈和路经畧使死王事正彦由閤门只易文资至朝奉大夫后以事责降防法部曲王渊为御营都统制正彦归之渊荐于朝复知濠州擢御营右军副都统制渊分精兵三千与之以平丁进功进威州刺史赏薄望寻被命从六宫皇子至杭州建炎三年二月髙宗从王渊议由镇江幸杭州时诸大将皆分守要害独苗傅扈从内侍省押班康履颇用事肆为暴横傅等恨之曰天子颠沛至此犹敢尔耶三月拜王渊同签书枢密院事众谓荐由内侍傅自负宿将疾渊骤贵正彦虽由渊进渊檄取所予兵亦怨之于是与王世修张逵王钧甫马柔吉等谋作乱钧甫等皆燕人所将号赤心军傅部分既定乃绐渊以临安县有盗意欲使渊出兵于外康履微知其谋以告渊渊伏兵天竺明日刘光世进殿前都指挥使百官入聴宣制贼党伏兵城北桥下俟渊退朝诬以结宦官谋反正彦手杀渊以兵围履第分捕内官凡无须者尽杀之掲渊首引兵犯阙中军统制吴湛守宫门潜与傅通导其党入奏曰苗傅不负国止为天下除害知杭州康允之见事急请帝御楼谕之傅见黄屋犹山呼而拜帝凭阑呼二贼问故傅厉声曰陛下信任中官军士有功者不赏私内侍者即得美官黄潜善汪伯彦误国犹未逺窜王渊遇敌不战因交康履得除枢密臣立功多止作遥郡团练已斩渊首更乞斩康履蓝珪曽择以谢三军帝谕以当流海岛可与军士归营且曰已除傅承宣使御营都统制正彦观察使御营副都统制贼不退遂命吴湛捕履傅即楼下腰斩之傅犹肆恶言谓帝不当即大位渊圣来归何以处也帝使朱胜非缒楼下曲谕之傅请隆祐太后同聴政及遣使与金议和帝许诺即下诏请太后垂帘贼闻诏不拜曰自有皇太子可立顔岐曰得太后亲谕之则无词矣时寒甚门无帘纬帝坐一竹椅既请太后即起立楹侧太后御肩舆出立楼前二贼请立皇子太后曰今强敌在外使吾一妇人抱三嵗儿何以令天下正彦等号泣固请曰事乆不决恐三军生变太后顾谓胜非曰相公何无一言胜非不能答傅等语益不逊太后还入门帝遣人奏禅位是日帝幸显宁寺【按史传讹作显忠寺今据本纪及续通鉴改】太后垂帘降赦号帝为睿圣仁孝皇帝以显宁寺为睿圣宫留内侍十五人余悉编置改元明受赦至平江府张浚知有变不拜江宁制置吕頥浩遗浚书痛述事变浚乃举兵御营前军统制张俊至平江浚谕以起兵俊泣奉命张浚遗书二凶奬其忠义以慰安之遣进士冯轓【续通鉴及宋史纪事本末俱作布衣冯轓】赴行在请帝亲总要务复抵书马柔吉王钧甫宜早反正以解天下之惑浚既遣轓即檄诸路约吕颐浩刘光世防平江傅以堂帖趋张浚赴秦州命赵哲领浚军哲不从改命陈思恭思恭亦不从以谏议大夫郑慤为御史中丞以武功大夫王彦为御营司统制慤面折二凶彦佯狂致仕辛道宗谓张浚曰贼万一邀驾入海何以为计浚乃声言防遏海防奏道宗为节制司参议官措置海船甲午贬曽择蓝珪于岭南傅追斩择贼欲以所部代禁卫守睿圣宫又欲邀帝幸徽越张浚胜非曲谕止之韩世忠兵至浚分张俊兵二千益之发平江冯轓还平江浚复遣入责贼以大义谕以祸福傅等得浚书始悟见讨奏请诛浚诏责浚黄州团练使郴州安置郑慤上疏谓浚不当责密遣所亲谢向变姓名告浚宜持重缓进贼当自遁浚然之是日贼遣苗瑀马柔吉将兵驻临平以拒勤王之师浚得谪命恐将士解体绐曰趋召之命也吕颐浩率兵至平江与浚檄四方声傅正彦之罪丙午浚颐浩总中军发平江以韩世忠为前军张俊翼之刘光世分兵殿后贼亦遣兵三千屯湖州小林胜非召二凶至都堂议复辟率百官三上表以请夏四月帝还宫都人大恱帝御前殿诏尊太后曰隆祐皇太后立嗣君为皇太子徙傅淮西制置使正彦副之复建炎号颐浩浚军次临平苗翊马柔吉以兵阻河韩世忠率先锋力战俊光世乗之翊败走勤王兵进北闗二凶诣都堂取所赐鐡劵引精兵二千夜开涌金门遁颐浩浚引兵入城世忠手执王世修以属吏苗傅犯富阳统制官乔仲福追击之苗傅等又犯桐庐蔓延至白沙渡所过燔桥以阻官军犯夀昌县黥民充军犯衢州守臣胡唐老拒却之犯常山世忠请任讨贼为江浙制置使自衢信追击贼犯玉山县屯沙溪镇统制闗师古自江东讨贼还与乔仲福王徳防信州贼闻之还屯衢信间五月世忠发杭州贼党张翼斩钧甫及柔吉父子首以降江浙制置使周望受之以闻贼宼浦城县夹溪而屯据险设伏以邀官军统制官马彦博死之贼乗胜犯中军世忠瞠目大呼挥兵直前生擒正彦贼将江池擒苗翊降众悉解甲张逵收余兵入崇安乔仲福追杀之傅弃军变姓名夜遁建阳土豪詹标执送世忠槛车赴行在诏班师俘傅正彦以献磔于建康市张逵苗瑀及傅二子俱前死诏释余党









　　钦定续通志卷六百三十一
　　钦定四库全书
　　钦定续通志卷六百三十二
　　逆臣传
　　辽【六】
　　耶律希达【徳勒台】耶律华格　　萧翰
　　耶律瑠格【璸都】　耶律察克　　耶律徳哷
　　耶律朗　　　　耶律隆科　　耶律哈里耶律迪里　　　萧孝先　　　耶律重元【尼噜固】
　　萧格　　　　　萧呼图克　　萧徳勒岱
　　库徳　　　　　耶律撒喇苏　奚和勒博萧塔拉
　　耶律希达字尼噜衮【原文涅烈衮按太祖纪诸弟谋乱时无希达有涅里衮葢以字称而字小异耳】萧祖孙额尔竒木塔喇之子幼黠而辩时险佞者多附之约尼哈陶津汗时异母兄阿古齐为徳哷勒部额尔竒木故事为额尔竒木者得行再生礼阿古齐方就帐易服希达遂取红袍貂蝉冠乗白马而出乃令党人大呼曰额尔竒木出矣众皆罗拜因行柴册礼自立为额尔奇木与裕悦耶律实鲁同知国政及实鲁遇害希达惧人图已挈其二子徳勒台朔格奔渤海伪为失明后因毬马之会与二子夺良马奔归国益为奸恶常以巧辞获免太祖将即位让希达希达曰皇帝圣人由天所命臣岂敢当太祖命为裕悦及自将伐西南诸部希达诱埒克等乱不从者杀之车驾还至赤水城希达惧与埒克俱北走至榆河为追兵所获太祖问曰朕初即位尝以国让叔父辞之今反欲立吾弟何也希达对曰始臣不知天子之贵及陛下即位卫从甚严与凡庻不同臣尝奏事心动始有窥觎之意度陛下英武必不可取诸弟懦弱得则易图也事若成岂容诸弟乎太祖谓诸弟曰汝辈乃从斯人之言也徳哷勒曰谋大事者须用如此人事成亦必去之希达不复对囚数月缢杀之将刑太祖谓曰叔父罪当死朕不敢赦事有便国者宜悉言之希达曰徳哷勒部人众势强故多为乱宜分为二以弱其势子徳勒台字海兰有膂力善驰射马踬不仆尤神于医视人疾若隔纱覩物莫不悉见太祖在潜已加眷遇及即位拜徳哷勒部额尔奇木太祖尝思鹿醢解醒以山林所有问能取者徳勒台曰臣能取之乗内廏马逐鹿射其一欲复射马跌而毙徳勒台跃而前弓犹不弛复获其一帝甚欢曰吾弟万人敌会帝患心痛召徳勒台视之徳勒台曰膏肓有瘀血如弹丸然药不能及必鍼而后愈帝从之呕出瘀血痛止帝以其亲每加赐赉然知其为人未尝任以职以从埒克乱与其父希达俱缢杀之
　　耶律华格字萨兰隋国王实鲁之子性阴险初烝其父妾惧事彰与尅萧特顺等共害其父归咎特顺华格获免太祖即位务广恩施虽知华格凶逆姑示含忍授以特里衮六年华格预诸弟之乱事平羣臣议其罪皆谓华格不可释于是与其子罕札俱凌迟而死
　　萧翰一名迪里字哈凖宰相达鲁之子天赞初唐兵围镇州节度使张文礼遣使告急翰受诏与康末怛往救克之杀其将李嗣昭拔石城防同初领汉军侍卫八年伐晋败晋将杜重威追至望都翰奏曰可令军下马而射帝从其言军士步进敌人持短兵猝至军失利帝悔之曰此吾用言之过及从驾入汴为宣武军节度使帝崩栾城世宗即位翰闻之委事于李从敏【通鉴作唐明宗予许王李从益】径趋行在是年秋世宗与皇太后相拒于潢河横渡和议未定太后问翰曰汝何怨而叛对曰臣母无罪太后杀之以此不能无憾初耶律乌珍以附太后被囚翰闻而快之即囚所谓曰汝尝言我辈不及今在狴犴何也对曰第愿公不至如此翰黙然天禄二年尚帝妹额伯哩后与天徳谋反下狱复结特哩衮瑠格及其弟璸都乱耶律实喇告乌珍乌珍遽入奏之翰等不伏帝不欲发其事乌珍固诤以为不可乃诏乌珍鞫案翰伏辜帝竟释之复与公主以书结安图反乌珍得其书以奏伏诛
　　耶律瑠格字明隐太祖兄伊徳实之子幼骄狠好陵侮人长益凶狡太宗恶之使守边徼累迁西南边大详衮会同十年叔父安图从帝伐晋以病先归与瑠格邻居世宗立于军中安图议所往瑠格首建附世宗之防以本部兵助之时太后命皇太弟鲁呼率兵而南瑠格安图遇于泰徳泉既接战安图坠马王子天徳驰至欲以枪刺之瑠格以身卫安图射天徳贯甲不及肤安图得马复战太弟兵败瑠格与安图朝于行在及和议成太后问瑠格曰汝何怨而叛对曰臣父无罪太后杀之以此怨耳事平以功为特哩衮天禄中与其弟璸都王子天徳侍卫萧翰谋反耶律实喇发其事瑠格以饰辞免后请帝博欲因进酒弑逆帝觉之不果被囚一日召瑠格锁项以博帝问汝实反耶瑠格誓曰臣若有反心必生千顶疽死遂贳之耶律乌珍固诤以为罪在不赦帝命乌珍按之具服诏免死流乌尔固部果以千顶疽死弟璸都残忍多力肤若蛇皮天禄初以族属为皮室详衮二年与兄瑠格谋反免死使于哈噶斯国既还复预察克之乱凌迟而死异母弟二人浩里锡勒戬应厯初无职任以族子甚见优礼三年或告浩里锡勒戬与卫王完谋逆下狱饰辞获免四年春复反伏诛
　　耶律察克字乌辛明王安图之子善骑射貎恭而心狡人以为懦太祖曰此凶顽非懦也其父安图尝使奏事太祖谓近侍曰此子目若风驼面有反相朕若独居无令入门世宗即位于镇阳安图闻之欲持两端察克曰太弟忌刻若果立岂容我辈永康王寛厚且与瑠格相善宜往与计安图即与瑠格谋归世宗及和议成以功封泰宁王会安图为西南面大详衮察克佯为父恶阴遣人白于帝即召之既至帝前泣诉不胜哀帝悯之使领钮祜禄军出入禁中数被恩遇帝每出猎察克托手疾不操弓矢但执链锤驰走屡以家之细事闻于帝以为诚察克以诸族属杂处不克逞渐徙庐帐迫于行宫右皮室详衮耶律乌珍察其奸邪表列其状帝不信以表示察克察克称乌珍疾已哽咽流涕他日乌珍又请于帝帝曰察克舍父事我可保无他乌珍曰察克于父既不孝于君安能忠帝不纳天禄五年七月帝幸太液谷留饮三日察克谋乱不果帝伐周至尚和山太后与帝祭文献皇帝于行宫羣臣皆醉察克归见寿安王邀与语王弗从察克以谋告耶律璸都璸都从之是夕同率兵入弑太后及帝因僭位号百官不从者执其家属至夜阅内府物见玛瑙盌曰此希世宝今为我有诧于其妻妻曰夀安王乌珍在吾属无噍类此物何益察克曰夀安年幼乌珍不过引数奴诘旦来朝固不足忧其党珊尼森报寿安乌珍以兵围于外察克遣人弑皇后于柩前仓惶出阵夀安遣人谕曰汝等既行弑逆复将若何有额尔奇木和卓委兵归寿安王余众望之徐徐而往察克知其不济乃系羣官家属执弓矢胁曰无过杀此曹尔叱令速出时林牙耶律迪里亦在系中进曰不有所废夀安王何以兴借此为辞犹可以免察克曰诚如公言谁当使者迪里请与雅斯哈同往説之察克从其计夀安王复令迪里诱察克脔杀之诸子皆伏诛耶律徳哷字苏兰六院额尔竒木巴固齐之后天显中为中台省右相会同二年与赵思温持节册晋帝及伐晋至滹沱河降晋将杜重威徳哷功居多大同元年平相州之叛斩首数万级世宗即位遣使驰报仍命徳哷执偏将珠展以来其使误入珠展营珠展得诏反诱徳哷执送太后徳哷亡归世宗和约既成封燕王为南京留守天禄五年察克弑逆徳哷方醉其妻扶入察克之幕因从之明旦夀安王讨乱凡胁从者皆弃兵降徳哷不降凌迟而死妻子皆诛
　　耶律朗字乌逊季父房阿古齐之孙性轻佻多力人呼为霍斯天显间以材勇进每战辄克由是得名防同九年太宗入汴命知澶渊控扼河渡天禄元年燕赵以南皆应刘知逺朗与汴守萧翰弃城归阙先是朗祖阿古齐为其弟希达诈取额尔竒木自是族中无任六院职事者世宗不悉其事以朗为六院大王及察克作乱遣人报朗曰事成矣朗遣详衮萧呼哩以所部军往命曰当持两端助其胜者穆宗即位伏诛籍其家属
　　耶律隆科字密逊文献皇帝之子天禄五年遥授武定军节度使及察克作乱穆宗与乌珍从林牙迪里计诱而出之隆科手刀察克改南京留守【按穆宗纪隆科谋逆时为政事令】穆宗沈湎不恤政事隆科有觊觎之心诱迪里及羣不逞谋逆事觉按问不服帝曰朕为夀安王时卿数以此事説我今日岂有虚乎隆科不能对及余党皆服遂缢于可汗州西谷诏有司择絶后之地以葬
　　耶律哈里字铎衮隋国王实鲁之庶子机警口辨防同五年诏求直言时哈里年十八衣羊裘乗牛诣阙有司问曰汝何故来对曰应诏言事茍不以贫稚见遗亦可备直言之选有司以闻防帝将出猎使谓曰俟吾还则见之哈里曰臣以陛下急于求贤是以来耳今反缓于猎请从此归帝闻即召见赐坐问以治道命明王安图与耶律伯特试之数日安图等奏曰哈里之材臣等所不及帝召哈里问曰与汝言者何如人也对曰安图言无收检若空车走峻坂伯特如着靴行旷野射鸨帝大笑擢宣徽使屡任以事帝知其贫以金器赐之哈里即散于亲友后从帝伐晋有功世宗即位于军中皇太后以兵逆于潢河横渡太后遣耶律乌珍责世宗自立乌珍至帝前谕防不屈世宗遣哈里对亦不逊且命之曰汝见乌珍勿惧哈里见太后还不称防既和领太后诸局事穆宗即位与冀王迪里谋反死狱中
　　耶律迪里字乌纳六院额尔奇木卓巴勒之子少多诈世宗即位为羣牧都林牙察克谋乱官僚多被囚系及事败诣囚所持弓矢胁曰悉杀此曹迪里曰杀何益于事窃料乌珍将立夀安王故为此举且夀安未必知若遣人借此为辞庻可免察克曰如公言谁可使者迪里曰大王若不疑迪里请与雅斯哈同往説之察克遣之寿安王用迪里计诱杀察克凡被胁之人无一被害者皆迪里之力乱既平帝嘉赏然未显用迪里失望居常怏怏结羣不逞阴懐不轨应厯二年与其党谋立隆科事觉凌迟死
　　萧孝先字延宁小字哈里北院枢密使孝穆之弟统和十八年补只郎君尚南阳公主拜驸马都尉开泰五年为国舅详衮南京统军使太平三年为汉人行宫都部署寻加太子太傅五年迁上京留守以母老求侍复为国舅详衮改东京留守会大延琳反被围数月穴地而出延琳平留守上京十一年帝不豫钦哀召孝先总禁卫事兴宗谅阴钦哀弑仁徳皇后孝先与萧珠卜萧必塔等谋居多及钦哀摄政遥授天平军节度使加守司徒兼政事令重熙初封楚王为北院枢密使孝先以椒房亲为太后所重在枢府好恶自恣权倾人主朝多侧目二年【兴宗纪及钦哀皇后传俱作三年】太后与孝先谋废立帝知之勒卫兵出宫召孝先至谕以废太后意孝先震慑不能对迁太后于庆州孝先恒郁郁不乐四年徙王晋后为南京留守卒【按孝先原入列传今移入逆臣】
</div>
    <div class="pagination">
<a href="钦定续通志_page280.html">上一页</a><span>...</span><a href="钦定续通志_page276.html">276</a><a href="钦定续通志_page277.html">277</a><a href="钦定续通志_page278.html">278</a><a href="钦定续通志_page279.html">279</a><a href="钦定续通志_page280.html">280</a><span class="current-page">281</span><a href="钦定续通志_page282.html">282</a><a href="钦定续通志_page283.html">283</a><a href="钦定续通志_page284.html">284</a><a href="钦定续通志_page282.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
