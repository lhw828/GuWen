<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 92 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 92 页/共 216 页</h1>
    <div class="content">
○山西大同总兵官王以谦、缘事革职。以正白旗汉军副都统祖秉衡、为山西大同总兵官。升浙江黄岩总兵官董一隆、为正白旗汉军副都统。浙江严州副将方文登、为浙江黄岩总兵官　　

○乙巳。调镶红旗汉军都统镇国公鄂齐、为直隶天津水师营都统。以辅国公塞尔臣、兼理镶红旗汉军都统事　　

○议政王大臣等议覆、郡王额驸策零等奏称。臣等与鄂罗斯使臣萨瓦等相见。议定疆界事宜。臣以应为界趾之处。详告萨瓦云。东边额尔古纳等处。昔年内大臣索额图等。与尔使臣费耀多尔等、议归尔国。无庸再议。今自额尔古纳河岸、以至阿鲁哈当苏、阿鲁奇都勒、齐克大、奇林。俱系我处斥堠。应以相对之楚库河为界。自此往西、沿布尔古特山等处。以博木、沙毕鼐岭为界。定界之后。不得混杂居住。及容留逃盗人等。犯者互相查拏。随与伯四格、侍郎图理琛等。以应立界石地方。缮写给与萨瓦。萨瓦及布里雅特、吴梁海等。俱皆心服。据萨瓦云。此次幸为使臣。瞻仰天颜。既优赐我察罕汗。复赏赉奉使人众。皇恩优渥。今既秉公办理。即可永为定界。臣等随派侍卫胡毕图郎中纳延泰等。与鄂罗斯副使一番一番诺费池等。指定东西界址。议立界石。俟其回时。即将界址山河地名。缮写绘图。恭呈御览。应照策凌等所议。立石定界。晓谕喀尔喀汗、王、各扎萨克。黑龙江将军等。令其约束属人。不得越界生事。违者从重治罪。至恰克图口。定为贸易之所。应派理藩院司官一员管理。贸易人数。照例不得过二百。其京城鄂罗斯馆。应为修整。令使臣居住。其来京读书幼童。及教习等。亦令同居。官给养赡。如愿回者。听其归国。至领侍卫内大臣克什图。前派往代隆科多办事。今疆界己定。应令其来京。从之　　

○丁未。议政王大臣等议奏。翁牛特扎萨克多罗杜楞郡王和硕额驸苍津、背恩自专。奏请策妄阿喇布坦煎茶之使者、入藏行走。甚属悖逆。应将苍津之扎萨克郡王和硕额驸革退。其郡王另请承袭。得上□日、扎萨克多罗杜楞郡王、著贝子鄂齐尔承袭　　

○刑部等衙门议覆、云南巡抚杨名时疏言。镇沅府土知府刁瀚。奸占民妻。强夺田地凶淫贪劣。应拟绞监候。镇沅地方。己经改土为流。应将刁瀚家口、迁住省城。无留土属滋事。应如所请。得上□日、疏内所称将刁瀚家口、迁住省城之处。朕思伊之家口、若仍留本省。管束太严。则伊等不得其所。若令疎放。恐又复生事犯法。刁瀚之家口、著迁往江宁省城。令该督酌量安顿。务令得所。凡有改土为流之土司。其迁移何处、及如何量给房产。俾得存养之处。著九卿酌量该土司所犯罪案、分别详议具奏　　

○免江南福泉、阳湖二县。雍正四年分、水灾额赋有差　　

○戊申。谕怡亲王、大学士富宁安、张廷玉等。西安满洲兵、著派二千名。令副都统尼马善预备管领。宁夏满洲兵、派一千名。令副都统苏图预备管领。其绿旗兵、陕西省预备五千名。四川省预备三千名。云南省预备三千名。尔等可行文与岳钟琪、鄂尔泰、即遵照派办管兵之官弁、及应用帐房等项。一有调发之处。候文到即便启行。岳钟琪现在四川。著回到西安。将预备兵马之事料理毕。即驰驿来京。朕有面降谕上□日之处。其川陕总督印务、仍著岳钟琪随路带办。不必委人署理　　

○升光禄寺卿罗其昌、为大理寺卿　　

○己酉。以湖广提督冯允中、署陕西西大通总兵官。陕西兴汉总兵官刘世明、署湖广提督。陕西督标中军副将曹勷、署陕西兴汉总兵官　　

○总理水利营田事怡亲王等疏报。现值秋成。所营京东滦州、丰润、蓟州、平谷、宝坻、玉田等六州县。稻田三百三十五顷。京西庆都、唐县、新安、涞水、房山、涿州、安州、安肃等八州县。稻田七百六十顷七十二亩。天津、静海、武清等三州县。稻田六百二十三顷八十七亩。京南正定、平山、定州、邢台、沙河、南和、平乡、任县、永年、磁州等十州县。稻田一千五百六十七顷七十八亩。其民间自营己田。如文安一县。三千余顷。安州、新安、任邱等三州县。二千余顷。据各处呈报新营水田、俱禾稻茂密。高可四五尺。每亩可收谷五六七石不等。至正定府之平山县、及直隶天津州。呈送新开水田所产瑞稻、或一茎三穗。或一茎双穗。谨呈御览。下部知之　　

○庚戌。八旗都统、带领各旗副佐领引见。上谕各都统等。八旗人员、乃国家根本。所关甚重。养育教诲。不可少懈。佐领者、乃统辖一佐领之人。俾佐领下人等、皆不失生计。不染恶俗。养之教之。使趋于善。莫要于佐领。尔等理宜为国家宣力。正己率物。教育所辖佐领下人。佐领内、有原管佐领。有世管佐领。有公中佐领。原管佐领、乃太祖太宗时、尔等之祖、或率所部来归。或战阵有功。赏赐人口。各编为佐领。令其管理。是尔等与佐领下人、同是满洲。其中亦有从尔等之祖、宣力国家。得授世职。逮于子孙。尔等理宜骨月视之。若自以为原管佐领、将佐领下人、视同奴隶而陵贱之。岂惟国法不容。亦败汝祖勤劳所立之基业矣。世管佐领、因尔等之祖、曾宣力国家。或人材可用。善于管辖。故令其管理佐领。世世相传。以至于尔等之身。尔等理宜将佐领下人、爱惜训诲、念尔祖之勤劳。以永保累世所管之佐领也。再、管公中佐领之人、特以其能理佐领之事。能教佐领下人。是以拣选令其管理。益宜视佐领下人、如同手足。诱掖训导。诚切肫笃。则佐领下人、无不成就。佐领内事、无不办理矣。夫佐领之管佐领下人、无异州县之于百姓。州县所辖地方、或百里有余。或几二百里。户口人民、不下数万。徵粮断讼。事件繁多。然犹可为地方兴利除弊。惩恶劝善。俾庶民各遂其生。一佐领下满洲、多不及二百人。少或七八十人。计户不过四五十家世为同里。孰守分节俭。孰越礼奢侈。孰孝弟勤学。孰妄乱生事。谅无有不知者也。管佐领之人、诚于佐领内之善者、奖劝优待。荐举以鼓励之。则善者益乐为善。其劣者、视如子弟。初教之不改。再则斥辱之。诚如此爱惜而训诲之。虽系下愚、亦必中心省悟。傥有赋性顽劣、怙终不悛者。即申详参领都统等、惩戒之。或送部治罪、以警众人。则佐领下顽梗之徒、咸惧而不敢为非矣。今佐领内、或有不肖之人。自恃身为佐领。陵虐佐领下人。不论是非。恣意妄行。其或昏懦怠惰之辈。将佐领事、尽诿之骁骑校、领催、转相传示。其或贪鄙之辈、不知爱惜。反贪小利而朘刻之。则佐领下人、何由心服。何由成就是以朕今特令每佐领、设副佐领一员。协同佐领办事和衷共济。傥副佐领、目无佐领。不问事理。肆行无忌。该佐领、即申详都统。若佐领与佐领下人结党。目无副佐领。朦胧作弊。副佐领亦即申详都统。不可彼此瞻徇情面。尔等以朕训上□日。谨识于心。将佐领下人、教育约束。勉习文武之业。副朕乐育八旗人材之至意　　

○辛亥。谕湖广督抚等。湖广近江滨湖之州县。如咸宁、蒲圻数处。今岁被水。特颁谕上□日。将今岁钱粮、全行蠲免。沔阳、潜江、监利、一州二县。及卫所屯田。皆属低洼之地。与咸宁等处相同。照例将今岁钱粮全免。其有已经完纳者、准抵算明年额赋。朕因轸念楚省穷民、已发帑银二万两。令该督抚加意赈恤。此银傥有不敷。湖北现有买谷备用之银六万两。即将此项银两动支。于应用之州县、分给赈恤。务令均沾实惠　　

○壬子。户部议覆、川陕总督岳钟琪疏言。沙州招民垦种。臣檄甘肃布政使钟保、转饬平、庆、临、巩、甘、凉、西七府。及肃州厅。各于所属酌量补招。务足二千四百户之数。但所招之民户、远近不一。臣恐有误春作。已令安西镇派拨兵丁、代种秄粒二千石。今所招之户、至彼者一千四百一十九户。其未至彼者。七百二十九户。已过播种之期。请补足二百五十二户。俟明春一并发往。每户各分地土百亩、给以秄种六石。应如所请。从之　　

○以故青海扎萨克辅国公诺诺尔布彭苏克养子达锡班珠尔、袭爵　　

○癸丑。刑部等衙门议奏。窝盗黄三圣等、行劫松江府奉贤县裴诗度典铺一案。应照强盗窝主、共谋分赃例。应斩立决。得上□日、黄三圣等、著即处斩。黄三圣已经行劫二次。此案内、又复窝盗分赃。凶恶已极。而陈时夏以为情有可原。拟以发遣。甚属疎纵。前张楷将确实强盗数人、改招宽释。又如今岁秋审招册内、甘肃巡抚钟保、将因奸杀死亲夫案内奸夫樊先成。拟为缓决。其夫既遭惨死。其妇又被极刑。皆因樊先成而起。此人尚可缓决乎。又福建巡抚毛文铨、将赌博杀死人命之邱奇章。拟以缓决。邱奇章设局诱赌。又复毒殴毙人性命。凶恶若此。尚可缓决乎书经曰。天讨有罪。五刑五用哉。刑罚之设。乃帝王代天出治。除暴安良之要务。而无识之流、以为曲全一人。便可得美名而获厚福。殊不知其人无罪而蹈颠危。果能救之、则为阴隲。傥系犯罪应死之人、而故意宽纵。是为枉法殃民。岂不上干天地之和乎。如国家之设仓积谷、乃水旱缓急之所赖。百姓性命之所关。而徇情邀誉之上司。一任属员之侵渔而不问。以致颗粒无存。仓廪空虚。一时需用、无所资藉。而嗷嗷待哺之民、已成沟中之瘠。是为民父母、而使千百善良之人。死于其手。此等罪孽。上通于天。今乃于此处不加儆戒恐惧、以赎愆尤。而欲曲活行凶劫夺之盗犯、以求邀福于冥冥之中乎。古圣人所云。罪疑惟轻者。亦必其中本有可疑之处、然后酌量从轻。未闻于无可疑之中、而枉法宽贷、以沽长厚之名也。夫政宽则民慢。因而犯法者愈多。是不能息事、而转以生事。不能爱人、而转以害人。故子产云。水懦弱。民狎而玩之。故多死焉。火烈。民望而畏之。故鲜死焉。此一定之理也。朕览秋审缓决人犯中、亦有情罪可恶者。或因彼时正法之人己多。故从缓决。并非一次缓决之后、便永不正法也。若内外办理诸臣、以为一次既宽。便不当正法。则与缓决二字之意不符。陈时夏、毛文铨、钟保、身任封疆。不能秉公持正。而枉法故纵。是何意见。著明白回奏　　

○旌表山东烈妇、濮州殷秉志妻樊氏。乐安县吴熏妻李氏。俱夫故投缳。从容殉节。各给银建坊、入祠致祭如例　　

大清世宗敬天昌运建中表正文武英明宽仁信毅大孝至诚宪皇帝实录卷之六十



大清世宗敬天昌运建中表正文武英明宽仁信毅大孝至诚宪皇帝实录卷之六十一　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正五年。丁未。九月。甲寅朔。赈福建永定县水灾饥民　　

○乙卯。遣官祭历代帝王　　

○遣官祭城隍之神　　

○谕各省督抚等。民生日用所需。制钱最为切要。朕特为便民起见。屡颁谕上□日。严禁销毁制钱。并令京城、及各省督抚驻劄之省城。不许铸造黄铜器皿。三品以下官员、及兵民人等。不得私用。此朕欲期钱文丰裕。为小民易于资生。非朕有所需用也。已曾谆切详谕。不啻再三。京城现今奉行。钱价已觉稍平。乃近闻各处督抚驻劄之省城。铜器店内。仍用黄铜铸造者甚多。此明系各省督抚、不实力奉行。徒以告示晓谕虚文掩饰而已。朕向因钱局鼓铸日增。而钱文日见短少。即知有销毁制钱、铸造铜器之弊。嗣于京城内、屡次拏获销毁制钱之奸民。而钦差官员、至甘肃地方。亦见有毁钱为器者。省会乃督抚驻节之区。耳目最近。政令易行。非若远乡僻壤之难于稽察也。若果实心遵奉。甚属易事。朕为制钱筹画。宵旰焦劳。各省地方官、办运铜觔。亦甚费经营跋涉之苦。然后官局得以鼓铸钱文。以资百姓之用。夫以铸钱如此之难。而奸棍贪财射利。竟将已成之钱。复行销毁。故禁用黄铜者、所以杜毁钱之源也。今特再加训诫。各省督抚、务宜实力奉行。傥仍前疎忽。定将督抚严加处分。至从前曾斟酌三品以上、许用黄铜器皿。今觉滥用者多。嗣后惟一品官员之家、器皿许用黄铜。余著通行禁止　　

○旌表山西闻喜县烈女、张汉英女张氏。守正拒奸。被刃殒命。给银建坊、入祠致祭如例　　

○丙辰。工部议覆。河道总督齐苏勒疏参、革职同知李世彦等分赔江南睢宁县朱家口漫坍工程银两。应如所请。得上□日。河工追赔之项。其中情由不一。有该员侵蚀入已者。有修筑草率、本不坚固、易致冲决。应当赔修者。有当溃决之时。该员预知例当赔修。而以少报多、先留地步者。甚至有故意损坏工程、以便兴修开销者。种种积弊。不可枚举。但亦有经手之员、本无情弊。而照例则应分赔者。在该员情稍可原。而承追之时、无力全完。亦于国帑无益。朕意欲开恩、稍为变通。其如何酌量分别定例之处。著九卿详议具奏。寻议、嗣后除侵蚀浮冒损坏工程等弊、仍照定例遵行外。至黄河一年之内、运河三年之内、堤工实系坚固。已经题报。而陡遇冲决者。止令承修官赔修四分。如该员修筑已完。未及题报。陡遇冲决者。该总河督抚、查无浮冒。据实保题。亦令赔修四分。其余六分、俱准开销。其黄河一年、运河三年之外。堤工陡遇冲决。而防守各员、实无疎虞懈弛者。该总河督抚查明。令防守道厅千把等官、共赔四分。其余六分、准其开销。所有承修防守各员。俱令革职留任。戴罪效力。工完准其开复。总河督抚保题不实者。查出严加议处。从之　　

○陕西西安将军贝勒延信、来京陛见。命大学士侯富宁安、署理陕西西安将军　　

○丁巳。以顺承郡王锡保、管理正红旗汉军都统　　

○戊午。谕户部。前商人胡嘉佩等、亏欠帑银。开出朝鲜国人、赊欠银六万余两。以抵公项。朕恐开报不实。或有累及外国之处。故令行文询问。并令内地贸易之人。与朝鲜赊欠之人。在中江地方、质对明白。使中外之人、不得互相推诿。以息扰累。今据盛京礼部奏呈朝鲜国王李昑、咨文支离巧饰。则该国之人、欠银之处显然矣。本应照议政所议、按数追还。朕思当日朝鲜已故国王李燉、才干优长。政令严肃。深蒙圣祖仁皇帝眷注嘉奖。李燉曾将伊国负欠之人正法。想见其办事之公明。向闻李昑柔懦无能。观此咨文、推托牵强。必其陪臣所为。非该国王语气。似此清查积欠之事。该国王不能办理。今若以不能办理之事委之。甚非朕柔远之意。此案不必质对。其朝鲜国人应还之银。著从宽免追。此朕加恩于外藩。并非疎法于内地也。至从前该国王李燉理民驭下之善。朕至今思之　　

○江南江苏按察使徐琳、缘事革职。擢兵部员外郎觉罗白清、为江南江苏按察使司按察使　　

○刑部议覆。左侍郎海寿奏言、刑曹现审事件。均系奉上□日所交紧要之案。理宜专员分理。请于臣部十四司内、拣选满汉司官各六员。分隶左右二司。并饬礼部铸给现审左右二司印各一颗。应如所请。从之　　

○己未。谕议政王大臣等。康济鼐属下厄鲁特等、原系青海之人。曾降上□日与达赖喇嘛。令将此等人、交副都统马喇、内阁学士僧格、移于青海地方居住。尔等行文与岳钟琪。将四川布政司库银动用一万两。酌派官兵送往西藏。交与马喇、僧格、备办口粮。赏移居之厄鲁特等　　

○免江南溧阳无锡二县、雍正四年分水灾额赋有差　　

○庚申。谕议政王大臣等。前因达鼐、报称康济鼐被擒之信。恐策妄阿喇布坦、有窥伺西藏之意。是以降上□日令陕西各路、及四川云南、各派兵马预备。以候调遣。今康济鼐被害情由。系西藏噶隆等彼此不睦。自相残害之小事。不须用兵。著将各路兵马停止。不必预备　　

○理藩院奏称、青海贝子噶尔丹代青诺尔布病故。无人承袭。伊妻请以侄贝子达锡策零、兼袭伊夫世职。查贝子无兼袭两职之例。应无庸议。得上□日。噶尔丹代青诺尔布、于青海罗卜藏丹津之事。著有功绩。因议叙封为贝子。今既病故。伊兄弟两家、止有贝子达锡策零一人。著从优加恩。并两贝子职晋封为贝勒。世袭罔替　　

○辛酉。太常寺卿王克庄、缘事降调。升右通政刘声芳、为太常寺卿　　

○以镶白旗满洲副都统宗室图纳、兼理镶白旗汉军都统事　　

○壬戌。上以重阳令节。御正大光明殿。赐诸王大臣宴、及缎疋有差。并以雍正四年重阳庆宴柏梁体诗墨帖。颁赐诸王大臣、及翰詹等官、直省督抚学臣、各一册　　

○以故阿坝垓固山贝子策伶东洛卜孙齐旺、袭爵　　

○癸亥。谕大学士等。弭盗安民、乃为治之首务。但缉盗之例。最难于斟酌尽善。如立法稍严。似可防盗犯漏网之虞。杜地方官讳匿不报之患。然上司督责州县。州县督责捕役。按期处分。勒限责比。过于迫切。人多顾惜考成。巧图脱卸。势必有诬陷冤滥之事。如立法稍宽。似可详筹缉捕。免累无辜。然又恐州县视同膜外。漫不经心。捕役玩法养奸。盗风愈炽。此缉盗设法之难也。至于失事之家。往往亦有张大其词者。或以少为多。或以窃为强。甚至扳害平人。洩其私愤。挟制官长。任意肆行。此又报盗之弊也。以上种种情形。朕皆知之甚悉。今览田文镜奏摺。豫省地方、有全无影响、而捏报被盗者。有别因事故、而托称盗案者。有以窃为强、欲快其挟制之私者。有以口角微嫌。遂报被盗欲逞其刁诬之计者。既有如此恶习。法当严加禁止。但思若严捏报被盗之处分。刁诈者、固知敛迹。恐谨良者、必至不敢报盗矣。朕实难之。夫弭盗之法、贵乎至公至平宽严轻重之间。皆须斟酌得宜。俾盗犯不能漏网。平民不致拖累。官吏皆尽缉盗之责。而不敢任意以失实。事主得伸被盗之苦。而不敢借端以滋扰。如此、匪类方知儆惧。而良民悉得宁居。尔等可会同九卿科道、及部曹内、曾经外任年久者。悉心酌议。务期妥协。并将田文镜摺奏详议具奏　　

○吏部议覆。河南总督田文镜疏奏、南阳府属、旧有南召县。顺治十六年、裁并南阳县管辖。止设巡检一员。驻劄南召旧署。但其地界连万山。路通山陕湖广。五方丛杂实属要区。请将南阳府通判、移驻南召。其原驻南召之雅路镇巡检、改驻南召嵩县适中之李清店地方。应如所请。从之　　

○礼部议覆。四川巡抚宪德疏奏、成都府灌县都江堰口、庙祀李二郎。从前未授封号。查系秦蜀守李冰之子二郎、除水怪。凿离堆。穿三十六江。灌溉成都等州县稻田。至今江水安澜。不乾不溢。应请敕赐封号等语。按史记汉书专载蜀守李冰、凿离堆。穿二江。惟灌口志书内、有使其子二郎、凿山穿江之事。是李冰实主治水之功。又按王圻续文献通考、元至顺元年。封秦蜀郡太守李冰、及其子二郎、俱为王爵。今该抚祇请封李二郎、而不及李冰。似未妥协。请将李冰。立给封号之处。恭候钦定。得上□日。李冰、李二郎、俱著给与封号。寻封李冰为敷泽兴济通佑王。李二郎为承绩广惠显英王　　

○免江南上元等三县、雍正四年分水灾额赋有差　　

○乙丑。谕吏部。凡县令改授教职者。因其不胜牧民之任。例当罢黜。朕念其读书攻苦。选授一官。不忍遽令废弃。是以俾居师儒之席。以展其所学。此朕格外之恩也。况教官有化导士子之责。较理民之任。关系尤重。应当殚心竭力、以尽职守。傥因改授之故、志气隳颓。奉职怠忽。著各省巡抚学政、查参议处　　

○谕户部。朕闻江南浙江近水之地。数处被水。轸念穷民。朕怀殷切。著江南总督范时绎、动用库银二万两。于上下两江应用之处散赈。浙江巡抚李卫、动用库银一万两。于应用之处散赈。令穷民均沾实惠　　

○谕理藩院。翁牛特郡王鄂齐尔、在皇考时、效力年久。朕特施恩赏给贝子。此贝子之爵。著鄂齐尔之子台吉罗卜臧、承袭　　

○调浙江布政使孔毓璞、为陕西甘肃布政使司布政使。升河南按察使彭维新、为浙江布政使司布政使。内阁侍读学士李秉忠、为河南按察使司按察使。湖广武昌道吕耀曾、为四川按察使司按察使　　

○吏部议奏。甘肃布政使护理巡抚印务钟保、因固原州偶遇骤雨。城墙旧砖剥落田禾略被冰雹。尚未成灾。乃并不确查。冒昧具奏殊属不合。经提督路振扬、目睹情形。据实陈明。钟保应降三级调用。得上□日。钟保由司官之职。朕加恩擢用至布政使。伊到任以来专务虚名。并不实心办事。上年详办兵粮一案、将国家钱粮。市恩邀誉。今年秋审、又将因奸杀死亲夫之重犯。拟以缓决。刑罚颠倒。见者无不骇异。至于摺奏错误乖张之处。不可枚举。一味柔软沽名。钟保著革职。以为人臣负恩溺职者之戒　　
</div>
    <div class="pagination">
<a href="清实录雍正朝实录_page91.html">上一页</a><span>...</span><a href="清实录雍正朝实录_page87.html">87</a><a href="清实录雍正朝实录_page88.html">88</a><a href="清实录雍正朝实录_page89.html">89</a><a href="清实录雍正朝实录_page90.html">90</a><a href="清实录雍正朝实录_page91.html">91</a><span class="current-page">92</span><a href="清实录雍正朝实录_page93.html">93</a><a href="清实录雍正朝实录_page94.html">94</a><a href="清实录雍正朝实录_page95.html">95</a><a href="清实录雍正朝实录_page96.html">96</a><a href="清实录雍正朝实录_page97.html">97</a><span>...</span><a href="清实录雍正朝实录_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
