<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1275 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1275 页/共 1860 页
  </h1>
  <div class="content">
   监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修乾隆三十九年。甲午。四月。戊戌。谕、本年随往热河之吏部堂官。已派出曹秀先。将来引见官员。承旨时不谙清语。著仍照上届之例。派福隆安、一体带领引见　　

○又谕曰、御史李潄芳参奏、福隆安家人蓝大。在金陵馆酗酒殴闹。该巡城御史颟顸了事。不无有心瞻徇等因一摺。所奏甚是。蓝大敢在外率众游荡。逞凶打架。扰害平民。甚为不法。该巡城御史、自应奏交刑部治罪。乃仅以薄责著赔完案。显系瞻徇情面。殊属非是。永明、陈憬、俱著交部严加议处。蓝大、著交刑部从重治罪。仍著福隆安明白回奏。李潄芳、能据实参劾。甚属可嘉。著交部议叙　　

○又谕、据图思德、先后奏到续调黔兵。上游各营。业已克日起程。下游各营。亦于四月初六日到省。遄行前进。约计五六日内。即可全数出境等语。此次黔省办理兵差。甚属妥速。图思德、著交部议叙。其办差各员内。有实在出力奋勉者。并著该抚查明咨部议叙　　

○吏部带领京察保送一等之内阁侍读学士穆克登泰等四员。内阁侍读觉罗图思义等八十六员。引见。得旨、穆克登泰、梦吉、童凤三、彭绍观、俱准其一等。觉罗图思义、玉德、福崧、王銮、灵保、嗣显、武灵泰、善宝、崇泰、那苏图、巴海、图善、呈麟、宝淑、达本、成永、蒋宽、张亦栻、许祖京、王家宾、伊兰泰、素敏、德元、永安泰、增禄、丰伸布、德明、宗室五壮、宗室蔚文、宗室麟宁、宗室书光、宗室书敬、宗室蒙泰、宗室僧保住、宗室德克清额、宗室常欣、兴福、策璘、正寅、吴垣、章宝传、英常、阿克栋阿、英安、伊勒图、伍尔卿阿、祁文秀、观亮、福克进、索兴阿、评德、兴泰、浦霖、许宝善、笃宽、德义、福参泰、吴延瑞、尹文泽、蒋熊昌、德隆、特克慎、杨钟岳、戚蓼生、观音保、倭臣保、穆通阿、托伦、富伦岱、新泰、丰伸、富昌、明安、新柱、福保、诚存、萨炳阿、和德、果尔敏、瑚宝、春普、鄂硕、萨连、傅明阿、俱准其一等加一级。觉罗麟喜、伏魔保、俱著改为二等　　

○山东巡抚徐绩奏、莱州府属高密县。有百脉湖。向为沥水归宿。后因开挑引河两道。引水入胶莱河归海。其湖内之地亩。半已可耕。惟有河面河底浅窄。遇伏秋水盛之时。难以骤消。终致停蓄。嗣后请将东西两引河。挑浚深通。积水既能畅消。则湖地尽可耕种。于民甚有裨益。报闻　　

○云贵总督彰宝奏、据孟连土司刀派新报称、有野夷数十人到丙海隘口。该处土目率练捉拏。野夷等旋复钻绕山箐。潜入孟连边境。查该处紧接外域。如有缅匪窥探。自应迅速剿擒。臣等当即遴员驰往确查。据回称、实系无食野夷。流入土境求乞。并非缅匪。亦无滋扰情事。随饬该土司。嗣后遇有夷人投至土境。一面察其来历。严行防范。一面悉数获住看守。将头人解送内地。听候办理。不得任其逃散。报闻　　

○广东高廉镇总兵海明病故。以甘肃河州协副将常禄保、为广东高廉镇总兵　　

○旌表守正捐躯之湖北郧阳县民钟云明妻李氏　　

○己亥。孝端文皇后忌辰、遣官祭昭陵　　

○谕曰、常禄保、已补放高廉镇总兵。伊现在军营。所有该镇印务。仍著李侍尧委员署理　　

○又谕、今日吏部将题升湖南辰州府同知之新田县知县柴桢、带领引见。已准其升署矣。柴桢履历。据开系乾隆三十六年七月内。经吴达善、保题升任。因节次委署清泉、祁阳等县。现在卸事。送部引见等语。各省题升人员送部引见。向无一定限期。自因该员既经保题升任。谅不致有规避情事。是以未经定有章程。柴桢距题升之期。将及三载。为日未免太久。若因该员有承办之事。难以遽易生手。须办完方能送部。亦在本任则可。今节次委署。致所升之本缺。悬旷多时。势又不得不另委人代署。与其留此人署别缺。何如及早给咨引见。令其赴本缺。即以应委之员。代其另署别缺乎。嗣后此项人员。应作何定限之处。著交吏部详酌定议具奏。寻议奏、查官员推升赴部引见。原有一定限期。请嗣后题升官员。除不得委署别缺外。其赴部限期。亦照推升例、略为变通。该督抚接到部咨。即饬该员交代。勒限给咨。送部引见。如本任内有承办要事。难以遽易生手。半年内可竣者。务于交代限内。先咨展限。如半年以上可竣者。奏请加展。催竣给咨。统不得逾一年之限。倘逾展扣限期。未及三月者、将该员罚俸一年。逾限三月者、降一级调用。四月者、降二级调用。五月者、降三级调用。半年者、革职。督抚不依限奏咨。迟延不及一月者、罚俸三个月。一月以上者、罚俸一年。违例委署别缺者、降一级调用。其奉旨特用人员。亦请照此例办理。从之　　

○又谕、上年王进泰、求赴川省军营出力。因其情词恳切。准令前往。但念统兵打仗。非其所长。是以令驻美诺一带。以资防守。乃伊自至军营以来。于一切设卡巡查事宜。毫无调度。实属衰拙无能。即留其在营。亦属无益。适遇广西提督缺出。将伊调补。其于贼匪夹坝、不即具奏。又不亲往查办一案。经部议以革职。本属罪所应得。念其究系自请前往。情稍可原。仍令革职留任。是朕于王进泰一事。前后悉视其自取。今据王进泰奏称、接奉调补广西谕旨。弥深愧恧。不敢苟图安逸。请进京赏以旗员差务。俾得稍效驱使等语。殊非情理。王进泰、如果天良未泯。引咎难安。不敢复赴广西之任。即应恳切陈请。仍留军营自效。以赎前愆。乃竟急求进京。实不解其何意。即此可见其老迈糊涂。王进泰在美诺、已逾半载。于该处情形。亦应稍悉。仍著带革职留任。在美诺帮同旺保禄办事。自备资斧效力赎罪。其广西提督缺、著李侍尧于两省总兵内。拣选一员。奏请署理。俟大功告成后。该部奏闻。候朕另行简放　　

○吏部带领京察保送一等之刑部郎中上行走、翰林院侍讲观文一员。户部银库郎中觉罗明善等七十三员。引见。得旨、观文、准其一等。觉罗明善特昇额、都尔松阿、白山、穆克登、隆昌、五泰、期成阿、克兴额、苏楞额、哈琳、图桑阿、卢耕心、刘人睿、永清、扎拉丰阿、巴燕宝、扎尔杭阿、恒慎、尚安、博尔岱、观庆、多隆武、富森布、丁田树、王宽、额尔克图、盛保、六十五、景福、音登额、瑛琳、禄明、佟禄、懋德、觉罗保宁、富昌、诚安、国良、图敏、福德、赫伸泰、文光、海明、觉罗奉和、龙承祖、熊启谟、蒋尚桓、图山布、满禄、塔琦、莫异兰、王嵩柱、曾恒德、保年、福泰、和盛额、岳禧、连柱、伊兰泰、善应保、查克丹、万柱、觉罗德成、亢依禄、鹤昌、祥林、锡郎阿、果尔明阿、宝舒、俱准其一等加一级。阿兴阿、福至、觉罗诚光、俱著改为二等。　　

○庚子。上奉皇太后幸万方安和、侍早晚膳。奉皇太后回畅春园　　

○谕、据勒尔谨奏、已故安西提督豆斌。前在广西提督任内。应分赔参将李调鼎等、滥用马价。及代赔都司许永联、支用马价银两。无力完交。请于现在送部承袭之伊孙豆＜?雨澍＞、世职俸内。陆续扣还等语。所办非是。此系豆斌名下分赔代赔之项。使其身现在。自应按限著追。今豆斌久经阵亡。即有本身应赔银两。亦应加恩宽免。岂可复累其子孙。况不过代属员分赔。彼时岂无同为总督提镇之人。无难将豆斌应赔之项。照数拟赔完项。此等皆安享厚禄。较之殁于王事者。相去奚啻霄壤。何乃舍现在而不问。转向效命疆场者之茕茕家属。勒限追扣。岂不平允。所有豆斌名下应赔银两。即著加恩豁免。其作何拟赔之处。仍著该部查明。另行妥议具奏。寻议奏、豆斌名下应追银两。应仍在李调鼎案内、分赔之各上司名下摊赔。如各该上司亦无可著追。即著落统辖之总督等代赔。以清款项。嗣后阵亡之员。应赔银两。俱照此办理。从之　　

○谕军机大臣等、勒尔谨奏报、肃州、安西、两州。收捐监粮一摺。已批交该部议奏矣。甘省捐监一事。上年止准令肃州以西。收捐本色。昨据该督以甘省通省仓储。一时未能全行足额。奏请仍照旧例。口内各属。一体收捐。业经部议、准令本色报捐。仍饬该管上司。核实稽查。勿使滋弊。业已允行。第念此事。必须能事之藩司。实力经理。方为有益。尹嘉铨、谨厚有余。而整饬不足。是以改擢京职。特调王亶望前往甘省。王亶望、自必来京陛见。俟其到时。朕当面为训示。交令妥办。但董饬稽查。乃总督专责。著严切传谕勒尔谨。于王亶望到任后。务率同实心查办。剔除诸弊。如仍有滥收折色。致缺仓储。及滥索科派等弊。一经发觉。惟勒尔谨是问　　

○又谕、据勒尔谨奏到、甄别陕甘二省分发学习之世职各员。分别应留应斥。开单呈览。所办甚是。此等世职人员。分发各省。原冀学习有成。俾得延其世泽。且可充备戎行之选。若其庸钝无能者。自当核实沙汰。使优劣不得混淆。庶众人亦为稍知奋勉。如此、则督抚考验。方不视为具文。但各省督抚。何以从未见有如此奏及者。或他省世职人员。不及陕甘之多。亦当就其现有人数。据实甄别。即极少至一二人。又阿妨就此一二人之应留应斥。切实分别。岂可因人少而置之不问乎。著传谕各督抚。嗣后于考验世职人员。均著仿照勒尔谨办理。并著将勒尔谨原摺清单抄寄。于各省奏事之便。谕令知之　　

○户部议覆、总督衔河南巡抚何煟疏称、浙川县之李官桥、北马蹬、杜家巷、下淤村、刘梅集等五处社仓。因上游山水骤发。冲失仓谷八千七百一十一石有奇。题请豁免。俟丰收之后。再行陆续劝捐。以完仓储。应如所请。从之　　

○予故青海扎萨克多罗贝勒车木伯勒、祭如例　　

○辛丑。上诣畅春园、问皇太后安　　

○豁除江苏六合县头桥集等保、乾隆三十八年。坍荒民卫田六十六顷一十二亩有奇额赋　　

○壬寅。定西将军尚书阿桂、参赞大臣领侍卫内大臣色布腾巴勒珠尔奏、西南两路官兵。渐逼贼巢。贼情已甚窘迫。若更别开生面。攻其不意。贼势愈单。自可速期得手。查正地一路。从木经大兵攻打。贼酋豫备稍疎由此直捣中坚。洵为制胜良策。惟正地相距窎远。无从深悉。已密扎明亮等、嘱其熟筹具覆。至绰斯甲布一路。亦系贼所深护。现在雍中旺尔结等、节次夺碉杀贼。若再添兵合击。亦必倍为有力。兹已于初八日晴霁。再俟两三日、即可进抵勒乌围。若滇黔兵将届出口时。此间已有必克之势。臣等拟将此项官兵。调赴西路。迅期殄灭。谕军机大臣等、阿桂等奏、初八日天已放晴。俟两三日后。即督兵竭力进攻。又称、若欲别开生路。则惟正地一处。豫备必疎等语。自应如此筹画。看来各路进剿大局。惟阿桂一路。实有可以进取之机。若已攻得逊克尔宗。或直抵勒乌围。则兵力愈多。成功愈速。现在黔兵。已于四月初旬。陆续出境。滇兵亦报起程。竟当将此滇黔兵五千。即速全数调往。以冀克期集事。设或谷噶一路。急切未能冞入。则又不宜专事守株。计正地一处。从未攻剿。贼人未必豫防。若调滇黔兵二三千。遄赴正地。添派德尔格忒土兵。令明亮统领攻剿。可望得手。其马尔邦一路。则令富德留驻。以牵缀贼势。亦属正办。著传谕阿桂。即密札明亮等、妥商而行　　

○吏部带领京察保送一等之工部郎中福重等六十九员引见。得旨、福重、毓琦、托嵩阿、福宁、喻升阶、觉罗苏成额、俞廷垣、固尔敦、哈鲁喀、六十四、恭安、傅伦岱、伊桑阿、诺敏、英秀、定福、阿林、法福立、留保住、巴永泰、普福、巴什、明元、多敏、全福、贤良、庆禄、复相、彰古礼、玉柱、明福、文会、扎隆阿、常明、纳隆阿、定柱、舒敏、富盛、丰盛额、成德、胡翘元、邵庾曾、李潄芳、福永、图章、奎德、富尔敏、瑾拔、那达齐、正泰、书宁额、德明、巴精阿、图萨布、宗室玉鼎柱、觉罗敦岱、王懿德、张光宪、湛露、明安、德麟、富色克、兴昌、都尔松阿、多隆武、书图、永在、瑚什理、丰伸、俱准其一等加一级　　

○吏部等部议覆、福建学政汪新奏称、福州府属之屏南县。系自古田县分设。原议每学额进童生各八名。廪增各十名。嗣因屏南童生稀少。复议准令古田童生、寄屏考取。额进四名。廪增五名。即于卷面注明正寄屏字样。查寄籍考试。易致滋弊。请将古田升为中学。准其岁科两试。各取进十二名。廪增各十五名。屏南改为小学。取进四名。廪增各五名。作为定额。应如所请。再查古屏二县廪生。从前系两县轮流。二年一贡。今既分隶各学。古田、应改为三年一贡。屏南、四年一贡。从之　　

○以京畿道御史唐淮、为云南乡试正考官。编修查莹、为副考官。河南道御史邵庾曾、为贵州乡试正考官。编修杨寿楠、为副考官　　

○蠲免云南浪穹县、乾隆三十八年、水灾田亩额赋。并缓徵蠲剩银米　　

○癸卯。吏部带领京察保送一等之翰林院编修嵇承谦等五十九员引见。得旨、嵇承谦、祝德麟、姚颐、陆费墀、王懿修、陈初哲、王仲愚、善宝、佛尔卿额、荣安、舒明阿、伊敏、广庆、觉罗麟珂、景福、准泰、德勋、富勒浑、扎勒翰、查郎阿、德庆、富永、觉罗柏克慎、赓音布、阿成阿、舒宁、安泰、承基、富昇、苏隆阿、程式濂、明保、善达、吴省兰、邵先、王灏、盛禄、董步青、永信、何廷瑄、明安、英善、讷苏铿额、常庆、富勒浑、富宁阿、巴宁阿、苏尔芳阿、玉成、和伦、兆亮、吴恩诏、郑源璹、福宁、徐彭年、东安、俱准其一等加一级。刘锡嘏、诺敏、罗敏、俱著改为二等　　

○豁除云南浪穹县、乾隆三十八年、水淹屯田一顷七十六亩额赋　　

○旌表守正捐躯之浙江嘉兴县民王添南妻陈氏　　

○甲辰。谕军机大臣等、昨据周元理奏、保定省城。于十八日晚、仅得雨三寸。于麦候恐尚未能有益。今闻景州、至河间一带。地土较近京更乾。麦穗亦不能滋长饱足。甚为悬念。又闻山东德州、平原、一带。与景州等大略相同。著传谕周元理、徐绩、查明各该处。实在麦收情形若何。并日内曾否续得透雨之处。迅速覆奏。寻周元理奏、十八日保定得雨三寸。同日顺天、天津、广平、永平、宣化、遵化、易州、各属得雨。自一寸至四寸不等。尚未普遍。至河间、景州、一路。本未沾透。地土更燥。麦穗亦未能滋长。该处约收分数。总在七分上下。大概本年春夏雨泽不匀。是以麦苗情形。亦未能一律。此时届成实收获。尚需十余日。若早晚得有透雨。麦穗可望坚实。得旨、览奏俱悉。徐绩奏、查东省三月间。雨泽普被。如德州、于三月初三、十六、两日。均得雨四寸。平原县、三月初四日、得雨三寸。嗣后虽无透雨。然未成分寸者。亦有二次。惟近日南风燥烈。麦穗不能饱满。收成分数。不无稍减。其余各属。俱可保丰稔。报闻　　

○又谕曰、明亮等奏、拟由正地进攻。所筹亦是。通计各路情形。惟阿桂一路。可望易于得手。业已谕令阿桂、如得逊克尔宗。或径抵勒乌围。即应将新派之滇黔兵五千。全行调往应用。设尚未能即进。又不值徒为株守之计。自应酌拨二三千。遄往南路。令明亮率领。径赴正地。攻其无备。明亮等、仍应遵照前旨。密咨阿桂。妥商而行。但明亮移兵另攻正地之时。应令富德、留驻河北一带。仍照前攻打。使贼人不能窥见端倪。豫作准备。方为妥善。又据富勒浑奏、大板昭、萨拉、梭洛柏古等处。俱派官兵防守。是富勒浑于军营后路。防范颇为留心。今官军日渐攻进。更宜倍加严密。实力周防。断不可稍涉大意。又桂林奏、科多至僧格宗、相距虽仅三十余里。其间深箐僻途。贼匪易于出没。莫若将僧格宗所需粮石。改由南路章谷运交。其余附近僧格宗等处者。即就近在僧格宗、及归并美诺等处支领。使米石不由僻处径行。可杜贼人窥伺等语。所见甚与朕前谕相合。自应如此办理。至所奏由默资沟运送兵米。行至将近日古噜沟。被夹坝抢去米九十余斛等语。现据桂林奏、此后粮运。不再经行默资沟等处。自可无后患。但此次夹坝抢去米石较多。尤不可不上紧严缉。昨已赏给汪胜龙参将衔。仍令在僧格宗办事。并派桂林往来照管。且此时现有敖成在彼。正当及早搜擒贼匪。毋任漏网　　

○督理粮饷四川总督富勒浑、浙江布政使郝硕奏、前准署督臣文绶、酌定夫数。应增应减。令臣等核定。查萨拉、大板昭、黄草坪、梭洛柏古、谷噶、拉穆、登古、七站。自梭洛柏古外。山势陡险。多有不能按站安台之处。统计西北两路军粮。每日约需四百余石。自汶川至萨拉各站。米石本系长短兼行。除楸砥一路。供运西北两路军粮。应安夫八百名外。余站只须六百名足用。惟商米俱系长运大板昭交收。而大板昭以前各站。均仗滚运之米。每日粮运及军火等项杂差。每站应安夫千名。庶足资挽运。再自萨拉至登古各站。在在与贼境相通。应于原定额夫内。各选精壮民夫一百名。演习器械。护守巡逻。益徵严密。其玛尔当至明郭宗八站。军粮军火。并经运完裁彻。内惟布朗郭宗一站。为提臣长清驻劄之处。需留站官一员。长夫二百名。分送防兵口粮。美诺、为提臣王进泰驻劄之所。需留站官一员。长夫二百名。分送防兵口粮。并转运僧格宗军粮。其自大邑坪至美诺各站。每站旧设夫一百名。应将两站并一站。派站官一员兼管。再如大兵攻克勒乌围。尚须于登古之外。酌量添站。若再直抵噶拉依贼巢。计程又须加增三四站。业经备有人夫。即可随时添设。目下楸砥粮运畅行。即使三路官兵合集。足供支发。而所余马匹、留养大板昭。将来添设马台。亦无庸另行调拨。得旨嘉奖　　

○以故四川麻书安抚司土司丹怎旺布子、那木卡旺扎。右所土千户八靖邦子、八士魁。郭拉土百户喇嘛罗布藏桑丹长徒、扎克巴塔尔雅。各袭职　　

○乙巳。上诣畅春园、问皇太后安　　

○谕军机大臣等、彰宝覆奏、审讯陇川私贩一摺。已于摺内批示。尹小生、李萃、二犯。与从前汉奸尹士宾、李万全、姓氏相同。自系两逆匪潜谋勾结。藉私贩以暗通消息。是以谕令该督严行讯究。今据彰宝奏称、讯无勾结情迹。必系尹小生等、深知两逆匪罪恶重大。不肯供认的属。吐露实情。而外间查办此等事件。亦未必能认真彻底根究。著该督即将此二犯。饬令沿途。隔别严行管押。解交刑部审讯。毋致免脱。余均照所拟完结。至尹小生、李萃、供内。俱称上年十月。有刘应凤、尹德龙、向伊商量。要偷小路出新街去卖之语。而该督前奏、亦称尚有发本夥贩。尹德龙、刘应凤等六人。畏惧查拏。皆由僻迳绕路潜行。未经与货物同时并获等语。是刘应凤、尹德龙、潜相勾引偷贩。实为本案罪魁。该犯等一闻查拏。绕越僻迳潜行。不过藏匿附近□□罢夷、及野人村寨。或且竟投缅匪。皆不可知。自应设法上紧躧缉。若日久疎懈。必致私投缅境。为贼匪勾通消息。于边防大有关系。未知该犯等曾否就获。作何审拟。彰宝摺内、并未叙及。殊欠明晰。著传谕彰宝、即行查明刘应凤、尹德龙、二犯。如尚未就获。务饬属密速缉拏。勿任远扬漏网。如经拏获。亦即派委妥员。迅速解京。交刑部一并质讯治罪。将此由五百里谕令知之。寻奏、尹德龙、刘应凤、尚未就获。业将该犯等家属拘获看守。并严饬员弁等上紧躧缉。得旨、览　　

○礼部议准、陕甘总督勒尔谨疏称、镇西府宜禾县、考试生童。向例于学政按临肃州之前。将题目封固。交巴里坤道扃试。今巴里坤道、已移驻乌噜木齐。路途遥远。恐该道不能兼理。请嗣后于学政按临肃州之前。将题目封交镇西府考试。册送学政。按额录取。其武童外场。由该府会同巴里坤镇考试。分别等次造册。并将试卷、封送学政阅取。至镇西府学额。应于宜禾县岁科两试。各拨文童二名。岁试拨武童二名。再巴里坤厅额收监粮十万石。已归宜禾县收捐。所有新设之镇西府。并请加添十万石。一体收捐。从之　　

○加封太白山神号曰昭灵普润。从陕西巡抚毕沅请也　　

○丙午。谕曰、陕西定边协副将索明。著赏银一百两。驰驿前往阿桂军营。带领绿营兵丁进剿。其豫保之陕甘督标千总陈尚礼。并著赏银五十两。驰驿随往军营。交阿桂差遣委用　　

○丁未。谕、武英殿现办四库全书之活字板。著名为武英殿聚珍板　　

○又谕、所有各衙门保送京察一等堪胜外任人员。仍照上届之例。著该部带领引见。　　

○吏部议覆、浙江巡抚兼管盐政三宝奏称、盐场大使。与批验所大使。因经管无地方事件。例不回避本省。惟此项人员内。有由本处商籍中式。及以贡监报捐而用者。若概不回避。其行盐商人。或系该员亲属。难保无瞻顾之弊。请嗣后除籍隶本省非商籍者。仍无庸回避外。若系商籍。应令回避本省。即于起文时。声明某省商籍字样。咨部备查。以凭拣选分发。原文内未声明者。以规避论。应如所奏。现在各省场所大使内。如有本处商籍者。该督抚盐政等题咨。另行办理。即饬各省通行。从之　　

○以内阁学士嵩贵、充武英殿总裁　　

○豁除江苏上海县、乾隆三十八年、坍废田地三顷八十五亩额赋　　

○戊申。谕军机大臣等、前因土尔扈特汗渥巴锡、王策佚克多尔济、巴木巴尔等、由俄罗斯远来投诚。甚属困苦。经朕节次加恩。又于牧厂内。拨给羊只孳生。原令于俸饷内减半扣价。今已逾二年。渥巴锡等、教导属人。孳生耕种。俱已服习。若加恩免扣羊价。伊等应益加感奋。著传谕伊勒图、将从前拨给渥巴锡等属人羊只价银。俱免其坐扣。并令管理游牧大臣侍卫等、晓谕渥巴锡等、约束属人。倍加勤勉。俾生计速臻饶裕　　

○旌表守正捐躯之西孟县民荣旺妻田氏　　

○己酉。上诣畅春园、问皇太后安　　

○还宫。上赐皇十五子颙琰成大婚礼　　

○吏部议覆、江苏巡抚萨载奏称、山阳县板闸地方。离县治十余里。地方辽阔。须添官稽察。查淮安府大军仓大使。事甚简。请改为板闸镇巡检。所管收放兵米事宜。归并淮安府经历兼管。该经历向无官廨。应将大使署、给经历住宿。并添建巡检署。所设巡检。请定为要缺。在外拣选。应如所请。从之　　

○命内阁学士嵩贵、教习庶古士。　　

○庚戌。上幸圆明园
  </div>
  <div class="pagination">
   <a href="清实录乾隆朝实录_page1274.html">
    上一页
   </a>
   <span>
    ...
   </span>
   <a href="清实录乾隆朝实录_page1270.html">
    1270
   </a>
   <a href="清实录乾隆朝实录_page1271.html">
    1271
   </a>
   <a href="清实录乾隆朝实录_page1272.html">
    1272
   </a>
   <a href="清实录乾隆朝实录_page1273.html">
    1273
   </a>
   <a href="清实录乾隆朝实录_page1274.html">
    1274
   </a>
   <span class="current-page">
    1275
   </span>
   <a href="清实录乾隆朝实录_page1276.html">
    1276
   </a>
   <a href="清实录乾隆朝实录_page1277.html">
    1277
   </a>
   <a href="清实录乾隆朝实录_page1278.html">
    1278
   </a>
   <a href="清实录乾隆朝实录_page1279.html">
    1279
   </a>
   <a href="清实录乾隆朝实录_page1280.html">
    1280
   </a>
   <span>
    ...
   </span>
   <a href="清实录乾隆朝实录_page1276.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
