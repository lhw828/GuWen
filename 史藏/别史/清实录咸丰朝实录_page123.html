<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 123 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 123 页/共 502 页
  </h1>
  <div class="content">
   ○又谕、琦善奏、筹议留防江北、及探闻贼情一摺。又片奏、拏获奸细。提讯供情。披览均悉。扬州失守。惟徐戒严。叠经令该大臣等、相机援应。陈金绶、胜保、自以急剿扬州之贼为要。其所带官兵。有六千七百余名。亦不为单弱。其未到各路官兵。既经琦善加紧催提。当可陆续赶到。所需锣锅、帐房、铅弹、火药等项。已有旨、令陆应谷严饬军需总局。赶紧支应矣。贼氛日炽。若再迁延。其势几不可问。陈金绶、胜保、既抵扬州。著即克期克复。会同杨殿邦、杨以增等、扼要防剿。琦善仍遵前旨。随时策应。该逆声东击西。避实捣虚。是其惯技。或由陆路。或由水路。应如何防堵截击。军情变迁靡定在该大臣等、熟筹缓急。遏贼北窜。不致贻误事机。方为尽善。其马队官兵。陆续到齐。如何随地布置。均著酌量办理。镇江失守。未据奏报何日失事。情形如何。杨文定现在何处。著一并查明具奏。至查拏奸细。尤关紧要。除已获各犯、分别正法讯办外。仍著随时严拏惩办。毋稍疏懈。将此由六百里加紧各谕令知之。　　

○又谕、本日据琦善奏、截至本日初二日。祇到有黑龙江一二三四等四起官兵。而锣锅、帐房、铅弹、火药、马匹、全然未有。河南军需总局。报称专委支应吉林、黑龙江、官兵之粮台。亦不知行抵何处等语。现在贼陷扬州。琦善驻劄浦口。江北防剿。万分吃紧。若令官兵行粮匮乏。铅药马匹等项。亦不应手。则虽有劲旅。亦难展施。著陆应谷仍遵前旨。竭力筹画。将粮台现拟改设何所、以期妥便之处。迅速具奏。并将现到大营之马队官兵、应需锅帐、铅药、马匹、速饬粮台先行赶运。未到后起各兵。一体严催应付。万不可再有迟误。将此由六百里谕令知之。　　

○又谕、僧格林沁、裕诚奏、覆查炮位一摺。所有八旗汉军炮位。除每年照演外。其久未出演之炮位。应如何轮流出演。著各该都统等、速议章程具奏。至炮车闲有损坏。亦应酌量估修。核实办理。镶红旗洋炮一位。亦著酌配铅药成数试演。将此各谕令知之。　　

○又谕、倪良燿奏、请申严戎律一摺。所奏虽不为无见。但多系空言。殊少实事。如所称营伍积弱。及军务畏葸。均系过去之事。得失之故。较然易见。至苏省筹兵募勇。则毫无布置。惟称仓猝不能见功。先为卸责地步。地等无谓之词。有何裨益。江浙海运。系该藩司专办之事。屡次陈奏。含混迁延。并不实力筹办。所称委员催提。诚恐未能得力等语。尤为荒谬。如果事事听之委员。又何必特派大员。总司其事。两省漕粮。关系正供。业已迟误至此。尚称不容稍有迟误。不知该藩司何颜出诸口也。现已命许乃钊、暂署江苏巡抚。该藩司即将浙省运到米石。并苏省起运未完米石。仍遵叠奉谕旨。赶紧催办。务令克期放洋。傥再稍有贻误。朕必将倪良燿从重治罪。至浙省抵沪米石。前据黄宗汉奏、已有三十余万石。而该藩司始则奏称六万余石。今又奏称十三万余石。何以总不相符。浙江江南两省。由陆赴津之道员。究已行抵何处。该员等所带银两。系备剥船等项之需。现在钦派大臣、已赴天津。而此项银两。未能应手。著即迅速催趱。毋任沿途迟滞。此后沙船放洋。及现办情形。均著随时驰报。不得再有掩饰推诿。致干重罪。将此由六百里传谕知之。　　

○命湖北按察使江忠源、驰赴江南。帮办军务。　　

○以兵部左侍郎恩华、为理藩院尚书。　　

○调镶红旗汉军都统阿灵阿、为镶白旗满洲都统。以左翼前锋统领恩华、为镶红旗汉军都统。　　

○以内阁学士许乃钊、暂署江苏巡抚。　　

○以江南丰工出力。赏道员王梦龄、曹文昭、知府赵作宾、同知于昌进、娄晋、刘咸、花翎。都司李成虎等、蓝翎。余升叙有差。　　

○予故理藩院尚书吉伦泰祭葬。谥敬僖。　　

○癸丑。上幸瀛台。　　

○谕内阁、张亮基等奏、土匪滋扰、现在剿办一摺。湖北通城县西北乡土匪、因抗粮纠众。肆行抢劫。该署督等、现派臬司江忠源、带领兵勇。驰赴该县剿办。江忠源昨已有旨、令驰赴向荣军营。帮办军务。现在通城土匪。傥剿办需时。著该署督等、另派大员接办。仍令江忠源、即赴向荣军营。毋稍迟延。至该县匪徒抗粮滋事。实属目无法纪。著即按名拏获。严行惩办。并查明起衅根由。如系官吏苛勒。激成事端。一并严参惩治。署通城县知县林之华、辄因徵漕进省。请示办理。殊属不知缓急。著先行交部议处。　　

○又谕、前因山东、江苏、接壤地方。穷民颠沛流离。降旨令杨以增、李僡、妥筹赈济。兹据雷以諴、晋康奏、经过茌平、东平、东阿、汶上等州县。途闲饥民。纷纷求食。至滋阳、邹县、及滕县、峄县、邳州等处。男妇老幼。十百成群。攀辕乞丐。询之途人。佥称数年来叠遭水旱。十室九空。自上年冬闲。至本年正月。冻馁尤不堪言状。当此青黄不接之时。少壮俱已逃亡。老穉不能相顾。若不及早抚绥。势必尽转沟壑等语。所奏自系实情。朕披览之余。不胜怆恻。扬文定现办军务。未能兼顾地方事宜。著杨以增、李僡、仍遵前旨。迅速设法赈恤。并饬委员等、妥为经理。俾无业穷黎。不致日久失所。用副朕勤恤民隐。有加无已之至意。　　

○又谕、杨文定奏、瓜口镇江失守一摺。览奏愤懑之至。据称、二月二十一日。探闻贼船东窜。即督同总兵叶长春、统带水师艇船。迎上开炮。击破贼船十余只。毙贼数十人。贼即败逃。艇船追至黄天荡江面。复来大股贼船三四百只。艇船正欲齐集开炮。乃以风信全无。行走不灵。顺流退下。致贼船越过瓜口。直入镇江。该府为南北江口咽喉。朕早料贼必窥伺。屡次谕令杨文定等、严密筹防。如果布置得宜。何至遽行失守。杨文定督率无方。总兵叶长春督战不力。咎实难辞。均著革职。暂行留任。以观后效。向荣统带大兵。驻劄孝陵卫一带。防守江南。现在镇江失守。著即酌拨将弁。带兵会同杨文定所带师船。水陆夹攻。克期收复。毋得稍有延误。副都统文艺、现在何处。并镇江城内文下各员。及旗营各兵下落。均著杨文定查明具奏。　　

○又谕、张亮基等奏、查明已革湖北提督、及参将下落等语。前因岳州失守。叠经降旨。谕令该督抚等、查明已革提督博勒恭武、如何下落。迅速具奏。兹据该署督等奏称、该革员自岳州溃逃后。带兵径回武昌。又弃军私回汉川。复藉养病。辄回谷城提督本署。今又欲前赴江南军前报效。种种荒谬。实出情理之外。该革员以湖北提督大员。奉旨防守岳州。乃始则见贼先遁。继复辗转偷生。若不明正典刑。何以申严纪律。博勒恭武俟提解到省。著即处斩。毋庸再行请旨。至署岳州参将阿克东阿、据营兵李廷徵禀称、贼匪攻破府城。该员当时阵亡。著即查询明确。如果该员实系抗节捐躯。即行奏明请恤。　　

○谕军机大臣等、杨文定奏、瓜口镇江失守一摺。览奏殊深愤懑。瓜州镇江。为南北水路咽喉。屡次谕令该署督等、豫为筹防。严密堵御。乃贼匪乘船东下。叶长春统带水师。杨文定督饬艇船迎剿。忽因风信全无。艇船退下。以致贼匪登陆、直入镇江。而旗营弁兵。又未在山头嘴劄营。毫无准备。一至于此。杨文定已退至江阴。并非要路。退败之余。更无把握。向荣驻兵江南。所有南岸堵剿事宜。是其专责。该大臣现住孝陵卫。原以防贼南窜之路。今镇江已失。亦可由丹阳直达苏常。著向荣斟酌情形。如能拨将弁带兵、扼要攻守。或克复镇江。使贼不得进扰苏常。则向荣一军。庶不致腹背受敌。该大臣总当统筹全局。勿为浮言所惑。杨文定亦当收集残兵。据守要路。勿久处江阴。置省垣于不问。所调上海船只。谅已早到。著无向荣陆路之兵。合力夹击。以赎前愆。江苏省垣防守事宜。著许乃钊悉心筹画。毋误事机。南北文报。亦著另设驿站。以通往来。将此由六百里加紧各谕令知之。　　

○又谕、陈金绶、胜保驰奏、逆贼分股攻陷扬州、现由闲道进剿一摺。该大臣等行抵六合。探闻贼窜扬州。盘踞郡城。四出滋扰。仪徵等县。文报不通。即由六合县属之樊家集、陈家集、小路驰赴扬州。以图克复。扬州为北路咽喉。最为吃紧。自应先其所急。若能迅埽逆焰。收复扬郡。以后何处紧急。即由何路进兵。断不可稍有拘泥。军情变幻无定。旬日以前。江北江南。原应兼顾。辰下则北方为不可缓之势。设或逆匪进扑淮安。该处兵力甚单。惟盼陈金绶等劲旅救援。所调马队兵丁。前来接应。必可得可。本日又据杨文定报镇江失守。该署督已退至江阴。所调火轮船只。未知何日可到。现在京口以内。并无守兵。已谕令向荣、酌量拨兵应援。陈金绶等进剿江北。必须贼匪退出瓜州。始可兼顾金陵镇江等处耳。文报傥有梗塞。著即筹改道驰递。毋致迟延。将此由六百里加紧各谕令知之。　　

○又谕、据雷以諴、晋康奏、所过各州县。墩堡、望楼、营房、渐多倾圮。并未见有兵役。各处城垣。亦多坍塌残缺等语。近来诸务废弛。叠次谕令各督抚、实力整顿。若如所奏。直隶、山东一带、驿站地方。尚复如此废弛。其他州县。更可知矣。现当逆匪滋扰之时。盘查奸宄。最关紧要。著讷尔经额、李僡、严饬所属各营县。赶紧设法修葺。派拨兵役。实力巡查。毋得视为具文。将此谕令知之。　　

○又谕、据叶名琛、柏贵奏、广东省城。自闻武昌安庆失守。讹言纷起。人心颇觉震惊。＜口英＞夷兵头呅口□女、上年业经回国。顷复驶回香港。当此匪扰兵分之际。不可不密为防范等语。现在逆匪猖獗。江甯、镇江、扬州、相继失守。广东人情浮动。更恐遇事生风。冯云山之子冯亚养、在外逃回。必非无故。该督等当严查奸细。消患未萌。尤当镇定人心。勿为流言所煽惑。至呅口□女照会。既未明言何故。自当示以镇静。前定条约。许十二年后。再言更易。现已届期。难保不别有要求。该督洞悉夷情。著与柏贵等、密为筹度。以备不虞。切不可稍露端倪。启该夷窥伺之渐。南韶匪徒。尚在江西交界处所。出没靡常。著严饬镇道大员。随时剿捕。该督回省后。如该处有紧要情形。仍著星驰督办。又另摺奏、查明师船笨重。宜于外海。而不宜于内河。能否驶入长江。尚难豫定。快蟹大扒等船。原系内河巡缉之用。难出外海。更无论远涉重洋。自系实在情形。著该督等悉心体察。如果各师船调赴江南。难期得力。徒资糜费。即著毋庸调拨。将此由五百里密谕知之。　　

○直隶提督陈金绶等奏、贼陷扬州。现由樊家家集小路进剿。克复扬州。再行南渡。得旨。扬州复后。犹须随时酌度。断断不可拘泥。若兵至贼走。目为克复。适足长贼志而堕士气。此时万不可狃于小节。致失大事。旬日前江南江北。原应兼顾。辰下则北方为不可缓之势。朕为天下主。非惑于浮言。忍置江南不顾。第根本微摇。将来不堪设想。朕同诸将士远近隔绝。止此一心。惟愿天祖鉴佑。迅奏荡平。朕尤恨者。未能与汝等同辛苦也。　　

○内阁学士胜保、奏报谢恩。得旨。将在外。能蒇大事者。未有不和衷能胜者也。汝非不能和衷之人。但恐稍有意气陵人。则于事大无益也。　　

○都察院左副都御史雷以諴等奏、山东等处饥民、请饬抚恤。并各墩堡废弛情形。得旨。尔等所奏。俱系实情。亦今日之急务也。汝等京员。无外官习气。故敢直陈无隐。无如外省大小官吏。直视此等事为汛常也。　　

○工部左侍郎吕贤基、安徽巡抚李嘉端奏、吉林官兵。沿途滋扰。请暂缓徵调。得旨。朕不知汝二人是何肺腑。骚扰地方之兵。著咨明琦善、从严惩办。　　

○命巴里坤镇总兵官经文岱、前往直隶。听候差委。　　

○调正红旗汉军都统奕格、为镶红旗蒙古都统。热河都统华山泰、为正红旗汉军都统。镶红旗蒙古都统毓书、为热河都统。正蓝旗蒙古副都统特兴额、为正红旗满州副都统。以乾清门侍卫景寿、为正蓝旗蒙古副都统。　　

○以内阁学士常志、为兵部左侍郎。　　

○以礼部右侍郎瑞麟、兼左翼前锋统领。　　

○以初诣先农坛行耕耤礼。旭景晴和。执事整齐。予惠亲王、惇郡王奕誴、吏部尚书柏葰、大学士卓秉恬、顺天府府尹宗元醇、府丞张锡庚、一级。余赏赉有差。　　

○调盛京兵八千名来京。察哈尔兵四千名。赴张家口备用。　　

○甲寅。谕内阁、向荣驰奏、连日接仗获胜情形一摺。逆匪窜踞金陵。于土城一带。连劄多营。经向荣督带兵勇。于二月二十六日五鼓。分路直攻贼营。开放枪炮。该逆不敢拒敌。纷纷弃营退走。立将土城一带地方夺回。二十七日。我兵穵筑营垒。适贼匪四五千人。蜂拥而来。经兵勇迎头轰击。该逆全行败走。我兵奋勇追杀。毙贼多名。斩取首级十余颗。夺获大黄旗数杆。二十九日。兵勇直偪贼营。诱贼离巢。复加歼戮。向荣亲自督军。从中路直冲而上。连毙数十贼。逆匪势不能支。纷纷逃溃。现在我兵已偪近省城劄营。著该大臣即督饬提镇将弁。赶紧相机乘胜进剿。先将钟山攻夺。则负嵎群丑。自不难克日殄除也。　　

○又谕、蒋霨远奏、请饬部迅催解饷一摺。贵州省原拨浙江、广东、福建、及改拨山东、山西、江苏等省、应解壬子年夏秋冬季、癸丑年春季兵饷。未到银六十一万八百三十六两零。叠经户部严催。均尚未据报解。其另拨浙江、广东、福建等省、应解癸丑年夏秋冬季兵饷银、五十万五千五百八十五两。亦未据报起解日期。兵饷待用孔殷。岂容日久悬宕。著户部饬催原拨改拨各省。将壬子癸丑两年未解饷银。迅速解黔。傥沿途驿站。或有闲阻。并著设法绕道遄行。务令克期解到。毋得再行迟误。　　

○谕军机大臣等、据春山等奏、本月初七日。镶黄旗汉军都统衙门。接到琦善由六百里咨送文书一件。内称、现准銮仪卫使武庆文称、伊子海兴、报捐通判。情愿自备资斧。跟随军营效力。该大臣以需人孔亟。准其随营。咨明该都统查照。惟细阅来文。内外关防五颗。篆文糢糊。难以辨认。且核计驿递日程。亦不符合等语。著琦善查明武庆之子海兴、曾否准其随营效力。本年二月二十三日。是否自滁州封发咨文。因何用六百里驿递。一并据实具奏。原摺钞录、并咨文、均发给阅看。将此谕令知之。寻奏、銮仪使武庆之子海兴、随营效力。咨明该旗。文书系本年二月二十三日、自滁州封发。书吏误填六百里字样。正值军务纷繁。一时未及覆核。报闻。　　

○又谕、向荣奏、连日接仗获胜情形。并调派兵船防剿各摺片。已明降谕旨。令该大臣乘胜进攻矣。逆匪占踞江甯。虽经我兵连日接仗。屡次获胜。仍未大加惩创。贼匪现在分股滋扰扬州、及镇江各处。则江甯城内外屯据之贼。其势亦分。正可趁此机会。设法进攻。若此处进剿得手。则扬州镇江分股之贼。自必闻风胆落。即常州苏州一带。贼匪亦不敢深入。现在陈金绶统带大兵。已驰赴扬州。遏贼北窜之路。杨文定退至江阴。镇江京口。与瓜州南北阻隔。该大臣若能设法水陆夹击。方可制胜。所需上海火轮等项战船。本日复谕令吴健彰、赶紧雇觅。此项船炮。是否刻下赶到。甚为悬念。向荣及许乃钊、惟当设法权宜办理。勿失事机。至常州为苏浙门户。该大臣已派总兵李瑞等、带兵二千前往。著即随时饬令严密防守。毋得稍有疏虞。总之南岸攻剿得力。则牵制贼匪。不暇北窜。向荣、陈金绶等、分剿两岸。务宜声势联络。察看缓急。一切调度。想必能统筹全局也。将此由六百里加紧谕令知之。　　

○又谕、昨有旨、调盛京官兵八千名。谅已接奉谕旨矣。朕思兵贵精。不在多。著奕兴认真挑选年力强壮、技艺纯熟者四千名。已可敷用。务期星速启程来京。毋得稍有迟误。将此由五百里谕令知之。　　

○又谕、刘源灏等奏、山东省防兵单薄、请派京兵一摺。逆匪窜至扬州。若分股北窜。偪近东境。自应豫为防范。前已有旨、饬调山西官兵三千名。陕甘官兵四千名。迅赴山东江南交界。交李僡防剿。又谕李僡、将山东本省之兵。移远就近。择要布置。并令将路过东境之黑龙江马队、截留备用。连日又添调盛京、吉林、黑龙江、及归化城、绥远城、密云、热河、各路劲兵。均系驰赴山东江南交界地方。以资策应。著李僡迅将已调之兵。飞催驰往。其未到以前。本省各营官兵。想已酌量调拨。该抚现在驻劄何处。总宜扼要设防。省城重地。必应兼顾。无论何省调兵到境。均可酌留备用。较之京兵。尚为迅速得力。刘源灏等驻劄济南。稽查奸细。巡守省垣。弹压士匪。是其专责。总须不动声色。防患未然。据奏、多系铺张贼势。其如何防守、如何镇抚之处。并未详细声明。可见平日漫无准备。临时又涉张皇。现在巡抚出省。司道大员。举动更宜镇静。李僡等接奉此旨。惟当严密布置。指日大兵云集。足资防堵。毋致居民惊惶迁徙。是为至要。将此由五百里谕知李僡、并传谕刘源灏、英桂、司徒照、花咏春知之。　　

○又谕、哈芬奏、制造枪炮、演试得力、请解往军营备用一摺。据称、现饬阳曲县知县董汇芳、密制圆堂扁口炮枪。及藤牌炮车。均堪备军营施用等语。著哈芬即将所制炮枪各件。派员解京。听候谕旨。将此谕令知之。　　

○又谕、玉山奏、接奉调任谕旨。即由军营驰赴新任一摺。寿春为江北重镇。现当逆匪未靖。土匪乘闲窃发。防剿最关紧要。著李嘉端督同玉山、激励将弁兵勇。将江北一带土匪。迅速扑灭。毋任与逆匪句结为患。无论本省邻境。设有缓急。均宜相机应援。勿稍拘泥。本日据向荣奏、进攻金陵。连日接仗获胜。现督官兵前进。亟图克复等语。逆匪叠被攻剿。难保不分路窜逸。并著该抚等、严密布置。扼要防剿。与大营声势。互相联络。以期迅殄贼氛。绥靖疆圉。将此由六百里谕令知之。　　

○又谕、前经叠次降旨。令吴健彰雇觅海船。驶往江甯。以助攻剿。刻下镇江、扬州、相继失守。金陵江面贼船。连樯停泊。急需火轮船只。前往攻击。该道所募船炮。何以日久未据奏闻。著即设法星速雇往。帮同剿办。并将现在如何办理情形。及浙江藩司麟桂、是否已到上海之处。迅速奏明。杨文定现在江阴。相距较远。该道接奉此旨。即著权宜办理。毋稍延误。　　

○江西巡抚张芾奏、留浔福建官兵、饬令归伍。得旨。既不得力。留待亦属无益。　　

○理藩院尚书恩华等奏、遵旨会派精兵二千名备调。得旨。现已有旨。命恩华督带官兵。迅速前来。料已接到。务须尽力遄征。勿稍迟滞。汝若业经启程。著勿庸再行折回。免费周章。　　

○以吏部尚书柏葰、署镶红旗汉军都统。内阁学士肃顺、为銮仪卫銮仪使。　　

○调兵部右侍郎许乃普、为刑部右侍郎。以内阁学士孙铭恩、为兵部右侍郎。　　

○京营左翼总兵绵勋、缘事革任。以吏部右侍郎爱仁、为京营左翼总兵。　　

○命正红旗汉军都统华山泰、管健锐营事。　　

○调归化城兵二千五百名。绥远城兵五百名。热河兵一千名。赴山东江南交界地方备用。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之八十八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。三月。乙卯。孝贤纯皇后忌辰。遣官祭裕陵。
  </div>
  <div class="pagination">
   <a href="清实录咸丰朝实录_page122.html">
    上一页
   </a>
   <span>
    ...
   </span>
   <a href="清实录咸丰朝实录_page118.html">
    118
   </a>
   <a href="清实录咸丰朝实录_page119.html">
    119
   </a>
   <a href="清实录咸丰朝实录_page120.html">
    120
   </a>
   <a href="清实录咸丰朝实录_page121.html">
    121
   </a>
   <a href="清实录咸丰朝实录_page122.html">
    122
   </a>
   <span class="current-page">
    123
   </span>
   <a href="清实录咸丰朝实录_page124.html">
    124
   </a>
   <a href="清实录咸丰朝实录_page125.html">
    125
   </a>
   <a href="清实录咸丰朝实录_page126.html">
    126
   </a>
   <a href="清实录咸丰朝实录_page127.html">
    127
   </a>
   <a href="清实录咸丰朝实录_page128.html">
    128
   </a>
   <span>
    ...
   </span>
   <a href="清实录咸丰朝实录_page124.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
