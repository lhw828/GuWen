<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 374 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 374 页/共 848 页</h1>
    <div class="content">○礼部以满洲繙译会试中额请。得旨、取中三名。　　

○大学士富俊奏、请挑选考验各官。均以六力弓较射。兵部绿营堂考。一体照办。并明定章程。以示劝惩。下部议。寻议挑选兵丁。与考验官弁不同。兵丁以勇力为上至挑选官弁、及考验军政。必以守洁行端、办事勤慎、弓马娴熟者。方登上考。请嗣后考验时。如有挽强中靶者、即列为上选。其余仍请照旧办理。总以中靶为合式。兵部绿营堂考人员。亦即照此出考办理。至军政赏罚。卓异人员内有弓马平常者。照旧办理。其应行留任人员。如有马步俱属可观。记有双圈者。给与纪录一次。其马步平常。记有双直者。即行文该旗大臣。令其勒限训练。先将本员罚俸六个月。以示惩儆。从之。　　

○以宗人府府丞朱为弼、为都察院左副都御史。詹事府少詹事帅承瀚、为太常寺卿。翰林院侍读学士何彤然、为詹事府詹事。　　

○以翰林院侍讲学士祁寯藻、充日讲起居注官。右春坊右赞善朱襄、署日讲起居注官。　　

○乙未。赏会试年老举人马秉钧等十七名司业编修检讨学正职衔有差。　　

○丙申。谕内阁、王老头子即王法中、先经听从已故之申老叙、学习白阳教。复创为旗门即佛门之说。传徒多人。并敛钱来京煽惑。藐法已极王老头子即王法中、著照例拟绞、即行处决。已革马甲唐八即尼莽阿、身系旗人。辄因图借银钱。听从王法中入教。并写给阎老得等诗扇。迨阎老得等以狮子卧佛啍哈二将军旗大人等词。妄加此拟。既不呈首。复将书信收藏伊女衣内。实属丧心昧良。任意妄为。若因其年逾六十。照为从例拟军。未免轻纵。唐八即尼莽阿、著销除旗档。发往新疆给官兵为奴。遇赦不赦。再加枷号三个月。该犯非寻常案犯可比。其子孙著一并销除旗档。以示惩儆。　　

○又谕、科道风闻言事。原应以重大事件入奏。于国计民生俾有关系。方为不负厥职。所有会匪王老头子即王法中等习教一案。系给事中隆勋、于上年冬间访闻奏请拏办。兹据军机大臣等会同刑部审出该犯等拜师传徒、敛钱惑众实情。分别定拟。复究出尹老须、姬三白等犯、习教重情。尚在研讯。此等匪徒。任其潜匿煽惑。日久蔓延。为害闾阎不小。若非隆勋奏请惩办。该犯等反得幸逃法网。实非戢暴安良之道。且所关甚钜。消恶于未萌。实有裨于国家非浅。足见隆勋于此种重大案件。颇能留心访察。不愧言官。殊堪嘉尚。隆勋著加恩超擢太常寺卿。以示奖励。　　

○山东按察使苏廷玉奏沿途情形。得旨、诸事以诚以实。外官一切恶习。均当屏除。否则即系自暴自弃矣。勉慎行之。　　

○以大学士曹振镛、富俊、吏部右侍郎汤金钊、户部右侍郎李宗昉、刑部右侍郎恩铭、工部左侍郎吴椿、理藩院右侍郎奎照、都察院左都御史白镕、为殿试读卷官。　　

○以失察马甲唐八习教。前任镶蓝旗都统文孚、现任都统惇亲王绵恺、副都统阿勒罕保、下部分别严议议处。　　

○修山东运河、上河、下河、泇河、各厅土石埽工。并减水闸座。从前任河道总督林则徐请也。　　

○命碾运山东仓谷。接济江南上年被水各属灾民。　　

○丁酉。上奉皇太后幸慎德堂。进膳。　　

○策试天下贡士马学易等二百六人于保和殿。制曰。朕缵膺大宝。统御寰区。中外乂安。于兹十有二载。仰荷昊苍眷佑。列圣垂庥。敕命时几。兢兢业业。深念亮功熙绩之道。去奢崇俭之模。厚生藏富之规。布宪颁条之要。期臻上理。延访维殷。尔多士拜献先资。对扬伊始。冀聆谠论。式赞嘉猷。唐虞官人。申言载采。成周分职。重戒惟勤。官礼所载。八灋八成。六叙六计。所以治官府。正群吏者。至详且备。能晰言之欤。汉史言综核名实。吏称其职。有合于董正治官之旨。然上求实效。而下务虚名。以拘守绳墨为慎。以奉行条律为勤。励翼之谓何。其遂称庶官无旷欤。夫询在事。考在言。而宅俊之克知灼见者则在心。任职之吏。岂徒以奉令承教为贤欤。任贤勿贰。去邪勿疑。帝者之盛轨也。上以诚待下。则下当以诚事上。朕权衡黜陟。一秉至公。内外大小臣工。宜何如敬慎法廉。实心任事。以克副厘工熙绩。澄叙官方之意欤。尚俭者开福之原尧不以土阶为陋。而舜怵戒于涂髹。禹卑宫。文王卑服。尚已。嗣是衣从弋绨。贡罢缣纶。往迹流传。其俭德不犹可溯欤。去奢去泰。上下所同。古人臣励羔羊素丝之操。如赵抃守成都。一鹤一琴。程＜?火节＞令盐城。一马一仆。其高节清标。非臣下所当矜式欤。夫镂簋朱纮。玉缨琼弁。自昔所讥。乃积习相沿。敝化奢丽。以致不能养廉。将何以重诫风愆。儆于有位欤。蟋蟀山枢。民风近古。今则闾阎不免踰礼。将何以挽其浇漓。俾还淳而返朴欤。朕躬行节俭。为天下先。时以黜华崇实之意。训迪臣民。何由而使风气日臻醇茂欤。积贮者。生民之大命。仓人遗人之灋。具在周官。汉耿寿昌设常平仓。增价减价。因时以济民之缓急。意非不善。然出入在官。易滋流弊若社仓义仓二者。系民间自为经理不更有以辅常平之不及欤。义仓起于隋长孙平。当社立仓。丰则取之。歉则散之社仓行于宋朱子。夏贷冬偿。主守则属于乡之行义。收敛则清于郡之长官。二者岂非久远之利欤。乃日久弊生。仓正不无偷卖。州县不无那移。胥吏不无侵蚀。甚至日就亏缺。仅賸空廒。将何以整顿旧规。使良法及时兴复欤。夫仓以社义为名。宜听小民输纳。苟州县有抑勒侵那诸弊。而大吏不加惩办。无以肃吏治。又何以厚民生欤。法令者治之具。而非制治清浊之原。周礼官灋治要。官成治凡。纲举目张。无一切苛碎繁重之政。粲然明白。庶事所由康欤。系辞言易简而天下之理得。盖本显明之理。以立要约之法。则人皆易知而易从。汉代萧规曾随。较若画一犹得行简临民遗意。嗣后簿书日积。科条日增庶司顾虑既深。救过不暇。将何以折衷一是。裁定明文。俾吏胥无从高下欤。夫徒法不能以自行。一弊未除。一弊已伏。如经徵考成过严。则缘垫欠而适成亏帑。承缉处分太重。则因讳饰而转致养奸。科指猥多。册籍重复。苟非汰其丛杂。归于简明。何由蠲涤烦苛。以昭示法守欤。凡厥四端。董迪以肃官治。敦朴以开化原。积贮以阜民生。简核以防吏蠹。皆立政之大纲。经邦之要道也。多士学于古训。通知时事。以敷奏为明试。务收实用。毋摭肤辞。朕将亲览焉。　　

○新授河东河道总督江西巡抚吴邦庆奏、遵旨勘明赣州府设厂抽税、窒碍难行。缘南赣二府。久归粤盐引地。自不能仍行设立税厂。如于赣州淮粤界内设厂。而淮界水陆分途。四通八达。已难到处设厂。且必至藉税冲淮。淮界日形迫促。淮引愈见销滞。将以杜弊而反有害。报闻。　　

○以镶白旗蒙古副都统铁麟、兼署正白旗护军统领。　　

○以失察王法中传教。步军统领耆英、左翼总兵奕经、右翼总兵桓格、右营参将庞廷献、游击赵天德、专汛守备赵永瑞、下部分别严议议处。　　

○戊戌。以甘霖渥沛。上诣黑龙潭神祠拈香。改祈为报。遣定亲王奕绍、诣觉生寺。惠郡王绵愉、诣清漪园龙神庙。庆郡王绵慜、诣静明园龙神庙。祀谢。　　

○旌表守正捐躯四川崇宁县民钱忠贵妻万氏。　　

○修安徽和州圩埂。从巡抚邓廷桢请也。　　

○己亥。引见己丑科散馆及补行散馆人员。得旨、此次散馆之修撰李振钧、编修朱兰、业经授职。其清书二甲庶吉士邓瀛、汉书二甲庶吉士李嘉端、全庆、桂文燿、张集馨、罗绕典、朱其镇、王庆云、李照龄、徐广绂、彭舒萼、李国杞、徐云瑞、陶澐、步际桐、朱淳、徐继畬、倭仁、陈光亨、俱著授为编修。清书三甲庶吉士孙葆元、袁玉麟、许尚德、俱著授为检讨。庆勋、张沆度、苏孟旸、刘良驹、张宝璇、马沅、司徒照、况澍、夏恒、朱逢辛、何俊、金安澜、郭景僖、锡麟、白?卿、俱著以部属用。宗室恩来、著以宗人府笔帖式用。姚振启、潘绍烈、金炽福、李从图、马福安、崔焘、杨景、穆通阿、严保庸、何荣章、俱著以知县即用。　　

○以右春坊右庶子胡达源、右赞善朱襄、充日讲起居注官。　　

○予喀什噶尔阵亡八品笔帖式色淩阿祭葬世职。　　

○旌表守正被戕山西平陆县民王胎毛妻王氏。　　

○庚子。上诣大高殿行礼。　　

○还宫。　　

○御乾清宫召读卷官入。亲阅定进呈十卷甲第。　　

○谕内阁、联顺奏、驻防官兵应支俸饷米石、请循例办理一摺。直隶东安县驻防营应支俸饷米石著该督仍遵定例。严饬东安县知县派拨书差、前赴天津领运。存贮县仓。按季开放毋庸派委领催赴津会领以归旧制　　

○予故致仕刑部尚书陈若霖祭葬。　　

○辛丑。上御太和殿传胪。赐一甲吴钟骏、朱凤标、季芝昌、三人进士及第。二甲赵德潾等一百人进士出身。三甲赵长龄等一百三人同进士出身。　　

○幸圆明园。　　

○旌表守正捐躯广东鹤山县民冯超伦妻吕氏。　　

○壬寅。以镶黄旗汉军都统耆英、兼署镶白旗满洲都统。　　

○癸卯。谕军机大臣等、前据张井奏、请拨大汛工需银一百五十万两。当交户部速议具奏。复降旨以国家经费有常。令该河督极力撙节。不可年年按时奏请。习为故事任听工员因仍浮冒。兹据奏自该河督调任后。所有岁抢修、及常年另案工程用款。递次减少。惟上年江淮并涨。堰旴等厅处处危险。用项过多。本年残缺堤埽。必须汛前一律赶修。而此后清黄水势消长。更难逆料。河库已无存款。不得不据实具奏等语。河工岁抢修、及另案用款。每年该河督奏请。朕无不饬部筹拨。惟现当经费短绌之时。若不随时节省。年复一年。伊于胡底。傥将来无款可筹。即按年奏请。朕亦不准如数动拨。该河督务当恪遵前旨。激发天良。悉心筹核。于应办各工。可节省者。随时节省。其不应办者。不可任听工员怂恿为开销浮冒地步。总期工无枉费。款不妄开。俾丝毫皆归实用。而嗣后岁拨银两。渐次减省。方为实心办事。克副委任。懔之慎之。将此谕令知之。　　

○以甘肃安西协副将张国相、为山东曹州镇总兵官。　　

○甲辰。上诣绮春园问皇太后安。　　

○乙巳。谕内阁本日卢坤等由五百里驰奏、攻剿逆猺大获胜仗一摺。览奏欣慰。逆猺赵金陇等、逼聚羊泉地方。经我兵四面围攻。各逆谋欲突围窜往广东。我兵加意严防。该逆等于墙上四面穵孔。施放枪炮。多被中伤。我兵用攩牌前进。内有镇筸营兵丁田景仁等、凤凰厅练勇韩永奇等四十余人。从平地纵跳上房。前敌受伤坠地。后劲仍复登墙。抛掷火弹。击毙逆匪约千余人。该逆等起意诈降。经罗思举派总兵霍隆武等、带领弁兵。分堵羊泉西北两面。罗思举亲率副将祥福等、自街东进攻。参将王锡朋等、自街南进攻。枪炮火球。同时并举。烧毙逆猺不计其数。该逆等仍敢放枪抵敌。我兵奋勇争先。冒险直入。约毙逆猺一千余名。生捦头目唐发林等多名。余逆闭门拒守。罗思举激励弁兵。即有奋不顾身之都司郭宏升、吕耀宇、守备王桐、何有福、田宏才、把总赵如胜、外委贾良玺等、带领弁兵练勇。争捣贼巢。斫门爇火。攻破十余宅。杀逆猺四五百人。该匪情急图窜。且战且逃。我兵腹背夹攻。杀毙二千余人。生捦首逆赵金陇之子赵幅金、赵满仔、及赵金陇之弟赵金旺、头目赵文凤、李德明等、连逆党五十余人。夺获大炮七位。刀枪器械三千余件。自四月初六日起、至十六日止。计捦杀猺逆六千余人。余匪不及十分之一。首逆计日可以生捦。剿办甚属可嘉之至。卢坤、罗思举余步云、俱著先行交部从优议叙。并颁赏卢坤白玉翎管一个。白玉搬指一个。小刀一把。黄辫珊瑚豆大荷包一对。小荷包四个。罗思举白玉翎管一个。白玉搬指一个。小刀一把。大荷包一对。小荷包四个。余步云白玉搬指一个。小刀一把。大荷包一对。小荷包四个。以示嘉奖。该将弁兵勇等。因连日阴雨。俱站立雨水泥淖中。朕心深为轸念。并发出玉柄小刀九把。象牙柄小刀十一把。大荷包十对。小荷包二十个。著卢坤等分赏尤为出力将弁兵丁。其被胁男妇千余人。著令眼同认明、是否有赵金陇在内。讯明分别办理。其卢坤片奏军需总局。款目繁多。请将解饷过楚之广东知州衔候补知县杨德埙、留办军务等语。杨德埙著准其暂留永州差遣委用。　　

○谕军机大臣等、本日据卢坤等由五百里驰奏、攻剿逆猺。大获胜仗。楚省猺匪。指日荡平。又另片具奏、接准刘荣庆函称、粤省散排逆猺。复出滋扰。抚则不散。剿则兵单。前调官兵三千六百名。尚不敷派遣。现又添调官兵二千名。查赵金陇等逆党内。惟所纠之广东散排猺匪。最为凶悍。今复窃发。必应厚集兵力。方可一鼓歼除。现在楚省所调官兵。果敢精锐者甚多。广东既须添兵。自应毋分畛域。拨兵前往协剿。一面密嘱罗思举、余步云于军功告竣后。酌备精兵二千名。就近屯劄。听候调遣等语。著李鸿宾等察看情形。如有应需楚兵之处。即飞咨卢坤等、以便选派将弁。带兵前往协剿。迅速蒇事。将此由五百里各谕令知之。　　

○又谕、本日据卢坤等由五百里驰奏、剿办逆猺。大获胜仗一摺当即降旨令该督等妥办矣。此时禧恩等计已驰抵永州。该处剿办事宜。业将告蒇。其一切会商事件。即与该督等公同商办。务臻周妥将此附报由五百里谕令知之。　　

○又谕、本日据卢坤等由五百里驰奏、攻剿逆猺。大获胜仗一摺。剿办甚属可嘉之至已明降谕旨将卢坤等先行交部从优议叙矣。逆猺赵金陇、与散猺八九百人。在杨姓大房内固守计日内当已就捦。务须遵照前旨。将该逆生捦解京。尽法惩治其现获赵逆之子赵幅金、赵满仔其弟赵金旺、头目赵文凤、李德明及其党羽战手、择其著名凶悍紧要者。俱著派干员、小心迅速解京。以备讯问。所奏镇筸营兵丁田景仁等、凤凰厅练勇韩永奇等四十余人内。前敌伤亡兵勇。即著查明奏请赐恤。其尤为出力之兵勇、同奋不顾身之都司郭宏升、吕耀宇守备王桐、何有福、田宏才、把总赵如胜外委贾良玺、俱著该督等据实保奏。候旨施恩其新任永州镇总兵曾胜、即著驰赴羊泉。随同罗思举、余步云、悉心筹剿。务须妥速完竣其卢坤另片奏、广东散排逆猺复出滋扰。现酌备精兵二千名。如须楚兵协剿。即选派得力将领。带赴连州听候调遣。所见甚好。已另降谕旨令李鸿宾等酌量办理。该督等听候广东移咨到日。即行派往。又另片奏、临阵易帅恐非所宜令罗思举稍缓交印。并咨明余步云暂借永州镇总兵印信。所见是著依议行。将此由五百里谕令知之。　　

○以翰林院编修陆建瀛、为云南乡试正考官。杜受田、为副考官。检讨林士傅、为贵州乡试正考官。户部主事何其兴、为副考官。　　

○丙午。谕内阁、三载宾兴为抡才大典。各直省主试。经朕特加简任。宜何如涤虑洗心。认真校阅。务求为国得人。顺天同考官、及会试同考官、俱系翰詹科道部属。该员等甲第本高。又经朕亲加校试。尚无荒谬之人充选。所以得人较盛。各直省同考官则年老举人居多。势不能振作精神。悉心阅卷。即有近科进士。亦不免经手簿书钱谷。文理日就荒芜。各省督抚虽照例考试帘官。仍恐视为具文。全恃主试摉阅落卷。庶可严去取而拔真才。士子握椠怀铅。三年大比。一经屈抑。又须三年考试。或竟有终身沦弃者。岂不可惜。该主试俱系科甲出身。试回思未第之先。芸窗诵读。与多士何异。若祇就荐卷照常挑选。而于落卷漠不关情。设身处地。于心何忍。嗣后各直省督抚务将帘官认真考校。不得以年老荒谬之员。滥行充数其典试各员。必须将闱中试卷。全行校阅。不得仅就荐卷取中。方为不负委任。现届简放云南贵州考官之时。剀切详明。特申诰诫。傥各省正副考官草率从事。一经朕别有访闻。即将该主试严惩不贷。将此通谕知之。　　

○又谕、陶澍奏、查禁回空军船夹带私盐、并严堵川私潞私一摺。各省军船回空。沿途装载私盐侵销引地。最为淮纲之害。上年节次降旨。饬令经过各省督抚漕督盐政诸臣、督饬所属节节盘查。严防透漏。粮私得就肃清。本年军船北上。转瞬回空。诚恐夹带之风。息而复起。于两淮纲食各岸。大有关系。著直隶总督山东巡抚长芦盐政严饬各属、于军船经过之处。仍照上届章程。严密稽查。不准私盐售卖上船。如有土枭风客。囤积盐斤。跟帮上载。务即访拏究治。并著漕运总督严谕押空员弁、随时防范。遇有私带盐斤。立即起除净尽。并治以应得之罪。傥该员弁等不能实力查禁。抑或有心徇庇。即行严加参处。至潞私由河南南阳等府充斥襄樊。下游安陆荆门胥被侵灌。川私由夔关而下。直达宜昌荆州。尤为楚岸大害。自应认真堵截。俾淮引得以疏销。著四川总督河南巡抚严饬夔州南阳各府、于各境内实力认真查禁。勿任偷越。并著湖广督抚选派明干文武员弁分投于川豫接壤要隘。堵截查拏。以靖私源而利官运。　　

○谕军机大臣等、禧恩等奏、湖北途次、询悉拏获逆猺家属情形一摺。览奏均悉。昨据卢坤等由五百里驰奏、生捦赵金陇之子赵幅金、赵满仔、及赵金陇之弟赵金旺、头目赵文凤、李德明等、并无赵金陇之妻在内。此次禧恩等奏、拏获军师李姓。是否即系李鸿宾等所奏素善符呢、住在石宝山之李德明。日内禧恩等当即可驰抵永州。务须查明该逆亲属。赵金陇之妻、曾否亦被拏获。及军师李姓。并确讯起衅根由。据实具奏。所有交查事件。并著详细查明。陆续奏闻。计此时当已生捦赵金陇解京。该处尚有应办军务。及一切善后事宜著禧恩等与卢坤、罗思举余步云、和衷商办。布置周妥克日蒇功。以副委任。将此由五百里谕令知之。　　

○命工部尚书朱士彦、理藩院右侍郎奎照、教习庶吉士。　　

○授一甲一名进士吴钟骏、为翰林院修撰。二名朱凤标、三名季芝昌、为编修。　　

○以拏获匪犯。赏安徽游击赵承德、花翎。尽先升用。　　

○以江苏扬州府属上年被水较重。命再出仓谷接济灾民。　



大清宣宗效天符运立中体正至文圣武智勇仁慈俭勤孝敏成皇帝实录卷之二百十一　　

</div>
    <div class="pagination">
<a href="清实录道光朝实录_page373.html">上一页</a><span>...</span><a href="清实录道光朝实录_page369.html">369</a><a href="清实录道光朝实录_page370.html">370</a><a href="清实录道光朝实录_page371.html">371</a><a href="清实录道光朝实录_page372.html">372</a><a href="清实录道光朝实录_page373.html">373</a><span class="current-page">374</span><a href="清实录道光朝实录_page375.html">375</a><a href="清实录道光朝实录_page376.html">376</a><a href="清实录道光朝实录_page377.html">377</a><a href="清实录道光朝实录_page378.html">378</a><a href="清实录道光朝实录_page379.html">379</a><span>...</span><a href="清实录道光朝实录_page375.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
