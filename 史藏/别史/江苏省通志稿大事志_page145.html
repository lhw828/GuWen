<!DOCTYPE html>
<html>
<head>
    <meta charset="UTF-8">
    <title>江苏省通志稿大事志 - 第 145 页/共 182 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江苏省通志稿大事志 - 第 145 页/共 182 页</h1>
    <div class="content">　　
　　八月癸亥朔，户部议复：“江苏巡抚张伯行奏，江苏所属州县平粜、赈济等项钱粮数目未清。查江苏钱粮，先经总督噶礼参原任布政使宜思恭亏空一案，已经审明，今何得又称署布政使陈鹏年详称司库尚有亏空一十六万两，扣收无着。应令该抚会同该督确查议奏。”得旨：“此事曾令张鹏翮审结，今张伯行又奏未清钱粮数目甚多，不敢容隐。即着原审大臣逐款审明，定议具奏。”
　　
　　十月癸未，谕大学士、九卿等：“江南亏空钱粮，两次命张鹏翮察审，朕意地方虽有不肖之官侵蚀钱粮，未必多至数十万两。前联南巡时，曾有谕旨，凡沿途所用之物，悉出内帑豫备，未尝丝毫取诸官民。督抚等官不遵朕旨，肆意挪用，以致亏空。朕若不言，内外诸臣谁敢言者。但彼任事之人，离任者已多，若将因公挪用等项，责之新任官赔补，朕心实不忍也。”问张鹏翮曰：“尔往江南讯问此事，地方官有言及南巡者乎？”张鹏翮奏曰：“地方官员愿将俸工逐年扣除，以补诸项亏空，并未言及南巡之事。”上曰：“俸工银两有限，即逐年扣补亦难清理。且官无俸禄，役无工食，必至私派以累民，依尔所言，能保地方官日后不累民乎？朕为天下生民计，豁免各省钱粮已逾万万矣，免此四五十万之银有何足惜。尔等会议具奏。”
　　
　　十一月辛丑，户部议复：奉差江南审事、户部尚书张鹏翮奏，江宁等府属亏空银两，已议扣康熙四十八年至康熙五十三年各属停工等银抵补。内有四万七千五百余两，原系有着之项，苏州知府陈鹏年署布政使时造入无着数内，殊属不合。应将陈鹏年革任，充发黑龙江。但臣等见奉南巡时，修理行宫、预备纤夫或动用帑银，不准停工抵补之旨，应俟该督抚查明南巡时实在动用数目具奏，到日再议。其议处陈鹏年之处，亦俟奏到日再议。从之。
　　
　　十二月癸酉，以赫寿为漕运总督。庚辰，河道总督赵世显奏：“御坝、西坝工程请修筑加长，绘图进呈。”上谕大学士等：御坝、西坝关系紧要，甲子年朕南巡时，清流不畅，黄水倒灌，以致洪泽湖上流淤垫。朕指修御坝、西坝，清水遂畅然流出，黄水不至倒灌，淮、黄交会之区始得安澜。但其地甚卑湿，彼时朕步行阅视十余里，泥泞没膝，指授方略。总之，治水如治天下，得其道则治，不可用巧妄行。靳辅善于治河，惟用人力。于成龙心计太过，张鹏翮但遵旧守成而已。张鹏翮系汉人，岂能乘骑在在驰驱料理，惟于朕谕遵行不违，是以河工底绩耳。今御坝、西坝加长工程，俱如所请，令及时兴工修筑。”
　　
　　五十年五月己酉，谕户部：“江苏巡抚张伯行奏，江苏等府、州、县无着钱粮十八万八千两有奇。此项钱粮朕知之甚悉，系地方官因公动用，未敢申明之项，若着落后任官员赔补，必致科派，扰害百姓，朕殊不忍，着将此项钱粮免其赔补，以示朕轸恤官民至意。”
　　
　　八月乙酉，礼部议准：“江南学政张元臣奏，子游在圣门十哲之列，其后裔世居常熟县，请照闵子、子贡例，世袭五经博士。”从之。
　　
　　十月甲子，江南正主考、副都御史左必蕃奏：“臣膺简命，典试江南，兢兢以搜拔人才为务。撤闱后，闻舆论喧传，有句容县知县王曰俞所荐之吴泌、山阳县知县方名所荐之程光奎皆不通文理之人，臣不胜骇愕。或系传递代作文字，或与房官打通关节，亦未可定。祈将新中举人吴泌、程光奎或提至京复试，或发督抚严讯，以正国法，而肃科场。至臣不能查出，罪亦难辞。”得旨：“该部严察议奏。”丁丑，江苏巡抚张伯行奏：“今岁江南文闱榜发后议论纷纷，于九月二十四日，有数百人抬拥财神直入学宫，口称科场不公。臣不敢隐匿，相应奏明。”得旨：“该部严审议奏。”
　　
　　十一月丙戌，礼部议复：“江南科场一案，应行文该督抚将举人吴泌等解京，到日，请旨复试。如果文义不通，即将情弊严审究拟。”得旨：“这事情着张鹏翮会同江南、江西总督，江苏、安徽巡抚在扬州地方彻底详察，严加审明具奏。左必蕃、赵晋俱着解任，发往质审。”
　　
　　十二月乙丑，江南、江西总督噶礼奏参江苏按察使焦映汉贪黩性成，蔑视民命，巧诈欺饰。命革职提问。甲戌，以卢询为江苏按察使。
　　
　　五十一年二月丁巳，江苏巡抚张伯行奏参江南、江西总督噶礼得银五十万两，徇私贿卖，举人程光奎、吴泌等不肯审明，请将噶礼解任严审。得旨：“噶礼着解任，此事着张鹏翮会同总漕赫寿确审具奏。江南、江西总督印务，着江西巡抚郎廷极署理。”噶礼奏参：“张伯行诬臣私卖举人，得银五十万两，乞赐对质。”得旨：“张伯行着解任，此事着张鹏翮会同总漕赫寿确审具奏。江苏巡抚印务，着浙江巡抚王度昭署理。”
　　
　　五月戊子，刑部奏：“原任江苏布政使宜思恭，叩阍控告总督噶礼等需索银两，以致亏空。应差部、院满、汉堂官往江南审理。”得旨：此案着张鹏翮审明具奏。
　　
　　六月丁巳，差往江南审事尚书张鹏翮等回奏：“查审噶礼、张伯行互参一案，应将张伯行革职，拟徒准赎，噶礼降一级留任。”上谕大学士等：“张伯行参噶礼索银五十万两，审属情虚。江南一省举人能有几何？纵尽行贿买，亦不能至此数。噶礼若受赃，即五万亦当置之重典。噶礼原非清廉之官，但在地方亦有效力之处。张鹏翮等审噶礼参张伯行，并未审出一款。张伯行原参噶礼内有干系国家之语，亦未讯明审出。似为两边掩饰和解，瞻徇定议。大臣互相参劾，岂可不彻底审明，乃两面调停、草率完结。况督抚等凡遇事故，初参之时率张大其事，以极重之词参奏。及至审时，务必开脱，消释者甚多，此亦陋习，断不可行。此案发回，着大学士、九卿等详看会议具奏。”张鹏翮等又奏：“查察正考官左必蕃奏参吴泌等贿买举人一案，将吴泌等拟绞监候，秋后处决。副考官赵晋、同考官王曰俞、方名俱革职。佥妻发烟瘴地方充军。正考官左必蕃所参虽实，而取中举人革退四名，应将左必蕃革职。”上谕大学士等：“考试举人、进士，所必为国家遴选人才，关系甚大。世祖章皇帝谕旨炳明，即朕为此事屡有谕旨，亦甚严切。从前科场有此等弊发，俱议军法从事。今赵晋干犯国宪，于考试时私受贿赂，暗通关节，张鹏翮等并未将伊拿问严审。且赵晋行止不端，举国无不知者。左必蕃昏愚已甚，被赵晋欺弄，今但照革去举人三、四名之例，仅以革职军流，草率完结，可乎？此案亦发回，着大学士、九卿等详看会议，缮折具奏。”
　　
　　十月癸丑，谕户部：“江苏、安徽、山东、江西四省除漕项外，康熙五十二年应征地亩银共八百八十二万九千六百四十四两有奇，人丁银共一百三万五千三百二十五两有奇，俱着察明全免。其历年旧欠银二百四十八万三千八百二十八两有奇，亦并着免征。”乙卯，吏部议复：“户部尚书穆和伦等审噶礼、张伯行互参一案，张伯行所参噶礼各款，既经穆和伦等审明皆虚，张伯行畏缩，不能出洋，反诬陷张元隆通盗，不审不结，拖毙多人。不能严拿贼盗，迟延命案，又妄行参奏，有玷大臣之职，应如所奏革职。至噶礼所参张伯行各款，既经穆和伦等审明，俱系从前旧案，不于彼时参奏，亦应议处，但所参张伯行不能出洋等处俱实，应如所奏，免议。”得旨：“张伯行居官清正，天下之人无不尽知，允称廉吏，但才不如守，果系无能。噶礼虽才具有余，办事敏练，而性喜生事，并未闻有清正之名。伊等互参之案皆起于私隙，听信人言所致，诚为可耻！朕临莅天下五十余年，遍谙诸事，于满洲、蒙古、汉军。汉人毫无异视，一以公正处之。且噶礼屡次具参张伯行，朕以张伯行操守为天下第一，断不可参，手批不准，谕旨见在噶礼处。此所议是非颠倒，着九卿、詹事、科道会同矢公据实再议具奏。”又谕大学士等：“阅朕此旨，是则是，非则非，面奏时即从真具奏。朕不但不加责，而且甚喜，汉大臣不可又以皇上圣明，承顺复旨。朕听政五十余载，凡满、汉大臣皆当知朕之居心。满、汉皆系朕之臣子，朕视同一体，并不分别。无知之辈且谓朕为何不护庇噶礼，朕乃天下之主，凡事惟顺理而行，岂可止护庇满洲？明日回奏时，朕另有谕旨。”壬戌，吏部等衙门遵旨再议：“噶礼、张伯行俱系封疆大臣，不思和衷协恭，互相讦参，殊玷大臣之职，应将噶礼、张伯行俱革职。但地方得清正之员，方不贻累百姓，张伯行应否革职留任，伏候圣裁。”得旨：“噶礼着革职，张伯行着革职留任。”丙寅，以赫寿为江南、江西总督，郎廷极为漕运总督。是月，免江南山阳、淮安等州、县水灾额赋有差。
　　
　　十一月庚子，差往江南审事尚书张鹏翮奏：“原任江南布政使宜思恭叩阍案内，原任江南、江西总督阿山、江苏巡抚宋荦索取节礼，查审是实，应交该部议处。”得旨：“阿山、宋荦俱系年老大臣，着从宽免。”是月，免江南沛县水灾额赋。
　　
　　五十二年正月甲辰，以牟钦元为江苏布政使。九卿议复：“江南科场贿通关节之副考官、编修赵晋，原拟斩监候，但赵晋系副考官，擅通关节，大干法纪，应照顺治丁酉科场例改斩立决。呈荐吴泌试卷之同考官句容县知县王曰俞，原拟流三千里，查王曰俞通同作弊，亦应改斩立决。夤缘中式之吴泌及说事通贿之俞继祖等，照原拟绞监候。呈荐程光奎试卷之同考官山阳县知县方名，原拟绞监候，查方名平素与程光奎往来，见过程光奎之文，程光奎在场内抄录旧文，方名明知其文即行呈荐，榜后又向程光奎索谢，应改斩立决。其场前在贡院内埋藏文字入场抄写中式之程光奎，照原拟绞监候。倩人代笔中式之徐宗轼及夹带文字中式之席玕，并照原拟枷责。正考官、副都御史左必蕃系专任科场之官，失于觉察，应革职。”从之。又议：“福建科场贿通关节之同考官吴肇中，应拟斩立决。夤缘中式之王汤三，说事通贿之林英，应拟绞监候。正考官、检讨介孝瑹，副考官、工部主事刘俨，失于觉察，应革职。”从之。
　　
　　二月甲寅，以甘国璧为江苏按察使。
　　
　　五十三年二月辛巳，刑部议复：“江苏巡抚张伯行奏，江南乡试副考官赵晋自缢身死一案，审无受贿情弊，但不严行看守，令重犯得以缢死。应将扬州府知府赵宏煜等分别议处具奏。”得旨：“各官自当议罪，赵晋果否身死之处，着交巡抚张伯行彻底查明具奏。”
　　
　　五月甲子，江苏巡抚张伯行奏参：布政使牟钦元将上海县奸棍张元隆之兄张令涛潜匿署中，似此豪棍抗官，布政使不行缉解，反为容纳，诚恐有误地方，不得不据实纠参。得旨：牟钦元着暂革职，该督察审具奏。
　　
　　七月辛亥，谕大学士、九卿等：“朕听政年久，深悉民生利弊。顷闻江南天旱，江、浙米价亦昂。山东、河南田麦歉收，交冬米必腾贵，彼时即急料理亦不能及。朕详细思维，可截漕粮三十万石分贮江宁、苏州、淮安、扬州、杭州、开封诸府，以备平粜。”戊午，刑部议复：“江苏巡抚张伯行奏，秋审大典，臣应与督臣赴常州府会审。但臣所属地方近海，苏、松一带，五方杂处，最易藏奸，前有上海奸民张元隆通贿肆行，经臣特疏奏闻。近又有奸民张令涛潜匿江苏布政使牟钦元署内，屡提不出，臣恐苏州地方不无可虑，请俟新任提督穆廷栻到松后，臣再往常州与督臣会审。应不准行。”得旨：“张伯行居官清洁，素所闻知，清则众心无有不服，纵有一、二匪类小人，国法具在，苏州府有何可虑。张伯行疑惑、恐惧殊为过甚，这所奏不准行。着仍照旧例，逮赴常州府会审。”
　　
　　八月庚午朔，以祖业宏为江苏按察使。
　　
　　十月己巳，刑部议复：“江南、江西总督赫寿奏，江苏巡抚张伯行参布政使牟钦元藏匿海贼党羽张令涛一案，查上海县民顾协一因赎房控告张令涛与贼合伙，及审问顾协一并无证据。又搜查牟钦元署内，亦并无张令涛。讯张令涛子张二，称伊父往湖广、福建。应行文两省巡抚拿解送审。”得旨：着尚书张鹏翮、左副都御史阿锡鼐前往审明具奏。
　　
　　十二月，免江南上元等五十一州县卫所被灾额赋有差。
　　
　　五十四年二月戊辰朔，奉差江南审事，吏部尚书张鹏翮等奏：“江苏巡抚张伯行捏造无影之事，屡以海中有贼诳奏，请将张伯行暂行革职审理。”得旨：“张伯行着暂行革职审理。伊奏内有不欺君并张元隆伙贼甚多、将苏州等粮买去等语。巡抚系地方大吏，管辖文武官员，且有调兵责任，若海中有贼，即应率领官兵亲身察拿。况盛京、山东、浙江、闽、粤等处沿海地方设立将军、督抚、提镇水师官兵，原为防海。张元隆等银两虽多，沿海一带官兵岂能尽行贿赂。郑尽心、陈尚义等本系海贼头目，朕久已招抚拿获。今张伯行将伊等支吾搪塞，希图完事，与伊不欺君之语殊为乖谬。张伯行必深知贼巢始奏称海中有贼，务将此贼察拿，审明具奏。”辛未，免江南江浦县上年旱灾额赋有差。
　　
　　五月壬戌，奉差江南审事、尚书张鹏翮等奏参：“江苏巡抚张伯行屡奏海中有贼，今其回奏疏内，假捏巧饰，奸欺殊甚。已故张元隆案内船户余元亨等，张伯行必欲陷为海贼，五年不结，夹毙十二人，破家者不知凡几。即监犯之存活者，亦以拖累日久，疾病冤号者甚多，今已遵旨释放。其在赦后者，俱于张元隆等案内分别定罪。”得旨：“张伯行着革职，看守审理。”
　　
　　九月己酉，刑部等衙门议复：吏部尚书张鹏翮奏，原任江苏巡抚张伯行以海上有贼，欺君妄奏，监毙良民数人之处皆实，应照律将张伯行拟斩监候，秋后处决。应如所请。得旨：“张鹏翮回京将张伯行带来，到日再奏。”
　　
　　十月丁亥，吏部议复：“奉差江南审事、尚书张鹏翮等奏，原任江苏布政使牟钦元，前经巡抚张伯行以藏匿张令涛奏参革职。今张伯行既自认诬参请罪，应将牟钦元照例复职。”从之。
　　
　　十二月己巳，以吴存礼为江苏巡抚。是月，免邳州等州县水灾额赋有差。
　　
　　五十五年正月癸丑，以毛文铨为江南按察使。
　　
　　九月癸酉，兵部议复：“江南苏、松水师总兵官胡骏奏，臣不谙水性，请调极边效力。应行文该总督，将胡骏果否谙练水性之处查明，到日再议。”上谕大学士等：“朕闻苏、松兵丁习俗甚恶，自胡骏到任，因其约束严峻，兵丁几起衅端。总督、巡抚、提督等欲潜行消弭，故未奏闻。至于给饷，俱系知县等微员，不能弹压兵丁。胡骏征剿海岛，勤劳素著，今为兵丁恶习所迫，故尔奏请改调。部臣未悉此情，议将胡骏果否谙练水性之处行查该督。误矣！倘因胡骏不谙水性另行改调，则兵丁恶习愈长，此断不可。况崇明远在海岛，民稠地广，应将江南事简地方道员移驻于彼，以资弹压。着九卿议奏。”寻九卿等议：“胡骏不准改调，请将江南江常镇道移驻崇明，监放官兵俸饷。”从之。
　　
　　十一月，免江南邳州等州县水灾额赋有差。
　　
　　五十六年正月乙丑，谕内阁学士星峨泰等：“尔等曾出江南海差，海船一年造若干，应令报明监督，于出洋时将前报过造船人名与船只字号逐一查对，方不至隐匿。凡大船指称贸易，领票出洋，每另泊一处，用小船于各处偷买米石载入大船，不知运往何所。乍浦地方有堤，一应货物必于此递运他处，大船不能出入，惟上海、崇明等口甚属紧要，尔等传谕九卿着议奏。”
　　
　　二月丙戌朔，以杨朝麟为江苏布政使。
　　
　　三月甲子，河道总督赵世显奏请就近拨两淮盐课四十万两，运至河库备用。上谕大学士等：“赵世显奏请拨银四十万两收贮河库，现今正值军需之时，一应钱粮必须明晰，一年河工所用数目，何项支销，着查核具奏。河工乃极险之处，看守亦难，今具呈愿往河工效力之人甚多，伊等若无所利，何故踊跃前往？着问九卿。”
　　
　　四月丁亥，九卿遵旨查河道总督赵世显河工动用钱粮数目，缮折呈览。并议现在河工效力陈思佑等八十九人及原在河工效力之人，应行该督查有无用人员尽行发回，嗣后情愿河工效力人等，俱停其发往。从之。甲辰，以长鼐为江南、江西总督。
　　
　　十月甲午，以李馥为江苏按察使。
　　
　　十一月丙子，谕户部：直隶、安徽、江苏、浙江、江西、湖广、西安、甘肃等八处带征地丁、屯卫银二百三十九万八千三百八十两有奇，概免征收。其漕项虽例不准免，亦着破格施恩，将安徽、江苏所属带征漕项银四十九万五千一百九十余两、米麦豆一百十四万六千六百一十余石内免征各半。
　　
　　五十七年七月庚戌，免沛县上年水灾额赋有差。
　　
　　五十八年正月壬寅，命截留江西、湖广漕米四十三万石，分贮苏州、镇江、江宁、淮安等处备荒。
　　
　　九月己丑，以李世仁为江苏布政使。
　　
　　十一月，免江南高邮州、山阳县水灾额赋有差。
　　
　　十二月，免江南清河、淮安等五县卫水灾额赋有差。
　　
　　五十九年四月，免江南高邮、江都等八州县上年水灾额赋有差。
　　
　　八月丙午，以葛继孔为江苏按察使。
　　
　　六十年四月，免江南高邮州、宝应县上年水灾额赋有差。
　　
　　六月癸亥，阅河吏部尚书张鹏翮奏：“邳州邱家楼一带低洼之水，从新开房停河泄泻，并无积滞。太行堤延袤数百余里，其曹县、单县及江南丰、沛二县坍塌之处，交与河道总督修筑。其与直隶、河南接壤者，已行文该抚一体修筑。”下部知之。
　　
　　六十一年九月甲辰，御书“学道还淳”额，悬苏州紫阳书院。
　　
　　十月辛未，以查弼纳为江南、江西总督。
　　
　　十一月庚戌，停止江南解送荐新秈米。
　　
　　十二月壬戌，实授陈鹏年河道总督。
　　
　　●第四十三卷　清雍正
</div>
    <div class="pagination">
<a href="江苏省通志稿大事志_page144.html">上一页</a><span>...</span><a href="江苏省通志稿大事志_page140.html">140</a><a href="江苏省通志稿大事志_page141.html">141</a><a href="江苏省通志稿大事志_page142.html">142</a><a href="江苏省通志稿大事志_page143.html">143</a><a href="江苏省通志稿大事志_page144.html">144</a><span class="current-page">145</span><a href="江苏省通志稿大事志_page146.html">146</a><a href="江苏省通志稿大事志_page147.html">147</a><a href="江苏省通志稿大事志_page148.html">148</a><a href="江苏省通志稿大事志_page149.html">149</a><a href="江苏省通志稿大事志_page150.html">150</a><span>...</span><a href="江苏省通志稿大事志_page146.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
