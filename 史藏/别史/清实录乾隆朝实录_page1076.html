<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1076 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1076 页/共 1860 页</h1>
    <div class="content">
○调吉林副都统明亮。为宁古塔副都统。以镶白旗满洲印务参领卞柱、为吉林副都统。张家口副都统齐哩克齐。为镶蓝旗蒙古副都统　　

○蠲免江西南昌、新建、进贤、鄱阳、余干、星子、都昌、建昌、德化、德安、瑞昌、湖口、彭泽、十三县。乾隆三十二年、水灾应徵额赋。其蠲剩缓徵等项。并予分年带徵　　

○甲寅。上诣畅春园、问皇太后安　　

○谕曰、鄂宁、在滇已逾一载彼处情形自能谙悉。且伊母年老。鄂宁、著来京省视其母。俟朕面询军营一切情形后。再行回任　　

○谕军机大臣等、本年暂停云南进兵之事。由京派出之满兵六千名。若全数遣往。未免虚糜饷项。今酌减前锋护军二千名。即明年再需进兵。索伦等甚属得力。俟届期指派可也。将此传谕阿里衮、舒赫德、知之　　

○乙卯。河东盐政普福奏、河东各商。其世业相承者。原属藉为生计。并非赀力有余。即自二十五年以来。于路安。泽州。等处选充之商。办理数年。亦多勉力。往往藉口消乏。希图退避。现在纷纷具呈求退。当经严切晓谕。趁时加工浇晒。将来刮盐既多。自不至于苦累。得旨、若此任再不尽心。依旧模棱。则不可问矣。汝非不能办此者。少有不妥。即是汝不尽心。再看　　

○丙辰。谕、今年乡试应行开列试差人员。已降旨令该部带领引见。但此次既停其考试。则应开人员。为数众多。其中闲有年力就衰。学殖荒落者。若令概行开送。恐不足副衡文之任。著各该衙门。于合例人员内。即速拣选。汇送吏部。带领引见　　

○旌表守正被戕之直隶昌黎县民齐敦榜妻李氏　　

○丁巳。上诣畅春园、问皇太后安　　

○还宫　　

○是日起。上以澡雩祀天于圜丘。斋戒三日　　

○是月。浙江巡抚熊学鹏奏、天台县逆犯齐周华悖逆一案。其书内所载为作齐巨山序之新昌县人吕抚、早经身故。于其家中。查出圣学图一张。一贯图一张。所刻图说。虽无狂悖语句。但所称四大三际等语。半出摭拾附会。又列无稽国名于一贯图之下。怪诞不经。至所称六年穰。六年旱。十二年一大饥大熟等语。乃系妄言祸福。应追板销毁。以维正学。得旨、览　　

○闽浙总督崔应阶奏、闽省各营、配兵骑操马匹。向系差弁赴口外购买。嗣议于本省及两湖、贵州、广西、买补。查现在办理军需。各省购买维艰。请暂循旧例。仍赴口外收买。俟云南军需告竣后。再行就近办理。得旨、如所议行　　

○山东巡抚富尼汉奏、准江西抚臣吴绍诗咨称、临川县故官李绂、曾为天台县逆犯齐周华、作天台山诸人集序。李绂之子李孝洋、现在山东试用。业经参奏革职。移咨拏解看守。等语。当将署博山县知县李孝洋、及家口解省看守。候旨遵行。得旨、不必办理　　

○护理山西巡抚布政使富明安奏、宝晋局、积年存贮补色秤头余铜六万四千二百余觔。铅银七百九十余觔。铜多而铅锡少。不敷配搭。是以未经筹办。现在采买正案鼓铸铅锡。陆续运局。请将前项积存铜觔。除动本案积存铅锡七百余觔外。其不敷铅锡六万三千四百余觔。即于正案铅锡项下借动。按卯搭铸。应补铅锡。俟下次委员采买时。照数搭还。俾余铜不致久贮。钱文益觉充裕。得旨、如所议行　　

○四川总督阿尔泰奏、松潘、杂谷、打箭炉、三厅。兵民杂处。食指浩繁。虽该处俱设有仓储。但所存无几每遇粮少价昂。殊难接济。似宜筹酌储备。查钱局鼓铸余息犒赏番屯项下。现积存银六万两。并无动用之处。拟于此项内。先拨五千两。分贮松茂、建昌、道库、遇粮价平减之后。松潘厅、发银二千两。杂谷、打箭炉、两厅。各发一千五百两。即就本地酌量采买贮仓。如行之有效。再核定章程。随时酌办。得旨、如所议行　　

○升任云南巡抚、鄂宁奏、滇省开采铜厂。经前督臣杨应琚奏准。祗许在旧厂周围四十里内开挖＜?石曹＞硐。其四十里外。不准再开。以节耗米浮费。查旧有老厂子厂。近年因硐老矿微。铜觔较前大减。若非多开新厂。趱办添补。实不足敷拨用。且新开子厂。仍系素识苗引之民。移旧厂丁夫。往彼开挖。即或另有招募。亦不过衰厂之砂丁。闻有新开旺厂。舍彼趋此。是虽多开一厂。而厂民并未加增。前督臣杨应琚。以为因此耗米。原未筹画确实。请仍循旧例。无论离厂远近。均听开采。不必拘定四十里以内之限制。得旨、如所议行。

大清高宗法天隆运至诚先觉体元立极敷文奋武孝慈神圣纯皇帝实录卷之八百七　　

大清高宗法天隆运至诚先觉体元立极敷文奋武孝慈神圣纯皇帝实录卷之八百八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理史部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十三年。戊子。夏。四月。戊午朔。享太庙。遣諴亲王允秘恭代行礼　　

○谕、本年乡试。应开试差人员。降旨令各该衙门堂官。量其年力学殖拣选。带领引见。今赞善路斯道一员。年逾七旬。久经衰迈。乃詹事府堂官仍行开送。显系瞻徇情面。所有该堂官。著交部议处　　

○又谕、翰林院詹事府应考人员。自乾隆二十八年考试之后。迄今已阅五年。著于初五日在正大光明殿考试　　

○又谕曰、郭鹏翀。陈元震。以军营办事之员。辄敢私自逃回。其情甚属可恶。业经正法示众。所有该二犯之子。俱著削去旗籍。发往作犁。给与厄鲁特为奴　　

○己未。上诣南郊斋宫斋宿　　

○谕、今日引见试差人员内。给事中阎循琦。系派办工程之员。何以一体开送。著将都察院堂官。交部议处　　

○又谕、上年军政时。因福建金门镇总兵杨元超。年逾六旬。是以降旨。令其来京陛见。今察其精力未甚衰迈。犹可勉供职守。杨元超著仍回原任　　

○谕军机大臣等。永德所奏、齐召南将银两托江姓商人生息一事。并未详查得实。据称齐周南诬控无疑。不惟冒昧疏忽。且深蹈外吏消弭卸责陋习。齐召南已令押回原籍。将来到浙时。何难向伊查问。江姓的系何人。自可得其确实。乃永德一接尤拔世来咨。遽谓毋庸办理。试问江姓充商者。岂承玠之外。别无一人耶。永德甫经简任巡抚。正当实心奋勉。何即有意沽名若此。殊失委任封疆之意。无福承受矣。永德著传旨申饬。再该抚嗣后。除请安谢恩各摺外。其办理地方公务奏摺。俱应书写臣字。以符体制。并将此传谕知之　　

○又谕、此时大兵陆续到滇省驻劄。贼等畏惧。遣人乞降。亦未可定。但贼等甚属诡诈。或系诚心乞降。或系使人试探。均宜详察办理。将此传谕舒赫德。伊到彼时。贼匪遣人乞降。或其酋长亲来。或遣大头人来时。舒赫德代为具奏请旨。若仅遣微末头人前来。则不可信。即向伊等云。尔等系蕞尔小部。敢与天朝抗拒。情甚可恶。断难轻宥。我今统兵。将尔等尽行剿灭。尔等果自悔罪。诚心乞降。必得尔王亲来。或遣大头人来。我当代为奏恳。大皇帝或怜尔愚蠢。从宽末减。亦未可定。若但遣微末头人来。不但不代为具奏。尔等所呈文书。亦不折看。如此晓谕。一面驳回。一面奏闻。若乘贼等遣人乞降。即藉此苟且了事。断乎不可。著传谕舒赫德。会同阿里衮。鄂宁。遵照办理。寻奏、查此番缅匪呈递乞降文书。其大头人一名未到。仅交与被擒之兵丁带呈。且所呈文书内。复牵率土司犭□罢夷为辞。看来仍属藉此试探。臣等窃议。不但不代为奏请。亦不须给与回文。但现在出来兵丁许尔功等云。贼匪自知罪重。大头人不敢即来。大皇帝如肯恩准伊等投诚。随后即遣头人。呈进贡物表文等语。是以本年暂不进兵。且听伊信。臣等遵例。作拟驳文呈览。其应如何之处。出自睿裁。得旨、是。少加修饰。但经行发文前往。反似先去催逼矣。莫若权且不发。俟伊著急。自必复遣人来　　

○庚申。常雩。祀天于圜丘。上亲诣行礼　　

○诣畅春园。问皇太后安　　

○幸圆明园　　

○谕曰、简亲王现丁母忧。不能当差。正红旗满洲都统事务。著色克慎署理　　

○辛酉。谕军机大臣等。云南永昌边外茂隆厂。附近滚弄江。所有厂内砂丁。本系夷民杂处。近来是否安静供役。各银矿是否照旧开采。内地人民是否照常往来。至该厂西南。与葫芦酋壤地相接。从前虽据鄂宁等奏、该酋并无为缅匪诱胁附从之事。但不知此时实在民情若何。至普洱边外一带土司。如十三版纳等。共有若干名目。是否照常内附。不为缅匪所用。一切边境情形事宜。该督抚等。何以未见奏及。著传谕阿里衮。舒赫德。鄂宁等。即行悉心体访。详晰奏闻。可于伊等奏事之便。传谕知之　　

○寻奏、查茂隆厂。在耿马土司南界。系葫芦酋长所辖。现在承办该处砂丁。均系内地人民。照旧开采纳课。甚属安静。民间亦照旧往来。并无滋事不法之徒。其葫芦酋长。亦照旧恭顺。无为缅匪诱胁附从之事。该处民情。俱各宁怗。至十三版纳各名目。照常内附。不为缅匪所用。得旨览　　

○吏部带领王大臣京察验看之四五品京堂。通政司副使德尔泰等、四十二员引见。得旨、德尔泰、德成、欧阳瑾、观文、李中简、宗室良诚、刘松龄、傅作霖、施世琦、俱准其一等。观保年老。著以原品休致。富森不称翰苑职任。亦著原品休致。余依议　　

○壬戌。谕、据布政使张逢尧条奏、请将各省岁贡生应用教职人员。无论已未截取。每逢乡试之后。即行验看淘汰。经该部议驳。以贡生等选授发凭。自有考验之例。毋庸每科豫为甄别。降旨允行。第念督抚等临期考验。积渐因循。既不免徒成具文。而该员等年齿就衰。惮于赴验。或部选已久。尚未莅任。致诸生督课废弛。于学校殊有关系。嗣后督抚考验。务须详慎甄别。不得稍事姑容。其新选之员。有迟逾定限久不到任者。即照例严参。开缺另选。至教职遇有悬缺。向来率委别学教官代理。此等司铎微员。两任岂能兼顾。现在各省有挑选二等举人。在籍候选教职之员。伊等得缺尚迟。如有情愿久时自效者。即赴本省督抚处报明。遇有缺出需人。听候该督抚、会同学政。挨次派委暂署。则员缺既不致久悬。而需次者亦不令闲旷。自为一举两得。该部即遵谕行　　

○谕军机大臣等。昨适念及普洱边外一带土司。近日作何情形。未据鄂宁等奏闻。因传旨询问。今日果据阿里衮奏报。九龙江橄榄坝等处。现有贼匪滋扰等语。可见该处沿边一带。原不应置之不问。今既有贼匪蠢动之事。尤须查究。此项贼众。是莽是缅。或止系召散余党。潜踪生事。且又闻宫里雁之妻囊占。在彼煽诱。总未得其确信。该处土司如叭先捧等。皆熟悉夷情者。若即就近查问。必当得其实在。至摺内所称、俟大兵进剿阿瓦后。顺道翦除等语。又非目下筹办机宜。征剿缅匪一事。今年已暂缓进兵。自应将普洱边外零星贼党。先行剿灭。将来或必须进兵。即由此路直抵阿瓦。似属出其不意。况现在派往京兵四千名。合之上年旧存之兵二千余。声势亦不为小。即使攻剿贼巢。或不无尚须筹画。若以此力量。歼除此辈么＜?麻骨＞小丑。又有何难。著传谕阿里衮等。先行查明贼匪底里。至秋冬瘴退时。阿里衮即统京兵。赴九龙江外一带查办。如遇贼众抗拒者。即剿杀无遗。使之闻风胆落。设有诚心降附者。亦当令其畏服德威。不敢复存反侧。方为妥协。彼时舒赫德。亦当至普洱。思茅等处。策应声援。现今云南省城。并无急需办理事务。而舒赫德到永昌后。尚有应与鄂宁等面商事宜。鄂宁著仍回永昌。会同悉心妥办。鄂宁此番办理诸事。尚属妥协。独急于回省城。朕所不喜　　

○又谕、昨经降旨永瑞。带兵至滇省。不必前往永昌。即往普洱。觅无瘴气处所屯兵。如思茅等处无瘴气。即进兵于思茅等处驻劄。尤为妥协。将此传谕永瑞、令其带荆州之兵。即行前往普洱。著一并传谕阿里衮、舒赫德、鄂宁、知之　　

○闽浙总督崔应阶奏、漳浦县杜浔地方。有奸匪卢茂。编造诡名悖逆诗词。并分散花蓝号布。煽诱各村庄愚民。聚匪百余人。欲图抢劫县城。适该县知县徐观孙。往乡相验。途次闻知。连夜回县。与把总曾大猷等。并力堵截。该镇、道、府、一时俱到漳浦。四路追缉。提臣黄仕简、亦到。督率员弁。先后拏获逆匪二百余名。要犯均已拏获。一面究审。一面查拏余党。务净根株。得旨、好。余有旨谕。谕军机大臣等。据崔应阶奏、漳浦县奸匪。聚众图谋抢劫。经该管员弁等拏获多人一案。已于摺内批示。并将黄仕简所奏把总曾大猷。令其送部引见矣。此案该督督率所属。办理迅速。而叶相德。孙孝愉等。均属勤干有为。是以奸民已多就获。所有在事出力员弁。及该县知县。如有应行鼓励者。可一并查明具奏。候朕酌量降旨。至案内匪党尚多。务即密速查拏。尽法严行惩治。若止将首犯数人正法。其余党恶。仅照为从。以次宽减。则恶逆之徒。罔知警戒。何以戢奸宄而靖地方。著该督将现在未获各犯。悉力擒捕。毋令一人漏网。不但首凶宜正显戮。即助逆各犯。亦当按律骈诛。不得稍存姑息之见。将此传谕该督知之　　

○豁除江西星子县、乾隆三十二年、水冲二则民田、三十二亩有奇、又屯田九亩有奇、额赋　　

○蠲缓湖北江夏、武昌、嘉鱼、汉阳、汉川、黄陂、沔阳、黄冈、黄梅、广济、云梦、江陵、监利、十三州县。并武昌、武昌左、沔阳、黄州、蕲州、荆州、荆州左等七卫。乾隆三十二年水灾额赋有差　　

○癸亥。上诣畅春园、问皇太后安　　

○吏部带领京察保送一等之内阁侍读学士重禄等、五十三员引见。得旨、重禄、汤先甲、德昌、福明安、陈圣时、曹文埴、俱准其一等。穆克登泰、五彰阿敏奇、锦格、满岱、张三宾、灵保、福森布、福善纳、色柱纶、法保福哈、富兴、图巴、图桑阿、珷尔喜、齐礼克图、吴恩诏、陆锡熊、郭元漋、天保、百岁、文福、常德、宗室恳特、宗室炳文、宗室五壮、宗室麟宁、徐恕、巴宁阿、宗室岳山、瑺龄、德成、孟超然、富躬、陈用敷、宁泰、恩特赫谟、阿克栋阿、策亶、白玑、俱准其一等加一级。新泰、额勒登额、宗室蔚文、富明、那继德、三藏保、俱著改为二等　　

○甲子。上御勤政殿听政　　

○谕曰、宁覆奏、额勒登额退却迁延。丧心贻误。所有奉到廷寄。及清字奏摺。并不告知谭五格一摺。实出情理之外。深堪痛恨。今日适当理事之期。诸王大臣等俱在。因将鄂宁奏摺。及朕去岁秋间。极论额勒登额。谭五格之不堪任事。节经传谕案档。令众阅看。可知朕早已豫料及之矣。进剿缅匪一事。前经刘藻。杨应琚等。种种措置乖方。其势出于不得不办。屡降谕旨甚明。至明瑞奉命往蒇其事。一切经画调度。俱能勇往振作。所至致果克捷。贼众望风披靡。计自木邦。宋赛。以至猛密一路。摧破贼垒。击败丑徒。一一力争胜势。亦已宣示中外。莫不共见共闻。惟明瑞初议。欲令额勒登额。分道督兵前进一节。朕早烛其委任非人。叠为传旨训饬。不得已特令额尔景额。前往参赞。以资救正。迨额尔景额在军营病故。虽非意料所及。然使尔时朕若早计及一军整顿乏人。即令阿里衮前往统率。即不能直进阿瓦。亦必能应援明瑞。而木邦已得之城。又何至复为贼众觊觎。乃朕既以轻视缅匪。且以道里辽远。恐鞭长不及。未即别简大臣往代其军。致额勒登额节节贻误。纡道旷期。甘心引贼并力于我大军。试问从来偾事失律之人。有至于此极者乎。此则朕不能不深自引咎者。至明瑞深入贼境。鼓励将士。歼馘因粮。无不自掺胜算。即至小猛育之役。犹分遣偏裨。率领前队。自以大营疲病之兵。不忍轻弃。乃身为殿后。拥卫全军。且行且战。迨乎屡冒锋镝。履险如夷。遂不惜捐躯临阵。盖其秉志坚贞。先有自誓百折不回者。否则文员在军。如钱受谷。冯光熊等。尚皆随队旋归。并无挠阻。况以将军统率大众。更何难回至宛顶哉。又如明瑞所领兵众。为数万余。数月经历瘴乡。处处冲突接仗。今合计次第彻回者。所失乃不过十分之一二。可见前此冞入以来。我兵奋击连胜。并不至大有损伤。特缅酋以不足比数之污裸。而失我为国勤事之荩臣。为重可轸悼耳。若额勒登额之罪大恶极。迥非情理所应有。但其素行即甚无良。敢于悍然不顾。亦何至冥心决裂。竟出于此。朕细思之。或由比年来西域大奏肤功。国家势当全盛。而朕持盈保泰之心。犹有掺持未至。是以天心仁爱。于席丰履顺时。默示以满损之儆耶。朕于此又不敢不倍增寅畏矣。现在阿里衮。舒赫德等。已先后抵滇。与督抚鄂宁。明德等。会同熟计。俟京兵陆续会集。将戢边进剿机宜。详筹定议外。所有此次军行始末。及朕前后办理。不肯委过臣下之本怀。明切宣谕。俾众共知之　　

○又谕曰、额勒登额所犯之罪甚重。情殊可恶。著将伊女交刑部监禁。其已嫁者。令其离异。查抄家产。亦交刑部监禁　　

○谕军机大臣等。昨经降旨阿里衮等。今年进兵。既经暂缓。所有普洱边外零星贼匪。自可先期剿灭。以靖边徼。今据鄂宁奏、九龙江外莽子等。不过三四百人。其中有头目召光。召斋等。在彼滋扰。此等当即系召散余党。并非缅匪出没。但召散既逃匿缅甸。必与缅贼声息相通。况其地亦有路可通木邦。安知前此侵扰木邦。非即此等乌合之众。往彼助恶。况又敢时肆窃发。尤不可不先为悉力扑剿。以振军威。著再传谕阿里衮等。遵照前旨。酌量情形。于秋冬瘴退时。调集兵众。前往该处。相机筹办。现在京师劲旅陆续赴滇。统计前后。不下六千有余。以此歼除乌合么＜?麻骨＞。势如摧枯拉朽。务令沿边一带奸宄。净尽根株。不致少留余孽。则党与廓清。于将来进剿声势。亦为有益。将此详悉传谕知之　　
</div>
    <div class="pagination">
<a href="清实录乾隆朝实录_page1075.html">上一页</a><span>...</span><a href="清实录乾隆朝实录_page1071.html">1071</a><a href="清实录乾隆朝实录_page1072.html">1072</a><a href="清实录乾隆朝实录_page1073.html">1073</a><a href="清实录乾隆朝实录_page1074.html">1074</a><a href="清实录乾隆朝实录_page1075.html">1075</a><span class="current-page">1076</span><a href="清实录乾隆朝实录_page1077.html">1077</a><a href="清实录乾隆朝实录_page1078.html">1078</a><a href="清实录乾隆朝实录_page1079.html">1079</a><a href="清实录乾隆朝实录_page1080.html">1080</a><a href="清实录乾隆朝实录_page1081.html">1081</a><span>...</span><a href="清实录乾隆朝实录_page1077.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
