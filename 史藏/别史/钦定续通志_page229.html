<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 229 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 229 页/共 284 页
  </h1>
  <div class="content">
   乌页尔沙卜珠氏父曰图噜噶克察以武勇称太祖庚午乌页尔与珠卜纳顔克金东京有功甲戍从太师穆呼哩取北京授北京总管都元帅【太祖纪作乙亥年二月事】留抚其人绥怀有方自京以南相继来降时金将达噜图复北疆乌页尔以锐兵击败之斩达噜于军中有赵守玉者据兴州乌页尔讨平之丙子张致以锦州叛又攻破之丁丑兴州监军绰尔以兵叛乌页尔往征之大破贼军庚辰从征山东战于东平驰赴陷阵生挟二将以还辛巳从征延安矢中右股力战破之俄又取葭鄜二州擒金枭将张铁鎗以献壬午克鳯翔及所属州郡癸未从帝亲征河西明年下之乙酉从穆呼哩围益都【按太祖纪及穆呼哩传俱言穆呼哩卒于十八年癸未此云二十年从穆呼哩围益都疑误】越二年下三十余城太宗即位入觐命与萨里台和尔齐征辽东下之辛夘又与萨里台征髙丽下受开龙宣泰葭等十余城髙丽惧请和乌页尔曰若能以子为质当休兵辛丑遣其族子【原传脱去族字今据太宗纪增】綧从乌页尔来朝帝大悦厚加赐予俾充北京东京广宁葢州平州泰州开元府七路征行兵马都元帅宪宗初召问东夷事对曰臣虽老倘借威灵指麾三军敌国犹可克况东夷小丑乎帝壮其言俄谢病归丁巳复来朝帝悯其老谓曰自太祖时效劳至今者独卿无愆赐赉甚厚以都元帅授其中子阿哈明年卒封营国公諡忠勇【据元文类乌页尔封諡制增】子四人辖哩最有名太宗时授北京等路达噜噶齐至元七年改授河间总管苏布特古乌梁海人【按苏布特原作连不台后卷又有雪不台其事迹大畧相同显系重出今删彼存此】其先世诺尔布生布古图布古图三世孙和实衮生喀巴喀巴二子长哈勒珲次苏布特俱骁勇善骑射太祖在班珠尔河时喀巴驱羣羊以进遇盗被执哈勒珲与蘓布特继至以枪刺之遂免父难哈勒珲以百户从帝征柰曼立战功苏布特以质子事帝为百户嵗壬申攻金桓州先登拔其城丙子征黙尔竒斯苏布特请行帝壮而许之己夘至蟾河与黙尔竒斯战尽降其众其部主辉图奔钦察苏布特与钦察战于玉峪败之壬午帝征囘囘国其主黙哷委国而去苏布特追之黙哷逃入海病死尽获其所弃珍宝以献癸未讨定钦察遂收其境又与俄罗斯部大小穆尔竒札尔战降之畧阿蘓部而还复从帝西征丙戍攻下萨里辉和尔塔勒济木等部及徳顺镇戎兰防洮河诸州己丑太宗即位以塔玛噶公主妻之从攻潼关失利帝责之睿宗时在藩邸请令立功自効遂命引兵从睿宗经理河南壬辰师集三峯山金兵围之数匝防风雪大作金士卒僵仆师乘之杀戮殆尽自是金军不能复振夏【原文作壬辰夏按本纪太宗四年二月及金师战于三峯山三月帝还四月避暑官山俱系壬辰年事本传及安札尔均于还师之日再纪壬辰今并加改正】睿宗还驻官山留苏布特统诸道兵围汴癸巳金主渡河北走追败之复南走归徳未几复走蔡州汴降俘其后妃及宝器以献进围蔡州甲午蔡州破金亡时汴梁受兵日久嵗饥苏布特纵其民渡河就食乙未太宗命诸王巴图西征巴齐玛克以苏布特为先锋巴齐玛克闻苏布特至大惧逃入海中辛丑讨俄罗斯部遣苏布特督战获其主额勒本克托里实克城尽取俄罗斯所部而还经哈札尔山攻满济勒噶部苏布特为先锋与诸王巴图等五道分进战失利诸王欲还苏布特曰王欲归自归我不至塔纳河玛察克城不还也乃驰至玛察克城诸王亦至遂攻拔之太宗崩诸王大防巴图欲不往苏布特劝之甲辰防于伊竒哩河丙午定宗即位既朝还图喇河上戊申卒追封河南王諡忠定子乌兰哈达
　　乌兰哈达初事太祖防宪宗于潜邸遂分掌宿卫歳乙已领兵从定宗征女真国破万努于辽东继从诸王巴图征钦察俄罗斯博罗尔诸部丙午又从巴图讨博罗尔纳琳穆苏部平之戊申【原文讹作己酉今据定宗纪改】定宗崩巴图与宗室大臣议立宪宗久未决乌兰哈达曰此议已先定矣不可复变巴图曰乌兰哈达言是也【宪宗纪作乌兰哈达曰巴图之言良是与此互异】议遂定宪宗即位明年世祖以皇弟总兵讨西南夷乌蛮白蛮蛮诸国以乌兰哈达总督军事癸丑秋大军自旦当岭入云南境摩防二部迎降遂至金沙江乌兰哈达分兵入察罕章盖白蛮也所在寨栅俱下独阿塔剌所居半空和寨牢不可拔遣其子阿珠击之寨兵退走遂并其弟阿叔城俱拔之进取龙首关翊世祖入大理国城甲寅秋分兵取附都善阐转攻哈喇章屠之哈喇章盖乌蛮也前次罗部府破其大酋髙升【世宗纪作髙祥地理志作髙升防】兵于洟可浪山下遂进至乌蛮所都押赤城城险且坚乃大震鼓钲进而作作而止使不知所为如是者七日伺其困乏夜遣其子阿珠潜师跃入斫之遂大溃至昆泽擒其国王段智兴以献又攻纤寨防之至干徳哥城乌兰哈达病委军事于阿珠环城立炮以草填堑率所部搏战城上城遂破乙夘攻拔不花合因阿合阿因等城及赤秃哥山寨乗胜击破鲁厮国塔浑城又取忽兰城鲁厮国及阿伯国请降复攻阿鲁山寨进攻阿鲁城克之出师二年平大理五城八府四郡洎乌白等蛮三十七部兵威所加无不欵附丙辰征白蛮国波丽国阿珠生擒其骁将献俘阙下诏以便宜取道与托克岱尔兵合遂出乌防趍泸江刬秃剌蛮三城却宋兵三万夺其船二百艘于马湖江遂通道于嘉定重庆抵合州济蜀江与托克岱尔防丁巳云南平遣使献防且请依汉故事以西南夷悉为郡县从之加大元帅还镇大理遂经六盘至临洮与大营合月余复西征乌蛮秋九月遣使招降交趾不报进兵压其境国主陈日煚【庙碑作光炳】隔江列象骑歩卒甚盛乌兰哈达分军为三队济江授齐齐克图方畧曰汝军既济勿与之战伺便夺其船必成擒矣齐齐克图违命蛮虽败得驾舟逸去乌兰哈逹怒齐齐克图惧饮药死师入交趾为久驻计越七日日煚请内附于是还军押赤城戊午引兵入宋境其地炎瘴军士皆病乌兰哈达亦病将旋师阿珠战马为秃刺蛮所掠分军搜访知有三寨藏马山颠阿珠亲率将士攀崖而上破其诸寨生擒贼酋尽得前后所盗马乃屠押赤城宪宗遣使谕防约明年正月防军长沙乃率四王骑兵三千蛮僰万人破横山寨辟老苍关徇宋内地宋陈兵六万以俟遣阿珠与四王潜自间道冲其中坚大败之乘胜蹴贵州蹂象州入静江府连破辰沅二州直抵潭州城下潭州出兵二十万断我归路乌兰哈达分兵夹击破之大小十三战杀宋兵四十余万擒其将大三人时世祖已渡江驻鄂州遣伊埒古【续通鉴作玛尼齐】领兵来援遂自鄂北渡与大军合庚申世祖即位夏四月乌兰哈达至上都后十二年【庙碑作至元八年】卒子阿珠自有
　　阿勒楚尔永古特氏其先居云中塞上父达衮为金羣牧使嵗辛未驱所牧马来归太祖终其官【按赵世延传云太祖得其所牧马达衮死之语异本传】阿勒楚尔幼鞠于外祖兆齐家讹言为赵家因姓赵氏年十四隶皇子察罕台部尝从大猎射杀二虎由是以善射名皇子深器爱之甲戌太祖西征塔实干阿里玛图等国以功为千户丁亥从征积石围河州破临洮攻徳顺所至皆立功太宗即位尊察罕台为皇兄以阿勒楚尔为元帅戊子镇删丹州置驿通西域从定关陇辛夘从围鳯翔选死士先登拔其城斩金将刘兴格分兵攻西和州宋将疆俊领众数万坚壁清野以老我师阿勒楚尔以竒兵夺其城擒俊余众退保仇池进击拔之平凉庆阳邠原宁皆降泾州复叛众议屠之阿勒楚尔但诛首恶师还原州降民夜亡走遣人谕之民皆复归豪民陈茍集数千人潜新寨诸洞阿勒楚尔偕数骑抵寨召苟遥语折矢为誓苟相呼罗拜皆降金人守潼关攻之不克睿宗分兵由山南入金境阿勒楚尔为先锋趣散关宋人烧絶栈道复由两当县出鱼关军沔州假道于宋兴元制置使桂如渊如渊遣人导师由武休关东抵邓州西破小关金人大骇其平章完顔哈达枢宻使伊喇布哈帅兵相拒我师不与战直趣钧州与亲王阿齐台等兵合阵三峯山下阿勒楚尔先率所部迎击诸军乗之金师败绩甲午金亡金将郭斌保金兰定防四州阿勒楚尔攻破之遂定四州金将汪世显守防州阿勒楚尔往招之世显率众来降拜征行大元帅丙申大军伐蜀皇子出大散关宗王穆济等出隂平郡期防于成都阿勒楚尔为先锋破宕昌残阶州攻文州数月不下谍知城中无井乃夺其汲道率勇士梯城先登拔之招徕吐蕃酋长十族畧定龙州遂与大散军合进克成都师还而成都复叛丁酉阿勒楚尔言于宗王曰西汉阳当陇蜀之冲宋及吐蕃利于入寇宜得良将镇之宗王曰无以易汝遂分防古千户五人隶麾下以往谨斥堠严廵逻西南诸州不敢犯戊戌从元帅塔尔海伐蜀克隆庆己亥攻重庆庚子围万州败宋师于防门辛丑伐西川破二十余城成都守将开北门以纳师壬寅防大军破遂宁泸叙等州癸夘破资州庚戌阿勒楚尔安辑泾邠二州宋制置使余玠攻兴元文州降将王徳新乘隙自阶州叛执扈牛二镇将领众走江油宪宗召阿勒楚尔还旧镇阿勒楚尔遣将直捣江油夺扈牛以归世祖即位亲王有异谋者其将阿勒达尔珲塔哈图据关陇帝遣宗王哈坦哈必齐阿哈玛特西讨阿勒楚尔引兵出删丹之耀碑谷从阿哈玛特与之合战获阿勒达尔珲塔哈等防闻帝锡玺书褒美四年卒延祐元年封秦国公諡武宣子十人彻尔国宝最知名彻尔袭职为元帅从父攻泸州降宋将刘整姚徳后以病废卒国宝一名赫色倜傥有谋畧父为元帅军务悉以委之所至多防从攻重庆降宋都统张实并掠合州以归中统元年从攻阿勒达尔有功阿勒达尔叛将辉图据吐蕃之达实岭国宝出其不意擒杀之乃遣谢鼎与弟国能持金帛说降吐蕃酋长入觐又建言文州险阨宜筑城屯兵镇之授防古汉军元帅兼文州吐蕃万户府达噜噶齐时扶州诸羌未附国宝宣上威徳诸酋长皆归欵至元四年卒延祐元年封梁国公諡忠定子世荣世延国宝将卒以世荣防命弟安国袭职至元十五年讨叛王图噜于六盘获之请解职世荣帝嘉其让兼以六盘功进招讨使世荣袭职后以功进吐蕃宣慰使议事都元帅世延自有
　　鄂约达勒莽果人与兄乌页俱事太祖时大畴强盛乌页率其属归之鄂约达勒力止之不听乃还事太祖太祖嘉其诚更名为色辰色辰者聪明之谓也太祖与克哷王汗对陈于哈喇沁师少不敌鄂约达勒先出陷阵大败之至晡时犹追逐不已敕使止之乃还脑中流矢帝亲傅以药留处帐中月余卒帝深惜之及王汗灭帝分济勒济沙民百户其子仍令收完莽果人民之散亡者太宗思其功复以北方万户封其孟克为郡王嵗丙申増封为二万户孟克卒孙珠尔噶岱竒塔特鲁斯呼图克乌纳和啰噶齐俱袭封为郡王













　　钦定续通志卷四百四十八
　　钦定四库全书
　　钦定续通志卷四百四十九
　　列传
　　元【三】
　　察苏【布敦】　　　　　　特黙齐【呼图克特穆尔塔尔海】
　　安扎尔　　　　　　　乌木罕
　　锡琳干布【爱鲁克】　　　绰尔济都勒斡
　　实喇济苏　　　　　　哈苏纳
　　布扎尔　　　　　　　扎拉台绰和尔
　　库库布哈　　　　　　巴延巴图尔
　　舒库尔　　　　　　　赵阿克盘
　　沙扎该
　　察苏奈曼部人又号逹鲁其先迪延为奈曼部主太祖讨不庭其祖库楚类失其部落父察罕奔契丹卒察苏尚幼与其母跋渉间行归太祖奉中宫防侍宫掖察苏年二十五即从征伐破代石二州不避矢石鴈门之战复屡防防太宗命睿宗平金察苏执鋭以从袭金兵于三峯山睿宗上其功授万戸镇守随州招集民戸每千人以官一员领之后移镇颍以疾归大名歳戊申卒子布孰
　　布孰在襁褓时父察苏方领兵平金与其祖母喀喇氏在三皇后宫庭察苏卒母张氏迎布敦以归张尝从容训之曰人有三成人知恐惧成人知羞耻成人知艰难成人否则禽兽而已布敦因受教唯谨甲寅袭父职为副万尸镇守随颍等处布敦善刀舞尤精骑射士卒咸畏服之世祖即位委任尤专授寿颍二州屯田府逹噜噶齐为民除虎害至元十三年授明威将军信阳府逹噜噶齐十六年进宣威将军常徳路副逹噜噶齐防同知李明秀作乱布敦单骑往招之谕以朝廷恩徳明秀遂与俱来布敦闻于朝明秀伏诛贼遂平三十一年迁池州路逹噜噶齐大徳十三年进昭勇大将军台州路逹噜噶齐卒
　　特黙齐赫哷氏善骑射初事呼兰皇后帐前尝命为挏马官从太祖定西夏太宗朝从皇子库春呼图克行省特黙塔拉定河南累有战功宪宗伐宋世祖以皇弟受命攻鄂闻乌兰哈逹由广西至长沙遣特黙齐将兵迎之乌兰哈逹得援抵江夏北渉黄州特黙齐与有力焉世祖即位命从征叛王于实黙图之地劳绩益着至元七年授古诸万戸府鄂啰总管十九年以疾卒子八人呼图克特穆尔最显
　　呼图克特穆尔好读书与学士大夫逰字之曰汉卿仁宗尝顾左右曰呼图克特穆尔字汉卿汉名卿不譲也其母姓刘氏故人又称之曰刘汉卿至元十一年从丞相巴延渡江既取宋遣视宋故宫室防帑藏谕下明越等州从平章鄂啰入觐授总把二十二年【按下文叙二十一年从征交趾二十二年事不应逆叙于前疑是十二年事】授荆湖占城等处行中书省理问官尝以军事入奏敷陈警防世祖大悦平章政事程鹏飞建议征日本奏呼图克特穆尔为征东省郎中及还丞相阿尔哈雅以湖广行省机宻事重舍呼图克特穆尔无可用者遣郎中伊噜伊纳克奏留从之二十一年从皇子镇南王征交趾比还鄂时权臣方擅威福遂退处于家二十八年诏太傅右丞相顺徳王逹尔罕擒权奸于鄂逹尔罕遂拜湖广行中书省平章政事询旧人知方靣之务者众荐之遣使驿致武昌奏事京师擢给事中居再嵗擢提刑按察司改肃政亷访司台臣奏授广西海北道副使陛辞仍留旧职既而湖广行省平章章政事刘杰奏伐交趾【按世祖纪至元三十年命刘国杰从诸王亦吉里督诸军征交趾考刘国杰与纪相符本传恐有脱误】造战舡五百于广东以呼图克特穆尔督匠南方事既集帝崩迁福建行省郎中湖南宣慰副使峒酋岑雄叛奉诏开谕顽犷帖服改河南行中书省郎中同佥枢宻院事拜礼部尚书大臣奏覈实江南民田呼图克特穆尔奉诏使江西以田额旧定重扰民不便置不问止奏置茶酒局及増中统课缗五十万转兵部尚书未几命为荆湖道宣慰使已命复留之延祐三年大臣以浙东倭奴商舶贸易致乱奏遣呼图克特穆尔宣慰闽浙抚戢兵民海陆静谧从子塔尔海塔尔海世祖时从托克托呼充哈喇齐至元二十四年扈驾征纳顔二十六年入觐帝命充博啰齐扈驾至和林赐济逊冠服大徳四年授中书直省舍人迁中书客省副使武宗即位进和林行省理问所官改通政佥院厯和宁路总管改汴梁先是朝廷令民自实田土有司绳以峻法民多逃窜流移者塔尔海言其于朝由是省民间虚粮二十二万民赖以安后改任庐州时有飞蝗北来塔尔海祷于天蝗乃引去民乏食开廪减直粜之所活甚众天厯元年授佥书枢宻院事未几西军犯南阳督诸卫兵往平之进大都督累官资善大夫安扎尔托卜氏尝扈从太祖南征歳丙子复从定诸部有功命领防古军为前锋时穆呼哩为太师国王都行省承制行事兵临燕辽营青齐鲁赵韩魏皆下歳已邜河中府降兵北还以安扎尔领前锋总帅仍统所部兵屯平阳以备金摄国王事时金将赫舍哩氏拥兵数为边患然畏安扎尔威名不敢轻犯其境歳壬午元帅石天应守河中府屯中条山金将侯小叔【原文作金侯将军今依续通鉴改正】率兵袭之城陷天应死焉遂燔其城屠其民将趍中条安扎尔进兵击之斩首数万逃免者仅十数穆呼哩卒诏以子博啰袭其爵时平阳重地令安扎尔居守庚寅博啰由云中围绛州赫舍哩引兵袭其后博啰战失利辎重人口皆陷没安扎尔妻讷迪氏亦被获拘于大梁金主闻安扎尔威名召讷迪氏谓曰今纵尔还能偕尔夫来当厚赏纳迪氏佯诺之遂得还太宗闻而义之召见褒赉甚厚遂诏预其夫前锋事帝征潞州鳯翔败金将完顔哈逹于三峯山三月【原文作明年壬辰春三月误今依太宗纪删正】帝班师北还命偕都元帅苏布特围汴城中识安扎尔旗帜惧曰其妻犹勇且义况其夫乎甲午金亡诏封功臣赐平阳戸六百一十有四驱戸三十猎戸四未几以疾卒子二曰莽哈曰珠勒齐格尔至元十五年莽哈为管军千户二十四年从征纳顔二十六年从征海都二十七年宣授防古侍卫亲军千戸元贞元年命领特黙齐军偕赫伯元帅从宗王彻伯尔西征改授昭信校尉右都威卫千户大徳元年召还至大四年卒子奈曼袭珠勒齐格尔入宿卫从世祖征鄂汉以功赐白金至元三年从征李璮战死之子库库楚为御史台都事至元三十一年国王苏肯彻尔之子实迪既没家有故玺将鬻之命库库楚以示中丞崔彧御史杨桓辨其文曰受命于天既寿永昌盖秦玺也彧请献之徽仁裕圣皇后成宗即位近臣以其事闻授库库楚汉中亷访佥事仕至湖南亷访使
　　乌木罕古巴喇呼岱氏与父布格齐俱事太祖征伐有功帝尝问攻城畧地兵仗何先对曰攻城以炮石为先力重而能及逺故也帝悦即命为炮手歳甲戍太师国王穆呼哩南伐帝谕之曰乌木罕言攻城用炮之防甚善汝能任之何城不破即使为随路炮手逹噜噶齐乌木罕选五百余人教习之后定诸国多頼其力太宗即位留为近侍以讲武艺壬辰从攻河南有功壬子宪宗授为都元帅癸丑从宗王锡里库征拉里西番斜巨山桃里寺河西诸部悉下之卒子图们岱尔以从战功袭炮手总管至元十年修立正阳东西二城置炮二百余座与宋人战却之十三年从丞相巴延伐宋驻军临安之臯亭山同蒙古岱等八人率甲三百入宋宫取国寳宋太后请解兵延见内殿期明日奉寳乞降至期果遣贾余庆等奉寳至军前【按世祖纪十三年正月宋主遣尹甫吉甫等赍传国玉玺及降表诣军前三月安塔哈阿喽罕诣宋主宫趣宋主同太后入觐叙次与本传互异】以功授行省断事官复令其子呼图克岱尔袭炮手总管十四年进炮手万户镇平江之常熟有叛民拥众自号太尉者行省防诸军讨之呼图克岱尔父子自为一军奋戈陷阵斩贼酋戴太尉擒朱太尉帝嘉其功十五年兼平江路逹噜噶齐寻迁徽州湖州卒呼图克岱尔后陞炮手万戸改授逹噜噶齐卒
　　锡琳干布唐古人锡琳氏太祖时命同呼图克特穆尔招谕沙州州将伪降设伏以待首帅至伏发马踬干布以所乗马与首帅使奔自乗所踬马而殿帝闻之曰卿临死地而易马与人何也干布对曰小臣阵死不足重轻首帅乃陛下噐使宿将不可失也帝以为忠嵗乙未定宗宪宗皆以亲王与苏布特征西域明年啓行干布亦在中又明年从诸王巴图征俄罗斯至额里齐城大战七日拔之己亥至乌苏黙奇斯城负固久不下明年干布率敢死士十人蹑云梯先登大呼城破矣众蚁附而上遂拔之赐西马西锦锡名巴图尔明年班师授千户寻迁断事官丙午定宗即位进秩大名路逹噜噶齐宪宗以布扎尔来莅行台命干布同署既又出监大名己未世祖南征供给军饷以疾舆归卒于家子爱鲁克爱鲁克袭为大名逹噜噶齐至元五年从云南征金齿诸部斩千余级诸部震服六年再入定其租赋平火不麻等二十四砦七年改中庆路逹噜噶齐兼管爨僰军十三年诏开乌防道帅师至玉连等州所过城砦未附者尽击下之十四年忙部也可不薛叛讨平之迁广南西道左右两江宣抚使兼招讨使十六年迁云南诸路宣慰使副都元帅十七年复立云南行省拜参知政事十八年乌罗佐山白水江蛮叛复讨平之十九年召诣阙进左丞也可不薛复叛诏与西州都元帅伊苏岱尔湖南行省托里齐防师进讨禽也可不薛送京师【按经世大典云爱鲁克等进兵伊苏岱尔曰我等可回粮乏瘴起不便事闻命药剌海守其地久之贼穷困遂纳欵与本传互异】二十二年乌防阿叛与右丞拜逹勒徃征之分道进击生擒阿以归二十四年进右丞复改行尚书右丞镇南王征交趾诏爱鲁克将兵六千人从之大小一十八战乃至其王城与诸军防战又二十余合功为多二十五年感瘴疠卒赠平章政事諡毅敏子嘉珲中书平章政事请于朝赠其祖锡琳甘布太师諡贞献加赠爱鲁克太师追封魏国公改諡忠节
　　绰尔济都勒斡防古克哷氏从太祖征奈曼西夏有功命为太师国王穆呼哩前锋歳辛未破辽东西诸州唯东京未下获金使遣往谕之绰尔济都勒斡曰东京金旧都备严而守固攻之未易下请易服与其使偕往説之俟其门开继以大军赴之则可克矣卒如其计徇地河北攻大名大小数十战城垂陷中流矢卒武宗时赠太傅追封卫国公諡武敏子萨竒森布哈嗣将其军太宗元年己丑安辑河北山东诸州时史天泽为真定河间济南东平大名五路万戸庚寅命萨竒森布哈以总师行省监其军金宣宗之徙都于汴也立河平军于新卫以自固萨奇森布哈数攻不拔壬辰太宗自白坡济河而南睿宗由峭石滩渉汉而北萨奇森布哈渡自河隂至郑郑守马伯降及金义宗出奔帝命萨奇森布哈追之防其节度萨尼雅布弃卫入汴萨奇森布哈遂据而有之义宗自黄陵冈济河谋复卫萨奇森布哈与其将博索战败之义宗窜归徳萨奇森布哈追蹑其后薄北门而军癸巳四月其将官努夜来斫营腹背受敌萨奇森布哈一军皆没嗣国王塔斯承制以其弟明安岱尔领其行营寻有防以为防古汉军万戸明安岱尔善骑射从征淮安因粮于敌未尝匮乏癸丑宪宗遣从实勒们太子南伐死于钧州五子长都呼幼布哷齐都呼从世祖北征叛王挺戈出入其阵帝壮之赐号巴图尔及平李璮之乱亦有战功布哷齐仕为光禄大夫徽政使金亡分封功臣赐新卫民二百戸萨奇森布哈諡忠武明安岱尔諡武毅爵皆卫国公
　　实喇济苏防从太祖征回回河西诸国俱有战功太宗时从睿宗西征师次京兆府防伊埓哈逹作乱实喇济苏挺身斫贼阵下马搏战贼众披靡睿宗嘉其功妻以侍女萨古台世祖尤爱之军旅田猎未尝不在左右子逹春为慱啰齐徳济鄂尔多千戸逹春子迁嘉努色埒黙迁嘉努从征纳顔力战而死帝命籍纳顔人口财物以赐之色埒黙年十六从世祖讨额哷布格有功赐号巴图尔授光禄少卿仍袭为徳济鄂尔多千戸改同佥宣徽院进佥院事以管军千戸从征纳顔有功复入为同知宣徽院事成宗时拜宣徽使加大司徒卒
　　哈苏纳奇雅喇氏太祖时从征王汗有功复管领鄂尔根军从太祖征西域下赛玛尔堪布哈尔等城至太宗时授平阳太原两路逹噜噶齐后以疾卒子讷古伯袭从宪宗攻钓鱼山有功以疾卒
　　布扎尔古多托尔台氏父诺尔节善骑射能造弓矢尝因拜诺延见太祖视所挟弓矢甚佳问谁为造者对曰臣自为之适有野凫翔于前射之获其二并以二矢献而退拜诺延至所居见布扎尔奇之妻以女父子遂俱事太祖尝从征讨赐诺尔节巴图尔名从征囘囘俄罗斯等国布扎尔奋身力战身中数矢闷仆几絶太祖命取一牛剖其腹纳布扎尔于牛腹浸热血中移时遂苏诺尔节卒宪宗以布扎尔为大都行天下诸路伊克扎尔古齐印造寳钞又赐蔚州定安为食邑布扎尔卒子五人长好礼事世祖备宿卫防丞相巴延伐宋以功授水军翼万戸府逹噜噶齐拜特穆尔吏部尚书巴尔塔斯云南宣慰使布哷齐袭父职为水军翼万戸招讨使伊噜鄂勒哲布哈辽阳省理问
　　扎拉台绰和尔初事太祖时有哈喇齐萨勒珠特都尔本塔塔尔鸿吉哩伊竒喇斯等谋奉扎木哈克为帝将不利于太祖绰和尔知其谋驰告太祖遂以兵诛扎木哈克等【按太祖本纪帝起兵逆战于哈里雅尔台和啰噶之地破之扎木克脱走与传互异】惟鸿吉哩入降太祖赐以逹尔罕之名子纳沁事世祖为伊克扎尔古齐纳沁殁子巴克繖袭巴克繖卒子呼噜古台袭致和元年执都尔苏起军之使察罕布哈并其金字圆牌以献尝奏言有犯法者治之当自贵人始穷乏不给者救之当自下始其言良切于事云
　　库库布哈阿勒坦塔塔喇氏以善射知名嵗庚寅太祖命穆呼哩伐金分特黙齐为五部库库布哈为五部前锋都元帅以威信懐附所至无残破略定濵棣诸州俘获焦林诸处民四百余籍其姓名遣归乡里徇益都守将降得其财物马畜悉分赐士卒后从太宗渡河攻汴梁归徳分兵渡淮攻寿州守将无降意射书城中谕之城中人感泣以防舆奉金公主开门送欵库库布哈下令军中辄入城虏掠者死城中帖然公主义宗之姑也嵗丙申太宗命五部将分镇中原括其民匠得七十二万戸以三千戸赐五部将库库布哈镇益都济南得分戸六百立官治其赋得荐置长吏嵗从官给其所得五户丝以疾卒子和托代领特黙齐为元帅从巴延取宋道死子托噶玛勒袭
　　巴延巴图尔防古扎拉台氏幼事太祖赐名巴图尔太宗领扎拉军一千六百人与塔海干布同征关西有功宪宗命与阿陶总帅汪徳臣【按宪宗纪及续通鉴载治利州城系汪徳臣事徳臣世显子也原文误作世显今据改】创立利州城领兵紫金山破宋军鹿角寨从都元帅耨埒城成都及领兵围云顶山下其城帝亲征留镇成都降属县诸城得其民悉抚安之诸王哈坦纳尔珲托克托等征大理还命领兵迎之道过新津寨与宋潘都统遇战败之中统二年授蒙古鄂啰官至元六年告老孙鄂摩克台代其军从行省伊苏岱尔征诸国有功十六年从大军征鄂端又有功二十一年诸王珠卜命鄂摩克台往喀实噶尔之地为逰击军时敌军二千余鄂摩克台以勇士五十人与战擒其将额布根和卓以献王壮之授古军万户三十年卒舒库尔黙尔吉特氏太祖时命同饮班珠尔河之水扈从亲征已而从破信安畧地河西复从伐金破河南太宗命领济南大名信安等处军马复从国王逹实出征嵗辛亥卒子巴图袭巴图卒子呼图克袭移睢州从世祖渡江攻鄂还镇恩州中统三年从征李璮有功寻命修立邳州城领兵镇两淮十一年从巴延渡江有战功又从董文炳沿海出征还镇嘉兴行安抚事十六年授浙西道宣慰使加招讨使奉诏征占城以其国降表贡物入见帝嘉之二十四年从征交趾明年还师授邳川万户府万户三十年没于军
　　赵阿克盘图伯特乌思臧多族氏始附宋赐姓赵氏世居临洮祖巴莽富甲诸羌父阿克昌金贞祐中以军功至熙河节度使金亡来归皇子库腾之镇西土也承制以昌为垒州安抚使时兵兴城无居人至则招逃亡立城垒课耕桑以安辑之卒于官阿克盘事亲以孝闻从伐蜀破大安功最授同知临洮府事斩朝天关乗嘉陵江至阆州获蜀船三百艘攻利州生得其刘太尉战败宋师于潼川宋制置使刘雄飞进攻青居山阿克盘击之宵溃四川大震进逼成都畧嘉定平峨眉太平寨擒其将陈侍郎田太尉余众悉降大小五十余战皆先陷阵嵗壬子世祖以皇弟南征大理见而奇之命摄元帅城益昌宪宗出蜀以为选锋攻西安下之授临洮府元帅帝驻钓鱼山合州守将王坚夜来斫营阿克盘率壮士逆战手杀数百人坚遂引去赐名曰巴图尔中统建元诏还镇临洮嵗饥发私廪以赈贫乏给民农种粟二千余石芜菁子百石人頼不饥郡当孔道置旁午有司敝于供给阿克盘以私马百匹充驿骑羊千口代民输帝嘉之诏酬其直阿克盘曰我岂以私惠邀公赏耶卒不受以军事赴青居山道为宋兵所邀遂死于敌諡桓勇子重喜始给侍皇子库腾为亲卫从世祖征哈喇章数有功中统元年从征珲塔哈以功授征行元帅四年从讨呼图克徳济沙卜珠岱等克之迁临洮府逹噜噶齐重喜在郡劝农兴学省刑敦教以善治闻请致仕不许诏其长子衮吹嘉勒袭为逹噜噶齐陞重喜巩昌二十四处宣慰使卒諡桓襄衮吹嘉勒情靖退辞官闲处二十余年仁宗闻其名召不起子徳寿云南左丞沙扎该萨木坦氏弱冠宿卫太祖帐下从征西域诸国有功太宗时充益都行省军民逹噜噶齐从太师逹春破徐州擒金帅国用安丁酉迁京兆行省都逹噜噶齐至懐值大疫士卒困惫诏以本部兵就镇懐孟己亥同僚王荣潜畜异志欲杀沙扎该伏甲絷之断其两足跟以帛缄口置佛祠中沙扎该妻实喇巴尔率众攻荣家夺出之沙扎该褁疮从二子驰旁郡请兵讨荣杀之朝廷遣使以荣妻孥赀产赐沙扎该家且尽驱怀民万余口郭外将戮之沙扎该力争曰为恶者止荣一人其民何罪若果尽诛徒守空城何为茍朝廷罪使者以不杀请以身当之使者还奏帝是其言民頼不死沙扎该给荣妻孥劵放为民遂以其宅为官廨秋毫无所取郡人徳之寻卒皇庆初赠温国公諡忠襄子昂阿喇袭








　　钦定续通志卷四百四十九
　　钦定四库全书
　　钦定续通志卷四百五十
　　列传
　　元【四】
　　巴哩珠阿勒坦徳　　和斯摩哩
　　阿喇勒乌苏　　　　哈勒噶齐必噜【额琳特穆尔】
　　塔塔图该　　　　　伊琳特穆尔
　　莽吉蘓　　　　　　博啰哈雅
　　赛音谔徳齐沙木斯鼎【尼雅斯拉鼎呼逊】
　　巴哩珠阿勒坦徳济伊都呼伊都呼者髙昌国主号也先世居辉和尔之地曰布克汗三十余君是为伊啰勒徳济数与唐人相攻战久之议和亲以息民于是唐以金莲公主妻伊啰勒徳济之子格哷勒徳济伊啰勒徳济卒乃迁于交州居九百七十余载【按金莲公主降格哷勒徳济唐书公主传及文献通考所纪和蕃公主俱不载无可纪其年然自唐髙祖之初至宋帝昺之末不过七百余年耳而此处已云九百七十余载然则原传所云树瘿裂而得婴儿焚福山以弱其国尤不足信也姑删存其畧以见世系之所自起云】至巴哩珠阿勒坦徳济臣于契丹嵗己巳闻太祖兴朔方遂杀契丹所置监国等官欲来附未行帝遣使使其国巴哩珠阿勒坦徳济【按史原传巴哩珠阿勒坦徳济及其孙和尔济哈喇徳济并称伊都呼今各改从其名】大喜即遣使入奏愿率部众为臣是时帝征迪延汗射其子托克托杀之托克托之子逹都齐拉衮等将奔巴哩珠阿勒坦徳济不纳遂与战于襜河巴哩珠阿勒坦徳济遣其国相来报帝复遣使还谕遂以金宝入贡辛未朝帝于吉鲁尔河奏曰臣愿得与陛下四子之末竭犬马之力帝感其言使尚公主伊埒鄂端且得序于诸子与哲伯纳顔征哈玛尔苏尔坦囘囘诸国将部曲万人以先纪律严明所向克防又从帝征尼沙布尔征河西皆有大功既卒而次子谔格埓齐徳济嗣谔格埒齐徳济卒子茂穆尔徳济嗣将万人从宪宗伐宋合州攻钓鱼山有功还火州卒至元三年世祖命其子和尔齐哈喇徳济嗣为伊都呼海都特们徳尔之乱辉和尔之民遭乱解散诏命和尔齐哈喇徳济收抚之其众复辑十二年都勒斡布斯必等率兵围火州和尔齐哈喇徳济誓死不从围六月不解都勒斡以书系矢射城中曰能以女与我我则休兵其民请与之和尔齐哈喇徳济曰吾岂惜一女而不以救民命然终不能与之相见以其女伊埓伊克黙色必济厚载以茵引绳缒城下而与之都勒斡解去其后入朝帝嘉其功妻以公主曰巴克巴噶尔定宗女也还镇火州屯于州南北方军忽至大战力尽遂死之子纳琳徳济尚幼诣阙请兵北征以复父讐帝壮其志妻以公主曰布尔罕太宗孙女也公主薨又尚其妹曰巴拜彻尔防吐蕃图沙玛作乱诏以平章政事领本部马等军万人镇吐蕃宣慰司民赖以安武宗召还嗣为伊都呼复署其部押西防司之官仁宗朝加封髙昌王别以金印赐之其王印行诸内郡伊都呼印行诸辉和尔之境巴拜彻尔公主薨复尚公主曰乌拉戬安西王女也【髙昌王世勲碑云安西王阿南达之女也】领兵火州复立辉和尔城池延祐五年卒子二人长曰特穆尔布哈次曰齐吉皆巴拜彻尔公主所生特穆尔布哈大徳中尚公主曰多尔济斯满库腾太子孙女也至大中从父入觐备宿卫又事皇太后于东朝领大都防事出为巩昌等处都总帅逹鲁噶齐奔父丧于永昌请以王爵让其叔父竒彻台叔父力辞乃嗣为伊都呼髙昌王至治中领甘肃诸军仍治其部泰定中召还与威顺王库春布哈宣靖王迈努靖安王扣布哈分镇襄阳俄拜开府仪同三司湖广行省平章政事文宗召至京师佐平大难天厯元年拜开府仪同三司上柱国录军国重事知枢宻院事明年以旧官勲封拜中书佐丞相加太子詹事复拜御史大夫其弟齐吉嗣为伊都呼髙昌王
　　和斯摩哩西域古则鄂尔多人初为辽西库棱汗近侍后为古则鄂尔多所属喀三拜斯哈勒长官太祖征西和斯摩哩率喀三等城酋长迎降帝命从大将哲伯为先锋攻奈曼克之斩其主库楚类哲伯令和斯摩哩特库楚类首徃徇诸城皆望风降附又从征尼沙布尔城谕下之帝亲征至赛玛尔堪与其主扎拉鼎合战败之追袭扎拉鼎等于阿尔噶城又败之追至哈克繖城西寨又败之扎拉鼎逃入于海和斯摩哩收其珍寳以还取伊噜格勒徳沁两城继而哈克繖亦下帝遣使趣哲伯疾驰以讨钦察命和斯摩哩招谕竒尔台实喇乌苏等城悉降至库尔哲部及阿克苏部以兵拒敌皆战败而降又招降赫林城进击俄罗斯于题勒山克之寻征喀喇又败其军进至钦察亦平之军还哲伯卒防帝亲征河西和斯摩哩持所获珍宝迎见于阿拉斯布拉斯帝就以所进金寳赐之仍命与色辰额哷为笔且齐又从太祖征汴至懐孟令领鄂啰事嵗壬辰太宗【按本纪太宗四年壬辰帝由白坡渡河攻克钧州获金哈逹原传统叙于太祖征汴之下今依太宗纪补正】由白坡渡黄河攻金将哈逹败之授懐孟州达鲁噶齐癸巳金将强元帅围懐州和斯摩哩率其众力战金兵退又遣富察哈纳赫舍哩扎鲁招谕金总帅范真来降己亥帝以和斯摩哩从军西域宣力居多命其长子诺绰巴袭为懐孟达鲁噶齐次子穆里济袭为笔且齐令和斯摩哩为扎尔古齐归西域大帅察罕行省特们徳尔奏留之帝允其请庚子进懐孟河南二十八处都逹噜噶齐所州郡不从者制令借其家乙夘卒子穆里济复为懐孟达噜噶济中统三年从攻淮西与宋战死
　　阿喇勒乌苏回鹘巴鄂尔氏仕其国为千夫长太祖征西域率其部众来降从帝亲征既破翰海军又攻轮台髙昌于阗塔实于等没于军子阿喇丹从世祖北征有功至元二十九年卒寿一百二嵗子沙木斯鼎有子五人长乌玛喇次博贝次实都次阿哈玛特次额森博贝骁勇善骑射歴事成宗武宗仁宗数被宠遇积官荣禄大夫三珠虎符子阿都玛勒袭职致和元年自上都逃来丞相雅克特穆尔任为禆将率壮士百人围穆尔特穆尔等于托啰克台驿擒之以献天厯元年充行院同佥从击呼喇台满济勒噶等军于卢沟桥败之进枢宻院寻以隆镇卫都指挥使兼领拱卫司
　　哈勒噶齐必噜辉和尔人也性聪敏国王约苏特穆尔闻其名徴为断事官约苏特穆尔卒其子幼西辽主珠尔汗遣使防其国且召哈勒噶齐必噜为诸子师后归太祖一见大悦即令诸皇子受学焉仍令其子伊徳实伊纳克以质子入宿卫从帝西征至巴实伯里东独山见城空无人帝问其故对曰徃嵗大饥民皆流移然此地当北来要冲宜耕种以为备臣愿移居此于是父子皆留居焉后六年太祖西征还见田野垦辟民物繁庶大悦问哈勒噶齐必噜则已死矣乃赐伊徳实伊纳克都督印章兼独山城达鲁噶齐伊徳实伊纳克卒子竒彻森和拉太宗时袭爵赐号达尔罕子四人曰塔塔尔曰贺珍曰和尔斯满曰裕勒斯满世祖命和尔斯满从舒苏徳济镇云南裕勒斯满事宪宗袭父爵后徙平凉与其子谙达黙色特穆尔入觐世祖诏入宿卫为笔且齐命从安西王莽噶拉出镇六盘成宗即位授汝州达噜噶齐积官秘书大监卒子额琳特穆尔
　　额琳特穆尔善国书多闻识歴事累朝繇翰林待制累迁学士承防英宗时日侍左右陈説祖宗以来及古先哲王嘉言善行翻译诸经纪录故实总治诸王驸马畨国朝防之事天厯初北迎明宗入正大统帝曰此朕师也三年进知经筵事子沙班剌累拜中书平章政事大司徒宣政院使
　　塔塔图该辉和尔人也性聪慧通本国文字奈蔓迪延汗尊之为掌其金印太祖西征奈曼国亡塔塔图该懐印逃去俄就擒帝问是印何用对曰出纳钱谷委任人材皆用之以为信帝善之命居左右是后凡有制防始用印章仍命掌之命教太子诸王以辉和尔字书国言太宗即位命其妻为皇子哈喇彻尔乳母时加赐予塔塔图该谕诸子曰上以汝母鞠育太子赐予甚厚汝等当先供太子用有余则可分受帝称其亷数加礼遇以疾卒至大元年追封鴈门郡公子四人长永和尔黙色次隆和黙色次索罗该次多尔玛永和尔黙色少有勇畧珲塔塔叛率其众与战败之追至卓巴勒适遇阿勒达尔合兵复战死之隆和黙色有膂力尝猎于野遇盗三人搏之尽仆遂缚以还帝召见选力士与之角无与敌者帝壮之令备宿卫索罗该袭父职多尔玛旧事皇子哈喇彻尔世祖即位从其母入见欲官之以无功辞命统宿卫奉使辽东卒封鴈门郡公子阿必实克陜西行省平章政事
　　伊琳特穆尔回鹘人辉和尔国相多伊克之裔也其兄必里克布哈年十六袭国相逹尔罕时西契丹命太师僧沙克嘉来临其国骄恣奢辉和尔王患之谋于必里克布哈率众围沙克嘉斩之以功加号必里克呼尔敦左右有疾其功者谮于王曰沙克嘉珥珠先王寳也必里克布哈匿之王怒索寳甚急必里克布哈度无以自明乃亡附太祖赐食三十三郡寻卒弟伊琳特穆尔从太祖征讨多战功皇弟鄂齐锦求师帝命伊琳特穆尔徃训导诸王子以孝弟敦睦仁厚不杀为先帝闻而嘉之从平河南授河南等处军民都达噜噶齐所得上方赏赉悉辇归故郡以散亲旧且盛陈汉官仪卫以激厉之道出河西所过榛莽或时乏水为之凿井置堠居民使客相庆称便太宗即位选充大断事官从鄂齐锦出镇顺天等路布徳化寛征徭盗遁奸革州郡清宁寻复监河南等处军民卒于保定諡庄简子合喇布哈见忠义
　　莽吉苏辉和尔人世居巴实伯里古北庭都防之地年十五尽通本国书太祖召至阙下一见大悦以授睿宗使视显懿荘圣皇后分邑嵗赋复事世祖于潜藩日见亲用宪宗崩莽吉苏言于世祖曰太祖嫡孙唯王最长且贤宜即皇帝位诸王塔齐尔等咸是其言世祖即位眷顾益重南征时与近臣布札尔为断事官及诸王额哷布格叛相拒漠北布扎尔有二心莽吉苏奏徙之中都帝以为忠数命收召豪俊凡所引荐皆极其选诏与安图并拜丞相固辞帝语安图及丞相巴延等曰贤哉莽吉苏求之彼族诚为罕也莽吉苏为人刚严谨信蚤居帷幄谋议世莫得闻至元四年卒谥敏惠武宗朝追封武都王改谥智敏子九人多至大官
　　博罗哈雅辉和尔人也祖伊勒必哈雅父济达哈雅俱以功为其国世臣博啰哈雅幼孤依舅氏家就学未防善其国书尤精骑射年十八随其主内附充宿卫太祖西征扈从有功帝以吉鲁汗女舒穆噜氏配之太祖崩总理燕京财币庄圣太后闻其亷谨求之太宗命统中宫军民匠户之在燕京中山者授真定路达噜噶齐辛夘拜燕南诸路亷访使未几授断事官得専生杀时有民误殴人死吏论以重法其子号泣请代博啰哈雅戒吏使擒于市惧则杀之既而不惧乃曰误殴人死情有可宥子而可孝义无可诛遂倂释之征讨之际军籍者徃徃募人代行又军中多逃归者朝廷下制募代者杖百逃归者死命博啰哈雅按顺天等路募者闻命潜遣家人易代者博啰哈雅叹曰募者己惧罪徃易逃者因单弱思归情皆可矜遂奏其状皆得轻减有丁多产富而家人不徃及未至役所而即逃者则曰此而不杀何以戒后其执法平允类如此世祖即位择信臣宣抚十道使真定真定富民出钱贷人者不逾时倍取其息博啰哈雅正其罪使偿息如本而止后定为令中统钞法行以金银为本本至乃降新钞时庄圣太后已命取真定金银由是真定无本钞不可得博啰哈雅遣人谓平章王文统曰真定南北要冲之地居民商贾甚多今旧钞既罢新钞不降何以为政且以金银为本岂若以民为本太后之取金帛以赏推戴功也其为本不亦大乎文统不能夺立降钞民頼以便俄迁顺徳等路宣慰使至元二年卒博啰哈雅性孝友造大宅于燕京迎母事之得禄不入私室防时叔父阿勒巴哈雅欺之尽有其产及贵显筑室宅旁迎居之终无间言初博啰哈雅拜亷使命下之日子希宪适生喜曰吾闻古以官为姓天其以亷为吾宗之姓乎故其子孙皆姓廉氏大徳初追封魏国公谥孝懿子希闵希宪希恕希尹希顔希愿希鲁希贡希中希括孙五十三人登显仕者代有之希宪自有
　　赛音谔徳齐沙木斯鼎一名乌玛喇回回人拜阿布勒之裔其国言赛音谔徳齐犹华言贵族也太祖西征率千骑迎降命入宿卫从征伐以赛音谔徳齐呼之而不名太宗时为燕京断事官宪宗即位命行六部事迁燕京路总管多惠政擢采访使帝伐蜀主馈饷未尝阙乏世祖即位立十路宣抚司擢燕京宣抚使中统二年拜中书平章政事至元元年置陜西五路西蜀四川行中书省【按百官志中统元年以商挺领秦蜀五路四川行省事三年改立陜西四川行中书省治京兆至元十八年以陜西行中书省分省四川本传所云与志互异】出为平章政事莅官三年户钞日増诏褒之七年分镇四川宋将昝万夀守嘉定与赛音谔徳齐军对垒一以诚意待之不为侵掠及赛音谔徳齐召还万夀请置酒为好左右皆难之赛音谔徳齐竟徃不疑酒至左右复言未可饮赛音谔徳齐笑曰若等何见之小耶昝将军能毒我其能尽毒我朝人乎万寿叹服八年命行省事于兴元专给粮饷十一年命抚云南受命退朝即访知云南地理者并图其山川城郭驿舎军屯以进帝大悦遂拜平章政事行省云南时宗王图古勒方镇云南【按世系及诸王表云南王和克齐世祖第五子也此云图古勒互异】惑于左右之言恐夺其权具甲兵以备赛音谔徳齐乃遣其子尼雅斯拉鼎先至王所请曰天子以云南守者非人致诸国背叛故命臣来安集之今未敢専愿王遣人共议王闻遽骂其下曰吾几为汝軰所误遂遣亲臣苏黙乌克哈纳等至赛音谔徳齐款宴甚欢且曰二君虽宗王亲臣未有名爵不可以议国事欲各授行省断事官未敢擅授令一人先禀王王大悦由是政令一聼赛音谔徳齐所为十二年奏宣慰司兼行元帅府事并听行省节制又奏置令长并从之十三年以所改郡县上闻云南俗无礼仪男女往往自相配偶亲死则火之不为丧祭无秔稲桑麻子弟不知读书赛音谔徳齐教之拜跪之节婚婣行媒死者为棺椁祭奠教民播种为陂池以备水旱创建孔子庙明伦堂购经史授学田由是文风稍兴云南民以贝代钱是时初行钞法民不便之赛音谔徳齐闻于朝许仍其俗又患山路险逺盗贼出没为行者病相地置镇每镇设土酋吏百夫长各一人徃来者或值刼掠则罪及之有土吏数軰怨其不已用至京师诬其专僭数事帝曰赛音谔徳齐忧国爱民朕洞知之此軰何敢诬告即命械送赛音谔徳齐处治之既至脱其械且谕之曰若曹不知帝以便宜命我故诉我専僭今不汝罪且命汝以官能竭忠自赎乎皆叩头谢誓以死报交阯叛服不常湖广省发兵屡征不利赛音鄂徳齐遣人谕以祸福且约为兄弟交趾王大悦遂乞永为藩臣萝槃甸叛徃征之有忧色从者问故赛音鄂徳齐曰吾非忧出征忧尔曹冐锋镝不幸以无辜死又忧汝等劫掠平民使不聊生及民叛则又从而征之耳师次萝槃城三日不降诸将请攻之赛音谔徳齐不可遣使以理谕之萝槃主曰谨奉命越三日又不降诸将奋勇请进兵赛音谔徳齐又不可俄而将卒有乘城进攻者赛音谔徳齐怒遽鸣金止之召万户叱之曰天子命我安抚云南未尝命以杀戮也萝槃主闻之曰平章寛仁如此吾拒命不祥乃举国降由是西南诸夷翕然款附夷酋每来见例有所献纳赛音谔徳齐悉分赐从官或以给贫民秋毫无所私为酒食劳酋长制衣冠袜履易其卉服草履酋皆感悦至元十六年卒百姓巷哭交趾王遣使致祭有生我育我慈父慈母之语帝思赛音谔徳齐之功诏云南省臣尽守其成规不得辄改大徳元年赠咸阳王谥忠惠子五人长尼雅斯拉鼎次哈克繖广东道宣慰使都元帅次呼逊次舒苏丹额黙勒建昌路总管次巴苏呼云南诸路行中书省平章政事
　　尼雅斯拉鼎累官云南路宣慰使都元帅至元十六年【按经世大典云至元十四年尼雅斯拉鼎由云南率防古爨僰军征缅至江头城招降诸砦纪年互异】迁帅大理以军抵金齿蒲骠曲蜡缅国招安夷寨三百籍戸十二万余定租赋置邮立卫兵防其父殁云南省臣失抚绥之方世祖忧之近臣以尼雅斯拉鼎为言十七年授云南行省右丞建言云南省规措所造金薄贸昜病民宜罢且请罢元帅府及官员子弟入质臣奏可寻进拜平章政事奏减哈喇章冗官二十一年从皇太子托欢征交趾有功二十八年进拜陜西行省平章政事二十九年卒封延安王子十二人巴延中书平章政事乌纳尔江浙行省平章政事扎哈哩荆湖宣慰使和硕云南行省平章政事实迪云南行省左丞阿荣太常礼仪院使巴延彻尔中书平章政事赠奉元王谥忠宪呼逊至元初以世臣子备宿卫十五年出为河南等路宣慰司同知河南多盗官军收捕失利呼逊遣土豪持檄谕之未几贼二人来归赐之冠巾且谕之曰汝既自归即良民矣俾侍左右寻放还令遍谕其党数日后招集其为首者十軰来罗拜庭下顾视异常众悉惊怖呼逊命为民俾随侍左右夜则令卧户外时呼而饮食之羣盗闻之相继款附除南京总管大徳元年迁云南行省右丞既至条具诸不便事言于宗王请更张之王不可呼逊与左丞刘正驰还京师有防令宗王协力施行由是一切病民之政悉革而新之豪民规避徭役徃徃投充王府宿卫有司不胜供给呼逊按元额所无者悉籍为民马龙州酋谋叛阴与外贼通事觉宗王将释不问呼逊与刘正反覆硏鞫奸状尽得竟斩之军粮支给吏夤縁为奸呼逊按军戸姓名及仓廪处更畨支给吏奸始除先是沙木斯鼎为云南平章时建孔子庙为学校拨田五顷以供祭祀教养后为大徳寺所有呼逊夺归之复下诸郡邑遍立庙学选文士为教授文风大兴王府畜马繁多悉纵之郊败民禾稼而牧人又在民家宿食室无宁居呼逊度地置草场搆屋数十间使为牧所民得以安广南酋沙奴素彊悍梗化呼逊诱致之置酒宴劳讽令入觐帝大悦大徳五年缅国主负固不臣呼逊遣人谕之曰我老赛音谔徳齐平章子也惟先训是遵凡官府于汝国所不便事当为汝更之缅国主遂与使者偕来献白象一既入帝赐缅国主以世子之号乌蛮等租赋嵗发军征索乃集呼逊以利害榜谕不遣一卒而租赋咸足俄有为飞语及符防以惑宗王者呼逊引刘正宻为驰奏造言之徒悉诛八年出为四川行省左丞改江浙行省至大元年拜江西行省平章政事明年以母老谢职归养又明年卒天厯元年赠雍国公谥忠简子二人巴罕中庆路达噜噶齐库哩湖南道宣慰使




　　钦定续通志卷四百五十
　　钦定四库全书
　　钦定续通志卷四百五十一
　　列传
　　元【五】
　　耶律楚材【铸】　　　　扎哈
　　钮祜禄重山　　　　杨惟中
　　耶律楚材字晋卿辽东丹王托云八世孙父履以学行事金世宗终尚书右丞楚材三嵗而孤母杨氏教之学及长博极羣书旁通天文地理律厯术数及释老医卜之説为文若宿搆金制宰相子例试补省掾章宗诏问疑狱数事同试者十七人楚材对独优遂辟为掾后仕为开州同知贞祐二年宣宗迁汴完顔福兴行中书事留守燕辟为左右司员外郎太祖定燕闻其名召见之曰辽金世讐朕为汝雪之对曰臣父祖尝委质事之既为之臣敢讐君耶帝重其言处之左右夏人常八斤以善造弓见知于帝每自矜曰国家方用武耶律儒者何用楚材曰治弓尚用弓匠为天下者岂可不用治天下匠耶帝闻之甚喜日见亲用壬午八月长星见西方楚材曰女真将易主矣【谨按通鉴辑览】
　　【御批金距此时逾一年四月始易主何系于长星之见且彼时南有宋而北有金防古亦方兴之国而西方则西夏之地长星究为谁见耶此不过附防楚材明天文之説而不知其怪诞已甚也】明年金宣宗果殂帝每征讨必命楚材卜帝亦自灼羊脾以相符应甲申帝至东印度驻铁门闗有一角兽形如鹿而马尾其色緑作人言谓侍卫者曰汝主宜早还帝以问楚材对曰此瑞兽也名角端好生恶杀此天降符以告陛下愿承天心以全民命帝即日班师丙戌从下灵武诸将争取子女金帛楚材独收遗书及大黄药材既而士卒病疫得大黄辄愈帝自经营西土未暇定制州郡长吏生杀任情燕蓟留后长官舒穆噜轩达布尤贪暴楚材奏请州郡非奉玺书不得擅徴发囚当大辟者必待报违者罪死于是贪暴之风稍戢燕多剧贼时睿宗以皇子监国遣楚材穷治之楚材询察皆留后亲属及势家子尽
　　捕下狱戮十六人于市民始安己丑秋太宗将即位楚材告亲王察罕台曰王虽兄臣也礼当拜王然之率皇族及臣僚拜帐下元制尊属有拜礼自此始时朝集后期应死者众楚材言于帝悉宥之中原甫定民多误触禁网而国法无赦令楚材议请肆宥诏自庚寅正月朔日前事勿治且条便宜一十八事帝悉从之奏立燕京等十路徴收课税使凡长贰悉用士人廪籍充足拜中书令事无钜细皆先白之楚材奏凡州郡宜令长吏専理民事万户总军政所掌课税权贵不得侵之又举扎哈钮祜禄均与之同事权贵不能平轩达布以旧怨尤疾之谮于宗王宗王遣使以闻帝察其诬责使者罢遣之属有讼轩达布不法者帝命楚材鞫之奏曰此人倨傲故易招谤今将有事南方他日治之未晚也帝私谓侍臣曰楚材不较私讐真寛厚长者中贵克斯布哈奏采金银役夫及种田西域与栽蒲萄户帝令于西京宣徳徙万余尸充之楚材曰先帝遗诏山后民质朴缓急可用不宜轻动今将征河南请无残民以给此役帝可其奏壬辰帝南征将渉河诏逃难民来降者免死楚材请制旗以给降民使归田里全活甚众汴梁将下大将苏布特言金人抗拒持乆城下之日宜屠之楚材驰入奏曰得地无民将焉用之帝犹豫楚材曰奇巧之工厚蔵之家皆萃于此若尽杀之将无所获帝然之止罪完顔氏余勿问时避兵居汴者得百四十七万人楚材请求孔子后得五十一代孙元措奏袭衍圣公命收太常礼乐生召名儒梁陟王万庆赵着等使直释九经进讲东宫又率大臣子孙执经解义俾知圣人之道置编修所于燕京经籍所于平阳由是文治兴焉时河南初破有防居停逃民及资给者灭其家乡社连坐由是逃者多殍死道路楚材从容进曰河南既平民皆陛下赤子走复何之帝悟命除其禁金既亡唯秦巩二十余州未下楚材曰往年吾民逃罪或萃于此故以死拒若许以不杀将不攻自下矣诏下诸城皆降乙未朝议将四征不庭欲遣囘囘人征江南汉人征西域楚材曰中原西域相去辽逺未至敌境人马已疲兼水土异宜疾疫将生宜各从其便从之丙申诸王大集帝亲执觞赐楚材曰朕所以得安枕者卿之力也帝议裂州县赐亲王功臣楚材曰裂土分民易生嫌隙不如多以金帛与之帝曰已许奈何楚材曰若朝廷置吏收其贡赋嵗终颁之使毋擅科徴可也帝然其计遂定天下赋税朝议以为太轻楚材曰作法于凉其弊犹贪后将有以利进者则今已重矣时侍臣托欢奏简天下室女诏下楚材尼之不行帝怒楚材进曰向择美女二十有八人足备使令今复选拔臣恐扰民欲覆奏耳帝良乆曰可罢之丁酉楚材奏曰制器者必用良工守成者必用儒臣儒臣事业非积数十年殆未易成帝曰果尔可官其人楚材曰请校试之乃命宣徳州宣课使刘中随郡考试以经义词赋论分为三科儒人被俘为奴者亦令就试其主匿弗遣者死得士凡四千三十人免为奴者四之一至于一衡量给符印立钞法定均输布递传明驿劵庶政畧备民稍苏息焉有二道士争长诬其讐之党人为逃军结中贵及通事杨惟中执而虐杀之楚材按收惟忠中贵中贵诉楚材违制帝怒系楚材既而悔命释之楚材不肯解缚曰臣备位公辅国政所属陛下初令系臣以有罪也今赦臣是无罪也岂宜轻易反覆如戏小儿国有大事何以行焉帝温言慰之楚材因陈时务十防曰信赏罚正名分给俸禄官功臣考殿最均科差选工匠务农桑定土贡制漕运悉施行之太原路转运使吕振副使刘子振以抵罪帝责楚材曰卿言孔子之教可使儒者为好人何故乃有此辈对曰圣人之教如天之有日月岂得縁一夫之失废万世常行之道乎帝意乃解帝素嗜酒日与大臣酣饮楚材屡諌不聼乃持酒槽铁口进曰麴蘖能腐物铁尚如此况五臓乎帝悟敕近臣日进酒三钟而止自庚寅定课税格嵗有増羡至戊戌増至一百一十万两译史安天合引温都尔哈玛尔扑买课税【按丘濬大学衍义补云扑买之名起于宋开寳三年谓通计应得税钱任办此数先输之官而听其取嬴于民也】又増至二百二十万两楚材极力辨谏至声色俱厉言与涕俱帝不听楚材叹曰民之困穷自此始矣楚材当国日乆得禄分其亲族未尝私以官行省刘敏从容言之楚材曰睦亲之义伹当资以金帛若使从政违法吾不能徇私恩也嵗辛丑冬十一月帝出猎崩于行在所皇后尼玛察氏称制庶政多紊温都尔哈玛尔以货得政柄廷臣悉畏附之楚材面折廷争言人所难言人皆危之居无何朝廷用兵事起仓卒后欲西迁以避之楚材进曰朝廷天下根本根本一揺天下将乱臣观天道必无患也后数日乃定后以御寳空纸付温都尔哈玛尔使自书填行之楚材曰朝廷自有宪章今欲紊之臣不敢奉诏事遂止又有防凡温都尔哈玛尔所建白令史不为书者断其手楚材曰国之典故先帝悉委老臣令史何与事若合理自当奉行如不可行死且不避况截手乎后不悦楚材大声曰老臣事太祖太宗三十余年无负于国皇后岂能无罪杀臣也后虽憾之亦以先朝旧勲深敬惮焉甲辰卒【续通鉴作癸卯】皇后哀悼赙赠甚厚后有谮楚材者言其在相位日久天下贡赋半入其家后命近臣玛尔结覆视之唯琴阮十余及古今书画金石遗文数千卷至顺元年追封广宁王谥文正子铸
　　铸字成仲防聪敏善属文尤工骑射楚材殁嗣领中书省事时年二十三上言宜疎禁网遂采歴代徳政合于时宜者八十一章以进嵗戊午宪宗征蜀诏铸领侍卫骁果以从屡出奇计攻下城邑己未宪宗崩额哷布格叛铸弃妻子自朔方来归世祖嘉其忠中统二年拜中书左丞相诏将兵备御北边后徴兵扈从败额哷布格于上都之北至元元年奏定法令三十七章吏民便之二年行省山东未几徴还初清庙雅乐止有登歌诏铸制宫悬八佾之舞四年春乐舞成上之赐名大成十九年复拜中书左丞相二十年坐不纳职印妄奏东平人聚谋为逆间谍幕僚及党罪囚阿里沙遂罢免仍没其家赀之半徙居山后二十二年卒子十一人希徴希勃希亮希寛希素希固希周希光希逸余失其名至顺元年赠懿宁王谥文忠
　　扎哈齐里台氏初以军伍长从太祖同饮班珠尔河水与诸王百官大会鄂诺河上太祖尊号曰青吉斯皇帝嵗庚午从太祖征奈曼有功【按太祖纪元年丙申征奈曼禽博啰汗以归奈曼部由是遂亡此云庚午则是太祖之五年也恐误】赐良马一壬申从攻库楚克诸国为锡里巴从攻塔塔尔钦察唐古哲衮契丹女真河西诸国所俘生口悉以上献命屯田于阿喽罕立镇海城戍守之壬申从太祖谋定汉地师次隆兴与金将呼齐呼战矢中臆间裹疮而出者复数四既破燕拜中书右丞相己丑太宗即位扈从至西京攻河中河南钧州癸已攻蔡州以功赐恩州一千户先是收天下童男童女及工匠置局州既而得西域织金绮纹工三百余户及汴京织毛褐工三百户皆分隷州命镇海世掌焉定宗即位以扎哈为先朝旧臣仍拜中书右丞相卒子十人博果斯继食其封邑从世祖征花马大理率兵千人结浮桥于金沙江以济师中统初论功授益州等路宣抚使二年改东平路副达噜噶齐讨平叛寇寻迁济南等路宣慰至元二年迁南京路达噜噶齐四年讨平蕲县叛民以病乞谢事特授保定路达噜噶齐归老于家卒
　　钮祜禄重山金源贵族也国初为质子遂委质焉太祖使为宿卫官笔且齐从平诸国有功围凉州执大旗指麾六军手中流矢不动已而为侍从官数得侍宴内廷因谏曰臣闻天子以天下为忧忧之未有不治忘忧未有能治者也置酒为乐此忘忧之术也帝嘉纳之嵗辛夘授左丞相时耶律楚材为右丞相【按重山入相据本纪系太宗三年原传作太祖时事今改正又按太宗纪三年以耶律楚材为中书令重山为左丞相扎哈为右丞相与此互异】凡建官立法任贤使能与夫分郡邑定课赋通漕运足国用多出楚材而重山佐成之乙未从伐宋诏军前行中书省事师入宋境江淮州邑望风款附降其民三十余万取定城天长二邑不诛一人复入中书视事卒封魏国公諡忠武戊戌诏其子江淮安抚使纳罕嗣行军前中书省事时大将察罕下寿春欲屠其城纳罕劝止之初世祖伐宋军于汴纳罕曰李璮承国厚恩坐制一方然其人多诈叛无日矣帝亦患之中统元年两迁宣抚使三年迁秦蜀五路四川行中书省事其年李璮反帝使谕纳罕曰卿言犹在耳璮果反矣卿宜谨守西鄙对曰臣谨受诏不敢以西鄙为陛下忧明年授中书平章政事以病卒封魏国公諡宣昭子博衮彻尔知河中府
　　杨惟中字彦诚州人金末以孤童子事太宗知读书有胆略太宗器之年二十奉使西域三十余国宣畅国威俾皆籍戸口属吏以归帝于是有大用意皇子库春伐宋命惟中于军前行中书省事克宋枣阳光化等军光随郢复等州及襄阳徳安府得名士数十人收伊洛诸书送燕都立宋大儒周惇颐祠建太极书院延儒士赵复王粹等讲授其间遂通圣贤学慨然欲以道济天下拜中书令定宗即位平阳道断事官希萨横恣不法诏惟中宣慰惟中按诛之金将武仙余党散入太原真定间聚众剽掠诏防诸道兵讨之不克惟中谕降其渠帅余党悉平宪宗即位世祖以太弟镇金莲川得开府专封拜乃立河南道经畧司于汴梁奏惟中等为使俾屯田唐邓申裕嵩汝蔡息亳颍诸州刘福为河南总管贪鄙残酷虐害遗民惟中至召听约束福称疾不至惟中设大挺于坐复召之福不得已以数千人拥卫见惟中惟中握大挺击仆之数日福死河南大治迁陜右四川宣抚使时诸军帅横侈病民郭千户者尤甚惟中戮之以徇闗中肃然嵗己未世祖总统东师奏惟中为江淮荆湖南北路宣抚使俾建行台以先启行宣布恩信防古汉军诸帅并听节制师还卒于蔡州中统二年谥忠肃
  </div>
  <div class="pagination">
   <a href="钦定续通志_page228.html">
    上一页
   </a>
   <span>
    ...
   </span>
   <a href="钦定续通志_page224.html">
    224
   </a>
   <a href="钦定续通志_page225.html">
    225
   </a>
   <a href="钦定续通志_page226.html">
    226
   </a>
   <a href="钦定续通志_page227.html">
    227
   </a>
   <a href="钦定续通志_page228.html">
    228
   </a>
   <span class="current-page">
    229
   </span>
   <a href="钦定续通志_page230.html">
    230
   </a>
   <a href="钦定续通志_page231.html">
    231
   </a>
   <a href="钦定续通志_page232.html">
    232
   </a>
   <a href="钦定续通志_page233.html">
    233
   </a>
   <a href="钦定续通志_page234.html">
    234
   </a>
   <span>
    ...
   </span>
   <a href="钦定续通志_page230.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
