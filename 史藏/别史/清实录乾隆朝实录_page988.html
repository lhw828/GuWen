<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 988 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 988 页/共 1860 页</h1>
    <div class="content">○丁巳。谕曰。沉德潜。钱陈群。江浙耆宿也。并以卿贰。予告里居。曩者省方东南。存问所及。特晋尚书阶。优颁廪禄。兹时巡莅至。二臣咸扶杖迎谒。耄耋而神明不衰。惟国之瑞。朕甚嘉焉。其各加太子太傅。以宠异之。沉德潜之孙、钱陈群之幼子、各一人。并赐举人。一体应礼部试。二臣益忻愉恬养。以跻期颐。副朕优高年眷旧臣之意　　

○阿克苏办事副都统卞塔海奏、二月十五日。领兵往援乌什。次日抵乌什之喀喇和卓。遇贼八百余人。追击捉生询问。据供、素诚被害。阿奇木伯克阿布都拉、被拘禁等语。臣当将乌什城外关隘据守。十七、十八、昼夜击贼。歼百余人。十九有马步贼多名。出城抗拒。因众寡不敌。虽复杀贼百余人。官兵亦阵亡七八十名。现屯驻哲尔格济克德。飞咨德福。添兵策应。其叶尔羌、喀什噶尔兵。亦经催取赴援。谕军机大臣等、卞塔海奏、伊领兵前往乌什。捉生询问。知驻劄大臣。已为逆回戕害。现在据城聚众。抗拒官兵等语。初意回人小有变乱。或不过械斗案件。今乃戕害官兵。焚劫仓库。此固素诚等平时办理不善。以致滋事。而回人等敢行叛乱。情罪可恨。若不尽行剿绝。将来驻劄大臣。何以办事。适据明瑞奏。一闻德福所报信息。即派观音保、领兵前往。此时纳世通、额尔景额、应亦赴援。自可计日蒇事。但逆回溃败之后。必分路潜逃。断不可防范稍疎。致使漏网。倘有投往额尔德尼伯克处之人。即向伊索取。此时卞塔海等办理若何。乃作速奏闻　　

○又谕、今日据卞塔海奏、伊领兵前往乌什。知素诚已被戕害。连日与贼相持等语。正欲谕明瑞、领兵往办。适据奏至。已令观音保、前往应援。加以各城陆续出兵。谅逆贼无难擒戮。兹命明瑞前往。非专为剿贼。特令其详察起衅情由。大臣等驻劄新疆。平日失于抚驭。惟偏护内地人等。恣意扰害回人。及偾事后。又复张皇失措。为若辈所轻视。即如派送沙枣树科。何至二百人之多。其为办理不善显然。再乌什原系霍集斯驻劄之地。或伊属人耸众生事。亦未可定。明瑞此行。固不宜轻纵回人。亦不可偏护官兵。务得其实情。加以惩创。始于地方有益。俱著据实奏闻　　

○阿克苏办事布政使德福奏、现署阿奇木事务伊什罕伯克萨里之弟额伊敏、告知逆回交银。遣与噶匝纳齐伯克沙资雅东、及安集延回人。往霍罕额尔德尼伯克求援。额伊敏乘间脱出报信。得旨、额伊敏为贼所遣。乘间脱出。报知信息。殊属可嘉。著传旨嘉奖。仍赏缎五疋　　

○大学士兼管刑部尚书刘统勋等奏、研究陕省盘获胡得玉、据供、实系山西张京涵亲子张机。其年岁妻室、住址邻右、及逃出情节。均确凿可据。但陕省承审时。因疑成误。今据实详覆。并俟江省将胡中藩解到。再行核拟具奏。得旨、此事究属荒唐。细心推究。按例定拟可也　　

○以江苏按察使钱琦、为四川布政使。苏松粮道朱奎扬。为江苏按察使　　

○戊午。工部议准、浙江巡抚熊学鹏疏称、会稽县境沥海所一带旧石塘。因久未加修。现俱坍矬。请普加高四丈。从之　　

○己未。谕、浙江进献诗赋、考取一等之进士张培、冯应榴、举人吴寿昌、俱著授为内阁中书。遇缺即补。陆费墀、著特赐举人。授为内阁中书。学习行走。与考取候补人员。挨次补用。其二等之黄瀛元等十四名。著各赏缎二疋　　

○又谕曰、原任礼部侍郎蔡世远之子蔡长汭、原任江苏巡抚邵基之孙邵洪。俱著赏给举人。一体会试　　

○喻军机大臣等、昨据德福奏。乌什噶匝纳齐伯克沙资雅东等、为贼遣往霍罕。求援于额尔德尼伯克。有同行之额伊敏。脱出送信等语。额尔德尼伯克、前与阿布都喇伊木、互相通信。今沙资雅东等数人内。或有阿布都喇伊木亲戚。意图报复。或额尔德尼伯克、尚有通信往来之事。亦未可定。明瑞至乌什时。亦当留心查明。如额尔德尼伯克、果有此等情事。即藉此移兵进剿。事平后、霍罕虽不必驻劄大臣。自可另授伯克管理。俱著据实奏闻　　

○又谕、回部自内附以来。朕加意辑宁。俾各安生理。岂意乌什回人等。忽戕害官兵。抢掠仓库。情固可恨。或因驻劄大臣等、平日失于抚驭。绿旗官兵。又复恣意扰累。伊等不得已而出此。又或阿布都喇伊木亲戚人等。与霍罕额尔德尼伯克、潜通信息。煽诱妄为。俱未可定。额敏和卓、曾与新柱同办事务。新柱有无扰累回人。及各城大臣。所行若何。著传谕额敏和卓、伊系效力年力之人。各大臣办事情形。及回人情事。自必深知。伊有所见闻。当据实具奏。不可纤毫隐匿。再额尔德尼伯克、倘有通信形迹。额敏和卓意中。应作何办理。并著筹酌奏闻　　

○又谕曰、额敏和卓入觐时。曾请将获罪安置回人阿布都赉、颇拉特、发往伊犁居住。已如所请。交带领入觐回人侍卫等。便道送往伊犁。今乌什回人。既经叛乱。此阿布都赉等。素非安静之人。或在伊犁滋事。亦未可定。阿布都赉、颇拉特、不必送往伊犁。即著侍卫素勒、带回京师。照旧安置　　

○庚申。清明节。遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○上诣皇太后行宫问安　　

○谕军机大臣等、前孙延柱奏、果郡王病势未减。深为廑念。特加恩赏给郡王。令其祇受新恩。忻豫调摄。以期勿药之喜。乃今日本报到时。果郡王并未将病体情形陈奏。孙延柱日承诊视。何以亦未奏闻。著留京办事王大臣。传询孙延柱。令其将该郡王近日病体曾否轻减。渐就痊可之处。即行详悉具奏　　

○又谕、内务府大臣奏、审明遗失念珠一案。并请将总管李裕、张国详、吴进忠、交宫殿监督领侍等治罪一摺。已降旨依议。但以冯国泰等、商谋窃取。计图倾陷。谓李裕等失于查察。殊于情事未协。转不足以服伊等之心。朕之所以惩治伊等者。因舍卫城所管各铺面什物不全。必系赵连璧平时偷窃。经王永贵接受交代时。查点不全。赵连璧自问窃取心亏。方肯甘于认赔。若果止因残损。勒令赔补。则宫殿陈设甚多。即使年久损旧。其物现在。谁肯以私钱赔偿官物。李裕等身为总管。近在一园。岂有园内什物。被人私窃。漫无稽查。及王永贵收点勒赔。尚不能查出真情究治。而厅其捏称残损赔完。冀掩饰其偷窃之迹。伊等所管何事。是伊等之罪无可宽。全在于此。著传谕内务府大臣等、照此议罪。并将此明白谕令李裕等知之　　

○又谕、前谕阿桂。明亮。俟朕南巡旋跸时。再请训前往伊犁。今明瑞既往乌什。著传谕阿桂、明亮、不必守候回銮。即驰驿至行在请训。前往伊犁办事　　

○又谕、此次进剿乌什逆回。各城大臣。俱领兵会合。但必号令归一。方克有济。额尔景额、至乌什之时。即著总理军务。或观音保先至。亦可暂总其事。以待额尔景额之来。明瑞一至。伊本系将军。自应节制各城官兵。再各城大臣等、会合一处。尤当和衷商办。以期集事。断不可各存意见。乌什之事。想计日可竣。但恐逆回等。见官兵陆续全到。或逃往霍罕、投额尔德尼伯克。并传谕该将军大臣等、务于紧要关隘处所。选派官兵。加意瞭望擒拏。勿令兔脱　　

○又谕、据德福奏称、阿克苏库贮军器火药。所余无几。恐各城官兵至日。不敷配给。已行文喀什噶尔、叶尔羌大臣。速由台站运送等语。所办未合机宜。军器火药。自属紧要。但各城大臣。既领兵会剿。自必携带。岂有专俟阿克苏豫备之理。况此时各台站俱有回人。有事之秋。保无心怀叵测。妄行攘夺。德福何见不及此。再所奏阿克苏办事。不可无大伯克。因行文杨应琚等。催色提巴勒氐。于入觐归途之便。驰驿速赴该处。尚属可行。色提巴勒氐抵阿克苏日。即留彼办事。至萨里系乌什人。父母兄弟。俱在彼处。自必备知其详。著派往卞塔海军前效力。俱传谕知之　　

○镶白旗护军统领弘晌奏、紫禁城内。宫殿门钥。关系甚重。请嗣后自景运门、至隆宗门。照例夜间令该门堆拨进班章京。护军校、护军等。在六库墙后。陆续送筹绕巡。起更后、各处人等。不得妄自出入。违者参究。得旨、著照所请行。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百三十


大清高宗法天隆运至诚先觉体元立极敷文奋武孝慈神圣纯皇帝实录卷之七百三十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十年。乙酉。闰二月。辛酉谕曰阿桂遣往伊犁。舒赫德著留京办事。工部尚书。正红旗满洲都统事务。著托恩多署理　　

○浙江提督武进升遗疏闻。谕曰、浙江提督武进升。历膺提镇。宣力有年今闻患病溘逝。殊堪轸恻所有应得恤典。著该部察例具奏　　

○又谕、浙江提督员缺。著黄正纲补授所遗广东碣石镇总兵员缺。著叶相德署理。俟服阕之日。再行实授。黄正纲到任。尚需时日。浙江提督事务。著段秀林暂行署理　　

○苏尼特辅国公罗垒故。致祭如例　　

○以故云南箭杆场土巡检字生民子印。袭职　　

○壬戌。上诣皇太后行宫问安　　

○谕军机大臣等、苏昌奏、请增闽省盐价一摺。经行在户部。议以是否实在情形。难于悬揣。杨廷璋久任闽督。于盐务自必熟悉。请交杨廷璋妥议覆奏。已如部议行矣。闽省盐务。果有成本不敷。难于销售之事。杨廷璋在闽数年。何以未经筹办。苏昌到任未久。于地方诸务。谅未必即能真知灼见。所奏是否实情。诚难悬断。定长简任闽抚有年。于该省现在情形。知之必确。如果商力疲乏。运售维艰。自当熟筹妥办。但钱价随时长落。盐价岂能因之屡为增减。且遽尔增价。于民有无扰累。亦不可不悉心斟酌。著传谕定长。将商盐实在情形。及如何办理妥协之处。即就所知覆奏。或苏昌意在沽名。急于入告。以博众商感颂。亦即据实具奏。定长昨因杨廷璋一案挂误。朕已加恩宽宥。此次交查事件。若稍存瞻徇之见。依违两可。必不能再为曲贷矣。将此密谕定长知之。寻奏、闽省盐务。雍正元年。曾将商人裁革。统归官办。复经题准、除长乐、福清、晋江、同安等、四县官办外。余悉招商行运。先完课银。后配盐觔。近年商办。颇形竭蹷。乾隆二十八年。通商呈请增价。前督杨廷璋。酌准每担加运耗盐五斤。上年又佥请续增。经督臣苏昌、将建宁、光泽、邵武、三帮。准加运耗盐七斤。不补钱水。其余各帮。于原定卖价。准每钱一丈、增补钱水九丝七忽零。今苏昌奏请加增盐价。是否于增补钱水外。又请加价。臣无从悬揣。查雍正十一年。题定于各商成本外。每觔准其获息一文。历今三十余年。本费既多。获息自薄。请按一文之数。折半加增。令通省各帮。悉照现在卖价。每觔加收五毫。毋庸加给钱水。亦不准加运耗盐。其泰宁一帮。近因溪河淤塞。民间愿加挑运脚费。请每觔加收一文。溪河复通。仍止准加五毫。惟官运四县。毋庸议增。得旨、所奏甚公。缘系问总督之事。此摺不明发。密令该部酌采议行　　

○癸亥。上诣皇太后行宫问安　　

○赐扈从王公大臣。并浙江大小官员等食　　

○谕军机大臣等、据纳世通奏称、接卞塔海乌什回人作乱信息。一面传檄招抚。随带领官兵起程等语。纳世通初得信息。尚不知逆回有戕害大臣。抢掠仓库之举。是以意在招抚。今既知逆回等肆恶情形。断难曲宥。纳世通。额尔景额等。务期大示惩创。不可稍存姑息　　

○阿克苏办事副都统卞塔海奏。二月二十四日。柏琨等、领库车官兵回人等。至哲尔格济克德。拏获乌什逃回尼咱尔默特。讯供。乌什马步贼共二千六百余人。现伤毙二百余人。并闻遣人向布噜特求援。其首逆系鲁克察克村之四品项带孔雀翎伯克额色木图拉。及伊子赖和木图拉等。回人虽现被迫胁。因度日艰难。常怀怨恨。据供情形。贼党俱以耕牧为生。今废时失事。必然内溃。似无难计日扫除。报闻　　

○甲子。上奉皇太后自杭州回銮　　

○诣皇太后御舟问安　　

○谕曰、沉德潜。钱陈群。前以侍郎予告里居。曾降旨、准令在籍食俸。今已晋加尚书衔。俱著照加衔。食一品俸　　

○谕军机大臣等、德福奏称、平定乌什后。总办事务。及仓库城池卡座。俱需人甚急。如官兵员缺。必俟内地派补。未免迟滞。请先从阿克苏官员内。挑选数人。随大臣办事。所用兵丁。亦交杨应琚酌派等语。乌什办事。虽需用官兵颇多。但随明瑞前往之人。即可令其暂行办事。并调取所用兵丁。无不可者。不必先事张皇。向各处调取。并传谕德福知之　　

○又谕、据德福奏称、卞塔海领兵前往乌什。伯克萨里等、助马一百匹。今因运送口粮。又与阿布都噶普尔。并请助牛二百头。又赛哩木阿奇木伯克阿瓜斯伯凯。署拜城阿奇木伯克阿尔租默特。亦请每城助马一百匹等语。萨里等急公效力。协助牲只。甚属可嘉。自当示以奖劝。所助牛马。俱著赏给价值。仍将朕加恩奖赏之意。传谕伊等知之　　

○吏部议准、调任山西巡抚和其衷疏称、山西长治县丞。上年移驻西火镇。西火镇巡检。掣回潞城县虹梯关。黎城县吾儿峪巡检。移驻潞城县石城里。应各照移驻屯地方。铸给印信。从之　　

○蠲缓江西德化县。上年被水灾民额赋有差　　

○旌表守正捐躯之河南临漳县民李喜妻张氏　　

○是日、御舟驻跸塘栖　　

○乙丑。上诣皇太后御舟问安　　

○谕、前据福建学政纪昀条奏、敬避庙讳御名一摺。经大学士等、会同礼部议覆。请将偏旁各字。缺笔书写。原属臣子敬谨之意。嗣经武英殿校改书版。推广字类。如率炫等字。亦俱一律缺笔。朕思庙讳御名。偏旁字画。前代如石经刊本。俱系缺笔。自应仿照通行。但祇可令现在临文缮写。及此后续刊书版。知所敬避。若将从前久经刊藏之书。一概追改。未免事涉纷扰。至上中嵌写之字。与本字全无关涉。更可无庸回避。嗣后如遇庙讳御名。应行敬避缺笔之处。仍照旧例遵行外。所有武英殿颁行字样。及纪昀所请改刊经书之处。俱不必行。将此通谕中外知之　　

○谕军机大臣等、李星垣奏、代土田州岑宜栋。进献银两一摺。甚属乖张悖谬。不堪之至。李星垣前此代岑宜栋奏请入觐。已属多事。经朕批示。尚不知悛改。今复为此奏。伊若非得受岑宜栋贿赂。岂肯代伊奏请。不然。则是借此吓。诈巧取。皆不可知。李星垣已于百色封盐案内。降旨革职。著就近交与冯钤。即行拏问。会同李侍尧。严加详鞫。如审有婪赃贿嘱情弊。即一面奏闻。解交刑部重治其罪。即讯无受贿之事。而以苗疆专阃大员。如此举动乖张。亦应解部治罪。李侍尧等、务须彻底根究。毋得稍有宽纵。著将此传谕知之　　

○豁除两淮丰利场。坍没灶地四十八项六十九亩有奇额赋　　

○是日、御舟驻跸石门镇　　
</div>
    <div class="pagination">
<a href="清实录乾隆朝实录_page987.html">上一页</a><span>...</span><a href="清实录乾隆朝实录_page983.html">983</a><a href="清实录乾隆朝实录_page984.html">984</a><a href="清实录乾隆朝实录_page985.html">985</a><a href="清实录乾隆朝实录_page986.html">986</a><a href="清实录乾隆朝实录_page987.html">987</a><span class="current-page">988</span><a href="清实录乾隆朝实录_page989.html">989</a><a href="清实录乾隆朝实录_page990.html">990</a><a href="清实录乾隆朝实录_page991.html">991</a><a href="清实录乾隆朝实录_page992.html">992</a><a href="清实录乾隆朝实录_page993.html">993</a><span>...</span><a href="清实录乾隆朝实录_page989.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
