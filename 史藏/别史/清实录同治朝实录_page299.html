<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 299 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 299 页/共 505 页
  </h1>
  <div class="content">
   ○予甘肃陇州阵亡游击刘魁福等祭葬世职。　　

○予江苏各属阵亡殉难五品衔姜邦俊等绅民妇女二千七百一名口分别旌恤如例。　　

○追予江苏南汇阵亡知县章惠建立专祠。　　

○己丑。太宗文皇帝忌辰。遣官祭昭陵。　　

○谕军机大臣等、穆腾阿奏、驰抵武强。确探匪踪进剿一摺。枭匪自奔入无极后。踪迹飘忽。窜向靡定。穆腾阿恐该匪复向东北。河闲任邱一带。甚关紧要。自应分投堵截。现在刘景芳一军。已赴饶阳一带防剿。穆腾阿暂扎武强。确探进剿。惟贼匪既有图窜东北之势。穆腾阿当督率所部各营。严密堵御。以遏该逆北窜之路。刘长佑即饬派出各军。将贼匪向南兜击。痛加剿洗。不得任令回窜。该督等均当时知照。毋失机宜。穆腾阿另摺奏、请将副都统成惠等惩办等语。成惠支领官兵饷银。仅放半月。因保英解饷未到。擅向沿途州县那借。实属任意妄为。虽经归还。亦难辞咎。成宪著交部严加议处。饬令因旗听候部议。所部马队。即著交阿克敦暂行管带。空花翎保英、押解饷银军火。沿途逗留。著即革职回旗。营总莫尔赓额、并不早为呈报。亦属不合。著革职留营。以示惩儆。将此由五百里各谕令知之。寻兵部议、成惠应照不应重私罪降三级调用例上加等。降五级调用。无庸查级纪议抵。从之。　　

○又谕、张之万奏、捻逆扰及赣榆。现筹堵御各摺片。昨据丁宝桢奏、贼窜赣榆青口情形。已令曾国藩、张之万、亟筹扼击。固里下河完善之区。兹览张之万所奏。赣榆沭阳各隘。仅有参将王得胜等千数。百人驻守。姚广武张从龙各营。分扎仰化集王营等处。曾国藩现调之王可升五营。分布淮东。为里下河屏蔽。势难檄令北来。是该处情形。甚形吃紧。清淮兵力。本极单薄。若贼肆意南趋。必至江北完善之地。遽遭蹂躏。关系实非浅鲜。著曾国藩妥筹兼顾。或添拨劲旅。以资扼截。毋任蔓延。李鸿章迅檄浙军赶紧到防。以便腾出张从龙等营。迎头截剿。并即饬令刘铭传等军。紧蹑贼踪。会同夹击。毋再步步落后。张之万所请饬令开奇凤三军迎击跟追之处。并著李鸿章斟酌调派。以资厚集。六塘河为清淮屏蔽。张之万务当就现有兵力。严密堵御。毋稍疏虞。将此由六百里各谕令知之。　　

○盛京将军都兴阿奏、探明东省捻匪。被官兵遏截后路。所有奉天滨海各城。一体遴派马队官兵。豫筹严防。得旨、登莱近无贼踪。滨海处所。毋庸另筹设防。现在大孤山等处匪徒滋扰。该将军当严饬派出各兵及所属各州县。认真堵剿。以靖地方。　　

○庚寅。上诣奉先殿寿皇殿行礼。　　

○谕内阁、前因太常寺卿石赞清奏、条陈黔省剿抚事宜。当经谕令军机大臣会同大学士九卿妥议具奏。兹据该大臣等会议奏称、四川省事务殷繁。原设总督一人。立法本极周密。近年秦陇滇黔不靖。该省东南北三面防剿。已非寻常无事之时。且黔省上游剿匪。军火饷糈等项。均由该省兼筹。若再责四川总督骆秉章。兼督滇黔事务。深恐有顾此失彼之虞。于大局转多窒碍。该京卿所请援照鄂尔泰成案。令骆秉章总制川滇黔三省之处。著毋庸议。现在黔西大定一带。道路已通。即著刘岳昭赶紧赴滇。以资镇抚。所部援军。应否留黔协剿之处。并著骆秉章、刘岳昭、会商办理。李元度等军及果后各营。均在黔境。黔省吉忠字各营。兵力亦不甚薄。骆秉章、刘昆、张亮基、当督饬各军。会合剿击。所请由四川湖南配兵分抄思南遵义等处一节。亦毋庸议。提督周达武等各员。其才不无可用。著该督抚等酌量差遣。赵德光所部。著张亮基妥为调用。以固黔垣。该军饷糈。除四川湖南协济外。张亮基仍当随时筹拨。至黔省月饷。叠经户部议定数目。奏请饬催四川湖南湖北广东各省督抚措解。著骆秉章、李瀚章、刘昆、曾国荃、瑞麟、蒋益澧、按照部定银数。严饬各该藩司按月赶解。如有延玩等情。即由该督抚等奏请议处。黔省自用兵以来。民困已极。应如何慎重牧令。举办屯田。并剿抚兼用之处。张亮基身任黔抚。务当悉心妥办。用靖地方。贵州学政黎培敬。既据该京卿奏称深得民心。恳请量加＜??闲＞用。黎培敬著准其会同该省巡抚。办理剿抚屯田一切事宜。并准其专摺奏事。以顺舆情。　　

○署湖广总督李瀚章等奏、裁撤霆军十八营。接招霆峻新营。并挑留马队。筹给川赀。饬赴济甯助剿。得旨、所奏裁撤霆军各节。办理尚妥。娄云庆招募新军。昨已谕知曾国藩饬令认真选择矣。唐仁廉等所统马队。即著饬赴李鸿章军营。听候调遣。以备迎剿。　　

○予湖北蕲水等处阵亡提督刘成秀等八百一员祭葬世职。　　

○辛卯。太祖高皇帝忌辰。遣官祭福陵。　　

○谕军机大臣等、崇厚奏、贼匪回窜文安。现筹防剿一摺。贼匪由蠡县高阳窜至文安县属之狼虎庙。距津郡仅百余里。该郡练军。多调赴外出。本地兵力空虚。崇厚现派由奉省撤回之洋枪队。并各营存兵。凭守濠墙。尚恐不敷分途迎剿。著刘长佑、穆腾阿、督饬各军实力追剿。与崇厚所派各军夹击。迅埽贼氛。刘长佑穆腾阿所部。兵力不为不厚。乃任令贼骑窜逸。毫无拦截。若再不尽力剿洗。听其东奔西突。纵横自如。将来伊于何底。此股贼骑。为数尚不甚多。崇厚亦当督军出击。不得但守濠墙。致令居民惊疑迁徙。将此由五百里各谕令知之。　　

○予四川各属阵亡殉难绅民妇女一千六百七十九名口分别旌恤如例。　　

○壬辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙泽昭灵广济普泽龙王之神。　　

○遣官祭圆明园惠济祠。河神庙。　　

○命盛京工部侍郎桂清来京陛见。　　

○癸巳。遣官祭文昌帝君庙。　　

○谕军机大臣等、都兴阿奏、剿办孤山窜匪获胜。及摉剿法库地方盗匪情形。延煦等奏、酌拟进山查勘事宜。请带恩合同往各摺片。孤山贼匪。经依勒通阿等追及于那家店地方。迎剿获胜。匪众登山逃窜。复经德音泰等扼之于乾柴岭。先后捦斩四十余名。余匪逃窜无多。正当乘此声势。将此贼尽数歼除。奕榕计抵孤山。著即调拨各队。督同地方官分道堵截。务将逸匪按名拏获。毋任逃匿。并将查办木匪情形。随时与都兴阿商酌。相机办理。法库为通边大道。该处竟有贼匪时出抢劫。虽经沙克都林扎布捦斩多名。仍著都兴阿饬令该侍卫将逸犯摉捕净尽。以靖地方。至游民垦荒一案。关系甚重。必须详细查究。方无流弊。延煦等现拟进山查勘。即著将应办事宜。悉心筹画。毋得敷衍了事。所刊木质关防。著准其开用。其随带委用书役。及延煦等应领资斧。均准于船规项下开支。实用实销。毋得冒滥。此次带同前往之员。务择明练事体。并结实可靠者。藉资臂助。傥委员中营私舞弊。延煦等当从重参办。如其办有成效。亦准酌量保奏。以示鼓励。恩合既熟悉边外情形。著准延煦等带往。都兴阿与延煦等同办一事。延煦等此次具奏摺件。都兴阿何以未经会衔。著据实覆奏。将此由五百里各谕令知之。寻都兴阿奏、延煦等奏带已革将军恩合前往。因其开垦广甯官荒委员舞弊一案。正在查办。虚实未定。未便列衔。亦未便阻止。报闻。　　

○添铸湖北宜昌镇左营中军守备条记。从总督官文请也。　　

○甲午。遣官祭昭忠祠。　　

○谕军机大臣等、李鸿章奏、行抵沂州。察度贼情一摺。捻匪自南窜赣榆青口一带。复由青口西北窜郯兰境内。又折而南趋。必系窥扑运防。苏境运河。自宿迁仰化集至桃源清淮二百余里。尚无长墙。六塘河水势充足。兵力亦不可恃。李鸿章已分派各军。前护运防。并拟亲驻台庄。就近调度。贼匪渡过胶莱河。纵横纷窜。自应设法兜剿。迅图翦灭。此时若能扼之河干。就地殄除。固属胜算。该大臣曾奏运防断无把握。傥泥于前说。将得力之兵。分赴河防。势必任贼肆窜。竟无剿击之师。河道地方辽阔。设防本自不易。秋后水落。更无可恃。贼果一意渡运。难保必能堵截。该大臣总领师干。必当统筹全局。力图灭贼之策。何得随时敷衍。冀图塞责。著李鸿章审度贼情。视其所向。迅派得力之师。实力扼剿。以期迅速蒇事。前因都察院奏、兵勇骚扰地方。最为民害。当经谕令该大臣查明带兵之员。不能约束兵丁者。即以军法从事。兵勇剿贼不足。扰民有余。实为近来大弊。著懔遵前旨。随时查察。遇犯必惩。以饬戎行。贼若渡运而南。江皖豫三省。必至任其所之。现在各省之兵。檄调远出。本境空虚可虑。著该大臣实力筹画。毋得顾此失彼。曾国藩、张之万、英翰、李鹤年、均须早为之备。毋俟贼踪突至。猝不及防。浙军已过扬州。正可迎头拦截。著曾国藩迅催前进。张之万、李鸿章、赶紧迎提。催令北上。以厚兵力。毋任中途迟延。丁宝桢职任专圻。贼在东境。即该抚地方之责。著严檄各军奋力剿贼。以赎前愆。其带兵各员。有打仗不力扰害地方者。即著查明惩办。毋再颟顸从事。贻误戎机。将此由六百里各谕令知之。　　

○又谕、张亮基奏、署提督剿贼捐躯。恳请赐恤。并请饬周达武赴任一摺。署贵州提督赵德光、在贵州督军剿贼。叠著战功。兹因在安平县境遇贼接仗。猝被伏贼暗枪所中。受伤阵亡。被害惨烈。览奏殊堪悯恻。本日已明降谕旨将该署提督优恤建祠矣。该省剿匪吃紧。即著骆秉章迅饬周达武速赴新任。以重职守。赵德光新殁行阵。难保该匪不乘虚窥伺省垣。著张亮基督同暂署提督张文德、拊循士卒。将省防事宜。妥为布置毋稍疏懈。其安平窜匪。并著拨兵堵剿。就地歼除。该省需饷甚紧。四川应解黔饷。即著骆秉章懔遵前旨。照数源源拨解。不得稍涉延缓。其四川援黔官军。并著骆秉章檄饬带兵各员妥筹助剿。以厚兵力。将此由六百里各谕令知之。　　

○以蒙古乌兰察布盟官兵防堵出力。赏章京孟克多尔济等头品顶戴。余升叙有差。　　

○以剿贼奋勇。擢贵州守备杨嗣基以游击升用。　　

○予山东莒州阵亡都司骆得标、守备宋朝喜、千总黄正科、外委孙魁元、祭葬世职加等。　　

○予贵州安平阵亡署提督赵德光祭葬世职加等。谥刚节。于死事地方暨贵州省城并郎岱厅原籍建立专祠。　　

○乙未。上奉慈安皇太后慈禧皇太后幸潄芳斋。侍午膳。　　

○谕军机大臣等、崇厚奏、派兵会剿贼匪一摺。枭匪现窜文安县之狼虎庙。经都司郑明保由任邱带队回剿。毙匪数名。贼向南窜。复经余承恩追及。歼捦数十名。余贼仍在大城一带。郑明保已赴王家口截剿。并经崇厚添派总兵王佐臣。督带洋枪队驰往会剿。著即督饬该总兵等。视贼所向。实力追剿。不得迁延观望。致误戎机。穆腾阿马队已抵大城。即督同直津各队官兵。痛加剿洗。毋稍延缓。并著刘长佑督饬余承恩等。会合各军。四面兜击。毋任旁窜。此股贼匪。为数无多。派出官军。已属不少。何至任其东奔西突。毫无拦阻。总由带兵各员。畏缩不前。漫无纪律所致。刘长佑、穆腾阿、崇厚、务当严饬各军奋力合剿。迅将此股就地歼除。毋再任令远逸。如有带队不力之员。即著从严参办。将此由四百里各谕令知之。　　



大清穆宗继天开运受中居正保大定功圣智诚孝信敏恭宽毅皇帝实录卷之二百十　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治六年。丁卯。八月。丙申。谕军机大臣等、穆腾阿奏、连日进剿贼匪情形。及请奖出力员弁各摺片。贼匪盘踞河间属之王直堡。余承恩进剿。小有斩馘。该匪复窜文安县属之辛庄隆渠一带。官军获胜追剿。雨后被其从后抄袭。以致管带官塔奇哈阵亡。将队撤退。经步队接应。始行将贼压下。是该逆尚未大受惩创。而官军已小有败衄。乃遽欲列叙战功。骤保将弁。实属铺张。所有此次保举各员。著暂行存记。俟此股贼匪剿捕净尽。再行请奖。现在该都统已带马队驰抵文安。著即亲督各队及刘景芳等四面兜围。实力剿击。迅筹扑灭。不得意存矜伐。向来非紧要军情。不得擅发六百里加紧。该都统于此次军情。遽用急递。殊属不谙事体。嗣后务当斟酌缓急办理。将此由五百里谕令知之。　　

○又谕、丁宝桢奏、捻逆现窜邳宿。拟赴峄县一带。以扼回窜一摺。捻逆由青口赣榆窜及日照边境。叠经东军剿截。复由海州纷扰郯城。并疾走邳宿一路。丁宝桢现向兰陵镇前进。如贼过台庄。即在滕峄一带迎扼。如贼仍由邳境回窜沂属。即由峄境回剿。所筹尚属周密。著即督饬王正起、王飞熊等军。确探贼情。相机剿击。以期绕出贼前。毋任该逆纵横自如。致官军处处落后。其王成谦一军。并著饬赴沂州实力扼扎。兖沂与淮海毗连。逆踪飘忽靡定。难保不沿运北趋。李鸿章当懔遵前旨。檄令刘铭传等军。觇贼所向。乘机拦截。不得以分守运河。转滋贻误。东省兵力较薄。该大臣仍当饬令各军与东军互相联络。以壮声援。将此由六百里各谕令知之。　　

○山东巡抚丁宝桢奏、利津海口。现虽疏浚。至一切防务。已派总兵官赵三元带领炮船。沿河梭巡。复饬该地方官派拨丁役。逐段防范。报闻。　　

○命江甯副都统富升驰赴直隶军营。随同都统穆腾阿带队剿贼。　　

○以山东济阳剿办土匪。全数歼除。赏外委尹耕蓝翎。副将张得魁等升叙有差。　　

○予直隶文安阵亡前锋参领塔奇哈祭葬世职。如副都统例。　　

○丁酉。谕军机大臣等、刘岳昭奏、官军进剿平远苗匪叠胜。并请饬岑毓英剿办海马姑苗匪。完竣后仍回曲靖。宋延春奏、迤西贼援大至。滇军暂时退守各摺片。平远州牛场坉苗匪。恃险抗拒。叠经刘岳昭派令提督谢景春等分路进剿。均有斩捦。该匪败窜回巢。复经总兵吴安康等率队直前。将其巢边之月城攻破。剿办尚属得手。著即檄饬谢景春等军。乘此声威。轮流环击。迅将坚巢攻拔。以绝根株。海马姑苗匪。日久稽诛。刘岳昭当迅饬岑毓英带兵前进。妥筹剿办。一俟此股办清。仍令该藩司回扎曲靖。经理应办事宜。其迤南一带。并著饬知随时办理。姚州镇南等处。前据宋延春奏报马如龙等军进剿叠胜。兹据奏称士卒染疫甚众。贼股直奔姚州。合国安、杨盛宗等、退守大姚旧衙坪一带。马如龙现亦因病回省。是迤西一路。逆焰复然。自应迅图进取。著宋延春将各军应领饷需。设法筹拨。并传知马如龙赶紧调理。如病势稍愈。即出省督率在事员弁兵勇。并力攻剿。毋隳前功。现在滇事方亟。刘岳昭务当力筹兼顾。取道入滇。督同宋延春等筹兵筹饷。以挽全局。将此由六百里谕知刘岳昭。并传谕宋延春知之。　　

○又谕、宋延春奏、滇省官军停兵待饷。请饬催各省协解一摺。滇省马如龙等军。进剿迤西。正形得手。因贼援大至。官军饷绌兵单。复行退守。该省入款不敷。而马如龙筹垫饷项。为数亦钜。各省协拨之款。仅据浙江咨拨银五万两。广东咨拨银二万两。尚未到滇。外此更无拨解。现在停兵待饷。万分紧迫。若不迅筹接济。势必饥军坐困。迤西贼势益张。滇事将何所底止。著骆秉章、瑞麟、蒋益澧、马新贻、刘坤一、刘昆、李鹤年、各将奉拨滇饷。赶紧如数源源起解。以济要需。毋再延缓。将此由五百里各谕令知之。　　

○又谕、伊勒屯奏、巴里坤西路贼情一摺。乌噜木齐逆回。与伊犁等处溃散兵勇打仗。该逆叠次失利。如此时大兵前进。剿办较易得手。文麟威仪营头起马步军一千八百名。业已行抵玉门。即著文麟统率所部。克日赴哈。相机进剿。成禄一军。叠经严催该提督迅速出关。现在关外需兵甚亟。著成禄懔遵叠次谕旨。迅将肃城攻克。统带兵勇。赶紧出关。毋再迟延干咎。伊勒屯、何琯另奏、驻哈兵勇口粮。自本年二月起。均系伯锡尔福晋捐办。惟逆回数次蹂躏。财物粮石。劫掠殆尽。现在口粮均归无著。请饬拨乌城现存哈密饷银等语。著麟兴、荣全、锦丕勒多尔济、将该城现存哈密饷银二万两。解赴巴城。以资接济。其所称此项银二万两。仍属不敷支放。请饬嗣后遇有解到新疆军饷银两。无论何款。再为拨给银数万两。并据何琯奏、请饬在于新疆军饷内。与哈密驻防兵勇。每月拨给银数千两。著李云麟、麟兴、荣全、锦丕勒多尔济、斟酌缓急情形。与伊勒屯、何琯、会商办理。前因巴城饷绌。谕令自本年正月为始。每月拨给银六千两。由各省解到新疆饷银内提解。著裕瑞遵旨于各省解到后。如数提出。解交乌里雅苏台转拨巴城。务期按月源源接济。毋令缺乏。军功孔才一营。既在巴城异常出力。自难令其枵腹从事。著李云麟、麟兴、荣全、锦丕勒多尔济、于新疆军饷内。自本年三月起。每月拨解孔才一营饷银五百两。以拯饥军。巴城官员廉俸及各项公费。久经无款支放。亟应迅筹协济。并著李云麟、麟兴、荣全、锦丕勒多尔济、除拨解巴城兵饷外。每月再为筹拨官员俸廉并营中各项公费银二千两。俾供支给。将此由五百里谕知李云麟、裕瑞、麟兴、荣全、锦丕勒多尔济、成禄、文麟、伊勒屯、并传谕何琯知之。　　

○以云南官军攻克贵州猪拱箐贼巢出力。赏布政使岑毓英头品顶带。参将任仕斌、黄得胜、巴图鲁名号。同知周筼、参将王丕烈等花翎。知县周熙等蓝翎。余升叙开复有差。予阵亡都司李万等十员祭葬世职加等。　　

○予贵州平远阵亡千总谢华喜、把总萧玉泰、祭葬世职。　　

○旌表守正捐躯河南林县民妇侯李氏。　　

○戊戌。遣官祭关帝庙。　　

○谕内阁、刘长佑奏、查明不守军律之都司从严惩办等语。都司陈希协。经刘长佑派赴军营剿贼。辄敢于贼匪经过村庄。掠取民间衣物。私自运回。实属胆大妄为。业经刘长佑讯明正法。所办甚是。行军以纪律为先。若管带之员。先不能洁己守法。更何能约束兵丁。近闻各营兵勇。于经过地方。颇有骚扰民间之事。皆由带兵各员束身不严难申军律所致。积习实堪痛恨。嗣后各路统兵大臣。务当严明约束。凡官兵经过城市乡村。概不得丝毫扰累。如查有前项情弊。即照军法惩治。毋稍宽纵。将此通谕知之。　　

○又谕、前据詹事府少詹事景其浚奏参贵州开复道员邓尔巽纵练殃民。肆行贪酷。张亮基徇情率行奏请开复。请将邓尔巽撤销保案。永不叙用等语。当经谕令严树森确切查明具奏。兹据严树森奏称、邓尔巽于署理遵义府绥阳县时。勒偪民捐。不输者以香炙背。并添班卡勒捐。设立木站笼。制人死命。河南沈邱县知县丁士选之父。家不中赀。因勒捐不遂。一家五人。均毙囹圄。调任遵义县知县后。将生员文新元勒捐押入站笼。令其倾家以赎。并信用劣绅。纵练扰民。以致枫香坝螺蛳堰一带地方。激变从贼。计任遵义绥阳两邑。弊政酷刑。酿成大乱。且屡冒军功。升任道府。其署大定府篆兼署贵西道任内。又激变民团。迨贼攻城时。该员潜遁。以致大定府城失陷等语。似此种种贪酷。肆虐残民。激成变端。若仅照严树森所请。发往军台。不足蔽辜。开复道员邓尔巽、著拔去花翎。撤销勇号。革职永不叙用。从重发往新疆效力赎罪。以示惩儆。张亮基徇情率请开复。亦难辞咎。著交部议处。　　

○又谕、前因升任翰林院侍读学士景其浚奏参署贵州巡抚张亮基玩兵侵蚀。纵暴殃民等款。叠经谕令严树森确切查明。据实具奏。兹据严树森奏称、查明张亮基被参各款。奏请议结等语。此案张亮基于收过广东四川湖南各款。虽不至侵渔过半。惟巡抚支发银两。不尽由司局核放。而由内署存发。是原参该署抚添设内粮台之说。实属有因。已革知县王应昌、在四川中江县任内。声名狼藉。经骆秉章奏参革职永不叙用。张亮基带往贵州。附入城防保举。开复原官。虽曾奏捐赀四千两。与原参馈送三千金之数。微有不符。惟以蠹政害民之员。辄为奏请开复。亦有不合。知府茹含章、与张亮基次子张胪寿往还尤密。久居优缺。厚贽拜门。虽无凭指证。而张胪寿浪游招摇。茹含章与抚署子弟交接。均属不知自爱。知县白振采原名白升。本系张亮基家丁。托名委员。调赴贵州。经张亮基优请奖励。以致厮养贱役。滥厕冠裳。张亮基以封疆大吏。不知振作。竟有办事粗率袒护劣员纵容子弟滥保家丁等情。著交部严加议处。先行开缺。听候部议。同知直隶州知州王应昌、道员张胪寿、知府茹含章、知县白振采、均著一并革职。王应昌、白振采二员。并著永不叙用。驱逐回籍。以昭炯戒。寻吏部议、张亮基应照溺职例革职。从之。　　

○又谕、严树森奏、请开缺北上等语。览奏殊堪诧异。严树森系屡经获咎之员。叠蒙擢用。上年简授广西按察使。命往贵州查办事件。旋授贵州布政使。乃沿途逗遛。延不到省。叠次藉词巧饰。且奉特旨交查事件。并不亲临其地。安坐邻省。即行查覆。向来亦无此体制。又见贵州事务棘手。急思规避。率行奏请开缺来京。似此畏葸取巧。实属溺职辜恩。若仅予罢斥。转得置身事外。遂其私谋。严树森著即行革职。发往云南。交张凯嵩差遣委用。
  </div>
  <div class="pagination">
   <a href="清实录同治朝实录_page298.html">
    上一页
   </a>
   <span>
    ...
   </span>
   <a href="清实录同治朝实录_page294.html">
    294
   </a>
   <a href="清实录同治朝实录_page295.html">
    295
   </a>
   <a href="清实录同治朝实录_page296.html">
    296
   </a>
   <a href="清实录同治朝实录_page297.html">
    297
   </a>
   <a href="清实录同治朝实录_page298.html">
    298
   </a>
   <span class="current-page">
    299
   </span>
   <a href="清实录同治朝实录_page300.html">
    300
   </a>
   <a href="清实录同治朝实录_page301.html">
    301
   </a>
   <a href="清实录同治朝实录_page302.html">
    302
   </a>
   <a href="清实录同治朝实录_page303.html">
    303
   </a>
   <a href="清实录同治朝实录_page304.html">
    304
   </a>
   <span>
    ...
   </span>
   <a href="清实录同治朝实录_page300.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
