<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 216 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 216 页/共 523 页
  </h1>
  <div class="content">
   ○以守御台湾凤山嘉义等城出力。赏都司许律斌、花翎。知县陈起鲲等、蓝翎。余升赏有差。　　

○戊寅。调刑部尚书姜晟、为工部尚书。工部尚书秦承恩、为刑部尚书。　　

○己卯。谕军机大臣等、朕恭阅皇考高宗纯皇帝实录。恭载乾隆五十五年八月内钦奉谕旨、沿海各省设立战船。原以捍御海疆。巡哨洋面。关系綦重。水师兵丁。自以试演水务为急乃该弁兵等、辄称船身笨重。雇用民船。其意以民船出海捕盗。俱用本船舵水。不须兵丁驾驶。是以藉词推诿。该弁兵止习马射枪炮等项。而于水师营务转不留心学习。用违所长。殊非核实之道。著各督抚等严饬舟师、实力训练。俾驾驶娴熟。于战船出入风涛。务期帆舵得力。各督抚于考拔时令其操驾篷船。泅水出没。留心验看。如果合式。方准拔补。似此行之日久。自能悉臻纯熟便于行驶。于水师实有裨益。钦此。仰见我皇考慎重海疆、＜闲＞练舟师至意。各督抚等如果实力钦遵。则水师兵丁、自能娴习驾驶。于出海巡哨。又何须别资舵工。乃近来该弁兵等、于操驾事宜。全不熟习遇放洋之时。仍系另行雇募。此等舵工、技艺高下回殊。其雇值亦贵贱悬绝。向来各省商船、俱不惜重价雇募。能致得力舵工。至兵丁等出赀转雇。价值有限。往往合该兵丁等数名分例。亦仅得次等舵工。是名为舟师。实不谙习水务。又岂能责其上紧缉捕乎。若水师不能操舟。即如马兵不能乘骑。岂非笑谈。战船出没风涛。呼吸之闲。一船生命所系。若非操驾得力。有恃无恐。焉能追驶如意。此于水师捕务。关系不浅。嗣后著沿海各督抚均作通饬所管舟师、勒期训练。务令弁兵等于转帆捩舵折戗驾驶、及泅水出没各技艺。人人娴习。择其最优者派令充当舵工。专管操驾。如果超众出力。以一兵而收数兵之效。念其所得分例有限。又何妨即以把总超拔。优给粮饷。傥能屡次出洋。加倍勤奋。于本船缉捕有效。并著该督抚据实奏闻。自必随时施恩升擢。如此明示奖励。则水师弁兵、岂不人人踊跃。奋勉争先。更可收得人之效。该督抚等务当实力奉行。酌量妥办具奏。以期水师营伍日有起色。绥靖海洋。将此各传谕知之。　　

○庚辰。谕内阁、成都将军庆成、此次陛见来京。朕于召对时、念及伊剿捕邪匪、曾经杀贼立功身受两伤。节经施恩优渥。因降旨询问、曾否赏过双眼花翎缘事革去。据庆成奏、伊于乾隆五十三年在副将任内、随孙士毅出兵安南、曾经赏给总兵衔、得有双眼花翎、在任已经戴用、嗣奉谕来京、伊先见和珅、和珅告伊现已彻兵、不应戴用、伊是以不戴、屡蒙召见、总未言及、又嘉庆二年剿捕邪匪、拏获贼首刘启荣解京时高宗纯皇帝欲赏伊双眼花翎、又经和珅奏止等语。及询以此语闻自何人。又不能指出。因命军机大臣传旨询问、伊随征安南时。究因何事赏戴双眼花翎。据称因带兵过富良江、直抵黎城、较众出力是以赏给、并称此次恩旨、系孙士毅于具奏恳辞公爵及宝石顶带摺内仰蒙朱笔批回等语。经军机大臣据以入奏。朕当觉其语涉荒唐。即庆桂等亦佥称所言未必可信。随命将从前办理安南军务时谕旨档案、并朱批孙士毅具奏原摺、详悉检查。本日据庆桂等奏称、详查谕旨奏摺。俱无此事。朕亲自恭阅。实无此谕旨。奏摺内亦无此朱批。因又命军机大臣传旨诘问。伊初犹托辞系由孙士毅在彼札知。其原札因日久无存。迨加以驳询。始称委缘希冀邀恩信口诳奏今既查明、自问实属冒昧、恳求治罪等语。我皇考所行大经大法。朕实不逮万一。然亦非痴愚闇弱之主。庆成丧心病狂。任意面欺。殊出情理之外。双眼花翎、逾格懋赏。非将佐偏裨所可幸邀。庆成随征安南时。祇系副将。因拏获贼匪陈名炳、经孙士毅保奏。赏戴花翎。以应升之缺升用。并未先给总兵升衔。焉能遽邀旷典。如果曾经赏戴双眼花翎。伊回京时并未奏缴。彼时留京供职。洊擢副都统侍郎。在乾清门侍卫上行走。岂有不蒙垂询之理。况当日果有特恩赏锡。岂和珅一语即能彻去。即如所言。庆成于拏获刘启荣时、业经用至大员、蒙赏双眼花翎和珅尚行奏止。则伊在安南随征时、祇系副将。和珅岂有转不奏止之理乎。是其前后所言。自相矛盾。理屈词穷。更无可置喙矣。庆成前在军营。曾获罪谴。经朕弃瑕录用。擢至成都将军。职分优崇。乃在朕前恣行欺罔昧良辜恩。莫此为甚。伊前此带兵时。于一切奏报打仗杀贼。其谎饰之处。不知凡几。挟诈冒功。视为惯技。今于朕前尚敢如此面欺。无所忌惮。竟系天夺其魄。使其虚诳之罪。自行败露。实属罪由自取。受谴更何所辞。庆成若非屡立战功。且曾经受伤。应即拏交刑部、按欺罔律治罪。定拟上时。竟当即予正法。姑念庆成前在三省军营。虽多粉饰。但既受伤。朕心究觉不忍。功疑惟重。姑从宽贳其一线。庆成著革职。发往黑龙江效力赎罪。并著派乾清门侍卫格布舍、阿那保、军机章京福绵、押交兵部。令其即日起身。其前日恩赏缎纱匹等件。均行追缴。朕念其劳。姑薄其罚。内外大小臣工、如有似此丧心欺罔者。必执法无赦。勿谓可以概邀宽典也。朕可欺。天不可欺。勿视欺罔为儿戏。是自蹈陷阱矣。将此通谕中外知之。　　

○以甘肃提督特清额、为成都将军。甘肃凉州镇总兵官百祥、为提督。陕西军标副将倭星额、为凉州镇总兵官。　　

○辛巳旌表守正捐躯江苏铜山县民岑和妻张氏。　　

○癸未。谕内阁、据全保等奏、黔省运员范光晋续借水脚银两、饬催趱运一摺。范光晋领运京铅。系属上运。其抵楚转在下运吴名馨王志敬二起之后。业因水脚不敷于湖北藩库循例借支银五百两。迨押催开行。又以沿途患病守风守水资斧告罄。禀请再借银一千五百两。该督等查明该运员在川耽延一年有余。行抵汉口又停留多日。恐误鼓铸。即照禀借给。押令开帮趱运。该运员任意耽延。滥借银两。该督等既经查明。即应将该员截留查办。一面另委妥员接运。乃辄如数借给。仍令开运。办理实属非是。计此时该员行走当亦不远。著沿途督抚查明现抵何处。即传旨将范光晋解任、传到讯问、将其在川因何耽延年余、在黔领过水脚若干、因何到楚借领多银、其所称患病守风守水之处、有无证据是否捏饰、详细讯明具奏。其所运京铅。即著该督抚等就近遴派妥员迅速接运。至范光晋在川因何耽延年余之久、川省原派督催大员、因何不催令趱行。及在黔省曾否领过水脚银两之处。并著勒保福庆各行查明据实具奏。　　

○谕军机大臣等、邵自昌奏、考试福宁府、有福安县学武生章龙、呈递平海状平海论一纸、将原呈钞录呈览、请旨办理一摺。朕阅该武生呈词。固无足备采择。然尚无违碍字句。止于文理不通。亦不必遽加惩治。但究非安分之人。著发交该学教官严行管束。毋许出外滋事。至邵自昌系风宪大员。出膺学使。于地方吏治民瘼所关。自应随时采访入告。此时闽省因蔡牵在洋滋扰。官兵分路攻围。玉德、李殿图、身任督抚有年。诸事因循贻误。以致海盗日形猖獗。该学政自当确有见闻。乃并无一语陈奏。殊属非是。茅元铭即汝前车之鉴。著传旨申饬。仍著于接奉此旨后。将该省现在缉捕蔡牵情形。如何方可就获。玉德在彼声名如何、有无别项款迹。水师营汛如何废弛、李殿图办理地方事务、如何因循懈缓。并该省内地奸徒、如何通盗接济水米火药之处。一一查访详悉据实具奏。毋得再事缄默。寻覆奏、玉德在闽多年。闻其待营员太宽。水师尤为疲玩。又性好自用。视人皆不若己。属下无能尽言。及巡查各处。随带之人不能减少。此外款迹实未有闻。李殿图以军务事隶总督。不相搀越。曾以玉德不能受言、向臣言之。其办理地方事务。声名尚好。至奸徒通盗济匪。最为可恨。其中有实系匪徒、同恶相济。亦有沿海居住、畏其焚杀。又不能远徙。致为胁从。凡沿海地方多不能免。至水师著名能事者。皆称提臣李长庚。然蔡牵至今尚未就擒。或言其亦有不尽力之时。缘海上风涛难测。往往两舟相望不过数丈。而为风浪阻隔。始终不得相近。李长庚以一人尾追。忽南忽北喘息不遑。前无拦截。旁无协助。或风势不便。或众寡不敌。暂为迟缓。姑作自全。亦情势所有。现在抚臣温承惠遵旨改造船只。调派兵将。臣虽不能得其备细。似以李长庚一人难于成功。因为多设网罗之计。又闻奏调镇臣徐锟驻劄三沙。三沙为蔡牵奔窜休歇之所。徐锟前任浙江温州平阳副将。与三沙甚近。情形为所素悉。办理应当得力。督臣阿林保现已到任。协力同心。大加整顿。自可肃清。得旨、所论俱是。　　

○甲申。上御勤政殿听政。　　

○谕内阁、户部奏、本年滇省头运铜船、系于八月开帮、沿途经过省分、请各派藩臬一员照料一摺。已于单内派出矣。京运铜铅。攸关鼓铸。乾隆年闲曾钦奉谕旨、特派藩臬大员经理其事。业经定有章程。系指滇铜而言。其实钱局需用铜铅并重。近年以来。各该省办理拘泥。于滇铜过境之日。尚知照料催趱。而于铅船到境时。则不复留意。以致节年京局需用铅斤。多有迟滞。殊于鼓铸有碍。嗣后铜船铅船沿途经过之处。著责成派出之各该省藩臬等、一体实力催趱。毋得少有延误。　　

○又谕、刑部议驳、裘行＜闲＞奏、审拟参革都司官禄、藉端科敛出关客民钱文、因公支用一摺。此案官禄于出关客民到营、验禁挂号。每张索纸笔费东钱二百。核制钱三十三文。虽据裘行＜闲＞奏称、审系官禄以递解人犯、修盖官厅、并置备鸟枪等项需费无措。藉端科敛。但营中帮贴公用。自有定例应行执销之款。即或例不开销。亦当详明筹款办理。何得藉口公用。率意索取钱文。况官禄系于上年春闲、始令客民出钱帮贴。则前此营中公用之项。又从何支发。其为需索入已。情敝□大显然。何得故为开脱。避重就轻。又蹈软弱因循之恶习矣。再定例因公科敛。系专指有司官吏科敛所属财物、管军官吏科敛军人钱粮而言。今官禄系管军之官。所敛钱文。俱系出关客民。并非营中所属。裘行＜闲＞援照科敛例坐赃论罪。所办殊未允协。著即查照部驳情节。提集案内人证。详细研讯。另行定拟具奏。　　

○以光禄寺卿刘权之为内阁学士。兼礼部侍郎衔。　　

○乙酉。谕内阁、昨据陈嗣龙参奏、熊枚于山东民妇盛姜氏同侄孙盛德馨、在都察院呈控盛中节被人殴毙、地方官延搁未结一案。陈嗣龙以此事应奏、熊枚答以尚须商量、陈嗣龙即称其模棱、任性作威、欺陵同列、并称熊枚前在江苏、后官刑部、声名俱属平常等语。当经派令庆桂、费淳、戴衢亨、邹炳泰、传到熊枚、陈嗣龙、面行询问。据各自行缮片登答。实系因商办公事。彼此争辩。至于徵色发声。均属非体。至所称熊枚前在江苏后官刑部声名平常一节。陈嗣龙并不能确有指证。业经庆桂等议请将伊二人一并交部议处。本日正在降旨办理闲。又据陈嗣龙续参熊枚巧言支饰。并称昨日蒙派大臣传询、熊枚装点体面话、巧言如簧、以逞谮毁伎俩、并自称其孤根拙于自为、致遭众忌、屡触危机等语。竟似伊岳岳怀方熊枚不可一日立于朝者。而阅其摺内、又并无实在款迹。朕君临天下。即治匹夫之罪。亦必核实定案。况熊枚为一品大臣。断无不加察实即予褫黜之理。即如庆成面肆欺罔。一经得实。即加黜革发遣。熊枚之罪未实。岂有究治之理。朕若偏袒熊枚。日前尚肯左迁乎。因将陈嗣龙原摺用朱笔标出。交庆桂等向伊询问。并令将熊枚平素有何劣迹、据实直陈。以凭核办。旋据陈嗣龙缮片奏呈、于熊枚有何款迹之处。仍不能确指一事。其所云致遭众忌屡触危机者则称伊官学士时、有一人在伊寓街倒卧、忽有蜚语传称系从伊寓扶出、随经刑部衙役、将其门丁跟班车夫打杂人等、传去刑讯监禁、累问可是喝令殴毙等语。此事已阅多年。与本案全无干涉。从何牵引入奏。直同呓语。且当时果有此事。或刑部就近传伊家丁讯问访质。亦属事之所有。若如所言。则是非刑诬服。直同前明镇抚司拷问矣。我朝安得有此秕政乎。又据称此事直至伊以讲官侍懋勤殿班、蒙高宗纯皇帝垂问姓名官阶甲第谕令记名以应升之缺题奏、其时刑部堂官胡季堂、姜晟、皆跪聆天语、遭逢异数、事始得白等语。尤不成话。我皇考于翰詹等官侍班时。仰蒙垂询。闲予升擢。亦所时有。若陈嗣龙彼时果于命案实有关涉。国宪具在。岂刑部堂官等闻知记名升擢。遂交相畏惧。置之不问。有是理乎。又据称伊于甲子闱后参奏同官一事、侍郎广兴曾言伊其时亦几危矣等语。前年陈嗣龙参奏一案。经朕派令军机大臣等审讯明确。将汪承霈等分别惩处。陈嗣龙原参得实。安然无恙有何可危之处。至谓熊枚巧言如簧。即是指其欺饰处东拉西扯。更不成话其谓熊枚作体面话者谓其于传询时、自称身为大臣、累任刑工二部尚书、不肯模棱、其实在衙门时系专举面奏工部一事为不模棱之证等语。熊枚本为二部尚书。即昨日登答时增出刑部。亦何得为体面话耶。又称其登答时多有改换隐饰处、则因江省上高县丞具控一案、陈嗣龙初意欲请派现在江南之侍卫郎戴均元审办、熊枚改称伊欲请钦差等语。戴均元原系钦差。何改换之有。至称熊枚近来爱憎任意、议论不公二语。乃是陈嗣龙自述心病矣。看来陈嗣龙信口□

□鹿君□摭。语无伦次。竟系近日见熊枚左迁。私心揣测。谓朕意或有憎厌。因而搜求其短。连章劾奏。殊不知朕于诸臣工权衡黜陟。一秉大公。岂因伊一言细故。遽将熊枚罢斥乎。前代大臣中议事。往往有各执一说。纷然聚讼至于交章纠劾者。乃属因公争论。载之史册且不免后世訾议。若似此挟私逞忿。哓哓渎听。尚复成何事体。陈嗣龙身任副都御史有年。在言官中职分较崇。乃于国计民生大政所关。从未有一言建白。但以此等口舌细微之事。再三陈奏。实不称台长之任。本应即予革职。姑念其学问尚好。居官并无别项劣款。著加恩降为翰林院编修。在国史馆纂修上行走。仍著该馆总裁随时查察。如或稍有怨望、及越分妄为之事。即著据实参奏。是则罪由自取。朕不能再为宽贷矣。至熊枚身为台谏领袖。遇有公事。自应和衷商搉。乃因陈嗣龙有讥伊模棱之语。辄于公署负气争办。亦属不合。著交部议处。所有盛姓控案。著都察院堂官查核即行具奏。　　

○又谕、裘行＜闲＞奏、查明天津杨村书役雇船滋敝□大、分别酌办一摺。天津等处揽船经纪、雇船书役、现经裘行＜闲＞查出、均有讹索卖放情事。必当严办示惩。该署督请将该犯等于犯事地方枷号示众。满日各照原籍地方定地充徒。所办固是。但枷号或一月、或两月、满日即照例发落。尚不足以示儆。现在南粮正届过津抵通、需用剥船吃紧之时、祇缘该经纪书役任意讹索、以致各船户纷纷投充。冀免差徭。酿成巨案。此等蠹胥猾吏。实为可恨。所有经纪于添德、沈际盛、刘永盛、县役王洪亮、于世英、韩金声、厅书李铨、郝文升、厅役朱顺国、王国玉、车连、胥进祐等、十二犯。著于沿河地方枷号示众。俟粮艘埽数回空之日。再行照例办理。杨村通判廖雯菁、昨据赓音等参奏、该通判于帮船赴领剥船时、任令家人胥役勒索使费。已有旨将廖雯菁革职。交瑚素通阿刘权之审拟具奏。天津县知县陆费元鐄、于胥役得钱舞敝□大、漫无约束。非寻常失察可比。即著革职。毋庸再交部议。道员沉长春、胡钰、均未能先事觉察。亦有应得之咎。俱著交部议处。该署督裘行＜闲＞、未能豫行饬属妥协办理。著交部察议。至官剥船现存数目、及亏短缘由。业据瑚素通阿刘权之将查勘情形先后奏到。此项剥船自嘉庆五年议归南北运河十一州县分管以来。已渐有损坏。迨经六年大水。冲淌遗失者又多。其时经陈大文奏明漂失及不堪修整船四百只。距排造之期不远。请将所领工艌银、雇用民船顶补。从此该州县遂以雇船顶补为故常。转置官剥于不问。即有应行修整者。亦任其损坏。漫不经心。并不照例赔修。实属玩愒误公。所有现经瑚素通阿等查出八年损失船七十二只。九年损失船七十六只。十年损失船九十三只。本年损失船一百八十三只。著查明五年以后总督至经管之州县等官、将节年损失船只应行修造银两。一律按数赔出。以为修艌官剥之用。至官剥船向来定有年限、分起排造。瑚素通阿等现查明由本年计算、不过一二年后。各限排造完竣。即足一千五百只之数。可敷剥运。自毋庸再雇民船。惟是此种官剥船只。若无人经管驾驶。任其漂泊河干。雨淋日晒。自难经久不坏。现据查原议、令船户闲时揽载营生。四月以后。不准远离。会泊河干。待剥漕粮。即禁止封雇民船立法原为周备。但恐该船户等视为官物。不加意照料。将船只碰坏损失。应如何责令著落赔修之处。必须明定条例以专责成。仍著该署督悉心妥议具奏。至历年办理不善之该管地方官、及失察各上司并著该署督查取职名。送部分别议处。　　

○以宗人府府丞蒋予蒲、为都察院左副都御史。　　

○缓徵湖南武陵、龙阳、澧、三州县、水灾新旧额赋。及未完堤工种麦工本银。　　

○丁亥。谕内阁宗人府会同刑部审拟绵传私给执照、准令船户投充渔利各等情一摺。绵传身系近支宗室。官居侍卫。乃不知自爱。辄因告病假私行出京。已干例禁。且听从民人王廷锡等怂恿贪利。给与船户执照。并亲往杨村地方查看船只。甚至在客店内招土娼同饮。致被县役郡成殴打。复亲写挟妓饮酒字据。给与李四为凭。迨回京后。转向步军统领衙门呈告种种卑鄙无耻。不堪已极。伊既不知自爱。全朕体面。朕亦难援议亲之典。必须加重办理。保全宗室。宗人府请将绵传照前办徙义之案。酌加两倍问拟、圈禁六年。满日交宗人府严行管束。办理过轻。徙义所犯、止在准令船户投充。希冀得财。绵传系近支宗室与绵律等。绵律罪案。祇系知情投充。给与船户执照。并未有私行出京、及各项劣迹。今绵传所犯。较之绵律情罪尤重。更应严办示惩。绵传前已革去侍卫。著于十三日、仍派二阿哥、三阿哥、仪亲王、成亲王、庆郡王永璘、定亲王绵恩、会同军机大臣、御前大臣、御前额驸、御前侍卫向敬事房取出家法。将绵传于圆明园奏事门外、责处四十。并传集近支宗室王公等看视。俾知儆畏。即著和郡王绵偱派伊府内护卫二名。押带绵传即日起身前往盛京。交富俊严行管束。圈禁六年。满日即在盛京居住。如沿途稍有疏虞。惟绵偱是问。若将来在盛京居住。或再有不法妄为、及潜行脱逃情事。即著该将军奏闻。按国法办理。余依议。　　

○谕军机大臣等、本日德楞泰奏闽浙洋面日久未靖缘由、请旨筹办一摺。所奏皆是。水贼之肆恶。惟在海洋。而水师之资生。皆在岸上盗匪所需水米火药铅弹、以及桅篷缆索之类。经年累月。用之不穷。从不见有匮竭此断非一二奸徒些须接济。自必各口岸附近处所。有大夥奸党。设立窝巢。为之源源经理。屡经降旨该督抚等严查口岸。总不实力奉行即闲或拏获一二起接济之犯。亦总非大起窝家。不过地方官藉以塞责。殊为有名无实。此等奸夥。大率皆与地方文武衙门兵役人等通同一气。此时一经查办。必即走漏消息。不可不防。著该督抚等即严饬地方官、密行访拏。或自择署中亲信明干之人。妥为办理。总不可假手兵役。稍涉声张。无益于事。地方官如果能将此等大起奸夥拏获一二起。准该督抚等据实保奏。朕必格外施恩。即拏获之犯本在该管地方。亦当据实声明。不但从前失察之咎可以邀免。仍当加恩升擢。俾官员共知奋勉。至于编查保甲一事。原所以巡查奸宄。地方官平素即应办理。何况羊盗未靖之时。各州县所管沿海村庄。本属无几。何难逐一编查。令其互相举发。如有通盗济匪之徒。潜匿该处。应略仿古人什伍连坐之法若虑沿海地方户口畸零。难以编查。亦当设法办理。务使奸党无所容身。方为经久善策。议者必又以编查保甲、不过徒资胥吏勒索。此皆无能畏事之见。断不可听。天下无不可办之事。惟在实心实力耳。德楞泰摺内、又称洋盗买货销赃、自必寄顿岸上、请令地方官出示晓谕、如有为盗匪囤积货财销买赃物者、准其据实首报、即将盗赃赏给等语。小民惟利是图。若果首报之后。即将盗赃全行赏给。既免通盗之罪。又可坐拥厚赀。孰不纷纷报出。必应如此办理。以上各条。全在该督抚认真查办。所谓正本清源。有实心必有实效。此外如水师船只、遵照前旨、办理高大坚固。兵丁口食如有不敷。不妨量为增添。俾得宽裕。再责令将领统率跟追。穷贼所向。庶洋面可以肃清。地方获臻宁谧。将此传谕海疆各督抚知之。　　

○以镶蓝旗满洲副都统晋隆、为正白旗蒙古都统。正白旗护军统领扎郎阿、为镶蓝旗满洲副都统。礼部右侍郎桂芳、兼正白旗护军统领。　　

○戊子。上幸静明园。诣龙神庙拈香。　　

○命宗室王公及族长等、训迪宗族。谕内阁、我国家笃念本支。列圣相承。优待宗室。视前代有加。不惟禄秩丰厚。恩意相联。即寻常过失。尚得援议亲之典。量为宽贳。实我祖宗推恩锡类之仁。朕嗣守丕基。首崇敦睦。嘉与我宗族公姓等。共沐昇平。永绥福祚。宗室等派衍天潢。惟当各知自爱。谨守法度。既以自全颜面。亦所以全天家一体之恩。乃近日宗室、不自检束致干吏议者、不一而足。朕实深惭愧。管理宗室之王公、未必关切。惟知职掌簿书耳。绵律、绵传、皆以近支宗室。任意妄为。朕不得不以家法惩治。此正朕厚待宗亲、丁宁教诫之至意。若伊等不深体朕意。转谓朕薄待宗支。此则全无本心矣。王等试思绵律身系贝勒。听从伊属下怂恿。私许船户投充。冀得钱财。绵传官居侍卫因告病私自出京。擅给船户执照。并亲往查看船只。甚至挟妓饮酒。致被县役殴打。复亲书字据。为人挟制。其卑鄙无耻。至于此极。昨日定案摺内、叙及绵传在店房饮酒之时。有武清县家人前往理论、声称果系宗室、不应在此挟妓饮酒之语。以此等微贱厮役。尚知宗室不应如此行为。而绵传转不自顾惜。彼即不自爱颜面。宁不思为伊祖父稍存颜面乎。朕此时若尚援议亲之典。曲加宽贷。则伊等不知儆畏。放僻邪侈。何所顾忌。必致有身罹宪典者。是爱之适以害之。又岂保全宗室之道乎。朕是以先后降旨将绵律、绵传、各用家法责处。分别年限圈禁。内绵传劣迹尤甚、并于盛京圈禁年满之日。饬令在彼居住。此乃朕虑宗室之陷于刑辟、不得已惩诫之苦心也。至宗室王贝勒贝子公、暨朕所点派各族长皆有管教宗室之责。情谊亦倍应关切。如果伊等留心教导。亦何至有此等不肖之人、待朕惩处。乃伊等平日于近支宗派。均漠不相关。毫无董劝。致令踰闲荡检。重蹈愆尤。即如绵传乃系和郡王绵偱堂弟。昨日绵传犯事之后。绵偱尚不自知惭悚、奏请议处。一似与伊毫无干涉者。平日之友爱可知矣。而管理宗人府王公、亦未将族长等奏请处分。经朕降旨饬谕。始各行陈请。是伊等心存膜视。全不以宗室为念。一味姑容。直至伊等犯事之后。令朕不得不办。岂非伊等自居宽厚。祇知市恩邀誉。欲以严厉归之于朕。此诚何心。试思宗室王公等高爵厚禄。岂不当共体朕心。承宣德意。况训迪宗族。非独国事。即系家事。何乃视同陌路。不戚然于厥心乎。近来宗室王公、于经管事件。非全不在意。即任所欲为。往往独出主见。而共事之人。见有一人倡议。即相率推诿。不复过问。即使所办未妥。宁与同任其过。终于不发一言。岂实心为公之道。即各部院衙门、设有管理之大学士、及满汉尚书侍郎。凡有公事。俱当和衷商酌务臻周妥。若祇一人专擅。而其余堂官俱拱手缄默。安用众堂官为乎。嗣后宗室亲王郡王贝勒贝子公、及各族长等均当屏除积习。殚竭乃心。于所管宗室等、尤当随时教诲。加意管束。俾伊等各知检摄。免蹈非为。庶得长承恩泽无负朕谆谆训诫、保全宗室至意。即以上副祖宗笃祜深仁。朕实有厚望焉。此旨著交上书房存记一通。宗人府衙门存记一通并著宗室王贝勒贝子公等、各行缮录一分朝夕观览。俾知省惕。　　

○又谕、晋隆补授正白旗蒙古都统、因在紫禁城内进班。差人呈递谢恩摺。致误召见。在京王公大臣等谢恩。理宜亲递奏摺。晋隆若因在紫禁城进班。不能早至。即可于下班日赴园。亲身呈递。况朕今日在静明园办事。召见各大臣、已交辰刻。晋隆即系进班。紫禁城门于卯时即开。轻骑而来。尽可不误召见。乃辰刻尚未赶到。显系自谓身系宗室公爵。安舆而行。以致迟误。实属错谬。著革去都统。亦不必进领侍卫内大臣班。照例上朝。仍著罚公俸一年。以示惩儆。　　

○以郑亲王乌尔恭阿、为正白旗蒙古都统。　　

○缓徵陕西留坝、凤、二厅县、水灾本年额赋。　　

○己丑。谕内阁、昨因晋隆于陈奏谢恩事件。并不亲赴宫门呈递。已另降谕旨将晋隆及误行接收之奏事官、分别惩处矣。满汉文武大臣等年逾六旬以外者。前经准令于趋朝入直之期。差人先递膳牌。以示体恤。至遇有自行陈奏事件、及本身谢恩等事。自仍当躬亲呈递。其年在六旬以内者。无论膳牌摺奏。俱不准差人代递。该文武大臣等、各宜凛遵训谕。嗣后傥复有率意差人代递者。奏事官著不准接收。　　

○庚寅。复设南河副总河缺。谕内阁、本年江境湖河异涨高堰一带堤工。全赖先期加筑子堰。得以保卫无虞。现在清水畅注河口。历年所积淤沙。刷涤殆尽。已复三分入运七分入黄旧制。实为南河一大转机。戴均元自上年冬闲派往工次。与铁保徐端筹议宣防。俱能悉心妥办。且驻工将近一载。现在修补高堰各工、及筹办一切疏浚事宜。正资经理。因思从前南河、原设有正副河督二员。后经裁彻。现当办理河工吃紧之时。自可仍复旧制。戴均元著授为江南河道总督。至徐端熟谙工程。练习河务。操守亦好。惟闻其于属员功过劝惩之处。未能果断。著授为副总河。伊二人惟当努力协心。集思广益。务期经理周详。工程巩固。方为不负委任。所有正副总河应支廉俸、及衙署印信有无应行酌办之处。著各该部查照旧例、奏闻办理。寻奏、副总河应支养廉银六千两。得旨、徐端在总河任内、原支养廉八千两若减至六千。恐不足资办公。著加恩赏给七千两。　　

○又谕、裘行＜闲＞奏、云南运铜委员谭明礼在途丁忧、现派员迎往接运、恐盘兑需时、请令丁忧之员、随接运之员一同到京、俟交盘清楚、再令回籍守制等语。所奏殊属非是。运解铜铅官员在途丁忧。派员接运。定例将所运铜铅交收清楚。方准回籍守制。如有亏短。接运之员、原可据实揭报。责令赔补。于公务私情。两无妨碍。今裘行＜闲＞欲令丁忧运员随船到京。交兑铜铅。是转类于夺情。非所以示体恤。所有丁忧运员谭明礼、著该署督行令接运之员、盘验结收清楚后。即饬令回籍守制。　　

○又谕、阿林保奏、请将停运闽米分别出粜拨贮一摺。湖南豫备协济闽省米石。停止拨运。所有已碾仓谷。难以久贮。著照所请、准其照常年平粜之例。酌减出粜。但平粜米石。原期有裨民食。不可任听奸商收买囤积、及胥役从中包揽渔利。本年京城设厂平粜。经朕特派部院大员及侍卫等分厂稽查。尚有囤户捏买居奇。当即严拏惩治。此次该省出粜米石较多。著护抚韩崶、选派廉能之员、实心经理。严杜囤积包揽等敝□大。俾小民均沾实惠。其粜价提存司库。俟粮价平减时、照数买补还仓。至采买谷石未经碾动各州县。即著盘明另廒封贮。俟该州县有动缺仓谷。用以抵补。以省叠派采买之烦。　　

○转吏部右侍郎藩世恩、为左侍郎。调工部右侍郎曹振镛、为吏部右侍郎。以内阁学士周兆基、为工部右侍郎。太常寺卿陈霞蔚、为内阁学士。兼礼部侍郎衔。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百六十三　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十一年。丙寅。六月。壬辰。谕内阁、倭什布方维甸会奏、酌筹停止会哨官兵一摺。据称川陕边界、前经酌留兵九百名、以三百名会哨、六百名巡缉、现在边界肃清、请将此项官兵裁彻、各归本汛操防等语。川陕边界。前此甫经安辑。恐大山老林中。不免有匪徒溷迹。是以留兵巡哨。今肃清日久。民气恬熙。据该督抚等奏称沿边新设营卡。棋布星罗。足资查缉。所有前派会哨巡缉官兵、自应即时裁彻。归伍操防。应给盐粮、一体停止。至所奏川楚陕交界地方、前于七年冬闲、经额勒登保等奏令三省提督每年十月会哨一次、总兵每年二八月会哨两次、准带兵五百名及一千名、今请一并停止、仍令固原提督、于每年十月到陕一次、巡查山内边界、查阅营伍、祇须酌带兵一百名、陕安镇总兵、则于每年二月巡查边界营汛一次、祇令带兵五十名等语。前令提镇带兵会哨。原因山内遗孽或有未靖。必须示以军威。藉资弹压。现在地方安堵。若仍令提镇定期带领多兵会哨。不特徒滋麋费。且恐山内即有匪徒潜匿。行踪诡秘。知大员领兵入山。转得藏身自固。仍于缉捕有名无实。而此千余官兵往来其闲。设约束稍疏。难保不别滋事端。自应停止会哨。仍著照所请、每年令固原提督、陕安镇总兵、酌带官兵。分赴边界巡查一次。但边界绵长。客民杂处。总在地方文武、平素留心稽察奸宄。随时搜缉。使宵小无由托迹。地方自可永靖。该督抚务当督饬所属实力奉行。其四川湖北两省边界、前议提镇带兵会哨之处。亦著一体停止。仍著该督等各就本省地方情形、酌定章程。随时饬属认真查缉。慎勿视为具文。致涉疏懈。　　

○癸巳。上幸万寿山。诣广润祠拈香。　　

○谕内阁、正白旗汉军都统博兴等奏、据三等伯孙均、以废疾不能供职、具呈开缺、并声明现在同胞兄弟无人、又无子嗣、可否将所袭伊祖孙士毅伯爵、准令同祖弟孙玉墀承袭、恳求代奏等语。孙士毅前在两广总督任内、办理安南军务、屡次腾章奏捷。戡定黎城。蒙皇考高宗纯皇帝特封公爵。彼时叠降谕旨。原令其及早彻兵。而孙士毅意在贪功。并不遵奉办理。以致迁延失事。兵溃入关。所奏情形、多有虚捏。随将公爵革去。迨后孙士毅又因在四川总督任内、办理邪匪。著有微劳。续经赏给伯爵世袭。此实皇考高宗纯皇帝逾格鸿施。伊于病中、曾札恳和珅吁请、原将承袭之长孙列入旗档。亦即取巧之一端。朕仰体皇考高宗纯皇帝如天之仁。于孙士毅种种欺饰之处、不加追究。未将孙均承袭伯爵斥革。今孙均既因病废不能当差。现在又无亲子可以承袭。乃又具呈渎请。欲将同祖弟孙玉墀袭爵。殊属冒昧。试思孙玉墀并未列入旗档。焉有以民籍之人、准其入旗承袭之理。且孙士毅在军营出力之处。业已令伊孙承袭伯爵一次。尽足偿其劳绩。现在孙均病废。此外更无例应袭爵之人。即系无福承受世及之典。所有孙士毅原给伯爵承袭之处。著裁彻。孙均并著出旗。仍归民籍。　　

○乙未。上诣大高殿行礼。　　

○还宫。　　

○丙申。上御太和殿视朝。王以下文武升转各官谢恩。　　

○幸圆明园。　　

○丁酉。谕内阁、乌尔恭阿奏恳、嗣后凡遇该管正白旗奏事带领引见。列名绵恩之次、以便学习等语所奏非是。国家爵秩。自有定制。伊班次既在绵恩之前。自应列名居首。即办理事件。并非领班之员专办。仍可商同酌定。至带领引见。系照例清语。不须繁言。又有何不能之处。若偶遇朕询及事件。绵恩在次亦可奏对。乌尔恭阿但应留心学习办事。何必欲在绵恩之次。乌尔恭阿著申饬。　　

○旌表守正捐躯直隶献县民李全女李氏。　　

○戊戌。谕内阁、本日管理茶膳房大臣苏楞额等呈递奏单一件。内有阿哥内膳房外膳房字样。殊属错谬。定制惟承应御馔之处。称为膳房。岂可率意书写。朕从前在藩邸时即称饭房。苏楞额容或不知。阿明阿在藩邸随从多年。素所深悉。乃任令该章京等如此书写。不行更正。非寻常疏忽可比。苏楞额著罚俸半年。阿明阿著罚俸一年。其拟稿之内务府护军统领兼尚茶膳正李镛、著革去护军统领、尚茶膳正。降为膳房二等侍卫。缮写之笔帖式嵩林、著革去笔帖式。作为拜唐阿。仍令在膳房行走。此系朕从宽薄罚。若加深究。罪在不赦矣。此旨另录一道。著上书房存记。俾诸皇子触目警心。永循轨度。　　

○又谕、松筠奏塔尔巴哈台换防官兵需用烧柴一项、采买维艰、请于伊犁乌噜木齐商民内、雇觅能看煤苗之人、前来该处北山产煤处所、勘明开采、又据称出差打围、巡查边界、及派往坐卡、巡查开斋各项差使之官兵等、所领马匹、闲有倒毙、即须撙节盐菜银两、买补应用、请将库贮房租项下赏借银三千两、以资口食、仍分年归款等语。塔尔巴哈台烧柴稀少。官兵采买维艰。未免有妨生计。北山既查有产煤处所。自当雇觅商民。勘定煤苗开采。以资各官兵日用之需。但该处密迩边界。采煤夫役。日集众多。不可不加之防范。著达庆等派委明干妥员。前往采煤处所严密稽查。毋任滋事。至所奏该官兵等尚须撙节盐菜银两、买补马匹。亦当量为调剂办理。著照所请、即于房租项下。准其领借银三千两。交粮饷驼马两处章京、采买布匹。换易哈萨克大羊一万只。分给额鲁特牧放。照例于经牧第三年为始。取孳分别给与出差坐卡侍卫官兵。俾赡生计。仍著于孳生羊只内、分作六年变价归款。　　

○又谕、闲散宗室永志、前因殴毙木匠。革退公爵。禁锢宗人府。皇考高宗纯皇帝因伊尚年轻。乃家人怂恿所致。施恩释放。今永志因伊亲戚领催承祥、于去年屡次恳给民船执照。极力拒绝不从。适闻承祥指永志包衣名色给与民船执照情节。即据实呈控。看来永志尚知改悔。守分遵法。著加恩赏给四等侍卫。在大门上行走。　　

○刑部奏、一等男贵宁、扎伤三等侍卫幅禄身死、审明定拟一摺。得旨、此案贵宁身系世职。甫出官学。理应束身奉法。近日朕特颁谕旨、禁止职官私去顶带在外闲游。并令各该管大臣、传集所属官员面加晓谕。俾群知儆惕。贵宁甫经该旗传到宣谕。乃毫不知戒惧。私去顶带。结队闲游。赴铺醉饮。及与幅禄口角细故相争。遂顿起杀机。用刀连扎幅禄九伤。逾时毙命。实系逞忿故杀。刑部等衙门照律拟斩监候。请旨即行正法。此等凶悍之徒。将来秋录时亦必予勾。无可矜惜。著照三法司所请、即行处斩。署正黄旗蒙古都统博兴、现系病假。著派刑部侍郎金光悌、该旗副都统传升、朋素克琳沁、带同大门侍卫安成、前往监视行刑。庆云随同游荡。并恃酒争斗。帮殴成伤。著再加枷号一个月。满日发往新疆效力赎罪。　　

○己亥。遣官祭火神庙。　　

○谕军机大臣等、贡楚克扎布奏、驱逐番帐净尽、并酌议发插野番缘由一摺。蒙古游牧地界。不能努力自守。致被番族侵占。经内地官兵。代为驱逐搬移。该蒙古王公等、复请添筑三城。设官驻兵。代为防守。实属冒昧渎恳。断不可行。贡楚克扎布向该王公等当面指驳。所见甚是。仍当传集纳罕达尔济等、剀切晓谕、以尔等不能自固藩篱。屡被番众逼处。甚至尔等界内之人。私行勾结番众。肆意滋扰。屡次仰仗天朝兵威。将番帐驱逐搬移。画清地界。实系大皇帝如天之仁。怜念尔等懦弱无能。曲加保卫。尔等具有天良。倍当感激愧奋。勉图自立。至所请在蒙古番子交界要隘地方、筑城三座、设官驻兵。常川代为防守一节。蒙古番族。皆系天朝臣仆。大皇帝一视同仁。从无区别。今若为尔等建筑城座。是欲将番族隔绝。划出界外。已属不可。况青海为西藏往来大路。达赖喇嘛等遣使年班入贡。每岁经由。尔等赴西藏熬茶。亦路所必经。番族见蒙古边界既筑城驻守。又复经行其地。亦必以为踰越界限。从此抢夺肇衅。迄无已时。尚复成何事体。且尔等为天朝藩服。屏障边界。假如天朝有需用尔等兵力之处。尚当凛遵徵调。今尔等在游牧安居乐业。又无别项差使。仅仅自守。岂复力有不逮。竟欲天朝派委多兵。为尔等常川防守。有是理乎。试思内地营汛兵丁。各有防守责任。若以本处巡防各兵为不足恃。转烦他处兵力代为巡防。可乎不可。此后尔等惟当努力自强。捍御外侮。保守身家。并设立边卡。严行管束属下各蒙古。勿令与番族勾结抢劫。不得妄行渎请。致干驳斥。至番众驱逐搬移。尚知畏法。既据称青海所属、有尚那克空地一处。向系官荒。在蒙古界外。自当踏勘明确。奏请赏给游牧。俾资安插。并当谕知番目等恪守边圉。安静住牧。嗣后傥再有越界侵占之事。天朝必派调官兵。重加惩办。如此明白宣示。庶蒙古自知保护。番族不复滋扰。边境永臻宁谧。仍将尚那克形势大小、有无关碍蒙古游牧之处。详细绘图贴说具奏。将此谕令知之。　　

○旌表守正捐躯四川平武县民任万贵妻向氏。河南确山县民程文义妹程氏。　　

○庚子。上幸静明园。诣龙神庙拈香。
  </div>
  <div class="pagination">
   <a href="清实录嘉庆朝实录_page215.html">
    上一页
   </a>
   <span>
    ...
   </span>
   <a href="清实录嘉庆朝实录_page211.html">
    211
   </a>
   <a href="清实录嘉庆朝实录_page212.html">
    212
   </a>
   <a href="清实录嘉庆朝实录_page213.html">
    213
   </a>
   <a href="清实录嘉庆朝实录_page214.html">
    214
   </a>
   <a href="清实录嘉庆朝实录_page215.html">
    215
   </a>
   <span class="current-page">
    216
   </span>
   <a href="清实录嘉庆朝实录_page217.html">
    217
   </a>
   <a href="清实录嘉庆朝实录_page218.html">
    218
   </a>
   <a href="清实录嘉庆朝实录_page219.html">
    219
   </a>
   <a href="清实录嘉庆朝实录_page220.html">
    220
   </a>
   <a href="清实录嘉庆朝实录_page221.html">
    221
   </a>
   <span>
    ...
   </span>
   <a href="清实录嘉庆朝实录_page217.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
