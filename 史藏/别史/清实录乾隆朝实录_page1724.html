<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1724 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1724 页/共 1860 页</h1>
    <div class="content">○辛未。世宗宪皇帝忌辰。遣官祭泰陵。　　

○上诣安佑宫行礼。　　

○谕军机大臣等、据梁肯堂奏、查勘东路天津等处被水情形一摺。内称宝坻、天津被淹村庄地亩。计有八九分。其武清、宁河、不过六七分。确查轻重等差。照例给赈。其盐山、庆云、高阳、保定、阜城、清河等州县。或因河流泛溢。或因减水汇归。田禾不无损伤。再当分路覆查。确定被淹分数等语。东路天津等被水地方。业经该督查明极次贫民。分路赈恤。其续报之盐山庆云等州县。因七月间阴雨连绵。田禾或致淹浸。小民生计。恐不免拮据。该督等现在分路覆勘。务须实力确查。如有成灾处所即酌量轻重情形。奏请赈恤。朕轸念民艰。无时或释。该督等总须仰体朕意。宁滥毋遗。不可稍存讳饰。以致闾阎或有向隅。至固安县。因雨水过多。兼以冰雹。田禾间有被损。并著该督饬令所属。查明实在情形。妥为办理。今年秋禾统计究有几成。速奏来。银米有不敷不妨奏请。将此谕令知之。　　

○又谕、据孙士毅奏查勘湖河水势。并山盱五坝石工。及清口情形一摺。所办好。已于摺内批示矣。本年秋汛。洪湖水长。将束清御黄两坝。全行拆展。湖水畅出清口。高于黄水尺余。冲刷泥沙。会黄东注。其外河各厅工程。因湖河之水。同时汇注。酌拆智字一坝由高宝诸湖入运注江。是湖河等处洩水情形。事机极顺。览奏深为慰藉。山盱等处石工。虽经风浪涌击。间有掣卸。今已抢镶稳固。下河一带。想可无虞。至宿州灵璧萧砀等处积水。系属毛城铺及天然峰山等闸、减洩之水。会归下注。本非黄水漫溢。即王平庄缺口。及睢河民埝漫缺之处。亦非黄河冲决堤工可比。现在设法疏消施工补筑。想尚易于办理。惟念及该处被水较重。节经降旨赏给口粮。拨银赈恤。但恐淹浸地亩。未能即时涸出。有误春耕。于闾阎生计。殊有关系。著传谕孙士毅、即将积水曾否全消。涸出地亩。能否赶种秋麦之处。即行查明具奏。至被水地方。秋收自属歉薄。究竟本年约收分数。尚有几分。并著详查据实覆奏。以慰廑念。　　

○壬申。谕、向来各省选拔贡生。赴京朝考。因省分远近不一。分作三次考试。此次各省选拔贡生。俱已陆续到齐。著在贡院内并作一场考试。嗣后拔贡朝考。统俟各该生等齐集京师后。礼部即行奏请。定期在贡院考试。不必分作三次。至朝考取入一二等者。向派王大臣挑选。其入选者、带领引见以小京官分部学习。及以知县教职等官录用。较之进士归班。举人截取铨选者更速是拔贡一途。尤为士子捷径。必须秉公考核以杜。躁进而整士风但各省学政考拔时。拘于成例。按照府厅州县应拔定数考取。往往有一学中、并无真才可膺是选。而滥行充数。并有于乡绅子弟中遴拔者。是各学政已不免有瞻顾徇情之处。而到京朝考后。若仍令王大臣挑选。安知不又互相请托。殊非核实遴才之道。所有王大臣挑选之例。著即行停止。此次拔贡朝考取入一二等者。著于正大光明殿覆试。再行钦派大臣秉公阅卷。取定后。按照等第名次。带领引见。候朕分别录用。其朝考及覆试题目。届期钦定。以昭慎重。著为令。　　

○又谕曰、裘行简向在军机处行走。由内阁侍读、补放知府。今以亲老呈请改补京职。各省官员往往有父母年已衰老。不肯据实陈请。意图恋栈。裘行简呈明情愿内用。甚属可嘉。著加恩仍留知府顶带。以员外郎即行补用。　　

○谕军机大臣等、据韩鑅奏。王平庄民堰。滨临黄河。因溜势坐湾漫缺。现在设法取土盘筑裹头。会同孙士毅等、赶紧催料。昼夜堵截。以期及早断流。其峰山闸业已堵闭。天然闸亦经收窄等语。宿州灵璧各地方。因王平庄民堰漫缺。由毛城铺等处减洩下注。积水久未消退。节经降旨。饬令赶紧堵筑。设法疏导。今毛城铺滚坝过水。日见消减。王平庄嫩滩。亦渐涸出。而民堰缺口曾否堵截。下注之水。是否断流。未据韩鑅等奏及。殊切廑怀。该处堤堰。虽系民修之工。但下游各处积水皆由王平庄民堰漫出。必须及早堵截。被淹地亩。方能渐次涸出赶种秋麦。著传谕韩鑅等会同孙士毅、催集物料。上紧补筑。仍即将王平庄缺口堵筑几成之处。迅速覆奏。　　

○又谕曰、孙士毅奏、自入江境以后。接据上下两江民人具控呈词。关涉官吏之案。纷纷不一择其中情节较重之件。俟由工所回至清江浦。亲提究办。其余批饬两司提省确讯等语。所奏甚是。江省吏治废弛。已非一日。地方官相率效尤。一任书吏等舞弊营私。毫无顾忌。必不止高邮句容两案。今孙士毅甫经到江。而民人具诉者纷纷。且有已结旧案。事隔多年。复经翻控者。不可不彻底认真审办。以肃吏治而整官方。孙士毅办事老练结实。受朕委任重恩务须不避嫌怨。秉公逐案确查并严饬两司。亲提研鞫。如不肖官吏。有似高邮句容之冒徵侵蚀。作奸犯科等事。立即据实参奏严办。不可稍存徇隐姑息。有负任使将此传谕知之。　　

○癸酉。谕曰、郭世勋奏、雷琼道府等禀称、参将钱邦彦、带领外委张中秀、出洋巡查。遇见盗船。即施放枪炮。打伤盗匪盗船退遁。该参将乘势追拏。冲礁撞破船头。盗匪回帆抗拒。将钱邦彦杀害。并伤毙兵丁舵水人等。外委张中秀赶上救护。兵丁亦各受伤等语。钱邦彦带兵出洋巡缉。陡遇盗船。即放枪炮。打伤盗匪。复乘势追拏。尚为奋勇。乃因遇礁碰损船只。不能行驶。被盗拒伤身死。殊堪悯恻。钱邦彦著照阵亡例议恤。其余伤毙兵丁等。并著郭世勋查明。照例分别恤赏。该部知道。　　

○谕军机大臣曰、郭世勋奏、据雷琼道俞廷垣等禀称、本年六月该镇总兵陆廷桂、率同参将钱邦彦、出洋巡查。该镇由东开驶。钱邦彦带领外委张中秀、由西开驶。巡至崖州老虎头外洋。见有盗船四只。钱邦彦与张中秀先后往捕。施放枪炮。打伤盗匪。盗船退遁。钱邦彦乘势追拏。冲礁撞破船头。盗匪回帆抗拒。将钱邦彦杀害。并伤毙兵丁舵水人等。张中秀赶上救护。兵丁亦各受伤。随一面咨会署提督苍保、一面饬委署臬司韩崶、驰往督缉。并据苍保奏称、接到郭世勋知会。即兼程前往查拏各等语。参将钱邦彦、及兵丁舵水人等。已降旨分别赏恤矣。雷琼一带海面。向有盗匪出没。经福康安严饬沿海文武官兵。两次捕获巨盗林亚五等。审明正法。稍示创惩。今崖州洋面。尚有盗船出没。参将钱邦彦、奋勇追拏。因遇礁石。撞破船头。不能行驶。盗匪等竟取乘机回帆抗拒。将钱邦彦杀害。实属逞凶藐法。愍不畏死。似此拒捕伤官巨匪。不可不上紧搜捕。按名拏获严办。以惩凶暴而靖海疆。但海洋盗匪。敢于如此肆行无忌。杀害参将大员。未必不因福康安赴京后。郭世勋等不能认真整饬。而沿海文武员弁。及水师官兵等。俱各心存懈弛。以致盗匪出洋肆劫。行凶拒捕。郭世勋等实难辞咎。此时署提督苍保、总兵陆廷桂、署臬司韩崶、俱已驰赴该处。分头督缉。著郭世勋严饬该署司、督率雷琼道府等。迅速查拏。多方堵截。并著各提镇督率水师员弁。带领兵丁出洋搜捕。若能按名擒获。该抚及提镇等。尚可将功抵过如盗匪逃散匿迹。不能全数搜拏。惟郭世勋等是问。恐不能当此重咎也。至粤东洋面。与闽省毗连。盗匪闻拏紧急。或潜逃闽省岛屿藏匿。或登岸窜逸。均未可定。著伍拉纳、即酌派水师将弁出洋。分头巡缉。帮同截拏。并密饬各海口员弁。留心侦缉。如有盗匪进口。立即盘获。毋得稍有疎漏。再福康安接奉此旨。知崖州地方有盗匪拒捕伤官重案。自必急于回粤。严饬督拏。更为得力。但现在带领阮光平同行。若遽先行驰回。恐该藩心疑粤省有何要事。转为不便。著传谕福康安。此时且不必稍露形迹。仍与该藩按程行走。俟至湖北分路后。该督即速遄行。赶回粤东。如盗匪尚未全获。务须督饬严拏。尽法处治。毋使一名漏网。再附报寄去奶饼一匣。著福康安、即交阮光平祇领。以备途间食用。并告知该藩不必具表谢恩。以示优眷。　　

○旌表守正捐躯直隶无极县民苌清女苌氏。　　

○甲戌。谕、编修周厚辕、前因大考休致。来京祝嘏。进献诗册。复令出题考试。所作诗句。文理尚顺。且该员因缮写越幅。列入四等休致。并非文理荒疎。尚可加恩录用。周厚辕著仍以编修用。　　

○谕、据乌雅尔达奏称、发往黑龙江为奴人犯王三槐、杀死伊家主纳尔新保一家五口。并砍伤五口脱逃等语。王三槐、系谋杀人未死。入于缓决减等发遣之犯。今胆敢杀死。伊家主一家数口。殊堪痛恨。著交乌雅尔达严缉务获。从重治罪外。但从前屡经降旨。以此等遣犯内。如有凶顽不听使令者。伊家主不妨即时杖毙。或有不能管束者。令即报官另行办理。设使分给人犯之家长等。果能管束得宜。抚养有恩。伊等亦人也。断不忍杀伤该家主一家数口。此皆因各人犯之家主等惟知役使鞭挞。并不给与衣食。又不留心防范。以致伊等忿激。杀伤家主。著交东三省将军等。通行明白晓谕。令分给人犯之家长等。务须严加约束。如有性甚凶顽。不能管束者。即行禀知上司另行办理。纵致杖毙。亦无不可。仍令该家主等、务须给与衣食。毋得暴虐役使。以致复为似此杀伤一家数口之事再此等人犯家主或恩养。或暴虐。将军副都统等。稽查未周。以致酿成命案。尚属可原至伊等杀人脱逃。一经禀报。严行缉拏全在各该将军副都统等、认真督捕。且甫经脱逃之犯。岂能即时出境远扬。该将军副都统等。如果一闻禀报。即迅速派委妥干员役。各赴幽僻要隘堵截缉拏。断不致兔脱远扬。即或出境。邻境将军副都统等。如能认真缉拏。亦断无不获之理。著再行饬谕东三省将军副都统等。嗣后如有似此脱逃人犯。务须迅速派委妥干员役。严行缉拏。仍通行明白晓谕各人犯家长等。务须严加管束。量予衣食。不得妄行挞辱以致忿恨莫释。酿成伤毙人命之案。　　

○乙亥。谕军机大臣曰福崧奏、分拨江南安插安南夷人。先经书麟酌派江宁三十三名苏州十九名。安徽十八名。现在酌给养赡悉心筹办等语。所办非是。此等安插夷人。自应于总督巡抚驻劄地方或有入官田亩可以拨给耕种俾得永谋乐利之所归并一处安插以便就近约束。况人数无多。何必分派三处徒滋筹办之烦。即该夷人所需口粮在养廉内动支捐发祇可暂时赒给。亦非经久之法。该抚既称苏州现有入官田亩。可以酌量拨令耕种。自当妥协商办。孙士毅在四川总督任内。所办安南夷人到川、分别入伍耕种一事。经理甚为周妥。是以降旨令福崧、琅玕、仿照办理所有江南安插夷人事宜。竟交与孙士毅酌筹妥办。不必分作三处安插。务使该夷人等挑补名粮者。得以入伍学习。而老幼羸弱。亦使之各有恒产。方为妥善。岂孙士毅在川省能措置得宜而于江南转不能斟酌尽善耶。将此传谕孙士毅、并福崧知之。　　

○又谕、据周樽奏雨水田禾情形一摺。内称凤阳邻近各属。虽间有低洼地亩。积水随长随消。于收成并无妨碍。其余各属。雨水均能调匀。早稻业经刈获。晚禾亦已结实。不特庐州安庆二府。年谷顺成。即凤属高阜处所亦皆丰稔等语而于通省收成。究有几分之处未经叙及又据开报粮价单内。朕详加披阅各府州县。俱较上月稍减。即泗州被有水灾之处。亦比前有减无增。惟凤阳府属。注有稍增字样。可见该省雨水较多。而泗州因淮河涨发。以致田亩间有被淹。收成尚不至于歉薄。现在田禾将次登场。著传谕朱圭、即行查明安省秋收分数。牵算究有几成之处。据实覆奏。以慰廑注。　　

○又谕曰、朱圭奏、直隶宣化府同知汤垣、采买宝直局铅觔。在安徽和州地方陡遇暴风。将一号铅船沉溺。当经该州会同营弁运员。雇募水摸打捞。已经全获等语。向来各省采买铜铅等船。及滇黔等省运京铜铅。中途沉溺打捞无获。或不能如数全获者。俱令各运员等分别著赔。将地方官议处。原以杜偷漏而示惩儆。但打捞不力。致铜铅损失。既定有罚赔议处之例。则认真捞获。并无缺少者。亦当量予甄叙。俾该员等知所激励。上紧打捞。以期沉溺铜铅。不致终于无获立法较为平允。嗣后遇有铜铅锡觔等船。在途沉溺。该员果能实力设法、全数捞获者。著该督抚查明咨部议叙。以示奖励。所有此次全获沉失铅觔之员即著照此办理。　　

○谕曰、周樽奏、据颍州府知府李基禀称、访得亳州有杨姓殴伤伊父身死。凶犯脱逃一事当即密札饬查。并亲赴查办旋据署知州宋思楷禀报、查得前任知州裴振任内。有村民杨洪用斧砍伤伊妻魏氏。伊父杨士美拉救。误伤脑后致死。杨洪即行脱逃。经裴振亲诣验讯。差缉未获。未经详报。该府即抵州检验。杨士美脑后。果有铁器伤痕。并讯取该犯亲属确供。据实揭报。请将知州裴振革职。勒限协缉。知府李基、一并革职等语。蔑伦重犯。自应迅速查拏。据实呈报。以期及早弋获。速正刑诛。乃该知州于杨洪误伤伊父身死脱逃一案匿不通详。一任凶犯远扬。日久未获。殊出情理之外。仅拟革职协缉。不足蔽辜。裴振著革职拏问。仍勒限令其派人留心购缉。俟获犯定案时。再行究拟。知府李基、既有访闻。并不立时查办。亦属疎玩。但此案究系该府禀揭。核其情罪。与匿不详报之知州。尚属有间。李基著革职、仍行送部引见。其在逃之凶犯杨洪。务即饬属严拏。并著邻近各省。一体躧缉务获。毋致久稽显戮。　　

○丙子。谕曰、琅玕前已有旨降为头等侍卫。前往哈密办事。所有该部议请革去职衔。发往伊犁效力赎罪之处。著加恩宽免。仍令即往哈密办事。　　

○丁丑。谕军机大臣等。前因通惠河年久淤垫。令金简会同苏凌阿、刘秉恬、勘估。派员挑浚。已于二月内挑竣。按闸放水。其通州外河石坝前、为军船起卸之处。因来源微弱。将上游之温榆河。一并挑挖。以资浮送。本年转运漕粮。较为迅速。全漕业经完竣。但恐经夏令之后。积潦停淤。河底又致高垫。著传谕苏凌阿等、督饬汛员。不时查看。遇有淤沙横亘。即加疏浚。方于转运漕粮。永远有益。并著该侍郎等、即将新挑河道。现在是否深通。可资经久之处。查明据实覆奏。　　

○又谕、据永保奏、哈萨克汗斡里素勒坦之弟、多索里素勒坦、前赴伊犁。恳将带来灰鼠等物。贸易绸缎布匹之处。拟驳等语。朕虽因办理妥善。赏给荷包。但所办尚未周密。伊犁商贩甚多。即当面议驳。仍恐不肖之徒。将私带货物。潜行贸易。究与未驳何异。且安集延回人等。永保即照所恳、令其内地行走。尤属错谬。阿克苏等处。并有回人集场。伊等夹带俄罗斯货物。于途中私自偷卖。永保何以未见及此。著传谕毓奇等、此项人等前至阿克苏地方。务须严密查察。毋许私行贸易。寻毓奇等奏、俄罗斯所产物件。禁止不准入卡。大黄等物。不准出境。臣等谨将此旨通行晓谕。除严饬各卡站外。并将乌什阿克苏之阿奇木伯克迈默特阿布都拉、托克托呢咱尔等。面加详谕。如有前来伊犁阿克苏二处贸易回人。俱给以乌鲁木齐吐鲁番喀喇沙尔库车等路引。于各处验照搜查。不至稍有疎漏。报闻。　　

○是月。钦差户部侍郎韩鑅、江南河道总督兰第锡等覆奏、上游黄水泛溢。实系毛城铺滚坝。及天然闸等处。分洩下注。并非大堤漫溢之水。自七月二十二日。补筑工完后。水势归槽。仍循滚坝下注。照常分洩。得旨、虔慎为之可也。　　

○河东河道总督李奉翰奏、时逾白露。黄沁两河。安流顺轨。皆赖河神默佑。保护平宁。得旨、应虔诚祭谢。又批、以手加额。欣慰览之。　　

○湖南学政张姚成奏考试情形。得旨为之以实。持之以久可也。　　

○山东巡抚觉罗长麟奏、临清州属姜家庄民埝。漫水三十六丈。已于八月初二日。堵闭断流。东昌府聊城县境运河。水势多与闸背相平。先将县南之荆门等闸。酌量闭板。俾上游之水。均由张秋东岸之五空桥、平水三闸等处。分洩入大清河归海。并将荆门闸迤北之龙湾魏湾滚水坝。及减水各闸启放。中秋前后。积水均可全消。赶种秋麦无误。得旨、所办好。勉为之。今若何。速奏来。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百六十一


大清高宗法天隆运至诚先觉体元立极敷文奋武孝慈神圣纯皇帝实录卷之一千三百六十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十五年。庚戌。九月。戊寅朔。谕军机大臣曰、福崧等奏、查勘泗州等处被水情形。摺内称分路履勘成灾轻重不等高阜地方。收成俱好尚非急需抚恤。惟实在被水村庄。秋禾无获。仰恳一体酌量给赈。统俟查明户口。核实题报等语。泗州等处。积水淹浸久未消退。低洼地方秋禾多被淹损。自应一体给赈。以资贫民口食。著该督抚等即速详查户口、题报给赈。毋使一夫失所。以示朕轸念灾黎至意。　　

○己卯。上御勤政殿听政。　　

○谕、昨阅考试满洲繙译生员取中试卷内。清字讹错、繙译平常者甚多。其落卷内舛错尤甚者。更复不少此等士子。俱系初学之人汉题较难。繙译平常尚可。乃清字竟至讹错不无情弊不成体统主考大臣等。并未详细选择。惟拘定额取中殊属疎忽非是巴延三、庆桂著交部议处。将此次试卷内字画讹错者。俱著开除外其余著于本月十一日再令入场考试。其主考大臣等、届期另行奏派。所有应办事宜。著交该衙门照例办理考试之日。即著此次派出搜检拔贡之王大臣侍卫等搜检。其蒙古繙译。尚属较可即著照取中试卷出榜。　　

○军机大臣等议覆。浙江提督陈杰奏请、浙江通省所有提镇标及各协营千把外委、额外外委、缺出。皆送总督验放但总督驻劄闽省。道路遥远。此等微员往返维艰。请嗣后各该营遇有千把外委额外外委缺出。除将总督驻劄本省各营。照旧办理外其隔省较远各标营就近令该提及该镇自行考拔。或遇该督查阅营伍之时再将该提镇新行拔补之千把外委。逐加考核优劣倘有冒滥。分别参究应如所请。从之。　　

○以户科给事中萨哈尔济为内阁学士兼礼部侍郎。以服阕内阁学士尹壮图、为原官　　

○庚辰。谕曰、福长安等奏、考试选拔礼部既经奏明照乡会试办理。乃所派司员。询以一切章程不能分晰登答。填写卷面履历。多有错误等语。拔贡一途。为士子进身捷径。前已降旨归并一场考试。并停止挑选。严加覆试。原以杜幸进而昭慎重。礼部自应认真妥办。其一切场中事宜。亦应照乡会试之例。详慎办理。乃似此疎忽舛漏。咎实难辞。除询明顺天府、原系礼部承办免其议处外。所有礼部堂司各官著交部分别议处。并著即行另派妥练司官四员。赶入贡院接办。毋致再有贻误　　

○谕军机大臣曰、郭世勋奏接准暹罗国王郑华咨称、乾隆三十一年被乌肚构兵围城国君被陷其父郑昭得复旧基。十仅五六该国旧有之丹荖氏麻叨、涂怀三城。现被占据恳请谕令乌肚割回三城等情。阅其情词。系属非礼妄求。拟作已意。未敢具奏。将表文驳回应否如此。请旨遵办等语。并钞录表文咨文及所拟檄稿进呈。所奏尚是。自应如此办理、但所拟照会。尚有未尽周到之处。朕思暹罗所称之花肚番。即系缅甸。从前缅甸与暹罗诏氏构兵时。尚系已故缅首懵驳。并非现在国王孟陨之事。即丹荖氏等三城。亦系诏氏在国时被缅甸侵占。本非郑氏国土。相安年久。自应各守疆界。现在缅甸已经易世暹罗又系异姓继立。更不当将诏氏失去疆土向其争论。况彼此皆无凭据。未便以无根之言遽索土地天朝抚驭万国一视同仁。毫无歧视缅甸固属新封。而暹罗亦系郑昭得国后、郑华嗣。掌国事。始加封爵该国王等、惟当钦遵前谕。释嫌修好。共沐宠荣。岂得以此等非分干求妄行琐渎。若因暹罗恳谕。缅甸返其侵地。即允所请。设缅甸以暹罗越疆构衅亦索城池。复来申诉。两国纷争。伊于何底耶或系因福康安来京。郭世勋初署督篆。该国以此事先为尝试。亦未可定该抚接准咨文。即应作为已意。一面行文驳回。一面驰奏方于事理妥协。今俟此摺发回始行檄谕。往返耽延未免多需时日。该国使臣在粤。见日久未发回文。自必料及奏闻候旨。而檄内又称未经据情代奏。恐非取信属国之道。朕已命军机大臣代拟檄谕。祇可云两广总督福康安现在来京陛见郭世勋系署理总督。接阅该国咨文札商福康安意见相同。始行联衔照会不敢上渎天听若该国王必欲恳请转奏封疆大吏。从不敢壅于上闻。但恐该国非礼妄干之咎。致干诘责。断不能仰邀恩准也。如此剀切晓谕庶。足以服该国王之心而措词严正亦得抚驭外夷之体。该抚接奉照会文稿即当联衔照缮发往。如续得暹罗来咨即行迅速驰奏。　　

○又谕阿拉善王旺沁班巴尔福晋格格、系朕孙女。今在京溘逝。其灵榇现须由内地回伊游牧。恐道路辽远。所有人夫等项。雇觅维艰。不无拮据。著传谕沿途各督抚于灵榇经过时。一切人夫。酌量官为雇备。前抵游牧。毋令途次迟滞。以示体恤。　　

○壬午。谕步军统领衙门奏、据山东滨州武生薛朴元控称、杜宜丰等、在本州诬伊与堂兄薛对元等率众抢劫粮铺什物。及经差拏后。又贿买差役赵同善等、捏称薛。对元等殴差夺犯希图倾陷。以致伊兄问拟绞候。但伊兄曾于去年十二月二十七日自家起身。于正月到京会试。本州何以捏称正月二十日在籍殴差实属冤抑。随调取薛对元到京居住齐鲁会馆帐簿查阅。并严讯看馆之人。称薛对元实系本年正月十五日到馆。则二十日在本省犯事地方官显有诬捏情弊等语。夺犯殴差恶习最为可恶。即在无知乡愚亦应从重究办以儆刁风。前据长麟审拟薛对元率领族人。薛宗孟等、赴杜宜丰家。捽毁器物经杜宜丰呈控该州差拘薛宗孟等到案薛对元遂商谋夺犯。纠集多人喊令殴差。朕以为该犯身列贤书藐法逞凶情罪更重。是以令刑部归入本年秋审情实案内办理。今阅所控情节。薛对元已于正月十五日到京。居住会馆。与查出帐簿月日相符。并询之籍隶山东京官亦佥称正月二十内见过薛对元。夫滨州距京千里。即驰驿亦不能于二十日在本籍地方纠人抢犯。且薛对元既于二十日滋事。何以十四日地方官弁豫先赴该犯家中围捕。岂有滋事在后而拏犯转在前之理即秋审过堂。臬司何以将薛对元捏报患病并不解院再查长麟审办此案。内有薛朴元供词今据薛朴元供称。彼时并未到案质讯焉有供词此语是否确实该省现有原卷可查如果薛朴元到案必有亲供画押无难即时查对明白若无薛朴元亲押即系捏造此种疑窦不一而足。似此关系人命出入重事外省问刑衙门。如此任意周内殊出情理之外不可不根讯确实。以成信谳。但此案各犯证人数众多未便提解来京审办。胡季堂前经派令赴东审讯平度州民人罗有良一案。并不以长麟曾任刑部司员。系伊保举。稍存瞻徇。而穆精阿熟谙刑名。素日不肯随声附和。想不致有依违袒庇之事。但胡季堂穆精阿俱系刑部堂官长麟亦系刑部出身。因思和琳、历任巡漕。于一切运务河工。俱能实心经理。甚为熟谙。明年巡视东漕事务。即仍派伊前往。以资驾轻就熟。现在收束湖水。察看河道闸坝等事。均关紧要。本欲令伊即赴东省所有薛对元一案。即著和琳、会同胡季堂穆精阿秉公确讯均著于明日驰驿前往不必再行请训其随带司员亦著一并驰驿抵东后、务当提集犯证卷宗。将指出各情节逐一查对严鞫。务得实情。不可稍涉徇庇。有负委任。原告薛朴元。即交胡季堂等带往。所有步军统领衙门原摺。及薛朴元原呈供词。亦著一并发往备质。　　

○以翰林院侍读曹城充日讲起居注官。左赞善裴谦、署日讲起居注官。　　

○癸未。谕向来令各省督抚保举堪胜知府原以才具资格。可以胜方面之任者。方准登之荐剡。岂可逾格保举。以启越等躁进之渐。前浦霖将耒阳县知县成明保举知府。吏部议驳。经朕准令送部引见。但思该省直隶州知州同知内岂无守洁才优。堪膺是选者乃率以知县越级保荐。殊属非是。昨经吏部带领引见已令军机大臣存记遇有知府遗缺。将该员升用矣嗣后各省督抚保举知府务当于直隶州知州同知内择其才具优长操守廉洁者。秉公保奏。不得以知县等官。滥膺荐牍即知县中如果有勤干廉明。实堪胜任郡守者。亦不妨奏明。令其由丞倅渐次升擢。循序以进。若以知县骤保知府。不但失之过优。实启奔竞躐等之渐。浦霖著饬行。将此通谕知之。　　

○谕军机大臣等、前因黎维祁失国内投。念其祖宗世守藩封。职贡百有余年不忍致令废绝。是以降旨加恩令其来京编入汉军世袭佐领今黎维祁到京供职后。颇属谨慎守法。因念伊妻未曾随同进关。令于随从女子中。挑择一二人以为侧室。而黎维祁以跟随属下人等。妻孥俱已散失。伊不忍一人独有家室。并称亲弟黎维祇。亲妹三人及妻妾家眷等。相别已经二载。存亡未卜。朝夕系念魂梦难安。不肯遽置媵妾黎维祁本属懵懂之人。此事却不以安乐而忘患难其心可嘉其情翻属可悯从前黎＜亻冋＞进关时曾称黎维祇纠集多人力图恢复该国人心未去群思推奉黎维祇与阮氏为难。嗣将黎＜亻冋＞解京询问复称国母尚在伊所。若在此淹留有负故主托妻寄子之重且称宁死不易衣冠。是该国反侧之徒。皆以黎维祁妻弟眷属尚在该国境内辄思藉以为名纠众滋扰与阮光平转多未便不若令阮光平将黎维祁之妻妾弟妹一并派人送出既全黎氏骨月又免该国后患岂不一举两得著福康安告知阮光平以黎维祁弃印潜逃失国虽由自取。大皇帝俯念黎氏旧隶藩封。恪共臣服。是以加恩将黎维祁送京。编入汉军。世为佐领今伊眷属尚留滞安南。不免有流离琐尾之嗟。且黎＜亻冋＞等、曾以黎维祇为名。号召多人希图滋扰。今黎＜亻冋＞等虽已解京监禁。而尔国心怀叵测之人。如黎＜亻冋＞者。想亦未能尽去。即黎维祁之妻。究属从前该国主母人心思旧。亦恐有奉之生衅者。于尔国终非万全之策此次国王进京祝嘏。备荷殊施。大皇帝之于国王不啻家人父子。恩义兼隆因为国王代计其已故者不必论。若将黎维祁妻妾弟妹。及一切亲属人等送出。如黎氏旧臣。在安南尚有自作不靖。为国王素所疑忌者。亦可乘此送出俟到镇南关后。即交广西巡抚。派员送京在黎维祁不但室家团聚亦使永绝系恋故邦之念。而尔国反侧之辈。更无从藉以滋事实为两得之道。再暹罗郑华。以诏氏所失之土恳求天朝谕令缅甸割还。大皇帝以暹罗所失三城系诏氏在国时。被缅甸侵占。本非郑氏国土。相安年久。自应各守疆界。况缅甸已经易世。暹罗又系异姓继立。更不当将诏氏失去疆土。向其争论若再以此非礼干求。必当加之严谴也。如此详悉告知。并著附报发去蜜饯菓乾一匣。赏给阮光平。以备途次食用不必具表谢恩。以示优眷　　

○乌噜木齐都统尚安奏、本年七月初六日夜间。山水骤涨山沟东南。所立满营水磨及磨旁房屋被冲坍塌存贮麦面沉溺当饬知州庆衍借支兵丁一月口粮仍于兵丁每月应领面石内作为一年扣还并于库贮马价内、动银一千八百两交各该协领将冲坍水磨。速行修理、以来年官铺滋生银两补还归款报闻　　

○又奏从前昌吉县南山金厂产金较少经臣奏明移于北山试采。自募夫立厂以来每月产金数目较南山稍多。但该处与从前封闭古城瑚图斯山毗连。恐夫役越境偷采。难以巡查请将北山金厂封闭。新募夫役。全行彻去。以靖地方得旨允行。　　

○甲申。谕据额勒春奏古州同知董梁、郎岱同知林荔、二员。堪胜知府之任与督臣札商。意见相同会同富纲具奏等语前令各省督抚保举堪胜知府之员。原欲督抚等各举所知登之荐剡。不必会同商酌譬如令六部保举司员。各堂官等自当会同保送。若有旨令九卿各举一人。即应专摺自行具奏不相关会外省巡抚。与总督不同省会者。与此无异今额勒春于本省保举知府之事。札商总督。始行具奏。殊属拘泥其余各省巡抚保举知府有与总督、会商者均属非是。嗣后除各该省保题属员。仍旧照例会衔外其特旨令各省保举人员。如督抚驻劄隔省俱著自行密保。毋庸会衔具奏。　　

○又谕曰、保宁奏、卓克采凶番安布穆等。图财害命将投宿民人方志俸。砍殴身死。张国漋、余现明亦皆受伤经该土司耶噶尔布木拏获凶手禀报。审明正法。该土司头目人等。虽有约束不严之咎。姑念其一闻喊救。即亲往查办。应从宽免议等语。土司聂噶尔布木。于所属番人、逞凶谋命。即行亲往查拏。将安布穆等拏获伏法。正凶不致漏网。尚属奋勉。不但应宽其失察之罪。并当加以赏赉。著保宁即传旨赏缎二匹。以示奖励。　　

○谕军机大臣曰、梁肯堂奏、据天津县知县李符清、在北关店内、盘获假冒理藩院主事杨超铮名字之崔三。现饬藩臬两司。速提该犯来省。督同严审定拟等语。崔三冒充职官。胆敢在天津县署递送字帖。称有公事议约。计图诓骗情甚狡谲。该县李符清、亲往店内。面加盘诘。究出假冒情节尚属留心。著该督将李符清记名以示奖励其崔三一犯。踪迹诡秘。恐捏称假官骗钱。不止一次。亦必有夥同诈冒之人。且官员名字甚多。何以独冒理藩院主事杨超铮之名。其中恐尚有别情。该督即将该犯严行审究。务得实情速行定拟具奏。　　

○又谕、步军统领衙门奏、据江南民人汤乾学呈称、南北两河自四十三年以来。浸缺口岸八九次上费国帑。总由不遵古法所致。而河员疎防性成。反以黄河有事为利。开列江南河工十病。河南河工三病。赴京呈明等语。南北两岸工程。近年以来黄流顺轨。频庆安澜上年毛城铺缺口。亦立时堵闭。而本年天然峰山等闸因减洩黄水下注。低洼地亩间被淹漫尚非河水中决。但自四十三年以后。黄河屡次漫口。其中或有办理不善之处。而所称捆埽种柳等款。非尽无因。即遇有汛员缺出。并不秉公拔补工次秸料不足河厅包揽草率各条如果属实。与河工殊有关系。自应详查究办以杜弊端而重河务。著将步军统领衙门原摺。及该犯原呈内所陈十三款。交与韩鑅孙士毅会同兰第锡、李奉翰穆和蔺、按照款内所指情形。逐一分晰查明。如有可以采取之处。务须详悉妥议。据实具奏不可稍存回护。如此时韩鑅因节近霜降。该处工程平稳。业经起程回京。于途次接奉此旨。亦即转回江南会同孙士毅等悉心详核。俟将各款妥议后。再行来京复命亦不为迟。将此各谕令知之。寻韩鑅、孙士毅、兰第锡覆奏。汤乾学所指河工十病查高堰山盱石工偶为风浪所击。间有数段掣卸。与桩木无涉。毛城铺外滩已做成二百六十五丈。现存口门二十丈。水势畅注正河。徐城志桩、连旧存长水九尺五寸下游峰山闸前已全行堵闭。天然闸大加收束即日亦可堵闭唐家湾引河业经停淤洪泽湖。水渐已消落毛城铺滚坝之水。日见减退洪雎河、两岸民埝次第补还。被淹田亩涸出无碍耕种得旨、览奏俱悉　　

○乙酉。谕军机大臣曰、额勒春奏报七月分雨水粮价情形一摺。内称田间稻谷。早者已陆续收割。晚者亦结实齐全。指日新粮入市。粮价自必益加平贱等语。黔省今年旸雨应时。农田早晚稻谷。俱一律芃茂丰盛览奏甚为欣慰。但现届秋成之际该省收成究有几分尚未据该抚奏报。著传谕额勒春即将通省收成实在分数缮摺具奏　　

○军机大臣会同理藩院议覆鄂辉等酌议藏中各事宜一藏中旧例。凡唐古忒事务俱系噶布伦等查办禀知达赖喇嘛裁定自噶勒丹锡哷图禅师进京后诸务交噶布伦办理者甚少。以致唐古忒生怨嗣后凡补放戴绷第巴头目俱令四噶布伦拣选保送。达赖喇嘛、驻藏大臣、验看后。仍由达赖喇嘛处发给执照。其一切应得田产。及入官抄产。并因公免差。每年佥差徵收钱粮等事。俱令四噶布伦缮备执照。噶勒丹锡哷图禅师亲用钤记。再用达赖喇嘛。印信。如有需用驻藏大臣印信之处。亦令一体印用发行。一、凡第巴内。如有办理地方事务。扰害属下者。噶布伦等查出。即禀明驻藏大臣、济咙呼图克图、黜革。仍禀达赖喇嘛外。其所遗员缺。俱交噶布伦等、拣选人品端方、办事妥协者。保送。与济咙呼图克图、商定人数。先送驻藏大臣验看。再禀达赖喇嘛验放。此虽系慎重地方起见。但应行拣放之人。其贤否恐驻藏大臣究难深知。嗣后噶布伦等保送之人先令驻藏大臣、与噶勒丹锡哷图禅师、公同酌定。再送达赖喇嘛验放。其执照仍旧办给。一、凡拣放庙内堪布。请济咙呼图克图、会同罗布藏根敦、遴选熟悉经卷喇嘛二三人送达赖喇嘛验放。仍禀知驻藏大臣。其应给执照令济咙呼图克图、于达赖喇嘛印照纸尾亲用钤记发给。一、唐古忒等旧例。无论僧俗凡有劳绩者达赖喇嘛发给免差印照。但达赖喇嘛为人长厚属下人等有私用达赖喇嘛印信免差等事。唐古忒等颇有怨言。请嗣后全行清查其实有劳绩应行发给者。仍用达赖喇嘛印信。补用济咙呼图克图、噶布伦、钤记另行换给外。其不应发给、及贿嘱者。概行彻毁。嗣后赏给田庐蠲免差务等事。应给执照者。务令噶布伦等、与济咙呼图克图商定后。再禀达赖喇嘛发给仍禀知驻藏大臣。再达赖喇嘛商上。恐有夺人田产、赏人入官等事。现交济咙呼图克图、噶布伦等清查禀知达赖喇嘛内有应行退还原业者。令达赖喇嘛、济咙呼图克图发给执照退还。其不应退还者。入于达赖喇嘛商上。以为公用。其从前所给免差执照。以及有无夺产赏人等事即交噶布伦等先行查办。俟噶勒丹锡哷图禅师抵藏后。再行详查。与驻藏大臣酌定再禀知达赖喇嘛、给与执照。一、旧例抄没田产什物。一并交达赖喇嘛商上。赏人田产。亦听达赖喇嘛所指。噶布伦等无凭稽查。请嗣后达赖喇嘛赏人田产。俱令噶布伦等、查其情理给与。如有不合。即令劝止。其应治罪者、亦交噶布伦详查。果罪应抄没。再行回明达赖喇嘛查抄。仍交噶布伦存案。但必须先回明驻藏大臣。酌定是否。然后再办。再达赖喇嘛父母兄弟。势不能不给养赡之资。请一并交鄂辉等、会同噶勒丹锡哷图禅师、详细拟定奏闻。一达赖喇嘛商上仓库。向系商卓特巴专管。出入俱用达赖喇嘛印封。请嗣后零用物件。仍交商卓特巴支用。所用数目。按季呈明济咙呼图克图查察外。凡开闭仓库。请由达赖喇嘛、济咙呼图克图派人会同噶布伦监视。仍按季详察核对出入总数。一从前来藏熬茶蒙古番子俱自到日满支口粮。今商卓特巴等、私自减半支给请嗣后俱交噶布伦等按人满支其赏赐熬茶人等物件。亦交噶布伦登记转给以免从中侵换之弊。一跟随达赖喇嘛之孜仲旧例一百五十余名今近三百名恐一时碍难褫革。请陆续裁汰至一百六十名而止。所奏虽属可行。但三百人内难保无奸诈之人。著交驻藏大臣俟噶勒丹锡哷图禅师抵藏后噶布伦等公同详察。如有奸恶之徒。即行褫革。一、商卓特巴。孜仲绥绷等人数过多最易生弊。罗布藏根敦为人公正诚实。现管达赖喇嘛私事。请嗣后自商卓巴以下俱令罗布藏根敦管辖。一凡藏中公事请令噶布伦等、俱向济咙呼图克图公商再禀达赖喇嘛酌定。济咙呼图克图私谒达赖喇嘛。请执师弟礼。其行礼会集坐位与臣等对面。令其退逊一席。布达拉大昭二处自商卓特巴以下内而令罗布藏根敦管辖。外而令济咙呼图克图管辖。如有滋弊。令内外公同查察。禀知达赖喇嘛严办。若事有关系。令济咙呼图克图、与臣等面商。济咙乎图克图、现在令其来京。已遣噶勒丹锡哷图禅师赴藏。其济咙呼图克图坐次。与谒见达赖喇嘛之处。俱毋庸议外。噶勒丹锡哷图禅师坐次。谒见达赖喇嘛仪注。俱照从前驻藏时行。从之。　　

○和阗办事大臣李侍政、锦格等奏、和阗回民。安居乐业。今岁谷石。较往年尤为丰收。但其间无业人等。俱赖佣工度日。而各色谷价不一。多有未便。今查和阗普尔钱。除支放官兵盐菜羊只外。每年尚余七百六十九串有奇。请于此项赢余内。动支一百五十六串。按时价将麦黍高粱、各买三百石。存贮空廒遇青黄不接。谷价昂贵时。酌价减粜。其所卖之钱。仍归原支项下入官。以备核报。嗣后每秋即以此为例。动款办理。于回民生计。尤为裕如。得旨允行。　　
</div>
    <div class="pagination">
<a href="清实录乾隆朝实录_page1723.html">上一页</a><span>...</span><a href="清实录乾隆朝实录_page1719.html">1719</a><a href="清实录乾隆朝实录_page1720.html">1720</a><a href="清实录乾隆朝实录_page1721.html">1721</a><a href="清实录乾隆朝实录_page1722.html">1722</a><a href="清实录乾隆朝实录_page1723.html">1723</a><span class="current-page">1724</span><a href="清实录乾隆朝实录_page1725.html">1725</a><a href="清实录乾隆朝实录_page1726.html">1726</a><a href="清实录乾隆朝实录_page1727.html">1727</a><a href="清实录乾隆朝实录_page1728.html">1728</a><a href="清实录乾隆朝实录_page1729.html">1729</a><span>...</span><a href="清实录乾隆朝实录_page1725.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
