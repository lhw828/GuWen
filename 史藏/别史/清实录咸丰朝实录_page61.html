<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 61 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 61 页/共 502 页</h1>
    <div class="content">○壬戌。上诣寿康宫、问皇贵太妃安　　

○谕内阁、徐广缙、叶名琛奏、围剿逆匪犯胜一摺逆匪淩十八、屯聚罗镜地方。踞险固守经该督等调集官兵招募莞勇。随同进剿。贼势大溃该匪等恃险负隅为日已久。兹既叠受惩创不难埽穴捦渠著徐广缙等、督饬将弁兵勇。乘胜进攻迅将匪首捦获毋令窜逸。　　

○谕军机大臣等、前因广西新墟、逆匪分窜。降旨饬令徐广缙等、严守肇庆等处。本日据奏水陆严防现办情形。并如数拨解广西军饷等语。逆匪窜扰永安州城。尚未克复。昨据赛尚阿奏现探该匪复于蒙江一带、备有船只。恐官兵一律到齐又思窜越东下。肇庆各属。为东西两省孔道最为吃重该督等已添派员弁。督带兵勇驰往交界处所。著严饬认真防堵。断不可任其窜入。至藤县距信宜不远。现在淩十八、梁二十大等股。尚未扑灭。该匪与广西韦正等皆系会匪。结为死党。恐韦正等、被剿穷蹙。南窜信宜合夥。必应于沿江一带。扼要堵截。勿任句连纠结。转致蔓延。再该督现驻高州。办理淩十八等股匪、屡获胜仗。计可指日剿除。一俟此股办竣。即酌量移驻两省扼要地方。合力堵剿。声势更为联络。谅该督等已筹及此也。将此由四百里谕令知之。　　

○两广总督徐广缙等奏、饬委镇道督兵严防广西新墟股匪分窜。得旨。责成该镇道认真严防。断不可听其句连为患。　　

○癸亥。谕军机大臣等陈庆偕奏、遵旨查明覆奏一摺。据称登州镇总兵陈世忠、办理水陆营务。操持过急驾驭将备弁兵。不能宽严悉当。虽未协舆情。尚无实在劣迹俟察看数月。再行拟定去留等语。昨据陈世忠奏登州水师情形。并自请统带闽省游巡兵船前赴粤洋捕盗。已降旨令与该抚熟商。该镇职任水师。山东洋面是其专责。兹因盗船南窜。自请远出捕盗。虽似勇往。而本镇防剿事宜。又将谁属。该抚接奉前旨。务当与该镇、悉心筹画。计出万全。水师人材难得。观陈世忠所论海程针路、风汛岛屿各情。自系久历重洋。果能言行相符。尚可冀其措施有效。该抚拟请从容察看。自为爱惜人材起见。著即留心试看。如果该镇与所辖军民、积久相安渐能整顿一切。则水师营伍。自必日有起色。倘查有劣迹。即著据实参奏。断不准姑容贻误。登州海防。现关紧要。该抚察看陈世忠、如与此缺不宜。而他省水师镇将中、有为该抚素信之人。不妨据实具奏。候旨升调该处。以资整饬。其陈世忠现请赴粤剿捕。是否可行。即行妥议覆奏。黄富兴现带兵勇。追捕盗船。早已出洋。有无追获盗犯。或与邻省兜捕得手。该抚一闻确信。著即奏闻、以慰廑念。将此谕令知之。　　

○户部奏、上年奏准暂开捐例。拟请行文各省遵照办理。谨先酌议办法二条。一、历届奏开事例。捐生赴部报捐。零费甚为繁重。应请将归公饭银照费、并四分平余、具呈领照诸费。概行裁撤。一外省捐输章程。有加无已。所捐银数。动用并不报销。无从稽核。此次拟开事例。系在部库交银。应将外省捐输、一律停止。从之　　

○山东巡抚陈庆偕奏、督办海防。旧疾复发。到省后赶筹灾务。病势日增。当兹遭运灾区。万分吃紧。惟有力疾从公。设有贻误。不胜惴栗。得旨。安心调摄。不必躁急。现值地方有事。朕甚悬念。续有应奏事件。将病体情形。附摺再奏　　

○命御前大臣载垣来京。宗人府左宗人仁寿、敬诣慕陵住班。　　

○拨山东司库银十万两、备济甯等处赈需。　　

○免广东省节年民欠地丁正耗米。及买秧资本银。　　

○甲子孝德皇后殡宫月祭。遣官行礼。　　

○以镶红旗蒙古副都统忠泰、署正红旗护军统领。　　

○户部议准浙江巡抚常大淳、疏报定海厅属。开垦荡田十六亩有奇。照例升科。从之乙丑。上诣寿康宫、问皇贵太妃安。　　

○闽浙总督兼署福建巡抚季芝昌、因病赏假以调任福州将军裕瑞、兼署闽浙总督。布政司庆端、暂护福建巡抚。　　

○丙寅。谕内阁、陆建瀛奏、恭刊御纂性理精义。圣谕广训直解。装潢进呈。并将现在宣讲章程。开单具奏。该督所进之书。刊刻甚好。已留览矣。单开各条。朕详加披阅。所称责成教官。慎选朴实生员。每日赴乡宣讲藉可验对保甲户口。并令地方官、于因公赴乡随时奖劝。教官课士。书院授徒。均令加试性理论一道。并将钦定四言韵文。颁给各州县、令塾师详细讲解。以正蒙始。所拟均属可行。著即饬属认真遵办。毋得始勤终怠。视为具文。至该督所辖三省各营。现拟颁给圣谕广训直解一部。惟在该管将备。随时讲解。使兵丁等明晓大义。有勇知方。自未便以书塾规条。施之营伍。该督所称操演事毕宣讲之处。执谬难行。著毋庸议。　　

○又谕、陆建瀛奏、劝捐乡谷。以储民食等语江苏省频遭水患。闾阎拮据。经该督饬属劝捐乡谷。两月以来。据上元县乡捐谷三万二千石。江甯县乡捐谷二万七千石。已属办有成效。著该督即饬各属、按照所定章程。广为劝导。实力奉行。毋得日久生懈。义仓之设。系由民间公正绅耆、自收自放。不涉官吏之手。无抑勒侵蚀等弊。最为善政。朕轸念民艰。时萦怀抱。封疆大吏。均有父母斯民之责。果能豫筹本计。图匮于丰。使官民之心。上下相信。则赒恤义举。吾民自必乐从。较之歉岁始议捐输。更有裨益。著各省督抚、各就地方情形。详细体察。妥为办理。用副朕意。　　

○谕军机大臣等、本日据理藩院奏、章嘉呼图克图之徒众扎萨克喇嘛嘉木磋等、呈称。章嘉呼图克图呼毕勒罕。现在居住卓扎巴噶地方。附近多有抢劫案件。恐被滋扰。吁恳救护等语。著舒兴阿、哈勒吉那、派委妥员。前往该呼毕勒罕居住地方。慎为保护。尤当持以镇静。不可稍涉张皇。致生事端。是为至要。理藩院摺、并原呈、均著钞给阅看。将此各谕令知之。　　

○中城御史联福等奏、拏获私贩小钱之沈大等、请交部审办。得旨。均著交刑部审明办理。其拏获邻境案犯之中城副指挥朱森、著刑部于定案时。声明请旨。嗣后各城指挥等官。如能查拏邻境要犯。方准请旨。量予鼓励。若仅于该管地面、访获寻常案犯。仍不得滥行请奖。　　

○旌表守正被戕贵州桐梓县民戴倡同妻、余氏　　

○丁卯。命户中右侍郎书元、驰往热河覆审控案。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之四十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰元年。辛亥。九月。戊辰。谕内阁、杨殿邦奏、请稽查回空粮船水手一摺。江浙各帮粮船水手。素称强悍。动辄聚众勒索。停船滋事。必须地方文武认真弹压。庶不至滋生事端。本年江南丰北厅境黄河漫溢。以致东省运河纤道被淹。现在回空粮船。均改由独山湖及坡河行走。尤当妥速催趱。无任藉词延误。著沿河各督抚、暨各镇总兵、分饬所属文武营县。督带兵役。不分畛域。实力稽查弹压。催令迅速前进。以期及早归次。如水手等藉端勒索。停船滋事。立即会同帮弁。严拏务获。从重惩办。以戢凶暴而速运行。　　

○湖广总督程矞采等奏、部选汉阳府通判金本、初登仕版。未谙政务。请暂留省学习。得旨。著留心察看。是否胜任。再行奏闻。　　

○以礼部右侍郎瑞麟、兼镶蓝旗汉军副都统。镶白旗汉军副都统多尔济那木凯、为正红旗护军统领。　　

○予故正红旗护军统领哲尔经额、祭葬。赏银三百两治丧。　　

○己巳。上诣寿康宫、问皇贵太妃安。　　

○以江南京口协副将武迎吉、为福山镇总兵官。　　

○庚午。谕内阁、赛尚阿奏、出省督剿逆匪。并特参因病诿卸之提督。遇敌怯退之署镇。及进兵迟延之都统一摺。广西大股逆匪。窜踞永安州城。一月有余。乌兰泰虽屡获胜仗。仍须巴清德、向荣、督兵会合策应。乃该都统提督前因官村挫失。顿兵平南。月余始抵昭平。经该大臣屡催前进。仍各称病折回梧州。往返耽延。至九月初三日、始绕抵平乐永安急需围攻收复。而督兵大员。似此诿卸延误。实出情理之外。向荣久历戎阵。岂竟不知缓急轻重。前此双髻山风门坳之捷。皆能身先士卒。累奏奇功。朕方冀其努力灭贼。克膺懋赏。乃于万分吃紧之时。自称病势增剧。将兵弁交与巴清德。遽行回省。身任本省提督。擅离营垒。设有疏虞。咎将谁属。自问于心。安乎否乎。向荣著即革职。仍责令随营效力。广西提督。朕不遽行简放。著刘长清暂行署理。向荣果能知感知惧。奋勉出力。尚不难再承恩眷。若竟意存诿卸。甘弃前功。自速后祸。朕亦不能曲加宽宥也。至巴清德以都统大员。督带重兵。亦复屡次托病。任意迁延。与向荣厥罪维均。著一并革职、留营自效。署古州镇总兵李瑞、前在古城堵守。纵贼窜出。今复于永安所属之古束村地方。被贼扑营。伤亡弁兵多名。退回昭平。不复前进。实属恇怯无能。著即革职拏问治罪。以示惩儆。左江镇总兵。著惠庆调补。该大臣现已出省。驰赴阳朔一带。亲督各路带兵大员。并力进剿。务将永安州城。即日攻克。著名首匪。悉数歼捦。勿令窜逸。致干重咎。懔之勉之。　　

○又谕、前据步军统领衙门奏、江西南丰县民联名呈控一案。先后降旨、令王植、惠密、驰往会同审办。兹据逐款讯明。按律定拟具奏。已革浙江温州府知府刘煜、于遣戍释回之后。不知安分。辄敢设局包漕。勒诈索费。并假冒学政衔名。制造石扁。种种妄为。复叠次砌词呈控。捏诬重情。又编写供词。教令案证串供。嘱勿吐露真情。实属积惯讼棍。怙恶不悛。刘煜、著即发往新疆充当苦差。其在温州府任内应赔银两。尚未完缴。伊子候选知州刘圻彦、彼控有案。著该部扣选。押令回籍迅办。并责令完缴赔项。前署南丰县知县丛占鳌、现任南丰县知县黄之晋、于棍徒滋闹。设局包漕各重情。未经通详惩办。建昌府知府李藩、失于觉察均著交部照例分别议处。臬司恽光宸、查无庇护偏袒情事。著无庸议。　　

○谕军机大臣等、赛尚阿奏参都统提督总兵、及督师出省前进日期一摺。向荣久历戎行。素称骁勇。自湖南移镇广西。屡获胜仗。前此双髻山风门坳之捷。皆能身先士卒。叠奏奇功。何至官村一挫之后。与前判若两人。该员为本省提督。剿贼是其专责。即有疾病。亦当力图进取。以赎前愆。何遽藉词诿卸。辄行回省。是否与巴清德意见不合。其赴省面见该大臣。有无禀诉之词。巴清德、向荣、又何以藉病迁延。两人如出一辙。著赛尚阿详细访查。并将前次双髻山风门坳之捷。巴清德与向荣、究系何人首先奋勇。夺隘先登。官村之败。是否两人互相推诿。以致失机。一并确查具奏。该大臣仍当酌量两人才识优劣。用其所长。如不能同心合力。即令各领一军。责以自效。胜则立予叙勋。败即严行治罪。功罪分明。该员等便无所用其推诿。想该员等奉到前降朱谕。亦当知感知奋也。诸贼首萃集永安。正如釜底游魂。不难并力歼毙。况贼心离贰。有机可图。我军又各路堵截围帀。该大臣现既进驻阳朔。即当激励诸将。迅督兵勇。立埽妖氛。万不可再事稽迟。致该匪乘闲突围。窜扰他处。并须严密训诫各营。毋得稍洩军情。致匪党得以探听消息。如土匪范连得等、尤当设法侦获。所有云南都司施嘉祥、即著该大臣飞调赴营差委。前调之邵鹤龄董光甲、胡定国、已先后带兵赴粤矣。将此由六百里谕令知之。　　

○钦差大臣大学士赛尚阿、奏报各路进兵情形。得旨。汝既出省督剿。誓必攻破永安。全数歼戮。或追剿尽净亦可。若再稍有挫折。朕必惟汝是问。　　

○署河南巡抚蒋霨远奏、遵查南阳匪徒。现已严饬地方文武认真巡缉。并筹议移驻营弁。添设铺卡。随时访拏。得旨。督饬所属。认真妥速办理。勿被蒙混。　　

○河南河北镇总兵官董光甲、奏报带兵赴粤启程日期。得旨。沿途断勿耽延。　　

○辛未。谕内阁、军机大臣会同户部议奏、奕山等会议新疆兵屯章程一摺。新疆换防兵丁。前据御史张廷瑞奏称多有倩人代替、老弱充数者。边陲重地。弹压抚绥。全资兵力。若任令老弱游民。冒滥充数。于操防控制。尚安望其得力。著陕甘总督乌噜木齐都统、于每届换防之时。务须挑选年力强壮、弓马娴熟兵丁。前往更替如查有冒名代充。立即从严惩办。以肃营制而重边防。　　

○谕军机大臣等、有人奏、广东新安县属沙井之孔进乡陈姓。聚族而居。凶悍不法。现聚匪党。结立南北两会。首匪陈翘萃、陈显猷等、各招集千余人。制造长龙濑跳等船。装载炮械在该县沿海村庄打单劫掠。道光二十三年、及上年以来。叠出掳杀多命、抗官拒捕重案。似此拜会肆劫。大干法纪。若不赶紧严办必至酿成事端。著徐广缙叶名琛、迅即派员密速查拏。勿任一名漏网。再本日常大淳奏、浙洋现有闽粤盗船游奕。已饬水师会剿。探明此次船内匪徒多系广东新安县人盗首姓布名阿北。即系新安蜑户。各船均归管领等语。是新安一县。竟为水陆盗薮。傥摉捕不速。致会匪与洋盗句结。更恐滋蔓难图。徐广缙等现在剿办毗连广西各匪。其各属水陆匪徒。必应严饬捕拏尽净。毋得顾此失彼。是为至要。原摺并常大淳奏片。均著钞给阅看。将此由五百里谕令知之。　　

○两江总督陆建瀛奏捐银赈济。并派兵巡查捻匪。得旨。严行惩办。毋得稍涉松劲。　　

○浙江巡抚常大淳奏、已革广西巡抚郑祖琛在籍病故。得旨。郑祖琛辜恩昧良。可恨已极。该犯在家身死。太觉便宜。　　

○以甘肃兰州协副将布克慎、为贵州威甯镇总兵官。　　

○壬申。上诣寿康宫、问皇贵太妃安。　　

○谕内阁、广西自军兴以来。调派各省弁兵。募集壮勇。为时已阅一载。屡次移营剿贼。士卒等触冒暑雨瘴疠。辛劳跋涉。夙夜驰驱。朕眷念南疆。日盼捷音速奏。俾吾民得安衽席。而从征将士。亦得以早息疲劳。现在逆匪窜聚永安。正如釜底游魂。暂偷视息。赛尚阿出省。亲督各路官兵。环攻会剿自不难克日荡平。朕闻在营兵勇。无不切齿同仇。誓图灭贼。当此贼势穷蹙、士气奋扬之际。统兵大员等自当乘机鼓舞。多方激励谕以及早成功即可立膺升赏。傥临敌退缩。亦必执法从事。严明赏罚。更足励士气而固军心。其带兵员弁。遇有保举参劾。尤须核实平允。庶人人知感知奋。定可迅奏肤功。朕宵旰焦劳。念逆匪一日不除。吾民一日不靖。赛尚阿现抵大营。著将朕意剀切宣布。自各路带兵大员、及行闲兵丁练勇人等。咸使闻知。从此埽荡妖氛。靖岩疆而安黎庶。朕实有厚望焉。　　

○癸酉。谕内阁、近日各城御史奏、拏获邻境案犯。恳将获犯各员。量加奖励。叠经降旨、令刑部于定案时声明请旨矣。各城司坊等官。捕盗是其专责。既能弋获邻境重案。自应量予鼓励。以奖微劳。但恐该员等希图甄叙。专以缉拏邻境匪犯为事。而于本任捕务。转多废弛。从前道光十三年。曾奉谕旨。凡有拏获邻境要犯之员。必确核本任缉捕。并无未获之案。方准酌请鼓励。仍于摺内随案声明。傥将本任缉捕。漏不叙入。即系违例保奏。著该部概行议驳。并将该御史议处。圣谕煌煌。于微劳必录之中。仍寓随事核实之意。近来各城保奏摺内。闲有叙及该员前此缉捕案件。而于本任有无未获之案。并未详细申叙。似此有劝无惩。于捕务仍无裨益。嗣后各城御史、均当恪遵前奉谕旨。遇有奏请奖励之案。将该员本任缉捕并无未获之案。随摺声明毋得违例保奏。致开冒滥之端。至缉获邻境重犯。既予议叙。则本境疏防之员。自应奏请议处。方足以昭平允。所有现在各城所奏、拏获邻境人犯、交部审讯各案。即著该部、查明该员等本任有无未获之案。照例办理。并将疏防要犯应议各员。一并饬查。声明具奏。　　

○盛京将军奕兴等奏、拏获越边偷运木植人犯。得旨嘉奖。下部议叙。予佐领集尔哈布等优叙。　　

○命前署广西巡抚周天爵、在紫禁城骑马。　　

○甲戌。敕谕暹罗国嗣王郑明、据两广总督徐广缙、广东巡抚叶名琛、递到该嗣王进香表文、并庆贺等表文、共五道。鉴王诚悃。增朕悲怀。惟嗣王素沐先朝柔远厚恩。兹谨遣使航海来庭。笃于恭顺。朕心深为嘉纳。第以外藩使臣。向无带赴山陵叩谒之例。上年越南国王阮福时、遣使进香。曾经敕谕以孝和睿皇后梓宫。已于三月内奉移山陵。宣宗成皇帝梓宫。亦择于九月内奉移慕陵。该使臣到京。已在奉移之后。不及恭荐。令该国王不必遣使远来。其庆贺登极方物。亦无庸呈递。今暹罗国嗣王遣使进香。更在期年以后。事同一例。朕怙冒万国。于海徼藩封。并无歧视。所有该嗣王呈进仪物方物。仍饬疆吏发交使臣赍回。以免跋涉。该嗣王其悉朕体恤至意。益矢棐忱。永承懋眷。钦哉。　　

○以户部右侍郎禧恩、兼正红旗汉军副都统。　　

○户部议准热河都统赓福疏报、承德府属垦种荒地五十三顷三十亩有奇。照例升科。从之。　　

○乙亥。谕内阁、昌西陵工程。现届冬令。所有办工各员。著于停工后、均即回京。所存各项料物。著德春、督率员弁兵丁。妥慎看守。其应种树株。并著德春豫为购备敬谨办理。　　

○又谕、据户部奏、续拨丰北工需银两一摺。并另片奏、归还动支银款等语。均依议行矣。此次工程紧要。业经该部如数拨给。该督等即当严饬办工各员。赶紧修筑。趁此冬令水落之时。及早合龙。俾被水灾黎得安生业。明年重运。亦不至有贻误。尤当破除情面。慎选妥员。力为撙节。核实办理。毋得狃于积习。任听庸劣工员。滥援成案。致滋浮冒草率等弊。国家经费有常。遇此大工。朕不惜数百万帑金。为民御灾捍患。该督等具有天良。亦当于应赔各员。勒限追缴以济要需。若请帑则必期如数。追赔则视为缓图实心任事之大臣。当不如是也。懔之。　　
</div>
    <div class="pagination">
<a href="清实录咸丰朝实录_page60.html">上一页</a><span>...</span><a href="清实录咸丰朝实录_page56.html">56</a><a href="清实录咸丰朝实录_page57.html">57</a><a href="清实录咸丰朝实录_page58.html">58</a><a href="清实录咸丰朝实录_page59.html">59</a><a href="清实录咸丰朝实录_page60.html">60</a><span class="current-page">61</span><a href="清实录咸丰朝实录_page62.html">62</a><a href="清实录咸丰朝实录_page63.html">63</a><a href="清实录咸丰朝实录_page64.html">64</a><a href="清实录咸丰朝实录_page65.html">65</a><a href="清实录咸丰朝实录_page66.html">66</a><span>...</span><a href="清实录咸丰朝实录_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
