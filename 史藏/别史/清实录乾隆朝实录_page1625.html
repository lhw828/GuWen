<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1625 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1625 页/共 1860 页
  </h1>
  <div class="content">
   ○又谕、松筠著即在库抡办事。佛住著调补察哈尔副都统。佛住所遗正黄旗蒙古副都统员缺。著伊龄阿补授。　　

○又谕、地方偶有聚众滋事之处。总督既经前往。巡抚自当在省静镇。不应轻离会城。以致人心疑骇。昨孙士毅奏、亲赴潮州弹压。今徐嗣曾、复有前往闽安之奏。惟知出力急公。而不权事体之轻重缓急。朕并不嘉其不辞劳苦。转为朕所鄙矣。此时各路官兵。自早已分头会剿。贼匪无难立就歼灭。惟窜匿贼党。恐有逃至内地者。当于各海口、不动声色。严行防范截拏。此则徐嗣曾应办之事。该抚务督饬所属。严行妥办。不可张皇疎忽。如得有剿贼情形信息。仍著由驿迅速具奏。　　

○以兵部尚书彭元瑞、为三通馆总裁。　　

○命礼部尚书纪昀、内阁学士刘跃云、充经筵讲官。　　

○壬辰。孝圣宪皇后忌辰。遣官祭泰东陵。　　

○谕军机大臣等、阅孙士毅摺内、准闽省咨会。原不过令其豫备。何尝有徵调之语。乃该督不揆事理轻重。率行派委将弁。纷纷带兵。即赴厦门。实属非是。办一乌合匪犯。遽行令广东、浙江、江南等省。纷纷徵调。成何事体。外省习气。非失之懈弛。即过于矜张。偶遇地方此等事件。率奏请亲往。以见其急公勉力。为站脚地步。全不计事体之缓急轻重。及骚动地方。甚无谓也。试思粤省巡抚。现未回任。该督又远赴潮州。海疆重地。关系紧要。茭塘沙湾。附近省垣。该督如此办理张皇。万一有一二奸匪。乘势鼓动。又将何以应之乎。孙士毅接奉前旨。即星速回驻省城。其所派水师一千名。既已起身。听闽省督提调遣。若事已定。即令彻回。其续派之兵。俱著彻回本营。以镇静地方。安戢人心为要。　　

○癸巳。谕曰、那尔瑚善所遗领队大臣员缺。著格绷额调补。格绷额所遗员缺。伊犁协领同福保、著赏给副都统职衔、补授库尔喀喇乌苏之领队大臣。那尔瑚善、所遗正白旗汉军副都统员缺、著张汉杰坐补。　　

○谕军机大臣曰、书麟奏、鱼台县盘获之张二小、据该县复提该犯讯问。称与段文经并不认识。因八月二十三日。自开州起身。在途询知客人姓段。是否段文经。不能确指。但该犯先供八月二十三日。曾与马成章、拉车送段文经至亳州。兹人供八月二十三日。自开州起身。供词不符。仍应切实根究等语。前因段文经系大名案内首逆。逸后自必改姓移名。岂肯向张二小自称段姓。或系张二小平素认识段文经。恐干容隐之罪。故将段文经说出。为卸罪地步。已降旨令明兴、即提该犯严切根究。至今未据奏覆。今据书麟奏、张二小先供八月二十三日送段文经至亳州。又供八月二十三日自开州起身。前后供词闪烁。自相矛盾。其中必有隐匿支饰情弊。著传谕明兴、即提张二小、将前后供词不符之处。逐一严究。务令该犯供出段文经实在下落。上紧缉拏。毋任狡饰。　　

○又谕大名案内首犯段文经在逃。节经降旨。严饬各督抚上紧缉拏。至今尚未就获。此案段文经、与徐克展、二人商谋起意在大名滋事。系刘峨专管地方。乃徐克展一犯。上年系河南委员拏获。而为首之段文经。迄今半载有余。该督并未设法查缉。得其实在下落明兴于段文经未经就获。犹可诿为邻省之犯然徐克展系豫省委员拏获。岂豫省能获邻省之犯。而东省独不能乎。且东省二次越狱人犯。系该抚本省之事。今尚有七名在逃。总未据奏报续获一名。前吏部于年终提奏。朕因该督等、现在督率查拏。未便遽易生手是以降旨暂行留任。原欲稍宽时日。以观后效。刘峨、明兴、尤应感惧愧励。乃竟因已邀留任。安然坐视。以缉拏要犯为具文。宁不思转瞬又届限满。独不可将伊等从重治罪耶。刘峨、明兴、著传旨严行申饬。若仍前因循怠玩。不能将要犯速获。则是自取罪戾。不俟限满。即可治罪。断不能再邀宽宥。毋谓朕恩可以长恃。留任可以屡邀也。再段文经、现据山东拏获张二小供。有送至亳州李姓饭店。又有传闻段文经逃上盐船等语。是该犯行踪诡秘。或潜匿江南、湖广、及河南、山西等省地方。均未可定。现在台湾虽有逆匪林爽文滋事一案。但与江南等省。毫无关涉。该督抚等、不得以朕无暇及此。稍有疎懈。以致要犯日久不获。自干咎戾。著传谕李世杰、书麟、舒常、李封、毕沅、勒保、务饬属上紧设法缉捕。倘经别省拏获。恐该督抚等不能当其咎也。至附天保一犯。屡经谕令永保、巴延三等、严密访拏。亦未据该督等奏报拏获。附天保有年貌服色可以辨识。且在洮岷一带。诈骗招摇。并非难以踪迹之人。此案已逾数月。自当得有消息。或由肃州出口。逃往新疆。或混入番回部落。均未可定。该督等务须严饬所属。及出口一带地方。迅速缉拏务获。毋任远扬潜匿。幸得漏网。将此各谕令知之。仍将现在各犯有无拏获。如何设法躧缉之处。迅速覆奏。　　

○又谕、前据李世杰奏、江南各营岁需硝磺。不能依限到营。因搭买运司衙门岁需烟盒磺觔等项。价银催解不齐。不得不为守待。以致支绌等语。殊无此理。业经明降谕旨。将李世杰交部严加议处。并传谕徵瑞、会同认真查办矣。京师每岁制备烟火等件。除烟盒外。即爆竹一项。有十一万之多。其两淮年例。每岁不过烟盒七架。大小爆竹一万。较之京师所制。尚不及十分之一。乃内府花爆作。每岁开销。仅需硝磺一千数百余觔。而健锐、火器、骁骑、巡捕、各营。需用军火。从未闻因制造烟火爆竹。稍形短缺。两淮承办烟盒。较内务府所用硝磺。亦不过十分之一。更属无几。且系商人买办。而藉词于营伍军火。致多关碍。断无此理。昨询之伊龄阿、据称此项烟火。系由运司衙门发银五千两。交与徽州程姓商人置办。除年例进贡外。凡盐务各衙门总商等、自用爆竹等项。均于此内通融等语。是此项烟火系盐商自行置办。并非官为购采。与通省营伍。有何关涉。况其中必有羡余可赚。商人惟利是图。断不肯稍有赔累。如果购办维艰。则盐务各衙门及总商等、自用花爆等项。又何能亦于此内通融制造。且硝磺在在出产。并非难购之物。铺户售卖花爆者甚多。不特京城每遇除夕元旦灯节。民间所放。昼夜喧阗。不可胜计。江、浙、湖广等省。商贾辐辏之区。此风尤盛。虽中秋端午等节。及铺户、船户、遇有寻常赛神之事。亦无不施放花爆者。此等硝磺。不知所用凡几。又从何而来。若果于军器所储有碍。则国家早应禁止。乃从未设有例禁者。可见习俗相沿。由来已久。实于军火所需。并无关涉。且商人年例备进烟火等项。所用硝磺。或竟致有碍军火。该督等亦不妨据实奏闻停止。朕岂肯以年例所需娱玩之物。致于营伍要务。稍有短绌耶。此必李世杰病后精神恍惚。颠倒瞀乱。见不及此。而承办之藩司及委员等、因见陈杰先行据实查奏。恐致获咎。为此巧饰之词。以为卸罪地步。李世杰不察虚实。遂率任劣幕行文。遽以入告。看来此事非李世杰所能查办。徵瑞向来细致。而此项烟火。又系盐务衙门专管。著传谕该盐政、于查办时。即将此等情节。切实逐层指驳。并著将采办硝磺不敷。由于岁需烟盒之语。得自何人。及陈杰查各营军火解送短缺。缘何迟延积久。有无弊窦之处。据实明白查参。不可颟顸了事。将此由五百里传谕知之。仍将接奉前旨、查询大概情形。迅速据实覆奏。　　

○吏部奏请、大学士王杰、应定何殿阁及兼衔。得旨、王杰著为东阁大学士。兼礼部尚书。　　

○甲午。刑部议准、云南巡抚谭尚忠奏称、云南通省徒犯。向例就昆明等州县所设多罗松林等十二驿发配。日积日多。非群集为匪。即起意脱逃。请照军流人犯派拨之例。于通省州县内。不拘有无驿跕地方。均匀酌配。又情重徒犯。例发各盐井铅厂当差。但滇省各厂。均僻处山箐。灶丁炉户。人众杂遝。本难管束。若再以作奸犯科之徒。集最易藏奸之地。恐勾串炉灶。私熬私煎。转致遗误额课。请将定发各井厂之例。一并停止。均应如所请。再各省无驿之州县较多。嗣后徒犯。均应照滇省之例。于通省州县。均匀派拨。从之。　　

○乙未。谕曰、常青奏、据黄仕简之子内阁中书黄滉呈称、上年八月内。因闻伊父黄仕简患病。请假半年。回闽省视。现在二月内假期已满。请宽予限期。俾展乌私。据情代奏等语。黄仕简、年老染病。尚未全愈。近因台匪滋事。即带兵渡台剿捕。勤奋可嘉。今伊子黄滉、以伊母现亦患病。恳请展假侍养。自属实情。著准其展限。在籍奉侍。俟黄仕简事竣回署。伊母病体全愈。若无须伊子在彼奉养。黄仕简再行酌令黄滉来京供职。常青不必因有例限。促令赴京。以示朕体恤加恩至意。　　

○又谕曰、法灵阿、于明伯克莫罗尔杂等、控告鄂斯璊之事。并不详细查核。坚执偏见。欲实其事。殊属不晓事体。若留之在彼。竟属无用。著拔去花翎。以五品顶戴。自备资斧回京。自乌什参赞大臣移驻喀什噶尔以来。乌什地方事务简少。特成额一人在彼驻劄。尽可办理。德勒格楞贵、著授为英吉沙尔领队大臣。率同老格办事。德勒格楞贵、平素尚属晓事安静。又熟悉蒙古语。到英吉沙尔。当将所属回人。善为约束。悉心办事。不可似法灵阿如此冒昧。　　

○谕军机大臣等、工部奏驳苇荡右营新淤荡地添建樵兵一摺。内称该河督原题、每年交柴十七万束。原指荡地新淤而言。一二年后。自应加增。今奏请添设樵兵。何以竟将十七万束。作为定数。又查雍正年间。新淤滩地。每亩计产柴三束。今新淤荡地。计每地一亩。竟不及一束。前后大相悬殊等语。该营新淤产柴荡地。虽系河督管理之事。但李世杰、系两江总督兼管河道。其淤地所产柴束。何以并不留心查核。竟将十七万束。作为定数。又不详查旧案。致每亩产柴数目。与雍正年间。多寡悬殊。看来竟系李世杰病后精神恍惚。于地方事务。不能照料周到。漫无查察所致。不特前日所奏硝磺短少一事。办理乖谬也。著传谕该督、将是否实因病后精力衰颓。以致办事多有错误之处。据实覆奏。其新淤荡地。实在产柴数目。仍著该督会同李奉翰、确切查奏办理。毋任营员朦混具报。将此传谕李世杰、李奉翰知之。　　

○丙申。谕军机大臣曰、李世杰、办理地方事务。多有错误。恐究系病后精神未能周到所致。李侍尧路过江南。虽不由江宁行走。未经会晤。但沿途自必有所闻知。著传谕李侍尧、将所闻李世杰近日病体究竟若何。能否就痊之处。据实覆奏。　　

○福建巡抚徐嗣曾奏、漳浦县知县罗泽坤、浦城县知县孙钮琨、均经部议降调。恳请暂行留任。又候补知县郭廷魁、亦系缘事降调之员。请令暂署莆田县事。以资驾轻就熟。谕、现在该省兵差往来。正需熟手。所有降调人员。自应留本任。以资驾轻就熟。但该省似此等降调人员。自必尚有。李侍尧到闽后。应于剿捕事竣。会同徐嗣曾、核其功过。分别办理。此时祇须汇总咨部存案。亦可毋庸逐员特奏也。又徐嗣曾奏、拏获匪犯陈樵。讯系贼匪遣回探听官兵消息。恐所遣不止一人。亦不止一处。现经督臣提犯审讯等语。此应留心者。该督等、务须严饬所属。慎密查拏。加意防范。毋任窜逸偷渡。　　

○丁酉。谕军机大臣等、据毓奇覆奏、庙湾盐城等处、及淮安中左右各营。历年需用硝磺。藩司不能按期解发。以致火药短缺。尚非营员别有那移情弊。其是否该藩司办理迟延。抑系承办之员采运延玩。现在咨会该督抚秉公查办等语。此项火药。为各营兵丁操演所需。最关紧要。自应照数储备。何得采办迟延。以致历年短缺。前已降旨。谕令李世杰、会同徵瑞、彻底查办。尚未据该督等奏到。著再传谕李世杰、徵瑞、将此项火药。究系因何短缺迟延之处。据实查明覆奏。并将毓奇原摺。钞寄该督等阅看。令其归案办理。毋得瞻徇回护。　　

○又谕、昨据徐嗣曾奏称、黄仕简到台后。开炮打死贼匪二千余人。贼俱星散奔逃内山等语。内山系生番巢穴。向闻遇有内地民人到彼。即行杀害。但现在贼匪被官兵追剿。穷蹙逃窜。明知一经官兵擒获。万无生理。或将所掠财物。贿结生番。容留藏匿。或恃其人众。胁制生番。而生番畏其凶恶。任听窜处。并恐将来彻兵后。贼匪等转勾结生番。潜出滋扰。更为可虑。尤不可不豫行筹办。净其萌檗。现在水陆两提督、带领多兵。在台会剿。自应乘此兵力。搜剿歼除。勿令贼匪得以逃匿负嵎。但黄仕简、与任承恩、均系提督一同带兵在彼办理。体制不相上下。且水陆各有所辖。难以统摄。常青于办理善后事宜。自不如李侍尧之谙练。而督率搜捕。则常青为优。著李侍尧到闽后、即驻劄蚶江。常青即亲自渡台。督同黄仕简、统领官弁。将窜入内山贼匪余党。尽数搜捕。务净根株。仍不得因追捕贼匪。或致扰动生番。方为妥善。其任承恩、于常青抵台后。即令先回本任。以资弹压。如此庶事权归一。有所责成。现在湖广有舒常署理督篆。常青无须急赴新任。惟当督同黄仕简、悉心妥办。镇戢海疆。以为一劳永逸之计。再台湾地方。前闻杨景素在道员任内。设立土牛。分别内外地界。其是否办理妥协。并著常青、会同黄仕简、于剿捕事竣后。亲往履勘。斟酌妥善。归于善后事宜内。一并妥办。　　

○戊戌。上还宫。　　

○谕军机大臣等、本日常青由六百里加紧奏到一摺。以为剿灭台湾逆贼之信。及至拆看。祇系覆奏事件。又何必由驿驰递。徒劳驿马乎。常青何不知事体轻重若此。前曾有旨令蓝元枚赴闽、署理陆路提督。并谕常青探听台地消息。一俟蒇功。即可传知蓝元枚、行抵何处。速回江南本任。今思任承恩在台统兵会剿。于该处情形。皆所目击。而松江提督、已有人署理。现无紧要应办之事。著常青俟抵台后。即令任承恩迅速驰驿来京。候朕面加询问一切。其福建陆路提督。蓝元枚仍行署理。毋须即回江南本任。至林爽文、王芬、二犯。系此案首恶渠魁。如经官兵生获。著该督等、派委妥干员弁。解京审办。并饬该委员等、沿途小心。加意防范。毋得稍有疎虞。致干咎戾。　　

○是月。直隶总督刘峨奏、据大兴等七十八州县申报。本月各属陆续得雪。自二三寸至盈尺不等。不特春麦可以及时播种。即大田亦易于耕作。得旨、欣慰览之。　　

○河南巡抚毕沅奏、据开封、归德、河南、卫辉、南阳、陈州、各属禀报。于初九、十七等日。各得雨雪三四寸不等。地脉优滋。田苗旺盛。现在市粮充裕。价值平减。得旨、欣慰览之。　　

○贵州巡抚李庆棻奏、黔省每年应办楚铅二百五十万斤。委员解赴湖北汉口铅局。以供各省采买鼓铸之用。其销售铅价银两。向责成湖北汉阳府同知查验。解交汉阳府库暂贮。俟委员销售事竣。领解回黔报销。请嗣后委员到汉口、采买铅觔价银。仍令汉阳府同知查验。径解湖北藩库收存。俟黔省后运委员到楚。立即催令前运交代清楚。给咨领解银两。回黔报销。得旨允行。下部知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百七十三




大清高宗法天隆运至诚先觉体元立极敷文奋武孝慈神圣纯皇帝实录卷之一千二百七十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十二年。丁未。二月。己亥朔。遣官祭关帝庙。　　

○谕军机大臣曰、秦承恩奏、据署凤翔府经历陈希贤禀报、盘获大名府元城县人王六一名。查与直隶通缉大名案内。未获余犯王六、姓名籍贯相同。严讯该犯、坚供上年并未回过大名。现在解赴直隶质审等语。王六姓名籍贯。既与大名案内未获逸犯相同。明系质证无人。狡供不吐。解到时、刘峨自应严切究讯。且该处乡保地邻。俱素所熟习。易于辨识。自不虑其稍有讳饰。如果审讯属实。则段文经、刘勤、实在下落。亦可从此根究。倘实系无辜。亦应质审明确。不可拖累良民。但此事必须研讯确凿。毫无疑义。方可完结。若该督不能质对确实。即将王六解京、交刑部审讯办理。再本日刘峨奏、新旧命盗已未完结各案一摺。此系年终汇奏事件。该督不过照例具奏塞责。段文经等要犯。至今未获。且并无消息下落。此等寻常命盗各案。更不经心。所谓一事不可信。事事皆不可信矣。著再传谕刘峨、务饬属将段文经等、上紧设法查拏。勿因日久生懈。俾要犯不能就获。致干重戾。　　

○又谕、据徵瑞覆奏、硝磺一项。例禁私买私卖。是以两淮岁需硝磺。照例由运司衙门、将价银豫解藩库。委员搭办。应请嗣后两淮所用硝磺。迳由盐政衙门给批。令商前赴出产地方采买等语。所奏亦未免拘泥见小。此项硝磺。既由运司豫发价银。该委员等不过遇便代为搭买。且每年采办。价止开销一百一十余两。较之通省各营所需硝磺。为数不及百分之一。与营伍军火。全无交涉。其短缺系该藩司及委员等、藉词卸责。徵瑞接奉谕旨。自应将盐城各营额贮硝磺。因何短缺。其中有无弊窦。并硝磺短解。由于岁需烟盒之语。得自何人。据实明白查参。办理方中肯綮。乃摺内惟恐此事于盐务干涉。鳃鳃然代为声说。意存回护。此究由徵瑞识见不能开展。见小所致。取笑于朕矣。著再传谕该盐政、务遵节次所降谕旨。逐层指驳。彻底查明具奏。嗣后办理一切。益当扩充识见。以期得当。毋得仍前见小拘泥也。仍将会同查办情形。迅速由驿覆奏。　　

○又谕、近日李世杰于办理地方事务。多有错误。恐究系病后精神恍惚、未能周到所致。该督上年冬底。由清口回江宁。路过扬州。徵瑞曾经见面。且现在会同查办硝磺亏欠一案。自必与之会商。近日李世杰病体究竟如何。徵瑞在彼目击。必得确切。著传谕徵瑞、即将李世杰近日精神若何。是否即能就痊。于公事不致贻误之处。遇便据实覆奏。不可瞻顾。　　

○福建巡抚徐嗣曾奏、水师提臣黄仕简、于初四日抵鹿耳门。陆路提臣任承恩、于初六日抵鹿仔港。皆克期于十三日进剿。适徐鼎士等兵亦抵北淡水。三路围攻。自必一举蒇事。谕曰、此等么＜麻骨＞贼匪。原不过一时乌合。现在黄仕简、任承恩、督兵会合搜剿。自无难立时扑灭。前因徐嗣曾轻离省城。恐致人心疑骇。曾降旨饬谕。此时人情大定。非同前比。且大兵抵台。三路围攻。贼匪自必四散溃窜。恐有逃至原籍及内地者。尤应于各口岸严密截拏。徐嗣曾不妨视其地方紧要。间一亲往各处搜查。前有旨令李侍尧抵闽后。即驻劄蚶江。督办一切。常青亲自渡台。督同黄仕简等、搜剿贼匪。著传谕该督等、遵照妥协办理。常青抵台后。即令任承恩迅速驰驿来京。该提督轻于举动。未免迹涉张皇。然究属遇事勇往。尚无不应。今令其来京。不过欲面询台地事宜。常青可告知该提督。毋庸心生疑惧。　　

○庚子。谕曰、修撰戴衢亨、御史百龄、均于山西学政任内、失察武生裴泰祥、戕毙多命一案。吏部分别议以降调。固属咎所应得。但念其究系失察公罪。戴衢亨、百龄、俱著从宽改为革职留任。　　

○又谕曰、李世杰奏、查办各营火药缺额缘由。据江宁布政使袁鉴、将运司衙门需用烟盒磺觔。混同未解铺磺价值。一并叙入详覆。李世杰即据详具奏。请将袁鉴交部严加议处一摺。夫硝磺为军火所需。最关紧要。各营解送缺额。自系承办之该藩司、及委员等、采办迟延所致。乃袁鉴率以运司衙门需用磺觔。牵混具详。今据徵瑞奏、两淮年例所制烟盒等项。需用硝磺无几。向由运司发给价银。交委员等遇便代为搭买。且每年采办。止开销银一百一十余两。较之通省各营所需硝磺。为数不及百分之一。与营伍军火。全无交涉。况现据李世杰查明运司衙门、四十九、五十、五十一、三年磺觔价值。系豫行解司。年清年款。并未迟逾。何以袁鉴以此率混具详。显系藉词支饰。为卸罪地步。李世杰自因病后精神瞀乱。不能认真查核。至此事系该藩司专办。既迟误于前。又复巧饰于后。其过甚大。袁鉴系屡经获罪之人。朕弃瑕录用。擢任藩司。不思感激奋勉。其办事荒唐舛谬若此。断不足以胜藩司之任。亦不值再交部议。袁鉴著即行离任。其江宁布政使员缺。著王兆棠补授。所遗江苏按察使员缺。著康基田补授。成汝舟著补授淮徐道。其江宁府知府员缺。即著袁鉴降补。仍革职留任。俟八年无过。方准开复。所有查出各营短缺硝磺。著袁鉴按照价值。十倍罚赔。以示惩儆。此乃朕格外加恩。从宽办理。若为诛心之论。则袁鉴获罪甚重。岂尚能复邀录用耶。袁鉴益当感愧图报。痛改前非。以观后效。　　

○谕军机大臣等、据李世杰汇奏、五十一年承缉盗窃各案一摺。上年大名案内首犯徐克展、逃至亳州。经豫省委员缉获。张均德一犯。亦曾在江宁逗留。被直省委员盘获。该督于首逆正犯。在该处地方经过潜藏。不能饬属查拏。俱系他省缉获。则现在所奏寻常盗窃各案。不过具文塞责。以一奏了事。一事不可信。即百事不可信矣。李世杰著传旨严行申饬。至首犯段文经、刘勤、至今尚未弋获。著传谕该督、务饬各属上紧缉拏。毋致重犯久稽显戮。如再仍前疎懈。恐该督不能当其咎也。　　

○又谕、现在两提督厚集兵力。克期会剿。自必立时扑灭。惟前据徐嗣曾奏、黄仕简到台后。开炮打死贼匪二千余人。贼俱奔逃内山。而本日蓝元枚、亦奏及贼匪窜入内山。与生番勾结。将来搜捕需时等语。内山虽系生番巢穴。但贼匪穷蹙无归。或以贿结。或以势胁。生番容留藏匿。将来大兵彻后。潜出滋扰。尤属不成事体。该提督等、务须乘此兵力。上紧搜捕。俾尽根株。以靖海疆。至贼首林爽文、王芬二犯。及此外有名头目。如经官兵生获。即选派员弁。解京审办。以彰宪典。再前已降旨、令任承恩俟常青抵台后。即驰驿来京陛见。询问该处情形。其陆路提督、著蓝元枚署理。现在江南提督。署理有人。蓝元枚俟任承恩回任后。再回江南本任。　　

○兵部奏、八旗大臣官员盔甲军器。例届五年请派王大臣点验一次。今请于四月内点验。得旨、文职七品以下武职六品以下微员盔甲军械。嗣后著停其点验。其余应行点验各员盔甲军械。上年秋收。虽属丰稔。但现在物价。尚未甚平减。亦著展至明年。再行奏请点验。　　

○辛丑。春分。朝日于东郊。遣肃亲王永锡行礼。　　

○以举行仲春经筵。遣官告祭奉先殿。传心殿。上御文华殿。讲官暨侍班之大学士九卿詹事等、行二跪六叩礼。分班入殿内序立。直讲官四人。出就讲案前。行一跪三叩礼。复位。直讲官德保、刘墉、进讲孟子天与贤则与贤、天与子则与子二句。讲毕。上宣御论曰、天与贤则与贤。天与子则与子。斯二语也。以为答万章之前问、从而为之辞。则可。以为示后之继业、为万世法。则不可。盖自启贤继业之后。但有与子无与贤之事矣。其有托于贤而攘窃者。皆乱臣贼子之流。非唐虞之所谓禅也。且天何言哉。与贤与子。将命者谁。以予论之。天视自我民视。天听自我民听。民之所与。即天之所与。然与子虽为万世不易之规。而其败德隳行、恃天之与已、而不知凛难谌靡常之义。存如保赤子之怀。则民必不与之。而天亦厌之而不与。斯不大可畏乎。纣之言曰、我生不有命在天。此岂非恃天之与已乎。吾是以祇申难谌靡常之义。而戒负扆者栗栗畏惧。以敬天爱民。慎守其器。而前此之与子与贤。胥不必论。后此之与子与贤。皆不可恃。故曰、斯二言、不足以示后之继业、为万世法则也。至于较年之多少。及地之远近。所谓愈去愈远。而更甚之乃曰故仲尼不有天下。余又以谓斯言也。仲尼必不为之。仲尼而为斯言。亦非仲尼而已矣。盖孟子叹王道之不行。万民之受害。未尝无已欲得天下、以施号令、行王道之意。然而仲尼无此心也。人非孟子。更不可有此心也。鸣呼。此孔子所以为至圣。而孟子祇可称其亚乎。讲官、侍班官、跪聆毕。兴。直讲官德明、谢墉、进讲易经刚健笃实辉光、日新其德二句。讲毕。上宣御论曰、乾刚健而艮笃实。此言各具其用。而相资以成其德也。盖刚健而无笃实。或失之躁。笃实而无刚健。或失之固。躁与固。则不能日新其德矣。然乾元之体。无所不贯。八卦之德。何一非乾德哉。故在大畜言大畜、则曰刚健而济之以笃实、以日新其德耳。夫日新其德。非所谓自强不息乎。解大畜者。或谓畜之者大。或谓能畜其大。至于不家食。则率谓人君大烹养贤。而其臣不食于家。予以为家者。私也。不食于家。去私也。君与臣胥无私、以敕几协民。有不日新而辉光者乎。若夫九二为刚中之臣。六五为柔中之主。此正刚柔相济。不失其养。亦日新其德之道也。若必训二以说其尤。戒五以防其恶。是君臣之间。先自猜贰矣。独占其一爻者。或可曲解。然非大畜全体养贤之义。兹故申而论之。讲官、侍班官、跪聆毕。大学士公阿桂、大学士嵇璜、奏曰。皇上时几敕命。中正绥猷。以体天者敬天。而笃祜无疆。本心法为治法。而健行不息。洵所谓斟元建极。锡福宜民者矣。臣等幸侍讲筵。亲承圣训。曷胜诚服。奏毕。诸臣出就拜位。行二跪六叩礼。礼成。上御文渊阁赐茶。还宫。复赐宴于文华殿东庑之本仁殿。　　

○谕曰、原任按察使杨廷桦、在闽年久。该处情形。较为熟悉。其获咎系因越狱。案情虽重。究非私罪可比。现值用人之际。杨廷桦著自行赴闽。交与李侍尧差遣委用。如果出力。著以同知通判酌量题补。　　

○又谕、前经理藩院议准、将回子哈第尔所袭郡王品级贝勒。照内地扎萨克例出缺。降至公爵。准其世袭罔替。但伊父霍集斯、从前曾经出力报效。且又拏获达瓦齐。颇著劳绩。著施恩将哈第尔现袭郡王品级贝勒。准其世袭罔替。嗣后缺出。不必降等袭封。再额色尹、托克托、所袭公爵。降至三等台吉。方准世袭罔替。因图尔都并无子嗣。曾将额色尹之孙托克托、过继与图尔都为嗣。承袭公爵。其额色尹、图尔都、实系回部和卓后裔。伊等从前俱属效力。托克托、又系额色尹之孙。伊现在承袭辅国公爵。缺出不必削除。准其世袭罔替。以示朕轸恤回部臣仆之至意。　　

○壬寅。福建台湾镇总兵柴大纪奏、十四日子刻、接据台湾道永福来扎。知凤山又被贼陷。随督饬弁兵赴援。乃出城未远。即遇贼匪来犯郡城。查郡城并无墙围。惟以木栅箣竹环绕。难于固守。当于城南桶盘栈地方。饬游击蔡攀龙、并南路参将瑚图里、带兵驻劄。又饬守备邱能成、李步云等、于城东之万寿亭驻劄。其西南沿海一带。亦令守备李球等、带兵把守。臣仍驻北路盐埕桥防御。四面严固。郡城可保无虞。俟内地兵到。即当长驱前往。谕军机大臣等、前贼匪滋扰凤山时。瑚图里纵马由南而去。不知下落。朕以该参将之不能抵御。由于兵散。独力难支。与临阵退缩者不同。曾谕令常青俟事定后核其功罪。分别办理。今该参将业已回至郡城。率兵堵御。如果奋勉杀贼。则功过尚足相抵。著常青俟事竣后。秉公核实具奏。并给咨送京。候询问台地一切情形。再柴大纪摺内、称郡城并无墙围。惟以木栅箣竹环绕。官兵难以固守等语。前曾谕令李侍尧、于台匪荡平后。将是否可以建城之处。酌量办理。今阅柴大纪所奏、体察情形。彰化等三县一厅。应否改建城垣。尚可俟筹办善后事宜时。确实勘估。绘图妥议。请旨办理。至郡城为全台根本。即应速建城垣。以资保障。著李侍尧、常青、俟事竣。即熟商妥议。一面奏闻。一面兴工办理。　　

○癸卯。上御太和殿视朝。文武升转各官谢恩。　　

○遣官祭昭忠祠。　　

○谕、据尚安奏称、喀喇沙尔之土尔扈特和硕特等、归服年久。今既宽裕。马匹牲畜滋繁。且能贸易者颇多。嗣后不必勒令耕种为生。任从伊等自谋生理等语。所奏尚是。著照尚安所奏。任从伊等自谋生理。　　

○又谕、据常青奏、接据台湾府城参将宋鼎、游击郑嵩、左渊、署游击王天植会禀。上年十二月内。有防守小北门把总高大捷。逃赴鹿耳门。觅船内渡。随将该弁锁解到郡。讯供因贼匪猖獗。欲逃内地。随商同台湾道。恭请王命。将高大捷即行正法等语。绿营恇怯积习。最为可恶。在兵丁临阵脱逃。已属大干军纪。况高大捷身系把总。当台匪滋事之时。带兵防守。輙敢擅离郡城。首先逃避。情罪更重。自应立正典刑。以肃军令。该参将宋鼎等、一闻高大捷逃赴鹿耳门之信。立即锁解到郡。会同讯明正法。所办甚是。武职中参游等官。虽非专阃大员。于例不应专戮。但行军之际。非寻常无事时可比。该参将等、能知事体轻重。一经讯明脱逃属实。即会同该道、将高大捷先行正法。使在事兵弁。咸知儆畏。甚属能事可嘉。宋鼎、郑嵩、左渊、王天植、俱交部议叙。仍著事竣后。俱给咨送部引见。向来逃兵拏获。尚且即行正法。况高大捷以武弁委城脱逃。尤为可恶。虽已正法。尚不足蔽辜。著该督查明伊子。奏闻发遣。并将办理缘由。著各督抚通行晓谕绿营兵弁。使知避贼潜逃。希图幸免。不但戮及其身。即其子嗣亦难邀宽宥。庶惩一儆百。不敢复蹈恇怯恶习。以励戎行而申法令。将此通谕知之。　　

○谕军机大臣曰、保宁奏、成都省城城工。现已修竣验收。所有承修各员。在工三年。认真办理之知州张官五等、请量予议叙等语。此等城工。系发帑兴修。承办各员。尚可藉沾余润。即督催稽察。亦属分内之事。向来各省办理城工。并无议叙之例。即如陕西西安城工。较川省更为浩繁。报竣后、亦未奏请议叙。且京师内外城垣。亦曾经大修。及其余各项钜工甚多。均无特予议叙之例。此次川省承办各员。果能实心经理。著有微劳。该督不妨随时量加甄录。以示鼓励。不值特请邀恩议叙也。将此传谕保宁知之。
  </div>
  <div class="pagination">
   <a href="清实录乾隆朝实录_page1624.html">
    上一页
   </a>
   <span>
    ...
   </span>
   <a href="清实录乾隆朝实录_page1620.html">
    1620
   </a>
   <a href="清实录乾隆朝实录_page1621.html">
    1621
   </a>
   <a href="清实录乾隆朝实录_page1622.html">
    1622
   </a>
   <a href="清实录乾隆朝实录_page1623.html">
    1623
   </a>
   <a href="清实录乾隆朝实录_page1624.html">
    1624
   </a>
   <span class="current-page">
    1625
   </span>
   <a href="清实录乾隆朝实录_page1626.html">
    1626
   </a>
   <a href="清实录乾隆朝实录_page1627.html">
    1627
   </a>
   <a href="清实录乾隆朝实录_page1628.html">
    1628
   </a>
   <a href="清实录乾隆朝实录_page1629.html">
    1629
   </a>
   <a href="清实录乾隆朝实录_page1630.html">
    1630
   </a>
   <span>
    ...
   </span>
   <a href="清实录乾隆朝实录_page1626.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
