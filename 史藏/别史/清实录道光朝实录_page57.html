<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 57 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 57 页/共 848 页</h1>
    <div class="content">
○丁巳。上诣皇太后行宫问安。　　

○祭先蚕之神。遣王福晋行礼。　　

○谕军机大臣等、前据明叙奏、印房章京主事职衔塔青额、与土尔扈特汗之母哈屯喇什丕勒通奸一案。当交刑部速议具奏。兹据奏称、定例职官奸职官妻。奸夫奸妇、各绞监候。从重惩办。亦不过加以绞决。明叙援引吴坦等成案。将塔青额拟斩。请旨即行正法。为回疆重地起见。从重办理。犯奸之哈屯、请免审讯治罪。亦属体察夷情。惟此时既难以质讯。将来哈屯、或翻控不认。或羞忿自尽。或其属下办事梅楞人等、恃无质证。径赴明叙衙门请示。边徼机务。不得不思未然。请交伊犁将军覆加审讯等语。内地不肖劣员。奸通外藩哈屯。实属边陲希有之事。惟此等外夷。原难绳以礼教。况土尔扈特、自乾隆年间率众投诚以后。世守汗封。其哈屯即有暧昧不明之事。亦当维持大体。此案经明叙风闻其事。设法查讯。如案情稍有未确。恐不足折服其心。著庆祥覆加审讯。悉心研鞫。虽该哈屯未便传讯。所有塔青额之跟役车夫。及前往收拾饭食之遣犯。临时送信之书识。人证较多。一经提集研讯。不难得其确情。该将军务当详察深思。固应从严惩办。以儆官邪。尤必抚驭得宜。以重边务。斟酌尽善。秉公定拟具奏。明叙摺著钞寄阅看。将此谕令知之。　　

○以户部左侍郎果齐斯欢、署镶黄旗护军统领。内阁学士舒英、署镶黄旗满洲副都统。　　

○以伊犁屯田丰收。予员弁议叙。赏兵丁一月盐菜银。　　

○赏跸路经过看守各行宫弁兵半月钱粮。　　

○旌表守正捐躯湖北枣阳县民妇姚廖氏女姚氏。　　

○是日。驻跸梁格庄行宫。翼日如之。　　

○戊午。上恭谒泰陵。泰东陵。毕、更缟素。随恭谒昌陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、均随行礼。　　

○至慧安和硕公主慧愍固伦公主园寝。酹酒。　　

○诣皇太后行宫问安。　　

○谕军机大臣等、据绰哈纳覆奏操练兵技章程。摺内声称南赣一镇。管辖十八协营。额设兵丁。除挑备征兵外。余皆为差防之用。所有征兵一千八百余名。本系常川操演。其差防兵丁一项。向系八个月操演。四个月停操。今请于该兵丁差使之外。逐日随同征兵一体操练等语。各省挑备征兵。原应勤加练习。俾技艺精熟。悉成劲旅。以期有备无患。至差防兵丁。有巡查地方、出防塘汛、护解差使、及缉捕盗贼枭匪逃犯各事。若令于差使之外。仍将各项技艺。与征兵一体操练。寒暑不准停操。所拟章程。甚不平允。不惟兵技难期娴熟。必使差务亦多旷误。于操练差防。两无裨益。是徒事更张。终归有名无实。该镇惟当循照旧章。认真训练征兵。如营员中有不实力奉行者。严行惩办。其差防兵丁。仍照常停操四个月。毋庸更易旧制。转致事涉烦苛也。将此传谕知之。　　

○己未。清明节。上恭谒昌陵。至幄次、降舆。更缟素。恸哭步入隆恩门。诣宝城行敷土礼。毕、易素服。诣隆恩殿行大飨礼。礼成、仍服缟素。诣宝城前行礼。叩辞奠酒。尽哀乃退。王以下文武大臣官员、均随行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○诣皇太后行宫问安。　　

○是日。回銮。驻跸秋澜行宫。　　

○庚申。福建水师提督许松年奏、酌拟训练水师六条。一、操演宜认真。一、水务宜练习。一、鸟枪宜训练。一、刀械宜兼习。一、召募不容徇私。一、纪律时须申明。得旨、所议六条。均系应为之事。可即督饬所属、认真训练。务要行之有恒。以收实效。不可有名无实。始勤终怠也。勉之。　　

○贷张家口军台被灾各驿站官兵一年饷银。　　

○是日。驻跸半壁店行宫。　　

○辛酉。驻跸黄新庄行宫。　　

○壬戌。上至王佐村孝穆皇后暂安园寝酹酒。　　

○至庄静和硕公主庄敬固伦公主园寝酹酒。　　

○修江南狼山镇标中左右掘港东海等五营唬哨船。从协办大学士总督孙玉庭请也。　　

○是日。奉皇太后还宫。　　

○癸亥。上诣寿皇殿行礼。　　

○诣皇太后宫问安。　　

○以山西阳曲等县上年秋收歉薄。暂缓买补动缺仓谷。　　

○甲子。谕内阁、御史朱为弼奏、请敕删各部册籍一摺。各直省汇送六部册籍。日积日多。往往名实不符。俱成具文。无关政要。而胥吏等秉机舞弊。转致难于稽查。自应酌加删减。以归简易。著六部堂官、各将外省造送该衙门册籍。逐一查明。分别应存应删。悉心妥议。开单奏明请旨。其例删之必当修纂、及应行停修者。著一并详查具奏。　　

○谕军机大臣等、庆保等覆奏、巡缉海洋事宜一摺。据称各船进出。俱令汛口登簿查验。饬令沿海各州县、随时瞭望。以杜兵船收泊内港。其港汊口岸。悉派兵役驻劄。按旬查点烟户门牌。并于闽浙毗连洋面、互相诇察等语。近年时有海洋行劫之案。必当认真查拏。毋致养痈贻患。该督等所奏稽查巡缉各事宜。均著照所议办理。至拟于兵船之外、添雇捕鱼钓船。扮作平民诱缉之处。所谓舍本就末。非实力缉捕之道。闽省出洋兵船六十五号。浙省出洋兵船九十号。声势足资联络。若复添雇鱼船。于巡防未必有益。行之日久。必致有名无实。甚或宵小混迹。及夹带应禁军火器物、淡水米谷出洋。转滋流弊。该督等惟当督饬闽浙两省文武员弁、不分畛域。巡查防范。随时认真侦缉。以期洋面肃清。地方一律安静。将此谕令知之。　　

○建湖南晃州直隶厅通判、训导、衙署。并仓廒监狱。从护巡抚钱臻请也。　　

○乙丑。礼部以宗室会试中额请。得旨、取中四名。　　

○铸给山东单县营参将、桃源营守备、关防条记。从巡抚琦善请也。　　

○赏江苏等省辛巳恩科乡试年老诸生王柱等四名、举人副榜有差。　　

○丙寅。谕内阁、裕陵隆恩殿、金柱各工。办理草率。吏部等部、查明原修之监督司员等、严议具奏。内务府六库郎中兼骁骑参领石柱、候补员外郎廷璝、均著革职。休致员外郎清海、著革去顶带。以示惩儆。　　

○又谕、庆惠奏、围场兵丁、新拨地亩鹻薄。请另行筹拨一摺。热河围场兵丁随缺地亩。前经将梨树沟等处闲荒、拨给该兵丁招垦收租。以资养赡。兹据该都统奏称、此项地亩。瘠薄难耕。数年以来。总未成熟。不能收取租粮。自应另筹拨换。著照所请、即于承德府属之丰宁县入官地亩内、择其上中二则、土性肥沃者。拨给地七十五顷。作为该兵丁等随缺地亩。令其自行议粮收租。以裨生计。至梨树沟等处、试垦未成之闲荒。附近围场。著不准招集外来流民。影射占种。该都统即饬令该管文武各员。随时饬派兵役。严密稽查。无使再有民人逗留。以防弊窦。　　

○谕军机大臣等、据庆山奏、遵拟操练章程。摺内所称责成队目、逐处稽查。及于办事余暇。约集官弁。传唤兵丁。亲为教演等语。层层烦琐。终无实济。势必日久尽成虚文。所奏著无庸议。该总兵惟当遵循旧制。实心训练。严行劝惩。毋致日久生懈。固不在多立章程。转致有名无实也。将此传谕知之。　　

○又谕、据御史孙贯一奏、山东连年歉收。登州、青州、武定、三府。产粟无多。皆赖奉天粟米。以资接济。本年停止海运。山东荒歉乏食。籴买无自。请援照嘉庆十七年之例。将奉天存积粮石。分半出运。接济东省等语。前因奉天省粮价增昂。据松箖查明、奸商居奇囤积。运赴他省贩卖。以致民食拮据。当经降旨、暂停海运。今如该御史所奏、山东望奉天之粟甚殷。逃荒乞食。络绎满路。如果属实。何以未据琦善奏报。著该抚迅速查明、该三府是否实系荒歉。是否必须奉天粮石接济。其开运之期。是否刻不可缓。体访确切情形。据实具奏。俟到日再降谕旨。该御史原摺。著发给阅看。将此谕令知之。　　

○又谕、据许文谟奏。遵拟操练章程一摺。各省提镇大员。于额设兵丁。原应实力督率。随时训练。但如该提督所称、于分日操演技艺之期。将停操他项技艺。仍令千把总再为分司演练。则事属纷更。转恐敷衍空言。终无实济。再摺内所称、各营每月操练之后。均令造册报查。每三个月、由提督总兵操练一次。提督管辖营分较多。每岁按营巡阅。自有定期。既不能必按三月之期。周遍覆阅。又未便于驻劄地方。纷纷调取外营兵丁。守候操练。所奏种种窒碍难行。均无庸议。该提督惟当查照旧规。认真督率训练。分别劝惩。无须更立章程。徒滋烦扰也。将此谕令知之。　　

○丁卯。封浙江鄞县宋翰林院侍读晁说之之神为孚惠侯。从巡抚帅承瀛请也。　　

○戊辰。上诣皇太后宫问安。　　

○谕军机大臣等、据孟住等奏、遵拟操练章程。摺内所开春秋二季操练日期。并拟每年九月内、轮班带同水师旗营。赴虎门洋面。与提标水师绿营会操。又每年十一月内、率领满汉官兵。赴燕塘地方。演放大炮等语。均著照所拟认真训练。分别劝惩。不可日久生懈。有名无实。惟每年五月十六日、至七月十五日。因该省天气暑热。定例停操。相沿已久。该将军等、所拟间日轮流演习之处。殊属纷更。仍届期照旧停操可也。将此谕令知之。　　

○又谕、前据罗含章覆勘马营挑水坝、抛护碎石。恐滋流弊。当交严烺、罗含章、再行悉心妥议。兹据会同奏称、挑坝为黄卫两厅安危所系。至紧至要。埽前抛护碎石。可资经久稳固。不致冲断滋弊等语。抛护碎石。严烺前在南河。既经历著成效。兹复会查马营工挑坝一道。藉以拦沁归黄。向用柴土加镶。未能持久。著照所议、间段估抛碎石。该署督等总当筹画周妥。为一劳永逸之计。非但保固一二十年。务期久资巩固。不致别滋流弊。傥有格碍难行之处。仍当随时奏闻。不可稍存回护也。将此谕知严烺、并传谕罗含章知之。　　

○礼部以会试中额请。得旨、满洲、取中九名。蒙古、取中三名。汉军、取中五名。直隶、取中二十二名。奉天、取中二名。山东、取中十八名。山西、取中十名。河南、取中十名。陕甘、取中八名。江苏、取中十八名。安徽、取中十四名。浙江、取中二十一名。江西、取中十七名。湖北、取中十名。湖南、取中八名。福建、取中十一名。广东、取中九名。广西、取中五名。四川、取中六名。贵州、取中八名。云南、取中九名。　　

○己巳。谕内阁、琦善奏参、玩视漕运、未修官剥之州县。请先摘去顶带。并酌定添雇剥船等语。山东临清等州县所辖卫河、及古浅新淤处所。额设并例雇剥船。每于重运经临。先期伺备。兹据该抚查明、德州等州县、民船既未雇足。官剥亦未修竣。实属任意玩延。除夏津县知县潘观宝、到任未久。仅止民剥不敷。业经该抚催令赶紧雇足外。所有未修官剥之德州知州冯春晖、恩县知县陶镕、武城县知县徐宗干、俱著先行摘去顶带。以示惩儆。仍勒令克期修艌。如果无误漕运。再行奏明办理。至闸外州县、遇有浅阻剥运。向准于额设例雇之外。查照卫水尺寸。添雇剥船。若任听河厅州县、额外多为雇备。易滋浮冒。著河东河道总督、及巡漕御史、随时察看水势情形。如官民剥船。实不敷用。再行酌定添雇数目。移咨该抚。饬属雇备。以利漕运而杜冒销。该部知道。　　

○贷山东汶上县司库银。修南旺湖堤。从署河道总督严烺请也。　　

○庚午。谕军机大臣等、长龄等奏、筹办驱逐番帐。调派官兵。并酌给盐粮驮折等项各等语。野番背约迁延。名为贪恋水草。实图便于抢掠。必当示以兵威。严加惩创。既据该督等调派督标、及附近各提镇属官兵、八千余名。紧顾东西北三面。分途并进。并咨会蒋攸铦、于路通蜀藏处所。豫为防范。均著照所议办理。该督等惟当相机审度。筹及万全。如该野番等知难逃逸。迅速迁移河南。著即停止前调官兵。以节糜费。如敢恃众抗拒。即当督率官兵痛剿。俾番族咸知儆惕。边圉悉臻静谧。至所调官兵。需给口粮柴薪。及经过州县、应付骑载车马。该督按照各营道里远近。酌定齐集日期。自离营之日起。照出征例。支领盐粮驮折等项。按程行走。亦著照所议行。将此谕令知之。　　

○以故扎噜特镇国公特古斯巴雅尔弟们都巴雅尔、袭爵。　　

○以凉州副都统穆兰岱、为甘肃西宁镇总兵官。西宁镇总兵官庆廉、为凉州副都统。　　
</div>
    <div class="pagination">
<a href="清实录道光朝实录_page56.html">上一页</a><span>...</span><a href="清实录道光朝实录_page52.html">52</a><a href="清实录道光朝实录_page53.html">53</a><a href="清实录道光朝实录_page54.html">54</a><a href="清实录道光朝实录_page55.html">55</a><a href="清实录道光朝实录_page56.html">56</a><span class="current-page">57</span><a href="清实录道光朝实录_page58.html">58</a><a href="清实录道光朝实录_page59.html">59</a><a href="清实录道光朝实录_page60.html">60</a><a href="清实录道光朝实录_page61.html">61</a><a href="清实录道光朝实录_page62.html">62</a><span>...</span><a href="清实录道光朝实录_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
