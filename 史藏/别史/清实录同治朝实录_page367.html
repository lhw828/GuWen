<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 367 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 367 页/共 505 页
  </h1>
  <div class="content">
   ○丁卯。盛京将军都兴阿六十生辰。赏御书福寿字。暨文绮珍玩。　　

○戊辰。以神灵显应。加江苏常熟县城隍神封号曰护国。昭文县城隍神封号曰襄顺。　　

○谕军机大臣等、丁宝桢奏、鼎军勇丁索饷滋事。请饬查拏惩办一摺。藩司潘鼎新所部勇丁。驻扎山东韩庄地方。因将次遣撤。索发欠饷。将该处铺户抢掠一空。迨经丁宝桢派员前往弹压。始拔队南赴宿迁。其不知法纪。实出情理之外。著丁宝桢即饬各属。严拏逃散勇丁。尽法处治。东省协拨该营饷项。本无蒂欠。此次该抚又另拨津贴银二万两解赴鼎军。则该军更不能有所藉口。但恐该勇丁桀骜性成。在宿迁一带仍复滋扰。著张之万就近派委妥员前往弹压。并著马新贻赶紧添派文武大员会同督率。令其分起出境。毋许稍滋事端。该勇丁行抵皖境。即著英翰、吴坤修、传知潘鼎新安为遣散。俾安生业。以免在皖复行生事。其起意抢掠铺户各勇丁。法所难宥。著李鸿章、英翰、吴坤修、严饬藩司潘鼎新及代统之总兵潘鼎立等。悉数查拏。解赴东省。交丁宝桢严行惩办。不准稍涉宽纵。其不能约束之各将弁。并著李鸿章查明严参。以申军律。将此由五百里谕知李鸿章、马新贻、张之万、丁宝桢、英翰、并传谕吴坤修知之。　　

○追予江南上元阵亡从九品汪云上等祭葬世职。　　

○旌表守正捐躯江苏萧县民宗祥妻姬氏。　　

○上以孟秋时享太庙。自是日始。斋戒三日。　　

○己巳。谕军机大臣等、德英等奏、遵旨举行围猎。请饬催资装银两一摺。黑龙江举行围猎。应需官兵资装等项银一万四千八百七十两。业经部议在于河南实存清查提解银两内。赶紧拨给。迄今尚未报解。现在节近秋令。亟应即行筹备。以济要需。著李鹤年即将此项指拨银两。照数赶紧派员迅速解赴盛京。由都兴阿、额勒和布、派员转解黑龙江交收。均毋延误。将此由四百里各谕令知之。　　

○又谕、库克吉泰奏、该营月饷仅賸河东五千两。不敷支发。目下需用甚钜。无可挪移。前借陕西藩库银三千两。又亟须归还。昨准山西巡抚咨称、以广东浙江福建江苏月协晋饷一万两。未据解到分毫。晋省无从筹解。是山西之不能协济该营。由四省之不能协济山西。拟于四省中酌量分润。请饬广东浙江两省。于协晋项下每月各分五千两。径解该营。以四个月为止等语。著瑞麟、李福泰、李瀚章、即于协晋一万两项下。每月各径解库克吉泰军营五千两。俾抵晋省欠款。俟解足四个月后。仍照旧各解各款。以免牵混。将此由五百里各谕令知之。　　

○又谕、锡纶奏、招抚变民未成。现在相机改办一摺。布伦托海变民。经锡纶派民人侯裕喜等前往招抚。携带变民一名。行至乌陇古河边。被哈萨克将其衣物抢劫。其随后遣来之贼目锡吉尔浑。又为哈萨克所讦。由呼图克图暂行锁禁。是该变民与哈萨克彼此攘夺。尚无转机。张＜?与心＞等怙恶未悛。此次所递呈词。又无悔罪输诚之意。锡纶现拟相机办理。并与棍噶扎勒参联络声势。以杜衅端。自系正办。著即会同福济悉心筹商。相机而行。不必豫存成见。文硕不久抵任。亦当与福济、锡纶、和衷商搉。毋误事机。前据棍噶扎勒参奏请。带兵前往额尔奇斯河。开导叛贼。当谕福济等知照该呼图克图听候办理。此事是否妥协。仍著该将军等统筹全局。熟商具奏。万不可迁就目前。致贻后患。将此由五百里各谕令知之。　　

○又谕、恩麟奏、筹办三岩野番并廓夷情形一摺。三岩野番。屡次出巢抢劫。大道几至不通。景纹仅以纸上空言。搪塞属吏。其不达事理。甚可痛恨恩麟既知景纹之谬。派员剿捕。即著实力筹办。以期绥靖边疆。廓尔喀与唐古特既有猜嫌。又因未遂其入贡之计。与唐古特书信。语多挟制。亟应设法解释。毋任别启衅端。恩麟已派员前往抚谕。并拟俟德泰到后。借巡阅后藏之便。前赴廓番交界。亲自禁约。所办甚是。但该大臣务当不露声色。于开诚布公之中。仍不失统驭外夷之意。方为得体。并著于巡阅后。将详细情形确探具奏。以慰廑系。将此由五百里谕令知之。　　

○以验收海运漕粮完竣。予工部尚书毛昶熙、仓场侍郎衍秀优叙。郎中玉珩、道员周家勋等奖叙有差。　　

○以玩误不职。革广东知县余栻、刘驹职。　　

○追予浙江余姚阵亡义民王月和把总衔。赏恤如例。　　

○庚午。上以孟秋时享太庙。前期亲诣行礼。　　

○谕军机大臣等、理藩院奏、据阿拉善扎萨克亲王贡桑珠尔默特呈称。逆回扰害旗境。请发兵救援等语。陕西董志原回匪。窜至中卫。分股三路直扑阿拉善旗。境之定远营。贡桑珠尔默特派兵迎敌。伤亡兵丁百余名。长史叠立各尔大赖等阵亡。该逆率党七八千。围困定远营城。并将城外寺院房屋焚烧。抢掠街市。贡桑珠尔默特祖茔及西园府第。亦被焚毁。西路台站不通。逆回尚盘踞该旗南界。阿拉善旗蒙兵无多。不敷防守。待援甚迫。亟须拨兵前往。迅殄逆氛。左宗棠已派各军分道入甘。穆图善现在兰垣。金顺由乌喇西进。灵甯一带。匪众狓猖。蒙古被其蹂躏。应如何筹拨劲旅。迅速救援。著该大臣等妥筹兼顾。杜嘎尔熟悉甯夏回情。该副都统等是否尚在托城。如可移兵西向。即著统带所部。驰赴阿拉善一带协剿。或就近另拨得力队伍。前往救应。均著定安、金顺、斟酌情形。妥为筹办。至贡桑珠尔默特守城击贼。甚为出力。乃祖茔府第。均毁于贼。旗属大遭扰害。朝廷实深廑念。著理藩院传知该亲王。将该旗被扰地方。加意抚恤。不日大兵厚集。即可痛加剿洗。扫荡妖氛。该旗历次筹垫台费银五万余两。即著户部由附近省分。迅速指款拨还。原摺均著钞给阅看。将此由六百里谕知左宗棠、穆图善、定安、金顺、并谕令理藩院知之。　　

○旌表守正捐躯浙江义乌县民妇卢王氏。　　


大清穆宗继天开运受中居正保大定功圣智诚孝信敏恭宽毅皇帝实录卷之二百六十二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治八年。己巳。秋七月。辛未朔。日食。　　

○享太庙。遣醇郡王奕譞恭代行礼。　　

○上诣绥履殿问慈安皇太后安。平安室问慈禧皇太后安。至己亥皆如之。　　

○谕军机大臣等、总理各国事务衙门奏、洋人在台湾违禁滋事。现筹办理情形一摺。洋人美利士等在台湾大南澳地方。伐木垦荒。私贩军火。交通生番。实属违禁妄为。业经该衙门照会英布两国使臣。由中国自行拏办。并知照该督抚酌核办理。此事英国使臣自知理屈。已据照覆。饬将英人名康撤回。而布国使臣。则请将美利士暂行停办。显有袒护之意。此时该洋人等曾否撤回。抑仍在该处招募工作。如果不遵条约。任性妄为。自应由该督抚查拏惩办。惟事关中外交涉。必须有明干大员随时斟酌办理。方臻妥协。台湾道一缺。关系紧要。未便久悬。著英桂、卞宝第、迅速拣员奏补。或先择人署理。责成将洋人交涉事件。察看情形。妥慎筹办。总期不激不随。毋稍偏倚。原摺著钞给阅看。将此由四百里各谕令知之。　　

○又谕、棍噶扎勒参奏、叛民中变。势难开导一摺。据称叛民近蹋哈萨克游牧。与俄罗斯守卡之兵接仗。伤有一二十人。并与布伦托海大臣伪篆印文一件。不知内系何词等语。该叛民凶心未改。复与俄夷生事。伤其守卡兵丁。恐开边衅。福济、文硕、锡纶、惟当懔遵前旨。相机妥筹办法。毋稍大意。棍噶扎勒参以该叛民言词狂大。未能开导。现在扎营克林河。分其再窜之势。未敢擅行进剿。著福济等体察情形。知照该呼图克图遵办。其伪篆印文。是否即系前此所递呈词。并著文硕、锡纶、查明具奏。棍噶扎勒参另片奏、叛民与俄兵接仗各情。据逃出民人阿勒太声称在内目睹。此事既属确实。福济等不得迁就因循。致生枝节。原摺片均著钞给阅看。将此由五百里各谕令知之。　　

○壬申。谕军机大臣等、英桂、卞宝第奏、请＜??闲＞台湾道员缺。并请以杨在元试署台湾镇总兵各摺片。本日已降旨令黎兆棠署台湾道员缺。并批令杨在元试署台湾镇矣。台湾孤悬海外。五方杂处。人心浮动。当此多事之秋。必其人才识足以独当一面。而又能实心整顿者。方能有益地方。著英桂、卞宝第、于该镇道到任后。留心察看。如措置未能合宜。即行奏明撤回。断不可因保奏在前。稍涉回护。傥该督等有心徇隐。致误地方。必惟英桂等是问。将此由四百里各谕令知之。　　

○又谕、文煜等奏、洋务日繁。请调员来闽差遣。英桂奏、请饬江苏拨还闽硝各摺片。闽省福州口洋务日繁。必须添员办理。方臻妥协。前福州府知府丁嘉玮、福建尽先补用参将王荣和、既据该将军等奏称该员等熟悉洋情。自应俯如所请。丁嘉玮籍隶顺天府大兴县。著万青藜、王榕吉、饬令该员迅速赴闽。王荣和一员。前经丁日昌调赴江苏。业由英桂檄调。仍著丁日昌即饬该参将克日前往。以资差遣。英桂奏、闽省需用硝斤。向在山东采办。咸丰七年闲。委员韦濂等在东省运办硝斤。行过江苏。先经乔松年截留五万斤。又经王有龄前后截留十万斤。共计十五万斤。至今尚未拨解还闽。现在闽省各营操练兵丁。赶制火药。需硝甚钜。著丁日昌按照前次截留数目。赶紧拨还。派员押运赴闽兑收。以济要需。将此谕知万青藜、王榕吉、并由四百里谕令丁日昌知之。　　

○癸酉。谕内阁、御史宋邦僡奏、请饬各省筹补常平仓谷等语。常平仓为积储良策。自军兴以来。各省仓谷。率多空虚。亟应及早筹补。以备荒歉。著各直省督抚督饬该管道府按属查报。应如何筹款分年买补、并严杜州县侵那之处。即行妥筹办理。　　

○又谕、吴坤修奏、各属被水灾黎。先行筹款抚恤等语。安徽怀甯等十六州县。本年夏闲雨水过多。江潮泛涨。漂没田庐。小民困苦颠连。殊堪矜悯。现经该署抚筹银三万两。分交安庐徽甯两道。督属分别抚恤。即著饬令该管各地方官躬亲督率。妥为经理。毋任吏胥侵蚀。并著该署抚亲赴沿江各属实力稽查。以杜弊端。目下节届秋令。该地方农田能否补种。仍著察看情形。随时具奏。　　

○谕军机大臣等、前据丁宝桢奏、鼎军在韩庄地方抢掠。当经谕令丁宝桢严拏惩办。一面督饬出境。并谕马新贻等添派文武弹压回皖。兹据张之万奏称、该军已抵宿迁。檄饬姚广武等带兵前往弹压。并分饬各军严防滋扰。即著张之万传旨。令其分起回皖。并饬徐海道高梯迅给饷银。免致藉口。马新贻所派员弁。计可赶到。并著会同弹压。俾遵约束。安徽现患水灾。各处土匪游勇本不安静。而遣撤各军踵至。此辈无所营生。深恐为害地方。著李鸿章、英翰、吴坤修、仍遵前旨。饬令潘鼎新妥为安置。固不可操之太蹙。亦不可任其横行。英翰等责任地方。尤当悉心筹商。务臻妥协。毋任滋生事端。前据刘典奏、已革提督刘效忠、因牲畜细故。砍毙马夫王麻子。因降旨令解回山东原籍。交地方官严加管束。第恐该革员素性暴戾。与乡里未能和协。复萌故态。著丁宝桢于刘效忠解到时。随时留心。如仍不安分。即著设法办理。毋稍姑息。刘典片。著钞给丁宝桢阅看。将此由五百里谕知李鸿章、马新贻、张之万、丁宝桢、英翰、并传谕吴坤修知之。　　

○又谕、安定、桂成奏、回股复犯草地。官军截剿获胜。并请拨兵驻扎甯夏平罗一带各摺片。阿拉善旗之定远营。被回逆围困甚急。张曜会同乌尔图那逊带兵往援。由兰扇至察汉淖尔地方。遇贼接仗。击毙悍贼甚多。红柳树一带伏贼。亦经官军击败。其塔尔贝都贡地方回股。复为乌尔图那逊所部冲散。该逆等仍由旧路。连夜西遁。此次逆回纠合东窜。叠经官兵击败。剿办尚为得手。即著该将军等迅饬张曜各军。乘此声威。觇贼所向。会合剿除。以期痛歼丑类。所有在事出力将弁兵勇。著准其择尤汇案请奖。现在蒙汉各民避居北山。该处直达包萨。难保该逆不因边内乏粮。复行窥伺。金顺一军。前拟由乌喇西进。该军现已渡黄。暂扎什巴尔台。著仍遵叠次谕旨。酌度情形。与张曜等联络声势。分投堵剿。定安等以左宗棠大军。进剿灵州贼匪。若铤走草地。张曜等追剿较远。请饬金顺驻军于甯夏平罗一带。或由左宗棠另拨一军联络扼扎。遏贼东窜北窜之路。所筹不为无见。金顺追贼正紧。所部亦不甚厚。应否驻军甯夏平罗。著会同定安等悉心商搉。以免顾此失彼。如金顺实难兼顾。即著左宗棠另拨一军往彼驻扎。肃清余匪。即可专意西征。该大臣不得以无军可拨。致贼遂其乘虚之计。牵掣我师。刻下陕甘各回。未必不意图句结。穆图善务当督饬将士。将河狄各匪痛加剿洗。以断贼援。并随时与左宗棠、金顺等、彼此熟商。俾诸军声息相通。迅殄群丑。杜嘎尔、富勒珲等、现抵何处。仍著定安等随时知照该副都统等会合追剿。用壮声威。将此由六百里各谕令知之。　　

○以故喀喇沁扎萨克头等塔布囊德勒格尔子阿玉尔扎那袭职。　　

○甲戌。谕军机大臣等、曾国藩奏、永定河漫口未能合龙等语。永定河北四下汛漫口。经道员徐继鎕堵筑。本已定期合龙。因雨大溜急。不能抢办。固系实在情形。惟口门本不甚宽。引河大坝。均尚如故。仍当随时酌度情形。妥筹办法。著曾国藩饬令该道认真经理。一遇水势稍杀。即当赶紧堵合。毋任泛滥为灾。至全河受病日深。宣洩不畅。堤埝单薄。他处易有决溢之虞。曾国藩既虑及此。将来合龙后。自应将中洪下口挑穵疏浚。以资补救。毋得稍涉大意。将此谕令知之。　　

○又谕、刘岳昭奏、分兵赴省会剿。并援救普安厅城。岑毓英奏、收复嵩明州城。及各路军务得手情形。暨军功李凤祥等剿贼出力各摺片。滇省贼匪。急则求抚。缓则悖叛。已成惯技。岑毓英于此次收复嵩明州城后。将诈降逆首李芳园即行歼除。并将匪党晏洪等悉予诛戮。办理尚合机宜。此时禄丰罗次之军次第得手。白盐井又经攻克。声威已壮。即著岑毓英督饬各军乘胜进剿。迅速攻取禄丰安甯易门昆阳等处。以期速解省围。所有收复嵩明州城及攻克白盐井等处出力员弁。著准其俟省围解后。汇案奏请奖励。军功李凤祥、刘光焕、李珍国等、于迤西各城全失之际。乃能固守岩阿。现又攻克龙陵厅。实属深明大义。著岑毓英查明奏请优奖。刘岳昭现派总兵李家福等各率所部。由曲靖赴省。即著饬令赶紧前进。知照省垣各军两面夹击。迅奏肃清。至贵州普安城近接滇疆。现在苗匪岩大五一股。围扑厅城。该督派兵援救。并饬知州文鸿盛严扼滇防。杜其窜越。东路自可无虞。著于布置稍定。即赴省城与岑毓英和衷共济。会筹全局。早靖岩疆。将此由六百里各谕令知之。　　

○以贵州大定等处攻克苗巢出力。赏道员沈寿榕一品封典。总兵官杨正高、刘节高、副将王维金、都司吴奇忠、巴图鲁名号。同知陈席珍、都司刘奇义等花翎。知县杨作霖等蓝翎。余加衔升叙有差。　　

○予云南寻甸阵亡游击马详麟等祭葬世职加等。　　

○旌表守正捐躯安徽太和县民女李讨姐、民妇张段氏。　　

○乙亥。谕内阁、溥楙等奏、知县拖延欠饷。请饬查参一摺。直隶丰润县应解孝陵孝东陵礼部内务府本年春夏二季饷银米折。及上年夏秋八旗兵饷。屡经溥楙等行催守提。该县知县彭载恩、任意延宕。实属玩误。著直隶总督饬令藩司。查明该县应解饷银。是否已领未解。抑或具领迟延。即行据实严参。寻曾国藩奏、郑查丰润县应解礼部内务府俸饷等银。具领后值夏雨时行。道路泥淖。致稽时日。应解八旗饷银。实因司库支绌。拨给稍迟。均非无故延宕。请免参办。从之。　　

○又谕、前据左宗棠奏、河东盐务废弛。解款积压。并河东道李庆翱鄙诈成性。惟解钻营等情。当经谕令郑敦谨查明具奏。兹据奏称、河东盐课。向系陆续徵收。必至次年奏销时。始能全完。故历届拨解甘饷。均在次年奏销后解清。并非李庆翱任内有意积压。道库存款五十一万余两。虽与左宗棠原奏相符。然已借动一半。且有匀拨京饷等款。实存并无此数。是以甘饷未能立即解清。至盐引积滞。则因襄樊以北。淮盐侵占。并陕豫引地销售不畅之故。李庆翱居官勤慎。现署臬篆。于公事均能讲求。实无夸诈习气等语。署山西按察使河东道李庆翱。既据郑敦谨查明并无废弛钻营情事。著无庸议。　　

○陕西巡抚刘典奏、请调安徽道员易润坛赴营差委。允之。　　

○以验收海运漕粮完竣。予仓场侍郎延煦、毕道远、议叙。员外郎廷彦等、加衔升叙有差。　　

○以行止卑污。革山东知县杨铎职。永不叙用。　　

○缓徵山西吉州被扰歉收地方民借仓谷。　　

○丙子。谕军机大臣等、福济、锦丕勒多尔济奏、西两盟愿领厄鲁特人众一摺。厄鲁特人众。除察哈尔哈萨古特两苏木择地安插外。所賸六千有余。尚无分安之处。经福济等劄调扎萨克图汗、赛因诺颜、诸盟长赴乌面议。该王公等现已递呈愿领。拟将所賸人数。平分五起。以一起留杜尔伯特。其四起按计各佐领均分。办理甚属妥协。即著福济等传知各该王公等。于该人众到旗后妥为约束。使之日久相安。惟该人众分赴各旗。沿途未免拥挤。著文硕、锡纶、先将应分三千余人。按照杜尔伯特及扎萨克图汗赛因诺颜佐领多寡均摊匀散。造具名册。交该管官带领陆续起程。俾臻妥速。并豫将所賸一半名册编齐。俟库伦咨到时。再行分遣。库伦之东两盟。所领人数无几。且见西两盟如此办理。谅亦不以为难。张廷岳等务须劝谕得宜。迅咨文硕等将该人众领到。按数分安。俾此事早得就绪。另片奏、棍噶扎勒参经过摺报。请随时斟酌重轻。附摺便一并转递等语。嗣后该呼图克图所发摺报。如非紧要事件。著福济等仍遵前旨即行截留。附报呈递。以符体制。将此由五百里各谕令知之。　　

○予故河南按察使余炳焘入祀名宦祠。从巡抚瑛棨请也。　　

○丁丑。以上年直隶等省荡平捻逆出力。赏提督刘玉龙、丁文学、张国英、龚生阳、袁发、吴廷瀛、总兵官李胜、吕金荣、孔庆玉、一品封典。总兵官王孝祺、张树勋、孙文科、成呈清、吴春和、梁朝爽、吴长璐、徐得贵、陶崇文、丁大文、李敏修、副将马道南、刘奎荣、李凤翔、屈圣祥、王树楠、万观贞、曹云芬、朱得胜、李宏蟾、刘启发、张志鳌、唐安邦、鲜椿山、陈皋、杨春贵、丁贞创、林成兴、协领聂车布、参领双福、恩祥、依楞额、参将刘天长、王龙标、武韶刚、季鹤山、姚德云、陈仪生、徐步发、周元春、李加典、林鹏、李吉祥、尹山云、喻少还、尚启瑞、游击梅从吉、朱复才、张元胜、王来清、曾凤翔、刘诗藻、徐连升、李佑增、傅鸿、张海洋、佐领绷楚克、杂克巴、都司杨毅成、卢金良、何承贵、乐达发、卫守备刘步周、马树林、陈丙福、罗凤翔、刘麟厚、彭安吉、夏辉银、张正有、巴图鲁名号。知府刘树棠、副将桂林香等花翎。笔帖式常绪等蓝翎。余加衔升叙有差。　　

○予贵州靛山殉难知县汤泽长等祭葬世职加等。　　

○予贵州军营病故总兵官黄清源祭葬恤荫。　　

○予贵州各属阵亡殉难绅民林秀东等暨妇女二千七百九十七名口分别旌恤如例。　　

○戊寅。谕军机大臣等、左宗棠奏、进剿甘肃南路窜回获胜。并进驻泾州筹办军务各一摺。河州逆回。自成县窜陷两当。经李辉武等进剿。收复县城。并将清水县唐藏回匪击败。吴士迈一军。复将秦安康坪堡回巢攻破。剿办尚属得手。所有此次尤为出力员弁勇丁。著准其择尤汇案保奏。陕回散布黑城子预望同心各堡。互相猜疑。甘回亦畏惧求抚。惟回情狡诈。反复无常。左宗棠务当酌度情形。分别剿抚。以期一劳永逸。刘松山一军。到花马池后。即饬相机前进。毋稍延缓。郭宝昌军现扎何处。应否与刘松山合队西行。以资厚集。著该大臣酌量调遣。毋置诸无用之地。董志原窜回。纷扰边外及阿拉善旗境。著遵奉叠次谕旨。派兵兜剿。并饬雷正绾、黄鼎两军。迅由平凉固原。合剿北路逆回。兼为南路声援。左宗棠现已行抵泾州。著穆图善即遵前旨。将关防派员送交左宗棠接收。前经谕令左宗棠接篆后。或前赴秦州一带择要驻扎。本日左宗棠亦奏称甘肃饷源。恃秦州一线转输。河州逆回。专以断官军饷道为主。是秦州关系尤为紧要。该大臣驻军泾州。恐尚不足以资控制。著仍遵前旨酌量移军。总期力保完善。兼卫省垣。不得顾此失彼。甘省饷绌营多。左宗棠接篆后。即当妥为筹画。竭力整顿。务使兵归实用。饷不虚糜。以维大局。将此由六百里各谕令知之。　　

○己卯。孝静成皇后忌辰。遣官祭慕东陵。
  </div>
  <div class="pagination">
   <a href="清实录同治朝实录_page366.html">
    上一页
   </a>
   <span>
    ...
   </span>
   <a href="清实录同治朝实录_page362.html">
    362
   </a>
   <a href="清实录同治朝实录_page363.html">
    363
   </a>
   <a href="清实录同治朝实录_page364.html">
    364
   </a>
   <a href="清实录同治朝实录_page365.html">
    365
   </a>
   <a href="清实录同治朝实录_page366.html">
    366
   </a>
   <span class="current-page">
    367
   </span>
   <a href="清实录同治朝实录_page368.html">
    368
   </a>
   <a href="清实录同治朝实录_page369.html">
    369
   </a>
   <a href="清实录同治朝实录_page370.html">
    370
   </a>
   <a href="清实录同治朝实录_page371.html">
    371
   </a>
   <a href="清实录同治朝实录_page372.html">
    372
   </a>
   <span>
    ...
   </span>
   <a href="清实录同治朝实录_page368.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
