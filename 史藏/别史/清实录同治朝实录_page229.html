<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 229 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 229 页/共 505 页</h1>
    <div class="content">○以押运军装滋事。江苏从九品宋启元革职永不叙用。革县丞窦延春、从九品沈祺昌、方在廷职。窦延春、沈祺昌、仍暂留营。　　

○予哈密伤亡署办事大臣扎克当阿祭葬世职加等。　　

○予江苏军营病故总兵官唐鸣盛祭葬恤荫。　　

○丁未。谕内阁、杨岳斌奏、据陕西绅士候选道雷致福等禀称。降调陕西巡抚刘蓉、自莅任以来。叠遇贼匪窜近省垣。及甘省溃勇东窜。均能不动声色。派兵剿办。地方得以安堵。全陕倚若长城。今闻以事去官。遐迩惊疑。据情代奏。并据片内声称、刘蓉为甘省筹饷筹粮。不遗余力。一旦解任。甘省亦失指臂之助。藩司林寿图实心任事。不避嫌怨等语。前派瑞常、罗惇衍、驰赴陕西。查办事件。于刘蓉林寿图品行才具。及平日居官声名若何。民情是否爱戴。办理军务吏治。是否合宜。自必确有闻见。著即据实具奏。毋稍含糊。　　

○谕军机大臣等、御史刘庆奏、饷需竭蹶。由于盐课短绌。谨将淮南商蠹弊端。开单呈览一摺。据称淮南栈商何铣、自咸丰八年以包课为由。垄断全淮之利。假名江甘食盐。由内场绕避厘卡。每引少纳口岸盐厘。数年之久。侵蚀二十余万金。升任运司郭嵩焘查明勒缴。至今尚未补缴。各场盐价。经郭嵩焘核定。何铣复于许如骏署运司任内。每包每引。加增钱文。半入私橐。以致外贩成本日重。各商不甘抑勒。又请减去外贩厘金。每年军饷。少收十余万两。种种弊端。不胜枚举。并开列各款。请饬查办各等语。盐课为饷源所系。岂容奸商恣意把持蠹耗该御史所奏各情。如果属实。于鹾务大有关碍。即著李鸿章按照单开各节。确切查明。据实具奏。毋稍宽纵。原摺单均著钞给阅看。将此谕令知之。　　

○以恭办定陵工程出力。赏郎中长叙等花翎余加衔升叙有差。　　

○以安徽筹运军饷出力。予知府李文安等加衔升叙有差。　　

○戊申。谕军机大臣等、昨据杨岳斌奏、静甯平番等处已经派兵扼扎。即令该督飞催成禄联捷克日起程。由肃州出关剿贼。不准再有逗遛。关外待兵甚急。察哈尔土尔扈特等兵。因官军未到。仍复散归游牧。联捷屡次催令出关。迄今年余。尚复徘徊观望。藉甘省兵事为名。迁延不进。实属不知缓急。现在静甯等处。俱经杨岳斌派兵扼扎。无须成禄联捷等在彼剿办。著杨岳斌严行传谕。迅催成禄、联捷、克期出关。不得再事迁延。傥仍前玩忽。即著该督据实具奏。候旨惩处。不准稍有回护。已有旨将联捷调补哈甯办事大臣。荣全补授伊犁参赞大臣。联捷等务懔遵叠次谕旨。奋勉出关。节节进剿。驰赴哈密任事。勿谓言之不豫也。懔之慎之。本日据杨岳斌奏、回匪阑入马厂。抢掠孳生马匹。戕害牧兵。及省城粮价日增。请酌定面斤银数。扣除勇丁月饷各一摺。甘州回匪变乱。该马厂员弁。自应加意防范。何以任令该匪由大俄博窜入。抢马至三百余匹之多。虽经把总韩天福追回一百余匹。而所失仍复不少。非寻常玩忽可比。代办甘肃提督印务署中军参将张敬、总理甘州孳生马厂大马营游击杨逢春、把总韩天福、均著交部分别议处。其被抢马匹。即著责令疏防之将弁分成赔补。以示惩儆。甘肃省城。粮价昂贵。若将勇丁日支面斤照时价扣还。士卒不免苦累。著照杨岳斌所请。自本年九月初一日起。所有各营应支白面。每斤作银三分三厘三毫。即于月饷内扣还。其不敷价值。并准作正开销。该军士沐朝廷格外体恤之恩。自当倍加感奋。著杨岳斌激励诸军。分投剿洗。务将各路回逆。克日歼除。毋得坐耗饷需。致辜委任。杨岳斌请调道员王嵩龄差遣。已谕令李鸿章知会彭玉麟、速饬该道赴甘。其副都统金顺能否赴营教练。并寄谕都兴阿酌量调派。如金顺不克前往。由该将军另派妥员训练。至请饬陕西拨解曹克忠月饷。及请饬湖北湖南运解火药等项各片。已分饬该督抚迅速筹解矣。将此由六百里各谕令知之。　　

○又谕、杨岳斌奏、请调员训练马队等语。据称该营将弁。多系南中管带水师步队。于骑战之法。皆未能胜教习。查有西安左翼副都统金顺。现在都兴阿军营。熟于马队。堪以教演。该营现到有锡林郭勒盟所拨马一千匹。必须训练成军。方足以资剿回之用。著都兴阿即饬金顺、迅赴杨岳斌军营。随同操演。一俟该营马队技艺娴熟。即令金顺回营。如此时金顺实在不能前往。即著都兴阿于所属将弁中。选择得力可靠之员。迅饬前赴该营。悉心训练。不得以无员可遣为辞。稍存推诿将此由五百里谕令知之。　　

○又谕、杨岳斌奏、请调员差委等语。据称安徽候补道王嵩龄、前在侍郎彭玉麟幕内。尚称得力。上年杨岳斌督兵江西。王嵩龄曾随营差委。现在该道员仍在彭玉麟军营。著李鸿章即行咨照彭玉麟。转饬王嵩龄迅速赴甘。交杨岳斌差遣。毋许延缓。将此谕令知之。　　

○又谕、李瀚章奏、楚省西路官兵。于黔边叠次战捷。并凉雪围解。现筹剿办情形一摺。黔贼出扰凉伞雪洞。苗教各匪。乘闲句结。铜仁告急。经周洪印等督军击退。罗建章等赴援凉雪之军。克解重围。剿办均尚得手。现在铜仁教匪。虽经击败。退伏狗牙场。难保不复图大逞。而雪洞败匪。亦尚盘踞平亚。距凉伞不及百里。自应及时剿办。著李瀚章督饬周洪印等。趁贼鼠伏之时。赶将病疫各勇。妥为遣撤医调。另补精壮。训成劲旅。以备进剿。并催令游击刘启富一军。移扎田堧坪。杜贼由铜窜楚之路。俟周洪印督兵驰至。克期约会铜城文武。协力兜围。先将教匪荡平。再剿平亚苗匪。以靖地方。张亮基、裕麟、均有地方之责。著即督饬派出之军。及铜仁文武。合合楚军。认真剿办。不得专恃客兵。坐视不问。致干重咎。另片奏、续筹楚边东路防剿情形。刘连捷、朱洪章二军。已至南安。与江闽各军会剿。傥贼偪湖南边界。自应星驰回援等语。江逆残股。由江西窜广东之连平和平等处。去湖南较远。援江各军。可以无庸调回。著即咨会刘坤一就近调度。以资得力。其参将彭炳武等四营。已由桂东移至桂阳。并著饬令陈士杰妥筹扼扎。慎固边防。毋稍疏忽。将此由六百里谕知张亮基、李瀚章、并传谕裕麟知之。　　

○调伊犁参赞大臣联捷为哈密办事大臣以伊犁厄鲁特领队大臣荣全为参赞大臣。伊犁协领达春泰为厄鲁特领队大臣。命伊犁巴燕岱领队大臣富勒敦泰回旗。调锡伯领队大臣布尔和德为巴燕岱领队大臣。赏副总管乌勒德春副都统衔。为伊犁锡伯领队大臣。　　

○以捐制军械。予荆州将军巴扬阿等议叙。　　

○予贵州各属阵亡殉难官弁知县赵大松等、暨绅民兵勇妇女三千七百五十八员名口分别旌恤如例。　　

○拨湖北湖南火药各五万斤。劈山炮各二十杆。擡枪各一百杆。小枪各三百杆。解赴甘肃军营备用。　　

○己酉。上诣太庙东甎门外彩幄。恭阅孝淑睿皇后孝和睿皇后宣宗成皇帝孝穆成皇后孝慎成皇后孝全成皇后孝静成皇后文宗显皇帝孝德显皇后玉册玉宝。入太庙前殿行礼。亲奉册宝藏于后殿。　　

○谕内阁、巡视西城御史台斐音等奏、西便门内城根铁壁水门。年久损坏。内外铁柱。均有脱落。经该御史等饬令吏目刘济川照旧修立。现在原修铁柱。被人刨穵拆去。难保非匪徒因出入不便。乘闲偷窃等语。著步军统领衙门顺天府五城御史将偷窃铁柱贼犯。严密缉拏。务获惩办。并著奉宸苑迅将该处脱落铁柱。赶紧修补整齐。以杜偷越而重防守。　　

○又谕、郑敦谨奏甄别才不胜任之同知知县等官。请分别降补革职一摺。湖北黄州府岐亭同知王汉、公事颟顸。心地糊涂。行溪县知县郑恺、才识拘迂。不谙吏治。均著以府经历县丞降补。归部铨选。署应城县知县范琨、偏执任性。不洽舆情。试用知县韩宇初、精神软弱。难期振作。襄阳县县丞江士浚、公事怠忽。于代理松滋县任内。未能约束丁书。致滋物议。试用县丞包照芳不知检束。于代理郧西县任内。声名平常。天门县典史项兆桐、年少轻浮。试用巡检李锡龄、性情猥鄙。均著即行革职。以肃官方而示惩儆。　　

○谕军机大臣等、有人奏、直隶武强县知县刘振中之门丁刘姓。句串户书高纯润包揽一切公事。在所属地方。开设税局。私收杂税。把持集场。开场聚赌。该县令形同聋聩。毫无觉察。且每遇开徵之时。每两格外浮收四五钱不等。并有勒派绅商摊借银两情事。请饬严查惩办等语。知县身膺民社。若如所奏种种扰害情事。实属有累商民。著刘长佑按照所参各节。逐一详查。据实参办。原摺著钞给阅看。将此谕令知之。　　

○又谕、明绪奏、接奉谕旨。覆陈军务情形一摺。伊犁东面各城。均被回匪占踞。北面头台果子沟。亦被回匪扼要扎营数座。阻截援兵来路。南面冰岭迤北。缠头回子。全行叛乱。惟西面卡外。直达俄境。而卡内之哈萨克布鲁特。复与回匪句结滋扰。伊犁当兵单饷绌之际。四面受敌。困苦情形。实深廑系。本日已寄谕成禄、联捷等、克日督兵西进。迅速出关。不准再有延误。明绪惟当就现有兵力。激励拊循。固守危疆。以副委任。至伊犁饷银。叠经谕令明谊、广凤等、将已到银两。迅派妥员设立台站。多备驼马。由俄国边界。赶紧运赴伊城。想该将军必能恪遵妥办至明谊等截留饷银三万两。仍令解送伊犁。著明绪派员迎提。以济要需。左营城池被围。明绪派兵援救。将士等均能奋勇进战。败贼解围。深堪嘉尚。出力官弁兵勇。即著由明绪随时查缺升补。以示鼓励。借兵助剿一节。屡经总理各国事务衙门王大臣。与俄国在京公使。再三商办。该使始则声称该国边界。驻兵无多。并无屯扎大队人马。继复称该国边界多事。诸觉为难。并无应允之语。是此事在京办理。殊无把握。业于七月初四日谕知明绪。并将总理各国事务衙门摺片。钞给阅看。明绪此次请饬再向婉商。自系尚未接奉前旨。即著该将军懔遵前谕。妥筹办理。如能就近与西悉毕尔衙门通融商办。朝廷亦不为遥制。傥仍推诿游移。则后患可虞。亦不便过于相强也。至向该国借用粮食火药等项该公使已经行文该国。允为商办。明绪可即遵照九月初一日寄谕。迅速行文俄国边界各官。相机妥为办理。将此由六百里谕令知之。　　

○兼署四川总督崇实奏、川东川南边防。均形吃紧。驻防各营。势难抽调前赴云南。得旨、即著催令唐友耕、刘岳昭两军。迅将遵义大定等处。剿办竣事。以便进兵滇境。毋再日久宕延。致滇事无举办之期也。　　

○予浙江南田阵亡都司傅廷望等十一员祭葬世职加等。　　

○予伊犁阵亡佐领乌图祭葬世职。　　

○庚戌。谕内阁、前据御史朱镇奏参直隶天津道李同文劣迹昭著。曾经降旨交刘长佑查明具奏。兹据刘长佑奏称、查明李同文被参各款。请旨交部议处等语。天津道李同文、于所管剥船朽坏。因山东等省油艌等银。频年积欠。未能大修。情尚可原。惟海关收税。官地收租。改令子弟官亲等干预监收。致滋物议。究属不合。夏震既系该道妻党。该道仍令在天津差遣。并代请保奖。亦属不知引嫌。李同文由知府升任道员。已阅数年。其前署顺德府交代。尚未造册移交。更属迟延。天津县典史张秉鉴、以家丁改名蒙捐。该道既有所闻。即应立予查参。乃延至被人参奏。始据伊主之弟曹树鋐举发。虽无得受兴记鱼店赃银实据。失察之咎。亦所难辞。天津道李同文、著先行交部议处。仍著刘长佑留心查察。如有实在劣迹。即行据实严参。毋稍姑容。寻吏部议、李同文请照不应重私罪律。降三级调用。无庸查级纪议抵。从之。　　

○谕军机大臣等、刘长佑奏、拟派大员统带弁兵。巡防边隘一摺。滦阳等处驻扎之兵。经刘长佑酌量移调。势尚联络。著即饬令各该将弁。督率兵勇。按期会哨。加意操防以备缓急近来马贼。均在八沟哈达锦州一带。出没无定。迁安县为东北边墙适中之所。徐廷楷现署提督。本有驾驭将士之责。即著照所请。责成该署提督暂驻迁安。统带各路官兵。居中调度。实力巡防。严防马贼踪迹。随时剿捕。毋稍疏懈。其附近各州县。著刘长佑严饬力行保甲。整饬民团。以期有犯必获。绥靖地方。另片奏、安住马队。现已起程。俟察看情形。再行饬调回驻河干等语。安住马队。既已起程。即著刘长佑咨令该副都统前赴豫省。暂归吴昌寿调遣。仍著该督察看情形。如果必须调回。再行饬调回驻河干。以资防御。将此谕知刘长佑、并传谕徐廷楷知之。　　

○又谕、麒庆奏、筹办马贼情形。并请将获盗各员奖叙各摺片。赤峰县番役等、经知县春祥派充团练。辄敢交通丁役。陵侮居民。甚至庇寇销赃。不法已极。该都统有统辖地方之责。早应据实奏闻。严拏惩办。前经降旨查拏。亦未据实覆奏。迨经有人访探奏闻。谕令该都统查明具奏。始将该番役庇盗等情具奏。实属办事颟顸。不知振作。此等番役。盘踞县署。倚势护庇盗匪。情殊可恶。既据该同知防御等密禀。系属真确。若不严行拏办。何以清盗薮而安善良。即著麒庆严饬该令春祥、设法将该番役丁起陇、刘广明、张洪礼等、严密查拏。尽法惩治。不准徇庇。并拣派明干之员。将首恶各犯。密速查拏。毋任漏网。春祥如何信任昵比。有无款迹。并著麒庆查明参奏。前谕麒庆查拏热河盗匪。原令该都统选派地方文武各员。挑备兵勇。弹压坐镇。督饬兵役人等购线查拏。以期不动声色。消患未萌。非令遽尔兴兵剿办。何至惊扰居民。致相煽惑。该都统此奏。想系误会谕旨。即著严饬各属文武员弁。仍按前次军机大臣议定捕匪章程。实力奉行。将著名要犯。设法严密查拏惩办。不得扰及无辜。致生他变。前获张玉等犯。现已讯明正法。并将续获各犯。分别解讯。该委员全亮等缉贼。一月以来。获犯五十余名。尚属著有微劳。并著麒庆查明出力各员。核实奏请奖叙。毋许冒滥。将此谕令知之。　　

○又谕、传谕署陕西提督雷正绾。雷正绾奏、缕陈被诬。并溃勇未有围扑泾州情事各摺片。雷正绾所部。因饷缺思变。前据德兴阿、刘蓉具奏。接据地方官禀报。有捆杀固原州知州蒋牧及围攻庆阳之语。德兴阿刘蓉疑非事实。于摺内陈明雷正绾平日性情。尚非强横之比。何至狂悖至此。是刘蓉本无偏信地方官禀报率行陈奏之处。朝廷亦深鉴该提督积功擢至专阃。必思保全令名。断无跋扈情事。嗣据刘蓉等驰奏。代为剖析各情。俱已明白谕知。何以雷正绾积怀疑虑。哓哓陈辩。想因旁人挑唆所致。该提督本系武员。亦即毋庸深责。嗣后惟当懔遵叠次谕旨。约束兵丁。奋勉图功。不准稍有成见。其营中疲乏勇丁。亦当酌量遣撤。庶饷需易于供支。不至再生事端。回目赫明堂、既据该提督奏称打仗奋勇。即著饬令奋勉立功。傥或仍怀异志。亦毋许稍涉回护。其义子马泳和、假称赫明堂之名。率众窜扰。甚属可恶。即著雷正绾设法捦拏。毋任窜逸。正在传谕闲。据刘蓉奏、捦获叛将胡大贵。供称雷正绾兵变时。雷恒首先勒令开队。李高启倡制大旗。胡大贵亦随同谋叛。嗣觉事体不好。乘闲脱逃。固原州官。并未戕害各等语。固原州知州蒋方直、未经溃勇戕害。是雷正绾心迹已明。惟胡大贵所供雷恒李高启倡乱各情。虽系一面之词。但不讯明办理。则浮言愈多。此事关系该提督声名。谅必急于剖析。刘蓉已经交卸。即著将雷恒李高启二员解交陕西。听候赵长龄质讯。则胡大贵之狡饰。无可置办。若稍有回护之心。则必至议论纷纷。雷正绾尚属明白事理。必能深体此意也。　　

○又谕、雷正绾奏、自陈感激图报。并饷缺兵溃情形。暨周显承等架词捏陷各摺片。刘蓉奏、逆回窜扰平泾。抢劫粮饷。派兵剿办情形。并拏获叛将胡大贵。暂行监禁各摺片。逆回孙义洪等、窜扰平泾。抢劫粮饷。虽经周显承派兵击退。而该逆党与既众。诡谲异常。且占踞固原。密布营叠。势必伺隙旁窜。著刘蓉饬令周显承等。督率各营。认真防堵。并饬刘玉兴五营。与泾防诸军。联络声势。以资备御至周显承招抚十余营。人数过多。刘蓉动拨杨岳斌解存泾库饷银三万两。暂资散放。并由刘蓉、杨能格、各拨饷银面粮运济。嗣后应源源筹解。至雷正绾平凉各营饷绌。日久亦恐难支。著杨能格赶紧筹拨饷银。陆续接济。并制造帐房若干。运泾备用。以利攻剿。雷正绾自陈感激图报。情词甚为恳挚。惟沥陈被人诬陷。尚多怀疑过虑之处。本日已谕令奋勉杀贼。以赎前愆。并将雷恒李高启等迅速交出解陕。交赵长龄秉公审办。藉明心迹。著赵长龄于雷恒等解到后。认真研讯。务得确供。胡大贵一犯。即照刘蓉所请。暂行监禁。胡大贵供内声称、逃赴隆德。将情形禀知总督杨岳斌。派秦国胜收抚等语。是否确实。并著杨岳斌查明具奏。成禄奏、率师西行一摺。已谕令迅速前进。鹤龄一军。著杨岳斌派兵接替。令其随同成禄出关。成禄等军饷需。杨岳斌随时接济。前据泾州知州林发深、禀报固原州知州蒋方直被杀各情。本日刘蓉奏、查明蒋方直并未被害。是该员前此禀报不实。林发深所得以道员补用之案。著即撤销。将此由六百里谕知杨岳斌、赵长龄、刘蓉、并传谕杨能格知之。　　

○降调陕西巡抚刘蓉奏、遵查李云麟纠参张集馨嫉能掩功、不顾大局、及乖戾谬妄徇私废公各节。或实有其事。或因疑致误。张集馨业经革职。李云麟兵勇现已遣散。均请免置议。又奏、前甘肃陶营溃勇入陕。当经飞饬武关商南防兵。扼要截击。事平后。雷营溃卒及灵州回逆。偪近陕疆。复调武关防兵移扎淳化县。此军行抵省城。情形已松。因暂留省。以备调遣。并无撤兵回省堵御之事。均报闻。　　

○乌噜木齐提督成禄奏、请调副将王永庆赴营差遣。得旨、王永庆系私扣饷银滋扰地方奉旨革职拏问之员。所犯情节较重。成禄所请调营差委之处。著不准行。　　

○以陕西剿败发捻各匪出力。赏提督彭基品、刘厚基、总兵官萧聚林、伍浦云、一品封典。总兵官李良发、萧庆运、罗长春、罗洪德、副将谢徵＜?山桂＞、张又盛、李作松、参将何玲必、巴图鲁名号。都司周得名等花翎千总刘九顺等蓝翎。余加衔升叙有差。　　

○予江苏丹阳阵亡殉难监生葛立坚等绅民妇女二十四名口分别旌恤如例。上以文宗显皇帝孝德显皇后升祔礼成。祫祭太庙。自是日始、斋戒三日。　　

○辛亥。谕内阁、昨据肃亲王华丰奏参领侍卫内大臣世铎。每遇进班之日。辄令人代替。谕令世铎明白回奏。兹据奏称、近因宗人府宗正宗令。每日轮流进署。是以遇进班之期。势难兼顾等语。领侍卫内大臣直班差使。较之进署办事。尤关紧要。礼亲王世铎、辄因轮应进署。令人代替进班。实属不合。著交宗人府议处。嗣后应在内直班之王大臣等。遇进班之期。如无另派差使。即应按期入直。不得以进署及寻常事件为名。藉词推诿。　　

○又谕、前据杨岳斌奏、陕西绅士候选道雷致福等禀称。降调陕西巡抚刘蓉剿办贼匪溃勇。均能得力。藩司林寿图、实心任事。不避嫌怨。当经降旨交瑞常、罗惇衍、于前赴陕西时。闻见所及。据实覆奏。兹据奏称、刘蓉秉性朴实。惟吏治尚未熟悉。自负亦闲有过高。而办理军务。有胆有识。本年七月间。甘肃溃勇窜入陕境。刘蓉调拨兵勇。不动声色。将首犯捕戮。其余遣散归伍。甘肃逆回。时经东窜。刘蓉分兵布置。居民恃以无恐。林寿图操守甚好。办事认真。实能任劳任怨。惟驭吏未免过严。参劾属员。闲有轻重失当。致招谤毁各等语。陕西自遭兵燹以后。地方残破。兼以甘肃逆回。时经窜扰。必须知兵大吏。方足以资镇率。刘蓉＜??闲＞任陕西巡抚。已经数年。地方情形。俱能谙悉。既据杨岳斌奏称民情爱戴。而瑞常、罗惇衍、亦称其办理军务溃勇。均臻妥善。地方安堵。讵可因语言小过。遽令闲退。自应俯顺舆情。以期裨益地方。刘蓉著仍带革职留任处分。署理陕西巡抚。赵长龄即著驰赴山西。署理巡抚印务。降调陕西布政使林寿图、著来京另候＜??闲＞用。　　

○谕军机大臣等、本日已明降谕旨。令赵长龄署理山西巡抚。刘蓉仍带革职留任处分。署理陕西巡抚。刘蓉受朝廷倚畀重恩。当益加奋勉。于军务地方各事宜。实心办理。以图报称。刘蓉前有回籍修墓之请。此次既命署理陕西巡抚。即著毋庸给假回籍。以专责成。昨有旨令雷正绾将叛将雷恒、李高启等、解交赵长龄审办。现在赵长龄署理山西巡抚。所有雷恒等犯。即著杨岳斌传知雷正绾。径解甘肃省城。由该督审明具奏。其胡大贵供词。即著刘蓉咨明杨岳斌查核办理。将此由六百里各谕令知之。　　


大清穆宗继天开运受中居正保大定功圣智诚孝信敏恭宽毅皇帝实录卷之一百五十八　　

监修总裁官经筵日讲起居注官太子太傅文渊阁瓴阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监军务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。十月。壬子。上以升祔礼成。裕祭太庙。前期亲诣行礼。　　

○遣官祭太庙中殿。后殿。　　

○谕军机大臣等、醇郡王奏、校阅各旗营操演渐著成效。请各归统率。并恭缴谕旨一摺。据称该王所管神机营。并兼辖练兵。约三万名。一切操演。随时校阅。均能渐著成效。绿营操演。亦颇整肃。前值畿疆有警。未敢固辞。今既匕鬯无惊。不宜重旅久拥。请将现隶神机营官兵。仍由该王等训练。其各旗营所练兵丁。即由现管操演之护军统领等自行督率教练。巡捕五营。由步军统领等办理。如有升迁事故。即由各该旗营都统副都统等自行酌核办理。请无庸兼辖节制。并将五月初一日谕旨一道。敬谨封缴等语。览奏具见该王小心寅畏。不自满假之意。惟各旗营操演。数月以来。甫有规模。尚未一律精整。若俯从该王所请。恐各旗营统率无人。前功仍隳。除神机营官弁兵丁。由醇郡王等日加教演外。所有京师旗绿各营兵丁。仍著醇郡王随时稽查校阅。勤加教练。务期悉成劲旅。用以拱卫神京。如各旗营查有不知振作。及始勤终怠之员弁。即由该王据实严参。毋稍姑息。其各旗营管理操演之都统副都统护军统领等。嗣后如有升迁事故。著由直年旗随时奏请改派。至每年春秋校阅各旗营。向由阅兵大臣办理。现在所练各旗兵丁。除由醇郡王随时稽查校阅外。仍著阅兵大臣一并阅看。毋得视为具文。缴回谕旨一件留中。将此谕令知之。　　

○又谕、吴昌寿奏、官军两路进剿获胜。贼匪折窜东北。萧砀发捻。回窜豫境。王榕吉奏、豫省捻踪图窜嵩洛。筹备河防各摺片。张总愚股匪。由鲁宝西窜。图犯嵩洛。因侦知西路有备。折而东趋。经张学醇、马德昭等、迎击于禹州新郑等处。叠次获胜。现在马步各贼。尚在长葛地方。著吴昌寿即饬张学醇、马德昭等军。由鄢陵洧川两路。跟踪蹑剿。毋使该逆得以喘息。萧砀发捻。回窜豫之睢州。边马扰及杞县等处。是已由虞城逐渐而西。诚恐与张总愚一股趋并。且黄河现当冬令水涸。尤恐伺隙抢渡。剿办更形棘手。吴昌寿现调驻守河洛之兵。回驻祥符兰仪一带。严扼河防。诚属要著。仍当檄饬在防各军。会合山东追剿虞城窜贼之军。两面夹攻。毋使乘闲深入。色尔固善等马队。叠谕曾国藩檄赴豫境。著即饬令驰赴睢杞一带。绕出贼前。以扼奔突。其安住马队。已据刘长佑奏起程赴豫。并著吴昌寿饬令迎头截剿。严扼贼由兰考北窜之防。毋误事机。王榕吉所奏捻踪北趋各情。自尚未悉贼已由禹郏折而东窜。惟逆踪飘忽靡常。晋豫一河之隔。隘口纷歧。尤不可稍涉大意。著王榕吉仍饬和昌、蒋临照等。觇贼所向。就近量移。择要添布。以臻周备。贼踪去鄂虽远。官文、郑敦谨、仍当严檄鄂边将士。越境设防。以备迎剿。毋得稍存畛域之见。吴昌寿另片奏、总兵张曜呈请回籍归葬等语。张曜著赏假四个月。准其回籍归葬。其所部各营。即饬接管之总兵保英妥为整理。以资得力。将此由六百里谕知官文、曾国藩、吴昌寿、郑敦谨、并传谕王榕吉知之。　　

○又谕、王榕吉奏、江南炮船未到。请旨再行饬催等语。前因王榕吉奏称、晋省造办炮船。未能合式。请调江南炮船。当经谕令曾国藩、李鸿章、拣派营官一员。管带炮船十余只。广募舵工船匠。由运河入黄。沂流赴晋。于河冰未结之前驰往。迄今一月有余。据称尚未调到。现在晋省河防吃紧。且瞬届隆冬。河冰渐结。著曾国藩、李鸿章、迅将前次所调炮船。赶紧派员带赴晋省。免致为河冰阻隔。贻误事机。将此由五百里各谕令知之。　　

○又谕、都兴阿奏、饷需缺乏。请饬赶紧拨饷。常升奏、甯夏满营艰苦情形。请变通饬拨协饷各一摺。都兴阿军营月饷。前据该将军奏请在两淮盐课项下。月拨银二万两。嗣据李鸿章奏称、江省已在扬防节省项下。解过甘省饷银十二万两。甯夏军饷。请由杨岳斌即在此款内匀拨。兹复据都兴阿奏称、杨岳斌所部。距甯夏窎远。道路梗阻。刻值军情万紧。兵勇饥寒。军心不固。请仍饬江苏按月划拨二万两。并饬杨岳斌于前次苏省协饷十二万两内。划拨四万两等语。即著李鸿章于月协甘饷四万两内。按月划拨二万两。径解山西藩库。转解都兴阿军营。并先筹拨两月协饷。交都兴阿派赴苏。省守提委员萧宗干等、领解赴甘。以应急需。并著杨岳斌饬后路粮台。于前次江苏解到协饷内。划拨四万两。交都兴阿派赴楚省提饷之侍卫谦禧等、领解回营。毋得稍有延误。至甯夏满营。应需俸饷马乾等项。又形匮乏。常升请在山西协甘饷内变通分拨之处。尚属可行。即著王榕吉于晋省河东应解甘饷内。照依核减新章。缓一发二之数。一□山戊不□应支官兵俸饷米折等项银内。按年划拨十万两。即由甯夏满营派员。按季径赴山西河东领解。毋庸由甘肃藩库转领。以期迅速。俟甘省军务肃清。再按旧章办理。将此由五百里谕知都兴阿、常升、李鸿章、杨岳斌、并传谕王榕吉知之。　　

○又谕、劳崇光、裕麟奏、苗匪窜扰黎平府境。现经兵练击退一摺。贵州清江厅逆苗。窜至黎平府属东北两路。攻陷验洞后。分扎大步河等处。西路之匪。盘踞寨蒿地方。并分股攻陷育洞。均为官兵扼截。未能阑入。附近之张寨冲。复有难民刘洪等、聚众句结苗逆。约为内应。经署知府徐达邦派官兵围捕。将刘洪等捦获正法。复督饬兵练。分投进剿。毙贼甚多。当将大步河等处收复。余匪败往天柱县境。亦经楚军截剿。窜归帮洞等老巢。其西路育洞踞匪。并经官兵设伏夹攻。歼毙多各。余党均向唐冷逃窜。防剿尚属认真。惟此股逆苗。倾剿出窜。并收句结内应。意图窥伺黎平府城。蓄谋甚狡。现虽被官军击退。难保不乘隙复来。著劳崇光、张亮基、裕麟、督饬该处文武。严防各隘。毋任匪踪纷窜。并著李瀚章、张凯嵩、速饬沿边防军。一律相机援应。毋稍疏虞。将此由五百里谕知劳崇光、张亮基、李瀚章、张凯嵩、并传谕裕麟知之。　　

○以广东西江等处剿匪出力。赏游击胡益志、同知梁采麟等花翎。从九品陈宗亲等蓝翎。余加衔升叙有差。　　

○以河南鲁山等处剿匪获胜。暨宛南办团出力。赏守备郭春报花翎。外委宋得胜等蓝翎。余升叙有差。予阵亡都司张魁元祭葬世职加等。　　

○癸丑。祫祭太庙。遣恭亲王奕?恭代行礼。　　

○谕军机大臣等、户部奏、请饬催本年京饷一摺。据称本年京饷。原拨五百万两。闰五月闲。因神机营添练兵勇。续拨一百万两。现查截至九月底。止除解到划拨。并报委解外。共欠解银二百三十七万两。请旨饬催等语。秋闲赏给八旗兵丁一月钱粮。恭届山陵奉安。一切用款繁钜。年内不敷支放。亟应速筹接济。著各该将军督抚盐政通商大臣监督等。各将未解银两。务于十二月内。尽数解齐。毋得稍有蒂欠。傥再藉词延宕。致误开放。即著照奏定章程。指名参处。将此由五百里谕知官文、英桂、瑞麟、刘长佑、左宗棠、李鸿章、崇厚、徐宗干、马新贻、吴昌寿、阎敬铭、郑敦谨、李瀚章、郭嵩焘、并传谕王榕吉、师曾知之。　　

○又谕、给事中刘毓楠奏、奉天马贼充斥。皆由地方官因循废弛。于拏获抢劫重犯。仅交押班馆。并不严讯治罪。贼匪脱逃。从不再缉。书差贿纵。亦不惩办等语。盛京等处地方。近来贼氛四起。前经军机大臣等奏定缉盗章程。已严谕该将军府尹等。认真遵办。若如该给事中所奏。各府厅县于拏获重犯。并不究治。锦县一邑。收悍贼至四五十名之多。竟有押至七八年之久者。讯供后复不敢治罪。任令书差私纵。居民惧贼衔恨。不敢出首。积弊相沿。贻误非浅。殊深痛恨。著恩合、恩锡、按照该给事中所陈各情。严饬守令等官。力求整顿。不准再蹈前辙。将各属所获盗犯。赶紧讯结。按章治以应得之罪。以昭炯戒。如有仍前玩怠。不知振作之员。即著从严参办。并将贿纵贼犯之书差人等。访查惩处。以肃吏治而靖闾阎。原片著钞给阅看。再盛京马贼近日情形如何。并徐占一等投诚。是否可靠。著该署将军据实迅速驰奏。将此各谕令知之。　　

○又谕、前据吴昌寿奏、保劾属员贤否。请将遂平令文玉以知府用。汝阳令蕴琛革职。当经降旨允准。兹有人奏、文玉于遂平县任内。纵役殃民。妄拏无辜。门丁舞弊。蕴琛历上蔡汝汝阳南阳。勤政爱民。除莠安良。操守廉洁。该抚是非颠倒。皂白不分。请饬查明等语。致治之原。首先察吏。封疆大吏。举劾属员。关系实非浅鲜。吴昌寿前以文玉为守兼优。体用俱备。到任未久。民爱滋深。蕴琛好尚虚浮。政事废弛。分别陈奏。且称或采自公评。或验其实迹。并询据藩臬两司均属察访相同。自当确有闻见。何以有人称其甄别失当。并胪列文玉勒捐妄拏等款。及蕴琛为民爱戴各情。所奏是否属实。著曾国藩即行密派妥员。前赴豫省。按照所陈各节。严密访查。将该二员贤否。务得实迹。秉公覆奏。以肃吏治而示劝惩。毋得稍涉偏徇。原摺著钞给阅看。将此谕令知之。　　
</div>
    <div class="pagination">
<a href="清实录同治朝实录_page228.html">上一页</a><span>...</span><a href="清实录同治朝实录_page224.html">224</a><a href="清实录同治朝实录_page225.html">225</a><a href="清实录同治朝实录_page226.html">226</a><a href="清实录同治朝实录_page227.html">227</a><a href="清实录同治朝实录_page228.html">228</a><span class="current-page">229</span><a href="清实录同治朝实录_page230.html">230</a><a href="清实录同治朝实录_page231.html">231</a><a href="清实录同治朝实录_page232.html">232</a><a href="清实录同治朝实录_page233.html">233</a><a href="清实录同治朝实录_page234.html">234</a><span>...</span><a href="清实录同治朝实录_page230.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
