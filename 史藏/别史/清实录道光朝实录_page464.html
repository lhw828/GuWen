<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 464 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 464 页/共 848 页</h1>
    <div class="content">○命前任乍浦副都统成顺、以原品休致。赏给全俸。　　



大清宣宗效天符运立中体正至文圣武智勇仁慈俭勤孝敏成皇帝实录卷之二百六十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十五年。乙未。夏。四月庚寅朔。享太庙。遣定亲王奕绍、恭代行礼。　　

○辛卯。谕军机大臣等、寄谕绥远城将军彦德、直隶总督琦善、山东巡抚钟祥、河南巡抚桂良、陕西巡抚杨名扬。本日据鄂顺安奏、续经拏获贼匪。并审明动手戕官各犯一摺。山西赵城县匪徒曹顺、聚众滋事。经鄂顺安带兵前往督办。于三月初十日驰抵该处。先后生捦歼毙贼匪多名。道路肃清。兹据该抚奏称、续获匪犯数十名。并讯明动手戕官之韩奇、郭四杰靳来芳、狄拉子、四犯。凌迟处死。并摘心致祭故员杨延亮。戕官要犯。不致幸逃显戮。实足以伸国法而快人心。惟首犯曹顺、先因敛钱哄诱乡愚。以致辗转传徒。聚众滋事罪不容诛。现在尚无下落。岂可任其幸逃法网。著该将军等各饬所属。四路侦缉。一体严拏务获。亦不可因此转滋扰累。务期罪人斯得。立正刑诛。是为至要。将此各谕令知之。　　

○壬辰。上御含辉楼。阅侍卫骑射。　　

○癸巳。上幸静明园。诣龙神庙拈香。奉皇太后幸万寿山。诣广润祠拈香。幸鉴远堂。进膳。　　

○谕内阁、理藩院奏、遵旨查明布彦克什克、承袭扎萨克头等台吉之世谱。可否令伊长子额林沁多尔济承袭一摺。据称乾隆四十七年。曾据该院查明杜尔伯特、土尔扈特、和硕特、扎萨克王公台吉之世谱。奏准世袭罔替等语。今布彦克什克。患病难以当差。其扎萨克头等台吉。著加恩即令伊子额林沁多尔济承袭。作为世袭罔替。该院知道。　　

○礼部议准、江西巡抚周之琦疏报、采访泰和县贞节妇女刘康氏等一千二十八口。河南巡抚桂良疏报、商城县陈程氏等六百二十九口。各请建总坊旌表。从之。　　

○乙未。上御含辉楼。阅侍卫骑射。　　

○谕内阁、朱为弼等奏、漕船不戒于火。分别参赔一摺。此案刘长清船上舵工解泳志、因炊饭起火。延烧各船至三十九只之多。并焚毙多命。自应分别参赔。以示惩儆。所有刘长清一船烧毁米石。即著代办伍丁许冠贤赔补。其余各船烧毁米石。一体著赔。惟为数较多。著自明年冬季起。各按原船米数。分年买补搭运。其被烧各船。应如何赔造。或雇募接运之处。该漕督即饬该管粮道查案速办。长淮三帮领运千总郑芳兰、疏于防范。厥咎较重。著即革职。其该帮运务。另行委员接办。并将该革弁交淮扬道李国瑞、提同该船伍丁等。确切讯明。有无怀挟私嫌。亏短掩饰情弊。从严核办。毋稍徇隐。此外五帮领运千总。虽因别舟延烧。究属疏于防护。所有庐州头帮千总沈世城、常白帮千总李清桢、淮安二帮千总胡定海、凤中常帮千总万元卫、凤常帮千总萧汉卿、并清河县知县王国佐、旧城汛把总石有山、均著交部分别照例议处。朱为弼、麟庆、未能先事豫防。著一并交部议处。　　

○丙申。礼部议准、江苏巡抚林则徐疏报、采访宝应县贞节妇女缪氏等四百九十二口。江西巡抚周之琦疏报、吉水县郭欧阳氏等二百二十一口。河南巡抚桂良疏报、林县蔡杨氏等二十四口。各请建总坊旌表。从之。　　

○丁酉。上诣绮春园。问皇太后安。　　

○谕军机大臣等、本日据兴德奏、查明喀什噶尔库贮军械亏短。并开单呈览一摺。据称新任总兵刘允忠到任后。查点库贮内锣锅帐房金□欣?镰斧鸟枪腰刀角弓撒袋等项。均皆亏短。当经该大臣派员诣库。按照道光八年各营交存底册。逐件查点。实有亏短。并查出前任中营副将赖允贵、于造具保题册籍时。将实存军械删减报部。以后均照删减之数造报。其旧帐房改做虎衣。鸟枪截改藤牌小枪。系前任总兵周悦胜、前任参将马连升、商同改做。又库贮铅丸封口内有八千余斤。均系铅铁包皮。内装铁渣瓦石。又右营都司顾忠、藉制做虎衣为名。在铺面房租钱内。提出普尔钱七十余千文。以为总兵周悦胜、奖赏城工出力官兵。及修理车辆等项之用。并豫备新任总兵刘允忠、尖站及铺垫等项。旋经刘允忠将原制铺垫发还。又经备送刘允忠银二百两。而刘允忠则称署内铺垫。原系前任交留。因查出房租亏短。顾忠即言制办铺垫各物动用。迨经退给。令其呈缴钱文。该都司抗不交纳。至顾忠备送盘费银二百两。刘允忠并未收受。取有兵丁马安士等供结等语。边疆重地。库贮军械。攸关紧要。理应加谨收贮。核实造报。何得任意删减。历任各员均未查出。且藉称库贮有余。擅自拆毁改做。以致亏短。实属任意废弛。著兴德等确切查明。即将历任总兵等官。分别据实奏参。交部议处。其亏短军械内。有口外地方不能制造者。著即开单移咨陕甘总督。照数如式补制运送。以补缺额。所有制造工料价值及运价。即著落历任各员赔缴。至包皮铅丸。是否系道光十年改造。有无情弊。著向前任游击马天锡等查询明确。照例核办。并将现在包皮铅丸。赶紧毁造实在铅丸贮库。其顾忠提出房租钱文。是否实系豫备周悦胜奖赏修理车辆之用。暨刘允忠曾否发还铺垫。并所致送银两。是否当交原去之人带回。均须彻底根究。都司顾忠著暂行革职。交兴德等提同兵丁马安士、及见证把总马殿辅等。秉公审讯。按律办理。断不准稍有轻纵。将此谕令知之。　　

○叶尔羌参赞大臣兴德覆奏、道光十二年。准令霍罕通商。并免纳税。所有克什米尔、巴达克山、以及布噜特诸外夷。进卡贸易。均经免税。该夷等安分贸易。从不多事。兹霍罕夷使爱连巴依、捏款渎请免税。实属贪诈。俟爱连巴依回至叶尔羌。即行开导晓谕。以杜其无厌之求。报闻。　　

○戊戌。上诣时应宫。昭显庙。拈香。　　

○还宫。　　

○谕内阁、麟庆奏、南河学习河工之侍讲朱襄、中书黄世铭、现俱丁忧回籍。将来服阕后。请旨办理等语。朱襄、黄世铭、著俟服阕后。即由该河督出具切实考语。送部引见。毋庸扣满学习年限。　　

○铸给安徽凤庐二府捕盗水利同知兼管凤泗漕务关防。从巡抚邓廷桢请也。　　

○礼部议准、前任河南巡抚杨国桢疏报。采访遂平县节烈妇女萧赵氏等一百九十九口。武安县郭韩氏等一百四十五口。陈留县刘杜氏等三十口。上蔡县安司氏等四十五口。光山县孔李氏等六百七口。请各建总坊旌表。从之。　　

○以常雩祀天于圜丘。自是日始斋戒三日。　　

○己亥。河南巡抚桂良奏、酌留兵役堵缉山西赵城县滋事匪徒。报闻。　　

○庚子。上诣南郊斋宫斋宿。　　

○命大学士文孚、驰往山东。会同巡抚钟祥、查办事件。　　

○辛丑。常雩。祀天于圜丘。上亲诣行礼。　　

○幸圆明园。　　

○诣绮春园问皇太后安。　　

○以刑部尚书成格、为满洲繙译会试正考官。吏部左侍郎桂轮、为副考官。工部右侍郎赛尚阿、为蒙古考官。　　

○壬寅。谕军机大臣等、前据兴德奏、查明喀什噶尔库贮军械亏短一摺。据称前任总兵周悦胜、从库内提出白布单帐房十一顶。拆毁改做虎衣。并提出鸟枪一百杆。截改藤牌小枪。明系以旧充新。又提使房课普尔钱七十四千零。侵吞肥己。并讯据都司顾忠、供称该员管理房租。曾藉制造虎衣为名。提出钱七十余千文。以为周悦胜起程时奖赏城工出力官兵、及修理车辆之用。周悦胜曾经吩咐派兵迎接新任总兵刘允忠。备送银二百两。当降旨著周悦胜据实明白回奏。兹据周悦胜奏称、喀什噶尔库贮军械。有额设堪用、额外不堪用、各数目。历年题报造册送部备查。因虎衣间有破烂不堪适用者。将历次出师各营凯撤留遗破烂曹□少朽不堪支搭白布单帐房内。拆毁十一顶。改做虎衣。以备操练。并将历次各处出师凯撤遗留损坏炸裂鸟枪。改做藤牌小枪。以久遗之废物。改为有用之器械。并未动用册报额设军械改造。其提出房租钱七十四千零。系制造虎衣。截改小枪。零星工料。并鼓励城工出力官兵。及修理营车需用。至派兵迎接总兵刘允忠。备送盘费银二百两。并未吩咐。亦无将备禀明。不知此银出于何项。遣派何员赍送。刘允忠有无收受。周悦胜与刘允忠晤面。并未提及。周悦胜实不知情。不敢讳饰各等语。周悦胜改做虎衣小枪。以久遗之废物。改为有用之器械。所提房租。系历年营中赏赉出力兵丁之项。尚无错谬。至派兵迎接总兵刘允忠。备送盘费银两。周悦胜奏称并无其事。著兴德等亲提暂革都司顾忠、严讯确情。毋任狡展牵混。以期水落石出。将此谕令知之。　　

○调户部左侍郎龚守正、为吏部右侍郎。仍留江苏学政任。以兵部左侍郎沈岐、仍署吏部右侍郎。转户部右侍郎姚元之、为左侍郎。调工部右侍郎程恩泽、为户部右侍郎。兼管钱法堂事务。以内阁学士吴杰、为工部右侍郎。兼管钱法堂事务。　　

○礼部议准、云南巡抚伊里布疏报、采访定远县节妇宋夏氏等一百三十四口。请建总坊旌表。从之。　　

○癸卯。谕内阁、陶澍等奏、查议浒墅关各口徵税事宜一摺。前据给事中瞿溶奏、近年各关课税亏短。实因偷漏过多。当降旨交该督等确切查明。妥议具奏。兹据奏、太湖周围数万顷。港＜?氵义＞七十余处。若于乌溪港地方照大关一律收税。是货船皆可径渡太湖。藉辞绕漏。与定例所设太湖东西两滩、及兰山嘴巡船稽查之处。殊相径庭。转不足以严防偷漏。所有乌溪港收税一节。著毋庸议。惟四安一带。界属浙省。或有奸商行埠。勾串偷越等弊。著浙江巡抚一体饬查。严禁偷越。无稍疏懈。　　

○又谕、卢坤等奏、查勘虎门海口炮台。筹议增建修改。添铸炮位。分别兴办一摺。广东沿海各处炮台。前降旨著卢坤于查阅营伍时。亲往查勘。并将营务海防各事宜。会同关天培筹议整饬。兹据该督等奏称、遵赴虎门一带。逐加查勘。并于潮汐长落时。演试炮位。请添铸六千斤以上大炮四十位。酌派各台应用。并将南山炮台前面余地。添筑石基。建设月台。移置炮位。横档背面山麓。及对岸芦湾山脚。各添建炮台一座。其沙角大角两处。为瞭望报信之台。其南山炮台起。至大虎炮台。分作三段。遇有应行防堵之时。一闻信炮。即将较准上中下三路炮位。齐发轰击。所议周妥之至。著照所请办理。其添铸六千斤大炮二十位。八千斤大炮二十位。准其募雇工匠承造。责限保固。除旧炮折抵外。实共应给价银一万四千八百两。并增建炮台。修理墙垛。铸造炮子。约共需银五万二千两有奇。均准令粤海关商人捐办。先于司库杂款内陆续动支。给领兴工。仍俟收缴捐项。按分三年解还归款。惟设守固宜扼要。防御尤贵得人。平日操练有方。则临时施放自能得力。该督等总当谆饬派委各员。将各炮台联络轰击之法。教导水师弁兵。务须练习精熟。方能得力。震慑群夷也。又另片奏、请于省城东十五里中流沙地方。建设炮台。以为省城保障等语。所办甚好。著俟虎门海口炮台工竣后。即行兴办。所估需工料银七千两零。亦准众商一律捐办。此案工程。均系商捐商办。著免其造册报销。　　

○又谕、鄂山奏、官兵进剿峨边厅属雅扎等十三支夷匪。全境肃清一摺。四川峨边厅属雅扎等十三支赤夷。频年勾结滋事。罪在不赦。此次经该督调兵进剿。连次克捷。节据委署提督马腾龙、藩司李羲文等陆续禀报。分路攻克。于二月二十八九、至三月十九等日。焚毁贼巢。杀毙夷匪多名。巨魁悉数歼捦。其夷贼年儿等二名。格租一名。黑夷阿租等八名。巨凶马日等六名。月立等八名。雅扎首凶我我蛮和尚等八名。均已生捦。自衣巫哈曲杀蛮溪。至大小木瓜等处。十三支夷地已尽。帀月以来。无险不克。并附和夷匪之小乌抛。悉已荡平。其奔逃零星余匪。及该夷家属等。现在投诚乞命。已据马腾龙等察看真诚。传具木刻。永不滋事。又另片奏、马边厅属之大乌抛及阿车家。越巂厅属之沈喳家。均与十三支毗连。应乘得胜之师。示以兵威。俾附近各夷。咸知震叠。所见是。所办可嘉之至。鄂山著加恩晋加太子太保衔。赏戴双眼花翎。发去双眼花翎一枝。白玉翎管一个。交鄂山祇领。马腾龙著赏加提督衔。李羲文著赏戴花翎。马腾龙、李羲文、仍均著交部从优议叙。所有捦获凶夷。著即就地正法。以儆凶顽。其在事尤为出力员弁。著仍遵前旨酌量保奏。毋许冒滥。伤亡兵丁。查明照例办理。　　

○以广东澄海协副将赖英扬、署碣石镇总兵官。　　

○以办理赈务。并劝捐出力。予江苏同知赵廷熙等升叙有差。　　

○修建湖南锦田所、杨家铺、新田县城垣。从总督讷尔经额等请也。　　

○甲辰。谕内阁、讷尔经额等奏、徵收钱漕。禁革书役垫完等语。湖南清泉县书吏。于经徵钱漕。包徵包解。递年加收。现经该督等彻究明确。将官吏惩处。著即通行道府。将包徵包解。及书役垫完名目。全行禁革。嗣后徵收钱漕。均由百姓循照旧章。自行完纳。不准稍有加增。并责成道府随时稽察。傥仍蹈因循积弊。该督等一经访闻。除将州县官照例惩办外。所有该管道府。著一并严参示儆。该督等务当认真稽查。破除旧习。不得日久视为具文。以致有名无实。　　

○谕军机大臣等、朕前闻东河河道总督吴邦庆、年老重听。保举冒滥。钱粮撙节数目。与原奏不符。通判沈廉、不时与该河督密商事件。在外招摇。沈镛等各员有无劣迹。当降旨著桂良、钟祥、查访明确。据实具奏。兹据桂良奏称、检查历任河督报销豫省黄河工程总数。不出百万两者居多。吴邦庆任内。十二十三十四等年报销。均在一百十万两以外。较之十年以前。有多无少。未见撙节。其十四年安澜摺内。所称约可省银三十余万两。查核原奏。系连是年节省埽工碎石。及上年节省碎石。并下年缓办碎石。并计在内。本属勉强凑集。而十月间报销摺内。祇称此十三年省银十二万余两。未将节省碎石银十五万两。及下年缓办碎石银五万两并计。以致不符。至通判沈廉、在署办理奏摺属实。以属员而司幕务。以致物议丛滋。沈镛系河北道幕友沈亦周之子。龚国良系下北河同知上年保举道府龚庆祥之子。罗杰系在京开张广泰银号罗屿之子。各该员等。虽查无在外招摇劣迹。及包揽一切确据。惟多系年少未经历练。并非河工必不可少之人。该河督率行保举改拨。实属冒滥。至吴邦庆年老重听。亦有所闻。因出省阅兵。未及面晤。询之藩司栗毓美、据称与之谈论公事。尚不觉其重听。河督责任綦重。吴邦庆年近七旬。精神年力。是否尚能胜任。仍当密为访查等语。著文孚即将桂良所奏各情节。会同钟祥详晰查明。据实具奏。毋得稍事瞻徇。将此谕令知之。　　

○以故奉恩将军文杰子祥瑞、袭职。　　

○乙巳。河东河道总督吴邦庆因病赏假。以河南布政使栗毓美、署河道总督。　　

○以捐修浙江汤溪县城垣。予知县杨鹤书等议叙有差。　　

○丙午。孝端文皇后忌辰。遣官祭昭陵。　　

○上诣绮春园问皇太后安。　　

○谕军机大臣等、据琦善奏、访获直隶钜鹿县民傅邦凝、系从前嘉庆年间在山西赵城县传授先天教。为首正法教犯傅济之子。先经该督派员访拏到案。旋据鄂顺安信称、曹顺等所习之教。传自傅邦凝。该犯有姑表弟兄杨堂即杨潭、在平定州柏井驿地方居住。时相往来。应向傅邦凝根究曹顺等下落等语。奸民习教传徒。最为地方之害。现在拏获之传邦凝、并其次子傅好义、及该犯家属。该督即饬属确切审讯。务令究出在山西传徒实情。并此外直隶有无徒党。以便就近查拏。其未获之傅邦太、傅好礼、著一并严缉务获。毋任远扬。该督于审讯明确后。即派委妥员。将该犯等解往山西。归案办理。至山东观城县会同直隶差役。拏获形迹可疑三人。讯系曹顺、张文炳、李五尧、三犯。既据该督咨交山东巡抚就近严讯。傥究出直隶另有传习勾结之山。该督即按名缉拏。务净根株。以惩邪慝。又另片奏、直隶省南一带。入春以来。雨水稀少。恐人心难免惶惑。现已通饬地方文武各员弁。协力稽巡。严拏匪犯。如有习教敛钱等事。即行提省审办。并派委河屯协副将王一凤。保定营参将马殿甲、喜峰口游击石生玉、督标前营游击向荣等。分往大名、顺德、广平、正定、各府。复派委署务关路参将王国辅、前往天津河间所属各营汛。认真查验兵丁器械。分别应修应制。捐廉办理。克期集事等语。所办甚好。邪教蔓延。由来已久。全在地方文武各官。随时查拏。有犯必惩。庶不至养痈贻患。该员弁等果能不分畛域。消患未萌自可宽其既往之咎。傥意存观望。不能实力稽查。以致该匪徒等故智复萌。恣意煽惑。尹老须之案。是其前鉴。定当从严惩办。决不宽贷。至各营军械。尤当随时修制。务使全省营分。兵丁足额。器械铦利。处处有可用之兵。人人有适用之器。方为有备无患。将此谕令知之。　　

○丁未。谕军机大臣等、本日钟祥覆奏、查明河督吴邦庆历年奏保防汛出力各员名数。比之前任河臣所保。尚非独多。未闻有挂名冒保等弊。其地方人员。改拨河工。不请分发。系为驾轻就熟起见。尚无专为得缺事迹可指。惟从前严烺奏请改拨。部驳有案。即前数年附保改拨。亦间年而有。吴邦庆连年均有改拨。未免易滋口实。又黄运两河。另案土埽碎石等工。一年所用。例有比较。吴邦庆任内。十二年用银一百六十九万。十三年用银一百七十九万。此两年比前有增无减。十四年用银一百四十八万。实较十三年减省三十余万。较十一二年亦有撙节。核与上年安澜原奏节省银数相符。惟比较案内。未将所存碎石抵除。声叙不同。而省银实属无错。其十月报销摺内。所称省银十二万两。专就埽工一项而言。自与安澜摺内总计数目。不能符合。报销原奏。亦未以碎石牵混。现在查核案据。十数年来。实无止用百万以内、及正项外找补二三十万之案。又该河督年力未衰。两耳微沈。于寻常语言声气。听闻并不费力。至该衙门紧要奏稿。均系自作。初到时未延幕友。遇有照例奏事。曾令通判沈廉查卷起草。迨沈廉得署曹考通判。即不复在河臣左右听差。未闻有遇事密商。在外招摇之事。又改拨县丞龚国良、系现任河南同知龚庆祥之子。州同沈镛、系幕友沈亦周之子。通判罗杰、系在京开铺罗屿之子。内龚国良一员。人尚循谨。沈镛、罗杰、多在河南差委。不能深知。亦未闻有别项劣迹。即罗杰在豫候补。其父罗屿、是否往来包揽。东省实无所闻等语。以上各条。著文孚驰抵山东。悉心体访。该河督于在工人员改拨保举。有无瞻徇冒滥。撙节钱粮。是否与原奏相符。通判沈廉、是否有与河督密商事件等弊。沈镛等各员有无劣迹。再行逐一确查。据实具奏。不得因钟祥业经覆奏。稍事迁就。方为不负委任。将此谕令知之。　　

○又谕、有人奏、湖南苗疆。自辰永沅靖道翟声焕到任以来。擅违旧章。私设委员。偏任新进佐杂。迎合舞弄。苛敛多端。凤凰厅有候补未入流高以庄、乾州厅有河溪巡检林德耀、永绥厅有候补从九品刘正章、均经该道私给钤记。作为管理屯苗委员。该委员等公然直用管理屯苗事务衔名。移文屯备。札调苗官。甚至屯长听其举劾。仓谷得以侵那。盘踞营私。毫无忌惮等语。此等佐杂微员。行同市侩。若稍假以事权。即多擅行扰索。况苗疆要地。曾经降旨查办。将委员名目。永行裁撤。岂容任意私设。该道翟声焕、业于本年勒令休致。惟该处积弊相沿。不可不严行申禁。该督抚即将该员等撤回。严切查究。并申明前旨。永行禁革。嗣后如再违例私设委员。从中滋扰。即将该道一并严参示惩。并责成新任道员随时稽查。无蹈从前积弊。以肃屯防而符定制。将此谕令知之。　　

○又谕、有人奏、湖南宝庆府属之邵阳县。除监狱外私立卡房三所。一名外班房。一名自新所。一名中公所。外班房凌虐最酷。往往有寻常讼案。差役传到人证。即行押入。私用镣金□靠束缚。甚至以长绳系其右手足大指。悬于空际。名为钓半边猪。勒出钱文。差役门丁均分。始将其人押入自新所。照样勒索。再拨中公所。又索取上灶摊襆等钱。方许其做饭就寝。每年三卡内瘐毙及受刑磨毙者。不可数计。凡垂毙之人。差役投一病状。官即据以存案卸责。且有讼家讎主。重许差役钱文。用好汉架、对面笑、魁点斗等酷刑。凌磨至毙。此等惨酷情事。系该县问罪逃归之已革蠹役谢定作俑。名为窃盗阎罗关。近则各役人人效尤。大为民害。有周捷、萧斌、萧祥、李连等。名为四大寇。有鲁宾、鲁文、萧文、刘吉、陈俊、廖玉、李文、何易、许发、李继等十八人。名为十八路诸侯。该县差役当官有名者千余人。白役散役。至二千余人。每遇一案。辄票差七八人十余人不等。倚差肆虐。任意骚扰。门丁得钱包庇。串同舞弊。乡民畏其声势。不敢控告等语。向来内外问刑衙门。不许设立班馆。私置刑具。例禁綦严。该县私立卡房。至三所之多。无非为差役吓诈逼索之地。甚至酷刑淩虐。瘐毙多人。该差役中复有四大寇等名目。贻害闾阎。所关匪细。邵阳一县如此。其余各府州县类此者。想亦不少。不可不严行查禁。著讷尔经额、吴荣光、确切查明。严行禁革。如有似此私设班馆。纵差虐民等弊。即著据实参办。毋稍轻纵。以除积蠹而卫良民。傥徇庇讳饰。阳奉阴违。别经发觉。或被人指参。该督抚恐不能当此重咎也。将此谕令知之。寻奏、查明邵阳县实无私立卡房纵差虐民等弊。惟周捷等曾经前任知县甘庆增派充总差都差。下乡催徵。需索轿钱。殊属违例。除甘庆增已故毋庸议外。周捷等应按律问拟杖徒。下部议。从之。　　

</div>
    <div class="pagination">
<a href="清实录道光朝实录_page463.html">上一页</a><span>...</span><a href="清实录道光朝实录_page459.html">459</a><a href="清实录道光朝实录_page460.html">460</a><a href="清实录道光朝实录_page461.html">461</a><a href="清实录道光朝实录_page462.html">462</a><a href="清实录道光朝实录_page463.html">463</a><span class="current-page">464</span><a href="清实录道光朝实录_page465.html">465</a><a href="清实录道光朝实录_page466.html">466</a><a href="清实录道光朝实录_page467.html">467</a><a href="清实录道光朝实录_page468.html">468</a><a href="清实录道光朝实录_page469.html">469</a><span>...</span><a href="清实录道光朝实录_page465.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
