<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 814 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 814 页/共 1860 页</h1>
    <div class="content">○谕军机大臣等、漫口工程紧要。方观承现在督率办理堵筑。尚需时日。如于朕启銮之前。未能竣工。该督不必随往热河。并不必赴清河接驾。倘或以布政使三宝。未能熟谙随营一切事务。道员中如王检等酌派一员。协同沿途办理可也。将此传谕方观承知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百九十


大清高宗法天隆运至诚先觉体元立极敷文奋武孝慈神圣纯皇帝实录卷之五百九十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加三级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十四年。己卯。闰六月。甲午。谕、粤海关税务。著尤拔世管理。其九江关税务。著舒山去。尤拔世俟舒山到任后。再赴广东新任。　　

○谕军机大臣等、庄有恭奏、东西海防柴石塘工豫备事宜一摺。已批该部速议具奏矣。江溜海潮全势。既趋北大亹。则一切应行修筑事宜。甚关紧要。现在时届立秋。防汛不宜迟缓。而部臣议覆。不无尚需时日。且议定时谅亦无可驳诘。著传谕该抚、速就勘明筹办之处。一面即行发帑兴工。上紧赶筑。毋庸听侯部覆。迟误要工。　　

○福建按察使史奕昂奏、漳、泉、二府。建有府监。其收禁不过解府审转之犯。空房颇多。龙溪、平和、漳浦、晋江、同安、五县监犯。多至百余名及数十名不等。请将各该县收禁台属重囚。提拨各府监收禁。责成司狱防范。得旨、甚好。如所议行。　　

○补行广东省乾隆二十二年大计。不谨官一员。罢软官二员。年老官二员。有疾官三员。才力不及官二员。浮躁官一员。分别处分如例。　　

○奉恩将军四十一故。以其子盛福袭职。　　

○乙未。上诣畅春园、问皇太后安。　　

○谕军机大臣等、李永标进贡船只。已经到京。查其船内附带银物。有伊在广家人七十三、所寄番银四百余两。兼有皮衣绸缎等物。据内务府讯据来京家人供称、七十三在广经管关口一切事务。今计其寄京银物。非寻常安分家人所应有。是其在关办事。必不能无需索肥橐情事。著传谕新柱等、于所控告各款内。严行究讯。无任漏网。　　

○丙申。谕军机大臣等、高晋所奏安省钱粮完欠一摺。内称该省乾隆二十三年分。额徵一百六十七万。本年已完一百六十一万余两。尚有未完五万余两。此未完之数。是否因灾地缓徵。抑系寻常民欠。摺内并未声明。果属被灾之地。固例所应缓。若其实欠在民。而零星尾数。次年即可补徵完款。尚属情理所有。但摺内所开。自乾隆元年起至二十二年。所有递年未完之项。何以积至四十五万余两。不特地方有司。任意催徵不力。且其中必有官侵吏蚀。上下因循。希冀一遇南巡恩旨。或可概行豁免。则吏治民风。皆不可问矣。两江所属。比年以来。岁收最为丰稔。民力充裕。地方官果能实心及时清理。无难年清年款。如再积习相沿。不加振刷。弊端何所底止。至陈宏谋前奏江苏积欠钱粮。为数浩繁。更非安徽可比。著传谕各该抚及早分别详查。严饬所属。实力清厘。其中遇有官吏舞弊中饱者。即当尽法参处。以惩积玩。毋得稍有迟回瞻徇。意存邀誉之见也。所有积年旧欠。实系在官在民之处。著该督等详悉查明具奏。寻尹继善、陈宏谋、会奏。乾隆十一年。至二十一年。江苏积欠地丁。已蒙蠲免。惟地丁内编徵之河驿等项。及芦课各款。例不全蠲。至今尚欠银一百二十八万之多。二十二三两年。除因灾缓徵外。尚欠银六十四万余两。臣等悉心体察。实在贫乏拖欠者。如庐墓荒地。及产典粮存。年久无著。又家多事故。力有难支。如此者、不过十之二三。此外则衿监书役。恃符抗延。诈伪之徒。甘心出费。营求缓比。希冀豁免。或将田粮分立多户。或一人而屡易其名。使催比纷繁。易于躲闪。又或业户住于外县。即藉此规避。完纳愆期。此弊在民欠者也。其在役蚀者。乡民图省入城盘费。每将钱粮轻付包揽之人。从前清查、如有私收白票。即准向收侵之人追完。致乡民视白票即同印串。都不赴城亲完。即有索取印串者。既不赴柜掣串。则联串虽有中缝填数之例。而柜书另纸对串填写。以大改小。弊仍不免。更有窃取稿簿印纸。刷作串票。并竟描刻假印。诓骗收侵。从前清查、役蚀自首者。认完、即得免罪。以致奸徒事过。即故智复萌。且又揽收新粮。以完旧欠。是旧欠甫清。而新欠旋积。所以钱粮无不欠之年。清查无底止之日。臣等再四筹画。必须酌改从前清查旧规。方可绝弊。若仍交州县办理。不但力难兼顾。书役仍不免通同掩护。即或委员协办。而花户众多。逐户传至县城查讯。不胜繁扰。且其中捏名冒认。弊难究诘。惟有按乡分图。以官就民。不以民就官。另委明白耐烦之员。往各县住宿各乡。逐户传问。彼此互质。庶为亲切。先将该县实徵印册、及完粮根串、日收印簿、查明。除因灾缓徵。仍听地方官按期徵收外。将未完各户摘出。另造清册。按照都图。开列欠户姓名数目。一面出示。一面按图发给欠单。委员即下乡住宿各图适中之地。令欠户赴官登覆。如系本户实欠。按所欠数目。分限完纳。其有已完作欠者。呈出印票。即就近拘到代完之人。讯明著追。内有以大改小。或系假印假票。即送地方官治罪监追。如纳户虽称已完。并无串票。或祇有私收白帖。此由该户违例私付之咎。应将旧规酌改。勒令纳户重完。免治其罪。再于侵收之人。照追充公。仍治罪。倘委员尚未查及。而侵收之人。于出示之后。即时自首全完者免。如自甘立限完纳者。其罪酌减一等。违限不完。虽自首亦仍治罪。查系官侵者。即详请题参审追。官或事故。著落接任之员。失察上司、分赔。各委员按图周查。限半年内查清结报。其委员数目。就积欠多寡而定。欠多者或二三员。次者一二员。少者一员。经委后、不再别差别署。俾有专责。至地方官、止令在县专理词讼民事。并催徵新旧钱粮。不然。恐奸民猾吏。将新那旧。致新赋又成积欠也。仍责成该府州往来各属巡查。并道员督查。如刁民不遵委员法令。道府就近查究。委员或滋扰不法。道府亦即揭参。事竣后、道府仍可抽查。不实。惟委员是问。委员查出民欠之数。即造册移交州县。按限催徵。其侵蚀者、毋论何项人等。俱送各州县一面治罪。一面于家属名下、照清查旧例。分限追完。如此。则愚民知白帖私付者。尚须重完。出费延比者。终难幸免。侵收之书役。虽按数追完。仍有应得之罪。则从前诸弊。可望杜绝。其实系大户所欠。将数少者先完。数多者分限清完。则大户诡分为小户者。不能希冀缓完。并令州县、嗣后开徵之始。将大户小户之粮。一并催徵。不得先催大户。后催小户。则大户诡计花分之弊。亦可杜绝。其查办委员、臣等现就通省同知、通判、及候补试用牧令、司府首领、州县佐贰、并曾任州县、由捐升、及丁忧、患病、卸事因公去任之员。遴选委办。得旨、立法不过如此。行之惟在得人。而尤在汝与藩司之留心妥办也。勉之。　　

○丁酉。谕、据吴达善奏称、甘省所属皋兰等三十六州县卫。五六月间。雨泽愆期。被旱情形。轻重不一等语。甘省地处边陲。连岁秋成歉薄。去冬雨雪稀少。今夏禾失收。粮价昂贵。闾阎必多拮据。朕心深为轸念。该督等应悉心体察民情。勤加抚恤。各属内有赶种秋禾。并借耔种。晚秋现在乏食之户。即查明量借口粮银两。以资接济。其被灾较重。节候已迟。不能改种秋禾。及止种一收成灾之处。不在现领加赈之内者。接济尤不可缓。俱著该督等详悉确查。速行赈恤。使穷黎不致失所。至皋兰、金县、等处。前因被灾。屡经降旨加恩。展赈已至七月。今该省现在尚未收获。所有加赈之期。未便拘于常格。至十月始行散给。著即于八月内接续放赈。俾得源源接济。朕嘉惠穷黎。有加无已。该督等、其董率属员。实力奉行。体朕优恤边氓至意。该部遵谕速行。　　

○又谕、甘省河东地方。所有挽运协济粮石一项。计自泾州至平番各属地方。食物料草。现在价值未能平减。向例每京石每百里价银二钱。往返费用。恐有不敷。著加恩暂照河西之例。一体增给。以示优恤。该部遵谕速行。　　

○谕军机大臣等、吴达善奏、发遣巴里坤人犯妻小。到甘递解。所需口粮车辆。殊多糜费。请饬令各省暂停佥解一摺。现在该省粮价既昂。不应再为匪徒滋耗。自当通融酌办。已有旨交该部议奏矣。但该抚所议递解多费。鳃鳃过计。于此事端委。仍未明晰。盖此等改遣重犯。本系罪大应死之犯。特因一线可原。而贷以生路。已属国家法外之仁。原不应拘墟常格。多为顾虑。前此议者请为盖房给食。多方呴妪。语属不伦。屡经明切降旨。今吴达善所奏。每犯计口授粮。而妻孥携带前往者。亦一一谋其养赡。拘牵之见。仍所不免。试问该省偏灾歉收。粮值昂贵。闾阎安分良民。岂能一一索饱。吴达善能自信其必无一枵腹之人乎。乃以豢养此等罪犯。而转亏贫民赈恤。有妨民食之需。真所谓因噎废食。轻重倒置者矣。且此等投畀有北之人。必令妻子同佥。原非事理所宜。正当酌量定议。未便复泥寻常发遣之例。但此时若俟部覆准行。则如云贵等远省佥遣之犯。多已在途。势难中止。该督惟应顾名思义。值米贵之时。祇须就本犯撙节量予口食。一一计其饔飧充裕。又为此等眷属。曲加优恤。则其所见仍与分屯作堡者等耳。况此等匪类。自作不靖者。固当治以常法。即中途偶至饥疲。地方官岂有应得处分。而筹办顾多掣肘耶。此案俟部覆时。再行降旨。将此先行传谕该督等知之。　　

○又谕曰、舒赫德奏称、库车以内。吐鲁番以外。库尔勒、玉古尔等处。俱有旧城。且距内地不远。可以形势连络。应择要地筑城驻兵。照安西之例。酌设提督总兵一员。多派绿旗兵屯田。以供粮饷。既可约束各城。回人。而伊犁驻防。亦不患单弱等语。平定回部后。筑城驻兵。自应豫为筹画。著传谕兆惠、富德等。俟应行办理时。酌量定拟具奏。朕意叶尔羌、喀什噶尔、全定。霍集占兄弟俱获。仍着舒赫德于阿克苏驻劄。督办一切事宜。若逆贼等有逃遁者。则仍应于叶尔羌驻兵。堵截查拏。始可弹压诸城。俱著兆惠等、就地方情形办理。务期永远宁谧。　　

○又谕曰、努三奏称、查核乌噜木齐屯田牲只。倒毙分数过多。颇属明晰。著传谕定长等、详行查办。将交收牧放官员。按其倒毙分数。察勤惰以定功过。并传谕努三知之。　　

○又谕曰、舒赫德奏称、阿克苏等城。交收回人贡赋查核户口数目。需员承办。请拣发通晓蒙古语言文字、练习事务之司官笔帖式等。以备差委等语。著于部院内拣选司官二员。笔帖式四员。前往阿克苏。随舒赫德办事。　　

○己亥。上诣畅春园、问皇太后安。　　

○礼部尚书伍龄安奏、查会典内有僧道等官铸给印信之条。此辈多系土著。并无刑钱职掌、及往返文移。藉方外末秩绾一部印。夸耀乡里。不惟体制未协。且恐滋生事端。请概行停止。已给者饬令缴销。得旨、甚是。依议行。　　

○工部议准、浙江巡抚庄有恭疏称、浙省老盐仓迤西之华家衖等处。江溜海潮。现俱北趋虽塘外老沙。尚未坍动。一经盛涨。水风相击。不无冲夺之虞。请发帑给富、建、桐、分、四县。采办柴觔运贮。俟秋汛后、将应行拆修之处。分别办理又海宁石塘近城一带。护沙日见冲卸。倘遇异常风汛泼塘之水亦复堪虞。该处起止共长二千三百十一丈有奇。请于现存矬蛰土上加高三尺。帮宽二尺所需银两。并前应用款项。统于节省引费内动支。得旨、依议速行。　　

○辛丑。以御史邵树本、为陕西乡试正考官。编修甘立功、为副考官。户部侍郎裘曰修、为江南乡试正考官。工科给事中钱琦、为副考官。　　

○以故骑都尉林孺之孙滉、袭职。　　

○壬寅。上诣畅春园、问皇太后安。　　

○谕、晋省太原等属。六月间均沐甘霖大霈。农民及时赶种晚禾。秋成可望。惟是各州县内。有初夏麦收既歉。而得雨之后补种。多费工力。农民未免拮据。朕心深为轸念。著加恩将太原、榆次、太谷、祁县、徐沟、清源、交城、文水、汾阳、平遥、介休、孝义、高平、阳城、陵川、沁水、平定、寿阳、盂县、乐平、代州、繁峙、忻州、定襄、五台、等二十五州县。本年应徵银米仓谷。缓至秋收后催徵。以纾民力。该部遵谕速行。　　

○癸卯。谕、此次巡幸木兰。在京吏部尚书事务。著归宣光暂行兼管。　　

○户部议准、御史李兆鹏奏称、查丝觔私出外境。律有明禁。迩年江浙等省。因奸商渔利。私贩出洋。以致丝价昂贵。请敕下该督抚转饬滨海地方官。严行查禁。违者照贩米出洋例究治。该管官分别奏处。从之。　　

○定边将军兆惠等奏、臣等进兵喀什噶尔。闰六月初三日。至伊克斯哈喇。据前队参赞大臣明瑞、所派之游骑巴图鲁侍卫伍岱等。夜闻行走声息。即行围截。见回人六骑。称系喀什噶尔投诚之人。因布拉呢敦、将伊等抢掠。潜行逃遁。伊等来迎大兵等语。臣等逐一询问。称系阿珲和济默尔、伯克和沙勒、沙咱木、沙扎巴尔、呢雅斯、俱喀什噶尔人。又乌什回人额敏。系霍集斯之族弟。告称、去年被霍集占迫胁。久欲归诚。今布拉呢敦、同霍集占逃去。我等同喀什噶尔旧伯克、奉书来迎。臣等译看呈词云。喀什噶尔大小人等、谨呈阿克苏等处驻劄将军大人、伯克霍集斯。今布拉呢敦将喀什噶尔男妇。驱逐出城。至哈喇克尔。我等仰慕大皇帝仁化。复回城中看守。布拉呢敦、同其亲信人等。至提斯衮暂住。我等马匹牲只。皆为所掠。无力追夺。且河水难渡。恳大兵速来救援。庶布拉呢敦、不致远扬。布噜特不来抢掠等语。臣等详加诘问。据称、布拉呢敦、去年在叶尔羌。被枪矢伤。因重甲未透。曾遣人与霍集占计议投降。霍集占不允。遂分途通使巴达克山、霍罕额尔德尼等处。巴达克山已有回音。不知何语。后阿布都克哷木、两次与布拉呢敦议事。闻霍集占于四月内。即将家口行装。俱移往叶尔羌迤西羌呼勒之赫色勒塔克。若大兵复来。则逃往巴达克山。布拉呢敦、诸事俱与亲信之乌沙克、塔喇沁、伯德尔格、玛呼斯之厄鲁特密议。不令我等知之。惟索取粮马。所得之物。六月初十以前。陆续运至塔勒巴楚克河。仅与亲信人等。在城居住。六月十五日。据守卡人报称、有布噜特百余人。在城西北之阿喇古抢掠。布拉呢敦、令鄂斯璊伯克。优驽斯伯克等、拒之于济德朗塔拉。大为所败。鄂斯璊等俱得伤。自此每日作为出兵之状。向我等凑集赀装。二十七日。突将我等兵器夺去。将男妇带至提斯衮、复夺其衣服而去。臣等复询和济默尔等、布拉呢敦兄弟。究竟逃往何处。尔等何不擒献。显系诱我大兵。轻装前进。据称、伊等遣使霍罕。未有回音。且虑布噜特抢掠。必不敢前往。惟霍集占于四月间。即已迁移家口辎重。而巴达克山使人已回。又曾馈送巴达克山之克布察克等部落礼物。或系逃往其地。我等实无力擒拏。并无别情。臣等询问、叶尔羌、喀什噶尔、从贼逃去者。系何等人户。现余户口若干。其喀什噶尔、村庄种植若何。据称、不知叶尔羌逃去人数。其喀什噶尔之人。布拉呢敦、带去一百五十户。又亲信之乌沙克等男丁千余口。家口亦多。我等百余户内。有带去者。此时亦多逃回。计本城所属。共一万六千余户。人五万余口。其汗额哩吉衣、雅普尔古、乌什哈喇城之人。俱各自保守。牌租阿巴特、有千余户。亦不肯从贼。彼此相拒。此时不知胜负。至所种地亩。大麦已熟。小麦尚未收割。本城之阿奇木伯克墨墨氐敏、伯克阿布都尔璊、俱被贼带去。城内街市俱焚。城门亦毁。有伯克托喀等、现在修理等语。臣等察看投诚情形属实。但布拉呢敦、早已远扬。臣等议先攻喀什噶尔。原欲断其逃窜。今约计趱送和阗马。闰六月初十间可到。阿里衮、巴禄之兵。亦可抵巴尔楚克。叶尔羌、喀什噶尔、既差人分途迎降。想富德等自必闻知。速往追袭。现在来投人等。虽无可疑。而受降如受敌。自应倍加谨慎。不必轻骑先进。即领现在马兵三千名。前往安抚。一面侦贼踪迹。若果赴巴达克山。即直入其境。宣示军威。晓以利害。相机索取擒拏。又和济默尔等告称、沙喇斯、玛呼斯、厄鲁特、已经离心。恐窃取霍集占牲只逃走。亦行文车布登扎布、令其随路留心截杀。下部知之。　　

○定边右副将军富德奏、六月十八日。卡上送到叶尔羌脱出额里齐回人郭尔拜默特等。询据供称、去年被阿布都克哷木、掳往叶尔羌。闻知霍集占兄弟不协。有伯克阿布都瓜布。系伯克霍集斯之兄。布拉呢敦令其逃走等语。十九日又送到从叶尔羌所属萨纳珠、脱出赛哩木回人海达玛特等。据供、去年霍集占在库车败逃。将赛哩木伯克阿布勒阿三掳去。后闻大兵进剿。复行戕杀。我因逃至萨纳珠。闻大兵到和阗之信。叶尔羌人等惊动。霍集占将家口辎重。移住哈子勒塔克。又闻布拉呢敦、与伯克阿布都瓜布有恩。带往喀什噶尔后。又令其逃往乌什。必来寻霍集斯等语。臣询之霍集斯。据云、我兄似难于逃出。但布拉呢敦、果与霍集占不协。伊与我兄相得。或通信归诚。亦未可定。若我兄果来。愿以家口保其必无虚诈等语。臣伏思叶尔羌脱出回人至营。须行走二十日。若喀什噶尔至乌什。不过六七日程期。应早至兆惠军营。臣自得兆惠派送臣营马匹信后。不知于何日进兵。除将前项信息咨行外。未便伫候回音。臣于闰六月初旬。即领现在马兵一千二百余名。绿旗步兵一千二百余名。空赶马匹径行戈壁。向固璊、萨纳珠、前进。沿途探听兆惠进兵日期。又候马兵八百余名。俟参赞大臣阿桂送马到时。与所带牧马兵七百余名。仍牵马行走。于攻城擒贼。庶可得力。报闻。　　

○旌表守正捐躯之广东嘉应州民林远生妻谢氏。　　

○甲辰。谕、现在漕艘抵通。当大雨时行之候。后至帮船。尚有未经兑收者。恐回空稍迟。或于冬兑有误。已遣侍郎吉庆前往。督同办理。杨锡绂现在京师。并著即日前赴通州。会同吉庆及仓场侍郎等。随宜董率妥办。俾克日竣事。不得因伊系总漕收兑非其专责。或致呼应不灵。稍稽运务。　　

○谕军机大臣等、裘曰修已命为江南正考官。可即由彼速赴江宁典试。不必来京。所有查办捕蝗不力州县。及归途查勘河道各事宜。俱交与海明办理。　　

○又谕、据兆惠等、询问来降回人。知布拉呢敦、将喀什噶尔人众驱出。肆行抢掠。霍集占于四月间。迁移家口辎重。于叶尔羌之西。恐同谋逃往巴达克山。富德亦询知、霍集占迁移家产。领众于城外结营等语。是喀什噶尔、甚属惊扰。若从前霍集斯等、早遣人招抚。或可即获渠魁。今业经逃遁。兆惠仍宜抚定喀什噶尔。俾无失所。但闻喀什噶尔城踞山巅。险要难克。布拉呢敦、断无弃此而逃往叶尔羌之理。则霍集占此时亦必逃遁。叶尔羌可不攻而下。若霍集占果与伊兄同逃。兆惠即留阿里衮、驻于喀什噶尔。而前往抚定叶尔羌。富德、额敏和卓、明瑞、作速领兵。侦霍集占逃窜之路。穷追务获。其兵丁须选两队之健锐者。每兵给马三匹。并多备口粮。或天寒难进。即暂于叶尔羌度岁。次年办理。亦可。总以擒获逆贼兄弟。始可告成功。若仅取二城。则事仍未竣。至二城既克。而渠魁未获。所有回人中阿奇木伯克等。不必即令入觐。致生疑惧。又富德所奏、布拉呢敦、遣霍集斯之兄阿布都瓜布、来兆惠军营等语。兆惠未经奏及。或系传闻。若果前来。即善为抚慰。相机办理。再霍集斯、鄂对。俱熟习回部情形。追擒霍集占等时。须酌令一人随往。且将来两军合队。毋论贼为谁获。皆同功一体。务宜和衷集事。不可稍分彼此。俱著传谕知之。　　

○又谕、据舒赫德奏称、乌什为大兵要路。请派西安兵五百名。交纳世通带往。协同玉素布办事等语。玉素布系回部旧人。驻劄乌什。尽足办理事务。亦不必多驻兵丁。酌增西安兵二百名足矣。余兵仍于阿克苏驻劄。或可不需。即遵前旨彻回。前因阿克苏办事有人。曾谕永贵回京。纳世通仍在阿克苏驻劄。其随同办事之三等侍卫齐克慎、都司陈圣谟、陈尧典、协同玉素布办事之游击王万邦。既实心奋勉。著以应升之缺补用。随印之署笔帖式西安前锋固林泰、马甲柏秀、吉林马甲雅库、俱甚属效力。固林泰、雅库、著赏八品笔帖式职衔。柏秀既系开户。著赏给县丞虚衔。　　

○又谕曰、富德奏、据叶尔羌脱出回人等、告知霍集占潜逃信息。领兵从固璊、萨纳珠、前进。与兆惠约期会剿。其无马兵丁八百名。留待阿桂所领送马兵丁七百余名作速趱赴等语。适逃惠已得喀什噶尔乞降信息。领兵迅往。不久应与富德会合。而富德队内所候马匹。急需接济。可传谕阿桂将所送马匹。筹画速行。不可迟滞。　　

○又谕、据兆惠奏、喀什噶尔来降回人信息。知布拉呢敦兄弟。俱已逃遁。沙喇斯、玛呼斯、厄鲁特等。或乘乱掠取回人牲只逃走。亦未可定等语。前据定长奏、乌噜木齐牧群被贼盗窃。寻踪追至察拉垓。俱各散走。朕即谕车布登扎布、加意搜捕。今回部贼酋。既经逃遁。则党众散走者必多。可传谕车布登扎布、或于特穆尔图诺尔等处。或于伊犁附近。择水草之地。派出官兵。于贼人逃往哈萨克、俄罗斯等要路。设卡堵截。仍遍搜山林幽僻之地。倘逆贼等即在其中。岂非一好机会。车布登扎布、其悉心筹酌办理。　　

○又谕、近见数次军营奏报。常有二三处所发。一时齐到者。设如兆惠之奏报。经过阿克苏、而阿克苏大臣等。将所奏事件。附之驰递。尚属可行。乃富德等由别路驰递。而亦与兆惠之奏齐至。是必台站人等积习。接受事件。不即飞递。留待后到者一同赍送之所致耳。今当进剿之时。军机事件。刻不容缓。岂可任意偷安。以致迟误。著将此交与兵部。按照军台。通行晓示。仍令管理台站官员等。不时稽查。仍有似此玩延贻误者。务宜严参治罪。　　

○吏部议覆、云南巡抚刘藻疏称、滇省各属水利。除云南府属水利归粮道管辖。业经兼衔不议外。其迤东、迤西、二道。应请兼水利衔。昭通府分防大关同知。鲁甸通判。镇沅府分防威远同知。普洱府分防思茅同知。广西府分防五嶆通判。元江府分防他郎通判。顺宁府分防缅宁通判。丽江府分防中甸同知。维西通判。大理府分防弥渡通判等员。均相离窎远。各有地方之责。难以兼衔。管理别处水利。应责成各知府并所属州县。将应兴应修等事。随时督率勘办。景东、蒙化、二府。系掌印同知。专司地方事务。毋庸兼衔。其曲靖、临安、开化、永昌、永北、大理、等府同知。及徵法通判。均请兼水利衔。应如所请。从之。　　

○以翰林院侍读刘星炜、充日讲起居注官。　　

○乙巳。谕、据嵇璜奏伊母患病。告假回籍省视。调理两月。未见痊可。难以远离。情词恳切。著允所请。准其在籍终养。礼部尚书员缺。著陈德华补授。　　

○谕军机大臣等、杨应琚奏、库车等处咨调缎布疋等项。换易回民粮石。业已酌办解送一摺。看来各项布疋。于回地既为适用。当此刈获之时。用以易换粮石。非特军营得资接济。且可省内地解运之繁。甚为便益。前已降旨。令户部酌拨布疋二万解送肃州。交该督等贮库备拨。将来或有需用。不妨广为筹备。多多益善。现在传谕户部。再于各省产布地方。酌量备解。陆续运甘。庶军储倍为充裕。甘省比年歉收。民间食用。庶多方体恤。其粮石草束。本地既务从撙节。不令采办拮据即布疋一项。亦系小民日用所必需。今既由各省源源接办备用。则甘省一切可以无需购买。价值亦自平减。该督等正当专力于抚绥赈恤。副朕加惠边民至意。此时回众已得因粮之便。军务亦指日可以告竣。该督等办理储胥。使内地静若无事。斯为经理得宜耳。将此详悉传谕知之。　　

○又谕、昨得布拉呢敦逃遁之奏。朕即谓霍集占若尚在逗遛。大兵可并力擒获。前谕兆惠等、领兵先取喀什噶尔者。原以断霍集占逃窜之路也。今布拉呢敦既遁。喀什噶尔乞降。料霍集占自不敢由此逃遁。若兆惠抵喀什噶尔时。霍集占尚据叶尔羌。即令阿里衮、额敏和卓、抚定回众。伊速领本队之兵。急与富德并力攻叶尔羌。擒获霍集占。布拉呢敦即在逃。亦可谓之竣事。若霍集占闻伊兄既逃。早已遁去。兆惠仍遵前旨。抚定叶尔羌回众。富德、额敏和卓、明瑞、作速领兵追袭。务期擒获。俱著传谕知之。　　

○又谕、近据富德等奏、巴禄兵少。不便径往叶尔羌。朕即谕令据守要隘。以断两城贼众声援。仍听兆惠调遣。令布拉呢敦在逃。喀什噶尔乞降。叶尔羌亦必有变动。著传谕巴禄、不必据两城要隘。惟探听兆惠、富德、两军信息。就伊兵力可至何处。随何人行走有益。即会同进发。　　

○豁除江苏宿迁县骆马湖水沉滩地、乾隆元年至十九年未完租银七百四十两有奇。　　

○丙午。上诣畅春园、问皇太后安。　　

○谕、礼部堂官现在办事人少。满尚书事务。著德敏暂行兼管。　　

○谕军机大臣等、定长闻喀什噶尔回人归诚。具摺奏贺。甚属非是。此次将军大臣进兵。务将逆酋兄弟。全行擒获。以奏肤功。今布拉呢敦逃遁。所余伯克数人。献城归附。大兵所至。应以未获渠魁为恨。尚何喜之有。且即布拉呢敦、悔罪归诚。亦不足道。惟生得霍集占。明正其罪。方可竣事。定长如此陈奏。特平日视此甚难耳。可谓不知事体。著传谕知之。　　

○调兵部侍郎程景伊、为礼部侍郎。以内阁学士熊学用□鸟、为兵部侍郎。　　
</div>
    <div class="pagination">
<a href="清实录乾隆朝实录_page813.html">上一页</a><span>...</span><a href="清实录乾隆朝实录_page809.html">809</a><a href="清实录乾隆朝实录_page810.html">810</a><a href="清实录乾隆朝实录_page811.html">811</a><a href="清实录乾隆朝实录_page812.html">812</a><a href="清实录乾隆朝实录_page813.html">813</a><span class="current-page">814</span><a href="清实录乾隆朝实录_page815.html">815</a><a href="清实录乾隆朝实录_page816.html">816</a><a href="清实录乾隆朝实录_page817.html">817</a><a href="清实录乾隆朝实录_page818.html">818</a><a href="清实录乾隆朝实录_page819.html">819</a><span>...</span><a href="清实录乾隆朝实录_page815.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
