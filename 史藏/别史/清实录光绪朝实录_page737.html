<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 737 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 737 页/共 1316 页</h1>
    <div class="content">
○江西道监察御史陈其璋奏、浙江办理业捐。奖叙冒滥。请饬部查核。得旨、著户部按照定章。一律核办。现月　　

○又奏、请饬户部设局鼓铸银圆。并令各省推广仿铸。下部议。现月　　

○以甘军剿回叠胜。河州解围。予翰林院编修白遇道、以道府记名＜闲＞放。并赏戴花翎。补用总兵叶占魁、以提督记名＜闲＞放。并赏换依博德恩巴图鲁名号。赏提督王钺安、头品顶戴。余升叙加衔有差。阵亡之千总刘进才等、均照升阶优恤。　　

○庚子。上诣仪鸾殿问慈禧端佑康颐昭豫庄诚寿恭钦献崇熙皇太后安。　　

○谕军机大臣等、有人奏、特参湖南劣幕。请旨查办各摺片。据称湖南劣幕任驎即任小棠、又名任子龄、入长沙府幕。兼管臬幕。遇事把持。擅作威福。门徒布满通省。候补通判蒋联庚、知县吕海钧、从九邬同寿、皆谄事任驎。或滥厕局差。或荐司刑幕。候补通判刘钺、以四百金拜门。得署凤凰厅要缺同知。词讼案件。两造必各缴官钱。方为审讯。任驎又与已革同知徐渤。夥开钱铺典当多处。家赀至数十万金。另立一任子齿之名。报捐通判职衔。于台湾清赋案内。递保道员。又巡抚衙门幕友吴立达、势焰愈高。声气愈广。请一并查办等语。著陈宝箴按照原参所指各员。逐款查明。据实具奏。勿稍徇隐。另片奏、署清泉县知县景天相、匿灾不报。遇有命案。勒令以重报轻。前任衡山时。抢案累累。从未申报等语。著陈宝箴一并确查具奏。原摺一件。单二件。均著钞给阅看。将此谕令知之。寻奏、遵查劣幕任驎。已经勒令回籍。似可邀免置议。邬同寿、未在湘省作幕。通判刘钺、查无劣迹拟请一并免其置议。允之。又奏、幕友吴立达、业已去湘。已往各事。查询均无实据。应请免议。署清泉县知县景天相。匿灾尚无其事。讳盗实出有因。已经另摺参劾。报闻。　　

○又谕、电寄董福祥、电悉。摉斩逆目。弹压地方。自是正办。惟河州不可遽离。西甯亦当亟救。断非特示晓谕所能了。著即设法派队进援。该提督受恩深重。交查各件。当据所闻入告。只须还一实字。不必多费浮词。电寄　　

○以两广总督谭钟麟暂行兼署广东巡抚。电寄　　

○上以冬至祀天于圜丘。自是日始、斋戒三日。　　

○辛丑。谕军机大臣等、电寄王文韶、金旅即日交收。炮台局厂。向归北洋办理。此后宜如何布置。著王文韶悉心筹度具奏。宋庆之十营。已令移扎旅顺一带矣。电寄　　

○又谕、电寄张之洞、前据张之洞奏、南洋各艇。计十月修齐。现在金旅已复。船隝尚虚。南船何日北驶。著电复。又由沪达苏铁路有成议否。并电闻。电寄　　

○又谕、电寄宋庆、金旅已收。著宋庆统带全队。即日移扎。前据宋庆奏、金州为旅顺后路。著相度地势。扼要扎营。并著安辑拊循。以慰民望。电寄　　

○吉林将军长顺等奏、明年可否捕打东珠。得旨、毋庸捕打。明年再行奏请。　　

○命新授珲春副都统恩祥、来京陛见。　　

○调甯古塔副都统富尔丹。为吉林副都统吉林副都统沙克都林札布、为甯古塔副都统。外记　　

○命多罗郡王车林巴布、在乾清门行走。　　

○壬寅。庄顺皇贵妃忌辰。遣官祭园寝。谕军机大臣等、裕禄等奏请饬拨来年的饷。请催欠饷一摺。东三省丙申年的饷。应拨奉天银二十六万两。吉林银十四万二千七十两零。打牲乌拉银三万五千七百七十两零。黑龙江银二十万九千两。著户部照数指拨。令各该省督抚等如数筹解。毋许迟延。并于报解之时。分晰奉天吉林打牲乌拉黑龙江各款目。以免牵混。其各省欠解东三省本年的饷。暨历年欠饷。著各该督抚监督按照单开数目。赶紧筹措。务于年内埽数解清。以济要需。原单均著钞给阅看。将此谕知户部、并由五百里谕知直隶两江闽浙湖广各总督、江苏安徽江西湖北河南山东各巡抚、暨传谕淮安关监督知之。现月　　

○又谕、赵舒翘奏、办理枭盗匪案情形一摺。据称江苏吴江震泽一带。素为盗匪出没之所。经派出飞划营都司许国祥等、拏获盗犯陆清恩等九名。并格毙匪犯二名。余匪逃逸。震泽县会办枭匪委员候补知县刘葆源、会同许国祥。将该犯陆清恩等七名讯明。因恐中途疏虞。立即正法。请将该委员不先禀报、擅将盗犯正法处分宽免等语。缉捕盗匪。所以绥靖闾阎。必应从严惩办。该知县既将盗犯讯有实据。因恐解省中途疏虞。立即正法。办理并无不合。毋庸予以处分。该抚身膺疆寄。整顿地方。严拏盗匪。自当实力实心。认真经理。断不必顾后瞻前。致负委任。将此谕令知之。　　

○又谕、电寄长顺、据奏、请将沙克都林札布调任珲春。又欲以伯英调任吉林。所奏殊属冒昧。著传旨申饬。昨因该将军奏请回避。已将富尔丹与沙克都林札布对调。岂可朝令夕改。况恩祥署任珲春。尚无贻误。又何必更易生手。总之该将军回任后。当以整顿营伍。实心训练为亟。不准稍存成见。率意更张。电寄　　

○又谕、电寄董福祥、电悉。该提督总统甘军。当筹全局。河州虽有伏莽。西甯现正待援。岂可专恃黄云。遂谓兵力已厚。该提督所派之队。竟可徘徊不进耶。该提督素性勇往。不必存不敢争功之鄙念。致涉瞻徇。至河州解围。保案人数太多。念其初次立功。姑徇其请。且欲激励将士。鼓行而西。并非肃清河州。即谓全功告蒇也。此后保案。不准稍有冒滥。电

寄

　　

○吉林将军长顺奏、请将边练两军所复原额。均免裁减。并留骁勇营八成队伍。以备缓急。下部议。摺包　　

○又奏、撤回驻辽各队。分别遣留。又奏、新添之太冲营。现已裁撤。均下部知之。摺包　　

○又奏、遵保人才。请将知州吴瞻菁送部引见。从之。摺

包　　

○以造谣生事。暂革江苏候补道韩庆云职。摺包　　

○上诣皇穹宇拈香。南郊斋宫斋宿。外记　　

○癸卯冬至。祀天于圜丘上亲诣行礼。外记　　

○诣正阳门关帝庙菩萨殿拈香。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。　　

○遣官祭庄顺皇贵妃园寝。端慧皇太子园寝醇贤亲王园寝。　　

○停次日朝贺。　　

○诣仪鸾殿问慈禧端佑康颐昭豫庄诚寿恭钦献崇熙皇太后安。　　

○谕内阁、赵舒翘奏、特参疏防劫案之知县。先请交部议处一摺。盗贼肆劫。最为地方之害。全在地方官随时缉捕。乃九月闲。江苏江阴县地方。竟有铺户被劫。拒捕伤人之案。经该抚勒限严缉。日久未将赃盗弋获。捕务实属废弛。江阴县知县刘有光、著先行交部议处。仍勒限严缉赃盗。务获究办。现月

　　

○谕军机大臣等、电寄谭继洵、英人赛力。枪毙华官。案情重大。恐激成事变。已饬总理衙门、与英使理论。将兵轮调回。该抚务当严饬文武各官。妥为弹压。并将详细情形。速即电闻。电寄　　

○甲辰。遣官祭先医之神。　　

○谕内阁、前据御史陈璧奏参山东藩司张国正。前在福建臬司任内各款。当令边宝泉确查具奏。嗣据边宝泉覆奏、张国正官闽年久。颇有吏才。被参各款。查无实据。复经谕令李秉衡察看。该藩司能否胜任。据实覆陈。兹据奏称张国正于应办公事。尚属认真等语。仍著李秉衡随时留心察看。如有不能胜任之处。即行据实具奏。至原参之前任福建龙岩州知州卢庆云、南安县知县蔡轩、署福防同知唐雨时、均经边宝泉查明。尚无营私证据。仍著随时察看。现月　　

○又谕、御史敬祐奏、保送税差人员。告假太多。请定章程一摺。各衙门保送税差人员。岂容规避取巧。此次更换杀虎口税差。保送各员。纷纷请假。殊属不成事体。嗣后各衙门保送税差。如有临期告假者。即由该衙门知照吏部。照例议处。以杜规避。现月　　

○谕军机大臣等、员凤林奏、五台山菩萨顶。于本年八月闲。不戒于火。延烧仓库楼房多闲等语。著胡聘之查勘情形。应如何筹款量为修葺。即著奏明办理。将此谕令知之。现月　　

○山东巡抚李秉衡奏、请将虏人勒赎匪徒。严定罪名。下部议。摺包　　

○署山西巡抚员凤林奏、运城汾州两旗。改练马队。并陈明起饷日期。下部知之。摺包　　

○又奏、添派都司章玉春、参将杨远管、分带马步各队。赴边驻防。报闻。摺包　　

○四川提督宋庆奏、东征粮台裁撤。请将豫军月饷。饬部续拨。下部议。摺包　　

○免扣湖北文职佐杂以下武职都司以下。各员三成养廉。　　

○予积劳病故。山东知州王士铨优恤。摺包　　

○以山东豆麦歉收。准改徵粟米。摺包　　

○乙巳。谕内阁、依克唐阿奏、特参庸劣不职之营哨各官一摺。据称性字新军营官高玉凤、操演生疏。漫无法律。该营哨长郭道源、有雇人顶替额兵情事。实属庸劣不职。总兵衔尽先补用副将高玉凤、五品衔直隶试用县丞郭道源、均著革职永不叙用。并不准投效各路军营。以昭炯戒。现月　　

○谕军机大臣等、电寄杨昌浚、电悉。甘凉一路。虽派十营前往。而永昌贼势狓猖。现在扰及抚彝。恐阻玉关之路。西甯一路。牛师韩亦不得力。至李培荣坐困平戎。尤为怯懦。此两路皆该督所应速援。著通盘筹画。严饬诸将。克日图功。若再迁延。即著参奏。电寄　　

○又谕、电寄魏光焘。电悉。著严催后队到齐。迅速度陇。董福祥在河州剿办余匪。不能兼顾西甯。而援甯之军。多不得力。此大局所系该抚其悉心调度。先其所急为要粮台事宜。仍著张汝梅妥办。电寄　　
</div>
    <div class="pagination">
<a href="清实录光绪朝实录_page736.html">上一页</a><span>...</span><a href="清实录光绪朝实录_page732.html">732</a><a href="清实录光绪朝实录_page733.html">733</a><a href="清实录光绪朝实录_page734.html">734</a><a href="清实录光绪朝实录_page735.html">735</a><a href="清实录光绪朝实录_page736.html">736</a><span class="current-page">737</span><a href="清实录光绪朝实录_page738.html">738</a><a href="清实录光绪朝实录_page739.html">739</a><a href="清实录光绪朝实录_page740.html">740</a><a href="清实录光绪朝实录_page741.html">741</a><a href="清实录光绪朝实录_page742.html">742</a><span>...</span><a href="清实录光绪朝实录_page738.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
