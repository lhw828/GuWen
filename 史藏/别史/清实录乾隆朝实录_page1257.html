<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1257 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1257 页/共 1860 页
  </h1>
  <div class="content">
   ○又谕曰、庆桂奏称、奏销塔尔巴哈台仓存粮石数目。另造细册咨行户部一摺。朕已批交该部议奏矣。伊犁等处销算事件。应如何办理。询之大学士舒赫德。据称、每年所需数目。由伊犁将军衙门估计。咨行狭甘总督。将用过数目。造具细册。由总督转送户部销算等语。从前因平定伊犁等处。将军大臣。带兵无暇。此项钱粮事件。自应行知总督。汇总销算。今伊犁等处。业已平定。不惟满洲弁兵。安居服习。即察哈尔、索伦、厄鲁特等、亦皆丰足。地方并无他事。所有奏销事件。又何必仍行总督、转咨户部。且前曾降旨。伊犁每年兵饷。即著将军估计调取。其销算亦应由将军奏销。著传谕将军伊勒图、嗣后伊犁一年估计兵饷。年终奏销事件。不必咨行总督。即由将军衙门承办。应具奏者具奏。应咨部者咨部。并将此谕令勒尔谨知之　　

○又谕曰、大学士舒赫德至京。奏及伊犁满洲官兵所住城内。并无水道。掘井极深。亦不能得泉。惟恃挑挖沟渠数十里。以引伊犁河、及乌哈尔里克河之水。或远赴河内担取。一过秋汛。河水亦不能引。即多给遣犯工食。令其担卖。而人烟众多。不能周到。水一担、需银数分。于兵丁大为不便等语。伊犁城中驻兵数千。取水不便。于生计大有关系。必须急筹长策。何不另择善地。筑城迁移。即修城建屋。非一时所能竣工。且多糜帑。而无水供饮。所关匪细。自不可惜费误公。但办理迁移。先须多备木料。而该处夫匠。恐亦不敷应用。莫如先得一所木料。即先造成一所房屋。拨兵居住。将所空之房拆毁。择其可用之木料补修后。又造一所。如此陆续盖房迁移。不过数年。即可完竣。至夫匠一项。现有绿营兵、及众回人。俟其农隙。与价作工。既于伊等有益。而工务亦可成就。惟在该处将军。悉心办理。著传谕伊勒图、务即留心勘择。于有水及弁兵可居之地。如何修城建屋。陆续移驻。经久可行之处。妥协详议具奏　　

○户部议准、广西巡抚熊学鹏奏称、融县四顶山。出产白铅矿砂。前经奏准、于县属锣西地方设厂。就煤煎炼。今该厂煤已挖尽。无凭煎炼。应请将锣西煤厂封闭。从之　　

○是日、驻跸两间房行宫。　　

○乙亥。谕、据大学士舒赫德奏、蒙恩派管崇文门税务。自应遵旨实力办理。但自顾精神不能周察。且家中又无得力家人。可以信用。恐一时稽核未到。有负圣恩。恳请另行简派等语。所奏情词恳切。著照所请。其崇文门税务仍著福隆安管理　　

○谕军机大臣等、今日永德、周煌、由川省审事。回至行在复命。召见时。据周煌奏称、在川时闻得该处人言木果木军营失事之前。小金川降番。曾告知温福、僧格桑现又出来。他是我旧土司。如来传唤。我等只得就去了等语。又凡有贼放夹坝、掠去兵役之事。营中官员禀知。温福不但不即为严办。转将其人嗔斥。以为造言多事。此等语、众口一词。即富勒浑亦曾向其言及等语。闻之实堪骇异。小金川降番等、既将僧格桑要来传唤之言。告知温福。是贼酋潜谋诱叛之诡计已形。温福自当一面实力严行防范。一面迅速奏闻。何致仓猝被扰失挫若此。即阿桂在当噶尔拉军营。幸得全师而出。亦因一闻降番密告。即豫为布置。贼众无由勾连滋事。温福何竟漫不经意。坐致败衄。惟以一死塞责。实为死有余辜。至贼放夹坝。自当随时剿杀。庶贼众稍知警畏。乃竟一味讳饰。转责告者之非。益为贼人所轻。以致养痈贻患。无怪贼营拘留兵众。多至七八十人。其乖张偾事。实出情理之外。海兰察同在军营。岂得诿为毫无闻见。何以从无一字奏及。国家任用将军。固不必令人伺察。但遇此等关系重大事件。参赞大臣即应直陈无隐。朕亦得早为筹办。似此知而不言。则设立参赞何为。著传谕阿桂、询明海兰察据实具奏。至周煌之为人。平日尚偏于不肯多言一派。今称川省之人。无不共知。自属公论。非由周煌捏饰。且周煌与温福、素无嫌怨关涉。岂有因温福已死。无端陷害之理。尤可信其非妄。但富勒浑既以此事告之周煌。何以从前并未奏闻。实属非是。著富勒浑明白回奏。又前据奎林奏、刘秉恬自温福军营至当噶尔拉时。曾向阿桂等言及。看来此处军营。调度有方。局面甚好。与昔岭军营大不相同。彼处兵丁疲困不堪。实在不成光景等语。刘秉恬既目击温福办事乖方。即应据实具奏。朕亦得早为留心。况刘秉恬系总督、与将军毫无干涉。并不似阿桂前此为副将军时之稍涉嫌疑。刘秉恬又何所顾虑而匿不上闻乎。前已传谕阿桂、令其就近询问。今周煌等所奏情节。刘秉恬与温福军营密迩。断无不知。何竟无一语奏及。其过尤大。现在令伊查办溃兵一事。或尚未起身。距日隆不远。并著阿桂会同富勒浑、逐一详询据实具奏。将此一并传谕知之。寻富勒浑奏、臣前自猛固回至成都。适周煌在省审案。询问军营失事情由。臣告以此事皆由僧格桑勾结降番。以致突然中变。并言及未失事之先。贼人屡放夹坝。温福差人亦充作夹坝。前往查拏。以致贼酋造言滋扰蛮地。摇惑众心。串通各寨番民。冀添羽翼。其降番告知温福。欲应僧格桑传唤。及夹坝掠去兵役一节。臣等并未闻知。就事机揣度。似亦必无此理。总缘大营溃散之时。夫役兵民。不下数万。因见降番复叛。妄用猜疑。漫为拟议者。不一而足。周煌或别有见闻。或记忆舛错。均未可定。报闻　　

○是日、驻跸要亭行宫　　

○丙子。上御行殿、勾到湖广、浙江、情实罪犯。停决湖广斩犯十八人。绞犯九人。浙江斩犯九人。绞犯二人。余七十七人、予勾　　

○谕、昨经降旨。将此次京兵经过。应付妥速之直隶等省地方官。交部议叙。其吉林索伦兵丁到京。在德胜门外驻宿起程。办理均属妥协。所有承办之地方官。并派出经理之侍郎英廉、及侍郎蒋赐棨、府尹刘纯炜、俱著交部议叙　　

○又谕曰、雅德现在出差。所有刑部侍郎员缺。著永德署理。其兵部侍郎。仍著高朴暂行署理　　

○又谕曰、巴彦弼、著来京陛见。为噜木齐提督员缺。著俞金鳌补授。俞金鳌接奉此旨。即赴提督新任。不必来京请训　　

○谕军机大臣等、据索诺木策凌、请添派陕甘兵二千赴乌噜木齐屯种一摺。其事不可行。现在陕甘兵丁。节经派调征剿金川者。共二万四千。其存营兵数无多。岂能再拨新疆屯种。并据舒赫德奏、伊犁、巴里坤等处屯粮。俱收至二十余分不等。惟乌噜木齐每年收成。不过十一二分。是以粮用不敷。由该处初办时。经理未能妥善。并不系乎屯兵之多少等语。是督率兵丁屯种。必须得实力整顿之人。方能有益。因思俞金鳌、前在伊犁办理屯务。甚为妥干。已有旨、令其升补乌噜木齐提督。并令于接奉谕旨后。即赴提督新任办事。俞金鳌到彼。务照伊犁所办章程。董率兵丁。悉心妥办。俾该处屯田收获。与伊犁等处。一律丰盈。方不负朕委任。俞金鳌若知伊犁管理屯务官员中。有谙习妥协、可资得力者。即就近行知伊勒图、调取二三员。仍一面奏闻。除另降清字谕旨、谕知伊勒图、索诺木策凌外。将此由五百里传谕俞金鳌知之　　

○又谕、现降旨将俞金鳌补授乌噜木齐提督。令其即赴提督新任办事。并有传寄俞金鳌谕旨一道。闻其携眷自陕西、河南、至江南王家营下船。前赴福建。计其行程未必甚速。著将传寄俞金鳌之谕。由河南一路发往。并传谕何煟、毕沅、交经由各站官员。探听俞金鳌所在投递。如该提督已经出境。即令各驿站、按其经行之路。迅速驰递。毋致迟误。将此传谕知之　　

○又谕曰、索诺木策凌奏称、乌噜木齐各屯所种之粮。分放各项。所余米石。不敷明年一年放给。请暂拨帑项。购买米五万石、以备支放外。并请由内地派绿营兵二千、前往耕田一摺。朕随询舒赫德。据称伊犁、乌什、巴里坤等处所种之粮。每年收成有二十分、十八九分不等。惟乌噜木齐、仅收成十分、及十一二分。此向来办理乌噜木齐屯田之积习。适经过乌噜木齐时。亦曾向索诺木策凌等言及等语。看来乌噜木齐每年所收粮食分数。与伊犁等处悬殊。实由起初办理屯田不善之故。该处屯田。与伊犁等处。自应一律耕种。一例收成。今索诺木策凌等、既称不敷明年支放。姑如所奏。暂为购备。再伊犁现有与哈萨克易换牛羊之事。亦可以此作为口粮接济。著索诺木策凌、与伊勒图相商。应如何运至乌噜木齐。折变接济。一面酌办。一面奏闻。至驻防兵丁。日渐增添。如每年不敷。买谷备放。亦非久远之道。若由内地添派绿营兵、前往耕田。则陕甘兵现调四川军营。据勒尔谨奏、尚且不足。又岂能再派二千往乌噜木齐种地。总兵俞金鳌、在伊犁办理屯田事务甚妥。今已补授提督。前往乌噜木齐。伊至乌噜木齐。屯田事务。即其专责。亦应如前在伊犁时、带领乌噜木齐弁兵。妥为悉心指示。令其耕种。仍谕知索诺木策凌等、俟俞金鳌至乌噜木齐时。公同商议酌调伊犁精通耕田事务官二三员。训示乌噜木齐官兵。学习耕种。如是二三年间。谅必自得准则。彼时应行如何办理。再为酌定。并谕令伊勒图知之　　

○定西将军尚书阿桂奏、接奉谕旨、令详议何路进兵。查南路本系臣领兵攻击之处。情形熟悉。其西路喀尔萨尔一带。臣前次亦曾经过。并询之前曾到过此路之大臣侍卫章京、并众土司头人等。知喀尔萨尔在功噶尔拉之前。必须由牛厂进攻。其地险峻异常。难以抢占。且春冬雪大。不能行走。夏时雪化。又须从山趾下至山沟。再登两旁之山。若将此作为正路。进兵稍难。至木果木以西。山势险峻。自下仰攻。甚为费力。此外如巴旺一路。亦可进兵。而添兵安站。殊费周章。再美卧沟在木果木之北。其地虽通勒乌围。而深林密箐。谷口狭隘。官兵不能越险。且后路绵长。恐难接续。其绰斯甲布一路。何处可以进兵。臣已询之丰昇额等、俟覆到日。再行定议具奏。报闻　　

○又奏、楚兵越险登高。实为得用。而此次派来陕甘兵内。甘省较优。陕兵后起。尤不如前。云南昭通等处。兵颇骁勇出力。前因滇省亦系边方。未便多为调拨。兹据云南提督长清告知、总督彰宝现又挑兵三千。派员教演。是滇省官兵。尚敷抽拨。如进剿时。应增添兵力。即当奏闻檄调。报闻　　

○命刑部侍郎袁守侗、在军机处学习行走　　

○是日、驻跸密云县行宫　　

○丁丑。上诣皇太后行宫问安　　

○谕、前因京兵等赴川。经过直省各州县地方。小民趋事赴公。俱属踊跃。曾经降旨加恩。缓徵钱粮十分之五。以示体恤。其吉林索伦等兵进口时。经由八沟等七厅州县。不在前旨缓徵之列。虽兵数止有四千。先后共止八起。比良乡等站。过兵较少。但同属兵行经过地方。民力亦不无劳勚。并宜加恩优恤。著加恩将八沟、塔子沟、迁安、遵化、蓟州、三河、通州等、七厅州县。本年应徵钱粮。缓徵十分之三。俾得均沾渥泽。该部即遵谕行　　

○又谕曰、朱筠因生员欠考捐贡一案。部议降三级调用。自属应得处分。念其学问尚优。著加恩授为编修。在办理四库全书处行走　　

○谕军机大臣等、前因李质頴奏、两淮纲商呈请公捐银四百万两。少佐军需。已降旨交部。照好善乐施之例。分别从优议叙。并谕李质頴、查明众商捐赀多寡。酌定等差。造册报部。今据李质頴覆奏、请俟所借库项全完之日。再将各商实捐银数。造报请叙等语。所奏尚未允协。该商等虽因赀本转运在外。暂借官项。但既属伊等奉公之忱。应即予录叙。以昭嘉奖。若俟借项全完之日。再为造报。则须至四年之后。为期未免过迟。或众商中稍有变更。沾泽未能均溥。非所以励急公之义。至伊等所捐银数。自不过各就引目均摊。其多少亦可约计而得。著李质頴即为查明。按数分等。造报请叙。仍将所定等差。开单具奏。将此传谕知之　　

○又谕曰、丰昇额等奏、查询党坝一路。亦可进兵。并称乘兵力之暇。缓修碉座。若移剿别路时。便可将宜喜官兵抽彻等语。所想亦是。宜喜日旁两处。攻剿半年。未能寸进。实觉劳而无益。今既知党坝有可进之路。自宜从彼进攻。约计宜喜日旁两处。所有新旧兵、共九千名。丰昇额可于此内、将新调之兵。并挑旧兵之勇锐者。共六七千。同伍岱带领。前往党坝。其宜喜等处。仍关紧要。且觉木交兵粮军火。亦须管理。而绰斯甲布一路。兼资弹压。若仅将碉座交土兵看守。尚未妥协。应酌留兵二千。令舒常带领驻守。方为合宜。至阿桂现在收复小金川。其金川尚未办及。丰昇额此时、若即由党坝进兵。未免太早。必须俟阿桂平定小金川后。会剿金川时。豫为定期。寄知丰昇额查照妥办　　

○又谕、现在办理收复小金川。计各省所调官兵。已足敷用。所有湖南、湖北、豫备兵丁。原为将来进剿金川时后路。或须策应之用。今恐一时赶调不及。先行拣派。齐赴总路听调。自应如此办理。但进剿金川时。是否后路必须接济。及此项兵应于何时调往之处。均著阿桂斟酌妥协。一面飞调。一面奏闻　　

○又谕、昨据阿桂奏称、彰宝处现又挑备兵三千。如进剿金川时。再须增添兵力。即奏闻檄调等语。前筹及进剿金川事宜。以阿桂等将来分路进剿。其后路尚须留兵策应。是以谕将湖广所备之三千兵。飞调前往。已足应用。至滇省兵丁。前后共调过五千。该省为近边要地。未便再为调拨。将此谕令阿桂、并彰宝知之　　

○定边右副将军广州将军明亮、参赞大臣副都统富德奏、前与将军阿桂酌议。俟所到各兵。足敷应用。即约各路克日进攻。今各路军营新调官兵。均可接踵而至。阿桂一有知会。即当发兵合剿。臣等悉心商搉。河北自甲尔木以至僧格宗。处处与金川贼境毗连。来路最为丛杂。我军深入。后路绵长。少留兵、既不足以资防守。多留兵、又不敷进剿之用。惟自河南拉约、宅垄、鸠寨、玛尔里一带。以至木池进攻美诺。其山南有汗牛地方。虽有贼据。而大兵一进。众即畏惧。临时尚可设法办理。从此专力前进。俟西南两路大兵会合。声势联络。所存之僧格宗。其势已孤。无难迅为克复。而河北之策尔丹色木等处。祇须酌量分兵。为牵缀贼人之势。以此办理。较易成功。惟兵行进止。变化无常。倘届期别有机会可乘。臣等不拘何路。总期迅速直捣美诺。得旨、此见是。勉力成功可也　　

○明亮又奏、新调满汉各官兵。经将军阿桂、派拨云南兵一千。陕甘兵一千。荆州驻防兵一千。京兵五百。及黑龙江吉林兵各五百。共四千五百名。以次到川。内陕甘兵二千。因绰斯甲布需兵接济。更为紧要。经阿桂奏明。将先到陕甘兵一千。迅赴该处。嗣督臣等设法趱催。已据报全数出口。臣拟将现到各兵。留营备用。并飞饬将备等、遵照前议。所有新到官兵。暂在茂纽、功察等处存驻。略为休息。以备进攻。再滇兵一千。现亦陆续抵打箭炉。而茂纽各站。存粮无多。惟章谷积米。尚有数千。滇兵到时。应令径赴章谷听调。得旨嘉奖　　

○调浙江定海镇总兵张和、为福建漳州镇总兵。以浙江象山协副将李国梁、为定海镇总兵　　

○予故工部侍郎三和、祭葬如例。谥恪勤　　

○云南巡抚李湖疏报、大关、姚州、恩乐、平彝等、四厅县。乾隆二十八、三十七等年、开垦成熟田地七顷十四亩有奇　　

○旌表守正被戕之福建诸罗县民苏智妻林氏　　

○是日、驻跸南石槽行宫　　

○戊寅。上回銮。奉皇太后居畅春园、问皇太后安　　

○诣安佑宫行礼　　

○幸圆明园　　

○谕、此次请轿校尉人等、著加恩每人赏给一月钱粮　　

○谕军机大臣等、现在福建漳州镇总兵缺出。已降旨令张和调补。其员缺著李国梁调补矣。漳州习俗顽悍。易滋事端。不可无专阃大员弹压。今悬缺已半年余。虽有署篆之人。究恐未能实心经理。张和在定海。距闽省尚不甚远。按奉此旨后。即速驰赴新任。伊系朕所素知之人。不必来京请训。到任后。务须加意整饬。于地方营务。均有裨益。方不负朕委任。将此传谕知之　　

○己卯。上诣畅春园、问皇太后安　　

○谕军机大臣等、伊勒图奏称、乌什等城接济渥巴锡之粮。今已余至八九千石。明岁乌什应运粮三千五百石、即行停运外。视何城尚有未经起程者。即速停止等语。伊勒图此办虽是。但乌什距珠勒都斯较近。而色提巴勒氐等、又复竭力妥办。乌什明年应行运往粮石。不可停止。仍著运往。叶尔羌、喀什噶尔、和阗、三城较远。所有余粮。即于此三处应行运往粮石内截裁。停其运往。此内如系已领脚价。即照昨厄鲁特兵丁缴还领官项例。展限令其缴还。著速传谕绰克托、令其遵照办理外。并谕令伊勒图知之　　

○庚辰。谕、办理四库全书处。著添派皇六子质郡王、及礼部尚书蔡新、充正总裁　　

○又谕曰、吏部尚书托庸、扬历中外。宣力有年。虽齿逾八旬。而精力尚未衰迈。简任部务。久资经理。今据奏夏秋病后。渐形委顿。步履甚艰。恳请解任调养。情词甚为恳切。托庸、著照所请。以原官致仕。仍晋太子太保。以示优宠。其吏部尚书员缺。著官保调补。刑部尚书员缺。著英廉补授。仍兼办户部侍郎事务　　

○谕军机大臣等、据毕沅奏、吉林兵丁纳音宝、因失落鸟枪。被该管官斥责。持刀扎伤同行兵丁和精额、并用小刀自扎。现在覆讯根由。另行从重定拟具奏等语。纳音宝以出征兵丁。辄敢因嫌逞忿。刀扎同行之兵。甚为可恶。自应严询确情。即行按律治罪。至被伤之和精额、著即调理平复如常。仍遇便送赴军营。令归本队随征。其将车上遗失鸟枪赶至下站送还之车夫。以供役细民。能奉公守法若此。殊属可嘉。著毕沅、将此车夫姓名。查明酌量加赏。再纳音宝、系持刀伤人、复行自扎之犯。和精额、则系被伤之人。而该护抚摺内。概称被伤之纳音宝、和精额。珠未明晰。虽系叙述该县原禀。亦当加以斟酌。毕沅近日办事。颇为奋勉认真。此等处。自系稍未经意。但伊由鼎甲出身。于章奏文义。亦不可不留心检点。并将此谕令知之　　

○又谕、前据刑部议覆、周元理具题、张有均殴死陈位、并伤陈方。陈重礼扎死郝景成。路魁子殴毙余二小。王怀德砍毙王国栋、并伤王永志等各疏。朕披阅时。觉其情罪较重。均密谕批本处存记。俟秋审进本时提奏。今此四案。周元理俱拟入缓决。经九卿改入情实。所改甚是。张有均、因挟陈位控县受责之嫌。持械凶殴毙命。并将陈位之兄陈方、殴至骨折。凶恶殊甚。陈重礼、因与伊鸡奸之赵三儿、潜至郝景成家觅工。该犯恋奸。屡往缠扰。以致争殴。辄拔刀连扎郝景成毙命。实属淫凶。路魁子、擅将同夥窃贼余二小钱文。私自出借。及余二小向索。辄敢纠夥拴殴致毙。窃匪逞凶。法无可贷。王怀德、因工人王五儿、割取无服族祖田内之豆餧牛。经王国栋出而争论。该犯辄夺镰砍殴毙命。并砍其子侄二人。一死二伤。尤为很恶。此等皆必应问拟情实之犯。乃该督仅拟缓决。殊为宽纵。秋谳重典。其情罪轻重。务须悉心推核。以期平允。达尔吉善、擢任臬司未久。尚不足责。至周元理、由州县道府。历任臬司督抚。承办刑名案件已多。何率意舛误。若此之多。周元理、著传旨申饬　　

○户部议覆、浙江巡抚兼管盐政三宝奏称、商人何永和等、情原捐助饷银一百万两。于藩盐二库。先行借运。分作五年完缴。并称该商等、出自至诚。不敢仰邀议叙等语。均应如所请。得旨、何永和等虽称公捐。出自至诚。不敢仰邀议叙。第念其踊跃急公。情殷报效。自应一体加恩。著三宝、即查明各商捐数多寡。核定等差报部。照例分别议叙　　

○御史吴湘奏、行在勾到。嗣后请照向例。俟覆奏奉旨。刑科钞出之后。方封发各勾到本。或日期迫促。即令刑科上紧赶办。以昭画一。得旨、所奏是。依议　　

○辛巳。谕、办理四库全书处。现有分纂之翁方纲、因前在学政任内。缘事降三级调用。其处分本所应得。第念其学问尚优。且曾任学士。著加恩授为翰林院编修。又候补司业刘亨地、现亦派令分纂。伊补缺较难。著遇有中允赞善缺出。一体引见补用。又原任中书徐步云、前经缘事革职。发往伊犁。期满回京。该员系南巡召试考取。学问亦优。著加恩令其在四库全书处。以分纂效力行走。　　

○又谕、先经降旨、乌噜木齐携眷驻劄种地兵三千余名。其支给盐菜银两。著暂行停其裁汰。俟过一二年。伊等生计就绪。再行奏裁。自乾隆三十四年正月起。迄今已越数年。理应裁汰。但伊等向不支给口粮。且眷口居住城内。伊等在屯居住种地。若即将盐菜银两裁汰。于生计仍未免拮据。所有伊等应支盐菜银两。著加恩再展限二年　　

○谕军机大臣等、丰昇额等奏、党坝一路。只有穆尔津冈、可以进兵。前已谕令丰昇额同伍贷带兵六七千名。进攻党坝。但须候阿桂收复小金川后。分路攻剿金川。方可会期前进。其宜喜一路。令舒常带兵二千。驻守弹压。仍著丰昇额等、遵前旨妥酌而行。至绰斯甲布境内通金川各路。既与宜喜相仿。进攻仍不免费力。若非实有可乘之隙。断不宜孟浪轻进。即有所得。亦只应在山梁驻兵据守。不可遽为深入。又据奏、卓尔玛称、党坝道路。可以进兵。甚为有理。但将军等进兵时。均宜加意防范。其后路务须留兵策应。勿使贼番得以窥伺滋扰。方为妥善　　

○兵部议准、护陕西巡抚布政使毕沅奏称、沔县属大安驿。距前后程站。道里不均。应请移驻青羊峡。宁羌州属宽江铺。应请添设一驿。从之　　

○以刑部尚书英廉、为正黄旗满洲都统
  </div>
  <div class="pagination">
   <a href="清实录乾隆朝实录_page1256.html">
    上一页
   </a>
   <span>
    ...
   </span>
   <a href="清实录乾隆朝实录_page1252.html">
    1252
   </a>
   <a href="清实录乾隆朝实录_page1253.html">
    1253
   </a>
   <a href="清实录乾隆朝实录_page1254.html">
    1254
   </a>
   <a href="清实录乾隆朝实录_page1255.html">
    1255
   </a>
   <a href="清实录乾隆朝实录_page1256.html">
    1256
   </a>
   <span class="current-page">
    1257
   </span>
   <a href="清实录乾隆朝实录_page1258.html">
    1258
   </a>
   <a href="清实录乾隆朝实录_page1259.html">
    1259
   </a>
   <a href="清实录乾隆朝实录_page1260.html">
    1260
   </a>
   <a href="清实录乾隆朝实录_page1261.html">
    1261
   </a>
   <a href="清实录乾隆朝实录_page1262.html">
    1262
   </a>
   <span>
    ...
   </span>
   <a href="清实录乾隆朝实录_page1258.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
