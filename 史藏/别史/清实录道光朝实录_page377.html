<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 377 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 377 页/共 848 页</h1>
    <div class="content">
○又谕、武忠额等奏、请旨饬催两淮应解息银一摺。两淮应解察哈尔牧群息银。上年该都统等因解项未到、筹款垫发。降旨允准。并严饬两江总督迅速解交。不准再有玩延。兹据武忠额等奏、积年拖欠银两。仍未遵旨起解。该处应领各项。无款可垫。恐误办公。此项息银、为该处牧群应领急需。且特旨饬催之后。置若罔闻。仍不依限起解。疲玩已极。若竟贻误办公。尚复成何事体。著陶澍即严饬两淮运司。将欠解道光十年十二年息银。务于本年夏季赶紧解交。其道光十三年应解息银。亦务于本年冬季解到直隶藩司。发交口北道库。以备支放。嗣后每年息银。总当如限解交。不准藉词延宕。致干重咎。　　

○刑部议驳、山西巡抚阿勒清阿奏、阳曲县民妇马武氏、呈控武在安等挟嫌谋杀一案。请饬交该抚研讯。得旨、此案马武氏因母妹二命被杀。正凶未获。屡次将伊毋舅梁庭柱诬控。服属小功。自应将该氏酌量示惩。雇工郝五所供、郭富淋与马武氏奸情。前后互异。并郝五与马武氏平日有无主仆名分。亦应提讯。且武梁氏被砍时、如穿系棉衣。断难伤及肤体。是否于砍死后、始行穿衣。并尸衣有无砍破痕迹。均未详叙。其马武氏家中、曾否雇人使令。现在有无奴婢。至伊幼子马淋钟、当时在场目击。所有凶犯人数、及被杀情形。或能供指一二。武梁氏等被杀后、尚有失物情形。难保非盗劫情事。现经刑部层层驳诘。著阿勒清阿将指出各情。逐细研讯明确。按律定拟具奏。寻奏、奉驳各条。逐层研讯。武梁氏尸身衣服。实有砍破形迹。其马武氏家中、向不雇人使令。亦无买有奴婢。马淋钟年仅五岁。实不能指出凶手、与被杀情形。被杀后失物形迹。讯据乡地邻佑。佥供是讎非盗。此案马武氏诬控伊母舅梁庭柱杀害。讯属子虚。究因痛亲怀疑所致。郝五与马武氏、并无主仆名分。其混供马武氏与郭富淋有奸。系畏刑所致。应各按例问拟。正凶严缉另结。下部议。从之。　　

○协办大学士两广总督李鸿宾奏、遵旨酌裁广东马步守兵一千一百五十名。广西马步守兵三百三十五名。下部知之。　　

○云南乡试正考官陆建瀛丁忧。以翰林院编修费开绶、为云南乡试正考官。　　

○以缉匪出力。予安徽把总芮永森等、升补有差。　　

○癸酉。谕内阁、御史琦琛奏、请饬平反冤狱、禁止拖累滋扰一摺。京外大小词讼。虚实攸关。自应悉心研鞫。以期无枉无纵。其原被干证。不能不提同质讯。至无干牵连之人。于案情无甚关涉者。若任书差纷纷传禁。必致辗转拖累。实为闾阎之害。著刑部、步军统领、顺天府、五城、及各直省督抚、严饬属员。凡遇审理案件。如有干连之人、无关紧要者。不得任意传讯。如已传到案。速即审结。俾省扰累而免淹滞。将此通谕知之。　　

○又谕、御史姚庆元、徐培深奏、被诱习教之犯、请援照成案、准其首悔免罪各一摺。奸匪创立邪教。为首者必应尽法处治。其为从各犯。拜师传徒。敛钱惑众。亦属法所难宥。至乡愚无知。妄希邀福。辗转被诱。情有可悯。从前办理习教各案。原准其自首、具结改悔免罪。以示法外之仁。如嘉庆十六年间、直隶审办大乘教。将改悔免罪各犯。果能认真查办。何至有十八年林逆之事。无如该地方官、并不实心查办。有名无实。致令酿成巨案。贻害闾阎。本年审办王法中、尹老须、萧老尤等案。业将首犯明正典刑。余犯分别照例问拟。而各犯等供出被诱之人。多至数千。牵连三省。其中情节、轻重不一。自应交各该督抚、饬属认真查办。惟地方官纷纷查拏。势必良莠不分。即安分之家、亦难免于骚扰。而胥役等、藉端需索讹诈诸弊。尤所不免。著各该督抚于此次查拏供出各犯。将情节较重者、按律惩治。被诱可原者、分别定拟。一案到官。即速审结。毋任稍有延宕。并出示遍行晓谕。严饬各该地方官、禁止胥吏差役人等、毋许藉此骚扰。拖累无辜平民。并不得从中需索。将实在习教者、得钱卖放。反将善良之家、恐吓讹诈。傥有此项情弊。许受累之人指名控告。即将该胥役等从重治罪。并将该地方官严参惩办。该督抚等务当实力整顿。毋稍姑容。用副朕诘暴安良至意。将此通谕知之。　　

○以刑科给事中徐法绩、为湖南乡试正考官。翰林院编修胡鉴、为副考官。　　

○甲戌。以哈密帮办大臣赓福、署办事大臣。　　

○乙亥。谕内阁、京师入夏以来。雨泽稀少。节过夏至。大田望泽尤殷。前经两次设坛虔祈。复于本月二十二日亲祷三坛。甘霖未霈。朕心甚为焦灼。特亲撰祝文。择于六月初五日躬祀社稷坛。摅诚步祷。初二日先期进宫斋戒。斋戒之日。戴纬帽。穿常服。不挂朝珠。阅视祝版时。有执事人员、戴雨缨帽。穿青褂。礼毕。仍依斋戒服色。初五日系应穿补褂之日。祭后著穿常服。挂朝珠。所有应行典礼。各衙门即照例敬谨豫备。　　

○又谕、耆英奏、察吏省刑、以召祥和一摺。朕勤求上理。惟日孜孜。立政用人。无不一本大公。谆谆训示。凡属大小臣工。各宜礼一公字。恪恭厥职。方为称任。本年入夏以来。雨泽愆期。风威不敛。据该尚书奏称、缘地气不能上腾。阴阳间隔。致召恒旸。臣道符乎地道。总由庶司百职。日渐废弛之故。如所称刚愎喜事。模棱畏事。或名实不符。或表里未一。当局每依违两可。遇事则轻重失伦。甚至奔竞成风。党援互市。种种积弊。俱所不免。若不严加甄核。则象成蒙蔽。致戾和甘。诚堪深虑。著通谕在京部院旗营各衙门堂官。仰体朕大公无我之心。务矢公忠。于所属文武各员内、实心考察。严行澄汰。如有年老衰迈、疾病疲敝、及怠玩旷职、阘茸无能、并前项各弊。随时认真查核。据实参劾。毋使滥竽充数。更不可彼此观望。稍有瞻徇姑容。庶几各司公勤称职。庶事清和咸理。地气上应。甘澍普沾。朕有厚望焉。至明刑所以弼教。审理庶狱。果系重大之案、原不容草率颟顸。其寻常案件、必须依限断决。以免拖累。定例綦详。该尚书请嗣后在京各问刑衙门、将现审各案、每月开具略节、注明收审月日、各于月终具奏一次。并将月摺饬交该科道、与每月注销清册核对。详查逾限遗漏。按季覆奏之处。著大学士军机大臣会同妥议具奏。寻议上。得旨、大学士军机大臣、会议耆英具奏察吏省刑一摺。嗣后刑部办理案件。无论奏题咨案。著每月将现审若干案、开具略节。注明收审月日。于月终具奏一次。并著将月摺交该科道、于每月注销清册、逐件核对。按限详查。如有迟延逾限、及遗漏舛错之处。著据实劾参。即无前项情事。亦著按季覆奏一次。其收审日期。应以人犯到部、及传提到案之日为始。不得俟该司坊申报弋获无期、文书到部、始行起限。至犯病扣限、著照外省之例。不得过一个月。以杜规捏。此外宗人府、户部现审处、步军统领、及顺天府、五城、所属各衙门。嗣后一切现审章程。均著照刑部例限、一体遵办。余俱著照所议办理。　　

○工部等部议覆、直隶总督琦善奏、筹议排造剥船加展年限。酌改发商变价章程。查直隶原续官剥船只。均定限十年排造一次。请展至十五年为满料。所请满料船只、发商变价。查该商等应缴造船经费。屡催未解。此项变价银两。未便任令先行具领。应饬勒限严行提解。并请嗣后江广等省、按成造届期。即由直隶总督、长芦盐政、筹款解徵成造。不得仍前动用地丁银两。以重正款而免悬垫。从之。　　

○以翰林院侍讲翁心存、为四川乡试正考官。编修李菡、为副考官。　　

○命太常寺少卿程德楷、在上书房行走。　　

○修浙江东西两塘柴埽坦水各工。从巡抚富呢扬阿请也。　　

○除甘肃平罗县沙压地七顷八十一亩有奇额赋。


大清宣宗效天符运立中体正至文圣武智勇仁慈俭勤孝敏成皇帝实录卷之二百十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十二年。壬辰。六月。丙子朔。谕军机大臣等、魏元烺奏、夷船驱逐远扬。请将原参之福建闽安协副将沈镇邦、署闽安在营都司陈显生、开复顶带。已降旨准行矣。据称三月十九日、有＜?口英＞咭唎国夷船一只。在大练洋面。向渔船用米换鱼。并给予书本。查阅夷书。纸片字画。似系内地式□□羕。恐有奸民为之翻刻。提讯渔户杨妹妹等、供称船内之人。言语不通。所给书本。伊等目不识丁。不知是何书。并无勾引接济情事等语。该抚业将夷书呈缴。查阅纸片字画。直系内地手笔。何似之有。且书内语句、多不成语。该抚所奏、无非上下朦混规避而已。至渔户既皆目不识丁。为何送给书本。此皆办事不实之处。其所称并无勾引接济。尤不足信。显系该渔户勾引接济。从中图利。要紧在此。必应究实。闽省向来不准外夷贸易。该夷船虽由遭风漂泊。岂可令其就地销售货物。并送给夷书。难保无生心觊觎之事。著程祖洛到闽后。悉心查访。务得确情。如实有内地奸民、勾引接济。贪图获利。即行严加惩办。嗣后毋许该夷船在洋停泊。必须驱逐净尽。并严禁内地奸民、图利交接。务令弊绝风清。以靖洋面。应如何明定章程之处。即著妥议一并具奏。将此谕令知之。　　

○丁丑。上诣大高殿行礼。时应宫拈香。　　

○还宫。　　

○贷江苏淮安卫被水屯丁耔种。　　

○以祈雨社稷坛。自是日始。斋戒三日。　　

○戊寅。谕军机大臣等、本日据禧恩、瑚松额、并卢坤具奏、根究首逆赵金陇歼毙情节、及拏获逆属各摺。披阅所奏。大略相同。此次焚剿羊泉。该逆确否歼毙一节。最为紧要关键。既据研讯生捦各犯、及罗思举面称各情形。其为该逆实系歼毙。似尚可信。惟此中必须根求确实凭据。如所称罗思举交出骑马木菩萨像一具。系四月初九日兵丁熊生发、郑昌荣、在羊泉街杀一猺匪时缴获。并候补同知李铭绅、呈出羊泉街屋内获有木印一颗、带铃剑刀一口。经逆子赵幅金等比认。确系伊父随身携带之物。定为该逆于初九日在羊泉街内砍伤致毙。而赵幅金等、亦供初九日见伊父被兵丁拏住砍倒。究竟该兵丁熊生发等、当时所杀猺匪。身穿何样衣服。是否青缎团花长衣、及团补袍服绣有字样。其年纪若干。有须无须。是何面貌。定必详认尚能记忆。著即向该兵丁等讯问明确。并提逆子赵幅金等、讯明伊父被砍时、所穿何衣。及年纪面貌。若一一吻合。则该逆歼毙始无疑义。至卢坤奏称、已将逆子赵幅金、赵幅银、赵老三、赵满仔、逆女赵三妹。逆媳黄氏、逆弟赵金旺、李德明即李幅明、邓廷兴、共九名口。委员解京。而禧恩等摺内、称尚有赵文凤之妻赵盘氏、及弟赵文彪、系从逆应行缘坐之犯。应否一并解京。著即奏明办理。此外有无逆属窜出。务即详细访拏。毋致稍留余孽。再此次该逆滋事。虽讯无激变起衅别情。惟该逆先杀会匪、及书差男妇多人。可见平时受奸民欺系。蠹役吓逼。结怨已深。不能因该逆业经谋反、概置不问。著卢坤即将失察之该管地方文武员弁、查取职名。奏明交部分别议处。其有猺各厅县、如实有扰累确情。即著指名严参。其各属有无会匪。著该督抚督属访拏惩办。毋任讳饰。至一切善后事宜。并军需应付各条款。著禧恩等即会同妥商办理。据实具奏。又另片奏、五月初间、有粤猺数起、约共数百人。窜至蓝山、江华、二县之烂泥坳丑冲地方。经署蓝山县孔宪典、拏获赵文荣等二名。讯系避难猺民。又据总兵曾胜禀称、内有携带枪械之人。恐系匪猺等语。著禧恩等详细查讯。如实系避难猺民。即饬酌给口粮。递回广东本籍安插。若系逃窜猺匪。即迅速妥办。毋令漏网。现在广东猺匪滋事。既须厚集兵力。分路进剿。著派曾胜带领官兵二千名。飞速前往。听候李鸿宾调遣。至楚粤交界各要隘。并著严饬余步云加意防堵。勿令粤猺窜入。再另片奏、降调总兵鲍友智、前于逆猺滋事之始。一经闻信。即往扑剿。我兵得以诱至山外合力围攻。未始非该员早破贼剿之力。且随营效力。杀获亦有微劳等语。著禧恩等再行察看。应如何奖励。酌量具奏。将此由四百里各谕令知之。　　

○吏部议驳、驻藏办事大臣兴科等奏、驻藏办事兵书、援例改设吏书、并请照新疆各城之例议叙等语。查定例、正额书吏。不容擅自增益。驻藏大臣衙门办理文案。向由营兵挑选承办。今请改设书吏四名。不特与例未符。且恐转滋弊端。该大臣又以兵书吏、请照新疆书吏免考之例、留办年满。归即用班铨选。诚恐该营兵觊觎优叙。纷纷习办文案。转致弓马荒疏。所请应毋庸议。从之。　　

○己卯。新授河东河道总督吴邦庆奏、东河险工。俟抵任后履勘具奏。得旨、但系应办之工。务须亲身查勘验收。慎勿惮劳。庶可得一实字。勉之又勉。　　

○庚辰。上步诣社稷坛祈雨。御制祝文曰。龙渚亲祈。未承赐祐。神坛步祷。罔获垂慈。时已过乎夏至。倍切焦忧。麦无望于秋成。弥廑耕作。仰油然之势。乍合长空。惕飙起之威。欲终一月。皆由臣诚敬不能上通。修治未臻至善。顷虽霡霂微沾。未蒙浃洽。仍吁滂沱大沛。溥荷弥漫。懔旰宵而莫知所措。重祈祷而再罄斯诚。右坛步叩。速昭龙润之祥。苍昊虔祈。早占月离之叶。曰蒙曰僭。畏上天之威。无时敢释。如惔如焚。悯下民之困。有感能通。敬祈恩施霶霈。惠洽京畿。洗焦枯而既沾既足。助长养而宜谷宜人。兢业摅诚。恐忧待命。　　

○幸圆明园。　　

○命头等侍卫贵成、仍在乾清门行走。　　

○辛巳。上诣绮春园问皇太后安。　　

○谕内阁、玉麟奏、遵旨审拟印房主事列款禀讦一摺。前据乌噜木齐都统成格、参奏印房主事郭勒明阿、心存忿怼。列款挟制。当降旨撤任。交玉麟亲提严讯。兹据奏、所禀各款。讯属全虚。虽据访查该员平日尚无劣迹。一经查讯。即知悔罪。惟以随同办事之员。辄敢列款砌词。希图挟制。此风断不可长。郭勒明阿、著即革职。交该旗严加管束。　　

○谕军机大臣等、京师入夏以来。甚形亢旱。现在节过夏至。望泽弥殷。月前两次设坛。并亲祷三坛。小雨廉织。未慰农望。昨经躬祀社稷坛。虔诚步祷。风威虽敛。尚未渥沛甘霖。朕甚惧焉。因思致旱之由。必有所自。本年办理王法中、吉三白、尹老须、孟老藏等案。节经各该省缉拏犯证。委员差役。纷纷四出。扰及闾阎。亦难保其必无。百姓皆吾赤子。若一身习教。累及一家。一家习教。累及一乡。即此恐已上干天和。朕夙夜兢兢。遇灾而惧。思除莠本以安良。若莠未必除。良善转因之扰累。朕心非特有所不忍。实有所不敢。现在渠魁已明正典刑。嗣后除实在逆情已露、有确实凭据、为国法所不宥、仍行严办外。其前次令该督抚查拏案内余犯。著琦善、陶澍、讷尔经额、杨国桢、林则徐、邓廷桢、善体朕意。妥为办理。无枉无纵。此等无知愚民。本应平日化导。俾父诏其子。兄勉其弟。薰其德而善良。及触罹法网。始行惩治。已非朕移风易俗之本怀。若复概行波及。拖累株连。试问于心安乎。旱既太甚。蒿目时艰。有可以上格天心者。朕必见之施行。以冀和甘速沛。转歉为丰。该督抚等、务副朕敬天恤民之至意。将此由四百里各谕令知之。　　

○军机大臣会同刑部奏、审拟李红德引进李吴氏入教一案。得旨、此案李红德听从韩兴习教。复引进李吴氏入教。经李吴氏拜为引师。据军机大臣等会同刑部、审将李红德、李吴氏、均照邪教为从例。发回城为奴。声明不准减等。惟念李吴氏系李红德之妻。与实在传徒有间。现在清理庶狱期内。李红德、李吴氏、均著加恩改为杖一百。徒三年。李吴氏照律收赎。　　

○又奏、习教从犯、屡讯坚不承认。先将首犯定拟。得旨、张景山著照例发边远充军。不准援减。即交兵部定地发配。折责安置。遇赦不赦。其萧呈、王帼玺二名。据供并无入教、及不法情事。张景山又不能确切指证。均著加恩即行省释。毋庸交顺天府查办。　　

○壬午。谕内阁、京师入夏以来。甚形亢旱。节过夏至。风日炎燥。深切忧劳。月前两次设坛。并亲祷三坛。小雨廉纤。未蒙优渥。昨经躬祀社稷坛。虔诚步祷。风威虽敛。仍未渥沛甘霖。朕甚惧焉。因恩致旱之由。必有所自。应天以实不以文。恐惧修省。在平时即当夙夜维寅。以召和甘而消祲沴。至遇灾而惧。已属补救于临时。况敢以规为瑱乎。朕一日万几。兢兢业业。不敢自信一无阙失。今者恒旸示儆。惟应省愆修政。以期仰格天心。本日阅给事中刘光三摺。所奏亦为弭灾起见。著在京各衙门、例准奏事人员。于恒旸之由。请雨之事。国计民生之大。用人行政之宜。摅诚直言。各抒所见。有可以上感天和者。朕必见之施行。以冀和甘速沛。转歉为丰。惟不得摭拾浮词。空谈塞责。布告在廷。咸喻朕意。　　

○又谕、自古帝王觉世牖民。修道立教。祇此君臣父子之经。礼义廉耻之训。朝廷以是为修明。师儒即以是为讲习。无二教也。自邪说诬民。公然创立教名。私相授受。其始不过一二莠民、潜滋煽诱。愚民惑于祸福。辗转传习。流毒无穷。如王法中旗门即佛门。尹老须昇单书丁诸说。不值一噱。而愚民无知。被其蛊惑。遂至出钱入教者以千百计。蔓延三省。若使地方官留心查拏。立时惩办净尽。本属易事。乃漫无觉察。形同木偶。听其煽惑数十年。一经破案。则同罹法网。贻害多人。求福转以速祸。深堪悯恻。地方官平日所司何事。不亦有靦面目乎。朕勤恤民隐。思日孜孜。总其成于上。而分其任于督抚。督抚亦总其成。而分其责于州县。知县能知一县之事。知州能知一州之事。访有败类。芟夷蕰崇。绝其本根。勿使能殖。莠何由生。朕亦得收身使臂臂使指之效。似此痿痹不仁。相沿积习。尚复成何事体。近阅给事中刘光三、御史琦琛、各摺。所奏均不为无见。嗣后著各直省督抚、务须体朕察吏安民之意。剀切出示。遍谕愚民。俾知迪吉逆凶。各安耕凿。毋再妄言祸福。结会传徒。致干罪戾。至真空家乡、无生父母数语。从前林清党羽。坐此诛夷殆尽。今尹老须亦因此罹极刑。其子其徒、均不能邀宽典。语不吉祥。莫此为甚。愚民何苦学习。速行改悔。勿至噬脐。地方官傥能于习教等案。自行查出惩办。即著宽免处分。如不能随时认真查办。别经发觉。即严参从重惩处。各该督抚遇有不肖州县。破除情面。勿稍瞻徇。地方查拏会匪盗贼等事。访有端倪。即认真办理。断不可回护平日失察之咎。设法消弭。务令经正民兴。邪说不作。潜移默化。同享太平之福。朕实有厚望焉。经此次训诫之后。若仍前玩泄。致令养痈贻患。抑或拖累无辜。扰害闾阎。一经科道参劾。或朕别有访闻。则惟该督抚是问。恐不能当此重咎也。将此通谕中外知之。　　

○又谕、壁昌奏、戴顶翎布噜特缺出、请将伊子承袭原品顶翎等语。布噜特四品顶翎库曲克、五品顶翎巴依木拉特、均有军务劳绩。库曲克之子迈玛舒库尔、著准其承袭四品顶翎。巴依木拉特之子阿斯玛图拉、著准其承袭五品顶翎。　　

○又谕、壁昌等奏、从前喀什噶尔阿奇木伯克、除每年应得养廉普尔钱外、尚恩赏普尔钱十串等语。著照所请、喀什噶尔阿奇木伯克作霍尔敦、于每年应得养廉外。加恩仍照旧例赏给普尔钱十串。以资办公。　　

○谕军机大臣等、本日据富呢扬阿奏、＜?口英＞咭唎国夷船、由闽至浙、飘至镇海。欲赴宁波海关销货。当饬该管道府、明白晓谕、不准该夷船通商。咨会提镇督令分巡各弁兵前往驱逐。该夷船挂帆开行。放洋而去。又飞咨江南、山东、直隶督抚、饬属巡防。毋令阑入。并将未能先事务防之备弁等、奏请交部议处等语。＜?口英＞咭唎夷船。向不准其赴闽浙贸易。今值南风司令。竟敢乘便飘入内洋。希图获利。自不可稍任更张。致违定例。虽经该省驱逐出境。难保其不此逐彼窜。著琦善、陶澍、讷尔经额、林则徐、严饬所属巡防将弁、认真稽查。傥该夷船阑入内洋。立即驱逐出境。断不可任其就地销货。并严禁内地奸民、及不肖将弁等、图利交接。务使弊绝风清。以肃洋政。将此各谕令知之。　　

○甘肃凉州镇总兵官周悦胜、谢授缺恩。得旨、训练操防。关系甚重。务宜加倍认真。不可稍有懈忽。　　

○给塔尔巴哈台新设换防满兵驼价银。　　

○抚恤朝鲜国遭风难夷如例。　　

○癸未。上御勤政殿听政。　　

○户部左侍郎兼管顺天府府尹事申启贤等奏、酌拟扣甲条款。一、清户口以便稽查也。凡编门牌。无论城乡远近。户定以三。曰居户、铺户、庙户。口定以四。曰男大口、男小口、女大口、女小口。凡男大口一名、皆开载住址籍贯本业、并某人之子孙弟侄。女大口、则开明姓氏年岁、系某人之妻母嫂妹。男小口、女小口、均开明名字年岁、系某人之子女弟妹。末并载明东西邻某。其有生育嫁娶病故。责令本户随时告知甲长。甲长告知乡地。乡地按月报明本管官。注册查核。船户居岸者、汇入户内。以船为家者、即于该船黏贴门牌。一体稽查。一、严比伍以核奸慝也。城厢分四街为四保。四厢为四保。在乡村者、村自为保。均令十家为甲。每月轮流作为甲长。其有传习邪教、窝贼窝倡、私铸钱文、私藏军器等项。知而不举。一犯到官。将同甲之人甲长乡地、一律责惩。同保同甲。首告得实。即予优奖。至各处破庙荒坟、以及畸零单户。最易藏奸。于编查保甲时、另册存记。该州县不时查察。如有窝藏奸宄。从重惩办。一、散册簿以免滋扰也。顺天府属州县。该牧令势不能亲身挨户编查。书役不免纷扰。乡地亦不免需索。莫若每村造空白册簿。该牧令延访各村诚实绅富。散给册簿。令其挨户填写名口。各绅富同村居住。知之素悉。核察亦易。城厢亦延绅富书之。该牧令抽查无讹。即可缮写门牌。一、省繁文以杜需索也。州县设立门牌。上司必须查核。若由州县申四路同知。同知申霸昌道通永道。道申顺天府尹。每处造册一分。笔墨既繁。经费亦大。势必书吏开需索之门。莫若令州县造册一分。逐层申解。钤盖印信。其册发还、仍存州县署内。若有查核之时。不难立即吊取。祇此一分。费用无多。即由该州县捐廉编造。傥有藉名派费。访出参办。得旨、朕详加披阅。各条均属周妥。第行法惟视乎人。为政贵持以久。嗣后应严饬该地方官、认真稽查。实力奉行。毋得日久生懈。视为具文。仍致有名无实也。　　

○以经徵引课出力。予长芦盐运使陈崇礼议叙。　　

○旌表守正捐躯陕西郃阳县民胡牛儿妻刘氏。　　

○甲申。谕内阁、朕昨日御门办事。礼部尚书汪守和、趋跪越次。随即退归本班。所有自请交议之处。著加恩宽免。　　

○又谕、本年近京一带。麦收歉薄。粮价增昂。现在节交小暑。尚未得沛甘霖。朕廑念农田。焦劳宵旰。连日披阅通政司参议陈鸿、御史姚庆元所奏各摺。内有请豫筹赈粜一条。食为民天。自应思患豫防。以免临时支绌。著直隶总督、顺天府府尹、豫查仓储实贮确数。并留心访察何处可以采买。何项可以动支。详加筹画。以备将来赈粜之需。俟甘澍优沾。秋成可期丰稔。再行停止。　　

</div>
    <div class="pagination">
<a href="清实录道光朝实录_page376.html">上一页</a><span>...</span><a href="清实录道光朝实录_page372.html">372</a><a href="清实录道光朝实录_page373.html">373</a><a href="清实录道光朝实录_page374.html">374</a><a href="清实录道光朝实录_page375.html">375</a><a href="清实录道光朝实录_page376.html">376</a><span class="current-page">377</span><a href="清实录道光朝实录_page378.html">378</a><a href="清实录道光朝实录_page379.html">379</a><a href="清实录道光朝实录_page380.html">380</a><a href="清实录道光朝实录_page381.html">381</a><a href="清实录道光朝实录_page382.html">382</a><span>...</span><a href="清实录道光朝实录_page378.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
