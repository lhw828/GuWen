<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 647 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 647 页/共 1860 页</h1>
    <div class="content">○以陕西按察使武忱、为陕西布政使。山东盐运使吴士功、为陕西按察使。　　

○是日、驻跸旧边东大营。　　

○乙未。上诣皇太后行幄问安。　　

○谕军机大臣等、据恒文奏称、现在运送推河米粮一万石。已分起运送。续运米石尚多。请交纳木扎勒等、发给商人执照。不准沿途将运米驼只。拏当差使等语。运米一事。所关甚钜。必使商人驼只。往返无阻。始于转运有益。朕昨因军兴事繁。驿站牲畜不敷。特命添设。何以仍拏运送官米驼只。此或蒙古等惜其牲畜。而以运米驼只、代为当差。抑或商人惮于运送。托故规避。均未可定。可寄信兆惠、查明如有拏运米驼只者。即指名参奏治罪。倘商人惮于运送。托故规避。亦当惩办。嗣后运米驼只。应如何办给执照。使商人不至托故规避之处。即交挑惠妥办。　　

○是日、驻跸郭家屯大营。翌日如之。　　

○丙申。赐扈从王公大臣盛京将军官员等食。　　

○丁酉。上诣皇太后行幄问安。　　

○谕军机大臣等、给事中色钦等、参奏户部赴领单簿逾限。及御史九成等、参奏户部户科推诿迟延各情节。朕命军机大臣秉公核议。看来部科彼此执持。祇为磨对相符数字起见。甚属无谓。部科均有查核之责。若有差错。必不以科臣已经声覆相符。遂置该部于不问。且使果有不符。即当参奏。既无可参奏。即属相符。字样有无。何所关系。乃部臣必欲此二字为据。而该科又坚持不与。为此无益之烦扰。致延时日。徒使胥吏得以舞弊耳。色钦等、以会典不载为词。则会典固不能字字详备。而向来题覆关税红本文移。立可取证。海望、阿里衮、嵇璜、俱承办堂官。即当一面办理。一面声明情节。何得一任司员。往返迟延。不速行考核。著在京总理王大臣传齐询问。倘其中另有别情。王大臣即行具奏。若不过如此。即照军机大臣等所议、分别交部察议。　　

○又谕、据班第等奏称、拏获准噶尔乌梁海遣来二人。询问伊等住处。命萨喇勒、努三、掩其不备。分路进攻。并询问齐木库尔所属之乌勒木济。玛木特现住奇兰地方。巴朗现住哈喇额尔齐斯地方。办理乌梁海之便。应乘势擒拏玛木特、巴朗、已令萨喇勒、努三等、疾速进兵等语。乌梁海于今春驱逐之时。诡称来降。乃复抢掳阿睦尔撒纳游牧。情殊可恶。班第命萨喇勒等、掩其不备攻掳。甚合机宜。巴朗、玛木特、游牧地方。俱不甚远。于办理乌梁海之便。如能拏获。甚属妥协。朕伫待捷音。再班第等、奉朕今年暂停进兵谕旨。以冒昧进兵请罪。前因策楞、舒赫德、坐失事机。欲以七千人大队并进。是以令其暂停进兵。今乘时进攻乌梁海。玛木特、巴朗、所居地方。俱相接连。可以一鼓成事。不必拘朕前旨。此旨到时。伊等谅亦成功。可仍令萨喇勒前赴热河。著并寄班第知之。　　

○是日、驻跸小白旗堡大营。　　

○戊戌。谕军机大臣等、据纳木扎勒奏称、遵旨晓谕车凌等。令其遣派驼只。赴归化城支领米石。但伊等上好驼只。俱已拨给兵丁。其余恐不敷用。所有运米之事。俟与班第另议等语。前朕降旨。令车凌等各派驼只。赴归化城解运米石。原因伊等生计未裕。是以加恩接济。今车凌等将上好驼只。俱拨给兵丁。实属诚心为公。其余驼只。不必拨遣。其属下应行接济口粮。著于前运阿睦尔撒纳等口粮米一万石内支给。将此寄与班第、舒赫德、纳木扎勒、唐喀禄等知之。　　

○是日、驻跸罗家屯大营。　　

○己亥。上诣皇太后行幄问安。　　

○谕军机大臣等、前将新降厄鲁特兵一千名。派往西路。已降旨令于原派绿旗兵一万名内、裁减三千。此外著添派健锐营满洲兵一千名。命往西路。再将绿旗兵、裁减一千。其所派官弁、毋庸裁减。照旧遣往。以备调遣。　　

○又谕、前曾降旨。命永常于十一月初九日以前到京。今西路现无应办事件。可寄信永常。著即行起程来京。面聆谕旨。　　

○兵部以武会试中额请。得旨、这考试、汉军取中三名。直隶取中十二名。陕西取中九名。广东取中四名。河南取中四名。山东取中四名。江南取中二名。山西取中四名。湖北取中二名。湖南取中二名。四川取中二名。广西取中一名。福建取中四名。浙江取中四名。江西取中二名。云南取中一名。贵州取中一名。　　

○调四川建昌镇总兵董芳、为松潘镇总兵。以湖北施南协副将胡世荣、为四川建昌镇总兵　　

○以福州将军标中军副将王瑞、为广东左翼总兵。　　

○减除直隶武清、宝坻、宁河、天津、等四县。额赋银九千四百十一两有奇。　　

○是日、驻跸广宁城西大营。　　

○庚子。上诣北镇庙行礼。　　

○遣官祭辽太祖陵。　　

○谕曰、白钟山参奏河南管河道张奎祥、庇属徇私一摺。道厅通同舞弊。一气联结。最为河工恶习。张奎祥身为河道。有总核工程稽查厅汛之责。乃种种庇属徇私。玩误公务。仅予罢斥。不足蔽辜。著革职。仍留河东差委效力。张广基、姜昱、俱著革职。张广基核减银两。勒限著追。如不能全完。即于张奎祥名下照追赔缴。以为徇庇玩公者戒。　　

○吏部议准、湖广总督开泰等疏称、湖北黄州等府属裁汰驿丞。添设巡检。所有黄冈县属之李坪、阳逻、二驿。就近裁归团风镇、阳逻镇、各巡检兼理。应颁兼管字样印信。郧县之江峪塘。郧西县之上津堡。谷城县之马脑观。添设巡检三员。应给印信。再添设巡检三员。应给养廉银一百八十两。俸银九十四两五钱六分。额设皂隶六名。应共给银三十六两。弓兵一十八名。应共给银一百八两。奉裁五驿驿丞衙署。仍有差使往来住宿。其马棚等项。亦需照旧应用。应请存留。听兼管各员经理。从之。　　

○工部议准、调任甘肃巡抚鄂乐舜疏称、陇西县县丞。改调平罗县。移驻已裁之宝丰县城内。应建衙署。从之。　　

○旌表守正捐躯之河南洛阳县民许玉有妻胡氏。　　

○是日、驻跸五台子大营。　　

○辛丑。上诣皇太后行幄问安。　　

○谕曰、班第、著授为定边左副将军。鄂容安、著授为参赞大臣。协同班第办事。　　

○谕军机大臣等、龙溪县民周赞、诬首谢仲忽一案。已经该督喀尔吉善奏明、审系挟嫌诬首。将该犯杖毙示众矣。富海、因系伊镇属地方之事。缮摺奏闻。只应据实直陈。何必用其腐文。称风俗刁悍。人心叵测。初览之、似又生一事。不知即是奏闻已结之谢仲忽也。富海既不通文。何必用庸腐字识之文耶。富海著传旨申饬。　　

○又谕、知府为司牧长。所以表率属县。开泰所奏吕肃高、系朕所知之人。乃河南人吕曾高之弟。本一谨慎庸材。前因不胜长沙之任、调任常德。仍复阘冗无能。不知奋勉。岂可仍事姑息。贻误地方。著传谕开泰、或应行参劾。或应勒令休致。著即据实奏闻。毋得苟且姑容。　　

○是日、驻跸双杨店东大营。　　

○壬寅。上诣皇太后行幄问安。　　

○策试天下武举顾麟等。五十九人于太和殿前。　　

○谕军机大臣等、班第等奏称、拏获乌梁海之宰桑车根等。及收服伊等属下人。所获牲畜数万等语。可寄信于班第、令其询问班珠尔、阿睦尔撒纳等、所获人内。有伊等属下。及牲畜物件。俱令给还。其余酌量赏与效力人等。驼只马匹。进兵需用。最为紧要。著用心牧养。以备来岁之用。至所获临时未曾抗拒之宰桑等。应向内移徙。或于军营。或于车凌之游牧安置。惟期办理妥协。抗拒之宰桑得木齐等。著即行正法。其余属下人等。著班第明白晓谕。仍令本处安置。其如何照管伊等之处。酌量办理。今乘此机会。迅速往擒巴朗、玛木特。如能拏获。于明年大兵进发。大有裨益。从前朕以班第虽属晓事。未必即能勇往办理。今遵朕指示。诸事妥协。甚属可嘉。班第已授为将军。著将此次出力之王公台吉大臣官员兵丁等。查明具奏。交部议叙。新降之厄鲁特等。甫经投诚。即如此效力。所有应赴热河之班珠尔、扎木参等。俟事竣、即与萨喇勒一同前来。到时另行施恩。再喀尔喀等俱知改前非。鼓舞奋勉。贝勒青滚杂卜、公车布登扎布、恭格敦丹等。成功后亦即与班珠尔、扎木参、一同驰驿前赴热河。再加恩赉。　　

○是日、驻跸高桥大营。　　

○癸卯。孝慈高皇后忌辰。遣官祭福陵。　　

○上诣皇太后行幄问安。　　

○谕、据班第等将应派领队随营等差之喀尔喀王公台吉等。缮名请旨。王巴雅尔什第、贝子车布登、车木楚克扎布、公恭格敦丹、车登萨木丕勒、密锡克、巴图孟克、达尔扎、齐旺多尔济等。著在领队上行走。王齐巴克雅喇木丕勒、贝勒旺沁扎布、贝子沙克都尔扎布、公车布登扎布、多尔济车登、台吉逊都布等。著随营听候调遣。两路随营听候差遣之台吉章京二十人。著照班第所请派往。再车凌乌巴什、讷默库、车凌孟克等。遣往西路在参赞大臣上行走。玛什巴图、巴图孟克、亦遣往西路军营行走。其属下应派之台吉等。俟到热河入觐后。再酌量派往。　　

○谕军机大臣等、已降旨将此次所获乌梁海之宰桑得木齐等。向内移徙。或于军营。或于车凌等游牧安置。其余仍令在本处居住。此亦因伊等属下人数众多。难以尽行内徙。但将宰桑得木齐内徙。其属下人若无一人管辖。亦属未便。著询问宰桑等、令举其可以约束众人者。留于原游牧管辖。著萨喇勒、贝勒青滚杂卜才统。伊等不必在彼居住。遇有大事知会办理。可寄信班第、遵旨妥办。并晓谕乌梁海宰桑等知之。　　

○兵部等啼议覆、湖广总督开泰等疏称、荆州满营需用药铅。向系省局制造。嗣因造不合式。改归荆州城守营配制。看守需人。请将看守省城四门之屯丁。抽拨四名。即令武左卫、将每年原支屯粮。解司移营。雇募巡防。应如所请。从之。　　

○是日、驻跸首山南大营。　　

○甲辰。上诣皇太后行幄问安。　　

○谕曰、木和林等、所奏汉军开户家奴王丙、投递密封一事。王丙以开户家奴。乃敢逞其妄见。以必不可行之事。肆意渎陈。似此不安分之人。即应严拏治罪。木和林等、仅将该犯看守请旨。所办非是。著传旨申饬。王丙著于旨到日。锁拏发往黑龙江、给披甲人为奴。以为妄诞多事者戒。　　

○谕军机大臣等、据班第等奏、此次所获乌梁海内、系阿睦尔撒纳属下。俱行给还。抗拒者正法。擒获者赏给有功人为奴。归顺者安置特斯等处居住。同旧乌梁海一体当差。所得马匹。换给往擒玛木特兵丁。其余马匹牲畜。赏给新厄鲁特。以资养赡等语。班第将所获乌梁海等马匹。换给往擒玛木特兵丁。向前进发。甚合机宜。至归顺之乌梁海。若皆留本处安置。恐有未便。可寄信班第、照朕前旨。令宰桑得木齐内徒。其属下人等。命伊等举可以约束众人者。留本处管束。否则安置卡座近处亦可。但使其不至逃避而已。余著照班第所请行。　　

○是日、驻跸曲尺河堡大营。　　

○乙巳。孝敬宪皇后忌辰。遣官祭泰陵。　　

○刑部汇题议结流徒各案。得旨、旗人犯杖流等罪。例应枷责发落。在公罪及过误。自可照例完结。至关人命。即当核其轻重。七克登布、以酒醉细故。遂凶殴服孙九格致死。殊属惨忍。著发往拉林阿勒楚喀。嗣后似此案件。该部照律定拟外。仍酌量情罪。请旨定夺。不必概入汇题。　　

○赏出兵之喀尔喀亲王成衮扎布、额琳沁多尔济、银各八百两。郡王齐巴克雅喇木丕勒、五百两。贝勒旺沁扎布、二百五十两。贝子车布登、车木楚克扎布、沙克都尔扎布、各二百两。公车布登扎布、恭格敦丹、车登萨木丕勒、密锡克、多尔济车登、格勒克巴木丕勒、额琳沁、各一百五十两。扎萨克台吉逊都布、一百两。殿后之王巴雅尔什第、二百五十两。公巴图孟克、达尔扎、齐旺多尔济、各七十两。　　

○是日、驻跸叶家屯大营。　　

</div>
    <div class="pagination">
<a href="清实录乾隆朝实录_page646.html">上一页</a><span>...</span><a href="清实录乾隆朝实录_page642.html">642</a><a href="清实录乾隆朝实录_page643.html">643</a><a href="清实录乾隆朝实录_page644.html">644</a><a href="清实录乾隆朝实录_page645.html">645</a><a href="清实录乾隆朝实录_page646.html">646</a><span class="current-page">647</span><a href="清实录乾隆朝实录_page648.html">648</a><a href="清实录乾隆朝实录_page649.html">649</a><a href="清实录乾隆朝实录_page650.html">650</a><a href="清实录乾隆朝实录_page651.html">651</a><a href="清实录乾隆朝实录_page652.html">652</a><span>...</span><a href="清实录乾隆朝实录_page648.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
