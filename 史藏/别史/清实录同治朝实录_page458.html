<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 458 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 458 页/共 505 页</h1>
    <div class="content">
○上诣钟粹宫慈安端裕皇太后前行礼。长春宫慈禧端佑皇太后前行礼。　　

○赏恭请册宝龙亭执役校尉银。　　

○以宣读奏书匆遽。太常寺官连山下部议处。　　

○庚申。上诣钟粹宫问慈安端裕皇太后安。长春宫问慈禧端佑皇太后安。至辛巳皆如之。　　

○恭上慈安端裕皇太后慈禧端佑皇太后徽号礼成。颁诏天下。诏曰。朕惟礼隆报本。普天洽尊养之忱。善则归亲。薄海重显扬之义。矧嘉礼庆成于兰掖。宜隆称上晋夫萱帏。爰溯成规。式彰盛典。钦惟慈安皇太后伣天协庆。应地含章。普德教于六宫。沛恩膏于四海。慈禧皇太后温恭懋著。仁厚覃施。笃燕翼之诒庥。集鸿庞而受祉。垂廉敷政。两宫昭一德之孚。秉箓绥猷。万纪仰垂熙之盛。兹复慎遴贤淑。俾正宫庭。璇闱之爱景方长。同申洁养。瑶戺之春晖宜报。祗奉徽称。迺慈怀过示夫谦撝。惟朕意弥殷夫吁恳。仰蒙俞允。爰举上仪。谨告天。地。宗庙。社稷。于同治十一年十月初八日。率诸王贝勒文武群臣。恭奉册宝。加上慈安皇太后徽号曰慈安端裕皇太后。加上慈禧皇太后徽号曰慈禧端佑皇太后。宫壸庥凝。聿重尊亲之典。寰瀛庆洽。应推锡类之恩。所有事宜。开列于后。一、在内亲王之福晋以下。公之妻以上。著加恩赐。一、外藩蒙古诸王之福晋以下。公之妻以上。著加恩赐。一民公侯伯以下二品大臣以上命妇。著加恩赐。一、从前尚过公主格格之额驸等。照伊等品级著加恩赐。一、从前恩诏后升职加衔补官者。悉照现在职衔给与封典。一、在京文官四品以上。武官三品以上。著各加一级。一、在京王公文武官员任内有降级罚俸住俸者。咸与开复。又在京官员现在议降议罚者。悉予豁免。一、外藩蒙古王公以下。台吉以上。有罚俸住俸者。咸与开复。其现在议罚者。悉予豁免。一、除十恶不赦外。犯法妇人。尽行赦免。一、太监等赏给一月钱粮。一、上三旗卒者库当差妇人。酌议赏赐。一、罚赎积谷。原以备赈。冬月严寒。鳏寡孤独贫民。无以为生。著直省各督抚令有司务将积谷酌量赈济。毋令奸民假冒支领。一、各处效力赎罪人员。向无定限。多致苦累。殊堪矜悯。著各该管官查系已满三年者。声明犯罪缘由。奏请酌量宽免。于戏。闰国承家。俾缉熙于纯嘏。行庆施惠。用敷锡厥庶民。布告天下。咸使闻知。上御大和殿。王以下文武大臣官员及朝鲜国使臣。行庆贺礼。　　

○御乾清宫。皇后率慧妃以下行礼。　　

○奉慈安端裕皇太后慈禧端佑皇太后幸潄芳斋。侍午膳。　　

○颁发朝鲜国。崇上慈安端裕皇太后慈禧端佑皇太后徽号诏书。赏该国王缎匹如例。　　

○辛酉。慈禧端佑皇太后圣寿节。遣官祭太庙后殿。奉先殿。　　

○上率王以下文武大臣诣慈宁门行庆贺礼。众官于午门外行礼。　　

○诣长春宫慈禧端佑皇太后前。侍早膳。　　

○奉慈安端裕皇太后慈禧端佑皇太后幸漱芳斋。侍午膳。　　

○癸亥。谕军机大臣等、伊勒屯奏、绿营亏欠满营军饷。请旨饬催一摺。巴里坤满营军饷。向与绿营均匀分拨。据称总兵何琯于领到饷银。并不随时拨给。计前后共欠满营银一万两。屡次催交。任意宕延。请饬迅拨等语。即著何琯严饬游击陈升恒。即将领到满营军饷银两迅速如数拨交伊勒屯。以支放。毋稍迟缓。嗣后巴里坤满营应领哈六巴四二成军饷银两。并著奎昌、常顺、多布沁扎木楚、志刚、于各省转运解至乌里雅苏台时。由伊勒屯提拨应用。前据景廉奏回目马明投诚。拟调徐学功等赴吉牧地帮同驻守。以后情形如何。著景廉详察具奏。将此由五百里谕知奎昌、常顺、多布沁扎木楚、志刚、景廉、伊勒屯、并传谕何琯知之。　　

○命都察院左都御史英元、镶白旗蒙古都统崇实、在紫禁城骑马。　　

○赏八旗暨步军营绿营兵丁一月钱粮。　　

○甲子。以神灵显应。颁山东郓城县侯家林大王庙扁额曰金堤福佑。　　

○谕军机大臣等、文麟奏、进剿哈密窜匪情形。并景廉改换西路营制各摺片。哈密塔尔纳沁地方。突有东山窜来贼匪。乘闲抢掠。文麟现派营官刘珍带队。与魏忠义各营分路抄剿。现在贼匪窜往何处。侦探尚无确踪。诚恐接连该处缠头。则剿办愈形棘手。著文麟饬令魏忠义督率各军。严加剿洗。遇贼即击。毋稍疏懈。景廉带兵西进。统领全军。均须妥为驾驭。孔才所统西路各营。本归景廉节制调遣。徐学功等营。亦经景廉改换营制。均归张玉春统带。即著饬令各军联络一气。迅图规复。其驻哈威仪新前后营。文麟已派李生元等接统。并著饬令认真防剿。迅埽逆氛。景廉、文麟、务当和衷共济。所有剿办事宜。随时商酌。妥为筹画。毋得各持己见。致误事机。将此由五百里各谕令知之。　　

○山东巡抚丁宝桢奏、候补知州李均之父前广东候补道李宗沆、就养山东。明年癸酉科重遇鹿鸣筵宴。请就近在东省与宴。以光盛典。允之。　　

○以甘肃安西等处叠次截剿窜匪出力。赏游击孟传来等花翎。学正轰盛年等蓝翎。余升叙开复有差。　　

○丙寅。上奉慈安端裕皇太后慈禧端佑皇太后幸漱芳斋。侍午膳。　　

○谕内阁、吴棠奏、查阅川北川东营伍。请将各员弁分别革休一摺。四川夔州左营千总杨作霖、署巫山营千总张文光、骑射生疏。均著勒令休致。川北中营千总陈万荣、步箭全空。重庆中营把总咎廷魁、久病不操。潼川营右司外委达玉笙、差操不力。均著斥革。以肃营伍。　　

○署两江总督何璟奏、接到部咨。为期已迫。请将军政展缓办理。从之。　　

○命前任太常寺少卿杨泗孙仍在南书房行走。　　

○以福建浦城剿匪出力。予参将周德富等加衔升叙有差。　　

○追予江苏唐港伤亡外委吴品秀祭葬世职。　　

○追予江苏各属阵亡殉难在籍光禄寺署正孙新等绅民妇女二千一百四十八员名口分别旌恤如例。　　

○追予安徽歙县合门殉难举人蒋嘉炜等男妇五百名口分别旌恤如例。　　

○追予安徽歙县阵亡殉难绅民程启亨等暨妇女三千七百四十八名口分别旌恤如例。　　


大清穆宗继天开运受中居正保大定功圣智诚孝信敏恭宽毅皇帝实录卷之三百四十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十一年。壬申。十月。丁卯。谕内阁、前据都兴阿奏、已革牧长卓金等、呈控翼领乌林泰等有偷开厂地私收黑租等情。当谕令古尼音布前往查勘。奏明办理。兹据奏称、详加查访。该翼领乌林泰、广荣、实无前项情弊。其闭河底荒地。遵旨严行封禁等语。著该署副都统督饬委员。随时前往该处及沿厂一带地方。实力稽查。傥有奸民偷开隐种。即行平毁。照例究办。李尚义前领升科之地。既系有碍牧厂。即著一并注销封禁。以清界限。另片奏、归公官地。请仍准兵丁领种等语。满井子三河套等处黑地八千九十四亩。既无各项关碍。著准其仍照咸丰八年成案。归锦州所属甲兵认种纳课。自同治十二年起科。其张允和私收黑租东钱三万五千九百七十余千。著该部归案追缴。按律惩办。　　

○又谕、刘长佑奏、请将庸劣各员革职一摺。广西候补知府朱腾伟、才识庸劣。嗜利妄为。浔州府通判韩镇岳、贪鄙性成。工于欺诈。左州知州孙源、任性贪婪。绅民怨憾。淩云县知县刘兴让、委靡不振。操守平常。均著即行革职。以示惩儆。　　

○以黑龙江协领吉尔洪额为副都统。未到任前。以齐齐哈尔协领倭和署理。　　

○戊辰。谕军机大臣等、刘长佑、冯子材奏、各属剿捕匪徒情形。暨整顿沿边关隘各摺片。广西各属。伏莽甚多。现经刘长佑等分派兵勇。会同地方官侦探摉捕。将隆安匪首卢成茂。岑溪匪首陈经谟。永甯逸匪韦之稳等。及其党与捦获正法。并将西隆苗匪。痛加剿洗。其越南州布积匪。及广东灵山土匪。亦经官军兜剿。斩馘多名。出力员弁。准由刘长佑等查明存记。汇案酌保。各处逃窜余匪。仍当饬属一体查拏。净绝根株。以靖地方而弭后患。太镇沿边一带。关隘久废。不足以固边防。现在大军将次入关。亟应及时修补。毋任荒废。刘长佑已派道员覃远琎前往。会同地方官周历履勘。量加修葺。所筹甚是。惟当饬令该道认真经理。务臻周密。应如何布置兵勇。以资捍御。即著覃远琎就近帮同冯子材妥为料理。将此由五百里各谕令知之。　　

○又谕、曾璧光、周达武奏、川省协黔的饷。请饬仍照原数拨解一摺。周达武一军。入黔剿办贼匪。川省原议每月拨解银五万八千两。现在黔省下游军务。虽就肃清。镇抚巡防。在在需军驻扎。上游新城未克。尤当攻剿吃紧之时。师行饷随。势难遽行核减。值此全功将竟。若饷项稍不应手。深恐贻误大局。吴棠仍当督饬藩司。将每月协黔的饷五万八千两。设法照数拨解。不得稍有蒂欠。并将五月至八月共银二十三万二千两。先行解黔。嗣后仍著源源接济。俟全黔平定。即行酌议停减。曾璧光、周达武、务将下游各地方。妥为镇抚。一面督军迅复新城。荡平群丑。是为至要。将此由五百里谕知吴棠、曾璧光、并传谕周达武知之。　　

○又谕、前因荣全奏、酌定官兵口分。请饬部豫拨经费三十万两。并划分新疆月饷。当谕令户部酌度办理。兹据该部奏称、部款不敷开放。岂能复向外拨。惟伊犁需饷紧迫。亦系实情。亟应宽为筹备。请于山西山东河南应解本年地丁京饷项下各划拨银五万两。共十五万两。此系各省应解部饷。实与拨给库款无异。其余十五万两。仍酌拨山西地丁银五万两。山东地下银五万两。河南地丁银五万两。亦均系有著之款。统共合银三十万两。请饬照解等语。即著丁宝桢、鲍源深、钱鼎铭、严饬各该藩司。迅即如数筹拨。解至绥远城。交定安接续转运科布多。由托伦布、保英、知照荣全迎提应用。以济急需。至各省报解新疆月饷。迟速既殊。多寡亦异。若如荣全所请。按城划分。不足以昭公允。嗣后新疆各城提拨各省专饷。应仍归各该城应用外。所有新疆月饷七万两。著于解到时。无论何省饷银。均由奎昌、常顺、多布沁扎木楚、志刚、托伦布、保英等分拨。以一半归乌噜木齐哈密巴里坤等城提用。以一半归伊犁塔尔巴哈密等城提用。庶各城均资接济。不至稍涉偏枯。将此由四百里各谕令知之。　　

○予贵州新城阵亡提督文德盛祭葬世职加等。谥武愍。交国史馆立传。于死事地方暨兴义府建立专祠。阵亡将士。一并附祀。　　

○赏故巴林扎萨克郡王阿拉玛斯巴咱尔银五百两治丧。　　

○庚午。遣大学士文祥为正使。礼部尚书万青藜为副使。持节赍册。封赫舍哩氏为瑜嫔。册文曰。朕惟椒庭翊化。资襄赞于坤仪。兰殿承辉。锡裦荣于巽命。新纶丕焕。茂典斯彰。咨尔赫舍哩氏。秉性谦和。持躬恪谨。播璇闺之令德礼教无愆。协珩佩之芳型。嘉称允副。兹仰承慈安端裕皇太后慈禧端佑皇太后懿旨。册封尔为瑜嫔。尔其徽章祗荷。被象服以增华。内职虔修。迓鸿祺而衍庆。钦哉。　　

○遣大学士单懋谦为正使。协办大学士刑部尚书全庆为副使。持节赍册。封阿鲁特氏为珣嫔。册文曰。朕惟赞坤元而翊化。职备宫闱。颁巽命以锡荣。恩承纶綍。式稽彝典。用贲龙章。咨尔阿鲁特氏。秉质柔嘉。宅心端谨。协珩璜之雅度。无愧女箴。著圭璧之芳仪。恪遵内则。兹仰承慈安端裕皇太后慈禧端佑皇太后懿旨。册封尔为珣嫔。尔其祗膺宠命。列椒掖以襄勤。益懋徽音。启芝函而禔福。钦哉。　　

○谕内阁、裕恪等奏、蓟州应解饷银。请饬查明严催一摺。直隶蓟州应解东陵各衙门本年夏秋二季饷银。暨米折工食等项。既经藩库发给。自应即行领回。迅速解送。岂得任意迟延。藉词推诿。著李鸿章确切查明。实系何任承领应解之款。催令该员等赶紧解送。毋稍稽延。其迟误推诿各缘由。并著一并查明办理。　　

○辛未。以神灵显应。颁山东张秋镇大王庙扁额。曰宣流济运。　　

○以詹事府少詹事袁保恒为詹事。　　

○壬申。谕内阁、本日礼部具题冬至礼仪一本。内阁分别票签进呈。内奉皇太后懿旨。误书皇后懿旨。非寻常疏忽可比。所有汉票签及看本之中书侍读。均著查取职名。文部严加议处。大学士著交部议处。王本年冬至次日。奉慈安端裕皇太后慈禧端佑皇太后懿旨。著停止行礼。寻吏部议、大学士文祥、单懋谦、协办大学士全庆、均应罚俸一年。得旨、准其抵销。　　

○又谕、鲍源深奏、奉差营员勇丁。在晋滋事。请旨办理。暨记名提镇奉差经过地方。请饬恪遵功令各摺片。军营奉差弁勇。藉端骚扰地方。大干功令。此次鲍源深巡阅河防边隘。即有嵩武军弁勇殴伤车夫。及卓胜营差官记名提督徐名扬自营带马回皖。因讨关未遂。率众施放洋枪。肆骂闯关情事。实属不成事体。并闻近来各营差官。甚至有包揽客货、驮载妇女、夹带游勇营混、经过关卡。不服盘诘等情。似此情形。实堪痛恨。亟应严行惩办。以儆凶顽。现在拏获在晋滋事之嵩武军勇丁。已由鲍源深解交原营。并咨令将逃回之勇。一并拏获。卓胜营差官及勇丁人等。亦咨明皖省查办。即著各该营从严究治毋稍宽纵。嗣后各路统兵大臣。遇有差委员弁。著即申明纪律。严加约束。所约执照。务将勇丁马匹及所携枪械数目。并应需车辆若干。以及程途期限。详细开明。经过驿站暨关津隘口。均令呈验放行。如有不遵盘查及骚扰逾限情弊。准由地方官查拏。随时禀报督抚。奏明惩办。至各营中记名提镇之员。除统帅外。其余在营差遣者。如有奉差经过驿站关津。均著恪遵功令。听受地方官稽查。概不准多带勇丁。滥索车马。尤不准夹带货物。私载妇女。如敢故违。即由各该地方官禀明严参。从重究办。各路统兵大臣。务当严申军律。饬令各差官一体遵照。毋得自蹈愆尤。将此通谕知之。　　

○谕军机大臣等工部奏、川省承办灯杆木植。延不报解。请旨饬催一摺。天坛望灯杆。钜典攸关。向由四川湖南两省采办木植。前因灯杆曹□少朽过重。亟应换新。经工部于同治四年奏准。由该两省采办解京。嗣复叠次奏催。并令四川总督查明承办木植迟误之员奏参。责令勒限赶解。如果该省委员认真经理。何至时阅七载。仍未报解。实属有心玩延。即著吴棠将承办迟误之员。查取职名。先行交部严加议处。仍著该督遴委妥员。勒限三个月。迅速运解。傥再任意延宕。即将该督一并交部议处。至湖南虽因苗疆未靖。未能如期办理。咨覆该部。而现在该省军务早平。亦应照旧采办。著王文韶饬属一体购运。毋误要需。将此各谕令知之。　　

○追予安徽庐州殉难署府经历沈锡庆祭葬世职。　　

○癸酉。谕内阁、景霖奏、请借款移栽树株。开单呈览一摺。东陵官道两旁。现有自生小树数百万棵。景霖拟拣选小松树一万四千棵。移栽景陵新大圈迤南等处。荫护风水。自应筹拨款项。以资应用。直隶遵化等州县。尚有积欠筹备库租银三千六百余两。未经报解。著直隶总督饬令藩司。无论何款。先行如数拨解。交景霖撙节动用。此项借拨银两。即于前欠筹备库租银项下。由该藩司催徵。如数扣抵。　　

</div>
    <div class="pagination">
<a href="清实录同治朝实录_page457.html">上一页</a><span>...</span><a href="清实录同治朝实录_page453.html">453</a><a href="清实录同治朝实录_page454.html">454</a><a href="清实录同治朝实录_page455.html">455</a><a href="清实录同治朝实录_page456.html">456</a><a href="清实录同治朝实录_page457.html">457</a><span class="current-page">458</span><a href="清实录同治朝实录_page459.html">459</a><a href="清实录同治朝实录_page460.html">460</a><a href="清实录同治朝实录_page461.html">461</a><a href="清实录同治朝实录_page462.html">462</a><a href="清实录同治朝实录_page463.html">463</a><span>...</span><a href="清实录同治朝实录_page459.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
