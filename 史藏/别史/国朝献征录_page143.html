<!DOCTYPE html>
<html>
<head>
    <meta charset="UTF-8">
    <title>国朝献征录 - 第 143 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 143 页/共 245 页</h1>
    <div class="content">　　太医院院使浦江戴公思恭墓志铭（王汝玉） 
　　戴思恭传（李濂） 
　　太医院使徐枢传 
　　太医院使谥恭靖蒋公用文墓表（杨士奇） 
　　蒋恭靖别传（陈镐） 
　　蒋用文传（陈继） 
　　太医院院使仲君兰墓志铭（李东阳） 
　　太医院院使旸谷吴公杰传（□□之） 
　　太医院院使进通政使司右通政陈公□□□铭（徐缙） 
　　太医院使韩公茂传 

　　○太医院院使浦江戴公思恭墓志铭（王汝玉） 

　　王汝玉 
　　永乐乙酉冬十一月二十一日奉政大夫太医院使戴公卒于浦江故第公讳思恭出唐平南节度使银青光禄大夫检校太子尚书令讳昭后至公历廿有一世曾祖讳涛祖讳暄父讳垚皆隐居不仕素以诗礼相承称浦江望族公资笃敏读书必求圣贤微言奥义文若诗不尚浮藻务底有用于时暇日于星象堪舆风鉴之术靡不傍推曲究尤精心轩岐书乌伤之丹溪朱彦修氏得许文懿公正传学医于武林罗太无尽得其秘公先府君蚤从之游继遣公往执弟子礼受业其门丹溪一见辄奇之悉语公濂洛授受之懿及医学诸家要旨故以医道鸣浙东西洪武丙寅三月　皇上龙潜北京尝患瘕聚遣使召公治疗刻日奏功晋府亲王遘末疾亦迎致公随获异验厥后晋府讣闻　高皇帝冯怒王国臣僚悉逮赴京时公侍左右从容进曰昔者臣尝受知于王饮臣之药数矣然窃虑其膏梁之毒复作也今乃果然　上于是释然改容诸臣咸得不坐壬申七月□太祖高皇帝征公入朝将属领太医院事公以老病辞授阶迪功郎职御医值风雨免朝戊寅夏五月　高泉□大渐公同列进药不穪者皆丽于辟独指公谓侍臣曰戴元礼仁义人也慎母恐近臣闻于辽府亲王书二大字赐公肃庆二府咸赞咏朝野名卿巨儒播之篇翰　皇上正天位超升今官既就职后以耄不任事请弗从至数四乃许之仍赐诰命金帛致仕归田里甲申冬十月复命使者乘轺召公大枕不起乙酉夏四月以安车入因公衰病免行拜礼日卧官舍惟特召乃进见是冬十月复请乞骸骨勑十五日吉治行俾礼部选官护送濒行论公曰朕复召汝汝其来也公既抵家出赐金修祀事遍召亲故宴饮乐置殽羞拜丹溪墓载酒造邑中从所知叙平生欢用招恩贶之隆甫旬余疾作公自知不治将易箦召诸子姓训之积善守法且告以不能补报身后愧言巳而逝享年八十有二卒之明年春二月勑命行人翁绶谕祭于家御制祭文褒奖备至且载国史公历事两朝药饵所施奇効不可殚述金缯楮币上尊珍馔骈蕃之赐殆无虚月公平生亦诚慎寅畏未尝少有过差是以遭逢眷知终始一致自古迨今士之荣幸蔑以加焉盖公之学出于丹溪丹溪之学源深而本固非近世医家者流所可比者余曩得其书读之爰自易水张氏河间刘氏东垣李氏旷百载□而上焉极素问灵枢宗旨推天人交合之理辨阴阳偏胜之气其识卓以明其说详以密以故见之于用能起死回生动若神助一洗拘方泥法之陋诚儒者格物致知之急务也公以所得于丹溪者触而伸之类而比之研精覃思明体适用宜其遇病施治若矢发机必中正鹄彼不善射徒袖手操弓莫知攸措焉公今巳矣后之人能知丹溪之学者皆公有以倡起之也 
　　戴元礼名思恭以字行金华人学于丹溪朱彦修初仕御医事　太祖药饵辄效风雨即免元礼朝洪武三十一年五月上病少间辇出御右顺门召诸医官治疾无状者尽付狱独召元礼至榻前曰汝仁义人也事无预汝无恐　太孙即位诛诸侍医者独拜元礼太医院使辽简王肃庄王庆靖王皆奔丧至京闻太孙道　太祖语哭问劳元礼简王题仁义字大轴庄王靖王赞咏赐元礼或曰　文皇以旧恩升元礼院使者误也初洪武丙寅　文皇患瘕韩公懋治久不愈请元礼至问所用药曰是也又问　文皇嗜何物曰生芹元礼曰得之矣投一剂夜暴下视之□细蝗也晋恭王病亦请元礼得愈病巳复发卒　太祖怒逮治王国诸臣元礼侍曰臣尝奉命疗王王饮臣药数矣臣对王病毒在膏肓即复作不可治今果然　太祖遂释晋王诸臣尚书严震直病　上令元礼好治之否且偿命一剂而愈有妃嗜烧酒腹痛治之愈曰十年必复发发不可治后十年竟病腹痛死王宾者吴中高士愿受元礼方书元礼索宾拜师事我我与方书宾不肯一日诣元礼值他出有书八册□□宾袖去元礼归惊叹自失宾不娶临终以其书□盛启东□叔赐 
【 今言】 

　　○戴思恭传（李濂） 

　　李濂 
　　戴思恭字原礼以字行婺州浦江人也家世儒业究心医术而志在泽物少□□垚徙步至乌伤从朱丹溪先生游先生见其颖悟绝伦乃尽授其术原礼以之治疗诸病山王山王奇验其从叔仲章六月患大热面赤口谵语肤发红斑他医投以大承气汤而热愈极原礼诊之曰左右手脉皆浮虚而无力非热也张子和云当解表而勿攻里此证似之法当汗遂用附子干姜人参白剂烹液冷饮之大汗而愈方氏子妇疟后多汗呼媵人易衣不至怒形于色遂昏厥若死状灌以苏合香圆而活自是闻人足音及鸡犬声辄厥逆如初原礼曰脉虚甚重取则散是谓汗多阳乃以黄茋人参日补之其惊渐减至浃旬而安松江诸仲文盛夏畏寒身常御重纩食饮必令极热始下咽微温则呕他医授以胡椒煮伏雌之法日啖鸡者三病愈极原礼曰脉数而大且不弱刘守云火极似水此之谓也椒发阴经之火鸡能助痰秪益其病尔乃以大承气汤下之昼夜行二十余度顿减纩之半复以黄连导痰汤加竹沥饮之竟瘳姑苏朱子明之妇病长号数十声暂止复如前人以厉所凭莫能疗原礼曰此郁病也痰闭于上火郁于下故长号则气少舒经云火郁则发之是巳遂用重剂涌之吐痰如胶者数升乃复初乐原忠妻亦苏人因免乳后病惊身翩翩然如升浮云之上举目则室庐旋运特身弗定他医饮以补虚治惊皆不验原礼曰左脉芤且涩神色不动是因惊致心包络积污血尔法宜下之下积血如漆者一斗即愈留守卫吏陆仲容之妇病热时见神鬼手足瞤动他医用黄连清心汤不中原礼视之曰形瘦而色不泽乃虚热耳法当用东垣甘温除大热之法治即经所谓损者温之也服人参黄茋而安他若此者甚众当时游丹溪之门者弟子颇多惟原礼父子最得其传父早卒原礼盛行于浙之东西晚年遭际　圣明以名医被征御医积官至太医院使宋学士景濂有文赠之亟称其医术之妙非一时诸人可及平生著述不多见仅有订正丹溪先生金匮钩玄三卷间以巳意附着其后又有证治要诀证治类方类证用药总若干卷皆櫽括丹溪之书而之君子以无愧师门云 
　　嵩渚子曰学贵渊源道须传授是故师心自是者术必疏宗非其人者业斯谬矧医之道也以人命死生寄而可以苟简草率哉原礼之学得诸未震亨彦修而彦修之学得诸武林罗大无罗大无得诸荆山浮图氏而浮图氏则刘河门守之门人也守之学实得之于内经寥寥千百年而钱仲阳氏首发其秘金元之刘张李三子益阐其说丹溪崛起大江之南又统会而斟酌之原礼乃其高第弟子也笃志精思百发百中是故声闻四驰大显其术于　本朝褒然名医称首余窃惜其著述鲜少恐无闻于后世辄采摭遗事以传俾方来有考焉 

　　○太医院使徐枢传 

　　徐枢字叔拱华亭南桥人其先宋濮阳太守熙遇异人授以扁鹊神镜经顿有所悟遂以医名世父号神翁元海盐州医学教授枢少传其术兼学诗于会稽杨廉夫会天下乱晦迹田里洪武乙亥年四十余始以荐秦府良医正出丞枣强召太医院御医累奏奇绩升院使告归展墓　宣宗亲赋诗送之年八十致仕又七年卒有足庵集行世子彪字文蔚亦以医名治代王及昌平侯杨洪病皆起于危殆遂擢御医升院判每入侍疾必进敬身之谏　景皇尝问药性迟速对曰药性犹人牲也善者千日而不足恶者一日而有余问摄生对以固元气其随事纳忠类此 

　　○太医院使谥恭靖蒋公用文墓表（杨士奇） 

　　杨士奇 
　　永乐二十二年七月十一日太医院判蒋用文卒于北京初疾且革手自启附进　上时在文华殿得启骇愕亲御宝翰遣中官问复有欲言用文强起拜命言臣所愧恨者不能报盛德耳又书与其素所厚左春坊大学士杨士奇诀明日卒命兵部给驿舟还其丧遣中官督治祠坟后六日　太宗皇帝宾天踰月　上嗣大位明年改元洪熙诏赠用文奉议大夫太医院使特谥恭靖遣官赐祭而官其长子主善太医院判主善以治命求墓文士奇与用文同事　上于春宫相知实深用文官太医其所以受知于　上者能随事献规益有问必正对以是甚见亲厚焉而非专以医也用文明当世之务其哀矜侧怛之意恒存于中间与之言未尝不忠爱惓惓也　上尝论保和之要对曰在养正气耳正气完邪气无自入矣又问卿于医效率缓何也对曰善治者必固本急之恐伤其本圣人所以戒欲速也言关于理道槩类此用文初入太医院御医永乐八年升院判自是专侍文华殿其于医主李明之朱彦修不执古方而究病所本自方故所治恒十全王公贵人下逮贱隶细民有疾众所难愈者谒用文多愈如用文谓不可愈即无能愈者凡所愈报不报不计人恂恂醇厚恭谨有行义其自幼以孝闻乡里十余岁能自树立袭祖父业而用儒医起家在京所居近市辟一斋深邃明爽题曰静学又治一斋公署左偏题曰缉熙图籍充牣稍假即斋中研玩雠校未尝释卷喜诗文遇名贤所制率□抄录盖虽老学问不倦文人韵士过从者无虚日宾至必置酒或五行或七行吟咏乐与人交表里始终一致没之日无贵贱戚疏咸嗟咨悼惜曰善人巳矣年七十有四蒋氏之先家魏州金国子助教曰安中以直谏显泰和间其孙应茂徙扬州之仪生梦雷元扬州路医学教授生伯雝举进士崇明州判洪武初用荐召史官以疾辞遂出兰阳县丞居官有惠政其配魏氏文考妣也用文讳武生以字行娶王氏 

　　○蒋恭靖别传（陈镐） 

　　陈镐 
　　蒋用文初名武生以字行其先魏人世有宦业洪武初伯雝者由元进士用荐史官以疾辞出兰阳县丞徙居句容之龙潭入都城用文早承家学尤邃□□初入太医院御医永乐八年升院判日侍文华殿其医主李明之朱彦修不执古方而□□□□白方故所治恒十全王公贵人下远氓隶有疚□所难愈者谒用文治即愈谓不可愈无复愈者其报不报未尝计受知　仁庙随事献规多所弘益　上尝论保和之要对曰在飬正气耳正气完邪气无自入焉又尝问医于卿效率缓何也对曰善治者必固本急之恐伤其本是以圣人戒欲速也永乐二十二年秋卒寿七十有四　上甚悼之遣中使护丧归督治祠坟明年改元三月下诏特赠谥曰恭靖子四人长主善佩服冢教精于脉药　仁庙尝论用文曰卿有子矣用文卒归葬复遣中贵召赴京谕慰再四赐织金袭衣即日授御医寻升院判复出宫媛三人李庄徐以继室恩赉甚厚景泰间升院使寿七十有七卒次主敬别号直内斋读书修行业医济人不异其父兄寿八十五卒次主孝别号樵林居士业医之暇雅喜吟咏正统初与苏雪溪沈崆峒□草窻王金粟诗社后诸公没复与贺存诚张友竹诸君子相唱和所著有务本斋诗及樵林摘稿若干卷□谊别有传次主忠性颕敏持重蚤承庭训兼嗜儒术别□慎斋诗文得古法所著有慎斋稿金陵纪□□□小稿诗法钩玄童子启蒙脉诀本义等集藏于家 

　　○蒋用文传（陈继） 

　　陈继 
　　蒋用文名武生以字行其先居魏州五世祖安中金国子助教以直谏不纳弃官攻医曾祖应茂徙杨之仪祖梦雷元杨州路医学教授父伯雝举进士崇明州判洪武初召史官以疾辞出兰阳丞用文少颖悟读书过目成诵六岁事学从里中师有赠师万年松者命赋诗即就曰使者来西岳采松云万年佳名虽自好何不长参天师惊喜曰是儿巳见才器既而随父宦寓日公暇持所业质之闻说无疑问父大奇之曰吾有嗣矣父殁归仪旧业废于兵燹渡江古籍句容采山构室居之大肆力于经籍久之得圣人深意乃习医家言会同黜异约其要而综之取正于术之精善者而受其秘于是决死生定缓速治効无一不中者由是用文之名驱四方矣孝事母魏夫人情依依不去左右食饮非躬治弗进夫人病被衣而不交睫者数月夫人老郡县文辟不就曰吾不能舍一日养以趋禄利也夫人殁当洪武中始受荐入太医院时朱彦修弟子戴原礼院判擅其术人无有当其意者见用文喜曰君儒而医昌吾道必矣遂言于　上授御医永乐八年升院判典干成□僚类所归　仁宗皇帝在青宫用文目侍左右承□顾问随事献规益甚见亲礼尝问保和之要对曰在养正气正气完邪气无自而入又问卿医效率缓何也对曰善治者必固本急之恐伤其本圣人所以戒欲速也　仁宗称善及课绩特命光禄置宴于院宴之□□忠勤又尝命工部营第用文入扣颡谢曰臣□□□万不一报又敢靡公费以益愧悚也再谢乃止其就故人居之一室萧然晏如也用文病且革手自启附进有曰臣老病死不足言惟恨不能有报大恩伏愿清心寡欲慎加保养以辅　圣治以安万姓　仁宗得启惊叹亲御宝翰遣使慰问及卒命兵部给驿舟还其丧督治祠坟于中官　仁宗即位诏赠奉议大夫太医院使特谥恭靖遣官谕祭官其长子主善院判用文醇厚恭谨知当世之要务其忠谊爱君之心惓惓于语言故能受知于　上所以慰问诰祭之辞皆怀念忠诚揄扬学术以明　上之不忘也居两京三十年王公贵人下逮贱隶细氓愈其疾而着神效者岁不少贫者报之曰吾非报尔医也卒皆不受善交友始终不渝宗戚尤洽恩义奖劝后进非义之言耻出其口志嗜学虽老不厌治一室于公署之傍者颜曰缉熙于家居幽屏之所右颜曰静学皆盛贮羣籍暇辄翫阅其中时忘食寝或谓曰子老矣何勤益至是耶用文曰昔卫武公年数九十五犹箴儆于国俾臣下朝夕交相告戒乃作抑诗以自儆卒谥睿圣武公吾虽老幸未就木而敢以怠荒弃厥躬哉或又曰缉熙静学意有说乎用文曰学有缉熙于光明成王之言也非静无以成学诸葛武侯之言也吾志在是其诗交有静学斋集若干卷本之日无贵贱疏戚咸咨嗟悼伤曰善人亡矣子四人主善主敬主孝主忠皆立行有父风 

　　○太医院院使仲君兰墓志铭（李东阳） 

　　李东阳 
　　曩仲君维馨自言吾非老寿者自是不过可度十岁时方强壮无疾灰予颇讶之今年计至其时仅十岁耳君以医名每闻其切脉决生死寿夭多奇中此尤奇者固以医故邪抑其识见有绝人者而非独医也卒之日其子礼部主事棐在京师奉礼部右侍郎□公状泣告予曰吾父恒言必死得先生铭今敢以请然则君固巳计及此矣其亦可念也哉君讳兰字维馨□世本杨州人　国初居宝应亦扬地也高祖明斋元医学教授曾祖彦霖祖恭世不易业考讳日玉赠尚宝司卿君丧父甫七岁母郑宜人矢不贰志鞠成之君稍长通医学诸父莫能屈每以试人辄中天顺成化间伯父昶被征官太医院判及阕服再上君皆从行名渐彰求之者户屦常满尤攻楷法尝以所书上进　宪庙以能命试字中书三年授中书舍人又数年仍以医入直御药进药辄効升尚宝司丞后　皇太后违和独被秘旨膺专任累四十余日功既奏特升既寻命掌太医院事　上尝令诊脉奏曰　圣躬万福患微在膂耳时中官皆不预知因称旨赏赉殊厚君世戍广西间以请特改医籍盖旷典也又数年升右通政莅事如故属在告累用　宪庙既弥留趣召君时巳不及　今上即位左迁太医院使寻念春宫旧劳特赐币焉未几以疾告归其乡四年卒君长身伟貌论议舋舋其人敦雅和厚以文义缘医术不局方案其理院事力去宿弊择羣医少俊者汲引之皆有名尊贤乐善能赴人之急以伯父教育恩归其父子二丧礼葬之周其后甚厚重时祀虽旅寓必割牲飨客以常尤敦母事修瀡备至虽在远外必时致乡物既贵累貤封命力扬母节有司闻之请于朝旌贞节之门其归也母就孙养居京师因留其妻俾备甘旨独处乡邑旁无媵侍忽思母甚累请还比至阅月而君疾作君知不可重伤母匿□以告盖至死无遗属也是亦可悲矣子棐举丁未□士翰林庶吉士授今官本举庚戌进士授刑部□□君闻之愀然弗乐曰吾世以活人业刑官宁□□不误杀乎及闻本坐累补汝宁府通判喜曰释 

　　○太医院院使旸谷吴公杰传（□□之） 

　　□□之 
　　公名杰字士奇武进人也其医始公之高祖肇父宁赠太医院判公之学自青乌氏书风角云气占经李虚中子平之术金丹内外秘诀无所不通医特其一技耳然竟以医至大官其于医精究古方书而善脉其治病不纯主古方书而一切以脉消息之有初若与证相反而卒无不効者其于奇疾尤効也弘治问以明医征至京师遂以医游诸公卿间公医既精而仪观磊落阔达善谈说颕然见锋锷于是诸公卿争迎致上客京师诸老医与公同时所征诸郡国医莫不望风下之是时都御大王钺镇大同奏乞吴某调治边军未及行御史颜颐寿给事中李良度皆奏言吴某宜在供奏不宜弃之边地下礼部礼部尚书集所征郡国医试之卒无踰公者故事高等入御药房中等入院最下遣还郡而当遣者若干人公之请曰国家三四十年纔一征医耳若等幸被征又待次都下十余年而又遣还诚流落可悯愿不入御药房而与若等同入院尚书义而许之正德几年掌院事李宗周竟荐公入御药房而同荐者凡八人有与宗周同官争权者因左右谗之上曰宗周所荐多私人且通贿实不能医　上曰吾当自试之时　上病喉痹遂按名召公一药而愈　上喜甚叹曰有医若此乃不以医朕耶因厚赐公诘责谗者而谓宗周忠公自是得幸于　上　上每病未尝不属公公治之未尝不立愈一日　上猎射还惫甚感血疾公进犀角汤愈命进一官赐彪虎衣一尝幸虎圈虎腾而惊公疗之愈命进一官赐银五十两表里一顷之试马御马监腹卒痛公进理中愓立愈赐绣春刀一银三十两自是　上所游幸公必从尝侍　上卧至以有倚　上或摩抚玉体有不以属左右近幸而以属公其分御膳啖公有左右近幸所不能得而公得之自医士十日而迁御医自御医三月而迁院判凡一愈病则一迁院判当迁者数矣公固让三年而迁院使　上亲宠益笃尝欲以禁卫衔公赐蟒衣公谢曰臣以药囊侍　陛下此非臣职也　上乃止某年　上南巡公以医谏且泣曰　圣体尚未安不宜远行　上怒曰汝医官也敢乎叱左右掖出公留京师驾行至淮渔于清江浦遂病还临清梦见公急遗校尉召公公驰至临清见　上　上泣曰而不忆我耶公亦泣遂扈从还通州时权彬握兵在□□□□上病一旦不讳惧诛欲据窟穴乱力请复幸□□公脉巳惊甚密言诸太奄曰病亟矣幸可及还内耳脱至宣府不讳吾与若辈即死宁有葬地乎奄以然乘间百方说　上　上意动而彬亦数从公觇问　上病何如即诡言曰且愈矣勿忧也已而　驾还京师崩彬坐诛　毅皇崩之几月而公亦致仕去矣既致仕留居京师遣其二子徧从翰林诸名公游壬辰子希孟举进士以才廉擢给事中于是以恩进公阶朝列大夫甲午子希曾举于乡自某年公还武进猪葺室庐治田园终焉之计公既老居乡不复人治病而亲戚故人有奇证或病危甚众医所不能治者乃以请公公亦间往往则应手愈居间诵老庄氏书益究金丹内外秘诀以冀所谓长生也其自号旸谷谷者谷神也或曰旸谷海东仙人所庐岁时与里中故人雅歌弹碁饮酒乐酒酣数语及　毅皇时事出所赐衣物未尝不泫然流涕也久之希孟广信知府恳乞致仕归养归数月而公卒始公每自诧得丹诀指其小腹谓人曰此中有物矣先卒之一日余往候公公紫色莹然如平生希孟曰唐翰林在公点头卒时神气不乱整衣端坐口云好好遂卒年七十有八嗟乎公信多奇矣哉希孟居乡有志向师事徐养斋先生而友余余是以得备闻公之行事传而叙公在　毅皇时事独详焉以见公之遭遇以俟国史传方技者有考云 

　　○太医院院使进通政使司右通政陈公□□□铭（徐缙） 

　　徐缙 
　　嘉靖己丑太医院院使陈公上疏乞致仕诏可之进通政使司右通政以宠其归归十有四年壬寅七月二十一日卒陈之先自临淮扈宋南渡占籍于吴元有翰林院学士同知太医院曰良炳者以医鸣实七世祖曰本道者赘孟景旸氏又传其小儿医遂名家□□世祖本道而下四世皇太医院院判赠院使曰公贤实父赠宜人史氏实母公讳宠字希承一字希正别号春斋少宦学京师从事占毕院使府君方以其术显诸公贵人造请治疾者无虚日每命公代治公曰是亦足以行吾志矣因愽览古今名医家书参伍推广治疾无弗効名声日起弘治初选入院医士入视　东宫疾奏功遂入御药房供事时　孝庙留心艺文阅永乐大典择秘方亲洒　宸翰赐尚药诸臣公以下僚获预一时以荣久次当升御医请让吏目钱益论者多之正德初有言医垣多冒滥诏考核公仍居第一始授御医供事如故更数载擢南京太医院院判掌院事九载考绩会　今上践阼大臣知公者荐公艺精术良不可使去左右乃留院使俄视　上疾奏奇効特赐金带视四品两宫违□数命公进药及奉命视大臣疾眷赉有加好进者□嫉之公哂曰吾以布衣入都幸际　圣明荣遇至此过矣止足之戒吾其敢忘亟引疾乞罢疏再上乃得请他日　上顾左右曰陈宠年未老步趋尚健柰何去耶其被眷知如此公姿宇秀发望之伟如忠信孝友出自天性事亲色养备至与兄弟分烟念兄勤苦蚤世悉以祖产让其孤周恤姻族缓急毕志其察脉处方意见明思虑审得家学之传抑往往有得于不传之妙故所治无不刻期愈者然未尝责报虽荜门圭窦之家不忍拒也少屠襄惠公所甄许且与有连逮襄惠任冢宰当路公未尝有所干谒在南院尤见礼于大司马白岩乔公燕语朝夕终不及私既归老吴中日与诸公结社以觞咏自娱谈及国朝典故亹亹不倦间徜徉山水间竟日忘归余窃意其多寿乃一病遽弗起春秋七十有四遗命勿请恤典曰误恩不可重叨也君子谓公医而知权仕而忠疾而不乱 

　　○太医院使韩公茂传 

　　公茂苏州吴县人邃干医洪武中金华戴原礼事上藩邸荐公茂自代初良医正永乐元年升太医院判岁余升院使小心恭勤　上甚重之至是卒遣官赐祭命以三品礼葬之 

　　◆院判 

　　太医院判韩凝传 
　　太医院判韩公达传 
　　太医院院判赠太医院院使谥襄敏袁公宝□表（杨士奇） 
　　太医院判徐公彪墓志铭（姚夔） 
　　太医院判李公可大传 

　　○太医院判韩凝传 

　　韩凝字复阳系出魏国忠献王琦精于医张氏入吴引士类凝隐居不仕子二奕夷奕在隐逸□□□伯翼少失母凝命奕育之后因名诒孙洪武中郡医学正科永乐二年从兄太医院使奭言于　上召授御医改名夷字公达赐第致和街继升院判□卒陈情得赐假归葬仍给葬费永乐十一年扈□北巡归病不能朝　上命中贵视疾遣人卜既没欤悼赐葬祭□三品奭字公茂凝弟冲之子洪武末燕府良医正从　文庙靖难升太医院判进□□□驾北巡永乐九年归凉卒亦用三品礼葬兄弟□时被遇仕皆通显而子传亦官御医与奕子有有子充奕从子襄皆守世业 

　　○太医院判韩公达传 

　　公达故院使公茂之弟人方廉自持医术与公茂齐名初举郡医学正科永乐二年擢太医院御医十年升院判凡御用药饵皆躬自精制非躬制不以进既卒赐祭命工部给棺葬之礼如公茂 

　　○太医院院判赠太医院院使谥襄敏袁公宝□表（杨士奇） 

　　杨士奇 
　　余仕于朝三十年同朝自六卿及近侍诸司凡其操行贤否才艺高下槩知之至同僚同志相资相悦于一家兄弟若太医院判袁士珍蒋用文者寡矣士珍家靳春用文家仪中岁相值同官辄相亲爱士珍明爽果毅用文温恭详雅两人于职事能各逊所长而虚心相从始终未尝一毫异意而距数月两人皆卒初　仁宗皇帝在春宫余谕德与士珍用文同侍监国者最久在往还之好用文既没表其墓土珍墓尝许表属久未暇忽今八年然心未尝忘也士珍袁氏讳宝士珍字也其父仲和母戴氏士珍事父母孝洪武中父名傅兵籍当行士珍甫成童请代行所司以其孱弱不听士珍强激厉精悍作气扬扬乃听之既至京师选充乐舞生从　太宗文皇帝之国于燕时金华戴原礼以名医召至士珍奉旨从授医业后从入金华山中往来十余年遂得丹溪朱彦修之传　文皇帝靖内难躬亲兵革者数年士珍皆侍行有保和功内难平授承直郎太医院判进承德郎士珍事上小心敬慎一时动臣贵戚之家有疾率走迎之无不效者或贫与贱者以急告亦□□□尝责报而雅厚文学士多德之士珍处人以诚人□过不苟容能改辄欢然相亲无宿怨意莅事人服其公于利取予必度义永乐廿二年十月十二日□春秋六十有二讣闻　仁宗皇帝悼惜不巳赐赙反棺命有司给舟车遣中官护丧葬南京安德门外明年五月赠太医院使遣官锡祭备始终之恩云□□四方士以医召至隶太医者累千人皆能道袁蒋氏之德曁卒皆追慕之至于今未巳或有窘恙辄嗟□相谓袁蒋在吾属不及此此岂声音笑貌之所能哉盖士珍之所可重非独其医之良也 

　　○太医院判徐公彪墓志铭（姚夔） 

　　姚夔 
　　公姓徐讳彪字文蔚世业医自晋濮阳太守熙受扁鹊神镜于异人后秋夫文伯得此声于齐梁间迨宋南渡有以侍医扈从居嘉禾元大德间号月翁者镇江路医学提领迁华亭月翁子号云隐者松江医学提领遂家南梁云隐子子旸不应召赐号清隐处士以娣仲子可豫继后官海盐医学教授赠奉议大夫太医院使以子叔拱贵也叔拱号足庵尝游扬铁先生门医学益明自秦府良医正入太医院使受知□宣庙眷顾优异赐御制诗画请告焚黄遣中官二宫人一护送之还寻赐金带致仕初足庵良医时公侍尽子职寓鲁庵许文正公遗址王扁以鲁庵人遂称以鲁庵先生及归以诗画适情自号希古人以希古先生称之正统乙丑征入太医院时代王久病肿公受诏视之不旬日而起及昌平侯杨洪疾笃于边复以公治之而愈繇是能绩升闻乃留御药房戊辰擢御医景泰辛未升院判寻阶承德郎宠赉屡至尝侍疾恳进敬身之谏问药性迟速则曰药性犹人也善千日不足恶一日有余不可不慎乂问摄生则对以内经固元气本其乘机而谏类此又尝预修中秘书着本草证治辩明十卷论咳嗽条伤寒纂例各二卷公质直洞达善谭议不阿不骄人有急者往治之弗图其直贫者反周以薪米怨者反报之德其所存忠厚亦类此 

　　○太医院判李公可大传 

　　李可大字汝化河南杞县人与昂同时诸生□母病遂徧览医书久之忽大悟曰卢扁在是矣出而□人无不随手奏効者公用药好以奇胜不拘旧方一梓人母年四十余手大指忽肿因偃仆不知人事公诊之曰此必月信至而适冷水所触也问之信然用当归甘遂汤而愈一妇人产后大喘医戒用参公诊之曰此孤阳绝阴也正宜用参遂加苏木汤饮之喘立止时新郑相公家居聘公视疾公至诊其脉□公心脉如蝶鼓翼越五月当太拜抵期果应于是公名振两河矣因劝公入太医院授修职郎时朱锦衣子甫一岁昼夜啼不止请公医之戒勿见儿恐成容忤公曰但隔壁闻声足矣朱许之公曰啼而不哭痛用桔梗汤调乳香灌之即愈有族母年七十余中酒昏迷无气诸儿以已死将入殓公至见目未陷心尚温曰此母不死吾能起之诸儿涕泣求捄公取井底泥涂母心上用黄连葛根汤灌之巳而果苏于是邑中相传公能起死人公曰彼自不死耳特热□气滞其状若死故能起之非能起死人也李进士病虚损痢疾腹痛异常公用人参五灵脂治之众医皆讶曰二物相畏柰何同用公曰不闻相畏而后能相使乎药下果愈鄢陵陈令病伤寒昏沉将属纩公诊视曰此可救也用竹茹犀角灌之而愈宁县尉亦病伤寒身皆冷口出清水公诊之曰阴毒巳极用附子一味医之亦愈邑诸生□养性发热口干久而咳嗽吐血医皆以虚症公诊之曰汝脉结结郁□□虚也用苏子香附益智等药数服而愈董大奇之□□□弟子以学医焉后陈公巡按中州令公恩不置手书与予曰李御医曾有活命之恩可给扁奖之而公巳卒矣年六十有九 

　　◆御医 

　　太医院御医赵友同墓志铭（杨士奇） 
　　太医院御沈玄墓志铭（杨士奇） 
　　太医院御医盛寅墓表（钱溥） 

　　○太医院御医赵友同墓志铭（杨士奇） 

</div>
    <div class="pagination">
<a href="国朝献征录_page142.html">上一页</a><span>...</span><a href="国朝献征录_page138.html">138</a><a href="国朝献征录_page139.html">139</a><a href="国朝献征录_page140.html">140</a><a href="国朝献征录_page141.html">141</a><a href="国朝献征录_page142.html">142</a><span class="current-page">143</span><a href="国朝献征录_page144.html">144</a><a href="国朝献征录_page145.html">145</a><a href="国朝献征录_page146.html">146</a><a href="国朝献征录_page147.html">147</a><a href="国朝献征录_page148.html">148</a><span>...</span><a href="国朝献征录_page144.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
