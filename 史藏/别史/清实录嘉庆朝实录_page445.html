<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 445 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 445 页/共 523 页</h1>
    <div class="content">
○乙巳。上诣奉先殿寿皇殿行礼。　　

○谕内阁、陈预奏、查明泰安兖州沂州登州四府属、原参亏缺各员、分别全完未完实亏银数请上□日一摺。各该参员完缴银两。虽据藩司详明全数清缴。而陈预未经查验。尚不足信。著陈预即亲赴藩库查明。实系缴存在库。并无虚捏牵混。所有全完之原任知县朱奕勋、张京、吴璋、周崇礼、宋铭、陈醇、陈淦、周景岩、蒋因培、原任通判钱日炤、原任知州胡道垠、俱著准其开复原官。留于东省各照原缺繁＜闲＞酌量补用。其现经完缴抵除核计实亏银数已在五千两上下之杨希贤、袁洁、徐霖、陈锡龄、张畬、彭骥、曾冠英、善宝、八员内。除善宝另归参奏亏缺之案审办外。其余七员。仍著按限勒追。如果全完。该抚再行奏明请上□日。其完缴抵除外亏数尚在一万两以上之朱安国、喻春林、张孚远、徐秉谦、张煦、周履端、六员内。除周履端另有参奏亏空之案现应审办外。其余五员。亦著照该抚所请。暂缓解部。先在东省监追。如不能依限完交。俟六府二州清查完竣时。有应行解部之员。一并解交刑部监追。　　

大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百二十四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十一年。丙子。十一月。丙午朔。贷甘肃皋兰、狄道、渭源、西宁、宁朔、陇西、宁远、安定、岷、通渭、两当、十一州县、被雹被水灾民口粮。　　

○上以冬至祀天于圜丘。自是日始。斋戒三日。　　

○丁未。谕内阁、百龄等奏、守备押催帮船、迅速回空、请赏加都司衔等语。本年运河水足。重运抵通较早。袁州卫守备牛斗南、催趱出力。业经加恩交部议叙。此次押催回空船只。迅速渡黄。亦因水势充足。并非由催趱得力。若亦吁请恩施。竟似岁以为常。与漕船行走迟滞年分催趱出力者。转无所区别。所有该督等、请将守备牛斗南、赏加都司衔、著不准行。如该弁将来另有催趱奋勉之处。再行保奏。　　

○改广东新宁县海矬场大使为上川司巡检。广海寨司巡检为主簿。从巡抚董教增请也。　　

○户部议准、山西巡抚衡龄疏报、宁远厅属、开垦地七十二顷有奇。照例升科。从之。　　

○赈直隶安、新安、雄、高阳、四州县、被水被雹灾民。并蠲缓雄、高阳、任邱、蓟、霸、保定、文安、永清、清苑、安肃、新城、蠡、献、天津、青、静海、沧、盐山、南和、任、元城、大名、南乐、清丰、龙门、冀、新河、隆平、宁晋、博野、完、祁、河闲、阜城、三十四州县、及津军同知所属、新旧额赋有差。　　

○减免直隶文安县、洼地额赋十分之五。　　

○戊申。上诣南郊斋宫斋宿。　　

○己酉。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○停次日朝贺。　　

○庚戌。谕内阁、刑部奏、审拟私刻时宪书人犯黄三等罪名一摺。已依议行矣。时宪书颁行天下。以便民用。若不遵钦天监推算。自行私造。干支错误。自应从重治罪。如照依监本翻刻。刑部并无治罪之条。其时宪书册尾所载伪造者依律处斩、如无本监时宪书印信、即同私造等语。实属虚设。即册面钦遵御制数理精蕴印造数语。现在钦天监推步之术。恪遵成法。由来已久。亦无庸特为标著。所有时宪书册面册尾两条。俱可删除。至各省所颁时宪书。向于每年四月初一日由钦天监豫将样本发交各布政司衙门刊刷。至十月初一日颁朔后颁行。近京一带。若由监颁行。势难遍及。或交顺天府募匠刊刷。照各省布政司之例办理。惟总须定于十月初一日颁朔以后。方准出售。若于颁朔之前。私行售卖。即照违制律治罪。其应如何酌定章程。著钦天监详议具奏。寻议上。得上□日、嗣后直省各布政司刊刻时宪书。仍钤盖库贮钦天监时宪书印信。各州县照刻之时宪书。即钤盖各该州县印信。其无附郭首县之府。即钤盖该府印信。各布政司均于颁朔之日。即将样本分发各府州县。遵照刊刻。以广流通。　　

○两江总督百龄等参奏、藉案索赃之署知县、请革职严审一摺。得上□日、此案京口驻防闲散邬勒兴阿之妾吴氏、自缢身死。何遽出银一千九百两。交差役贿通知县。邬勒兴阿、系驻防闲散。何从得有如许银两。且既已交银寝息。即差役索谢。谅亦无多。何以又复情急自缢。情节种种可疑。署丹徒县南汇县县丞杨超铎、著即革职。交松筠、胡克家、提同案内人证严讯贿银来历。并案内确情。秉公定拟具奏。其在逃之县役杨锦、门丁韩升、迅速严拏务获归案办理。　　

○辛亥。以故唐古忒辅国公琳沁朋楚克子策旺珠美、袭爵。　　

○壬子。谕内阁、朕风闻鄂勒哲依图、索特纳木多布斋二人。近日坐轿。并见鄂勒哲依图穿用皂靴。伊等均系蒙古。且现任御前大臣、领侍卫内大臣、亦属武职。并无坐轿之例。从前拉旺多尔济、丹巴多尔济坐轿。系特恩所赏。今鄂勒哲依图、索特纳木多布斋、未奉谕上□日。即私行坐轿。且鄂勒哲依图、又穿皂靴。贪尚安逸。殊属不合。著传上□日申饬。仍交理藩院议处。寻议革职。得上□日、加恩免其革职。将伊等领侍卫内大臣都统革退。鄂勒哲依图、著罚贝勒俸二年。索特纳木多布斋、著罚郡王俸一年。其余管辖仍著管理外。鄂勒哲依图、仍著在御前大臣上学习行走。索特纳木多布斋、仍著在御前行走。　　

○又谕、陈预奏、李逢亨于黄河情形不甚熟悉、近日河势北趋、魏家埠道迤东迎溜顶冲、明岁必须加意修防、李逢亨每喜于堤内添筑土坝、不惟与水争地、抑且引溜生工、转多糜费、豫东二省、险工林立、李逢亨到东河日浅、未能晓畅机宜、难保不为厅员朦混等语。朕本日召见吴璥、据奏称李逢亨于东河河务机宜实未熟谙。其言与陈预相符。两年以来。河流顺轨。由于海口深通。建瓴直下。此时上游修防。尤关紧要。李逢亨于黄河情形。既未能熟悉。著仍回永定河道之任。伊在河东河道总督任内。并无咎愆。著加恩赏戴三品顶带。其河东河道总督员缺、著叶观潮以三品顶带补授。俟明年三汛安澜后再行施恩。又兖沂曹道斌良、于河务情形。亦未谙悉。著发往江南以地方道员补用。其所遗员缺。著张鼎补授。　　

○调湖广总督孙玉庭、为两江总督。以河南巡抚阮元、为湖广总督。调贵州巡抚文宁、为河南巡抚。以刑部右侍郎朱理、为贵州巡抚。都察院左副都御史彭希濂、为刑部右侍郎。　　

○赏还故两江总督三等男百龄、协办大学士。遣乾清门侍卫博启图、往奠茶酒。予祭葬。谥文敏。以其子扎拉芬、袭爵。　　

○缓徵陕西府谷、神木、二县、雹灾新旧额赋。　　

○癸丑。上诣雍和宫行礼。火神庙拈香。　　

○以服阕左副都御史莫晋、为都察院左副都御史。　　

○调云南布政使继昌、为江宁布政使。江宁布政使李尧栋、为云南布政使。　　

○甲寅。遣官祭先医之神。　　

○谕内阁、八旗都统等奏驳御史罗家彦条奏筹画旗民生计章程一摺。所驳甚是。该御史条陈。以为旗民生计艰难。欲令八旗老幼男妇。皆以纺织为业。当奏上时。朕即觉其事不可行。今该都统等所奏。果众论俱以为事多窒碍。公同议驳。本日特召见诸皇子军机大臣等。明白宣谕。我八旗满洲。首以清语骑射为本务。其次则诵读经书。以为明理治事之用。若文艺即非所重。不学亦可。是以皇子等在内廷读书。从不令学作制艺。恐类于文士之所为。凡以端本务实。示所趋向。我朝列圣垂训。命后嗣无改衣冠。以清语骑射为重。圣谟深远。我子孙所当万世遵守。若如该御史所奏、八旗男妇。皆以纺织为务。则骑射将置之不讲。且营谋小利。势必至渐以贸易为生。纷纷四出。于国家赡养八旗劲旅、屯住京师本计。岂不大相剌谬乎。近日旗人耳濡目渐。已不免稍染汉人习气。正应竭力挽回。以身率先。岂可导以外务。益远本计矣。即如朕三年一次。阅选秀女。其寒素之家。衣服尚仍俭朴。至大臣官员之女。则衣袖宽广踰度。竟与汉人妇女衣袖相似。此风渐不可长。现在宫中衣服。悉依国初旧制。乃旗人风气。日就华靡。甚属非是。各王公大臣之家。皆当力敦旧俗。倡挽时趋。不能齐家。焉能治国。以副朕崇实黜华至意。罗家彦此摺、若出于满洲御史。必当重责四十板。发往伊犁。姑念该御史系属汉人。罔识国家规制。但伊识见如此。竟欲更我旧俗。岂能复胜言官之任。著革退御史。仍回原衙门以编修用。将此通谕知之。　　

○又谕、理藩院奏、据喀尔喀扎萨克和硕亲王巴彦济尔噶勒、呈称伊族兄佐领端多克琳沁、屡次欲将伊曾祖母公主金册、伊曾祖策楞遗像扁额、强行移去供奉。并欲索取伊看守坟茔之官员庄头等情、转行具奏一摺。巴彦济尔噶勒、既袭王爵。自应将伊曾祖母公主金册、及伊曾祖策楞遗像扁额承奉。端多克琳沁、既袭佐领。即应办理佐领事务。今乃屡向巴彦济尔噶勒、寄信索取金册等物。甚属非是。即欲索取。亦应呈报该旗。乃端多克琳沁、并未呈报。可见伊以巴彦济尔噶勒年幼。有心欺凌。且欲谋看守坟茔庄头。又自恃佐领。将看守坟茔之马甲拜唐阿等、每月应支钱粮内菜蔬银两。自闰六月至今扣留未放。殊属不堪。端多克琳沁、著革去佐领。即日交兵部发往伊犁。以示惩戒。巴彦济尔噶勒、尚属明白。所遗佐领一缺。即著巴彦济尔噶勒承袭。　　

○乙卯。谕内阁、先福奏、核实取中驻防武举一摺。所奏是。乡试考取武举。必须马步射与弓石俱能合式者。方准取中。各省驻防应武乡试之人。马步箭素所练习。合式者多。于弓石鲜能合格。若一概送考。不能取中。未免徒劳往返。嗣后设立驻防省分。凡遇乡试之年。著该将军都统副都统城守尉等、将应试各旗武生、及前锋等。均先行认真甄别。其马步箭与弓石俱能合式者。方准录科送考。其不合式者即行驳退。无庸录送。以昭核实。　　

○命刑部查明缓决三次以上人犯、照例分别减等发落。　　

○丙辰。谕内阁、大学士会同兵部议奏天津安设八旗驻防、及添设绿营水师各一摺。其安设驻防应需各项事宜。过于繁重。国家经费有常。此时且无庸办理。至添设水师绿营兵一千名。就江浙闽广四省水师额兵内抽裁。尚不及百分之二。所有天津原设之葛沽等陆路营官兵、无庸裁汰。即著两江闽浙两广总督、各就该处地方情形、共抽裁名粮一千名。交天津新设之水师营官弁照额募充。分营管辖。　　

○又谕、御史伊绵泰奏、请将刑部监毙人犯、无论罪名轻重、概入年终汇题一摺。所奏是。刑部收禁人犯。遇有监毙。向祇将斩绞监候一项。于年终汇题。其余轻罪人犯。概不叙入。傥有滥收监毙者。转致无所稽考。嗣后著刑部将一切监毙人犯。俱于年终汇题本内概行叙入。并将收禁年月。以及应拟何罪之处。一体声叙。用昭慎重。　　

○以内大臣绵志、为正白旗领侍卫内大臣。兼正黄旗蒙古都统。内大臣晋隆、为镶黄旗领侍卫内大臣。礼部尚书成宁、兼正白旗蒙古都统。正红旗蒙古副都统阿那保、为镶蓝旗蒙古都统。内阁学士穆彰阿、兼正红旗蒙古副都统。正红旗蒙古都统玛呢巴达喇、户部尚书景安、为内大臣。　　

○旌表守正捐躯奉天承德县民张住儿妻黄氏。　　

○蠲缓湖南澧、安乡、武陵、沅江、四州县、水灾本年额赋有差。　　

○赈云南邓川、鹤庆、二州、被水灾民。并蠲缓额赋有差。　　

○缓徵乌噜木齐宜禾县、旱灾额赋。并贷口粮。　　

○缓徵奉天金州、宁海、二处风灾带徵银米。　　

○丁巳。谕军机大臣等、据巡漕御史孙汶奏、检拾候补县丞李德禀帖一函。内称本年河工三汛安澜、百龄、黎世序、保奏不公、将情托投工效力之地方盐务三十余员、保举二十九人、在工年久出力者、仅保十五人、恳请转奏等语。该给事中拆阅揭帖。当即饬县查明河工并无候补县丞李德其人。自系假捏姓名。砌词控告。与匿名揭帖无异。看来即系此次河工候补各员内未得保举之人。但河工现任候补各员弁、约有三百余人。仅保举十五人。投效各员三十余人。得保举者竟有二十九人。显有不公情敝□大。至此内盐务人员。与河工毫无干涉。一例列入荐章。更属非是。且控词内并有身未到工挂名当差之语。如果属实。尤为冒滥。著松筠会同孙汶秉公确查。现在黄河普庆安澜。工员既有三百余人。尽敷差委。所有投效之地方盐务各项人员、无可需用之处。即行彻退。有原发省分者。饬令各回原处。其已保各员内。如有身未到工滥膺保举者。即奏明将所得议叙彻销。百龄业已病故。黎世序如有徇情滥举之事。亦据实参奏。至投递匿名揭帖之人。亦应查拏究办。松筠等一面查办此案。即一面密访匿名之人。一经拏获。讯明照例治罪。将此谕令知之。　　

○户部议准、四川总督常明疏报、会理、西昌、盐源、冕宁、越隽、五厅州县、开垦田三百八十七顷六十五亩。照例升科。从之。　　

○戊午。圣祖仁皇帝忌辰。遣官祭景陵。上诣寿皇殿行礼。　　

○调镶蓝旗蒙古副都统巴灵阿、为墨尔根副都统。以内阁学士同麟、为镶蓝旗蒙古副都统。　　

○己未。赈安徽宿、灵璧、怀远凤阳、泗、五河、六州县、及屯坐各卫、水旱灾民。并缓徵宿、灵璧、怀远、凤阳、泗、五河寿、定远、凤台、盱眙、天长、无为、芜湖、繁昌、潜山、蒙城、怀宁、太湖、庐江、当涂、和、巢、东流、桐城、太和、亳、二十六州县、及凤阳、长淮、泗州、建阳、四卫、新旧额赋有差。　　

○庚申。赏八旗兵丁、一月钱粮。　　

○壬戌。谕内阁、户部议驳长芦半文加价全数归商一摺。前因芦东商力疲乏。准其正余引票官盐每斤加制钱一文。以一半归商、俾资成本一半交官、抵完各商积欠。此系朕特沛恩施。乃自加价以来。该商等岁得一半归商所加之价。其交官之项。仅于十八年交过一限银一十九万二千余两。其余屡经奏请展缓。今该盐政复奏恳将交官之半文加价一并归商。是该商人贪得无厌。而官欠必致尽归无著。嵩年甫抵长芦盐政之任。即轻听商人怂恿。率为乞恩。除不准行外。嵩年仍著交内务府议处。　　
</div>
    <div class="pagination">
<a href="清实录嘉庆朝实录_page444.html">上一页</a><span>...</span><a href="清实录嘉庆朝实录_page440.html">440</a><a href="清实录嘉庆朝实录_page441.html">441</a><a href="清实录嘉庆朝实录_page442.html">442</a><a href="清实录嘉庆朝实录_page443.html">443</a><a href="清实录嘉庆朝实录_page444.html">444</a><span class="current-page">445</span><a href="清实录嘉庆朝实录_page446.html">446</a><a href="清实录嘉庆朝实录_page447.html">447</a><a href="清实录嘉庆朝实录_page448.html">448</a><a href="清实录嘉庆朝实录_page449.html">449</a><a href="清实录嘉庆朝实录_page450.html">450</a><span>...</span><a href="清实录嘉庆朝实录_page446.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
