<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1178 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1178 页/共 1860 页
  </h1>
  <div class="content">
   ○诣畅春园、问皇太后安　　

○幸圆明园　　

○谕、向来随围官兵马匹。如有倒毙者。每匹追银七两。限两个月交部。兵丁每月钱粮无几。亦照官员勒追。未免拮据。著加恩每月扣银一两完缴。著为例　　

○谕军机大臣等、据五福奏、伊带领萨哈勒索丕祈雨该处自初七日酉时。至初八日未时。得雨沾足等语。京城一带。虽已得雨。仍未沾足。著传谕五福。即带领萨哈勒索丕前来。一路虔祈。至汤山行宫。祈求雨泽　　

○辛亥。谕军机大臣等、据三和等奏、布达拉庙工程、应拨运京窰沙城砖七十万块。需车一千数百辆。请饬交直隶总督、分交附京州县代雇等语。著传谕该督杨廷璋、速行饬属妥协办理。毋得迟延赔误。并毋任胥役藉端滋弊　　

○吏部带领分部之额外主事引见。得旨、此次分部之额外主事杨以湲、程世淳、孔继涵郑澂、崔脩绅、刘文徽、沈荣嘉、林其宴、毛晋登、陈怀仁、吴元琪、和宁、著派户部学习、熊枚、谢宜发、张华甫、杨芳春、姜开阳、祝昴、田凤仪、胡世铨、方昂墙见美、郎若伊、赵永禐、韦典治、著派刑部学习、余著派吏、礼、兵、工、四部学习　　

○壬子。上御勤政殿听政　　

○以武备院卿萨哈岱、为正红旗汉军副都统　　

○以故奉。恩将军增成子德良阿。袭职　　

○癸丑。上诣畅春园、问皇太后安　　

○遣官祭关帝庙　　

○谕军机大臣等、据萨载奏、拏获脱逃军犯周富、请旨正法一摺。所办非是。该犯以积匪猾贼。改发极边烟瘴充军。辄敢于配所收管官房内。与别案军犯吴二等、商同锉镣捵锁。逃出潜回苏州原籍。其情甚为可恶。既经弋获。即应照例。就应处立行正法。该抚乃复具奏请旨。使该犯得稽显戮。岂此等久经遵办之例。该抚竟未之知耶。除摺内所称、移咨协缉案内在逃之石万荣。另行传谕福建、江西、浙江、四川、各督抚、速饬严拏。务获具奏外。萨载著传旨申饬　　

○又谕、据萨载奏、军犯周富。与同配各犯。商同脱逃。除周富等已经拏获外。其石万荣一犯。在江西常玉山分路。欲回四川原籍。现在移咨福建。江西。浙江及原籍四川等省。一体协缉等语。此等匪犯。夥同锉镣捵锁。逃出收管官房。断不可任其远扬漏网。该犯既有欲回原籍之意。必自归其乡里。匿迹潜踪。川省躧捕。尤为紧要。而经由各省。或有逗遛之处。亦不可知。并宜一体留心侦缉。著传谕各该督抚、务即饬属密速设法严拏。毋稍疎懈。仍将现在曾否就获之处。即行具摺奏闻。寻浙江巡抚富勒浑奏、常山县知县王?然。拏获军犯石万云。讯系四川人。发配广东。与江苏抚臣萨载咨会之石万荣。情节相符。臣即飞咨四川。广东。查录原案。俟咨覆后。定拟办理。报闻　　

○兵部议准。工部尚书兼步军统领福隆安奏称、请将巡捕营马兵。停其乡试凡籍隶大。宛。两县之人。挑补马步兵丁。有愿考试者。令其与武童一体应试。取中武生。再准乡试。至营员子弟。拔补弁兵。令其改调营汛当差。使其父兄。无考核管辖之责。从之　　

○以翰林院侍读学士巴彦学为詹事　　

○甲寅。以内阁学士福德署理藩院侍郎　　

○豁免云南浪穹县、乾隆三十五年分、水灾额赋有差　　

○乙卯。谕军机大臣等、杨廷璋奏、查明窃贼刘昇、供出偷过涿州、新城、任邱、三处行宫内。雨搭帘幔等物一案。请将书办兵丁。分别责革。地方官交部议处等语。涿州等处。地方官建设座落。以备行幸时憩顿。与汤山、石槽、专建行宫者不同。该处既有被窃之物。兵丁失于防范。书办匿不报官。自应治以应得之罪。但止须在外发落。示以惩儆。不必咨部完结。其失察之地方文武各官。均毋庸交部。并不必存记档案、及写行宫字样。将此谕令杨廷璋知之　　

○又谕、今日召见新授瑞州府知府佟泽霨、看来不过一小心拘谨之人。瑞州事务虽简。而知府表率属员。责任綦重。该员局面似欠开展。恐未必奉职裕如。著传谕海明、于佟泽霨到任后。留心察看。如尚能勉习吏事。原可加之策励。俾其才识日渐扩充。倘办理实有竭蹶情形。不堪造就。亦未便姑容贻误。著即行据实奏闻请旨。　　

○命大学士刘纶、协办大学士刑部尚书官保、兵部尚书丰昇额、为国史馆正总裁。礼部尚书永贵、左都御史观保、为副总裁。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百八十四


大清高宗法天隆运至诚先觉体元立极敷文奋武孝慈神圣纯皇帝实录卷之八百八十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十六年。辛卯。五月。丙辰。上诣畅春园、问皇太后安　　

○谕、前据阿尔泰奏、建昌镇总兵焦胜汉。进京陛现。因两耳重听。兼患疮疾一时未即起程。当经传谕、俟来京再降谕旨。今焦腾汉已到。令军机大臣询问。看其重听属实。难胜专阃之任。该员前于挑选兵丁案内革职经朕加恩弃瑕录用既自揣耳聋即当据实陈奏。乃复恋栈迁延。若仅令原品休致。未免过优焦腾汉著以参将衔休致。所有建昌镇总兵员缺。著英泰补授。仍带革职留任　　

○又谕、派往云南末起。著伍岱带领前往　　

○又谕、王公之女。以格格品级指配之人。封为额驸。原系推恩本支之谊。但年久生齿日繁。世代渐远。若不论远近。惟视王公等品级予封。近派远支。转无区别。应如何办理之处。著宗人府。会同军机大臣。定拟具奏。寻奏、王公等之女。指配与蒙古王公台吉者。遵行已久。仍照例办理。其余指配与八旗勋旧子弟者。自世祖章皇帝子孙之女。照例按王公品级封为格格额驸。其余王公之女。只以王公品级。封为格格额驸虚衔毋庸给俸。再向来在京王公之格格额驸。较蒙古王公台吉之和格额驸所得俸过优。应酌减一等。得旨、京城近支格格额驸等应得之俸亦如蒙古格格额驸等应得之数一体按其品级给与银缎伊等既在京居住著加恩按照伊应得银数仍赏给米石。余依议　　

○吏部议覆、盛京将军恒禄等奏称、威远堡等十六边门。除凤凰城关口。其余笔帖式十五员。并无承办之事。请裁。如所请。再盛京候补笔帖式。请照京城笔帖式之例。三年考试一次。并现在议汰之笔帖式。及库使外郎等、一体与考。查外郎一项。系六年报满。应行考职。其以笔帖式郎一项。系以年满之迟早。为得缺之先后。若考试等第。与报满先后名次不符。碍难办理。除库使准三年分别等第外。如外郎与考。惟繙译荒谬者。即行革退。其未至荒疎者。仍令供职。从之。　　

○予故太子太保加赠太保大学士尹继善祭葬如例。谥文端　　

○丁巳。谕曰、吴绍诗之子郎中吴垣。系特调刑部之员。不必回避　　

○又谕、据钟音奏、拏获安溪县奸民王天送等、分别定拟一摺。已批交该部议奏矣。此案署华封县县丞魏嗣业、一经闻报。即集兵役乡众、擒拏首夥各犯。而署安溪县事县丞甘运漋。复拏获夥犯多人。该员等以佐贰微员。奋勉出力。颇属能事。魏嗣业。甘运漋。俱著该督等出具考语。送部引见。至所请将失察之地方文武大小官员。交部察议之处。竟可不必王天送等、同谋纠党。未及一月。即经败露全获。尽法究治。办理颇为妥速。不得谓之失察。均毋庸交部。匪徒滋事不法。原当责成地方官。如平时漫无稽查。迨发觉后。又复迁延怠缓。不即勇往擒治。酿成事端。其咎自所应得。若当端倪初露。即能上紧查拏。迅速获犯结案。尚属有功无过。倘仍加以议处。既不足以昭劝惩。且恐庸劣员弁。遇地方奸匪重案。惧干吏议。致启弥缝匿讳之渐。于除奸转为无益。嗣后凡匪犯纠众等案。如事在三月以内。即能查办擒捕者。无庸复予失察处分。著为令　　

○兵部议奏、湖广总督吴达善奏称、原任提督马铭勋。抑勒摊派案内各员。分别议处。得旨、此案内馈送马匹礼物、及摊扣派办之文坛等、均系由马铭勋抑勒所致。与有心迎合之马之驸。周成谟、情罪有间。薛隆绍、杨有凤常怀义、陈文裕、李中汉、童君佑、刘建武、刘克敏、俱著从宽改为降三级留任。免其降调。文坛于补官日降三级留任。其已经别案休致革职之吴文英、党云龙、俱著以降三级留任注册。余依议　　

○以翰林院侍读学士朱筠、充日讲起居注官。翰林院侍读金士松、吴省钦、俱署日讲起居注官　　

○己未。谕、据德保参奏、署和平县知县张应超、于人命重情。并不即时赴验。又不细心推鞫。率以溺毙具详。几致凶徒漏网。请旨革职究审等语。张应超、著革职。交该督与案内有名犯证。一并严审定拟具奏　　

○谕军机大臣等、据玛兴阿奏、沧州迤南三里许、迤北至兴济四十余里地方。两岸河堤。有农民挖坑引水灌田者百余处。兴济迤北至天津亦然。于挽运粮艘。既多未便。且恐水长易致冲决。请敕交杨廷璋严行禁止等语。运河堤岸。关系运道河防。若农民肆行刨挖。以致水浅误漕。及挖坑过多。更致水长贻患。自应即为饬禁。但今岁虽得雨较迟。而天汁至沧州一带。系去夏被潦之区。濒河地留余湿。既需水灌溉。当不至如往年之甚。玛兴阿所奏、是否该处积久相沿。抑系今岁始行刨挖。不可不分别查办。昨据杨廷璋奏称、即日前往兴济捷地等处。查收工程。著传谕该督。顺道查勘该处实在情形。悉心确核。将肆行刨挖伤堤者。申严禁止。务使漕运民田。两无妨碍。并将如何酌定章程。饬属永远妥办之处。即行具摺奏闻。玛兴阿原摺并钞寄阅看。寻奏、乾隆九年。前督臣高斌、通饬各州县开渠引水。以利农田。准民于河岸挖坑、引水灌田。共有一百九十二处。又于运河傍、汲水开井四十四口。历来报明有案。查挖坑之处。俱贴河边。自十余丈。至四五十丈不等。所开之井在田园隙地。均与堤工无碍。惟农民做坑汲水之时。正值运河水浅。河傍多一坑沟。河水即多一去路。现在一百九十余处坑沟。概令平垫。惟通杆井四十四口。二十余年从无溢井伤堤之事。主仍听民便。惟以后不许再添。得旨、目今夏令。非急办此事之时。待朕启跸后面奏　　

○庚申。上诣畅春园、问皇太后安　　

○谕、礼部所奏、向来一二品大臣、身后未具遗未。及该处未经具奏者。礼部将应否赐恤之处。奏闻请旨。嗣后请将奉旨予恤者照例具题。其余概无庸置议等语。大臣身后议恤。乃国家饰终令典。未便概行停止。嗣后一品文武大臣身故。除已经特旨予恤外。著吏兵二部。及各该旗。随时咨报礼部。该部将应否议恤之处。专摺具奏。候朕酌量加恩。其二品大臣。著照部议、毋庸奏请　　

○又谕、兵部前次议处解马倒毙各官一案。马之驸解马一千有余。倒毙八十余匹。为数虽不及十分之一。但其人本平常。是以照议革职。至周成谟。管解营马三千余匹。竟倒毙至一千一百九匹之多。较马之驸数甚悬绝。革职之外。自应治其余罪。以示惩儆。旧例所定例毙六十匹以上。不计多寡。概予革职而上。实未平允。著军机大臣、会同该部。另行按所解马成数。分晰定例具奏。周成谟、著即照新定之例办理。寻奏、凡解送军营马匹。其分起解送之文武各员。照军营赔补马匹之数。每百匹、准其倒毙三匹。如倒毙至四五匹者。定以罚俸六个月。六七匹者、罚俸一年。八九匹者降一级留任。十匹十一匹者、降一级调用。十二三匹者、降二级调用。十四五匹者、降三级调用。十六匹至二十匹者、革职。二十匹以上者、杖一百。三十匹以上者、杖六十。徒一年。三十五匹以上者、杖七十。徒一年半。四十匹以上者杖八十。徒二年。四十五匹以上者、杖九十。徒二年半。五十匹以上者、杖一百。徒三年。如有盗卖别情、从重治罪。至总理督解之员。合其督解总数。按其倒毙多寡。亦即照此分别议处治罪。从之　　

○谕军机大臣等、据高晋奏、清口东岸、平成台地方。因四月内清黄并弱。致生淤滩。粮艘至此。必须起剥。一面于水浅处所。筑兜水小坝。以通水势。并将惠济等三闸。递相启闭。使湖水多由清口畅出。以资冲刷。并督率地方官。多雇剥船。令重运之船。起剥货物。俾得遄行等语。已于摺内批示。令从长详议。设法疏浚矣。及阅所绘图样。则淤浅处所。适当清黄交汇之冲。若听其淤积。日久必致清水不能畅出刷黄。难免无倒漾之病。于运务阿防。所关甚属紧要。高晋等、自当上紧熟筹。极力浚治。以期妥协。至该处现筑兜水小坝逼水。不过一时补偏救弊之计。因思木龙一项。于挑溜较为得力。今陶庄对岸旧设木龙。节年来以资其利。现在似可毋庸多设。或于清口外淤沙之处。相度形势。将旧有木龙移建一具。以资挑溜之留。自为有益。且以旧料改作。或择其材之坚实者。以二三具改造一具。抵需略用匠工。亦不至于多费。高晋等、务即悉心妥酌。是否可行。一面办理。一面奏闻。并将作何设法浚治情形。一并具奏。又据称、江北各属高阜之区。尚望雨泽。五月初一日。清江一带得雨。各属曾否曾遍沾足。已飞劄确查等语。夏至已过旬余。望雨尤为急切。并著将各处曾否得透雨确情。迅速奏闻。以慰廑念。寻奏、清口东西坝外。为清水汇黄之要路。春夏之交。黄水方涨。清水微溺。清黄荡漾。溜缓沙停。致有浅涩。臣拟于平成台两岸。各扎小木龙一具。以资挑溜。因数日内。重运尾帮。全数渡黄。是以中止。目下黄水倒漾。该处业已刷深。犹恐以后停淤。应将木植＜??亶＞缆。备贮两岸。如遇清黄相平时。察看浅处。趱扎小木龙。俾逼溜刷深。遇水长发。仍行拆起。至清江一带。于初六日得雨后。嗣于初八九等日。叠沛甘霖。一体沾足。得旨、览奏俱悉　　

○又谕、据桂林等奏滇省派员知州德敏领运京铜七十余万零行至四川云阳县磁庄滩及湖北归州新滩。湖南巴陵县下反嘴等处三次沉铜至三十九万二千余觔等语解运铜觔。中途猝遇滩除风暴人力难施致漕运溺。亦属情理所有。然或一次事出不虞尚非意料所及何至接连三次。处处如出一辙且沉铜如许之多。其中保无沿途盗卖亏缺。捏词掩饰情弊。不可不彻底根究著传谕各该督抚等、各就该省沉溺处所详细访查。有无弊混情由。据实专摺奏闻。毋得稍存瞻徇。寻富明安等奏、德敏领运京铜。上年十二月初九日。行至云阳县磁庄滩。遇风船碰石梁。将第一号铜船沉溺。除陆续捞获。未获铜三万六千三百余觔。委无盗卖亏缺捏报情弊。于本年正月十八日。行抵新滩。一号铜船遇风。折断头招。将船打至天平石。沉铜四万二千斤已捞获一万八百斤零。并无沿途盗卖捏饰。于正月二十七日。在岳州府反嘴地方遭风。沉铜三十万七千八百七十余觔。捞获一十五万七千四百余觔。查德敏在四川湖北两次遭风。心甚著急适至该地。系荆口下流洞庭湖上游。江面四十余里。猝遇暴风。不能停泊。臣屡经委员稽查均无弊混报闻　　

○又谕曰德保以巡抚兼署总督。虽因正署职掌。分函奏事。而列名具摺。本属一人今日递到督抚各分奏摺。系同日所发。竟分具两摺请安。殊觉拘泥可笑。德保平日在内行走已久何至不晓事体若此。著传旨申饬　　

○户部遵旨议奏、署云贵总督。彰宝奏称、该省现今离井较远各地方。盐价遵例每百斤不逾三两。其省城官店销售黑白二井盐觔。俱系附省殷庶之区。每百斤仅定价二两六钱。较他处为贱。尚可酌加四钱。即以所加卖价为添给薪本运脚之用。查该二井运省盐价。定价二两六钱。相安已久。未便轻议加增。应将该署督所奏毋庸议。至所奏该二井堕煎盐六百十一万余觔。分限五年带煎。恐卤水未充。柴薪昂贵。又滋那后掩前之弊。请将该二井每岁煎办余盐一百二十二万斤。应获余息充公银两。暂停数年。俟带煎完竣。再行收买。查此项收买余盐。每年应有积余银一万四千七百余两。系留充该省经费之项。今若以带煎旧额。暂停收买。则每年经费从何支给。其应如何酌筹调剂。应令该署督妥议具奏。得旨、滇省盐觔增价一事。该督系就彼地实在情形。随时调剂。著照所请行　　

○浙江乍浦副都统常福参奏、乍浦同知双福纳。放给兵米搀和灰土舠谷。请旨办理得旨此案著交余文仪。会同浙江巡抚富勒浑查办　　

○辛酉。吏部议准、湖北巡抚梁国治奏称、德安府属随州。幅陨辽阔。出山店巡检。驻劄祝林总地方隔州城二百里。应设州同一员弹压。请将鹤峰州分驻五里坪州同。改隶随州祝林总地方。出山店巡检。移驻高城总地方。其新移州同巡检关防印信。均照改隶字样铸给从之。　　

○壬戌。上御勤政殿听政　　

○谕曰、高晋著补授大学士仍留两江总督之任。阿尔泰著入阁办事。其四川总督员缺。著德福补授。德福俟彰宝回滇后。即赴四川新任。不必来京请训。阿尔泰。俟德福到任后。再行来京　　

○谕军机大臣等据常钧奏、路过甘省之皋兰、金县、安定、会宁静宁、隆德、泾州等州县。因去冬今春雨雪未降。春麦不能及时下种。民食维艰。各地方官自去冬捐备米粮煮粥散赈。至今尚未停止等语。甘省今年望雨情形及筹拨粮米之处。节经明山具奏。续于四月十五日奏报雨水摺内称皋兰。金县安定会宁虽经得雨。只可补种秋禾其静宁隆德泾州各州县曾否得有雨泽未及声作。且明山节次所奏。祇称借粜兼施。其地方官捐米煮粥一节亦未奏及贫民当积歉之后。嗷嗷待哺。设粥赈赡。较之散给银米。尤为有益。但现在夏麦无收待至秋成。为时尚早。灾黎藉粥糊口。自难遽停。所需煮粥之米。是否于借粜项下。通融筹办。抑实系地方官捐备赡民。如何供此数月之用。均须从长筹画。至皋兰等四县。既得透雨之后。秋禾曾否一律普种。可望西成接济。而静宁等三州县。是否均沾渥泽。无误秋田。及前次传询之古浪。平番。二处。曾否亦得透雨。赶种晚秋。并现在有无亦资粥赈之处。著传谕文绶、逐一查明。悉心熟筹。率属妥协经理。务使边氓口食有资。毋稍失所。仍将各实在情形。迅速由驿奏闻。以慰廑念　　

○以兵部侍郎觉罗奉宽、兼翰林院掌院学士　　

○以检讨芮永肩、为四川乡试正考官。户部员外郎孙嘉乐、为副考官。右庶子曹文埴、为广东乡试正考官。御史胡翘元、为副考官。编修汪存宽、为广西乡。试正考官吏部员外郎尹壮图为副考官侍读。金士松为福建乡试正考官礼部郎中袁文观为副考官编修沈士骏为湖南乡试正考官。御史邵庾曾为副考官
  </div>
  <div class="pagination">
   <a href="清实录乾隆朝实录_page1177.html">
    上一页
   </a>
   <span>
    ...
   </span>
   <a href="清实录乾隆朝实录_page1173.html">
    1173
   </a>
   <a href="清实录乾隆朝实录_page1174.html">
    1174
   </a>
   <a href="清实录乾隆朝实录_page1175.html">
    1175
   </a>
   <a href="清实录乾隆朝实录_page1176.html">
    1176
   </a>
   <a href="清实录乾隆朝实录_page1177.html">
    1177
   </a>
   <span class="current-page">
    1178
   </span>
   <a href="清实录乾隆朝实录_page1179.html">
    1179
   </a>
   <a href="清实录乾隆朝实录_page1180.html">
    1180
   </a>
   <a href="清实录乾隆朝实录_page1181.html">
    1181
   </a>
   <a href="清实录乾隆朝实录_page1182.html">
    1182
   </a>
   <a href="清实录乾隆朝实录_page1183.html">
    1183
   </a>
   <span>
    ...
   </span>
   <a href="清实录乾隆朝实录_page1179.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
