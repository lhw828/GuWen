<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 404 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 404 页/共 505 页
  </h1>
  <div class="content">
   ○庚戌。谕军机大臣等、都兴阿等奏、严饬查地委员起程赴边。并协领前赴署任一摺。奉天查边委员古尼音布现署锦州副都统。业已回城。所有查勘边荒事宜。都兴阿等已饬同知张鼎镛、协领崇善、出边查办。即著都兴阿、额阿和布、恩锡、饬令张鼎镛等将边外未查地亩。赶紧一律查勘完竣。造册报部。以凭核办。不得久事迁延。锦州地方紧要。并著都兴阿等饬令古尼音布于该城应办事宜妥为经理。以重职守。将此各谕令知之。　　

○命都察院左都御史庞钟璐、礼部右侍郎温葆深、在紫禁城骑马。　　

○以镶红旗满洲副都统安住署右翼前锋统领。　　

○辛亥。谕内阁、景丰奏、拏获抢劫凶犯。请交部审办一摺。据称本月二十日。直班弁兵。在古北口地方拏获形迹可疑人犯贾会秋一名。讯系夥劫客商破毙事主凶犯。该犯恃无刑讯。现复任意翻供。请解部严审等语。贾会秋著即解交刑部严行审办。按律定拟具奏。其逸犯李迎山、胡永田、陈老三、著热河都统饬属严拏。务获究办。以靖地方。　　

○谕军机大臣等、库克吉泰奏、黑龙江官兵。现由古北口启行回省。惟值冬月严寒。尚衣单夹。恳请每名借支俸饷银三两。制备皮衣。于明春领饷时接名坐扣等语。该官兵长途跋涉。御寒无衣。自应量加体恤。著加恩每名赏给银三两。置备皮衣。由户部解拨饷银内照数动支。并著知照该将军于明春发饷时。毋庸按名坐扣。以恤兵艰。将此谕令知之。　　

○又谕、刘坤一奏、湖南湘潭等县会匪滋事。醴陵攸县。与江西之萍乡等处坏地相接。万载县亦相去不远。现已派兵堵剿等语。该匪盘踞凤凰山。四出滋扰。现经湖南官军进剿。难保不阑入江境。即著刘坤一饬令朱云章等督率兵勇。严扼萍乡等处隘口。兼顾万载县莲花厅地面。并檄饬刘胜祥分拨兵勇。前赴莲花厅协同守御。毋令该匪乘闲窜越。刘胜祥驻扎吉安。即饬令力固江省门户毋稍疏虞。袁州城防紧要。务当饬令知府骆敏修、会同朱云章妥为布置。湖南如需江西防兵会剿。即著刘昆知照刘坤一、檄令周亮、何明亮等、迅速出境。会合夹击。并饬李光燎等克期进剿。毋任该匪旁窜。致滋蔓延将此由五百里各谕令知之。　　

○兵部等部会议两广总督瑞麟等条奏新设赤溪协未尽事宜。所陈改驻都司一员。千总三员。把总五员。外委八员。额外外委二员。记委四员。马步守兵四百六十一名。暨改赤溪营为水师。隶阳江镇管辖。变通巡洋章程。以阳江镇总兵为上班统巡。赤溪协副将为下班统巡。并移新甯县县丞改驻广海寨。均应如所请办理。从之。　　

○以永安寺白塔山后不戒于火。管奉宸苑事景寿等下部议处。　　

○免科布多本年例贡貂皮。　　

○壬子。谕军机大臣等、侍郎胡家玉奏、本年秋审册内。有江西东乡县绞犯王高照第一起。原揭声称。该县钱粮。照通省新章。每两收银一两五钱。除一正一耗外。以四钱提补捐款公费及办公之用。又随赋捐银一钱以为修理坛庙等工之费。刁徒鲁鱼典等藉求减钱粮捐费为名。聚众鬨闹。是江省军务虽平。额外之诛求未已。请饬该抚通饬所属徵收地丁钱粮。每银一两。遵例加收耗银一钱。所有另立名目额外徵收者。永远革除。并请劄行各州县开徵时照例银钱并收。以苏民困各等语。著刘坤一斟酌情形。妥议具奏。原摺著钞给阅看。将此谕令知之。　　

○又谕、前据左宗棠奏、中书吴士迈在营病故。请将擅杀游击朱德树之案。免其查参。当以该游击本有违令应得之罪。是以降旨允准。兹据都察院奏、该游击之兄朱积善遣侄守备朱常久呈称本年三月闲。贼窜罗局镇。吴士迈令朱德树攻东路。因贼扑武字营甚急。即率各营力战解围。迨赴罗局。已无贼踪。另士迈即责以违令。将其斩首。复以吴士迈所禀朱德树侵吞饷银等情。系吴士迈跟丁蒙保知县之曾贵和等挟嫌谗构。请昭雪给予恤典等语。朱德树被杀一案。是否实有冤抑。著左宗棠按照所呈各节。确切查明。据实具奏。毋稍含混。原呈著钞给阅看。将此谕令知之。寻奏、遵查朱德树违令属实。吴士迈病中愤急。遽行正法。亦有专杀之愆。业经病故。应无庸议。得旨、朱德树正法一节。既据该督查明并无冤抑。即著毋庸赐恤。　　

○又谕、总理各国事务衙门奏、遵议毛昶熙请撤三口通商大臣条陈一摺。洋务海防。本直隶总督应办之事。前因东豫各省匪踪未靖。总督远驻保定。兼顾为难。特设三品通商大臣。驻津筹办。系属因时制宜。而现在情形。则天津洋务海防。较之保定省防。关紧尤重。必须专归总督一手经理。以免推诿而专责成。著照所议。三口通商大臣一缺。即行裁撤。所有洋务海防各事宜。著归直隶总督经管。照南洋通商大臣之例。颁给钦差大臣关防。以昭信守。其山东登莱青道所管之东海关、奉天奉锦道所管之牛庄关、均归该大臣统辖。通商大臣业已裁撤。总督自当长驻津郡。就近弹压。呼应较灵。并著照所议。将通商大臣衙署。改为直隶总督行馆。每年于海口春融开冻后。移扎天津。至冬令封河。再回省城。如天津遇有要件。亦不必拘定封河回省之制。李鸿章现任直隶总督。当懔遵此次改定章程。将洋务事宜悉心筹画。海防紧要。尤须统筹全局。选将练兵。大加整顿。铭军酌留若干营。曾否定议。杨村河西务王庆坨等处。应否修筑炮台。拨营分驻。均著该督酌度情形妥为筹办。畿辅水利。本宜讲求。而畿东尤极。应如何设法宣洩。以利农田而固封守。著该督慎选贤能之吏。次第兴办。至天津新钞两关税务。应否添设海关道一员。专司其事。著李鸿章一并酌议具奏。原摺著钞给阅看。将此谕令知之。　　

○又谕、总理各国事务衙门奏、请饬各省大吏办理中外交涉事件。加意慎密一摺。中外交涉事宜。非寻常日行事件可比。况事关重大。尤应慎之又慎。密益加密。庶不至为外国所传播。贻误事机。同治七年八月闲。因曾国藩于密陈条约摺件。未能慎密。致被洋人传钞。曾经谕令各直省将军抚格外慎密。诘诫谆谆。至为详切。乃本年因天津民教构衅。令刘坤一暗中防维谕旨一道。竟为九江领事官钞录。经威妥玛照会总理衙门。此等紧要事件。刘坤一何以漫不经心。致有疏漏。其为养尊处优。事事假手于人。已可概见。此件谕旨。究由何处漏洩。著即彻底查明。严参惩办。不准稍有回护徇庇。致干重咎。嗣后南北洋通商大臣暨各省将军督抚等。遇有中外交涉事件。务当加意慎密。不得稍有疏虞。无论是何寄谕。均须亲自拆阅。如再有漏洩机密。贻误大局者。一经讯明。即将漏洩之人。按照军法从事。并将疏于防范之大吏。严加惩处。决不宽贷。原摺均著钞给阅看。将此各密谕知之。寻刘坤一奏、洋务密寄。惟省城司道及九江镇道。得闻斯事。其由何处洩漏。无从根究。惟有自请交部严议。以儆疏忽。九江镇总兵黄开榜、九江道景福、与外国领事官近在同城。亦难诿卸。应请交部议处。从之。　　

○命委散秩大臣公瑞兴往奠故巴林扎萨克郡王那木济勒旺楚克茶酒。并赏银五百两治丧。　　

○癸丑。谕军机大臣等、定安奏、拟筹苏木台站津贴银两。及酌拟京饷改道解运各等语。归化城迤北草地蒙古苏木台站三处。驼马一切。向由该旗自备。年来差务络绎。该扎萨克等力不能支。自应量予调剂。定安请援照土默特台站经费章程。每年每台酌给银五百两。三台共给银一千五百两。即由归绥道税课项下。按春秋二季支经。系为体恤蒙古起见。著照所请办理。仍俟军务稍松。转运轻减。再由该将军酌量情形。奏请停止。至定安所称归化距乌科两城。程途虽较近便。而各省应解乌科之件。运至归化。每多迂远。即如部拨京饷。由顺天府保定太原转解归化。南北转折二千余里。始由归化运归军台正路。若径由部库发交顺天府解至察哈尔。即可由该都统转交阿勒台军台。直达乌科两城。较形省便等语。不为无见。嗣后如有拨解乌科饷银。即著户部顺天府查照办理。并著文盛选派妥员迎提护解。毋稍疏虞。将此谕知户部、奏天府、并谕令定安、文盛知之。　　

○又谕、前据张廷岳等奏、妥筹防剿情形。本日据福济等奏、现筹堵剿窜匪各一摺。贼匪在额哲尼阿盘踞。距绥城西北乌城西南均不过二千余里。与库伦则相距五千余里。若乌绥两城派兵会剿。声势尚属联络。且此股贼匪。现又窜入喀喇乌苏等处。分股抢掠。必须及早剿除。以靖台站。福济等已咨张家口绥远城。将前次备调马队。催赴哈尔尼敦一带迎击。著定安、文盛、即将前项马队一千名。分别檄饬达尔济管带前进。与福济等派出各队会合。确探贼踪。并力截剿。金山卡伦之贼。业经张廷岳派员前往侦探。如探明匪踪所在。即著咨煦福济等派兵堵截。张廷岳等仍当酌拨防兵迎头堵御。库伦地方紧要。该办事大臣等务当加意防范。以备不虞。台站地面辽阔。贼匪奔窜靡常。并著福济等会商定安、文盛、随时派兵摉剿。净绝根株。至张廷岳现在应否督队进剿。及在何处驻扎。仍著福济等与之悉心商搉。迅速奏闻。将此各谕令知之。　　

○督办陕西军务前直隶提督刘铭传奏、报由津起程。得旨、沿途勇丁。严加约束。毋任骚扰到陕后于摉捕余匪防堵边境各事宜。认真经理。毋负委任。　　

○陕西巡抚蒋志章奏、提督谭仁芳一军。碍难进驻定边。现抽抚标两营调赴靖边。得旨、著即严饬在防将弁认真防剿。毋稍疏懈。　　

○以蒙古官军截剿陕西怀远窜匪获胜。予台吉巴勒珠尔优叙。赏梅楞色扎布等花翎。　　

○甲寅。颁赏王大臣暨内廷翰林各省将军都统督抚文宗显皇帝圣训各一部。　　

○察哈尔都统文盛等奏、接准乌里雅苏台将军福济咨调马队助剿。惟现届冬令。冰冻草枯。长途跋涉。难期得力。得旨、昨据福济等奏报乌库一带贼踪。仍形窜扰。已谕令文盛将此项马队派往防剿。著仍遵昨日谕旨。迅速派赴该处。并著咨明福济等。如军务稍松。再将此项马队撤回休息。以示体恤。　　

○己卯。谕内阁、曾璧光奏、请将诈传诏旨之武弁正法等语。参将贺宗恒改名那元。辄敢在贵州遵义府地方伪称钦差。诈传皇太后密旨。巡查云贵川楚四省事务。希图摇惑人心。撞骗银钱。实属不法已极。贺宗恒著即行正法。以昭炯戒。　　

○予安徽巢县阵亡千总崔燕桂祭葬世职加等。　　

○蠲缓直隶霸、高阳、天津、沧、青、静海、元城、大名、通、武清、宝坻、蓟、香河、保定、文安、大城、新城、蠡、雄、安、河闲、献、东光、景、任邱、平乡、钜鹿、永年、曲周、鸡泽、威、隆平、甯晋、深、锡阳、安平、三河、博野、任、肥乡、四十州县被水被旱被雹被虫地方新旧额赋租课。暨民借仓谷有差。　　

○丙辰。谕内阁、翰林院编修黄彭年奏、时事维艰。请勤修省一摺。本年时序失调。水旱叠见。江湖盛涨。下游受灾。天时示儆。良用惕然。而各省慢上逞凶之案。层见叠出。人事尤属可忧。夙夜祗惧。若涉大川。罔知攸济。兹览黄彭年所陈懋圣学、戒臣工、节财用、广言路各条。剀切详明。于修省之道。大有裨益。惟当孜孜求治。重道亲师。慎侍御仆从之选。屏耳目玩好之娱。期与天下共臻上理。尔内外大小臣工。亦当恪共厥职。共济时艰。力戒因循推诿。奔兢夤缘。庶几积习湔除。诸事可期振作。至黜奢崇俭。叠经诰诫谆谆。犹恐奢侈相沿。动踰体制。朕躬行节俭为天下先。嗣后该内务府大臣于一切用款。务当查照旧章。力求撙节。不得任意加增。凡百臣工尤当懔遵法制。毋尚浮华。言路通塞。实为治理所关。在廷诸臣。于政事得失。人才贤否如确有所见。总当直言无隐。以副朝廷广开言路之意。民为邦本。本固不摇为治之道。以固民心为要。而宏济艰难。尤惟贤才是赖。愿与中外诸臣朝夕图维。共求长治久安之策。有厚望焉。原摺著留览。　　

○谕军机大臣等、金顺奏、官军连日攻剿窜踞各匪获胜。力筹进取一摺。逆匪久踞王疃。负嵎抗拒。经金顺会同张曜连次进攻。叠获胜仗。其郡城迤东之红花寺及北路虞翔营等处窜匪。亦经各军截剿。毙贼甚多。惟东北回寨。纠集陕匪。纷扰后路。分我兵力。尤须严为防范。即著金顺会同张曜。督饬后路防营及提督刘廷等军确探严防。遇贼即击。力顾运道。一面严督各营实力进攻。迅拔坚巢。毋任陕匪乘闲来援。致剿办更形棘手。将此由六百里谕令知之。　　

○以四川官军克复云南永北厅城。予总兵官刘宝国以提督＜??闲＞放。赏千总洪万先巴图鲁名号。吴全礼以守备用。并赏花翎。恩骑尉李大英等蓝翎。余加衔升叙开复有差。　　

○予浙江北龙洋阵亡千总吴振忠祭葬世职加等。　　

○丁巳。谕军机大臣等、张廷岳等奏、窜匪复扰乌境。请饬拨兵进剿一摺。金山卡伦窜匪。现经张廷岳等探明在额尔德尼班第达呼图克图地方。肆行抢掠。后分股向西北东北奔窜。并据乌城咨称、贼扰巴彦察罕等处。所向未定等语。张廷岳等以仓尼达赖地方。距额尔德尼招等三处尚属相连。因将阿哈尔山防兵移扎该处。以资堵御。并令图谢图汗部落兵丁。驰往会合驻守。添派干丹丹准车林先赴额尔德尼招等处。会同那木济勒端多布等相机防剿。酌留车臣汗部落官兵一千名。防守库伦。布置尚妥。惟贼股奔突靡定。著福济、张廷岳等、严饬派出各队。确切侦探。跟踪兜剿。务绝根株。不得彼此推诿。以致贼势蔓延。不可收拾。乌城属境。现有贼踪。福济等尤当派队认真兜捕。毋任此拏彼窜。文盛、定安等、亦当确探严防。毋任匪踪扰及辖境。察哈尔马队一千名。前已准张廷岳等所奏。谕令定安、文盛等、檄饬达尔济管带前进。著福济等迅即迎提。以厚兵力并著文盛等檄令此项马队克期起程。毋再延缓。所请添派绥城官兵赴乌会剿之处。是否可以调拨。著定安酌度情形奏明办理。将此由五百里各谕令知之。　　

○戊午。谕军机大臣等、李鸿章奏、遵旨会商酌派官军赴陕。并分拨各军布置情形一摺。刘铭传督军赴陕。此次李鸿章所奏派拨各情。与刘铭传前奏大略相同。该提督现已由津起程。即著李鸿章咨会刘铭传。入陕后。即将所部铭军及添拨之郭松林徐邦道等营。于陕西应剿应防处所。择要扼扎。该营所需饷项军火。及转运采办经费。即由李鸿章所设湖北后路粮台及扬州分局筹拨接济。西北粮运维艰。并著咨会刘铭传沿途体察情形。派员设局。节节转输。毋误军食。郭松林所部武毅马步十营。本日已谕令李瀚章俟此项官军到后。应如何分路设防之处。即行妥筹调度。周盛传所部马步二十三营。俟刘铭传、郭松林、各营分起远去。即著饬令移师北渡。择要布扎。以卫畿辅。吴长庆所部步队八营。现分驻江南宿迁扬州苏州等处。并著咨会曾国藩就近调遣。以资统摄。将此由四百里谕令知之。　　

○又谕、李鸿章奏、淮军月饷。江苏照从前减拨一半。嗣因援黔征陕。奏准每月加拨湖北五万两。四川三万两。浙江山东各二万两。江苏湖北浙江等省。均经如数协济。山东仅解至七月。四川仅解两批。现在刘铭传督军入关。秦中粮食。艰贵异常。尤虑饷糈难继。即留扎畿辅分防江鄂各营。亦皆关系大局。需饷孔殷。请饬各省筹解等语。此项月饷。均系有著的款。岂可稍令短绌。著曾国藩、魁玉、李瀚章、吴棠、丁日昌、郭柏荫、杨昌浚、丁宝桢、仍照原拨淮军额款。按月如数源源筹解。毋稍缺误。以济要需。将此各谕令知之。　　

○又谕、李瀚章奏、湖南会匪滋事。现在剿办情形。并留陕鄂军续有添调一摺。湘潭会匪。经官军剿击捦斩。解散甚多。已将凤凰山贼巢攻破。现在凤凰山老巢之贼。尚有若干。其四出滋扰者。现窜何处。著李瀚章咨商刘昆。督饬派出各军认真进剿。将此股匪徒摉捕净尽。务绝根株。湖北蒲圻崇通等县。接壤湘南。难保该匪不被剿纷窜。著李瀚章檄饬刘维桢调拨所部。速赴蒲圻。会同地方官严密设防。遇贼即击。迅埽逆氛。本日据李鸿章奏、湖北襄樊一带。为南北要冲。湖南现有会匪滋事。令郭松林所部武毅马步十营迅带回鄂。由督臣李瀚章商酌调遣等语。此项官兵到鄂后。应如何择要设防分路布置之处。著李瀚章妥筹调度。襄勋切近秦中游勇溃匪时虞阑入。著李瀚章严饬周得升一军。会同地方文武昼夜巡防。不得稍形疏懈。将此由五百里各谕令知之。　　

○又谕、穆图善等奏、陕回窜扑平番县城。剿办情形一摺。陕回禹生彦、崔三两股。由河州窜扰平番属境。经驻防该处之南字左右两营。迎剿于沙沟地方接战失利。统领张万美等均殁于阵该逆直扑县城。豫师督兵守御。贼向东北山沟遁去。穆图善亲率马队驰抵兔窝督剿。将贼击败。歼毙甚多。此次贼匪乘虚出扰。势颇猖獗现在虽已遁回河州老巢。惟贼踪出没无常。必须随时加意防范。南字营现已并归参将李正鲁统带。而兵力尚单。豫师驻扎平番。务当督率在城文武妥筹防守。该办事大臣新立之营。亦当认真操练。以资得力。穆图善拟令署庄浪协副将钟本起招募五百名。著即饬令训练成军。将城守事宜严密布置。其南大通沙沟口及北十里铺等处。并著分拨官兵扼守。以杜纷窜。穆图善现已回省。如西路有警。仍当随时调度。力筹防剿。左宗棠身任钦差大臣。于甘肃全省军务。均应妥筹兼顾。不得以远在西隅。置为后图。土门及武威县属王家台等处。有匪窜扰。著左宗棠、穆图善、迅饬王仁和等督军截剿。毋任滋蔓。穆图善另片奏、叠次剿贼出力马队官兵可否酌保等语。著准其择尤保奏。将此由五百里各谕令知之。　　

○直隶总督李鸿章奏、请调甘肃布政使林之望、翰林院编修吕耀斗、前赴刘铭传军营赞画戎机。以资得力。允之。　　

○补铸陕西鄜州知州、儒学、宝鸡县知县、儒学、靖边县知县、巡检、甘泉定边安定等县知县、神木县儒学、各印信条记。从巡抚蒋志章请也。　　

○予甘肃平番阵亡提督张万美祭葬世职加等。谥壮毅。总兵官彭清胜等十三员祭葬世职加等。　　

○己未。句到江苏、安徽、江西、浙江情实罪犯。停决江苏斩犯二人。安徽绞犯五人。余四十三人予句。　　

○庚申。谕内阁、前据总理各国事务衙门奏、遵议尚书毛昶熙请撤三口通商大臣条陈。当谕令李鸿章妥筹应办各事宜。兹据该督酌议章程具奏。天津地方紧要。自宜因时变通。三口通商大臣一缺。著即行裁撤。所有应办各事宜。均著归直隶总督督饬该管道员经理。即由礼部颁给钦差大臣关防。用昭信守。并著该督于每年海口春融开冻后。移扎天津。冬令封河。再回省城。傥遇有紧要事件。必须回省料理。亦准其酌度情形。暂行回省。事竣仍赴津郡。以资兼顾。其山东登莱青道所管东海关、奉天奉锦道所管牛庄关、均归该督统辖。惟中外交涉事务较繁。自应添设道员管理。著照所请。准其另设津海关道一缺。专管中外交涉各事件。及新钞两关税务。并责成该道督饬府县悉心妥办。仍随时禀请该督酌核办理。嗣后津海关道缺出。著由直隶总督拣员请补。其余未尽事宜。著李鸿章迅速妥议具奏。寻奏、新设天津海关道。定为冲繁疲难四字最要之缺。由外拣员请补。沿海地方均归专辖。直隶通省中外交涉事件。统归管理。兼令充直隶总督海防行营翼长。并拟于运河北岸。圈筑新城。另建官署。为经久防患之计。下部议。从之。　　

○又谕、湖南学政温忠翰奏、保举教职生员请予奖励等语。选用内阁中书湖南湘潭县教谕邹湘倜、学养纯粹。廉洁可风。五品衔选用知县邵阳县训导梁则尹、训课勤能。学识练选。桂阳县教谕俞锡桓、训诫苗生。著有成效。选用内阁中书通道县教谕陈善均、清慎自守。品粹学纯。永定县优廪生吕敩孚、孝行克敦。沅陵县优廪生张珣、清介笃实。梁则尹著在任以知县即选。邹湘倜、俞锡桓、陈善均、均著赏加五品衔。吕敩孚、张珣、均著注册以教职选用。以示鼓励。　　

○谕军机大臣等、李鸿章奏、遵旨酌议应办事宜一摺。本日已明降谕旨分别照准。其津海关道一缺。已令陈钦署理矣。三口通商大臣。既已裁撤。所有天津洋务一切事宜。该督责无旁贷。著随时相度机宜悉心筹画。至选将练兵。筹备海防。尤为目今要务。直隶练兵日久。迄无成效。李鸿章惟当严饬各将弁认真训练。随事整饬变通。以期兵归实用。大沽海口南北炮台。最为扼要。杨村河西务王庆坨等处。均属要隘。应否拨营分驻。修筑炮台。并著妥筹办理。周盛传一军。即著暂驻景州沧州一带。以资拱卫。畿东水利。亦宜切实讲求。崇厚开垦渠田。既无实效。并著该督察看情形妥筹试办。另片奏、请派道员总理机器局事务等语。道员沈保靖即著总理天津机器局事务。李鸿章仍当饬令该员督率中外员弁匠役悉心研究。以期有裨实用。惟该局牵涉洋人。殊多窒碍。势不能遽议更张。总在经理之员。督饬内地员匠锐意推求。必须自能运用。转相传习。方为经久之道。所有一切整顿开拓章程。应否与密妥士筹商。并著酌度妥为筹办。将此谕令知之。　　

○又谕、左宗棠奏、官军会剿逆垒叠胜。现在合围金积老巢。首逆被创。并迎剿河州窜贼获胜。暨中路护运各军会剿窜回情形各摺片。此次北路马步各军。经刘锦棠等督饬进剿。奋勇争先。叠挫贼锋。连克坚堡。歼除逆匪余彦寿等多名。首逆马化漋被创。中路雷正绾、黄鼎、徐文秀等军。剿败陕甘回匪。叠破堡寨。歼毙逆目邹麻子、丁玉溃等、首逆余彦禄亦因伤身毙。剿办甚属出力。现在金积堡东面。仅存王洪杨明两堡。西面仅存大河中洲马家滩四堡。余皆一律埽除。各路官军。复于四面扎营掘濠。渐偪渐紧。自当乘此机势。鼓勇进攻。以收捣穴捦渠之效。至左宗棠摺内所称金积堡城高墙厚。渠水回环。攻坚既多有伤亡。地道又未能开掘。请宽以时日。可冀奏功等语。固属实在情形。惟当此贼氛大挫。合围已成。总当于慎重之中。寓奋迅之意。不可稍涉畏难。致形松劲。河州回逆偷渡洮河。循河南犯。经杨世俊等迎剿获胜。仍著饬令在防各军遇贼即击。毋稍疏懈。汉伯堡窜出之贼。叠经周绍濂等军分路迎击。捦斩甚多。其败匿李旺堡等处者。亦经魏光焘追剿。阵斩贼目马泳。步贼歼除殆尽。惟骑贼已向会甯静甯纷窜。提督杨世俊等安定截剿之师。能否尽歼丑类。官军粮运。最关紧要。仍当督饬各军随时确探雕剿。以护运道。毋稍疏虞。将此由六百里谕令知之。　　

○又谕、左宗棠奏、请饬两江迅拨老湘全军协饷等语。刘松山所部老湘全军饷银。前据左宗棠奏合计每月尚缺额饷一万五六千两。当经谕令两江总督江苏巡抚仿照旧案供支。兹据奏称、江南除月解该军饷银六万两外。并未筹解。计该军额饷自七年十月截至本年五月。悬欠三十万八千有奇。新四营月饷。并车价马价棚价恤银等项。又欠数万两。本年六月以后。积欠尚不在内。请饬将添协饷项拨解等情。现在刘锦棠率军合围金积堡贼巢。正当吃紧。岂可因军饷短少。致误戎机。仍著曾国藩、丁日昌、除将老湘军饷月解六万两外。按月迅拨添协银一万两。并将历年欠款及帐棚车辆米价马价恤养等银。一并星速筹解。务期源源接济。毋令缺乏。将此由五百里各谕令知之。　　

○又谕、金顺奏、回匪纠众出扑。官军奋击获胜一摺。王疃回匪。因官军连日进偪。率党分路叠扑各军营卡。经金顺会同张曜连日奋击。虽经先后获胜。惟该逆恃其巢坚党众。河东陕回。又因就食趋附。后路粮道。时虞梗阻。若不迅速攻克。则逆援日多。剿办更形棘手。著金顺会同张曜督饬各军实力进剿。迅将王疃攻拔。并将该逆援路先行断绝。以孤贼党。毋任句结纷扰。致稽时日。将此由六百里谕令知之。　　

○赏已革陕西巡抚瑛棨头等侍卫。为科布多参赞大臣。　　

○予湖南军营病故总兵官朱贵华祭葬恤荫。　　

○予甘肃金积堡阵亡总兵官萧荣发等三十四员祭葬世职加等。　　

○予甘肃洮河阵亡副将向宏猷、杨占元、祭葬世职。　　

○句到河南、山东、情实罪犯。停决河南斩犯二人。绞犯一人。山东斩犯四人。绞犯三人。余四十四人予句。　　

○辛酉。署宁夏将军副都统金顺奏攻毁王疃附近贼垒。得旨、著该副都统会同张曜督饬各队。实力进攻王疃。并严防后路。毋得敷衍陈奏。徒事粉饰。　　

○予甘肃胡家团阵亡参领明庆祭葬世职。
  </div>
  <div class="pagination">
   <a href="清实录同治朝实录_page403.html">
    上一页
   </a>
   <span>
    ...
   </span>
   <a href="清实录同治朝实录_page399.html">
    399
   </a>
   <a href="清实录同治朝实录_page400.html">
    400
   </a>
   <a href="清实录同治朝实录_page401.html">
    401
   </a>
   <a href="清实录同治朝实录_page402.html">
    402
   </a>
   <a href="清实录同治朝实录_page403.html">
    403
   </a>
   <span class="current-page">
    404
   </span>
   <a href="清实录同治朝实录_page405.html">
    405
   </a>
   <a href="清实录同治朝实录_page406.html">
    406
   </a>
   <a href="清实录同治朝实录_page407.html">
    407
   </a>
   <a href="清实录同治朝实录_page408.html">
    408
   </a>
   <a href="清实录同治朝实录_page409.html">
    409
   </a>
   <span>
    ...
   </span>
   <a href="清实录同治朝实录_page405.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
