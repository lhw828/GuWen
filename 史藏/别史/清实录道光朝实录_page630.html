<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 630 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 630 页/共 848 页</h1>
    <div class="content">○钦差大臣江苏巡抚裕谦奏、清字清文。非旗人不能谙习。该逆何竟有之。实堪骇异。是否暗属汉奸设法哄诱。代其繙写。图行反间之计。抑或广东驻防中。竟有习教通夷之人。均未可定。应请俟夷务平定后。饬交广州将军会同督抚严密查办。得旨、所见固是。然二百余年以来。内地汉人。能习清文者。自必有之。即如在京各部书吏中。必有粗通清文。摹仿清字者。何足怪哉。理藩院书吏颇有通蒙古文字者。亦类此也。决非我八旗之所为。　　

○拨河南山西银五十万两。备直隶海防经费。从总督讷尔经额请也。　　

○抚恤越南国遭风难夷如例。是日。驻跸半壁店行宫。

大清宣宗效天府运立中体正至文圣武智勇仁慈俭勤孝敏成皇帝实录卷之三百四十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十一年。辛丑。三月。辛丑。礼部议准、广东巡抚怡良疏报、采访连平州节烈妇谢卓氏等一百五十九口。请建总坊旌表。从之。　　

○旌表守正捐躯广西天河县民郑倡达妻魏氏。　　

○是日。驻跸黄新庄行宫。　　

○壬寅。上还圆明园。　　

○诣绮春园问皇太后安。　　

○癸卯。上诣安佑宫行礼。　　

○谕军机大臣等、本日据恩特亨额奏、请补伯克一摺。已降旨将拟正之迈玛特塔塔里克补放矣。该参赞大臣摺内奏称、扬威将军长龄等、曾经奏明嗣后各城三品阿奇木伯克九缺。暨各城伊什罕伯克。仍令回避本处等语。此次拟陪之伊萨克。何以并不回避本处。著圆明额查明具奏。将此谕令知之。寻奏、遵查恩特亨额奏补伯克。并未回避本处。系照所案办理。下理藩院议。从之。　　

○又谕、现当剿办＜?口英＞夷。恐智穷势蹙。分赴各海口滋扰。盛京最关紧要。首宜扼要防堵。昨据耆英等奏、添造擡枪一百数十杆。鸟枪九百数十杆。均经降旨允准制造。以资守卫。傥该夷舍舟登陆。便可轰击制胜。谅该将军等已迅速赶办。并将火药加工舂炼。如式配合。惟擡枪鸟枪。均系陆路施用。未能及远。设使夷船驶至。非大炮安能破敌摧坚。盛京大炮无多。据奏少则不敷分拨。大则工费浩繁。自系实情。然根本重地。所关匪浅。既不可畏难苟安。亦难因噎废食。况夷船所放大炮。不必登岸。已能及我。若无御敌之具。何以固要隘而卫军民。该将军驻劄海口。已阅数月。该处情形。谅均熟悉。万一夷船驶回滋扰。我兵如何抵御。及有无把握之处。著据实具奏。将此谕令知之。　　

○甲辰。谕内阁、国家设科取士。原以储蓄人材。用备他日栋梁之选。该士子等宜如何谨饬自爱。勉副甄陶。勿存幸进之心。常切怀刑之惧。乃近来士习未醇。往往怀挟入场。冀图钞袭。本科会试。经王大臣等摉出十余名之多。已照例惩办矣。因思士习首重立品。文艺次之。若于进身之始。已存苟且侥幸之心。微论事败罹法。身坏名裂。即使漏网。幸掇科第。厚颜登仕。有玷科名。植本已亏。尚何论其异日居官行政耶。每科摉检王大臣。经朕简派。并非虚应故事。实欲厘剔弊端弊。如果认真摉查。毋任怀挟混入。固可转移风气。且惩一儆百。暗中保全尤多。此次摉检王大臣等办事认真。可嘉之至。嗣后王大臣等遇有试场简派摉检差使。仍当严密摉查。毋稍疏懈。傥有玩法士子。即时惩办。以挽颓风。该士子等有鉴前车。自应倍加兢惕。恪守场规。勿辜训勉之词。用副作人之化。傥仍蹈故辙。怙过不悛。朕惟执法惩办。难邀宽典也。懔之。将此通谕知之。　　

○谕军机大臣等、据耆英等奏、审讯钞递夷檄人犯。佥供曹焕英所带夷檄。实系中后所行商李照一手内钞来。现在查明李照一于二月十二日。由中后所前往直隶饶阳地方。置办口袋货物。并称在饶阳住万祥店等语。李照一为此案紧要人犯。著讷尔经额即饬所属饶阳县知县严密侦缉务获。解往盛京。交耆英等归案审办。毋令日久远扬。将此谕令知之。寻奏、委员查讯万祥店户。据称李照一系抚宁县牛头岩村人。已回原籍。现饬抚宁暨沿途经由各县一体截拏。归案审办。报闻。　　

○又谕、前因山海关海洋。有夷船游奕。降旨派哈哴阿前往协同堵御。现在该处安炮移营各事宜。业已办竣。哈哴阿著暂行回京。听候谕旨。所有随带前往之护军参领宝玉八员名。即一并带同回京。其余兵弁。仍著原带之员。率同照常防范。毋稍疏虞。将此谕令知之。　　

○山东巡抚托浑布奏、现在亲赴登州。办理防剿事宜。得旨、自应亲往妥慎办理。万勿疏忽。又奏、南北交界。派兵策应。批、是。设逆夷果来侵犯。尚嫌兵单。临时毋忽。又奏、捐廉添铸大炮。批、总要摧坚致远。更须有准方好。妥实为之。　　

○以前任山海关副都统扎拉芬泰、署正白旗汉军副都统。　　

○乙巳。遣官祭先蚕之神。　　

○谕内阁、裕泰奏、垫修坍溃堤工。分别追赔还款一摺。湖北监利县查王月堤。于保固限内坍溃。业经筹垫修复。自应按例分赔。追解还款。所有领修之前任监利县现升甘肃兰州府知府唐树义、应赔七成银九千五百四十六两零。著即如数解楚。不许稍有藉延。其接防之现任监利县知县劳光泰、应赔三成银四千九十一两零。亦著如数完缴。归还垫款。该部知道。　　

○又谕、刘韵珂奏、请留丁忧知县帮办军务等语。浙江候补知县傅延焘、既经呈报丁忧。应令回籍守制。以符定例。该抚所请暂留浙省帮办局务之处。著不准行。　　

○又谕、刘韵珂奏、请将例应回避之员。暂留浙省一摺。浙江试用通判颜其庶、改补县丞汪仲洋、与颜伯焘系属族戚。例应回避。惟现办防堵铸炮各工。正在吃紧之际。著准其暂留镇海军营。俟经手事竣。即行饬赴改掣省分。该部知道。　　

○又谕、据兵部奏、阵亡游击。业已题补参将。援案奏请赐恤等语。周枋著即照参将例赐恤。　　

○礼部以宗室会试中额请。得旨、取中二名。　　

○以故旧土尔扈特扎萨克贝勒巴雅尔莽鼐子达锡车林、爵袭。　　

○予福建遭风淹毙外委杨长康祭葬恤荫。兵丁吕鼎元等五十四名赏恤如例。　　

○旌表守正捐躯江西南昌县民万洪晋弟妇郑氏。　　

○丙午。上临故致仕大学士文孚第赐奠。　　

○幸圆明园。　　

○谕内阁、前因福建举人陈姓有通夷主谋情事。降旨令邓廷桢派员查拏。嗣将已革在逃之同安县举人陈元华获案审讯。兹据颜伯焘奏称、讯明陈元华因案斥革。逃往台湾地方。所有在台月日住处。及寄带家信各情。现经逐一勘讯。委无通夷受聘主谋情事等语。陈元华因案斥革。辄敢在押脱逃。其为不安本分可知。现讯各情。所供并无通夷之处。亦无确据。除将脱逃本案讯明定拟外。著颜伯焘、刘鸿翱、再行严讯确情。毋任狡展。　　

○丁未。谕军机大臣等、有人奏、江苏署邳州知州候补知县贾辉山、在任不理公事。与该州吏目王汝诚结盟营私。擅作威福。并滥用非刑。押毙无辜各等语。州县与属员结盟营私。殊属大干法纪。其讳盗滥刑滥押各情。均不可不严行究办。著麟魁于江西审案完竣后。即行驰至该处。明查暗访。务得确情。如果属实。即著严参惩办。毋稍轻纵。原摺钞给阅看。将此谕令知之。　　

○又谕、本日据都察院奏、四川文生罗锦章等、以纵夷害民全家被难等情呈控。已明降谕旨。交宝兴等提审矣。夷匪滋扰边界。该处将弁。自应合力剿击。据实申报。兹据该生控称、峨边参将汤孟鼎、守备许天贵等、惯纵夷匪。上年八月间。夷匪突出焚掠。伊全家被掳。汤孟鼎调回防兵。令各卡让路。致夷匪摉杀殆尽。又复压匿难民呈词。串通捏禀。历控府厅。俱未准理等语。著宝兴、经额布、即将所控各情。明查暗访。务得确情具奏。该督等果能据实检举。即从前失察之咎。尚可稍从宽减。傥或意存回护。扶同隐饰。将来别经发觉。恐不能当此重咎也。懔之。将此谕令知之。寻奏、峨边厅夷匪。于上年八月间出巢抢掠。官兵奋勇击退。经提臣齐慎查覆。以参将汤孟鼎赴击延缓。参奏在案。其时有零匪窜入罗锦章家。将其父罗华帼杀毙。罗锦章痛父情切。遂指汤孟鼎、许天贵、惯纵夷匪等情。赴京呈控。又恐情轻不能邀准。闻当时曾有厅民、在齐慎处拦马恳求提兵剿办未准之事。即捏称汤孟鼎压匿民词。不予申报。查罗锦章起意京控。虽多捏饰。第其父被害。情有可原。汤孟鼎、许天贵、均无纵夷之事。应请均毋庸议。下部知之。　　

○又谕、伊里布奏、熟筹沿海情形。分别添兵备防一摺。江苏省洋面绵长。海口纷歧。经该督周历巡查。扼要派防。并添调兵弁驻守。著照所议妥办。该督现回上海。策应弹压。仍著随时亲赴宝山一带。会督提镇妥为防范。沿海各要地。亦著严饬各县营、同派防官兵竭力巡防。毋稍疏懈。至该省海防紧要。铸炮不容稍迟。既由苏州省局拨解洋铜十二万斤。即应赶紧开铸。著即动款速办。毋误事机。又另摺奏、沿海通商各港口。酌拟一律封闭等语。江苏洋面现无夷船。遽将港口封闭。商贩未免向隅。惟是汉奸之透漏消息。接济米粮硝磺等物。亦不可不严密防范。著严饬该管司道等、于商渔船只出入。实力稽查。毋稍疏虞。亦无滋骚扰。是为至要。该省沿海各港。此时著毋庸封闭。将此谕令知之。　　

○又谕、本日据祁＜?土贡＞奏、途次豫筹粮台应办事宜一摺。前据奕山等奏、先饬江西藩司赵炳言、赴南安采买兵粮。顺递南雄一带。当已谕令照办。兹据该督奏称、广东省已先由肇庆府采买米石。存贮备用。无误供支等语。所有奕山等前奏江西采买兵粮。应否停止。抑或仍令采买。俾得源源接济。计此时该将军等业已抵粤。著祁＜?土贡＞体察情形。妥筹办理。其提拨饷银一节。粤省藩关运库。既有存银可借。无虞周转不敷。惟军需最关紧要。毋任意存推诿。致有贻误。所奏分设粮台。赶铸炮位。制备火绳等情。所办均好。即照所奏妥速筹备。再前据怡良等奏、饬令藩司梁宝常、携带库银十五万两。随带委员。驻劄佛山镇。设局支应。兹据祁＜?土贡＞奏令该藩司驻省。经理粮台总局。自因未与怡良等会面。以致两歧。著该督熟审现在形势。究应驻劄何处。妥筹定议具奏。将此由五百里谕令知之。　　

○又谕、据颜伯焘奏、调防水陆各兵。请照军需酌减给发。及在事文武各员。支食盐菜口粮等语。固为激劝官弁兵勇起见。惟现在大兵云集。广东所拨各路兵丁。已有一万六千八百多名。先后仅拨银三百万两。浙江军营。截留部拨银亦仅九十余万两。其余防堵省分。若俱照军需之例酌减给发。为数过宽。设各省援照奏请。既不能一概准行。又未便此准彼驳。著颜伯焘再将现在情形。通盘计画。应如何核减节省之处。详议具奏。将此由四百里谕令知之。寻奏、福建各处海口。现已先后调派兵丁共一万六千五百余名。外标兵三千名。请酌给口粮银六分。水师兵二千六百三十二名。请酌给五分。此外尚有一万余名。由外标调防者。请酌给四分。由本标调防外营外汛者。请酌给三分。以上每月共用银一万九千七百余两。较之军需则例。每月减至一万七千余两。其在事武职自副将以下。文职自候补同知以下。仍请照军需例支食盐菜口粮。而删除跟役。武职未离本标者。都司亦不准支食。下军机大臣会同户部议。从之。　　

○都察院奏、山西虞乡县民人孙君耀等、具控知县宣礼开河虐民。得旨、本日据都察院奏、山西民人孙君耀等、以开河虐民敛财入己等词。在该衙门黏单呈控。据该民人供本村向无河道。并无水灾。该县忽告示。以水道被占。欲从田内兴挑。按亩出夫。不应役者罚银入己。复令丁役等锁拏逼取甘结等语。开浚河渠。原以利民。即民间果有侵占。亦当妥为办理。若如该民人所控、受罚者二十九家。受责者二十三人。如果属实。大干法纪。著焦友麟查明该县河道。是否曾经该抚奏准疏通。该民人单开受责输银姓名。是否实有其事。该县有无罚银入己。及纵令门差沿村锁拏情事。务须逐一密查。据实具奏。不许稍有含混。将此谕令知之。　　

○旌表守正捐躯直隶长垣县民妇张李氏媳徐氏。　　

○戊申。上诣绮春园问皇太后安。　　

○谕内阁、杨芳等奏、请酌加调征兵丁盐菜。并给长夫工食银两等语。著照所请、现在调征官兵应支盐菜银两。准其援照出边之例。每兵月加银四钱。俾资食用。其官员及兵丁余丁盐菜、及官兵口粮。仍照例运供。至每兵百名。例给长夫四十名。日支工食银八分。此次调征满汉官员兵丁。均著照此例办理。其派拨守城之督标抚标绿营及驻防满洲营官兵。仍按防剿例酌量支给。该部知道。　　

○谕军机大臣等、本日据杨芳等驰奏、＜?口英＞逆退出省河。遵旨力筹堵御一摺。据奏咪唎口

□坚等国。向准贸易。商船驶进黄埔。乘时贸易等语。逆夷滋扰。与咪唎口□坚等国无涉。原可准予通商。惟该大臣前奏、有咪唎口□坚等国禀称＜?口英＞国夷商。情亦急迫。可否一体贸易。俾兵船有所顾忌等语。＜?口英＞夷商船。虽未随同助逆。总系逆＜?口英＞之人。断不准其通商。此次各国贸易。如有代逆销售、朦混影射等弊。即著严行查办。万不可稍存迁就之见。致逆夷得遂通商之欲。计奕山、隆文、祁＜?土贡＞、当已先后进省。各处调兵。亦必陆续抵粤。该将军等一面防守省城。一面相机剿办。所奏逆夷退出省河。是否仍在虎门以内。彼既深入重地。但能断其后路。不难聚而歼旃。著仍遵前旨。雇募水勇。准备兵炮。奋力合剿。捦获著名逆夷。朕拭目以俟捷音之至也。又另片奏、关天培身受多伤。殁于行阵。前已有旨赏给银两。准予世职。查明子孙几人。服阕送部引见。并于遇害地方。建立专祠矣。所有该提督灵榇回籍时。著饬知沿途地方各官、妥为护送。所请酌加调征官兵盐菜等银。已明降谕旨准行矣。将此由六百里谕知奕山、隆文、杨芳、并阿精阿、祁＜?土贡＞、怡良知之。　　

○礼部以会试中额请。得旨、满洲取中七名。蒙古取中三名。汉军取中五名。直隶取中二十一名。奉天取中二名。山东取中十八名。山西取中九名。河南取中九名。陕甘取中八名。江苏取中十八名。安徽取中八名。浙江取中十九名。江西取中十八名。湖北取中七名。湖南取中六名。福建取中八名。广东取中八名。广西取中六名。四川取中七名。云南取中七名。贵州取中六名。　　

○命头等台吉固伦额驸德木楚克扎布、在御前行走。　　

○己酉。上诣大高殿行礼。　　

○还宫。　　

○谕内阁、富勒敦泰奏、请续借税银。发给防兵口粮一摺。山海关防堵官兵。应给口粮。前经降旨。于税务盈余项下。拨银五千两。以供支放。兹据该副都统查明前借银两。不敷支用。著准其在于山海关监督徵收税务银内。再行借拨银五千两。以备军需。　　

○署两广总督怡良奏、广东省本年秋审人犯。广州韶州惠州肇庆四府。佛冈绥猺二厅。罗定南雄连嘉应四州。均应提讯勘审。现在逆夷滋事。若仍纷纷递解。诚恐疏失。应请除广州佛冈二府厅外。归本管道勘审。下部知之。　　

○庚戌。谕内阁、前因升任甘肃藩司周开麒、于浙江臬司任内。经裕谦调赴定海办理抚恤各事宜。托故推诿。当降旨交部严加议处。本应即照部议革职。姑念该员自到定海后。督办抚恤难民。散放房屋修费。并赶筑各项工程。均能核实。尚知愧奋。周开麒著加恩赏给按察使衔。留于浙江军营。交裕谦差委。以观后效。　　

○又谕、前据海龄奏、请将沿海通商各马头暂闭。当降旨令伊里布、裕谦议奏。旋据伊里布奏拟一律封闭。朕即觉所议窒碍难行。降旨驳斥。兹据裕谦奏、封港之议。徒有碍于本分商渔。而于杜绝接济。仍未得要等语。所见极是。沿海通商各马头。著仍照旧准商民往来贸易。毋庸封港。并严饬文武员弁。于商渔船只出入。实力稽查。如有匪徒透漏消息。接济该夷米粮硝磺等物。即著惩办。以顺舆情而杜勾结。　　

</div>
    <div class="pagination">
<a href="清实录道光朝实录_page629.html">上一页</a><span>...</span><a href="清实录道光朝实录_page625.html">625</a><a href="清实录道光朝实录_page626.html">626</a><a href="清实录道光朝实录_page627.html">627</a><a href="清实录道光朝实录_page628.html">628</a><a href="清实录道光朝实录_page629.html">629</a><span class="current-page">630</span><a href="清实录道光朝实录_page631.html">631</a><a href="清实录道光朝实录_page632.html">632</a><a href="清实录道光朝实录_page633.html">633</a><a href="清实录道光朝实录_page634.html">634</a><a href="清实录道光朝实录_page635.html">635</a><span>...</span><a href="清实录道光朝实录_page631.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
