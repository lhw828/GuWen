<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1607 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1607 页/共 1860 页
  </h1>
  <div class="content">
   ○又谕、前据俞金鳌奏、常德府河水暴涨。堤工漫溢。已明降谕旨。令该督等查明。妥为抚恤。并将刷损堤埝。即行修整。今浦霖奏到、勘明被水情形。据称武陵首邑田亩。多被水淹。民房人口。各有捐伤。已查明照例抚恤。其被冲堤障。请动支司库公项。给领兴修。至龙阳县被灾较轻。应修各障。请于司库存公银内借给。分作二年缴还等语。武陵居民。猝遇水灾。殊堪悯恻。除照例抚恤外。所有冲决堤障。自应动支库项兴修。其龙阳被淹田亩。旋即消退。虽与武陵情形有间。第念被水之后。民力究不无拮据。该处应修各障。著加恩于司库存公银内。一体动项修筑。不必徵还。以示轸恤灾黎至意。该部即遵谕行。　　

○谕军机大臣等。据毓奇等奏。李奉翰遵旨将五道引河开放后。洪泽湖水势畅出。力足敌黄。其在前浅阻之台州等帮。并浙江漕船。自本月十九日至二十四日。已共渡过一百余只。至停泊淮安以南之江西饶州等十二帮漕船。现已签盘完竣。饬令跟接过淮。上紧催令趱渡。约计七月初十前后。重运即可全数渡黄北上等语。现在黄水消落。清水日渐畅出。且又值甘霖叠沛。泉源增长。运河水势。益加旺盛。从此各帮漕船。自可迅速北上。依限抵通。朕心甚为欣慰。但前据王柄、陈桂森奏、南粮头进首帮。于本月初八日已抵天津。查验后、饬令飞挽北上。此时想早抵通贮仓。何未据保泰等奏到。著传谕保泰等、即查明该帮漕船。已于何日抵通。现在是否盘兑贮仓。比较上年迟早若何之处。迅速查明覆奏。将此传谕保泰等、并谕毓奇知之。　　

○又谕、据王懿德奏、凤阳关税务一年期满。将徵收短绌缘由。据实缕细陈奏。并愿请赔补一摺。王懿德见关税缺额。心存惶惧。未免见小著急。凤阳关税。全赖安徽、河南、秋收丰稔。商贩流通。过关报纳。钱粮始能丰旺。上年该二省被旱成灾。麦收歉薄。正额盈余短少。亦属情理之常。况每年各关遇有徵收短绌。朕无不俯念情形。格外施恩。分别宽免者。王懿德又何必条分缕晰。反覆渎陈耶。除将原摺交部。俟核覆到日。再降宽免谕旨外。将此谕令知之。　　

○缓徵陕西朝邑、华阴、富平等县、上年秋禾水灾额赋。旌表守正捐躯安徽绩溪县民章长辉聘妻程氏。　　

○是月。直隶总督刘峨奏、直属有驿州县。向有额设摃夫。自十余名至一百五六十名不等。所需工食。系同夫马工料等项。在地粮项下留支。不敷者赴司库请领。均照额设夫数。按八成支给。扣留二成。名为留二。以为添雇夫役之用。查系年清年款。并无长支代垫。致有亏缺之弊。报闻。　　

○长芦盐政徵瑞奏、商人牛绳祖、因捐输川饷。议叙知府。遂具呈将引地交官。以抵欠项。查该商为长芦大商。欠交帑利等银十六万余两。本应清理。乃仅以房屋一所抵报。意存通纲代为弥补。居心巧诈。应请革去职衔。交天津县监追。限一年完缴。逾限不交。照商人欠课十分之例治罪。届时核明实在无著银数。归于通纲应交二钱项下。弥补清款。得旨、此奏甚公正。著照所请行。该部知道。　　

○两广总督孙士毅、粤海关监督穆腾额奏、粤海关管理总口七处。以省城大关为总汇。以澳门为聚集重地。向设防御二员分驻。其一切关税事务。于大关澳门两总口。又分为附省十小口。向由监督及兼管税务之督抚。分派家人、带同书役管理。此外惠州、潮州、高州、琼州、及雷、廉、五总口。并分隶五总口之各小口、四十余处。监督亦分派家丁书役查察。仍每一总口。委佐杂官一员约束。查附省之总口小口。夷船货物。在在经由。一切出入点验。及防范走私短报各弊。必需家丁驱遣往来。应仍照旧派遣。其余五总口、及分隶之小口。系内地本港船只出入。距省自数百里至二千余里不等。所有每年详委之佐杂。本非熟习关务。且家丁书吏。未能遵其约束。应概行停止。请改令就近之丞倅督率经理。其本任廉俸。足资办公。毋庸议给饭食银两。再查监督库内。从前贮饷。不过二三十万至四五十万。近年增至一八十万。向例止设库书二名、经理其事。殊非慎重钱粮之道。请照藩运两司库例。添设库大使一员。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百五十七


大清高宗法天隆运至诚先觉体元立极敷文奋武孝慈神圣纯皇帝实录卷之一千二百五十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十一年。丙午。秋七月。壬寅朔。享太庙。遣怡亲王永琅恭代行礼。　　

○癸卯。谕、向来亲王郡王。固伦公主。和硕公主。门上总管首领太监。俱无给与顶戴之例。原以此等太监。在亲王等门上服役。非承值内廷者可比。是以向来虽有总管首领名色。并无官职。但亲王郡王。为宗潢屏翰。公主系皇帝亲女。其谙达太监、总管首领太监内。即酌量给与顶戴一人。尚不为过分。从前亲王郡王以主家太监。亦有特恩赏给顶戴者。嗣后亲王郡王。固伦公主、和硕公主、太监内。各准给八品顶戴一人。将姓名报礼部、内务府、备查。不得私有增益。至固伦公主。和硕公主。均为皇女。敌体藩封。一切礼仪护卫。会典内并未定有等级。遂至体例不一。互有增损。嗣后固伦公主品穆。著视亲王。和硕公主品秩。著视郡王。其额驸品级顶戴。仍照会典旧例。至公主下嫁时。一切礼仪护卫员数。固伦公主。即照和敬固伦公主之例。和硕公主。即照和嘉和硕公主之例。著礼部、内务府、会同定议具奏。载入会典则例。永远遵行。　　

○又谕、据奎林等奏称、伊犁附近地方。接连数日地震。城垣仓库兵房。多有坍塌倒坏等语。此次伊犁地方。自五月二十三日起。至二十七日。接连数日地震。既城垣仓库、官兵住房。致有坍塌倒坏。凡应行官修者。著动用公项银两修理。官兵住房。除在城外游牧各部落外。其城内居住者。官员各有俸银。著交奎林等、酌量伊等住房内、倒坏多寡。分别借给一二年、或数年俸银修理。兵丁俱赖钱粮生理。著交奎林、据实查核。计算多寡。或赏给一二个月、或数月钱粮修理。以示朕优恤。　　

○甲辰。谕、据阿桂等奏、查明窦光鼐所奏、永嘉、平阳等县。那移勒派各款。俱经严密访察。并无其事一摺。已批该部知道矣。其窦光鼐所奏、平阳县知县黄梅、丁忧演戏一节。查系本年正月。黄梅为伊母庆九十生日演戏。伊母一时痰壅。适于演戏之夜猝故。而窦光鼐称伊母死之后。在署演戏。人子即忤逆不孝。母死不知悲哀。亦断无迫不及待。于母死之日。演戏为乐者。今据阿桂等、查明黄梅为伊母演戏庆寿。伊母于是夜痰壅身故。是其演戏在未丁忧之前。况伊母年已九旬。风烛无常。猝然身故。亦属情理所有。此事关系名节。窦光鼐辄行入告。并不确细访查。若此事果实。则真如原奏所称。行同禽兽。不齿于人类矣。该学政不顾污人名节。以无根之谈。冒昧陈奏。实属荒唐。窦光鼐、著饬行。仍令据实明白回奏。　　

○谕军机大臣等、据李世杰等奏。二十二三等日。大雨如注。洪泽湖内。雨后复长水一尺二寸。连前长至一丈五寸。水势浩瀚。山旴五坝封土。现仍实力坚守。其运口以外束清坝。已展宽五十余丈。新建之御黄东西坝。共展宽二十余丈。俾清水畅达。刷沙敌黄。漕船克日可以渡竣等语。前因黄水盛涨。清水弱小。朕洞悉盈虚消长之理。知清水必有旺盛之时。曾谕令李奉翰等、于高家堰一带堤防工段。先事熟筹。慎之又慎。今湖内现已陆续增长。高堰志桩。长有丈余。果不出朕所料。该督等、更宜时刻留心。应将御黄东西坝。再行展宽十余丈。俾清水畅注有力。既可刷涤浮沙。而又不至壅遏生患。方为妥善。不可胶柱鼓瑟。第拘泥蓄清之说也。至山旴五坝。虽应坚守。但上年亢旱日久。高宝诸湖。俱经乾涸。足资潴蓄。朕意若将智、信、二坝开放。俾清水宣洩入湖。豫备将来水小时济运。足资容纳。似更有益。著传谕该督等、相度机宜。酌量办理。不可固执。亦不必迁就也。再阿桂在浙。谅必因河口水小筹虑。著将李奉翰等、即次奏到清水长发各摺。及现降谕旨。钞寄阅看。　　

○又谕、据常青、雅德等奏、查究殷仇士俊、得受署泉州府郑一桂、馈送金叶一节。据郑一桂供称、与殷士俊原系亲戚。上年富勒浑、调任两广。殷士俊跟随同往。路过泉州。曾将金叶五十两。托殷士俊转送等语。富勒浑受朕深恩。历任督抚。竟敢明目张胆。收受属员馈送。营私骩法。实出情理之外。前据孙士毅、续审出殷士俊上年经过泉州。收受郑一桂馈送金叶五十两。富勒浑曾经查出。因该犯与郑一桂素有亲谊。是以饶了。方以富勒浑知情纵容。尚不疑其有染指分肥之事。今此项金叶。既系富勒浑自行婪得。又何怪其饶恕殷士俊。如此贪黩败检。尚得如阿桂等前次所奏。一任家人长随招摇婪索。自不知情。可乎。昨经降旨。以富勒浑纵容家人。婪索多赃。及勒派书役银两。先侵后吐各情节。尚为从前犯案所有。较之雅德以密谕传询之事。竟敢昧良徇隐。公然欺饰者。其情较轻。今富勒浑于去任后。尚收受属员金两。则其在任时。恣意婪索可知。实出意想之外。已谕令常青等、详查此外有何婪索情节。据实速奏。今看富勒浑之罪。又浮于雅德矣。著将当青、雅德、原摺。并朕折解处所。钞寄阿桂等、严切审讯。谅富勒浑亦无从狡赖。一俟雅德解到浙省。即速行定拟具奏。发摺后。曹文埴可即顺道回籍。看视伊母。阿桂、舒常、即押解富勒浑、并全案人犯。前来行在候质。将此由六百里传谕知之。仍将现在审讯确情。迅速覆奏。　　

○乙巳。谕、刑部具题、杨张氏与周万全行奸。因被年甫八□山戊不□之李么儿、窥破声喊。起意致死灭口。将杨张氏照谋杀例。拟斩监候一本。所办未为允协。李么儿年甫八□山戊不□。童稚无知。其撞遇奸情。并非出于有心。乃杨张氏恐其向人告知。辄起意致死。于周万全逃避之后。将李么儿诓进房内。用稻草塞口。并用麻绳缠勒咽喉。立时毙命。其淫凶残忍。实出情理之外。刑部拟以斩候。入今年情实。不足蔽辜。杨张氏著即处斩。嗣后有谋死幼孩。如年十

□山戊不□以上者。仍照向例办理。其在十□山戊不□以下者。即照此案问拟立决。以儆凶残而示惩创。　　

○谕军机大臣等、前据孙士毅奏殷士俊供内、有上年跟随富勒浑、由闽起粤时。郑一桂曾送伊金叶五十两。富勒浑得知。欲加诃斥。因其与郑一桂素有亲谊。是以饶了之语。朕彼时、尚信为殷士俊在外婪索招摇。富勒浑之罪。止于知情故从。今据常青等、究出郑一桂金叶五十两。竟系馈送富勒浑之物。此事大奇。从前殷士俊所供得受金叶之处。意欲一身承当。为富勒浑任罪。岂非怪事。当郑一桂馈送富勒浑金叶时。富勒浑已离闽浙总督之任。仍犹如此逢迎馈送。则其在任时。必有通同交结。纳贿营私。不止郑一桂一人馈送之事。不可不彻底查办。以成信谳。此时常青、现署总督。徐嗣曾、系该省巡抚。当以雅德为戒。属员皆其所辖。即著伊二人严密访察。从前富勒浑在闽时。除郑一桂之外。属员中有无似此交接馈送款迹。即据实严查覆奏。毋得稍涉瞻徇。致有不实不尽。将此由六百里传谕知之。并著迅速覆奏。　　

○实授官福、为正红旗蒙古副都统。　　

○丙午。谕军机大臣等、昨据常青、雅德、等奏、查讯郑一桂、曾将金叶五十两。托殷士俊转送富勒浑。此事大奇。已谕令阿桂等严切审讯矣。今思此中情节。尚有须逐细根究者。前据孙士毅查奏、彼时朕即疑郑一桂馈送总督家人。或银数十两至百两。容或有之。何至馈以金叶五十两。本非情理。今据常青等、究出此项金两。竟系馈送富勒浑之物。无怪其知情饶恕。实出意想之外。但富勒浑在任时。必不止郑一桂一人馈送之事。现已谕令常青等严查覆奏。著传谕阿桂等、提集富勒浑、逐一严讯。层层究诘。务得确情。毋任狡饰。并祇坐家脸受贿而已不知。富勒浑婪索款迹。俱已败露。断不可稍存开脱地步。再昨因富勒浑昧良败检。情节可恶。谕令阿桂等于定案后。押解前来行在亲审。今思富勒浑久任督抚。且年已就衰。朕亦不忍亲加廷鞫。阿桂等、如将各款审讯明确。按律定拟。情真罪当。阿桂、舒常、即将富勒浑押带到京。交刑部监禁。再赴热河复命。倘阿桂等、听信富勒浑一面之词。诿罪于殷士俊等。为之开脱。势必将全案解赴热河。亲加廷鞫。不但富勒浑身罹重典。即阿桂等亦从而获咎。是激朕不得不从严办理。所谓爱之适以害之也。将此六百里谕令知之。　　

○丁未。谕军机大臣等、据孙士毅奏、查讯富勒浑前称、运司张万选、送银三万两。当经申饬阻止一节。将张万选之家人长随。并督署兵役人等。逐一按名提齐。亲加研鞫。非惟张万选下人供称、并未见伊主送过银两。即督署弁兵人役咸称、不特未见其事。实亦未闻其语。现将运司张万选、暂行解任。赴浙对质等语。张万选、既究讯并无送银之事。则富勒浑何以向孙士毅称上年到任时。运司张万选、送银三万两。当经申饬阻止。或张万选许而未送。即系富勒浑一时信口诬指。掩饰为家人婪索。并未染指分肥。均未可定。张万选现已解浙。一经与富勒浑当面质对。无难水落石出。著将孙士毅原摺。并朕折角处。钞寄阿桂等阅看。提集富勒浑等、务须质对明确。据实具奏。毋任支饰。再此时富勒浑早已解送到浙。阿桂等、亦应将查审大概情形。速行驰奏。何以尚未据奏到。著传谕阿桂等、遵照节次谕旨。逐一研讯。迅速覆奏。　　

○戊申。蠲免河商邱、宁陵、永城、鹿邑、虞城、夏邑、睢州、柘城、内黄、西华、太康、扶沟、等十二州县。乾隆五十年分。旱灾地亩额赋有差。　　

○己酉。谕、据特成额奏、现已调补云贵总督。云南按察使特昇额、系伊胞兄。例应回避等语。特昇额、系特成额胞兄。自应回避。且向闻其居官平常。质之伊弟特成额。言亦相符。难胜外任。著来京以部属补用。所遗云南按察使员缺。著王懿德补授。　　

○又谕、据恒秀等奏称、拏获脱逃罪犯等语。前据伊犁将军奎林等具奏、脱逃许多罪犯。因严降谕旨后。屡将逃犯拏获在案。以此观之。如果速行严缉。何致始逃之犯。逾境远扬。属员等诚能遵奉严拏。上紧留意。拏获后。除将罪犯正法警众外。于拏获之官兵。量加微赏。其限内不能拏获者。亦记其过。则属下自知惩劝。将此交东三省将军大臣等。嗣后即遵旨分别办理。　　

○谕军机大臣等、前据镶红旗满洲都统绵恩等奏、据刑部主事佛喜保呈称、山东济宁卫前帮旗丁张大礼等、呈控头船旗下于士祥、包揽侵渔一案。前钦差审办时。未将幕宾书吏、得受赃银之处查出。及伊于巡漕任内。曾令卫守备白兴贵、出具巡漕并未受贿甘续等款一摺。因令军机大臣。详查此案前后卷宗。兹据查明佛喜保所称、幕宾书吏得受赃银之处。从前伊曾奏过。经庆桂前往查明。俱属子虚。惟所令守备白兴贵、出具巡漕并未受贿甘结一节。从前并未奏及。庆桂在济宁查办此案时。佛喜保亦未将甘结呈出。先后亦并无告发之人。请令姜晟、于查办安徽旴＜日台＞一案完竣后。顺道至济宁。就近查询。此案于士祥、包揽帮船银米。久霸侵渔。早经审明定拟正法。乃佛喜保屡次哓哓不已。若仅令姜晟顺道查讯。恐不足以服其心。著传谕阿桂、舒常、于押带富勒浑来京之便。即顺道至济宁。就近查讯。如此案佛喜保果有应行质讯之处。即奏明令该员前赴济宁质对。　　

○庚戌。命增定武职官阶、及封典、处分、谕、三通馆进呈皇朝通志职官略一门。朕详加披阅。其中所载文武官阶。诸多未协。国家设官分职。文武兼资。在文职、则内而阁部院司。外而督抚、以至守令丞尉。阶级等左。互相维制。至武职为国干城。同膺心膂之寄。其阶级自应与文臣相埒。方足以重阃寄而励戎行。今志内文职、则系正一品起。而武职、则系从一品起。既显然少予一阶。且文职自正一品、至从九品。共十八阶。武职自从一品、至正七品。止十二阶。多寡显有悬殊。体制即暗为隆替。非所以著朝章。垂令典也。大抵议定官制。编纂志书。多出于文臣之手。其意在乎重文轻武。殊不知国家设立武职。原欲其折冲捍卫。其责并不轻于文臣。有明之季。文臣用事于中。武臣宣力于外。一二台阁本兵。科道书生。构谋倡议。俱足以掣武臣之肘。卒致武备废弛。疆圉孔棘。国事遂不可为。此皆重文轻武之流弊。不可不引为殷鉴。所有武职人员。现在所缺正一品之阶。应照朕前次钦定领侍卫内大臣、将军、为正一品之例。增入一阶。其自正七品以下。较文职所少之五阶。亦应于内外武职衙门、微末员弁内。按其职守。酌定正从。照文阶一体厘正。以昭画一。再志内载旧例、武官正从一品。俱封荣禄大夫。正二品至从五品。俱封将军。未为允当。嗣后更定新例。则皆称大夫。因思将军为专阃主帅。大夫系文臣之称。乃旧例则封将军。而今又更封大夫。名义殊觉混淆。嗣后武职正一品至从二品。俱应封为将军。正三品至从九品。应分别酌与都慰、骑尉、校尉、等字样。递为差等。以示区别。至向来文职遇有降级处分。如降一级者。俱以正从计算。止于正降为从。而武职则降一级。即降一品。办理既不画一而武职官员。遇有处分。即官阶较大者。转瞬即降至末弁。相形未免偏枯。嗣后武职处分。亦应照文员之例。以正从核计议降。庶为平允。夫文武初无重轻。官联要于整肃。必当详行更正。较若画一。载入典章。所有一切增改事宜。著军机大臣。会同大学士。吏兵二部。详晰定拟具奏。寻议奏、查中枢政考。内外武职。共十六阶。较文职少正九、从九、二陛。应请将蓝翎长、为正九品。太仆寺委署固山达、为从九品。绿营经制外委千总、为正八品。外委把总、为正九品。额外外委、为从九品。以足十八阶。其各阶内。请增乌噜木齐都统、为从一品。委署前锋侍卫、下五旗包衣□□□□尔□领、为从五品。委署步军校、内务府领长、为从六品。委署亲军校、前锋校、护军校、骁骑校、副护军校、为从八品。请改包衣佐领、察哈尔副□□□□尔□领、佐领、为从四品。营千总、为正六品。卫千总、为从六品。其正四品之驻防□□□□尔□领。正六品之监造火药官、正七品之弓匠固山达、请裁。再降调处分。提督至游击、本以正从递降。都司以下有正无从。擢用时。升一级即升一品。降调照此。亦属适均。至封典名号。请将一二品为建威、振威、武显、武功、等将军。三四品为武义、武翼、昭武、宣武、等都尉。五六七品为武德、武德佐、武略、武略佐、武信、武信佐、等骑尉。八九品为奋武、奋武佐、修武、修武佐、等校慰。纂入例册。咨三通馆增定。从之。　　

○又谕、据明兴奏、六月二十七日戌刻。台庄地方。陡遇暴风。兴武四帮漕船。沉溺四只。磕损七只。淹毙水手等共七名。沿河居民草房。被风刮去上盖百余间。现在亲往该处勘办等语。此次漕船猝遇大风。兼时值昏夜。以致船只沉溺损伤。淹毙人口。殊为可悯。著加恩照例赏恤。其居民被风掀揭草房。著照该抚所奏。查明办理。以示体恤。　　

○谕军机大臣等、据李世杰等奏、自六月二十八日起。至七月初二日。湖水又接续加长。连前共长至一丈三尺余寸。畅出清口之势既大。分注淮扬运河之水。亦觉骤涌。随将御黄东西两坝。复加拆展口门。共宽五十余丈。其山旴五坝内、先开之义字一坝。尚不足以资分洩。复将智字坝封土启除过水等语。已于摺内批示矣。朕早虑及今年湖水。必有盛涨之时。曾谕令该督等、将山旴五坝内、先开两坝。以资畅洩。今两坝已经启放过水。下游高宝诸湖。尽可容纳。而湖水仍有加长之势。若再将仁礼等坝启放。又恐宣洩过多。下河一带。田亩受淹。于小民生计。亦大有关碍。此数坝尚应谨守。朕意若清水再长。莫若将清口东西坝口门。再行拆展。俾清水畅出。毫无阻滞。既可将淤垫浮沙。刷涤净尽。而下河田禾。不致有碍。更为两有裨益。再濒临运河之车逻等坝。朕屡经临视。洞悉情形。亦应加土谨守。不可令其过水。淹及下河民田。该督等、务宜相度机宜。妥协办理。以副朕意。　　

○又谕、据刘秉恬覆奏、晋省乘机放债。越境买产一节。摺内称、此等贱买之人。一闻官为经理。必致匿而不出。畏法潜逃。及至事过之后。复行出认。致起争端。请敕令河南抚臣等、严行禁止。酌量办理等语。此事经毕沅具奏后。节次降旨。令该抚妥协筹办。嗣据毕沅覆奏、该省贱买贱卖地亩。自奉旨减利听赎后。愚民各知保家畏法。其陆续赎回者甚多。两造并无异词。所办甚为允协得理。今刘秉恬又复奏请于执照内。注明不得冒认索价字样。以免葛滕纠缠之弊。虽亦调剂之一法。但恐多立科条。转滋纷扰。刘秉恬既有此奏。著将原摺。钞寄毕沅阅看。　　

○辛亥。孝懿仁皇后忌辰。遣官祭景陵。　　

○谕军机大臣等、昨据明兴奏到、台庄地方。于六月二十七日。猝遇暴风。兴武帮船。沉溺损伤。有淹毙人口一摺。已降旨照例抚恤矣。本日据柯藩、阿那布奏、该帮张国兴、陈上达、一船遭风沉溺。冲失米七百八十七石。又捞起湿米五百一十九石等语。内河漕船沉溺。漂失米石。例应著落通帮旗丁赔补。虽此次陡遇大风。人力难施。但若遽邀宽免。恐将来旗丁等亏缺漕粮。不免有捏报被灾。希图豁免情弊。所有张国兴等冲失米石。著加恩多分数年带交。以纾丁力。其应行抚恤之处。仍著遵照前旨办理。以示体恤。将此传谕毓奇、明兴、并谕柯藩、阿那布、知之。　　

○又谕曰、雅德于富勒浑家人婪索等事。不但不据实陈奏。且力保富勒浑操守谨饬。已降旨将雅德革职解赴浙江。交与阿桂等、归案审办矣。雅德以密谕传询之事。竟敢昧良徇隐。饰词保奏。且与富勒浑通那银两。联成一气。其情节甚为可恶。但究非侵贪款迹可比。其罪不致如富勒浑查抄。前经阿桂等定议、将浙省清查亏空案内、流抵银十三万九余两。著落富勒浑、雅德、福崧、名下分赔归款。除雅德本分应赔之外。所有富勒浑家产已经查抄。伊名下应赔银两。即著落雅德、全数代赔。以示惩创。再富勒浑自已久经解浙。阿桂等、亦应将查审情形。速行驰奏。何以尚未据奏到。前已有旨饬催。著再传谕阿桂等、即将各款逐一审讯。务得确情定拟。迅速覆奏。　　

○壬子。谕、据李世杰等奏、初三四等。大雨滂沱。异常倾注。清水黄水。并中河之水。同时并涨。山安黄河北岸。李家庄工尾。及汤家庄二处。先后漫塌堤工五十余丈。及八十余丈不等。清江迤上北岸二井缕堤。淮关迤下南岸之周家庄缕堤。均于初四日巳刻。漫溢过水。各塌宽十六七丈。又将清江南岸、千根旗杆迤下之五孔桥堤工漫缺。水从玉带河旁溢。以致清江一带初淹等语。此事朕于春间早经虑及。盖盈虚消长。理有因然。连年黄水盛涨。清水弱极。即知清水必有旺盛之时。曾谕李奉翰等、于高家堰一带堤工。加意修防。熟筹妥办。毋致临时周章。今果有此数处漫溢。朕更事已多。于盈虚消长之理。随时体察。先事训谕该督等。谨守高堰堤工。启放智信二坝。拆展东西坝口门。以资宣洩。该督等、亦能凛遵朕训。逐一妥办。先事豫防。现在虽有漫溢处所。而高堰堤工。得保平稳。漫水所过。人口不致损伤。此实先事豫防之效。此次漫溢。究因清水陡涨。又值疾风暴雨。人力难施。以致抢护不及。朕实不忍治伊等之罪。所有李奉翰、奏请交部治罪。李世杰、书麟、奏请交部严议之处。均著加恩宽免。即疎防各员弁。亦著一体宽免。上年李奉翰、于运中河内。不早建闸座。以致水无擎蓄。又不将清口东西坝口门收小。清水宣洩无余。节节贻误。是以降旨将该督等、降为三品顶戴。以示惩儆。今□山戊不□该督于防守宣洩各事宜。尚能遵朕指示。妥协办理。虽有现在漫工。究非去□山戊不□贻误可比。是以免其治罪。此时该督等。亦不必惊惶无措。惟当公同熟筹。一面先将漫口两堤头。盘镶裹护。不令塌宽。一面购备料物。及早兴工堵筑。以期迅速蒇事。至漫水经过地方。民田庐舍。未免被淹。淮安各属。上年被旱本重。今□山戊不□幸赖麦收接济。秋禾又有被水淹漫者。小民生计。更加拮据。朕心深为悯恻。该督等、即饬派出各员。分投查勘。酌给口粮。实力妥为抚恤。务使均沾实惠。毋致一夫失所。以副朕轸念灾黎至意。所有浅搁漕船。并令设法筹办。俾克期度竣。迅速遄行。除已谕知该督等妥速办理外。所有四月内。朕早虑及清水增长。豫令留心、寄信谕旨。著交留京王大臣大学士九卿阅看。并著发钞通谕知之。　　

○又谕曰、李侍尧等奏、审拟江陵县民蒋鲁玉等、控告该县及书吏侵蚀赈银一案。讯系江陵县书吏苏秉六等、虽无吞赈侵谷情弊。而于覆查户口。勒索保正银六十余两。五人分用。知县孔毓檀、于灾赈银两。尚无侵蚀。但于领到银谷。先放附近各垸。其较远所。直至本年正月。始行放给。以致灾民情急呈控。请将孔毓檀革职。从重发往军台。效力赎罪。书吏苏秉六等、从重改发乌噜木齐为奴等语。朕细阅此案情节。该县于灾赈银两。不能按户发给。以致灾黎情急控告。该县如果实有侵蚀入己情弊。自应从严治罪。即立寘重典。亦不为枉。今孔毓檀领到赈银。不按初赈二赈之例。使远近同时均沾实惠。其咎止于办理不善。与侵蚀入己者有间。予以革职。已足蔽辜。其发往军台效力之处。著加恩宽免。至书吏如另有欺压百姓。藉端吓诈。赃款数多。自应即行正法。今苏秉六等、于跟随本官承办赈务。勒索保正银两。每人分得十余两。其呈报户口。尚无增减情弊。即照李侍尧等所拟完结。亦足示儆。余著该部议奏。　　

○谕军机大臣等、据李世杰等奏、清口一带。三四等日。大雨滂沱。异常倾注。黄河北岸李家庄、汤家庄、等处。先后漫溢。已明降谕旨。将该督等所请治罪之处。加恩宽免矣。该督等、此时不必过于惊惶。以致茫无所措。惟虑上紧购备料物。堵筑各漫口。并实力抚恤被水灾民。至河水消耗。粮艘浅搁。尤关紧要。朕心深为廑念。该督尤应会同毓奇、设法办理。俾尾帮克期趱渡北上。以期依限抵通。再上年山东、河南、安徽、等省。被旱成灾。朕轸念穷黎。加恩赈恤。所费不下千百万帑金。今汤家庄、李家庄、等处漫口。兴工堵筑。以及抚恤被灾处所。其费用较之上年。不过二十分之一。著传谕李世杰等。将此次堵筑漫口。约费若干。通盘核计。据实覆奏。所有本日所降谕旨。及李世杰等原摺。著钞寄阿桂阅看。于审办富勒浑一案完结。回至清口。彼时漫口自己合龙就绪。阿桂当亲至该处。与李世杰等、熟商会勘。于善后事宜。更为有益。将此由六百里各谕令知之。仍著李世杰等。将现在漫口曾否裹住。不致塌宽。及被水灾民。作何抚恤。江西尾帮。已经遄行无阻之处。迅速覆奏。以慰廑注。　　

○又谕、本日又据毓奇奏、初四日。淮关迤南周家庄南岸缕堤。水势漫过堤顶。所有尾后之江西南昌前等帮漕船。正在衔尾行走。忽因正河掣溜。同时浅搁粮船六十余只。现在督抚诸臣。赶紧筹办堵闭漫口。一俟正流通顺。即严督被浅各帮。飞挽前进等语。周家庄在淮关下游。而江西南昌前等尾后帮船。尚在周家庄之下。该处因上游漫口。正流掣溜。水势顿耗。以致漕艘浅搁。上时自当上紧修艌。俟正河通顺。即行催趱遄行。但运河堤工。非外河可比。施工尚易为力。现在李世杰等、督率弁夫。购料堵筑。想不日即可堵闭断流。俾正河一律通顺。毓奇即可督催浅搁船只。上紧飞挽。迅速抵通。上年因南北运河浅阻。且江南、山东、河南、地方。被灾较广。需米赈恤。是以将漕船沿途截留。以致抵通之船较少。又因沿途起剥。致将货物掀卸。京师所需南货。俱由粮船装载北来。未免物价腾贵。本年系闰七月。粮船抵通。较早于去年。而现在淮安浅搁尾后之船。止有六十余只。为数无多。著传谕毓奇、一俟漫口堵闭。即将尾后各帮船。催令飞速渡黄北上。抵通交仓。以期无误正供。不可因牵挽维艰。又将货载掀卸。以致货少价昂。殊为未便。又另片所奏、派委将弁。将淮安新旧城门。设法防护之处。办理均属妥协。并著毓奇、李世杰等、实力赶办。诸凡总以妥速为主。　　

○癸丑。谕军机大臣等、昨据李世杰等奏、初三四等日。黄运两河堤工。同时漫溢数处。已明降谕旨。令妥速办理堵筑抚恤诸务矣。从前老坝口漫工。淮安城内被淹。此次五孔桥堤工漫御。水由玉带河旁溢。清江浦一带。被淹情形。轻重若何。现在水势。自已渐次消退。该督亟应将官员衙署。及居民房屋。上紧整理。所有被水灾民。尤应实力抚恤。酌给口粮。毋使少有失所。至河水消耗。粮艘浅搁。尤关紧要。该督等。务即会同设法办理。先将运河堤工补筑。俾河水归槽。未过江西各帮。以次遄行。渡黄北上。毋误抵通。方为妥善。再昨□□处毓奇奏、浅搁粮船六十余只。止于浅搁在滩者。令其即时修艌。以待漫口堵闭。正河水长时。即行装载。跟帮前进。其有受伤过重。不堪驾驶者。即令拆板以清河道等语。此等拆卸板片之船。究有几只。除拆板船只。不能抵通外。所有本年可以抵通漕船。究有若干。比较上年。多寡迟早如何。著毓奇通盘核算。详悉覆奏。再李世杰病体尚未全愈。今又遭此漫溢过水之事。目击情形。自不免惊惶焦急。朕心颇为悬注。著传谕该督。不必过于劳勚。务须宽心调摄。坐办一切。爱惜精神。以期气体复元。副朕眷念。至黄河北岸李家庄。系在汤家庄迤下。从前高晋、欲将运口移改。此处系清口下游。办理不致棘手。尚易堵闭。该督等、应即查看漫水一过。迅速集料鸠工。克期堵筑。并著将各漫口、及被水处所。详悉绘图贴说。进呈御览。仍将漫水曾否消退。江西尾帮、是否遄行。及被水灾民。作何抚恤之处。近日光景若何。迅速覆奏。　　

○又谕、据福海奏、初三四等日。运河暴涨。里河二井堤工。及周家庄、五孔桥等处。先后漫溢等语。从前外河老坝口堤工漫溢。淮安为下游顶冲。衙署庐舍。被水淹漫。此次二井、周家庄、等处漫口。地处清江浦之冲。是以猝被淹浸。地势不同。但淮安系清江下游。昨据毓奇奏、现在派委将弁。将新旧城门。设法防堵。本日又据福海奏、派委书巡家役。保护册档钱粮等语。淮关距郡城不远。著传谕该监督、即将淮城是否有漫水波及城垣衙署。以及居民房屋。有无被冲之处、据实速奏。以慰廑注。　　

○甲寅。谕军机大臣等、据兰第锡等奏、新堤各挑水坝工程。并各工平稳一摺。览奏欣慰。秋汛即至。更宜加意敬慎。已于摺内批示矣。朕阅图内所绘毛家寨一带堤工。系属顶冲。且形势坐湾。未免著重。应于此处筑挑水坝一道。挑溜北趋。以分其势。庶免吃重。因用朱笔标记。著将原图发该督等阅看。若可即遵照妥速办理。庶秋汛更次巩固。寻奏、毛家寨堤工。系昔年沈堤旧基。形势向北湾环。连年修埽。挑溜北趋。六月间。兰阳十四堡头坝埽外刷深六丈。该处相距仅十里。甚为吃重。现渐就平稳。挑水坝似可缓办。得旨、欣慰览之。　　

○乙卯。谕军机大臣等、本日福崧奏到六月分粮价单一摺。内开太原各府州属、米麦等价值。与上月相同。及较上月稍为增减等语。各属每月粮价。随时增减。情形不同。自应将价中、价贵、价平、等字样。于各属米麦等项。分别详注。庶可一目了然。今该抚仅称与上月相同。及略有增减之处开报。殊未明晰。著传谕福崧、嗣后奏报各属粮价清单。务将价中、价贵、价平、等字样。分晰填注。毋得仍前笼统开报具奏。　　

○又谕、前据李世杰等奏。初三四等日。黄运两河堤工。同时漫溢数处。已节次降旨。令该督等、实力妥速办理堵筑抚恤诸务矣。现在水势曾否渐次消退。漫水所过。田亩庐舍被淹者。究系何处。上年淮安各属。被旱较重。今秋禾又有被水淹浸者。小民生计。更加拮据。不可不实力抚恤。再上年淮徐一带。及湖北、安徽、等省。被旱地方甚广。此次淮安所属。即有被水处所。亦不过一隅中之一隅。其抚恤所用。及堵筑漫口。约费若干。著李世杰等、通盘核计。据实速奏。至河水消耗。粮艘浅搁。该督等、亟应会同设法办理。先将运河堤工补筑。俾河水归槽。未过江西各帮。以次遄行。渡黄北上。此事尤关紧要。该督等自前次奏报之后。又阅数日。尚未见有续奏。谅欲俟漫水消退。诸务稍有就绪。再行奏闻。朕宵旰廑悬。无时或释。著传谕该督等、即将近日光景若何。漫口曾否裹住。不致塌宽。江西尾帮。是否已经遄行。及被水灾民。作何抚恤之处。迅速覆奏。以慰悬注。　　

○又谕。据孙士毅覆奏、富勒浑派差口岸书役。先令缴赔补帮贴银两。实系先侵后吐。并查抄富勒浑家口船行李赀物。及李世荣父子赀财。讯出李约罗等供词各摺。著钞寄阿桂等、归案查对审办。俟李约罗等犯、到浙时。一并严切究讯。至富勒浑、及伊家人殷士俊等、于五月二十九日。及六月初二等日。先后由粤解赴浙江。六月内、自已早经解到。何以阿桂等。尚未将大概情形具奏。即案内情节。不能一时审明定拟。亦应将讯出现在情形。先行入奏。前已降旨。催令迅速审办。今复经数日。著再传谕阿桂等、即遵节次谕旨。并查对孙士毅先后奏到各款。速行严讯具奏。　　

○丙辰。中元节。遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝紧皇后陵。端慧皇太子园寝。　　

○谕、据书麟奏、安庆、凤阳、庐州、滁州、泗州、各府州属。于六月内雨泽过多。山水长发。低洼地亩。及临湖滩地。俱被水淹。房屋间有坍塌。人口尚无损伤。现在饬属查明。妥为办理等语。上年安徽被早较重。收成歉薄。今又因雨水过多。以致安庆、凤、庐、滁、泗等府州属。民田庐舍。俱被淹浸。朕心甚为廑念。该抚即饬属查明被水地方。上紧设法疎消。其被灾穷黎。务须加意抚恤。不可拘于常例。倘有应行借给耔种口粮者。即酌量借给。该抚即督饬所属。实力经理。俾灾民均沾实惠。以副朕轸念穷檐至意。该部即遵谕行。　　

○谕军机大臣等、本日据陈步瀛等奏报、两水田禾情形一摺。内称怀宁、桐城、及凤阳、定远等处。于六月十一二等日。大雨如注。山水涨发。一时宣洩不及。以致滨临江淮低洼地亩。间有积水、等语。与书麟所奏相符。现在书麟驻劄清江。距安省稍远。往来详报。恐不能周到迅速。著传谕陈步瀛等、即查明被水地方。督饬所属。设法疎消。现在积水处所。曾否消退。于田禾有无妨碍。其亟应抚恤之处。即加意抚恤。妥协办理。副朕悬注。较之去□山戊不□民间光景。究竟如何。著即速奏。此后倘有必须应行亟奏事件。不妨据实先行奏闻。再行禀报该抚。以免稽延。　　

○又谕、据李世杰等奏、河湖水势续长初八九两日。桃源厅属南岸之司家庄、及外河厅属北岸王营减坝迤下烟墩两处。又复漫溢。该处堤内。逼近盐河。漫水为盐河顶阻。分溜无多。其桃源之司家庄。与洪湖仅隔一堤。堤内湖水。本已涨满。今堤工虽经漫开。而测量黄水。尚高尺许。溜势甚属平缓。黄河先后漫口两处。均不致于夺溜。仍走中泓。迅行东注等语。阅所进图内。司家庄漫口。虽止四十余丈。而河湖连成一片。势甚浩瀚。究属可虞。此处应速行堵闭。该处接连张福口引河。去冬今春。业经挑挖深通。今经黄水平漫。又不免淤垫。一俟漫工堵闭后。即将浮沙疎浚。方不至前功尽废。淮关对岸之周家庄。分溜湍激。以致运河下游粮船。间有浅阻。尤关紧要。此处急应首先堵闭。俾河水充裕。未过江西各帮。以次遄行。渡黄北上。方为妥善。至黄河北岸李家庄、汤家庄、王营减坝迤下烟燉漫口数处。距海不远。且有盐河顶阻。分溜无多。口门水势平缓。自易堵闭。不妨以次办理。再万锦滩、于六月底。又长水五尺。昨据兰第锡等奏报、豫省新堤各工。在在危险。竭力抢护。而下游老坝工志桩。长至二丈三尺。洪泽湖内志桩。亦长至一丈六尺三寸。河湖同时异涨。实为数十年来所未有。今李家庄等处。有数处漫溢以杀其势。上游不致溃决。为患尚小。且高堰堤工得以保护无虞。未始非不幸中之幸。朕方感荷神庥。以手加额。该督等、断不可稍生觖望。惟当益矢虔恭。以祈神佑。至被水居民。有应抚恤者。实力抚恤。漫溢处所。有应赶办者。上紧赶办。该督等、务须同心协力。次第妥协经理。以副朕意。将此由六百里谕令知之。仍将近日堵筑漫口。及浅阻尾帮、灾地赈恤、各事宜。迅速覆奏。以慰慰注。
  </div>
  <div class="pagination">
   <a href="清实录乾隆朝实录_page1606.html">
    上一页
   </a>
   <span>
    ...
   </span>
   <a href="清实录乾隆朝实录_page1602.html">
    1602
   </a>
   <a href="清实录乾隆朝实录_page1603.html">
    1603
   </a>
   <a href="清实录乾隆朝实录_page1604.html">
    1604
   </a>
   <a href="清实录乾隆朝实录_page1605.html">
    1605
   </a>
   <a href="清实录乾隆朝实录_page1606.html">
    1606
   </a>
   <span class="current-page">
    1607
   </span>
   <a href="清实录乾隆朝实录_page1608.html">
    1608
   </a>
   <a href="清实录乾隆朝实录_page1609.html">
    1609
   </a>
   <a href="清实录乾隆朝实录_page1610.html">
    1610
   </a>
   <a href="清实录乾隆朝实录_page1611.html">
    1611
   </a>
   <a href="清实录乾隆朝实录_page1612.html">
    1612
   </a>
   <span>
    ...
   </span>
   <a href="清实录乾隆朝实录_page1608.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
