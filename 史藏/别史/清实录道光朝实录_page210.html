<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 210 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 210 页/共 848 页</h1>
    <div class="content">○谕内阁、前据长龄等奏、查明斌静、色普徵额等、前在喀什噶尔荒谬失机。当降旨拏交宗人府刑部治罪。兹据审奏、斌静荒淫不法。众证确凿。色普徵额逗留观望。贻误事机。以致养痈贻患。失陷城池。经该衙门均拟斩候。实属罪所应得。斌静著宗人府圈禁。色普徵额著刑部监禁。俱归入明年朝审情实。　　

○又谕、张青选奏、淮北督销引盐绌额有因。请免考核一摺。淮北各州县督销道光六年盐引考成。因补销上年停运缺数。本年又值开放各坝。不能转运。若届期照例开参。在各州县自有应得处分。念其绌销尚属有因。且恐套搭补销。迄无底止。殊不足以昭核实。所有应行开参各州县。俱著准予免议。以补两年缺运。该盐政即饬各州县自来年正月起。实力督催。年归年额。傥再有惰误。著即照例参处。该部知道。　　

○又谕、宗室长亮、于名通等互控地亩毫不干己之案。辄挺身作证。已属不安本分。复于刑部审讯时。胆敢纠人将案内取保之孙成士、并坊役杨坤截夺、逼写欠据。并令写明为各衙门使用字样。刁诈已极。此风断不可长。宗室长亮著交宗人府迅即拘拏。并查明伊侄特某、一并拘提到案。会同刑部严行跪审。定拟具奏。寻奏、长亮截留孙成士、勒写字据。伊侄特海殴伤坊役。俱应革去顶带。照例圈禁三年。从之。　　

○又谕、已革知州陆铮、前在贵州平远州任内。经前任巡抚程国仁、访闻该员情性轻浮。纵容门丁滋扰。不洽舆情。奏参革职。乃于前任藩司太仆寺卿糜奇瑜告病开缺之后。控称被藩司捏款参劾。迨经刑部查明被参原案。毫无屈抑。縻奇瑜亦并非原参之人。该革员仍坚不承招。必须与糜奇瑜当堂面质。意图拖累。实属刁健异常。仅照属员诬揭上司例加等拟杖。尚觉轻纵。陆铮著从重发往军台效力赎罪。　　

○予伊犁解送乌噜木齐马牛官员议叙。赏兵丁一月盐菜银。　　

○壬申。孝庄文皇后忌辰。遣官祭昭西陵。　　

○谕内阁、那彦成奏、查明民欠积弊。请定催追章程一摺。直隶原参地粮未完银两。据该督查明欠解之由。或因隔境县民寄庄地亩。向祇移关邻县代催。不能径行传比。或有刁劣绅士抗违包纳。遂致日久拖延。而不肖州县。因之藉口。请另立催纳章程。以清积欠等语。所有寄庄地亩钱粮。仍应派役移关该业主州县。协同催徵。如逾限不来交纳。无论所收租粮。均责令现种佃户。按上下忙完交给串。即于应交该业户地租内照数扣除。并于开徵之始。先行出示晓谕。傥该业户不认佃户完纳之银。准其控官提究。至绅衿大户、及举贡生监职员、如有包纳等弊。及拖欠积年粮租者。即照例分别究办。自此次立法通行。傥再有民欠。应责成藩司及本管道府。查明是否以完作欠。抑系催徵不力。分别详明该督据实撤参办理。该部知道。　　

○上以岁暮祫祭太庙。自是日始。斋戒三日。　　

○癸酉。修浙江东西两塘坦水柴埽各工。从巡抚程含章请也。　　

○甲戌。以岁暮祫祭。遣官祭太庙中殿。后殿。　　

○哈密办事大臣恒敬奏、查哈密迤西车驼缺乏。前派回务章京。带银赴吐鲁番筹办。据称吐鲁番供送兵差。车驼支绌。再哈密回子木轮牛车。向不出境。仍留备本境驱使。至吉林等处官兵所需车驼。经鄂山等加价雇送出关。行抵哈密。各该驼户等畏惧途长。不肯前进。情愿将驼出售。各兵亦愿领此驼。因即给价置买。点交带兵官派兵经管。照例每驼一只。至吐鲁番给银三两。并移知前途各城。照例发给。直至大营。交营务处查收应用。途中设有疲乏。即由各该城随时更换。兵行可期迅速。报闻。　　

○命翁牛特扎萨克郡王喇特纳济哩第、喀尔喀扎萨克郡王楚克苏木扎布、在乾清门行走。赏青海扎萨克郡王棍楚克济克默特、三眼花翎。　　

○以缉私出力。予浙江盐场大使段洪恩等、升叙有差。　　

○免库车、沙雅尔、出征回兵应交本年粮三百石。　　

○乙亥。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○遣官祭太岁之神。　　

○朝鲜使臣洪羲俊等三人、琉球使臣马开基等二人、于午门外瞻觐。　　

○丙子。上御保和殿。筵宴朝正外藩。科尔沁、巴林、喀喇沁、敖汉、翁牛特、苏尼特、扎赉特、扎噜特、土默特、茂明安、喀尔喀、阿巴哈纳尔、鄂尔多斯、郭尔罗斯、阿拉善、青海、伊克明安、和硕特、土尔扈特、绰罗斯、王贝勒贝子公额驸台吉及朝鲜、琉球、国正副使土司等、随文武大臣、依次就坐。诸乐并作。上进酒。召左翼科尔沁扎萨克土谢图亲王诺尔布林沁、卓哩克图亲王巴图、巴林扎萨克亲王衔郡王索特纳木多尔济、喀喇沁扎萨克亲王衔都楞郡王和硕额驸满珠巴咱尔、科尔沁郡王多克默特、敖汉扎萨克郡王达尔玛济尔第、翁牛特扎萨克郡王喇特纳济哩第、苏尼特扎萨克郡王齐旺扎布、郭尔罗斯镇国公固噜扎布、喀喇沁扎萨克辅国公理藩院额外侍郎玛哈巴拉、右翼喀尔喀扎萨克亲王车登多尔济、阿拉善扎萨克亲王玛哈巴拉、喀尔喀扎萨克郡王楚克苏木扎布、青海扎萨克郡王棍楚克济克默特、科尔沁扎萨克郡王僧格林沁、喀喇沁贝勒托恩多、科尔沁扎萨克贝子济克默特回部郡王衔贝勒哈迪尔、至御座前。赐酒成礼。　　

○是年旌表孝子、江苏等省甘遐等十五名。孝义、陕西雷鼎甲一名。孝女、江苏等省经氏等五口。孝妇、浙江等省李孙氏等二口。守节合例、满洲额尔登布妻张佳氏等一百口。蒙古关山妻王氏。等三十五口。汉军陈钰妻金氏等二十八口。内务府满平妻关氏等十二口。各省驻防寒保妻兆氏等二百二十口。奉天等省岳秀妻张氏等一千七百三十三口。夫亡殉节、直隶等省张畅妻王氏等四十五口。未婚守志、满洲索住聘妻瓜尔佳氏一口。蒙古巴达尔虎聘妻李佳氏一口。吉林驻防富兴阿聘妻扎斯呼哩氏一口。直隶等省祁锜聘妻孙氏等四十口。百岁寿民、妇、浙江等省章贤初等三十名口。五世同堂、湖南等省张会点等六十三家。各给银建坊如例。　　

○一产三男、河南等省雷起惠等三家。　　

○会计天下民数、谷数、直隶等省通共大小男妇三万八千二十八万七千七名口。存仓米谷三千二百七十万二千四百八十三石一升七合九勺。　


大清宣宗效天符运立中体正至文圣武智勇仁慈俭勤孝敏成皇帝实录卷之一百十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光七年。丁亥。春。正月。丁丑朔。上诣奉先殿行礼。　　

○诣堂子行礼。　　

○遣官祭太庙后殿。　　

○率王以下文武大臣诣寿康宫庆贺皇太后。礼成。御太和殿受朝。作乐宣表如仪。　　

○诣大高殿。寿皇殿。行礼。　　

○御乾清宫。赐皇子亲藩等宴。　　

○戊寅。上御重华宫。茶宴廷臣及内廷翰林。命和御制题王冕上林春早图诗韵。　　

○给奉天白旗堡、小黑山、二处上年歉收各旗户、并站丁等一月口粮。　　

○贷直隶宁河宝坻、丰润、玉田、开、元城、大名、南乐、清丰、广平、十州县上年歉收农民口粮有差。　　

○展赈江苏高邮、兴化、东台、宝应、江都、甘泉、山阳、阜宁、清河、安东、盐城、上元、江宁、江浦、海、沭阳、泰、十七州县及准安、大河、二卫上年被水军民。并加赏邳、宿迁、沛、萧、沭阳、五州县灾民一月口粮。　　

○给安徽五河、泗、二州县并屯坐各卫上年被水军民一月口粮。　　

○缓徵山东濮、范、兰山、郯城、高唐、鱼台、六州县并东昌、德州、临清、三卫上年被灾村庄上忙额赋、及各项银米。　　

○己卯。高宗纯皇帝忌辰。遣官祭裕陵。　　

○上诣奉先殿。寿皇殿。行礼。　　

○谕内阁、昨因元旦朝贺礼成。百官甫退。有穿补服二人。自东而西在太和门阶下趋过。降旨查询。本日据那清安等奏、向来朝会。有御史礼部司官侍卫等、分列左右。纠察失仪。请将该员等察议等语。朝会大典。自应整齐严肃。该员等于任意趋走之人。竟不照例指拏。所司何事。并闻侍卫处久未派员。自系相沿积习。亦属疏忽。本应照例将该堂官惩处。姑念由来已久。并非起自近年。著吏部查取此次专司越班失仪御史、及礼部司员各职名。照例察议。嗣后丹墀南仍派礼部司员四人。仪仗后仍派御史四人。礼部司员四人。并著添派侍卫四人。分列昭德贞度门内阶下左右。专司朝仪。遇有越班行走者。立即指拏奏办。傥再怠忽从事。定将各该堂官、一并惩处不贷。再向来朝鲜琉球诸国。俱列在西班百官之末。蒙古台吉、回子伯克、在东班行礼者。亦俱参差不齐。殊属非是。此后著理藩院派司官二人。带领另为一班。或应在东班之末。或原有一定制例。著理藩院查明议奏。并著护军统领、于升殿前稽查弹压。一切随从人等、勿许混入。以肃朝仪。寻议上。得旨、东班纠察御史福智、王云岫、西班纠察御史佟济、但明伦、丹墀南监礼礼部主事恒泰、陈世泰、额外主事吴一枝、司务临保、于越班失仪之人。并不稽查指拏。均著照议罚俸六个月。不准抵销。至昭德门监礼礼部郎中成存、候补主事周顼、贞度门监礼礼部主事崇福、七品京官黄富民、相距稍远。均著减为罚俸三个月。亦不准抵销。　　

○庚辰。上御紫光阁。赐蒙古王、贝勒、贝子、公、额驸、台吉、及外藩使臣、章嘉呼图克图等宴。并赏赉有差。　　

○谕内阁、那彦成奏、口外俸满撤回内地州县。酌定升补章程一摺。直隶承德府属滦平县知县海福、丰宁县知县阿清、边俸三年期满。前经该督以该二员办理地方事务。均能振作。遵照前定章程。撤回内地。请将海福以地方同知补用。阿清以知州升用。经部议以该二员任内有关降留处分。与原定章程未符。行令撤回内地。各以原官补用。兹据该督奏称、内地州县升调。核计参罚。以五十案内外。定升调之准驳。今查海福任内祇有承缉命案二参处分一案。阿清任内祇有命案四参处分二案。窃案二参处分一案。不特比较口外州县、承缉处分为最少。即较内地州县升调。核计参罚。亦仅十分之一。若因此不能保题。不足以昭激劝等语。口外州县。所辖地方辽阔。案牍繁多。若必一无违碍处分。而后得邀升用。较之内地州县。未免偏枯。著照所请、边俸期满之滦平县知县海福、准以地方同知补用。丰宁县知县阿清、准以知州补用。嗣后承德府及所属州县。边俸三年期满。统计任内承缉命盗有关降留处分不及十案者。会同该都统、查明该员实能才具优长。堪胜内地丞牧之任。方准保题升用。不得以定例稍宽。致有冒滥。其承缉命盗有关降留在十案以上者。不准保升。仍以原官分别补用。　　

○又谕、那彦成奏、原拨水师营津贴公项。恳请改拨陆路各营一摺。前因裁撤天津海口水师。添改大名中营官兵七百余员名。该督请将原拨水师营津贴公项。改拨陆路各营。经户部议以地租应归内务府兑收。生息银两。仍存运库报拨。未便留营动用支销。其叛产地亩。亦未便改拨。兹据该督奏、陆路各营。原设经费。实不敷用。前将天津水师营改归陆路。兵数并无裁撤。原拨水师营地租生息银两。均非正项钱粮。改为津贴陆路。仍属以公济公。查直隶营务。需用较繁。著照所请、所有原拨水师营天津县挂甲寺官庄地亩、所收租银一千二十余两。租粮自数十石、至百余石不等。除完赋外、余给各兵食用。其地租留归天津镇经管。分给葛沽海口。并所辖运河各营汛。作为催漕缉私、并看守炮台弁兵津贴之用。原拨盐斤加价项下运库生息裁賸银二千五百六十余两。分拨正定镇银一千两。河间开州两协银各三百两。顺德、广平、磁州、东明、杜胜、长垣等六营银各一百两。宣化镇银三百六十余两。并将正定镇所收叛产地租银四百七十余两。改归大名镇就近取租。分别办公。各镇协营。有此津贴之后。该督更当督饬查察。随时修整军械。务须坚利适用。每年动支银数。仍核实造册报部查核。毋得稍滋浮冒。致干参办。　　

○辛巳。修福建金门镇左营、铜山营、战船。从巡抚韩克均请也。　　

○展赈两淮丁溪、草堰、刘庄、伍佑、新兴、庙湾、中正、板浦、临兴、九场上年被淹灶户。并贷富安、安丰、梁垛、东台、河垛、五场灶户一月口粮。　　

○贷江西莲花、萍乡、宜春、庐陵、永新、五厅县上年被水被旱灾民耔种。　　

○以湖南醴陵、茶陵、攸、三州县上年被水。拨附近州县仓谷三万八千石。分给减价平粜。　　

○代山西萨拉齐厅、上年被水村庄常平仓谷。　　
</div>
    <div class="pagination">
<a href="清实录道光朝实录_page209.html">上一页</a><span>...</span><a href="清实录道光朝实录_page205.html">205</a><a href="清实录道光朝实录_page206.html">206</a><a href="清实录道光朝实录_page207.html">207</a><a href="清实录道光朝实录_page208.html">208</a><a href="清实录道光朝实录_page209.html">209</a><span class="current-page">210</span><a href="清实录道光朝实录_page211.html">211</a><a href="清实录道光朝实录_page212.html">212</a><a href="清实录道光朝实录_page213.html">213</a><a href="清实录道光朝实录_page214.html">214</a><a href="清实录道光朝实录_page215.html">215</a><span>...</span><a href="清实录道光朝实录_page211.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
