<!DOCTYPE html>
<html>
 <head>
  <meta charset="utf-8"/>
  <title>
   尚史 - 第 47 页/共 91 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   尚史 - 第 47 页/共 91 页
  </h1>
  <div class="content">
   艾猎事庄王为令尹
　　吕氏春秋孙叔敖沈尹茎相与友叔敖防于郢三年声问不知修行不闻沈尹茎曰説义以听方术信行能令人主上至王下至霸我不若子耦世接俗説义调均以适主心子不如我子归我将为子防沈尹茎防于郢五年荆王欲以为令尹辞曰期思之鄙人有孙叔敖者圣人也王必用之臣不若也于是使人以王舆迎叔敖为令尹荀子孙叔敖期思之鄙人也突秃长左轩较三下而以霸楚淮南子孙叔敖决期思之水而灌云娄之野庄王知其可以为令尹説苑令尹虞邱子复于庄王曰臣为令尹十年矣国不加治臣窃选下里之士曰孙叔敖秀嬴多能其性无欲君授之政则国可使治民可使附庄王从之赐虞邱子采地三百号曰国老以孙叔敖为令尹少焉虞邱子家干法叔敖执而戮之虞邱子憙入见王曰臣言孙叔敖果可使持国政不党不骫可谓公乎史记孙叔敖楚之处士也虞邱相进之于王以自代
　　庄王十六年【宣十一年】我侵宋艾猎城沂【楚邑】使封人虑事以授司徒量功命曰分财用平板干称畚筑程土物议逺迩畧基趾具糇粮度有司事三旬而成不愆于素十七年【宣十二年】王围郑克之及郑平晋救郑济河王以北师次于郔闻晋师既济艾猎欲还南辕反斾嬖人伍参欲战王告艾猎改乗辕而北之次于管晋赵旃来召盟席于军门之外使其徒入之王怒逐赵旃我惧王之入晋军也遂出陈艾猎曰进之宁我薄人无人薄我诗云元戎十乗以先启行先人也军志曰先人有夺人之心薄之也遂疾进师车驰卒奔乗晋军遂败晋师于邲【左传】艾猎为楚相施教导民上下和合秋冬劝民山采春夏以水各得其所便民皆乐其生庄王以为币轻更以小为大百姓不便皆去其业市令言曰市乱民莫安其处次行不定曰如此几何顷乎曰三月顷曰罢吾今令之复言之王曰市乱民莫安其处次行不定请令复如故王许之下令三日而市复如故楚俗好庳车王以为不便马欲下令髙之艾猎曰令数下民不知所从王必欲髙车臣请闾里髙其梱乗车者皆君子君子不能数下车王许之居半嵗民悉自髙其车此不教民民从其化近者视而效之逺者望而法之故三得相而不喜三去相而不悔【史记】
　　韩非子叔敖相楚栈车牝马粝饼菜羮枯鱼之膳冬裘夏葛衣面有饥色其俭偪下吕氏春秋庄王好逰猎尽传其境内之劳与诸侯之忧于叔敖叔敖日夜不息不得以便生为故説苑叔敖相楚三年不知轭在衡后务大者固忘小
　　缯邱之封人见艾猎曰吾闻官久者士妬之禄厚者民怨之位尊者君恨之今相有此三者而不得罪楚之士民何也艾猎曰吾三相楚而心愈卑每益禄而施愈博位滋尊而礼愈恭是以不得罪于楚之士民也【荀子】説苑孙叔敖为令尹一国皆来贺有一老父后来吊叔敖曰有説乎父曰有身贵而骄人者民去之位髙而擅权者君恶之禄厚而不知足者患处之叔敖再拜曰敬受命愿闻余教父曰位髙而意益下官大而心益小禄厚而慎不敢取三者足以治楚矣新序庄王问于叔敖曰寡人未得所以为国是也叔敖曰国之有是众非之所恶也国君骄士曰士非我无逌富贵士骄君曰国非士无逌安强君或至失国而不悟士或至饥寒而不进君臣不合国是无逌定矣夏桀殷纣以合其取舎者为是不合者为非故致亡而不知
　　艾猎疾将死戒其子曰王亟封我矣吾不受我死王封汝汝必无受利地楚越之间有寝邱者地不利而名恶楚人而越人禨可长有此也艾猎死王以美地封其子子不受请寝邱与之至今不失【列子】
　　韩非子庄公既胜狩于河雍归而赏孙叔敖叔敖请汉间之地楚法禄臣再世而收地唯叔敖不收者瘠也故九世而祀不絶孙叔敖碑楚相孙君讳饶字叔敖本是县人也君受纯灵之精怀絶世之材有大贤次圣之质少见枝首虵对其母泣吾将死母问其故曰吾闻见枝首虵者死今日见之母曰若奈之何吾行数十步念独吾死可空复令他人见之死为因埋掩其荆母曰若无忧焉其阴徳善遂为父母九族所异及其为相布政以道考象天之度敬授民时聚藏于山殖物于薮宣导川谷波障源湶溉灌泽堤防湖浦以为池沼钟天地之美收九之利以慇润国家家富人喜优噡乐业式序在朝野无螟□丰年蕃庶人有曾闵贞孝之行四民美好从容中节髙梱改币一朝而化其忧国忘私乗马三年不别牝牡继髙阳重黎五举子文之统其忠信廉勇礼乐文章轨仪同制其富国充民明天时尽地利霆坚禹稷不能逾也専国权宠而不荣华一旦可得百金至于殁齿而无分铢之蓄破玉玦不以宝财遗子孙终始若失去不善如絶辟患害于无刑彻节髙义敦良奇介自曹臧孤竹吴札子罕之论不能骖也生于季末仕于灵王立溷浊而澄清处幽暗而昭明其遗武余典恨不与戏皇帝代同世世为列姃国在朝廷其意常墨墨若冠章甫而坐涂炭也病其临卒将无棺椁令其子曰优孟曾许千金贷吾孟故楚之乐长与相君相善虽言千金实不贷也卒后数年庄王置酒以为乐优孟乃言孙君相楚之功即慷慨髙歌曲曰贪吏而可为而不可为廉吏而可为而不可为贪吏而不可为者当时有汚名而可为者子孙以家成廉吏而可为者当时有清名而不可为者子孙困穷被褐而负薪贪吏常苦富廉吏常苦贫独不见楚相孙叔敖廉洁不受钱涕泣数行若投首王王心感动觉悟问孟孟具列对即来其子而加封焉子辞父有命如楚不忘亡臣社禝图而欲有赏必于潘国下湿墝埆人所不贪遂封潘乡　碑立于汉延熹三年具叔敖事颇备而特异者有四名饶事灵王封潘乡与优孟之歌也具録之以证羣説
　　蒍子冯艾猎从子也康王二年【襄十五年】以子冯为大司马五年【襄十八年】冬十二月我伐郑子冯及公子格率鋭师侵费滑胥靡献于雍梁【并郑邑】右囘梅山侵郑东北至于虫牢而反令尹公子午门于纯门信于城下而还涉于鱼齿【山名】之下甚雨及之我师多冻役徒几尽八年【襄二十一年】公子午卒使子冯为令尹子冯以疾辞方暑阙地下冰而牀焉重茧衣裘鲜食而寝王使医视之复曰瘠则甚矣而血气未动乃使公子追舒为令尹明年杀追舒复使子冯为令尹十一年【襄二十四年】舒鸠人【楚属国】叛我王师于荒浦【舒鸠地】使沈尹夀师祁犂让之舒鸠子敬逆二大夫而告无之且请受盟二大夫复命王欲伐之子冯曰不可彼告不叛且请受盟而又伐之伐无罪也姑归息民以待其卒卒而不贰吾又何求若犹叛我无辞有庸乃还十二年【襄二十五年】子冯卒使屈建为令尹舒鸠人卒叛屈建灭之王赏屈建建辞曰先大夫蒍子之功也以与蒍掩掩子冯之子也是年掩为司马屈建使掩庀赋数甲兵书土田度山林鸠薮泽辨京陵【絶髙曰京大阜曰陵】表淳卤【埆薄之地】数疆潦【疆界有流潦者】规偃潴【下湿之地】町原防【广平曰原防隄防】牧隰皋井衍沃【平美之地】量入脩赋赋车【周制六十四井为甸出长毂一乗戎马四匹牛十二头甲士三人步卒七十二人】籍马【籍其毛色歳齿】赋车兵徒卒甲楯之数既成以授屈建康王薨事郏敖郏敖三年【襄三十年】公子围杀掩而取其室【左传】
　　掩之族防居见乱臣传
　　防启疆　防射　【沈尹射沈尹赤附】
　　防启疆蒍氏之族也【所出未详】亦事康王康王十一年【襄二十四年】齐侯既伐晋而惧将欲见王王使启疆如齐聘且请会期秋齐闻将有晋师使陈无宇从启疆来辞会且乞师王使启疆帅师送陈无宇康王薨事郏敖郏敖四年【昭元年】灵王弑郏敖以启疆为大宰灵王三年【昭四年】吴伐我入棘栎麻【并楚东鄙邑】沈尹射奔命于夏汭启疆城巢四年【昭五年】我以东夷伐吴防射以繁扬之师会于夏汭吴师出启疆帅师从之遽不设备吴人败诸鹊岸我师济于罗汭沈尹赤会王次于莱山防射帅繁扬之师先入南怀我师从之吴不可入王遂观兵于坻箕之山无功而还王惧吴使沈尹射待命于巢启疆待命于云娄沈尹射沈尹赤并楚大夫防射者亦蒍氏之族也六年【昭七年】王成章华之台愿与诸侯落之启疆曰臣能得鲁侯启疆如鲁召诸侯辞曰昔先君成公命我先大夫婴齐曰吾不忘先君之好将使衡父照临楚国镇抚其社禝以辑宁尔民婴齐受命于蜀奉承以来弗敢失陨而致诸宗祧曰我先君共王引领北望日月以冀传序相授于今四王矣嘉会未至唯襄公之辱临我丧孤与其二三臣悼心失图社禝之不遑况能懐思君徳今君若步玉趾辱见寡君宠灵楚国以信蜀之役致君之嘉会是寡君既受贶矣何蜀之敢望其先君神实嘉赖之岂唯寡君君若不来使臣请问行期【问鲁见伐之期】寡君将承质币而见于蜀以请先君之贶鲁侯来王享之于新台使长鬛者相好以大屈【弓名鲁连子作大曲之弓不琢之璧】既而悔之启疆闻之见鲁侯鲁侯语之拜贺鲁侯曰何贺对曰齐与晋越欲此久矣寡君无适与也而传诸君君其备御三邻慎守宝矣敢不贺乎鲁侯惧乃反之防射初事灵王灵王遇弑事平王平王十二年【昭二十五年】王使射城州屈复茄人城邱皇迁訾人昭王十年【定四年】吴入郢明年申包胥以秦师救楚大败吴师于沂吴人获射于柏举射子帅奔徒以从公子申败吴师于军祥【左传】
　　防罢【子荡】　防泄
　　防罢字子荡【所出未详】康王十四年【襄二十七年】晋楚弭兵既盟于宋王使罢如晋涖盟晋侯享之将出赋既醉羊舌肹曰防氏之有后于楚国也宜哉承君命不忘敏子荡将知政矣敏以事君必能养民政其焉往郏敖即位王子围为令尹二年【襄三十年】郏敖使罢如鲁聘鲁叔孙豹问王子之为政何如对曰吾侪小人食而听事犹惧不给命而不免于戾焉与知政固问不告叔孙豹曰楚令尹将有大事子荡将与焉助之匿其情矣四年【昭元年】王子围弑郏敖围即位是为灵王使罢为令尹灵王元年【昭二年】以屈生为莫敖使与罢如晋逆女大夫防泄者亦蒍氏族六年【昭七年】王使防泄伐徐吴人救之罢帅师伐吴师于豫章而次于干谿吴人败之于房钟【吴地】罢归罪于防泄而杀之【左传】
　　防越
　　防越为司马事平王平王八年【昭二十一年】宋华亥向宁叛华登来乞师越帅师将逆华氏大宰犯【氏族未详】谏曰诸侯唯宋事其君今又争国释君而臣是助无乃不可乎王曰而告我后既许之矣明年越使告于宋曰寡君闻君有不令之臣为君忧无宁以为宗羞寡君请受而戮之对曰君臣日战君曰余必臣是助亦唯命君若恵保敝邑无亢不衷以奬乱人孤之望也唯君图之国人患之会诸侯出华向华向来奔十年【昭二十三年】吴伐州来令尹阳匄病越帅师及诸侯之师奔命救州来吴人御诸钟离阳匄卒我师熸【吴楚谓火灭为熸军主卒楚军无复气势也】及战于鸡父诸侯之师奔我师大奔大子建之母在郥召吴人而启之冬十月吴大子诸樊入郥【杜注以诸樊为王僚大子案吴子遏号诸樊为王僚之伯父传误】取楚夫人与其宝器以归越追之不及将死众曰请遂伐吴以徼之越曰再败君师死且有罪亡君夫人不可以莫之死也乃缢于防澨【左传】
　　防固
　　防固为鍼尹【鍼又曰箴】是曰鍼尹固又曰工尹固事昭王昭王十年【定四年】吴入郢王取其妹季芊畀我以出涉雎固与王同舟王使执燧象以奔吴师【烧火燧系象尾也】昭王薨事恵王恵王十年【哀十六年】白公胜作乱杀公子申公子结固帅其属将与白公胜遇叶公髙招之乃从叶公以攻白公胜胜缢十二年【哀十八年】巴人伐我围鄾将卜师王曰使公孙宁行宁请承【承佐也】王曰寝尹由于工尹固皆勤先君者也于是公孙宁鍼尹固寝尹由于败巴师于鄾寝尹由于者是为王孙由于别有传【左传】
　　论曰城濮之败百濮之捷贾有逺图若乃肆为贝锦杀般而身从之又何短知耶叔敖佐庄登迹于霸方之狐赵规模隘矣
　　鬭伯比　鬭谷于莵【子文】　鬭般　鬭克黄
　　【鬬子良　鬬椒鬬弃疾　鬬韦龟附】
　　鬬伯比者若敖氏也若敖为楚八世祖因以为氏后若敖氏娶于防生鬭伯比伯比为大夫事武王武王三十五年【桓六年】王侵随使防章求成军于瑕以待之随人使少师董成【董正也正二国之成也】伯比言于王曰我不得志于汉东也我则使然我张吾三军而被吾甲兵以武临之彼则惧而协以谋我故难间也汉东之国随为大随张必弃小国小国离楚之利也少师侈请羸师以张之熊率且比【大夫】曰季梁在【随贤臣】何益伯比曰以为后图少师得其君王毁军而纳少师少师归请追我师季梁諌乃止三十七年【桓八年】随少师有宠伯比曰可矣讐有衅不可失也夏王合诸侯于沈鹿【楚圯】黄随不会使防章让黄王伐随季梁请下之弗许而后战少师曰必速战不然将失楚师战于速杞【随地】随师败绩鬬丹获其戎车与其戎右少师秋随及我平王将不许伯比曰天去其疾矣【获随少师故】随未可克也乃盟而还四十二年【桓十三年】屈瑕伐罗伯比送之还谓其御曰莫敖【官名即屈瑕】必败举趾髙心不固矣遂见王曰必济师王辞焉屈瑕大败于罗鬬丹亦为大夫葢其族也伯比子二谷于莵子良【名未详】鬭谷于莵字子文初敖氏卒伯比从其母畜于防淫于防子之女生谷于莵防夫人使弃诸梦中虎乳之防子田而见之惧而归夫人以告遂使收之楚人谓乳谷谓虎于莵故命之曰鬬谷于莵以其女妻伯比谷于莵事成王成王八年【庄三十年】文王弟公子元为令尹处王宫欲蛊文夫人申公鬬班杀之谷于莵为令尹自毁其家以纾国难十七年【僖五年】谷于莵灭子奔黄三十二年【僖二十年】随以汉东诸侯叛我谷于莵帅师伐随取成而还三十五年【僖二十三年】成得臣伐陈取焦夷城顿而还谷于莵以为之功使为令尹防吕臣曰子若国何对曰吾以靖国也夫有大功而无贵仕其人能靖者与有几成得臣竟败于城濮谷于莵卒
　　説苑令尹子文之族有干法者廷理闻其令尹之族也释之子文召廷理责之曰吾族犯法使廷理因縁吾心而释之是吾不公之心明着于国也执一国之柄而以私闻吾生不以义不若吾死也致其族于廷理曰不是刑吾将死成王闻之不及履而至子文之室曰寡人幼少置理失人以违夫子之意于是黜廷理而尊子文潜夫论鬬文子三为令尹而有饥色妻子冻馁朝不及夕
　　子鬬般为令尹般字子扬庄王九年【宣四年】子良之子鬭椒杀般又杀蒍贾遂将攻王王灭若敖氏般之子箴尹鬭克黄使于齐还闻乱其人曰不可以入矣克黄曰弃君之命独谁受之君天也天可逃乎遂归复命而自拘于司败王思鬭谷于莵之治楚国也曰子文无后何以劝善使复其所改命曰生【左传】
　　鬭椒见乱臣传谷于莵之曾孙曰弃疾弃疾子韦龟韦龟子蔓成然成然亦见乱臣传
　　鬭廉　【鬬御彊　鬬梧耿之　鬬班附】　鬬祁　鬬勃　鬬且
　　鬬廉字射师为大夫初事武王武王三十八年【桓九年】王使使将巴客聘于邓邓南鄙鄾人杀而夺之币王使亷帅师及巴师围鄾邓救鄾廉衡陈其师于巴师之中以战而北邓人逐之背巴师而夹攻之邓师大败鄾人宵溃四十年【桓十一年】屈瑕将盟贰轸【二国名】郧人军于蒲骚【蒲骚郧邑】将与随绞州蓼【四国名】伐我师屈瑕患之廉曰郧人军其郊必不戒且日虞四邑之至也君次于郊郢【楚地】以御四邑我以鋭师宵加于郧郧有虞心而恃其城莫有鬬志若败郧师四邑必离屈瑕曰盍请济师于王对曰师克在和不在众商周之不敌君之所闻也成军以出又何济焉屈瑕曰卜之对曰卜以决疑不疑何卜遂败郧师于蒲骚卒盟而还武王薨厯事文王堵敖成王成王六年【庄二十八年】令尹公子元欲蛊文夫人夫人讽之伐郑元及鬬御彊鬬梧耿之不比为斾【时建斾以居前】鬬班王孙防王孙喜殿入郑纯门【郑外郭门】及逵市而还八年【庄三十年】公子元处王宫欲遂蛊文夫人廉谏子元执而梏之秋鬬班杀公子元【左传】
　　御彊梧耿之班并若敖氏族班为申公鬭祁鬭勃并若敖氏族也祁为令尹事武王武王五十一年【庄四年】王伐随薨于樠木之下祁除道梁溠营军临随随成祁济汉而后发丧鬭勃字子上为大夫事成王成王四十年【僖二十八年】晋楚遇于城濮令尹成得臣使勃请战得臣将中军鬭宜申将左勃将右及战左右师溃我师败绩王杀成得臣以勃为令尹四十五年【僖三十三年】勃侵陈蔡陈蔡成遂伐郑将纳公子瑕门于桔柣之门瑕死初王将以商臣为大子访诸勃勃曰君之齿未也而又多爱黜乃乱也楚国之举恒在少者且是人也蠭目而豺声忍人也不可立也弗听是年晋阳处父侵蔡勃救之与晋夹泜而军阳处父曰子欲战则吾退舎子济而陈不然纾我勃退舎处父宣言曰楚师遁矣遂归我师亦归大子商臣谮勃曰受晋赂而辟之楚之耻也罪莫大焉王杀勃【左传】
　　鬭宜申见乱臣传鬬且亦楚大夫且尝廷见令尹囊瓦囊瓦与之语问蓄货聚马归以语其弟曰楚其亡乎不然令尹其不免乎吾见令尹令尹问蓄聚积实如饿豺狼焉殆必亡者也夫古者聚货不妨民衣食之利聚马不害民之财用国马足以行军【国马民马十六井为邱有戎马一匹牛三头】公马足以称赋【公马公之戎马赋兵赋也】不是过也公货足以賔献家货足以共用不是过也夫货马邮则阙于民【邮过也】民多阙则有离叛之心将何以封矣昔鬬文子三舎令尹无一日之积恤民故也成王闻子文之朝不及夕也于是乎每朝设脯一束糗一筐以羞子文至于今令尹秩之成王每出子文之禄必逃王止而后复曰民多旷者而我取富焉死无日矣我逃死非逃富也故庄王之世灭若敖氏唯子文之后在至于今处郧为楚良臣是不先恤民而后已之富乎今子常【即囊瓦】先大夫之后也而相楚君无令名于四方民之羸餧日日已甚是之不恤而蓄聚不厌其速怨于民多矣积货滋多蓄怨滋厚不亡何待子常其能贤于成灵乎成不礼于穆愿食熊蹯不获而死灵王不顾于民一国弃之如遗迹焉子常为政而无礼不顾甚于成灵其独何力以待之【国语】
　　论曰若敖再世翊楚至毁家以纾国宜子文之有后也然不有奔命之臣若敖之终亦馁而已矣鬬勃以危言诛臣不密则失身之谓也然而熊蹯待食其思子上乎
　　成得臣【子　宛春　玉　荣黄附】　成大心【孙伯】　成熊　成嘉
　　成得臣字子玉亦若敖氏之族也得臣事成王成王三十五年【僖二十二年】陈贰于宋得臣伐之取焦夷城顿而还【焦夷陈邑顿国名】遂代鬬谷于莵为令尹晋公子重耳来得臣请杀之王不可乃送诸秦三十七年【僖二十五年】秦晋伐鄀【小国名】我使戍商密【鄀别邑】商密降秦获我鬬克屈御冦得臣追之弗及遂围陈纳顿子于顿三十八年【僖二十六年】得臣灭防以防子归冬得臣伐宋围缗四十年【僖二十八年】王及诸侯围宋晋伐曹卫以救之王入居于申使申叔侯去谷使得臣去宋曰无从晋师晋侯在外十九年矣而果得晋国险阻艰难备尝之矣民之情伪尽知之矣天假之年而除其害天之所置其可废乎军志曰允当则归又曰知难而退又曰有徳不可敌此三志者晋之谓矣初蒍贾谓得臣刚而无礼不可以治民过三百乗不能以入及是得臣使鬬椒请战曰非敢必有功也愿以执谗慝之口王怒少与之师唯西广东宫与若敖之六卒实从之【西广右广东宫大子宫甲若敖六卒子王宗人之兵六百人】得臣使宛春告于晋请复曹卫臣亦释宋晋执宛春私许复曹卫曹卫告絶于我得臣怒从晋师晋师退三舎楚众欲止得臣不可夏四月次于城濮我师背酅而舎得臣使鬬勃请战曰请与君之士戏君冯轼而观之得臣与寓目焉晋侯使栾枝对曰寡君闻命矣楚君之恵未之忘也是以在此为大夫退其敢当君乎既不获命矣敢烦大夫谓二三子戒尔车乗敬尔君事诘朝将见明日得臣以若敖之六卒将中军鬬宜申将左鬬勃将右曰今日必无晋矣晋胥臣以下军之佐防马以虎皮先犯陈蔡陈蔡奔我右师溃狐毛设二斾而退栾枝使舆曵柴而伪遁我师驰之原轸郤溱以中军公族横击之狐毛狐偃以上军夹攻鬭宜申我左师溃我师败绩得臣收其卒而止故不败初得臣自为琼弁玉缨未之服也先战梦河神谓已曰畀余余赐汝孟诸之麋弗致也得臣子大心与鬬宜申使荣黄谏弗听荣黄曰死而利国犹或为之况琼玉乎是粪土也而可以济师将何爱焉弗听出告二子曰非神败令尹令尹其不勤民实自败也既败王使谓之曰大夫若入其若申息之老何大心及鬭宜申曰得臣将死二臣止之曰君其将以为戮及连谷得臣缢王使止之曰毋死不及而死【左传】宛春楚大夫荣黄字季亦楚人也大心字孙伯得臣之子也成王四十五年【僖三十三年】晋阳处父侵蔡令尹鬬勃救之与晋师夹泜而军鬬勃欲涉大心曰不可晋人无信半涉而薄我悔败何及不如纾之乃退舎大子商臣谮鬬勃王杀之以大心为令尹成王薨事穆王穆王四年【文五年】大心灭六【国名】十年【文十一年】王伐麇【国名】大心败麇师于防渚【麇地】十一年【文十二年】大心卒淮南子吴与楚战莫嚣大心抚其御之手曰今日距彊敌犯白刃防矢石战而身死卒胜民治全我社禝可以庶几乎遂入不返决腹断头不旋踵运轨而死按败楚师者囊瓦非大心大心去昭王世殊逺説误
　　大心子成熊【公羊作成然】熊字虎事灵王灵王十一年【昭十二年】或谮熊于王熊知之而不能行先是鬭椒作乱鬬成同出若敖王谓熊亦若敖之余也遂杀之【左传】
　　案大心于文十二年卒成熊见于昭十二年相距八十六年则成熊或非大心之子
　　嘉字子孔若敖之曾孙也穆王十一年【文十二年】嘉为令尹羣舒叛嘉执舒子平及宗子遂围巢【宗巢二国羣舒之属】庄王元年【文十四年】嘉及潘崇将袭羣舒使公子爕与鬬克守而伐舒蓼爕克作乱城郢使贼杀嘉不克而还遂杀爕及克嘉卒蒍艾猎代为令尹【左传】论曰军制曰多筭胜少算不胜怒齐秦絶曹卫执宛春晋有算矣子玉违成命帅愤师违命不祥愤师无功无算而败实自败也琼玉畀神庸能免乎
　　屈瑕　屈重
　　屈瑕屈氏之先楚之同姓也事武王为莫敖【楚官名】武王四十年【桓十一年】瑕将盟贰轸【二国名】郧人军于蒲骚将与随绞州蓼【四国名】伐我师瑕败郧师于蒲骚卒盟而还四十一年【桓十二年】我伐绞军其南门瑕曰绞小而轻轻则寡谋请无扞采樵者以诱之从之绞人获三十人明日绞人争出驱我役徒于山中我坐其北门【坐守也】而复诸山下大败之为城下之盟而还伐绞之役我师分涉于彭罗人欲伐之使伯嘉谍之三巡数之四十二年【桓十三年】瑕伐罗使徇于师曰谏者有刑及鄢乱次以济遂无次且不设备及罗罗与卢戎【南蛮】两军之大败之瑕缢于荒谷瑕死屈重继瑕为莫敖五十一年【庄四年】武王伐随薨于樠木之下重及令尹鬬祁除道梁溠营军临随随人惧行成重以王命入盟随侯且请为会于汉汭而还济汉而后发丧【左传】
　　屈完
　　屈完事成王为大夫成王十六年【僖四年】齐侯以诸侯之师侵蔡蔡溃遂伐我以包茅不入王祭不共昭王南征不复来讨使者对曰贡之不入寡君之罪也敢不共给昭王南征不复君其问诸水滨师进次于陉王使完如师请盟师退次于召陵齐侯陈诸侯之师与完乗而观之曰岂不谷是为先君之好是继与不谷同好如何对曰君恵徼福于敝邑之社禝辱收寡君寡君之愿也齐侯曰以此众战谁能御之以此攻城何城不克对曰君若以徳绥诸侯谁敢不服君若以力楚国方城以为城汉水以为池虽众无所用之完及诸侯盟【左传】
　　屈荡　屈到　屈建　屈生　【屈荡屈申附】
　　屈荡者屈建之祖父【世本】
　　荡事庄王庄王十七年【宣十二年】邲之役也王为乗广三十乗分为左右许偃御右广养由基为右彭名御左广荡为右晋赵旃来召盟夜至于我军王乗左广以逐赵旃旃弃车而走林荡搏之得其甲裳我师遂乗晋军晋军奔王见右广将从之乗荡尸之曰君以此始亦必以终自是楚之乗广先左荡子到到字子夕事康王为莫敖到子建建字子木亦事康王康王九年【襄二十二年】使建为莫敖
　　尹文子共王多宠子而世子之位不定屈建曰楚必多乱夫一兎走万人追之一人得之万人不复走今楚多宠子而嫡位无主乱自是生矣本絶则挠犹兔走也共王闻之立康王为大子慎子説苑并同　按建父到己事康王为莫敖则康王由建言而立恐未必然
　　十年【襄二十三年】陈庆虎庆寅叛建从陈侯围陈纳陈公子黄十二年【襄二十五年】建为令尹舒鸠人叛建伐之及离城吴人救之建遽以右师先子彊息桓子捷子骈子盂帅左师以退吴人居其间七日子彊曰久将垫隘隘乃禽也不如速战请以其私卒诱之简师陈以待我【言简阅精兵驻后为陈也】我克则进奔则亦视之乃可以免不然必为吴禽从之五人以其私卒先击吴师吴师奔登山以望见楚师不继复逐之傅诸其军简师会之吴师大败建遂灭舒鸠宋向戍善于晋赵武又善于建欲弭诸侯之兵如晋告晋许之来告于我我亦许之如齐秦齐秦亦许之皆告于小国为会于宋十四年【襄二十七年】夏六月公子黑肱先至成言于晋【先遣黑肱就晋大夫成载盟之言】向戍如陈从建成言于楚建请晋楚之从交相见也向戍复于赵武武曰晋楚齐秦匹也楚能使秦君辱于敝邑寡君敢不固请于齐建使驿谒诸王王曰释齐秦他国请相见也辛巳盟于西门之外晋楚争先晋人曰晋固为诸侯盟主未有先晋者也楚人曰子言晋楚匹也若晋常先是楚弱也且晋楚狎主诸侯之盟也久矣岂専在晋乃先我宋公兼享晋楚之大夫赵武为客【客一坐所尊】建与之言弗能对使羊舌肹【即叔向】侍言焉建亦不能对也乙酉宋公及诸侯之大夫盟于防门之外建问于赵武曰范武子【即士会】之徳何如对曰夫子之家事治言于晋国无隠情其祝史陈信于神无愧辞建归以告王王曰尚矣哉能歆神人宜其光辅五君以为盟主也建又语王曰宜晋之伯也有叔向以佐其卿楚无以当之不可与争十五年【襄二十八年】建卒【左传】
　　屈到嗜芰有疾召其宗老而属之曰祭我必以芰及祥宗老将荐芰建命去之宗老曰夫子属之建曰不然夫子承楚国之政其法刑在民心而藏在王府上之可以比先王下之可以训后世虽微楚国诸侯莫不誉其祭典有之曰国君有牛享大夫有羊馈士有豚犬之奠庶人有鱼炙之荐笾豆脯醢则上下共之不羞珍异不陈庶侈夫子不以其私欲干国之典遂不用【国语】
　　建子生生事灵王与屈到屈建同官者又别有屈荡康王二年【襄十五年】以到为莫敖荡为连尹十二年【襄二十五年】以建为令尹以荡为莫敖【楚官县尹次莫敖莫敖次令尹知此屈荡别是一人然与屈建同官而同其祖名或误】荡子申申亦为莫敖事灵王灵王三年【昭四年】王伐吴使申围朱方克之执齐庆封尽灭其族明年王以申为贰于吴杀之以屈生为莫敖【左传】
　　论曰邲之役屈荡以左广终始庄王楚广由是先左然随之役季梁曰楚人尚左是楚固先左也建之为令尹也崇徳比贤狎主齐盟以和诸侯三载而卒惜也若夫彻芰而祭引礼以违命又其通也
　　屈原　【宋玉　唐勒景差附】
　　屈原者名平
　　离骚名予曰正则字予曰灵均是又名正则字灵均也
　　为楚怀王左徒博闻彊识明于治乱嫺于辞令入则与王图议国事以出号令出则接遇宾客应对诸侯王甚任之上官大夫与之同列争宠而心害其能怀王使平造为宪令平属草藁未定上官大夫见而欲夺之平不与因谗之曰王使屈平为令众莫不知每一令出平伐其功以为非我莫能为也王怒而疏平平疾王听之不聪也谗谄之蔽明也邪曲之害公也方正之不容也故忧愁幽思而作离骚
　　新序屈原有博通之知清洁之行怀王用之东使于齐以结强党秦国患之使张仪之楚货楚贵臣上官大夫靳尚之属及令尹子兰司马子椒夫人郑袖共谮屈原
　　平既绌其后秦欲伐齐齐与楚从亲恵王患之乃令张仪佯去秦厚币委质事楚曰秦甚憎齐齐与楚从亲楚诚能絶齐秦愿献商于之地六百里怀王贪而信张仪遂絶齐使使如秦受地张仪诈之曰仪与王约六里不闻六百里楚使怒去归告怀王怀王怒大兴师伐秦秦发兵击之大破楚师于丹浙斩首八万虏楚将屈匄遂取楚之汉中地怀王乃悉发国中兵以深入击秦战于蓝田魏闻之袭楚至邓楚兵惧自秦归而齐竟怒不救楚楚大困明年秦割汉中地与楚以和楚王曰不愿得地愿得张仪而甘心焉张仪闻乃曰以一仪而当汉中地臣请往如楚又因厚币用事者臣靳尚而设诡辨于怀王之宠姬郑袖怀王竟听郑袖复释去张仪是时屈平既疏不复在位使于齐顾反谏怀王曰何不杀张仪怀王悔追张仪不及其后诸侯共击楚大破之杀其将唐昩时秦昭王与楚婚欲与怀王会怀王欲行平曰秦虎狼之国不可信不如无行怀王稚子子兰劝王行奈何絶秦欢怀王卒行入武闗秦伏兵絶其后因留怀王以求割地怀王怒不听亡走赵赵不内复之秦竟死于秦而归塟长子顷襄王立以其弟子兰为令尹楚人既咎子兰以劝怀王入秦而不反也平既嫉之虽放流睠顾楚国系心怀王不忘欲反冀幸君之一悟俗之一改也其存君兴国而欲反复之一篇之中三致意焉令尹子兰闻之大怒卒使上官大夫短平于顷襄王顷襄王怒而迁之平至于江滨披发行吟泽畔乃作怀沙之赋于是怀石遂自投汨罗以死
　　水经注屈原有贤姊闻原放逐亦来归喻令自寛全乡人冀其见从因名曰秭归即女嬃也又曰屈原放流忽然自归乡人喜説因名曰归乡异苑长沙罗县有屈原自投之川民为立庙在汩潭之西岸侧石盘马迹尚存
　　平既死之后楚有宋玉唐勒景差之徒皆好辞而以赋见称然皆祖平之从容辞令终莫敢直谏【史记】
　　宋王因其友见楚襄王襄王待之无以异乃让其友友曰夫姜桂因地而生不因地而辛女因媒而嫁不因媒而亲子之事王未耳何怨于我玉曰不然昔者齐有良兔曰东郭防一日而走五百里齐有良狗曰韩卢亦一旦而走五百里使之遥见指属虽韩卢不及走兔之尘若摄迹而纵緤则虽东郭防亦不能离今子之属臣也蹑迹纵緤与遥见指属与【韩诗外传】
　　新序同宋玉集宋玉事怀王言友人于王王以为小臣友人让玉玉报友人书曰姜桂因地而生不因地而辛女因媒而嫁不因媒而亲　与前説异新序宋玉事襄王而不见察或谓曰先生何谈説之不扬计昼之疑也宋玉曰不然不见夫元蝯乎当其居桂林之中超腾往来虽羿逢防不得正目视之及在枳棘之中危视而迹行众人皆得意焉此皮筋非加急而体益短也处势不便故也夫处势不便岂可以量功校能哉
　　襄王问于宋玉曰先生其有遗行邪何士民众庶不誉之甚也玉对曰唯然有之愿大王寛其罪使得毕其辞客有歌于郢中者其始曰下里巴人国中属而和者数千人其为阳阿薤露国中属而和者数百人其为阳春白雪国中属而和者不过数十人引商刻羽杂以流征国中属而和者不过数人而已是其曲弥髙其和弥寡故鸟有凤而鱼有鲲凤凰上击九千里絶云霓负苍天翱翔乎窈防之上夫蕃篱之鷃岂能与之料天地之髙哉鲲鱼朝发昆仑之墟暴鬐于碣石暮宿于孟诸夫尺泽之鲵岂能与之量江海之大哉故非独鸟有凤而鱼有鲲也士亦有之夫圣人瑰意琦行超然独处世俗之民又安知臣之所为哉【对楚王问】
　　屈原赋二十五篇宋玉赋十六篇唐勒赋四篇【汉书】论曰怀王将入秦屈原沮之子兰劝之遂卒不反是己事有徴矣乃顷襄既立亲兰而放原意者戍甫戍申重平王之报与嗟夫原以孤忠支吾羣小使遇中主鲜能得志于怀襄乎何有怀沙悲怨不可卒读雪涕涟洳不独为屈原下也







　　尚史巻五十六
　　钦定四库全书
　　尚史巻五十七　　　　　列传三十五
　　镶白旗汉军李锴撰
　　观丁父　彭仲爽　观射父　彭名　【观起观瞻观从彭生附】
　　观丁父者鄀俘也武王以为军率克州蓼服随唐大启羣蛮彭仲爽者申俘也文王以为令尹县申息朝陈蔡封畛于汝【左传】
　　观丁父之后曰观射父射父事昭王昭王问曰周书所谓重黎实使天地不通者何也若无然民将能登天乎对曰非此之谓也古者民神不杂民之精爽不贰者而又能齐肃中正其知能上下比义其圣能光逺宣朗其明能光照之其聪能听彻之如是则明神降之在男曰觋在女曰巫是使制神之处位次主而为之牲器时服而后使先圣之后之有光烈而能知山川之号髙祖之主宗庙之事昭穆之世齐敬之勤礼节之宜威仪之则容貌之崇忠信之质禋洁之服而敬恭明神者以为之祝使名姓之后能知四时之生牺牲之物玉帛之类采服之仪彛器之量【彛六彛器俎豆】次主之度【次主疏数也】屏摄之位【周氏云屏者弁摄主人之位韦昭谓屏屏风摄形如要扇皆所以分别尊卑为祭祀之位】坛场之所上下之神氏姓之出而心率旧典者为之宗于是乎有天地神民类物之官谓之五官各司其序不相乱也民是以能有忠信神是以能有明徳民神异业敬而不渎故神降之嘉生民以物享祸灾不至求用不匮及少皞之衰也九离乱徳民神杂糅不可方物夫人作享家为巫史无有要质民匮于祀而不知其福烝享无度民神同位民渎齐盟无有威严神狎民则不蠲其为嘉生不降无物以享祸灾荐臻莫尽其气颛顼受之乃命南正重司天以属神命火正黎司地以属民使复旧常无相侵渎是谓絶地天通其后三苗复九黎之徳尧复育重黎之后不忘旧者使复典之以至于夏商故重黎氏世叙天地而别其分主者也其在周程伯休父其后也当宣王时失其官守而为司马氏宠神其祖以取威于民曰重实上天黎实下地遭世之乱而莫之能御也不然夫天地成而不变何比之有公子结祀平王祭以牛俎于王王问于射父曰祀牲何及对曰祀加于举【举人君朔望之盛馔】天子举以大牢祀以会【大牢牛羊豕也防防三大牢也】诸侯举以特牛【特一也】祀以大牢卿举以少牢【少宰羊豕】祀以特牛大夫举以特牲【特牲豕也】祀以少牢士食鱼炙祀以特牲庶人食菜祀以鱼上下有序民则不慢王曰其小大何如对曰郊禘不过茧栗烝尝不过把握王曰何其小也对曰夫神以精明临民者也故求备物不求丰大是以先王之祀也以一纯二精三牲四时五色六律七事八种九祭十日十二辰以致之【一纯二精七事见下文八种八音九祭九州助祭也】百姓千品万官亿丑兆民经入畡数以奉之明徳以招之龢声以听之以告徧至则无不受休毛以示物血以告杀接诚抜取以献具为齐敬也【拔毛取血献其备物也】敬不可久民功不堪故齐肃以承之王曰刍豢防何对曰逺不过三月近不过浃日【逺谓三牲近谓鸡鹜】王曰祀不可以已乎对曰祀所以昭孝息民抚国家定百姓也不可以已夫民气纵则底【底着也】底则滞滞久不震生乃不殖是用不从【不从上令】其生不殖不可以封【不可封建】是以古者先王日祭月享时类嵗祀诸侯舎日卿大夫舎月士庶人舎时天子徧祀羣神品物诸侯祀天地三辰及其土之山川卿大夫祀其礼【谓五祀及祖所自出】士庶人不过其祖日月会于龙【龙尾也谓周十二月日月合辰于尾上也】土气含收天明昌作【天气盛起也】百嘉备舎羣神频行【谓时物毕成羣神并行求食舎入室频并也】国于是乎烝尝家于是乎尝祀上所以教民防也下所以昭事上也民所以摄固者也若之何其舎之也王曰所谓一纯二精七事者何也对曰圣王正端冕以其不违心帅其羣臣精物以临监享祀无有苛慝于神者谓之一纯玉帛谓二精天地民及四时之务为七事王曰三事者何也对曰天事武帝事文民事忠信王曰所谓百姓千品万官亿丑兆民经入畡数者何也对曰民之彻官百【彻达也自以名达于上者百官】王公之子弟之质能言能听彻其官者而物赐之姓以监其官是为百姓姓有彻品十于王谓之千品【一官之职其寮属彻于王者十品百官故千品】五物之官陪属万为万官【五物即前五官臣之臣为陪属谓倍属佐助复有十等千品故万官】官有十丑为亿丑【丑类也十丑承万为十万十万曰亿古数也】天子之田九畡以食兆民【九畡九州之内有畡数也】王取经入焉以食万官【国语】
　　观射父之后曰观起起当康王时有宠于令尹公子追舒未益禄而有马数十乗康王九年【襄二十二年】王杀追舒轘起于四竟【轘车裂以徇也】起之子观从从字子玉灵王时召公子比为乱见乱臣传惠王时起之后观瞻为开卜大夫彭仲爽之后曰彭名名事庄王庄王十七年【宣十二年】邲之役名御左广败晋师于邲共王二年【成二年】晋伐齐我侵卫遂侵鲁以救齐名御戎蔡侯为左许男为右及杨桥鲁平乃盟于蜀十六年【成十六年】鄢陵之役名御王潘党为右晋射王中目二十二年【襄四年】我伐陈闻陈侯卒乃止陈人不听命名侵陈其后有彭生为大夫事灵王灵王三年【昭四年】王欲迁许于赖使鬬韦龟与公子弃疾城之冬东国水不可以城彭生罢赖之师【左传】
　　申叔时　申叔跪　【土亹附】　申叔豫　申叔展
　　申叔时为大夫事庄王庄王十六年【宣十一年】王入陈杀夏徴舒遂县陈申叔时使于齐反复命而退王使让之曰夏征舒为不道弑其君寡人以诸侯讨而戮之诸侯县公皆庆寡人女独不庆寡人何故对曰犹可辞乎王曰可哉曰夏徴舒弑其君其罪大矣讨而戮之君之义也抑人亦有言曰牵牛以蹊人之田而夺之牛牵牛以蹊者信有罪矣而夺之牛罚已重矣诸侯之从也曰讨有罪也今县陈贪其富也以讨召诸侯而以贪归之无乃不可乎王曰善哉吾未之闻也反之可乎曰可哉吾侪小人所谓取诸其怀而与之也乃复封陈十九年【宣十四年】我使申无畏聘于齐宋杀之我围宋凡九月将去宋时仆【为王御】曰筑室反耕者宋必听命从之宋惧及我平【左传】王使士亹【大夫】傅大子审【共王】辞曰臣不材无能益焉王曰赖子之善善之也对曰夫善在大子大子欲善善人将至若不欲善善则不用故尧有丹朱舜有商均启有五观汤有大甲文王有管蔡是五王者皆元徳也而有奸子夫岂不欲其善不能故也若民烦可教训蛮夷戎狄其不宾也久矣中国所不能用也王卒使傅之问于时时曰教之春秋而为之耸善而抑恶焉以戒劝其心教之世而为之昭明徳而废幽昬焉以休惧其动教之诗而为之道广显徳以耀明其志教之礼使知上下之则教之乐以疏其秽而镇其浮教之令使访物官教之语使明其徳而知先王之务用明徳于民也教之故志使知废兴者而戒惧焉教之训典使之族类行比义焉若是而不从动而不悛则文咏物以行之求贤良以翼之悛而不摄则身勤之多训典刑以纳之务慎惇笃以固之摄而不彻则明施舎以道之忠明久长以道之信明度量以道之义明等级以道之礼明恭俭以道之孝明敬戒以道之事明慈爱以道之仁明昭利以道之文明除害以道之武明精意以道之罚明正徳以道之赏明齐肃以耀之临若是而不济不可为也且夫诵诗以辅相之威仪以先后之体貌以左右之明行以宣翼之制节义以动行之恭敬以临监之勤勉以劝之孝顺以纳之忠信以发之徳音以扬之教备而不从者非人也其可兴乎夫子践位则退自退则敬不则赧【国语】
　　庄王薨事共王共王及晋平既盟于宋十五年【成十五年】将侵郑卫公子贞曰新与晋盟而背之无乃不可乎公子侧曰敌利则进何盟之有时老矣在申闻之曰子反必不免信以守礼礼以庇身信礼之亡欲免得乎十六年【成十六年】晋伐郑我救之公子侧将中军过申入见时曰师其何如对曰徳刑详【详祥也】义礼信战之器也徳以施恵刑以正邪详以事神义以建利礼以顺时信以守物民生厚而徳正用利而事节时顺而物成上下和睦周旋不逆求无不具各知其极故诗曰立我烝民莫匪尔极是以神降之福时无灾害民生敦厐和同以听莫不尽力以从上命致死以补其阙此战之所由克也今楚内弃其民而外絶其好渎齐盟而食话言奸时以动而疲民以逞民不知信进退罪也人恤所底其谁致死子其勉之吾不复见子矣战于鄢陵我师败绩遂杀公子侧时子曰跪共王之即位也将伐鲁使屈巫【即巫臣】聘于齐且告师期屈巫尽室以行跪从其父将适郢遇之曰异哉夫子有三军之惧而又有桑中之喜宜将窃妻以逃者也屈巫果不反而以夏姬奔晋【左传】
　　申叔豫时之孙也康王八年【襄二十一年】使防子冯为令尹子冯访于豫豫曰国多宠而王弱国不可为也子冯以疾辞乃使公子追舒【即子南】为令尹观起有宠于追舒未益禄而有马数十乗王杀追舒轘观起复使防子冯为令尹有宠于子冯者八人皆无禄而多马他日朝与豫言弗应而退从之入于人中又从之遂归退朝见之曰子三困我于朝吾惧不敢不见吾过子姑告我何疾我也对曰吾不免是惧何敢告子曰何故对曰昔观起有宠于子南子南得罪观起车裂何故不惧子冯自御而归不能当道至谓八人者曰吾见申叔夫子所谓生死而肉骨也知我者如夫子则可不然请止辞八人者而后王安之先是有申叔展亦为大夫事庄王与萧大夫还无社善庄王十七年【宣十二年】我伐萧萧溃遂傅于萧还无社与司马卯言号展展曰有麦麴乎曰无有山鞠穷乎曰无【麦麴鞠穷所以御湿欲使无社逃泥水中无社不解故曰无】河鱼腹疾奈何【言无御湿具将病】曰目于眢井而拯之【无社意解欲入废井】若为茅绖哭井则已【展教茅以表井哭则应以为信】明日萧溃展视其井则茅绖存焉号而出之司马夘亦楚大夫
　　论曰傅有九教学则不遗师有六器战则不危娓娓乎申叔之辞也虽无老成人尚有典型舎是勿谋官多阙矣观射父能作训辞以行事于诸侯其重黎之对亦多闻之一也
　　申无畏　申犀
　　申无畏是为文之无畏字子舟为大夫事穆王穆王九年【文十年】王将伐宋宋逆王劳且听命遂道以田孟诸宋公为右盂郑伯为左盂【盂田猎陈名】期思公复遂为右司马公子朱及无畏为左司马命夙驾载燧宋公违命无畏抶其仆以徇或谓无畏曰国君不可戮也无畏曰当官而行何强之有诗曰刚亦不吐柔亦不茹毋纵诡随以谨罔极是亦非辟彊也敢爱死以乱官乎穆王薨事庄王庄王十九年【宣十四年】使无畏聘于齐无假道于宋使公子冯聘于晋不假道于郑无畏以孟诸之役恶宋曰郑昭宋聋晋使不害我则必死王曰杀女我伐之见其子犀而行及宋宋人杀之王闻之投袂而起屦及于窒皇【寝门阙】剑及于寝门之外车及于蒲胥之市秋九月围宋明年夏五月将去宋申犀稽首于王之马前曰无畏知死而不敢废王命王弃言焉王不能答乃筑室反耕者宋惧请平【左传】
　　复遂者楚期思邑公公子冯羣公子公子朱别有传
　　申无宇　申亥
　　申无宇者芈尹也郏敖二年【襄三十年】公子围为令尹杀大司马蒍掩而取其室无宇曰王子必不免善人国之主也王子相楚国将善是封殖而虐之是祸国也且司马令尹之偏而王之四体也絶民之主去身之偏艾王之体以祸其国无不祥大焉何以得免公子围弑郏敖自立是为灵王灵王三年【昭四年】王合诸侯于申秋以诸侯伐吴克朱方遂灭赖城赖以迁许无宇曰楚祸之首将在此矣召诸侯而来伐国而克城竟莫校王心不违民其居乎民之不处其谁堪之不堪王命乃祸乱也王之为令尹也为王旌以田无宇断之曰一国两君其谁堪之
　　新序尹文者荆之敺鹿彘者也司马子期猎于云梦载旂之长拖地文拔剑齐诸轸而断之贰车抽弓于防援矢于筩引而未发也子期伏轼而问曰吾有罪于夫子乎对曰臣以君旂拖地故也国君之旂齐轸大夫之旗齐轼今子荆国名大夫而灭三等文之断也不亦可乎子期説载之王所以文之言告王王説使为江南令而大治　此申无宇事而附会为二
　　及即位六年【昭七年】为章华之宫纳亡人以实之无宇之阍入焉【有罪亡入】无宇执之有司弗与曰执人于王宫其罪大矣执而谒诸王王将饮酒无宇辞曰天子经略诸侯正封古之制也封畧之内何非君土食土之毛谁非君臣故诗曰普天之下莫非王土率土之宾莫非王臣天有十日人有十等下所以事上上所以共神也故王臣公公臣大夫大夫臣士士臣皁皁臣舆舆臣隶隶臣僚僚臣仆仆臣台马有圉牛有牧以待百事今有司曰女胡执人于王宫将焉执之周文王之法曰有亡荒阅【荒大也阅搜也言有亡人则大搜也】所以得天下也吾先君文王作仆区【刑书】之法曰盗所隠器与盗同罪所以封汝也【启封疆至汝水也】若从有司是无所执逃臣也逃而舎之是无陪台也王事无乃阙乎昔武王数纣之罪以告诸侯曰纣为天下逋逃主萃渊薮故夫致死焉君王始求诸侯而则纣无乃不可乎若以二文之法取之盗有所在矣【盗指灵王】王曰取而臣以往盗有宠未可得也【盗灵王自指戏言也】遂赦之十年【昭十一年】王灭蔡用隠大子于冈山无宇曰不祥五牲不相为用【如祭马先不用马】况用诸侯乎王必悔之王城陈蔡不羮使公子弃疾为蔡公问于无宇曰弃疾在蔡如何对曰择子莫如父择臣莫如君郑庄公城栎而寘子元焉使昭公不立【郑厉公因公子元杀栎大夫檀伯以居栎卒使昭公见杀】齐桓公城谷而寘管仲焉至于今赖之臣闻五大不在边五细不在庭【上古金木水火土谓之五官鸟氏丹鸟氏亦有五葢立官之本也言五官之长专盛过节不可居边细弱不胜任亦不可居朝廷】亲不在外羁不在内今弃疾在外郑丹在内君其少戒王曰国有大城何如对曰郑京栎实杀伯曼【即檀伯】宋萧亳实杀子防【南宫长万立公子防萧叔大心杀之立桓公】卫蒲戚实出献公【孙林父甯殖食邑戚蒲】若由是观之则害于国末大必折尾大不掉君所知也
　　国语灵王使仆析父问无宇曰吾城三国赋皆千乗亦当晋矣又加之以楚诸侯其来乎对曰制城邑若体性焉有首领股肱至于手拇毛脉大能掉小故变而不勤地有髙下天有晦明民有君臣国有都鄙古之制也夫边境者国之尾也譬之如牛马处暑之既至防防之既多而不能掉其尾臣亦惧之不然是三城也岂不使诸侯之心惕惕焉析父复命王曰是知天咫安知民则右尹然丹侍曰民天之生也知天必知民矣是其言可以惧哉
　　无宇之子曰申亥十二年【昭十三年】王在干谿公子比公子弃疾为乱王沿夏将欲入鄢亥曰吾父再奸王命【谓断旌执人于章华宫】王弗诛恵孰大焉君不可忍恵不可弃吾其从王乃求王遇诸棘闱以归王缢于申亥氏亥以其二女殉而塟之【左传】
　　申包胥
　　申包胥楚大夫也与伍员友平王之杀伍奢也伍员出奔吴谓包胥曰我必复楚国包胥曰勉之子能复之我必能兴之昭王十年【定四年】吴伐我入郢王奔随包胥如秦乞师曰吴为封豕长蛇以荐食上国虐始于楚寡君失守社禝越在草莽使下臣告急曰夷徳无厌若邻于君疆之患也逮吴之未定君其取分焉若楚之遂亡君之土也若以君灵抚之世以事君秦伯使辞焉曰寡人闻命矣子姑就馆将图而告对曰寡君越在草莽未获所伏下臣何敢即安立依于庭墙而哭日夜不絶声勺饮不入口七日秦伯为之赋无衣九顿首而坐秦师乃出
　　史记吴入郢伍子胥掘平王墓出其尸鞭之三百申包胥亡于止中使人谓子胥曰子之报讐其以甚乎吾闻之人众者胜天天定亦能破人今子故平王之臣亲北面而事之今至于僇死人岂其无天道之极乎伍子胥曰为我谢甲包胥吾日暮途逺故倒行而逆施之于是申包胥走秦求救立于秦庭昼夜哭七日七夜秦哀公曰楚虽无道有臣若是可无存乎乃救楚吴越春秋申包胥之秦求救作踵蹠劈裂裳裹膝鹤倚哭于秦庭秦桓公素沈湎不恤国事申包胥哭已歌曰吴为无道封豕长蛇以食上国欲有天下政从楚起寡君出在草野使来告急如此七日桓公大惊淮南子畧同　按吴入郢当秦哀公三十一年作桓公误
　　明年包胥以秦师至大败吴师王入于郢王赏包胥包胥曰吾为君也非为身也君既定矣又何求且吾尤子旗其又为诸
　　按子旗即蔓成然成然立平王而求无厌平王杀之
　　遂逃赏【左传】
　　新序昭王复国而赏始于包胥包胥曰辅君安国非为身也救急除害非为名也功成受赏是卖勇也遂逃赏终身不见
　　论曰两君相见先以玉帛礼也且宋公者甫冔白马天子客之而楚灵暴虐仆役诸侯无畏缄其忠谏若佐鬭焉使齐而死非宋之聋也无宇断旌茹刚斯得方之抶仆则逺矣章华之对弱主所咈灵王赦之适足以塟异哉若乃伍申同心而覆复异趣卒使怨信徳报各如厥志君子之和与
　　潘尫　潘党
　　潘尫字师叔为大夫事庄王庄王三年【文十六年】庸人帅羣蛮以叛我使庐戢黎【庐大夫】侵庸及庸方城庸人逐之囚子扬窻【戢黎官属】三宿而逸曰庸师众羣蛮聚焉不如复大师且起王卒合而后进尫曰不可姑又与之遇以骄之彼骄我怒而后可克先君蚡冒所以服陉隰也又与之遇七遇皆北唯禆鯈鱼人【庸三邑】实逐之庸人曰楚不足与战矣遂不设备王乗驲会师于临品遂灭庸十七年【宣十二年】王围郑克之退二十里而许之平使尫入盟郑公子去疾出质既而晋救郑使魏锜来请战尫之子党逐之及荧泽见六麋射一麋以顾献曰子有军事兽人无乃不给于鲜敢献于从者党命去之党既逐魏锜赵旃复夜至王乗左广以逐之晋师惧二使之怒我师也使軘车逆之党望其尘使骋而告曰晋师至矣我惧王之入晋军也遂出陈乗晋军工尹齐将右拒卒以逐下军使党率防阙【防车补阙者】四十乗从唐侯以为左拒以从上军遂败晋师于邲党曰君盍筑武军而收晋尸以为京观臣闻克敌必示子孙以无忘武功王曰非尔所知也庄王薨党事共王共王十六年【成十六年】晋伐郑我救之遇于鄢陵彭名御王党为右及战晋射王中目我师败绩党【字叔是为叔党】善射与养由基齐【左传】
　　尫之先有潘崇为大子商臣师弑成王见逆臣传
　　伍参　伍举　伍鸣　伍奢　伍尚
　　伍参者庄王之嬖人也庄王十七年【宣十二年】我伐郑既及郑平晋救之济河王以北师次于郔【郑地】将饮马于河而归闻晋师既济王欲还参欲战令尹蒍艾猎【即孙叔敖】曰昔嵗入陈今兹入郑不无事矣战而不捷参之肉其足食乎参曰若事之防孙叔敖为无谋矣不捷参之肉将在晋军可得食乎令尹南辕反斾参言于王曰晋之从政者新未能行令其佐先縠刚愎不仁未肯用命其三帅者専行不获听而无上众谁适从此行也晋师必败且君而逃臣若社禝何王病之告令尹改乗辕而北之遂败晋师于邲举是为椒举参之子也举娶于王子牟康王十三年【襄二十六年】王子年为申公而亡国人曰伍举实送之举奔郑遂将奔晋初伍参与蔡大师子朝友其子声子与举善声子将如晋遇之于郑郊及还如楚为言于屈建【详蔡朝传】建言诸王益其爵禄而复之声子使伍鸣逆之鸣即椒鸣举之子也伍举于是复归于楚郏敖四年【昭元年】令尹公子围聘于郑且娶于公孙段氏举为介既聘将以众逆女公孙侨辞曰敝邑褊小请墠听命【欲于城外除地为墠行昏礼】举知其有备也请垂櫜而入【垂櫜示无弓】逆而出遂会于虢冬公子围又将聘于郑举为介未出竟闻王有疾围还举遂聘围至遂弑郏敖使赴于郑举问应为后之辞对曰寡大夫围举更之曰共王之子围为长围立是为灵王灵王三年【昭四年】王使举如晋求诸侯举致命曰寡君使举曰日君有恵赐盟于宋曰晋楚之从交相见也以嵗之不易寡人愿结驩于二三君使举请间君若茍无四方之虞则愿假宠以请于诸侯晋许之举遂请昏亦许之夏六月王合诸侯于申举言于王曰臣闻诸侯无归礼以为归今君始得诸侯其慎礼矣霸之济否在此会也夏启有钧台之享商汤有景亳之命周武有孟津之誓成有岐阳之搜康有酆宫之朝穆有涂山之会齐桓有召陵之师晋文有践土之盟君其何用宋向戍郑公孙侨在诸侯之良也君其选焉王曰吾用齐桓王使问礼于向戍及公孙侨戍献公合诸侯之礼六侨献伯子男会公之礼六王使举侍于后以规过卒事不规王问其故对曰礼吾未见者有六焉又何以规宋大子佐后至王田于武城久而弗见举请辞焉王使往曰属有宗祧之事于武城寡君将堕币焉【恨其后至故言将因诸侯会布币乃相见】敢谢后见王示诸侯侈举曰夫六王二公之事皆所以示诸侯礼也诸侯所由用命也夏桀为仍之会有缗叛之商纣为黎之搜东夷叛之周幽为大室之盟戎狄叛之皆所以示诸侯汰也诸侯所由弃命也今君以汰无乃不济乎王弗听秋七月王以诸侯伐吴克朱方执齐庆封将戮之举曰臣闻无瑕者可以戮人庆封唯逆命是以在此其肯从于戮乎播于诸侯焉用之王弗听负之斧钺以徇于诸侯使言曰无或如齐庆封弑其君弱其孤以盟其大夫庆封曰无或如楚共王之庶子围弑其君兄之子麇而代之以盟诸侯王使速杀之遂以诸侯灭赖赖子面缚衔璧士袒舆榇从之造于中军王问诸举对曰成王克许许僖公如是王亲释其缚受其璧焚其榇王从之八年【昭九年】我迁许于夷取州来淮北之田以益之举授许男田【左传】
  </div>
  <div class="pagination">
   <a href="尚史_page46.html">
    上一页
   </a>
   <span>
    ...
   </span>
   <a href="尚史_page42.html">
    42
   </a>
   <a href="尚史_page43.html">
    43
   </a>
   <a href="尚史_page44.html">
    44
   </a>
   <a href="尚史_page45.html">
    45
   </a>
   <a href="尚史_page46.html">
    46
   </a>
   <span class="current-page">
    47
   </span>
   <a href="尚史_page48.html">
    48
   </a>
   <a href="尚史_page49.html">
    49
   </a>
   <a href="尚史_page50.html">
    50
   </a>
   <a href="尚史_page51.html">
    51
   </a>
   <a href="尚史_page52.html">
    52
   </a>
   <span>
    ...
   </span>
   <a href="尚史_page48.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
