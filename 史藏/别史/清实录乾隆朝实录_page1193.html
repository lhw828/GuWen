<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1193 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1193 页/共 1860 页
  </h1>
  <div class="content">
   ○丁亥。上御太和殿传胪。赐中式武举一甲林天彪。薛殿元。郑敏。三人。武进士及第。二甲何永清等五人。武进士出身。三甲利振纲等四十二人。同武进士出身　　

○谕曰、杨廷璋年齿已逾八旬。精力渐不如前。总督职任繁剧。恐不能钜细周到。而内部事务。尚可从容经理。著来京补授刑部尚书。范时绶著专办正白旗汉军都统事务。直隶总督员缺。著周元理补授。其山东巡抚员缺。著徐绩补授　　

○又谕曰、书明阿著调补巴里坤总兵。其延绥镇总兵员缺。即著存泰调补。仍著来京陛见。存泰未到任之前。所有延绥镇总兵事务。著该督选委妥员。暂行署理　　

○又谕曰、尚书衔钱陈群。现在来京。恭祝圣母万寿。著加恩在紫禁城内骑马。伊原系内廷行走之人。年逾大耋。需人扶掖。准令伊子钱汝诚。随侍出入。以昭优眷　　

○谕军机大臣等、昨据杨廷璋奏称、已遵旨前赴德州。会同高晋等、查勘永定河。及南北运河应办事宜。嗣降旨令杨廷璋来京。补授刑部尚书。其直隶总督员缺。令周元理补授。周元理于直隶河务。本所熟悉。且已谕令起程来直。即可会同高晋查办。杨廷璋无庸复为经理其事。著传谕杨廷璋、于奉到此旨后。即行交印来京供职。并谕令周元理知之　　

○又谕、据文绶奏到。已抵斋尔。宣谕土尔扈特。并分颁赏赐一摺。所办甚好。已于摺内批示矣。文绶补放四川总督。前已有旨。令其驰驿速赴新任。川省现有办理小金川之事。已令温福自滇省带兵前往。计十月内可以到川。自当即行调度进剿。该处多得一人协同经理。于事更属有益。况文绶系新任总督。军务尤其专责。至斋尔应办事宜。现有奎林。阿思哈。在彼承办。自可无误。文绶接到此旨。即将现办之事交明。迅速驰驿前赴川省军营。著将此旨由六百里加紧发往传谕知之　　

○命署兵部尚书丰昇额、在紫禁城内骑马　　

○以镶红旗汉军都统秦璜、为广州将军。正白旗汉军副都统五福、为镶红旗汉军都统。头等侍卫春宁、为正白旗汉军副都统　　

○戊子。上诣畅春园、问皇太后安　　

○幸圆明园　　

○礼部奏、冬至节应行庆贺礼。得旨、奉皇太后懿旨。今年冬至。著停止行礼　　

○大学士管四川总督阿尔泰奏、臣攻约咱一路。自克获噶中。茹纳。拉莫等处地方后。续又攻得附近约咱小碉三座。贼番于昏夜潜来偷夺。当经哨兵望见。各将备等、率兵奋力迎杀追赶。贼番逃逸。查验枪毙贼番五十六。割获首级十三。生擒三名。参将郑国卿等、俱得石伤。汉土兵练内。受伤一百六十余名。陈亡二十八名。除分请恤赏。并饬严密防守外。又飞行藩司。将该路兵粮。就近措办接济。现已运赴军营米二千石。面一万斤。尚有续办米石。随即运往。并办火药等项。以资官兵并力合攻。请军机大臣等、阿尔泰奏、续得小碉三座。并掩杀潜来夺碉之贼。稍觉奋勉。所有出力攻碉杀贼之弁兵等、自应确查录记。俟事竣通行核办。其在事兵练之伤亡者。亦应查明照例分别赏恤。今既续得贼碉。歼戮番众。已少挫贼人之气。自当乘胜深入。阿尔泰可不急思奋勉。以图晚盖乎。惟阿尔泰称。九月初二日起程。初七日至章谷。其地相距四百余里。何至需期六日。况军行机要。刻不容缓。不应濡迟若此。至所称办运军粮火药接应之处。均系行军要务。但现在温福自滇带赴川省之满洲兵。及黔兵。共三千余名。而川省各镇营兵。续有添派。兵数较前倍多。则粮饷亦当筹备无缺。而所需火药铅丸。尤关紧要。必须宽裕豫备。方为得力。设临时供用。稍有不敷。惟阿尔泰是问　　

○己丑。谕军机大臣等、番夷之性。贪利忘义。易于动摇。何未闻设法招降。令其自成瓦解。著传谕阿尔泰等。当于大兵攻剿之处。遍谕贼人。以尔小金川原系内地土司。所有番众。即与中国百姓无异。向俱安享太平。此次官兵进剿。皆因僧格桑去岁。甫受约束归巢。复敢故违教令。抗拒天朝。其罪专在僧格桑一人。与尔众番无涉。且僧格桑自作不靖。致尔等大受其累。何必复为舍死出力。弃家室而蹈危亡。虽至愚不应出此。今将军已统大兵齐到。即日奋攻。尔等若能深明祸福。速弃碉卡。各诣所在军营投顺。原可宥其已往。仍为良民。较之助贼戕生。孰得孰失。其各头目内。如有能将僧格桑擒献者。必当奏闻大皇帝。厚加恩赏。是为尔小金川。除一作孽害众之僧格桑。尔番众仍可安保无事。若执迷不悟。大兵一到。玉石俱焚。传谕之际。即将前日所获之贼番三名。枭首号令。谕以此系党附僧格桑之贼。经官兵擒获。法所必诛。即为不知弃逆降顺者。示之榜样。本阁部堂悯尔等愚蒙。不忍概行诛戮。故为明白宣谕。利害所在。尔等自择之。如此详切谕示。使贼自相解体。复临以大兵声势。贼心不能如前支拒。自为事半功倍　　

○大学士管四川总督阿尔泰奏、查兵动粮随。最关紧要。今副将军温福、带领八旗劲旅。并黔省官兵、及成都满兵一千名。指日到齐。更须宽裕豫备。随令军需局司道。飞饬附近各州县。即将仓谷碾动赶运。另行买补还仓。并饬照例雇夫。按站安设。以资运送。至官兵所需乘骑马匹。一面分饬各营派拨。一面雇备民马。分站应付。其火药火绳铅弹等项。现已分饬各镇协营。上紧置备。并饬督提两标中军。在省备办。令其飞送军营。所有应用银两。均于贮备军需项下动支。再前因小金川侵占明正河西地方。以致章谷大河。不能经过。是以赶造木船济渡。今河西一带地方。既全收复。即日大兵云集。克期前进。船只究难容载多人。现将前项船只。联络成桥。用竹索缆。结缚牢固。以利师行。报闻　　

○庚寅。上诣畅春园、问皇太后安　　

○还宫　　

○四川提督董天弼奏、臣于九月三十日到木坪。查看道路。自小关子起。至尧碛一带。多系山岩。一至尧碛以外。即可直抵甲金达。现在甲金达地方。已有陈圣矩带兵前往。小金川亦于附近要隘。修立战碉。臣拟先破战碉。占据形胜。则东北可以救援达木巴宗。西北可以觅路进攻。抵小金川之美诺。与出本布尔桑冈等处。较为便捷。况甲金达一路。天气尚为和暖。非比卧龙关外。早有冰冻之患。现在挑取精锐。由尧碛前进。计十月二十三四两日。督兵攻夺。报闻　　

○豁除云南浪穹县。水灾地一顷六十亩有奇额赋。　　

○旌表守正被戕之镶白旗满洲步甲达子妻刑氏。守正捐躯之安徽宿州民刘玉妻罗氏　　

○辛卯。谕曰、原任大学士黄廷桂之曾孙黄文燝、著交御前大臣带领引见　　

○钦差侍郎桂林奏、臣蒙谕驰赴四川。会同阿尔泰办理军务。于十月十三日抵成都。见藩司李本。臬司李世杰、将军需应办事件。逐条细询。据称、三路共调汉土官兵一万六千五百名。碾运食米十二万七千三百余石。已运四万一千四百余石。未运八万五千九百余石。运送粮米药弹等项。共雇用民夫一万二千二百余名。安设台站。递送文报。采买马一千五百三十二匹等语。查官兵粮米。西路卧龙关。业已运有一万八千七百石。目下自敷支用。惟南路章谷、木坪、二处。官兵较多。粮米尤为紧要。现在查明川省仓谷。共有一百七十万八千余石。除节次碾过二十五万四千六百余石外。尚存谷一百四十五万三千石有零。可以陆续动碾。源源接济。现有川北道吴文煌。松茂道查礼。督催赶运。第查川省山路崎岖。驮运维艰。悉赖民夫背负。每站需夫。动以千数。此等夫役。皆系各县雇觅。其弹压抚绥。必料理得当。毋致伊等稍有失所。别生事端。方为妥协。至日给工价。若仅责令胥役人等、筦司支放。更难保其不无克扣。必得派委干员。专司稽察。方有责成。现令两司于通省中。飞委干练佐杂。按站分派。严饬实力巡查。务令逐程速运。并遴选丞倅。监督站员。散给口粮工价。不得克扣冒滥。使小民均沾实惠。仍派成都府知府苏尔通阿。雅州府知府江权。重庆府知府吴一嵩。总理其事。倘有不消官吏。从中克扣。立即从重治罪。至兵械内。枪炮最为便捷。而于攻打碉卡。更为利器。各营现存火药十万九千余觔。枪子五百二十八万余颗。火绳六万盘。业经陆续赶运。其攻击大炮。阿尔泰现在军营就近制造。尚恐火药不敷应用。臣令两司豫为采买硝磺。上紧煎熬配合。以供接济。如事竣多余。仍可分贮各营备用。报闻　　

○又奏、副将军温福、已自永昌起程。其派调兵丁。均于十月内外。亦可到川。官兵人数众多。沿途安顿。必须派委大员。方足以资料理。询之两司。已令知府李永祺。先期督办。但由永宁入川。至成都计十七站。仅该府一人照应。恐有顾此失彼之虞。据臬司李世杰禀称、现欲前往接济。自应令其亲赴永宁一带。率同府县。妥速经理。查黔省所调兵。据称帐房等件。未经携带。已饬承办州县。赶紧制造。俟官兵到日。即令带往应用。至官兵行走。需用马匹。内地各站。业经豫备。惟自雅州以南。由打箭炉至章谷。俱系土司地方。马匹稀少。虽调取建昌镇属马三百匹。恐站长途远。难免贻误。因思成都满营。本有拴养马匹。此次调派出师。兵丁俱未骑往。应即于满营内。挑马八百匹。解赴打箭炉一带。备用接济。臣令藩司移会该协领等、速行选派解往。至董天弼改由木坪一路。曾否进攻。尚未得信。但接应之员。究不可少。查建昌总兵英泰。松潘总兵福昌。已在军营。尚有川北总兵牛天畀。重庆总兵和邦额。未经调用。该二镇驻劄处。皆系腹地。现并无需弹压。若董天弼已由木坪深入。川北距木坪较近。应令牛天畀。即选本标壮健兵。星赴木坪一路。董天弼既有应援。自可速收实效。其和邦额亦令驰赴省城。俟各处兵到日。沿途妥协照料。报闻　　

○壬辰。谕、今年恭遇皇太后八旬万寿。覃敷恩庆。欢洽耆儒。所有顺天、及山西、河南、江南、山东等省应试士子。年臻耄耋者。节经特赐举人。用彰作人上瑞。今据富明安等奏、湖北省应试贡生鲁道传。年八十岁。精神矍铄。愿切观光等语。鲁道传著加恩赏给举人。一体会试。俾得遂志沾荣。以昭庆泽　　

○又谕、据吴达善奏、现在患病。请给假调理等语。朕心深为廑念。吴达善准其暂行解任。给假调治。仍派御前侍卫百灵阿、同御医罗衡、即速驰驿前往诊视。以期速痊。文绶此时尚未赴川。著即留甘肃。暂署总督印务。俟吴达善病势向愈。再行前赴新任　　

○谕军机大臣等、据吴达善奏、现患气逆之症。病势日剧。实难支撑。请将总督印务简员委任。给假数月调理等语。已于摺内批示矣。吴达善久任封疆。老成历缰。实为督抚中得力之人。前将伊调任陕甘。一切正资料理。今阅奏到之摺。看来病势颇重。朕心深为廑念。已派御前侍卫百灵阿、同御医罗衡、驰驿前往诊视。该督务宜加意调摄。以期速臻痊愈。至总督印务繁剧。该督既称力不能支。自当准其暂行解任给假。俾得安心静养。昨据文绶奏称。九月二十八日。已抵斋尔。曾降旨令其速行赴川。计其于接奉谕旨后起程。此时尚未过兰州。现在温福、桂林、俱已先后到川。其川督印务。尚有阿尔泰管理。著传谕文绶、可即留兰州。暂署陕甘总督印务。俟吴达善病势向愈。可以支持办理时。再行交印赴川。仍令吴达善。将现在是否少愈情形。速即奏闻　　

○又谕、据德保奏、前次奏摺内空字未填。实属异常疎忽。请交部议处等语。章奏上陈。理当加意检点。岂宜率意若此。但其过止于疎忽。尚可无庸交议。而伊接奉朱批后。经旬始具摺谢罪。仍不免于迟缓。殊属非是。至其前此具奏、乡试入闱八十九十以上士子。并不确核年岁。滥开人数。意在沽名取悦。实非封疆大臣所宜。业经交部议处。议以降级留任。著再传旨申饬。德保务当痛自湔改。以图后效。勿因此次宽宥。辄谓有过可以幸免。仍蹈姑息模棱之习。则是自取重戾。不能承受朕恩矣。将此并谕知之　　

○以左副都御史嵇璜。为工部右侍郎　　

○癸巳。刑部议覆、山西巡抚鄂宝奏称、军流人犯。聚处过多。约束难周。请将潞安府属军流。在汾、蒲、二府酌派。大同、朔平、宁武、三府。并吉州军流。在平、代、忻、沁、保、五州酌派。应如所请。再伊犁乌噜木齐等处。发遣人犯。更与内地不同。应一体酌量通变。请嗣后新疆地方。除奉旨发往。及例应发遣为奴外。其余情节稍轻者。改发云贵两广。极边烟瘴充军。情节较重者。发往黑龙江等处。充当苦差。内外问刑衙门。所有临时酌发人犯。一体分别办理。从之　　

○甲午。谕曰、陕甘总督吴达善、久任封疆。老成练达。近于陕甘任内。办理诸务。更见周详妥协。昨以患病奏请解任调理。曾经降旨、特遣御前侍卫。带领御医前往诊视。并令文绶暂行留甘署篆。俾得安心调摄。以冀速痊。兹闻溘逝。深为轸惜。著加恩晋赠太子太保。入祀贤良祠。所有应得恤典。仍著该部察例具奏　　

○又谕曰、吴达善患病溘逝。业经降旨晋赠宫衔。入祀贤良祠。著再加恩。将伊历任内所有应赔官项银两。概予宽免。在于各案内应赔各员名下摊赔　　

○谕军机大臣等、昨据诺穆亲具奏、动支耗羡银两一摺。已批交该部知道。而摺内黄册。未见奏到。今据查明该抚同日有送通政司庆贺题本。将黄册一并填入本批投递。殊不可晓。本章例系由驿递送。奏摺应另遣人赍进。何至两相舛误。看来该抚特因乘火牌之便。将奏摺竟行一并附带。意图节省专差盘费耳。滇省养廉丰厚。诺穆亲不应小见若此。甚属不合。著传旨申饬　　

○户部议准。河南巡抚何煟奏称、裕州、内乡、二州县。劝垦民田。应照例水田于六年后起科。旱田于十年后起科。从之　　

○调四川总督文绶、为陕甘总督　　

○乙未。谕、据永德参奏、兴宁县郭齐仁、致死黄化五一案。案经六载。官易七任。前讳后纵。上下因循。几致凶犯漏网。现任知县李兆吉。瞻顾前官。固执意见。并不细心推鞫。知州杨桑阿。两次率转。始终袒庇。请将李兆吉革职。杨桑阿敕部严加议处。所有从前承审之正署各令。并先经草率办理之按察使王太岳。均附参听候部议等语。李兆吉著革职。杨桑阿著交部严加议处。朱丝纶、张照藜、张拱极、何大璋、蔡昌诒、孟潜、杨锡绶、俱著交部察议。王太岳著一并交议　　

○湖广总督富明安等奏、据京山县知县舒勒赫禀称、访有县民陈伦盛等。听从严金龙学习拳勇。欲图纠众抢劫居民。当经拏获陈伦盛等二十名。搜出私制衣帽等物。其严金龙一犯。逃往随州地方。现在尾追严拏等语。臣等即飞饬干员。四路密缉。续获陈曰宗等七名。复在严金龙家。搜获姓名簿。内开载廖文起等十六名。注有伪官千总副总等字样。又有伪印空白四纸。其伪印篆文。系匡复中原四字。空白纸尾。书天运辛卯年十月十四日等字。臣等于二十日抵京山县。复据禀报、拏获簿内伪官王君德等八名。并各夥犯四十九名。连前获犯共八十四名。连日隔别严讯。据供称、严金龙自称鬼谷转世。能知过去未来。得有神剑印信。能遣神兵。伊等为其所愚。先后出钱入夥。严金龙于十月初八日黑夜。聚集廖文起等二十余人。饮酒结盟。拟于十月十四日。抢劫京山仓库。不料初九日已被查拏等语。现在各犯虽陆续擒获。但首逆严金龙、并济恶之何士荣、尚未拏到。即飞咨邻省。一体查拏。并令襄阳镇臣马虎、前往随州、枣阳、与河南接壤各地方。上紧督同搜捕。得旨、另有旨谕。谕军机大臣等、据富明安等奏、湖北京山县民严金龙等、纠众结盟。私制衣帽为号。图劫仓库。经县营访闻禀报。现已获犯八十四名。仍将首逆及济恶各要犯。四路追擒等语。此等奸徒。敢于光天化日之中。聚众滋事。甚至假捏伪号伪官。计图抢劫仓库。悖恶已极。自当尽法处治。务绝根株。断不容其稍留遗孽。其擅受伪官各犯。自属逆犯党羽。罪无可宽。至于邀人敛钱之犯。明知叛逆密谋。辄敢代为煽惑。法难轻逭。而出钱入夥之人。亦属随同附和。不得概云为其所愚。少有宽纵。该督现既驰往该处。擒获多人。即当就现有之犯。严讯确情。从重究治。多办数人。使顽民各知炯戒。不可稍存姑息。其有应行正法。及应发遣各犯。审明后择其必应质讯之一二人。严密监禁。以待首犯对质外。余俱确核情罪。分别定拟。即速奏闻发落。不必俟首犯就获后。方行结案。致有疎虞。而要犯久稽显戮。亦不足以示惩儆。其首犯严金龙。及济恶之何士荣等、现已传谕何煟、一体严缉务获。该督仍当严饬所属文武。上紧搜捕弋获。毋任漏网。所有访闻禀报之知县舒勒赫。尚属能事。著该督于此案办结后。将该员送部引见。将此传谕知之　　

○又谕、据富明安等奏、湖北京山县民严金龙等、纠众结盟。私制衣帽。图劫仓库。经县营访闻禀报。该督等驰往督率查拏。已获夥犯多人。其首逆尚未弋获。现在严饬追擒。并于河南接壤地方。上紧督同搜捕等语。奸徒聚众结党。甚敢造作伪印伪官名号。悖逆已极。实为法所不容。必当将首夥各犯。全行擒捕。尽法惩治。方足以昭炯戒。现在谕令富明安。就已获各犯审明。从重办理。仍严饬将首逆。及济恶各犯。上紧追拏。毋使一人免脱。但此等逸犯。见事已败露。本处缉捕必严。自不敢羁留湖广地界。而豫楚境壤相接。便于窜匿。且希冀邻境不知案情。得以幸免。易致假息潜藏。虽襄阳镇马虎。已赴交界处搜擒。恐未必查至豫省。著何煟即派委妥干员弁。严密访缉。并于路通湖北各州县。一体协力查拏务获。如逆犯果能就获。即严讯供词。确核案情相符。迅速按律定拟奏闻。于所获之处正法。传首楚省枭示。毋庸辗转押解。至有疎虞。将此谕何煟知之　　

○丙申。上诣奉先殿。寿皇殿。行礼　　

○谕、据彰宝奏、鹤丽镇总兵员缺紧要。现令喀木齐布、暂行带署。请即简员补授等语。喀木齐布。于滇省情形。颇为熟悉。且其从前议处原案。尚属因公。即著补授鹤丽镇总兵。仍带降三级留任。照例按年开复　　

○又谕、兵部议奏、云南进兵未曾出力人员。所有世职。一体不准承袭。但念此内有本身所得者。有祖父所得承袭至今者。若不分别。概行削除。非体恤勤劳至意。此次未曾出力人员。除本身所得之职。照部议不准承袭外。其由祖父相传者。查伊族内应袭之人。另行承袭　　

○谕军机大臣等、据钟音等奏、审讯苏省铜商李豫来等、控告闽商游中一等、顶冒越贩各情节。均属子虚。又称闽商采办。并无定数。苏商办铜。年有定额。诚恐将来或有短少。苏商得以藉口。请嗣后闽省不必采购洋铜等语。所议亦属允协。已批交该部议奏矣。但据钟音等摺内奏称、查讯闽商赴倭采买。并无阻难。亦非于苏商额办数内匀给。是闽省采办铜行。似与苏商无碍。因何该商等得有藉口之处。著传谕萨载。查明覆奏　　

○是月。大学士两江总督高晋等奏、臣等遵旨至德州顺勘南运河。查德州为南运河上游。承受漳卫二河之水。恩县境内。有四女寺石坝一座。德州境内。有哨马营石坝一座。分洩运河。归海丰县入海。勘明淤浅处所。俟春初挑浚。以期一律深通。南运河现当水落之时。中泓水深。犹有八九尺。至一丈五六尺不等。经伏秋雨水。草土各工。间有残缺。应照岁修工程办理。沧州之捷地。青县之兴济。两处减河。仰蒙指示。改为滚坝。以资分洩。夏秋水势盛涨。独南运河毫无漫溢之患。此皆两减河之明效。今测量捷地滚坝。现过水一尺五寸。兴济滚坝。现过水七寸。坝外运河水深丈余。俟两坝断流后。河水仍敷济运。臣等于二十七日抵天津。即顺路查北运河。再取道至永定河。次第查勘。得旨、览奏俱悉　　

○江南河道总督吴嗣爵奏洪泽湖清水已消四尺二寸。高堰志桩。尚存水九尺九寸。目下已值冬令。水势有消无长。须多蓄湖水。以备明春御黄济运。并刷涤里河一带淤沙。现将丰砀厅属毛城铺倒勾引河。邳睢厅属峰山四闸。外河厅属王营减坝。堵闭完工。其清口东西坝。已接筑二十二丈。口门尚宽四十五丈。臣即从桃源工次。前往清口。察看清黄水势。俟坝工办定。即赴徐属各厅。逐段履勘。得旨、览奏俱悉　　

○署河东河道总督姚立德奏、查运河两岸。向有济运水柜。贮蓄于秋冬。灌输于春夏。以资浮送粮船。臣亲往各湖。测量水志。蜀山、马踏、南旺、马场、独山等湖。收水较往岁为多。尽足济用。至微山一湖。地居下游。伏秋汛内。汶泗诸水。汇注入湖。颇觉浩大。自畅开韩庄湖口双闸滚水坝。以及闸南引渠。广为宣洩。现存水、尚逾从前水志一丈一尺之数。虽助济东省八闸以下。并江南邳宿一带河道。运行有余。而于滨湖坡洼之地。不无妨碍。查微湖洩水尾闾。在东省、则有韩庄湖口闸坝引渠。并伊家河以入运。在江省。则有蔺家山等河。以达荆山桥入运。每遇冬间收水时。即各处筑坝堵塞。目下湖水尚大。自不必拘泥旧例。应仍听其畅放洩水。俟适符水志尺寸之时。再行堵筑。得旨嘉奖　　

○又奏、臣昨自豫省回济。查勘运河工程。内有阿城下闸。地平石冲掀数块。十里单闸。坍损一面墙石。韩庄迤北之临河片石堤工。塌卸数十丈。均可于抢修案内。通融办理。至两岸土堤残缺者。所在皆有。而济宁上下。尤为险要。查西堤工。大汛出水二尺者。不须加筑。应将出水一尺者。加高一尺。出水数寸、及水与堤平者。加高二尺。俟来春分段抬土。加式夯硪。东岸堤工。自南阳以下、至珠梅闸止。郗山以下、至韩庄闸止。大汛时、堤在水中。目下水消堤露。应俟挑河完竣。未经开坝放水之先。将河滩露出之土。堆贮堤顶。筑成子堰。以资抵御。又查各湖圈堤。向系民修。业委员督办。勒限完工。共沿河一带涵洞。现在宣洩甚畅。再运河今岁轮值大挑。臣已亲探河水浅深。淤沙厚薄。逐一登记。豫将南旺分水口、备齐桩料。多积土方。以便至期煞坝。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百九十五



大清高宗法天隆运至诚先觉体元立极敷文奋武孝慈神圣纯皇帝实录卷之八百九十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十六年。辛卯。十一月。丁酉朔。谕、朕于本月二十日。恭奉皇太后安舆回宫。崇上徽号。恭进册宝。先期于十八日赴畅春园、请皇太后安。恭进奏书
  </div>
  <div class="pagination">
   <a href="清实录乾隆朝实录_page1192.html">
    上一页
   </a>
   <span>
    ...
   </span>
   <a href="清实录乾隆朝实录_page1188.html">
    1188
   </a>
   <a href="清实录乾隆朝实录_page1189.html">
    1189
   </a>
   <a href="清实录乾隆朝实录_page1190.html">
    1190
   </a>
   <a href="清实录乾隆朝实录_page1191.html">
    1191
   </a>
   <a href="清实录乾隆朝实录_page1192.html">
    1192
   </a>
   <span class="current-page">
    1193
   </span>
   <a href="清实录乾隆朝实录_page1194.html">
    1194
   </a>
   <a href="清实录乾隆朝实录_page1195.html">
    1195
   </a>
   <a href="清实录乾隆朝实录_page1196.html">
    1196
   </a>
   <a href="清实录乾隆朝实录_page1197.html">
    1197
   </a>
   <a href="清实录乾隆朝实录_page1198.html">
    1198
   </a>
   <span>
    ...
   </span>
   <a href="清实录乾隆朝实录_page1194.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
