<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1513 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1513 页/共 1860 页
  </h1>
  <div class="content">
   ○命兵部尚书周煌、在紫禁城骑马。　　

○己巳。命户部员外郎李楘、提督河南学政。　　

○庚午。上幸瀛台。　　

○谕军机大臣等、据金蟾桂奏、漳泉聚众械斗案内。首犯谢笑等、尚未拏获。现在饬查务获等语。谢笑等、胆敢于台湾地方。为首聚众械斗。自应严密查拏。克期弋获。但恐该犯等、因本地搜捕甚紧。未必仍敢藏匿漳泉附近地方。或海岸相通。逃入接壤之广东地方。亦未可定。著传谕尚安、于接壤处所。迅饬所属文武员弁。实力搜拏。毋使该犯等远扬漏网。将此传谕尚安、并谕富勒浑、雅德知之。　　

○辛未。上御乾清门听政。　　

○谕、前经降旨。将直隶旗租银两。俟足敷普赏八旗兵丁一月钱粮时。即行普赏一次。现在直隶解到租银。已足敷用。著加恩普行赏给八旗兵丁一月钱粮。以示朕加惠旗人。用普春祺之意。　　

○谕军机大臣等、据富勒浑奏、交卸抚篆。起程赴闽日期一摺。内称地方被盗十二案。已获盗犯二起。未获各犯。现严饬文武员弁。迅速设法缉拏等语。地方盗案。理应迅速查拏。尽数弋获。以安良善。乃浙省各属被盗。已获者仅止二起。其未获犯破案者。尚有十案之多。殊属懈弛。缉盗除奸。乃臬司专责。王杲、人本老实。年力已衰。浙江大省。臬司事务殷繁。恐致贻误。著传谕富勒浑、福崧、即将王杲在任办事如何。是否堪胜臬司之处。据实迅速覆奏。毋得稍涉瞻徇。　　

○又谕、本年九月内。据该抚奏、海塘工程。应用银两。除原估工料外。尚多余银三十九万九千余两。业经降旨。赏给该省。为四十九年南巡。粘修行宫等项之用。今查抄陈辉祖名下财产。现存银两。及各案估变物价。又约共银六七万两。亦可归入南巡应用项下。是浙省所存之项。已有四十六七万两。除豫备差务之外。尽有余存。今思江南南巡差务之费。前于应行解京项下。赏留银九万余两。现在又令萨载、于京口挑河。以利舟楫。是江南此项赏给银两。断不敷用。著传谕富勒浑、福崧、即于赏给浙省存备各项内。酌拨银二十万两。遇便派员解赴江南。交萨载、闵鹗元、存备支用。将此由四百里传谕富勒浑、福崧、并谕萨载、闵鹗元知之。　　

○又谕、昨福长安到京。奏及伊过江南。据萨载告称、江南运河入江口门。距金山行宫较远。今查有旧河身一道。若加挑浚。止有三里。经过更觉便捷。且可避中泓溜势之险。而于商贾舟楫往来。亦为便利。又往栖霞。向系经由陆路。不免舍舟登岸。今亦拟挑河一道。直达栖霞。一水可通。以省往返跋涉之劳等语。并带图说呈览。此议可行。俱应亟为办理。著传谕萨载、即将此二处。于明春迅速兴工挑浚。先动张鸾玉案留江银两应用。但恐四十九年南巡。粘补行宫。未免不敷。现已传谕富勒浑等、于赏给浙省办差多余银两内。拨解江南二十万两。萨载等、自能仰体朕意。妥协办理也。将此由四百里谕令知之。　　

○以直隶督标中军副将官福、为湖北宜昌镇总兵。　　

○壬申。谕曰、秋审各省官犯内。有情实十次以上未勾者。黎慕莲、黄廷兰、黄志勷、钱嵩芝、王纯一、五犯。俱著加恩。从宽释放。至五次以上。情实未勾者。核其情节。逆匪王伦案内。失守之把总孙云龙、夏克俭、二犯。情罪较重。难以宽免。仍牢固监候。所有王锡、杨辉先、牟毓才、冀国勋、刘启贤、五犯。俱著加恩。照例减等发落。　　

○谕军机大臣等、据李侍尧奏、上年剿捕逆回案内。滥用军需。断难开销各款。共计银三十余万两。全系无著之项。又前此报销各案。有奉部核减银两。均应筹补。请将总督两司、及道府养廉。每年各扣二成。陆续归补等语。所办未为允协。该省于上年调集官兵。剿捕逆回。一切军需。并未酌定章程。滥行动用。明知事多越例。而止顾目前之支应。并不虑日后之核销。至今无著银两。统计共有三十余万之多。又经前后部驳各款。恐尚不止此数。若如李侍尧所奏、请于两司道府养廉。坐扣二成。则以前任之滥用。而累及后任之摊赔。于事理殊未平允。即如冯光熊、新放甘省藩司。尚未到任。即将其养廉扣去二成。此事始终于伊毫无关涉。又何从而波及乎。且恐该省道府。因扣去养廉。所得者少。不足以养其廉。致有贪黩病民之事。更滋流弊。此内如李侍尧、所得总督养廉本厚。自应准其摊扣二成。福崧、原系该省藩司。此事系伊始终经手。且现又加恩升授巡抚。应著令摊赔五成。至福宁、于冒赈案内。滥行出结。本应革职查抄。发往伊犁。因其首先供出实情。且搜捕贼党。尚为出力。是以加恩。仍留臬司之任。已较他人为幸。此项摊赔银两。应即将其廉俸得项。全数坐扣。俟官项全清。方准支给。至承办道府州县各员。现在有尚留甘省者。自应分别数目。核实追赔。即案内革职查抄各员。现在有免死发遣者。其家产虽已查抄。尚不敌其侵冒之数。但伊等原籍。自有兄弟亲属。可以通那帮凑。著李侍尧、查明各该员承办时。滥应实数。逐一确核应赔分数。行文各该犯原籍。核实追赔。如有托故延宕。不行按数完缴。即将该犯。仍照原议治罪。并行文各犯所发地方。谕令知之。军机处及该部、亦令记档。又该督题销军需一案。内有督标官兵。按日支给盐菜一款。现在已交部议。该兵丁身隶督标。御贼守城。是其专责。且在本营堵御贼匪。并未离汛。该兵丁、既有月饷。何得复行支给盐菜。部臣必行议驳。此项不准开销。即著滥行支发之承办各员名下。按数追赔。如其人已经治罪查抄。即著该管武职大员摊赔。并各兵丁名下、坐扣归款。以上各条。著传谕李侍尧、通盘筹画。另行分晰条款。妥议具奏。将此由六百里发往。并谕福崧知之。　　

○癸酉。谕军机大臣等、昨据李侍尧奏、上年剿捕逆回案内。滥用军需。难以开销各款。已传谕该督。分别摊扣。并令详查承办滥用各员。现在有免死发遣者。核其应赔分数。按款追赔矣。但思捏灾冒赈案内。现在免死发遣各犯。有于逆回滋事时。已离甘省者。即身在该省。未曾经手承办军需、及乌噜木齐案内各犯。于此事本无关涉。均可无庸议及。至曾任甘省州县。经手军需。滥行动支各犯。其从前侵冒之罪。本应概予骈诛。今已格外加恩。宽其一线。该犯等在任时。又复有滥行支应之事。是该犯又有应得之罪。今不行惩治。第令追赔。各该犯稍有天良。自当向其兄弟亲属。通那帮凑。按数完交。即可无庸加罪。著传谕李侍尧、查明各犯滥应实数。核其多寡。按名排定。分晰条款具奏。军机大臣、逐一确核。再转行各该犯原籍。及发遣地方将军督抚大臣。详悉晓谕。令其按数追赔。予以三年限期。如该犯等、尚不知感知畏。仍复托故延玩。以致限期满而帑项。悬宕。即著该管之将军督抚大臣。据实奏闻。必将该犯拏回刑部。即行照依前罪正法。不能再为宽贷也。将此由六百里再行传谕李侍尧知之。　　

○甲戌。谕曰、皇祖诸孙内。惟内大臣弘晸、年齿加长。著加恩封为辅国公。　　

○又谕、据正白旗满洲都统奏称、承袭别旗同姓拉什喜之云骑尉富森布病故。请照例停止承袭等语。富森布、承袭已经三代。若竟绝其世祀。朕心不忍。所有富森布之云骑尉。著加恩交该旗拣选应行承袭之人。带领引见。嗣后、八旗有此等承袭别旗同姓世职。已历三世者。悉著世袭罔替。著为例。　　

○礼部议准、御史施学濂奏称、请嗣后举人会试。贡监生员乡试之年。仍照向例。不准改经外。其于平时将所习之经。具呈请改者。原非临场趋避。自可听其改习。其举人、由该州县申详督抚。贡监生员、由州县教官、分详学政。准改立案。并于年终汇册咨部。以凭查核。从之。　　

○予故敖汉扎萨克多罗郡王巴勒丹、致祭如例。　　

○乙亥。河东河道总督何裕城等奏、兰阳河头外摊土方。连前共已出土六十余万方。刻下天气晴和。按工计日。正月二十内外。总可一律完竣。其河尾旧南堤。于原估开宽一百二十丈外。再加宽展三十丈。委员如式趱办。其原估河形内。间有兜湾段落。应行切嘴顺势、及沟槽防风等工。土方尚属无多。易于集事。至河头河尾两崖。积土过高处。普律摊平。高以八尺为度。亦已分段趱办。臣等分驻兰阳仪封一带。轮番查催。以期及早妥竣。得旨、览奏俱悉。　　

○丙子。谕曰、淮南商人。应缴提引余利银两。前经降旨加恩。将未完银。展期递缓。分作二十余限缴完。今该商等、已完至第十三限。其八限尚应交银三百八十六万六千余两。此项提引余利。弊由高恒而起。该商等按限完交。已经过半。朕思恤商即所以惠民。著加恩于未完银内。豁免二百万两。其余一百八十六万六千余两。仍著按原限完缴。以示体恤。　　

○丁丑。兵部议覆、江南提督保宁奏称、搜岛巡洋。惟小哨最为便利。查苏松镇标、中左右奇四营内。除双篷艍船＜舟古＞船外。共有缯船十二只。该标虽有小哨十六只。不敷应用。请每营各裁缯船二只。添改小哨四只。川沙、吴淞、二营。各有艍犁船三只。＜舟古＞船一只。并无小哨。请各裁去艍犁船一只。改添小哨五只。再向来大小巡船。俱彩画龙虎、及各种海兽。以壮观瞻。查设立巡船缉盗。自当改装密缉。方能物色擒拏。若绘画绚采。反令奸徒见知避匿。请通行各省。除战船准用彩画外。所有内外洋面水陆各营。大小巡船。一概不许彩画。祇用油饰。均应如所请。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百七十


大清高宗法天隆运至诚先觉体元立极敷文奋武孝慈神圣纯皇帝实录卷之一千一百七十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十七年。壬寅。十二月。戊寅。谕军机大臣等、据福崧奏、浙江各属亏空。现在设法严查办理一摺。即令福长安、会同刑部堂官。提讯陈辉祖、国栋、从前何以不行查办。伊等亦惟有俯首认罪。无可置辩。看来浙省亏空。起自王亶望。而陈辉祖接任后。一味牟利营私。因循贻误。国栋、又系庸懦无能之人。不能彻底清查。上紧弥补。前已传谕福崧、令将亏空数目若干。及王燧有无染指之处。据实参奏。今思王亶望在任时。恣意贪婪。以致通省仓库钱粮。积压亏缺。王燧、系王亶望用人。一切朋比为奸。其婪索分肥。必有劣迹可据。且闻其在浙江任内。民怨沸腾。即同寅各属。俱怀忿恨。是其倚势恣贪。即此可见。著传谕福崧、即将王燧在浙江道府任内。如何玩法婪赃。声名狼籍。种种渔利之处。逐一详悉查明确凿。据实覆奏。毋得稍为徇隐。将此由五百里谕令知之。　　

○福建台湾镇总兵孙猛奏、臣抵任后。驰赴诸罗笨港地方。会同黄仕简、杨廷桦、督饬官兵。查拏杀害汛弁。及械斗伤人。放火抢夺案内各要犯。悉行弋获办理。伏查台湾孤悬海外。五方杂处。远僻村庄。多系漳泉民人。素称强悍。虽现在严办。奸民歛迹。随时随事。尤宜认真办理。断不敢因循姑息。得旨、今虽无事。以后更宜留心整饬地方。以前车为戒。慎之。　　

○御史郑澂奏、任土作贡。自古为昭。所以联上下之情。备赏赉之用。非有所利于其间也。各省督抚。养廉至为优厚。果其出资献纳。何至派累侵那。乃不意近如王亶望、国泰、陈辉祖之流。巧滋诈伪。曲遂侵渔。以贡函为名。求索无厌。以致属库多亏。今已严禁进呈金器。诚足以永杜弊源。但兼金之价。不过二十换上下而止。有无过费。其数易稽。如珠玉宝玩之物。为价无定。俱易假托营私。请一体饬禁。倘有配入贡器者。治以违制之罪。得旨、如所请行。下部知之。　　

○以故三等候施錪子秉仁、二等子英谦子鄂硕和、各袭爵。　　

○举行本年各省驻防军政。罢软官、荆州一员。青州一员。山海关一员。西安一员。年老官、江宁二员。荆州一员。杭州一员。福州二员。察哈尔五员。山海关二员。青州一员。有疾官、杭州一员。广州一员。宁夏一员。荆州三员。察哈尔一员。京口一员。才力不及官、察哈尔五员。分别处分如例。　　

○已卯。谕、据英廉奏、通永道李调元、禀揭卢龙县知县郭隶泰、运送书籍。并不亲身照料。玩误差务。永平府知府弓养正、徇庇同乡等情。弓养正、又揭报该道李调元过境。必须大戏小班伺候。宴饮住宿。并未随书前进。家人需索门包。胥役各有使费各情节。请将郭棣泰革职。李调元、弓养正、一并解任究审等语。此事大奇。李调元、前在吏部员外任内。于议驳典史刘培章一案。意欲两议。擅自销押。经吏部堂官大学士舒赫德、阿桂等。于京察填入浮躁。朕以该员年力富强。敢与堂官执持。似有骨气。且询之程景伊、称其平日办事。尚属勇往。是以格外加恩。仍以吏部员外用。并简放学政。任满来京。即擢用直隶道员。上年曾将该员居官如何之处。面询袁守侗。该督亦意存不满。朕以该员系边省人。不善迎合上司。容或有之。孰意该道不知感激奋勉。恪尽职守。竟敢恣意妄行。骚扰所属州县。并纵容家人胥役。需索门包使费。种种劣迹。竟出朕意料之外。此等扰累属员。滥索供应。在督抚如此。尚必严加惩治。何况道员。且李调元、系弃瑕录用之人。乃竟辜负朕恩。肆意妄行若此。李调元、著革职拏问。弓养正、郭棣泰、俱著照所请。分别解任革职。交英廉提同案内人证。严审确情。定拟具奏。　　

○又谕曰、湖北宜昌镇总兵达齐、来京陛见。朕观其龙钟衰迈。已降旨勒令休致矣。总兵有整饬营伍。训练兵丁之责。岂有任年老衰颓之人。因循贻误。舒常、自任总督。各镇皆其节制。乃并不据实参奏。殊属姑息。舒常、著交部议处。　　

○举行本年军政。山东、卓异官四员。罢软官二员。年老官二员。才力不及官三员。山西、卓异官十三员。年老官五员。才力不及官四员。河南、卓异官五员。年老官一员。有疾官一员。才力不及官一员。陕西、卓异官四员。年老官三员。甘肃、卓异官六员。年老官三员。才力不及官二员。江南、卓异官五员。年老官四员。有疾官一员。才力不及官一员。江西、卓异官四员。年老官二员。才力不及官一员。广东、卓异官六员。年老官四员。有疾官二员。才力不及官一员。浮躁官一员。广西、卓异官三员。罢软官二员。年老官一员。湖南、卓异官五员。罢软官二员。湖北、卓异官三员。年老官三员。四川、罢软官二员。年老官三员。才力不及官一员。云南、卓异官四员。罢软官二员。年老官一员。才力不及官一员。贵州、卓异官五员。年老官二员。有疾官三员。才力不及官一员。分别议叙处分如例。　　

○庚辰。谕、据步军统领衙门奏称、拏获行窃人犯审讯。内程正等六人。皆系旗人。请将首犯程正、削去旗籍。发往伊犁等处为奴。其大柱儿、杜二伯、杜三儿、花沙布、苏冲阿等。拟枷责剌字完结等语。虽属照例办理。但旗人向皆纯朴。从无此等败类无耻之事。迩来渐染恶习。往往偷窃逃避。是以二三次犯罪后。削去旗籍发遣。今程正等。不顾旗人颜面。甘心为窃。甚为可恶。如照所拟完结。犹不足以示惩儆。著将程正等六人。俱削去旗籍。发往伊犁等处。嗣后旗人有甘为下流无耻。罪至刺字者。即削去旗籍。照民人例办理。以示儆戒。　　

○礼部议准、御史梁景阳奏称、请嗣后乡会试。头场朱卷。红号印于卷面左边。另为一行。誊录所将此卷誊写后。交至公堂。督同弥封所官。将红号弥封。送进内帘。俟主考取中已定。监试御史。眼同当堂拆去弥封。与二三场朱卷核对。誊录书手。请仍于墨卷尾开注姓名。朱卷尾停其开注。从之。　　

○举行本年各省驻防军政。卓异官、西安一员。江宁二员。杭州二员。荆州一员。宁夏二员。福州一员。广州一员。成都二员。绥远城二员。察哈尔二员。凉州一员。青州一员。山海关一员。京口一员。乍浦一员。河南一员。伊犁三员。乌噜木齐四员。分别议叙如例。　　

○以故喀尔喀赛音诺颜部落扎萨克镇国公当苏咙子齐旺达什袭爵。　　

○辛巳。谕曰、监生赵秉冲、在懋勤殿行走。已经四年。著加恩赏给内阁中书。遇缺即补。仍准其一体会试。　　

○谕军机大臣等、据富勒浑奏、查办漳泉民人。在台互斗伤官一案。据称续获案犯施于等二十四名。已经杨廷桦在台。就近严审办理。又署提督永德、于东台地方。拏获自台偷渡之黄孙沙等二十名。有供认随众互殴、曾经伤人之事。并黄孙沙等。供出武举许国梁、林阿赛等。在彼出头倡议。招集匪徒。该犯等尚未就获。现在飞饬各该犯、原籍地方。严密查拏务获等语。自应如此迅速查拏办理。至黄孙沙等、既供有自台偷渡之事。是该犯等。自知罪在不赦。不敢仍由澎湖厦门一带行走。是以潜行偷渡。再该犯等在台逃散。既不敢仍回原籍。或逃入接壤之广东地方。希图远扬漏网。亦事势所必有。前经传谕尚安、令其于闽广接壤处所。一体饬属。实力搜查。毋使一名兔脱。著再传谕尚安、务遵照前旨。切实查办。不得稍存膜视之见。将此由六百里发往。各谕令知之。　　

○又谕、据福崧奏、浙江各属亏空。现在严饬确查数目。根究来由一摺。内称浙省上届办理差务。恩赏经费。实属充裕。并无丝毫赔垫。人所共知。且王亶望、王燧等。尚藉此获利分肥。断无因此亏空那移之事等语。此殊不然已于摺内批未矣。王亶望、王燧、于恩赏差费银内。尚藉以获利分肥。自必以办差为名。恣意向各属勒派婪索。饱其私槖。各州县势必那移仓库。以为逢迎结纳之地。是浙省仓库钱粮。积压亏缺。多由王亶望、王燧、朋比为奸。藉端婪索所致。福崧此奏。殊不解事。著传谕福崧、仍遵照前旨。彻底严查。务得确凿。据实覆奏。若实非王亶望、王燧、任内之事。又系起自何时。亦应究查。毋得稍存瞻徇。将此由五百里谕令知之。　　

○吏部议准、御史李翮奏称、请嗣后各衙门主事缺出。其庶吉士散馆、及现任小京官中式进士以部属用。并现任小京官由各该处奏明分部补用。留部升用人员。俱自奏准到部之日为始。除去告假等项事故。计其实在行走日期。仍按其应得题选各缺。统较先后。挨次题补。其进士分部学习。及议叙、捐纳、人员。俱例应到部三年期满。方准奏留。与各项人员。较算日期题补。从之。　　

○兵部议准、御史杨九思奏称、请嗣后武乡会试内场。出题之日。令监试御史。偕同提调官。督率委官。亲入号舍。挨次将试卷查对坐号。以杜代倩。水火夫役。于白昼差使完竣。即扃闭空房。外内封锁。毋许擅行出入。其围墙以外。严饬巡缉员弁。多派兵丁。昼夜巡逻。以肃场规。从之。　　

○壬午。山东巡抚明兴奏、伊家河工程。河底挑深之后。俱系砂礓坚土。多费人工。幸天气晴和。人夫得以尽力。再趱办数日。即可告竣。仍严督各员。照原估文尺。将河底收拾平整。俾放水时。倍加畅顺。得旨、好。勉为之。　　

○癸未。上幸瀛台。　　

○霍罕伯克那尔巴图来使鄂布尔克色木、及年班回部阿哩雅斯等、十一人入觐。　　

○福建漳州镇总兵阎正祥奏、台湾奸民。聚众械斗一案。水师提臣黄仕简、前往查办。查漳州地方。在在均有海口。可通船只。台匪不无偷渡潜回情事。且林耀一案。尚有逸犯未获。臣到任后。即前赴沿海各处。亲加督察。严饬文武员弁。各带兵役。梭织巡逻。毋分疆界。上紧访缉。得旨、勉力实为之。汝不比他人也。　　

○以故喀尔喀扎萨克多罗郡王车布登扎布子萨木丕勒多尔济袭爵。　　

○甲申。上幸宁寿宫。御养性殿。赐王公大臣、蒙古王公贝勒额驸台吉等食。　　

○谕、现在达尔吉善患病。一时不能痊愈。著不必前往喀什噶尔。令其即行回京。保成、著赏给副都统衔。前往喀什噶尔、更换阿扬阿。俟保成到彼后。阿扬阿、即往叶尔羌。更换复兴来京。　　

○又谕曰、浙江杭州将军王进泰、年力就衰。著加恩准其留京供职。所遗员缺、著常青补授。其常青之察哈尔八旗都统员缺、著乌尔图纳逊、补授。　　

○又谕军机大臣等、据雅德奏称、林耀等聚众夺犯。殴伤官兵一案。前后共获三十三名。尚有夥犯林允得四名。并盗犯林先和一名未获。现在悬立重赏。购线躧缉。访闻林先和、有逃往浙江温州石浦之信。已饬该府厅、多拨干捕。前往查拏等语。林先和、为此案要犯。不可不拏获正法。以儆刁顽。现在既有逃往浙江温州石浦之信。著传谕福崧、速派干员。会同该地方文武。购线躧缉。严拏务获。毋使远扬漏网。仍将曾否获犯情形。迅速覆奏。将此由六百里发往。并谕雅德知之。
  </div>
  <div class="pagination">
   <a href="清实录乾隆朝实录_page1512.html">
    上一页
   </a>
   <span>
    ...
   </span>
   <a href="清实录乾隆朝实录_page1508.html">
    1508
   </a>
   <a href="清实录乾隆朝实录_page1509.html">
    1509
   </a>
   <a href="清实录乾隆朝实录_page1510.html">
    1510
   </a>
   <a href="清实录乾隆朝实录_page1511.html">
    1511
   </a>
   <a href="清实录乾隆朝实录_page1512.html">
    1512
   </a>
   <span class="current-page">
    1513
   </span>
   <a href="清实录乾隆朝实录_page1514.html">
    1514
   </a>
   <a href="清实录乾隆朝实录_page1515.html">
    1515
   </a>
   <a href="清实录乾隆朝实录_page1516.html">
    1516
   </a>
   <a href="清实录乾隆朝实录_page1517.html">
    1517
   </a>
   <a href="清实录乾隆朝实录_page1518.html">
    1518
   </a>
   <span>
    ...
   </span>
   <a href="清实录乾隆朝实录_page1514.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
