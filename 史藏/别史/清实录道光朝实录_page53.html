<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 53 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 53 页/共 848 页</h1>
    <div class="content">
○贷山西泽州府、及五寨、和顺、天镇、山阴、四县司库银。修理衙署。　　



大清宣宗效天符运立中体正至文圣武智勇仁慈俭勤孝敏成皇帝实录卷之二十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二年。壬午。二月。丁丑朔。祭先师孔子。遣瑞亲王绵忻行礼。　　

○引见京察三四五品京堂。得旨、太仆寺卿祝庆承、鸿胪寺卿周光裕、太仆寺少卿德恒、及因病未经引见之太医院院使张自兴、俱著以原品休致。余照旧供职。　　

○协办大学士陕甘总督长龄奏、交卸直隶总督印务。驰回甘肃。会同松廷、查办河北循化等处九族野番情形。并会同提督齐慎、酌带官兵数千名前往。得旨、齐慎原系可靠之人。卿可督同妥速办理。慎勉为之。松廷初膺外任。于西宁办事。是否相宜。留心察看。　　

○戊寅。祭大社。大稷。上亲诣行礼。　　

○诣皇太后宫问安。　　

○户部议准、陕甘总督长龄疏报、乌噜木齐所属塔西河等处开垦地六顷三十亩。照例升科。从之。　　

○己卯。遣官祭文昌帝君庙。　　

○谕内阁、理藩院奏、喀尔喀扎萨克和硕亲王车登巴咱尔之母。情愿率领伊子车登巴咱尔、在京居住。恳请教养。转为请旨一摺。拉旺多尔济、生前曾受皇祖皇考重恩。宣力有年。今伊孙理宜善为教养。车登巴咱尔。此时年齿尚幼。若夏令不能耐暑。或回该游牧居住。或仍居京城。皆听其便。但车登巴咱尔乃系稚子。必须专人照管训导。方为有益。著交索特纳木多布斋、玛呢巴达喇、留心照管。俟其稍长。即善为指教清语骑射。勿令虚延岁月。荒弃本业。车登巴咱尔、年至十四五岁时。如能当差。索特纳木多布斋等、即代为奏请。朕再酌量赏给差使。以示朕追恤勋劳蒙古臣仆之意。　　

○谕军机大臣等、福珠隆阿等奏、哈密协营兵马。向系副将专管。嗣后请于常操之外。办事大臣等随时操习等语。哈密为新疆重地。兵马尤宜勤练。提督总兵相距较远。其寻常操练。向系副将专司其事。该大臣近在同城。操习较便。著照所请、每月三八日期。该大臣等看操一次。除夏令停操外。每月看枪操二次。十月间看演放炮位二次。核其功过。饬令该副将分别劝惩。总当实力奉行。不可有名无实。日久疏懈。如遇提督总兵巡阅之年。仍著照旧巡阅。将此谕令知之。　　

○山东巡抚琦善奏参、惠民县知县朱奕勋、于奏准缓徵钱漕。复行摘徵。并亏缺兵米。无颗粒存仓。请革职拏问。得旨、贪官污吏。误国病民。可恶之至。必应彻底清查。严审定拟具奏。　　

○庚辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、玛呢巴达喇等转奏、蓝翎侍卫苏尔慎、染患痰疾。不能在侍卫上行走。恳将蓝翎侍卫开缺调养等语。苏尔慎去年获罪甚重。今伊患病。恳将侍卫开缺。理应斥革。但苏尔慎前在军营屡次效力。曾蒙特赏巴图鲁名号。苏尔慎、著赏给二等侍卫。即以原品休致。令回原旗调养。其应如何给俸之处。著兵部照例办理。以示朕于旧劳臣仆。曲加恩施之意。　　

○辛巳。浙江提督王得禄覆奏、操练营伍章程。得旨、各营操练。务要认真。断不可日久生懈。视为具文。至于洋面巡缉。尤不可稍形疏懈。以副委任之意。勉之慎之。　　

○抚恤琉球国遭风难夷如例。　　

○壬午。上诣皇太后宫问安。　　

○遣官祭关帝庙。　　

○谕内阁、孟住等奏、请借项生息。资助旗籍举人会试一摺。广东距京遥远。驻防八旗文武举人进京会试。资斧维艰。加恩著照所请、准其于扣存兵丁马价存贮藩库银内。赏借一万两。发商行息。遇会试之年。每名除例赏水脚银二十两零外。加赏银三十两。赏賸余银。俟积有成数。陆续归还原款。年终报部核销。其骁骑校、领催、前锋、及笔帖式、进京引见各员。除原赏银二十两外。亦著加恩在筹备军装息银内。每名加赏银三十两。以示体恤。该部知道。　　

○谕湖广总督陈若霖、湖北巡抚杨懋恬、按察使陆言、朕闻黄冈县有盗首殷万虚、殷世禄二匪。党夥众多。行踪诡秘。为各处盗贼逋逃之薮。居民畏葸迁移。府县亦不过问。再荆州府为水陆通衢。商贾辐辏。近来城乡水泊。亦常有抢劫及刃伤事主之案。缘该处有积年窝家高方瑶者。居住江陵县岑河口地方。现充荆州府衙门挂名白役。群盗抢劫赃物。均先寄顿其家。听其择取。然后群盗始行分用。甚至奉文缉拏要犯。捕役等必先商之该犯。其献出与否。惟该犯是听。且外来及本处无业棍徒。均藉该犯周给。是以乐为之用。该荆州府李熉、酣饮赌博。于一切公事。置之不问。内则委之幕友长随。外则听之书役佐杂委员。乃于高方瑶窝盗、并充当衙役之事。漫无觉察。朕所闻若是。特谕尔督抚臬司等知之。必应慎之又慎。密之又密。即速访察。一有端倪。即著遴委妥干人员。密行前往查拏。一面将知府李熉、摘印解省。据实参奏。汝皆系朕简任大员。如能实力查办。不稍隐讳。朕再不加以失察之咎。若不实心办理。苟且了事。或恐招嫌怨。或化大为小。嗣后经朕访得确实。试问汝等能任其咎乎。其慎勉之。　　

○添派内务府大臣常福、恭修昌陵大碑楼。　　

○癸未。孝淑睿皇后忌辰。遣官祭昌陵。　　

○谕内阁、前据孙玉庭等会奏、江广代造直隶拨船。请改运木料。雇带教习工匠。就直成造。当经降旨交直隶总督详核具奏。兹据松筠查明此项拨船。若改归直隶成造。工匠俱系生手。设不如式。难期经久。且由江广运到木植板片。并雇带熟谙匠役。来直教习。支销款项。糜费益多。自系实在情形。嗣后直隶拨船。仍著江广等省、循照向例、如式代造后。由各该省派委妥干员弁。小心护送。勿致损坏。到直时、该督亲往验收。傥或造不如式。及沿途撑驾、致有冲击损伤之处。著该督据实参奏。毋稍徇隐。　　

○又谕、严烺奏、查明运河道库支发各款。并严追各员长支银两一摺。前任山东运河道洪范、前因发项繁多。未能明晰。饬令赴东查对。兹据严烺查明洪范历年经发之款。并无浮冒。惟核对准销各案银数。尚有工员长支之项。洪范在任追缴未清。已将各员欠款查核。其溢发之项。均有各工员领状可凭。著照所请、此项追缴未清银两。其现任候补之员。按名追缴。毋任宕延。其有事故人员。责令洪范照数赔缴。同知顾礼璜等、未完银共二千九百三十三两零。著勒限一月。全数缴库。俟库欠全完。再行给咨洪范赴部候选。如届限不完。即将该员等分别参追。至另片奏称、运河泇河两厅承办纤道各员。例应赔修银两。前经道库垫发。其咨追各员。尚有未缴银三千六百七十四两零。著该部一体行追。照数解缴。该部知道。　　

○诏谕噶勒丹锡哷图萨玛第巴克什之呼毕勒罕阿旺扎木巴勒粗勒齐木、尔敬遵朕谕。推衍西方黄教。广育群生。宣力有年。前因达赖喇嘛转世。未出呼毕勒罕以前。朕曾降旨命尔领办西藏一切事务。尔接奉朕旨后。推衍黄教。训导喇嘛等事。均如达赖喇嘛在时。一律妥协。甚属可嘉。兹尔遣堪布贡噶扎木巴、呈进丹书克。恭请朕安。情辞诚悫。朕皆披览。仰赖昊贶。朕体甚安。尔维持黄教。训导群生。勤学喇嘛遗留经卷。自必无恙。尔务须仰体朕阐兴黄教、爱育群生之至意。诱掖喇嘛。勤学经卷。宣布佛教。俾群生安堵。督率普藏各寺喇嘛等、加意勤习经卷。毋怠。尔遣来之人。差毕回藏。特颁诏谕。询尔无恙。并赐尔重三十两银茶桶一个。各色大缎十二匹。大小哈达各七方。到时祗领。特谕。　　

○礼部奏、八旗都统清查抱养民人为子案内。繙译举人阿洪阿、生员双贵、舒奎、应准改作文举人生员。归入民籍考试。并请嗣后各旗续行查出。均照此办理。得旨允行。　　

○甲申。遣官祭先医之神。　　

○谕内阁、御史许乃济奏、请严禁崇文门税局需索蠹弊一摺。所奏甚是。各关徵税科则。责令该管官详刊木榜。竖立关口街市。并令地方官将税则刊刷颁发。定例本为详备。即崇文门有商人漏税议罚之条。亦自有一定章程。岂容意为高下。若如该御史所奏、崇文门税局。于寻常行李往来。不论有无货物。每衣箱一只。勒索银二两四两至八两之多。或偶然携带常用物件。不知应税科则。一经查出。辄以二十倍议罚。即有照例开报纳税者。又以输课无多。仍百计刁难。否则押赴官店守候。不准放行。京师为万方辐辏之区。乃任书役恣意婪索。苛及行旅若此。不可不严申禁令。著该监督遵照定例。于崇文门及分口巡查之卢沟桥、东坝、板桥、海淀等处。一律添设木榜。仍著顺天府刊刷科则定例。每年颁发。俾众咸知。并责成巡视五城御史。随时前往认真稽察。如有滥行需索。扰及行旅情事。即行据实参奏。不得日久视为具文。务期革除积弊。以惩关蠹而便商旅。　　

○又谕、御史许乃济奏、请酌筹五城缉捕事宜。明示劝惩一摺。所奏甚是。京师五方杂处。宵小易于潜藏。近来五城地方报窃之案。每年获案、不过十之二三。且有命盗重犯。日久逋诛者。岂止非除莠安良之道。大属不成政体。该御史以五城司坊额设捕役。工食甚微。其承缉时购觅眼线。每多需费。该捕役等糊口不敷。或豢贼养奸。或畏法求退。皆因有惩无劝。遂至捕务无从整顿。著照所请、交户部、都察院、会同核议。筹拨部库银两。发典生息。每年所得息银。酌给捕务较繁之西北两城、赏需银各四五百两。捕务稍简之中东南三城、赏需银各三四百两。视获案之多少。定赏赉之重轻。即责成巡城御史、核实支用。年终造册报销。毋许浮冒。仍以一半息银。归还部款。如此后查有该捕役豢贼延案者。即重治其罪。庶几知所劝惩。可期辇毂肃清矣。　　

○乙酉。遣官祭昭忠祀。　　

○谕内阁、松箖奏、请封禁官木山场一摺。兴京镜尔沟官木山场。向系拨给千丁。以备陵工岁修之用。兹据松箖查明、该处距福陵道途较远。挽运维艰。且成材树株。甚为稀少。著照该将军所议、出示封禁。不准私行开采。并严饬该地方官、随时稽察。务须实力奉行。不可有名无实。日久懈弛。以昭慎重。　　

○又谕、松箖等奏、请暂停海运粮石一摺。奉天省粮价增昂。据该将军等查明。实因奸商居奇囤积。由海口运赴他省贩卖。以致民食渐形拮据。自应严行示禁。著照所请、将高粱粟米两项。暂行停止海运。俟数月后察看情形。如果粮价平减。再行奏请照常开运。　　

○又谕、孙玉庭奏、立限收缴私造鸟枪。并申明禁例。酌宽处分一摺。民间私藏鸟枪。恐致日久贻患。自应加以重惩。俾知儆畏。惟是积习相沿。一旦摉拏治罪。不免有滋扰累。至地方官顾虑处分。转恐心存讳匿。著通谕各省、出示晓谕。凡民间家有擡枪鸟枪火器者。予限半年。准其赴官呈缴给价。如逾限不缴。除贩私及逞凶斗很。仍按律加重治罪外。其但止私造私藏。一经查获。著于按律拟杖之外。私造者加枷号两个月。私藏者加枷号一个月。以示惩儆。地方官虽平时失察。如能遇案查拏。连械起获惩办。著即免其议处。并著该部于例内添注。其原例内应备不应备字样。即行节删。至近山滨海地方。必应存留鸟枪守御者。报明地方官。于枪械上錾刻姓名。编号立册存案。地方官能于半年限内收缴尽净。并著各该督抚核实记功注册。量予鼓励。　　

○又谕、史致光等奏、请将升任同知留滇补用一摺。云南腾越直隶厅同知伊里布、现已补授安徽太平府知府。该省边务。岂必需伊里布一人办理。所奏不准行。伊里布、著即饬赴新任。　　

○又谕、史致光等奏、请将候补参将留滇补用一摺。高适、系因永北夷匪滋事。办理不合机宜降调。该督所请不准行。著即给咨赴部候补。　　

○引见各衙门京察保送一等人员。得旨、此次京察一等圈出人员。著各该堂官、再行出具切实考语。交吏部带领引见。圈出之满洲蒙古中书笔帖式等官。著归入理事同知通判内。遇有缺出。与旧记名人员。一体带领引见。汉军汉人。著交部以抚民同知通判、分别选用。刑部主事鄂顺安、工部堂主事尚政麟、理藩院主事荣保、起居注主事祥琨、都察院都事燕庇、著交部照例以应升之缺升用。詹事府左春坊左中允麟庆、著准其一等。其余内阁侍读嵩惠等二百六十九员。俱准其一等加一级。　　

○协办大学士两江总督孙玉庭奏、通州民人顾兆熊、京控灶户张秉忠等、隐占沙地一案。前督抚臣会同盐政、奏准拨补如意沙坍缺。原断错误。应请改归灶户住种。仍由场员按亩徵租。照例增升地粮。下部知之。　　

○命服阕布政使继昌、以三品京堂候补。　　

○湖北提督阎俊烈、以病乞解任。允之。命病痊来京、另候简用。　　

○加筑湖北襄阳府老龙石堤。从总督陈若霖等请也。　　

○免云南铜厂民欠无著工本银。　　

○丙戌。谕内阁、军机大臣等议驳、诚安奏请添设东三省官马一摺。东三省向无官拴马匹。诚安等曾于嘉庆二十四年奏请添设官马。当交大学士托津等会议以事属无益。业经奉旨饬驳。兹该都统复请于江宁等处驻防、及江浙等八省绿营。抽拨马匹。交东三省立棚餧养。江浙等省陆路差防。亦资马力。旧制本属无多。加以近年屡经议减。岂可复议裁拨。至荆州等驻防兵丁。皆系满洲蒙古。旧设马匹。即无敷余。若遽行抽拨。该兵丁转无以备骑操之用。至东三省前锋马甲。不下四万余名。向系自行立马当差。今若仅添官马数千匹。散交各城。不惟分布难周。且恐无马之兵。遇差推卸。如专在省城合棚餧养。各城散处兵丁。取给未便。仍于骑操无益。且餧养马匹。若不设立专营。添派管辖官员。则事无专责。诸弊丛生。于马政必致有名无实。该都统所奏、著无庸办理。　　

○又谕、龄椿等奏、请将候补知州。留于奉天委用等语。前任奉天宁远州知州孙锡、系奏准捐复之员。应即饬令赴部候补。龄椿等所请留于奉天差委遇缺补用之处。著不准行。再片内有来奉在奉字样。将奉天二字省文书写。殊不成文。著传旨申饬。嗣后如遇此等地名。均著书写全文。毋得概从节省。　　

○谕军机大臣等、据伯麟奏、会议诚安条奏东三省添马事宜。已另摺议驳。因询悉黑龙江所属打牲索伦达呼尔。每年例交貂皮。全资马力。近日无力买马。艰于射猎。所有例交貂皮。往往折银购买。甚为拮据。请仍照雍正年间成案。由大凌河酌拨孳生马匹。为打牲之用。傥该处另有别项情形。窒碍难行。亦须另筹他策。妥为调剂等语。索伦达呼尔等处。每年按丁交纳貂皮。由来已久。其呈进时、沿途既有例支口粮。拣验后、复给与价银。何致遽行苦累。至该索伦达呼尔。向有给与孳生马匹。嗣因陆续倒毙。责令赔补。力有不逮。经都尔嘉等、奏请将现有马匹。全行变价。是当时裁去该处孳生马匹。原为调剂伊等赔累起见。今伯麟以索伦达呼尔生计拮据。每年有例交貂皮之累。复以添立孳生马匹为调剂。是否今昔情形。果有不同。抑仍有窒碍难行之处。著松箖秉公详察。据实覆奏。伯麟摺著钞给阅看。将此谕令知之。　　

○以故喀尔喀扎萨克镇国公多尔济帕拉木子索诺木达尔济雅、袭爵。　　

○调四川提督何君佐、为湖北提督。以四川川北镇总兵官桂涵、为提督。山东临清协副将博勒果善、为川北镇总兵官。　　
</div>
    <div class="pagination">
<a href="清实录道光朝实录_page52.html">上一页</a><span>...</span><a href="清实录道光朝实录_page48.html">48</a><a href="清实录道光朝实录_page49.html">49</a><a href="清实录道光朝实录_page50.html">50</a><a href="清实录道光朝实录_page51.html">51</a><a href="清实录道光朝实录_page52.html">52</a><span class="current-page">53</span><a href="清实录道光朝实录_page54.html">54</a><a href="清实录道光朝实录_page55.html">55</a><a href="清实录道光朝实录_page56.html">56</a><a href="清实录道光朝实录_page57.html">57</a><a href="清实录道光朝实录_page58.html">58</a><span>...</span><a href="清实录道光朝实录_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
