<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1399 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1399 页/共 1860 页
  </h1>
  <div class="content">
   ○谕军机大臣曰、高晋等覆奏、改拟引河。并将拦河坝移上等因一摺。所办甚好。并据称、八月初一日后。晴霁多日。料物得以源源到工等语。稍为慰怀。引河既分段陆续挑挖。成功自可望迅速。而拦河坝移上。挑溜亦更为得力。至东西两坝。现在赶做坝台。一俟坝台办成。料物应手。自即上紧下埽。惟日盼高晋等、将进埽情形奏到。以慰悬念耳。至初下埽时。贴近东西坝台。且两旁底水亦浅。施工自尚省力。若进埽既多。口门日渐收小。溜势更急。河底更深。下埽较为不易。前者杨桥漫工。遣大学士刘统勋、兆惠、前往堵筑。裘曰修、亦同差往。闻其回京时。曾向人言、下埽渐近。中泓颇难著力。因思埽在水内。其质轻浮。遂设法每埽系以船上大铁锚八支。便得直坠到底。自此下一埽、即得一埽之益。不复有漂走者。其说似为近理。但杨桥之事。距今已十八年。未必有能记忆者。著传谕高晋等、下埽至口门收小时。水深溜紧。或可以其法试之。所需铁锚。若仅买之大船。尚恐不能敷用。即可仿其式成造。所费有限。而所全实多。高晋等、当妥酌为之。今天气既晴。节令将届寒露。水力渐缓。可望施工稳妥。迅速合龙。惟额手以祈神佑耳。仍将运料能否迅速。每日下埽若干。迅速由驿覆奏　　

○又谕、前因福州府知府缺出。曾降旨令该督、抚、于通省知府内。拣员调补。遗缺将邬维肃补授。今据德保奏、请将漳州府知府姚棻、调补福州府。以汀州府知府景昌、调补漳州府。所办非是。福州府虽闽省首郡。事务较繁。但督抚皆驻省会。又有两司各道同城。即或遇有要务。首府就近禀承。易于办理。至漳州一郡。滨临海疆。民俗刁悍。最为难治。其紧要数倍于福州。朕因素知姚棻能事。前此漳州缺出。特从湖北调任该郡。实系因地择人。岂可轻于更调。虽据称、漳州近年以来。风气渐淳。究亦未足深恃。万一地方有事。又岂德保之所能豫料乎。今德保、请以姚棻调补首郡。而以景昌、调任漳州最剧之郡。实不能仰体朕意。其见识亦甚不通。且景昌既可由汀州调补漳州。何不即将伊调补福州乎。著传谕德保、如姚棻等尚未调定。即将景昌调补福州府。其汀州府员缺。即著邬维肃补授。如彼此业经更调。自难复行改易。著德保、将景昌留心试看。如景昌到漳州后。不能如姚棻之经理得宜。即一面仍将妙棻调回漳州。将景昌调补福州。不得稍有回护。杨景素回闽后。并当加意体察。据实办理。勿稍瞻顾。将此一并传谕知之　　

○又谕曰、伊勒图奏、据和硕特德勒克乌巴什禀称、伊等屯田数年。业经谙习。请照别处游牧例。自行耕种。又称所收粮石。经观音保每月差人分放等语。回疆各游牧。均无办事大臣。其和硕特一处游牧。亦可无庸派人管理。遇有事件。即著各盟长、呈报乌什参赞大臣、及伊犁将军等办理。观音保、前经贝子恭坦等、列款控告。今又经德勒克乌巴什、诉控差人分放粮石。是观音保不独措置失宜。且有扰累伊等之处。著革职。令惠龄暂住该处。办理回人事务。其土尔扈特、和硕特游牧。无庸兼管　　

○豁云南沉溺乾隆三十八年分、解京铜八万八千七百斤有奇　　

○是日、驻跸黄旗堡大营　　

○己巳。谕、昨因盛京各处城垣、多有坍塌。令军机大臣、会同将军弘晌、将应行修筑事宜。详查妥议具奏。今据议称、各属城垣必应修筑。共有十八处。分为三次修葺。并请简派大员、稽查督办等语。已依议行矣。此项工程。著派迈拉逊、德成、督办。伊等接奉谕旨。即驰驿前至行在。候朕面降谕旨。即可会同将军、府尹、赴各属勘估。以便发帑兴工。所有工部尚书事务。著金简暂行署理　　

○是日、驻跸佛栅子大营　　

○庚午。万寿节。遣官祭太庙后殿　　

○遣官祭福陵、昭陵、昭西陵、孝陵、孝东陵、景陵、泰陵、泰东陵　　

○遣官祭孝贤皇后陵　　

○遣官祭显佑宫、岳庙、城隍庙　　

○是日、驻跸大台大营　　

○辛未。谕、辽河双源遥引。合而为巨流河。襟带神皋。恬波涵润。实为陪都境内大川。朕恭谒祖陵。跸路所经。舟梁利涉。缅念河神之功甚溥。顾该处向无祠祀。典尚阙焉。著迈拉逊、德成、会同将军、府尹、于勘估城工之便。在濒河高阜处所。度地计工。奏闻请帑。专建河神庙。以昭妥侑　　

○是日、驻跸噶布该大营。　　

○壬申。驻跸莲花套大营。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千六十四


大清高宗法天隆运至诚先觉体元立极敷文奋武孝慈神圣纯皇帝实录卷之一千六十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十三年。戊戌。八月。癸酉。谕军机大臣曰、高晋等覆奏、堵筑漫工情形一摺。据奏、东西坝台现已筑成。且自初一以来。天气连晴。料物源源趱运。俟各料可敷接手之用。即昼夜进埽跟镶。以一日四丈计之。应需五十二日。若无雨雪耽阻。计期九月内外。即可完竣。并派州县十员。分段挑挖引河。及筑拦河坝。以期及早完工各等语。如此甚好。务即勉力妥办。迅速合龙。以慰悬注。又高晋另摺覆奏、仪封漫水。由淮入湖。并无淤垫之处。据称、黄河自漫口下注。经由数州县。普面四散。泥沙随处停积。而自贾鲁河入淮、所经之路甚长。迨由淮河达洪泽湖。已非浊流等语。果尔。则淮湖均可无虞淤积贻患。自属最善。至所称、漫水经由之数州县境内。凡有关水利之支港沟洫。难免淤垫。现委员查勘。详晰绘图。如且阻碍水势处。立即委员疏导。倘无阻碍。不过漫水淤垫。俟工竣、归入岁修水利河道案内、照例妥办等语。朕意以为其事当分别为之。若果有碍水道之停淤。自应核实勘估。即筹疏浚。俾各通流宣滞。以期利民。其并无阻碍地方。水过沙存。小民转得资一水一麦之利。且濒河之地。淤沙高积。亦足为河堤外护。于河防似觉有益。竟可毋庸照岁修之例办理。高晋等以朕所见为何如。将此传谕知之。仍著将下埽挑挖引河各情形。随时由驿具奏　　

○又谕曰、萨载奏、八月初间。据亳州、蒙城、二州县。续报连日风雨。平地水深二三四尺。以致城脚淹浸。间有损坏。亳州城墙。并有鼓裂塌卸之处。被水灾民。现在拨船济渡高阜处所安插。又寿州、凤台、二州县。高田已被旱灾。因豫省黄水漫溢。淮流骤涨。致湾地秋粮被淹。又旴＜日台＞、五河、二县。亦系先被旱灾。近因淮流下注。河水陡涨。低田复被水淹。现在分别安置。平粜煮赈。照例抚恤等语。安徽之凤阳、颍州、等属。适当豫省漫口下流。被灾较重。各处赈粜诸务。需用粮石必多。前据文绶奏、拟将川省水次州县各仓。拨谷二三十万石。碾米运楚。朕因江南每年仰资川米。今岁又有偏灾州县。曾明降谕旨、令该督即将此项碾米。运赴江南备用。并谕萨载、酌量地方分拨。随时出粜。今安省亳、寿、等州县。旱灾之后。继以水灾。贫黎自皆嗷嗷待哺。恐该处常平。不敷应用。莫若即将川省碾运之米酌拨。以资调剂。著传谕萨载、豫行核计各州县灾分轻重。豫为拨定。一俟川米运到。即便接运安省。以供赈粜而裕民食。并谕闵鹗元、董饬各属。实力经理。务令灾黎均沾实惠。勿使一夫失所。若川米到迟。目下需米孔亟。则所留江西漕米。亦可先行动用。仍各将作何办理情形。先行由驿奏覆　　

○朝鲜国王李算、遣陪臣恭迎。表进方物。得旨、王恪守藩封。因朕恭谒祖陵。遣使远来。具表进献方物。具见悃忱。知道了。该部知道　　

○实授复兴、为理藩院右侍郎。　　

○命革任侍郎索琳、在理藩院郎中上行走。　　

○以故云南永昌府属镇康土知州刀闷鼎子闷鉴、袭职　　

○是日、驻跸尚家河西大营　　

○甲戌。上谒永陵。未至碑亭。即降舆恸哭。步入启运门。诣宝城前行礼。躬奠哀恸。王以下文武大臣官员随行礼　　

○是日、驻跸夏园大营。翼日如之　　

○乙亥。上诣永陵。行大飨礼　　

○诣显佑宫行礼　　

○遣官致祭附葬之武功郡王、恪恭贝勒墓。暨附近之觉罗等祖茔　　

○阅兴京城　　

○谕军机大臣曰、桂林等奏、暹罗郑昭、附到回禀。请宽贡期。前后情节矛盾。拟稿严饬等因一摺。所见亦是。但措词稍觉过严。郑昭屡次所禀。其诚伪固不足信。但彼既知尊奉天朝。不妨略示含容。转不必疾之太甚。惟斥其前次遣使具禀。今乃率附商船转寄。殊不知礼。以此饬之足矣。至其禀内所称、缅贼恃获天赦。愈行猖獗。攻暹边界甚急。乃指缅甸与暹罗交兵之词。今檄稿内称、贼氛永息。有何愈行猖獗之处。实误会其来禀本意。竟可毋庸提及。即缅匪恳求开关纳贡之语。亦不值与言。至郑昭谓诏氏子姓无存。原未必尽确。从前何仙镇、莫士麟、曾禀称诏氏现尚有人。且暹罗旧臣。尚有不附郑昭者。是郑昭之意。未尝不欲藉中国册封。以为镇压。但究系逆诈亿不信。莫若概置不论为妥。已命军机大臣、代桂林等拟作檄稿。谕以接阅来禀。据称、现御缅贼。乞宽贡期等语。与所禀情事未合。尔于上年遣使前来请贡。并据丕雅逊吞亚排哪突禀称、已豫备象只等物。未敢带来。恳求转奏大皇帝恩准。方敢纳贡。前任杨总督、念尔出自诚心。仰体大皇帝一视同仁之盛意。不忍拒绝。因覆檄谕尔、俟贡物到境。当为转奏。并无立定贡期之语。且无必欲令尔入贡之心。前任杨总督、调任闽浙。所有档案。俱移交本部堂存核。且将前次覆檄谕尔之意。面告本部堂查照。历历可稽。尔何忽有此请宽贡期之语耶。至尔现御缅贼。尚未暇即备贡礼。自属实情。但止须据实禀明。不应妄有宽期之请。幸尔前禀情节。杨总督尚未据情入告。是以本部堂尚可为尔明白开示。尔如果诚心恭顺。虔修贡礼。遣使恭进。并将国人推戴情殷。诏氏子孙已无的派。明晰声叙请封。本部堂亦必据禀代奏。恭候加恩。若此等游移无定之词。徒属虚谈无益。且尔之入贡与不入贡。系尔之受封与不受封。于天朝何关轻重。本部堂亦何必望尔之修贡耶。至尔前次求贡。遣使赍呈。殊觉非礼。念尔久居外邦。不谙礼制。姑置勿问。嗣后务益知恪谨。毋稍疎懈干咎。著军机大臣、将改定檄稿。发交该督等、仍付便船赍回。如郑昭果能诚心恭顺。遣使进贡请封。原可据情入奏。候朕酌量降旨。若仍游移无定。亦不过摘其小疵申饬。略寓羁縻。不必过严其词。与彼斤斤较量也。将此传谕知之。嗣后如遇郑昭投禀。无论其词意若何。俱著由驿驰奏　　

○丙子。谕军机大臣等、前据勒尔谨奏、因伊犁议请额设总兵。陕甘所属八旗。均难移改。拟将西安提督裁汰。并提标五营。改设伊犁等因一摺。所奏不知事理轻重。断不可行。曾明降谕旨、令兵部另行妥议。嗣据兵部议奏、提督一缺。自不应裁汰。至所奏、伊犁移兵三千。令该督于陕甘两省各标营内。酌量何营应移兵若干。及何营何员、应汰应留之处。妥协酌议具奏。到日再议。已依议行矣。今思伊犁屯田。旧有总兵经理。从前俞金鳌、乔照、皆曾为之。即欲将此总兵。作为额缺。伊勒图原可据实奏明。候朕简授一员。不过添一总兵。而于营制无庸酌调。较伊等所办。实为简易直捷。何必轻议更张乎。至屯田兵众。本属不少。纵欲添设。亦何需三千之多。但按所请、移拨一半足矣。其应移之兵。并不必裁甘肃之缺。即陕西绿营兵。亦不必抽调裁汰。莫若将西安所驻之汉军一千五百名。俱令改归陕西绿营。该督即会同巡抚、提督、酌量何营可移兵若干。即以移驻所出之缺。令西安汉军、陆续顶补。在汉军各官兵。自皆乐从。而陕西绿营兵缺。并不至裁减。最为两便。至西安所有改归绿营之汉军额缺。并可于京城满洲兵内。挑选一千名。往彼驻防。所有汉军原住之房屋。仍可留与满洲兵居住。如此筹办。既省移驻更调之烦。而于京城满洲生计。亦甚有益。尤属一举两得。并著伍弥泰、伊勒图、勒尔谨等、迅速妥议具奏。到日、候朕再降谕旨。此旨著一并传谕知之。仍各将核议情由。即行覆奏　　

○是日、驻跸尚家河西大营　　

○丁丑。谕曰、闵鹗元奏、查勘得亳州、因豫省黄水漫衍直注。该州将城门堵筑。水未入城。其城外坊厢民房。半多倒塌。该州被水地方居十分之九。又蒙城、居亳州下游。因水势漫涨。不能容纳。以致四乡田庐。淹浸居十分之八。至下游之怀远、宿州、凤阳、灵璧、五河等州县。濒河洼地。亦被淹及。现在饬委各员查勘等语。亳州等州县。接壤豫省。因黄水漫溢。致田庐淹浸。被灾较重。前据萨载奏到、已传谕该督抚、令将川省水次仓谷二三十万石碾运之米。酌拨安省被灾地方。以备赈粜之用。今据该抚、勘明亳州、蒙城、等处。被灾较重。著即动支仓谷。设厂平粜。并照例先行抚恤。给予一月口粮。以资接济。至怀远、宿州、凤阳、灵璧、五河等处。先已被旱。今又猝然被水。并著即派妥员。会同该地方官、勘明成灾轻重。照例抚恤。该督抚即董率各属。实心经理。毋任吏胥中饱。俾灾黎均沾实惠。该部即遵谕行　　

○是日、驻跸莲花套大营　　

○戊寅。谕军机大臣等、户部议驳西宁奏、请将本年应完引课银四十万两。分限五年完交之处毋庸议一摺。据称、乾隆四十二年盐引。已据该盐政、于本年五月内、奏销全完。引藉盐销。课从盐出。既无未销之引。安得有未销之盐。计该年应完引课。应俟本年十一月内始行奏销。盐引已销完半年之久。不应藉词请缓。况该处现有带徵节年旧欠。若复议停缓。将来新旧并纳。必更形竭蹷等语。所驳殊为近理。长芦上年之引。既已于本年五月奏销全完。则该年应完之课。自应于今年十一月奏销时。全行完纳。西宁何以如此奏请。著传旨询问西宁、令其将实在情形。明白覆奏　　

○吏部议准、陕甘总督勒尔谨疏称、玛纳斯自移驻眷兵。商民日聚。事务渐繁。请将原设县丞、改为知县。添设典史一员。岷州设有学正、训导、二员。应令训导一员移驻。均归迪化直隶州管辖。从之。寻定县名曰绥来县　　

○吏部等部议覆、广西布政使朱椿奏称、南宁、太平、镇安、泗城等府。向募客民、充当书役。或藉端滋事。远扬异地。无从访拏。现饬所属。另暮土著、具结充当。其只身流寓者。概限退役回籍。应如所奏。至嗣后召募书办。如非确有户籍。朦混报充。本犯杖一百。递回原籍。滥保人同罪。本管官并不知情。照失察例。罚俸一年。如明知并非土著。准投充者。照滥收例。降一级调用。从之　　

○添建湖北京山、东湖、枝江、应城、保康、来凤、等六县仓廒三十九间。从巡抚陈辉祖请也　　

○旌表守正捐躯江西进贤县民胡某妻熊氏。胡受俚妻吴氏。周孔受妻熊氏　　

○是日、驻跸噶布该西大营　　

○己卯。上谒福陵。未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员随行礼　　

○谕、朕自乾隆十九年再莅盛京。迄今二十四年矣。辽沈为我朝鸿业肇基之地。风俗敦庞。人心淳厚。缅惟祖泽留贻。食旧德而服先畴者。久而弥笃。比户恬熙之象。时系于怀。兹由山海关至陪京。恭谒祖陵。时当秋获丰登。跸路所经。村村殷阜。而老幼欢迎。扶携恐后。尤见忠爱悃忱。嘉慰之余。恩施宜渥。启銮日业经降旨、免所过地方钱粮十分之三。著再加恩。将奉天所属府、州、县、乾隆四十四年地丁正项钱粮。通行蠲免。俾我留都士庶。连年不事输将。益享盈宁之福。该部即遵谕行　　

○谕军机大臣曰、陈辉祖参奏、南漳县解役王永升、管解应行斩决之盗首田三、在途贿纵。请将知县马世崧等、分别革职拏问等因一摺。田三、系劫盗首犯。问拟斩决。情罪重大。解役理宜严行管押。遵例笼锁。毋致疎脱。乃差役王永升、系佥押田三之人。胆敢于途次、向该犯借用钱文。竟将锁金□靠钥匙。交付本犯自带。又不管押同行。致该犯乘间、开锁脱逃。情节甚为可恶。解役得贿故纵。例应照囚罪同科。即他人获犯。亦不准减免。今王永升之借用重犯钱文。付给锁钥。其贿纵已属显然。即应照例问拟。该抚摺内、仅称并提兵役、研究实情严办。而于王永升之应问何罪。并未声明。殊属疎漏。陈辉祖、著传旨申饬。并著该督抚、即速饬属、将逃盗田三、严缉务获。即行正法。其贿纵之解役王永升、亦即讯明。从重究拟速奏。并将托病倩人代替之解役王鼎、及顶替管解、中途潜回之郭保、一并严讯确情、定拟具奏　　

○是日、驻跸马关桥大营　　

○庚辰。世宗宪皇帝忌辰。遣官祭泰陵　　

○上诣福陵。行大飨礼。礼成。即往谒昭陵。未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员随行礼
  </div>
  <div class="pagination">
   <a href="清实录乾隆朝实录_page1398.html">
    上一页
   </a>
   <span>
    ...
   </span>
   <a href="清实录乾隆朝实录_page1394.html">
    1394
   </a>
   <a href="清实录乾隆朝实录_page1395.html">
    1395
   </a>
   <a href="清实录乾隆朝实录_page1396.html">
    1396
   </a>
   <a href="清实录乾隆朝实录_page1397.html">
    1397
   </a>
   <a href="清实录乾隆朝实录_page1398.html">
    1398
   </a>
   <span class="current-page">
    1399
   </span>
   <a href="清实录乾隆朝实录_page1400.html">
    1400
   </a>
   <a href="清实录乾隆朝实录_page1401.html">
    1401
   </a>
   <a href="清实录乾隆朝实录_page1402.html">
    1402
   </a>
   <a href="清实录乾隆朝实录_page1403.html">
    1403
   </a>
   <a href="清实录乾隆朝实录_page1404.html">
    1404
   </a>
   <span>
    ...
   </span>
   <a href="清实录乾隆朝实录_page1400.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
