<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 206 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 206 页/共 216 页</h1>
    <div class="content">○己酉。旌表湖广黄冈县烈妇。孙时霖妻皮氏、拒奸不污。投缳殒命。给银建坊。入祠致祭如例　　

○庚戌。移奉天府原驻盖平县之理事通判、驻熊岳地方。从奉天将军那苏图请也　　

○辛亥。擢工科给事中奚德慎、为内阁学士兼礼部侍郎　　

○壬子。科尔沁贝勒阿腊布坦故。遣官致祭　　

○癸丑。谕内阁。署正白旗满洲副都统赫星、内阁学士岱奇、著驰驿前往宁夏。有查办事件　　

○调镶蓝旗蒙古副都统岱林布、为正黄旗满洲副都统。镶蓝旗汉军副都统觉罗柏修、为本旗满洲副都统。擢理藩院郎中多尔济、为镶蓝旗蒙古副都统。正白旗参领都伊纳、为镶蓝旗汉军副都统。一等侍卫济昌、为正红旗蒙蒙古副都统　　

○吏部等衙门、遵上□日覆奏、广西一省。向与黔省、均有办理苗疆事务。是以暂令云贵总督统辖。今黔粤两处苗蛮、输诚向化。用兵事竣。请循旧制。将广西省就近仍归广东总督统辖。从之　　

○甲寅。谕内阁。在京满汉小京堂内、若有平时粗谙河务。情愿前往河工。协助河道总督办事者。著自行举报。尔等奏闻请上□日　　

○改陕西靖边营游击原辖之龙州堡把总。归镇靖堡都司管辖。从署陕西总督刘于义请也　　

○乙卯。谕内阁。从前台湾北路大甲西等社、顽番不法。官兵已经巢□刀灭。余党亦已就擒。叛犯之律。所有眷属。一并缘坐。无可宽贷。朕念此等愚番。冥顽无知。究非汉民可比。从前妄行不法。罪在正犯。其眷属散处各社。未必知情。今当平定之时。若一一搜查。不无牵累惊扰。用是格外加恩。免其根究。该督抚提镇、可仰体朕心。妥协办理。以安番众。并将朕谕明白宣示。咸使闻知。傥朕如此开恩。而愚番等仍不知感激。再有干犯法纪者。则是蠢顽不灵之辈。不可以恩惠化导。朕必加以重惩　　

○改直隶正定镇标左营原辖之井陉汛、归固关营管辖。添设镇标右营千总一员。撤原防深州把总一员回镇标。从直隶总督李卫请也　　

○丙辰。刑部尚书宪德奏言、臣部事件繁多。现今封印在即。办事之堂官甚少。应请派员协办。得上□日、著协办大学士事务工部尚书徐本、左都御史福敏、协办刑部尚书事务　　

○一等褒绩公博尔屯、缘事革爵。以其兄子护军舒灵阿、袭替　　

○以故三等伯阿尔逊子六十一、袭爵　　

○丁巳。升漕运总督魏廷珍、为兵部尚书。调直隶河道总督顾琮、为漕运总督。河东河道总督朱藻、为直隶河道总督。升江南副总河白钟山、为河东河道总督。以两淮盐政高斌、仍署理江南河道总督印务　　

○署正蓝旗蒙古副都统觉罗佛凝峨、缘事革职。以正黄旗前锋参领桑格、署正蓝旗蒙古副都统　　

○补行江南、江西、云南、贵州、广西五省、雍正十年分军政。卓异官三员。贪官四员。不谨官三员。罢软官一员。年老官八员。有疾官四员。才力不及官十七员。浮躁官三员。分别升赏处分如例　　

○署宁远大将军查郎阿奏报。哈密塔尔那沁等处、屯田收获青稞、共四千五百石有奇。图呼鲁克屯田收获小麦一千四百石有奇。下部知之　　

○己未。谕内阁。朕闻得甘州地方。于上年正月内。有提标兵丁张宏印等六人。行劫张掖县民陈进孝家。伤害事玉陈训一案。现在审拟。又本年九月内。张掖县民李福家。一连两夜被劫。十月内。有张掖县民王建文家被盗二案。及挐获盗犯张雷等九人。俱系甘提标兵、现在食粮者。从来甘肃一带。民风醇朴。素无大盗劫夺之事。况今岁河西各属。俱获有秋。粮价亦较往年平减。其凉肃二镇兵丁、亦各安静守法。而甘提标兵、辄敢数十成群。公然盗劫。该管弁员、平日所司何事。如何训练约束。竟至如此肆行无忌。署提督刘世明、由侍卫微员。朕加恩用至提督总督。伊在总督任内。毫无善绩可称。其弟刘锡瑗、竟牵连于山西叛案之内。朕犹格外开恩赦宥。嗣因西路领兵需人。念伊熟悉边地情形。特召来京。授以副将军之重任。岂料伊一到军营。诸事委靡退缩。全无奋勇宣力之意。西陲弁兵。无不耻笑之。其罪与武格等。朕犹念其久历戎行。不忍遽令废弃。仍令署理甘州提督印务。以为赎罪自新之路。岂料伊在任二年。一味苟且因循。视国家之事、如同膜外。朕屡次训饬。毫不悛改。今伊所辖兵丁。目无国法。劫夺横行。扰害良善。闻之今人发指。不识刘世明具何心胸。而负恩溺职至此也。刘世明、著革职。拏交署总督刘于义、会同巡抚许容、将兵丁行劫各案。及纵兵为盗。负恩溺职情由。一一严审定拟具奏。甘州提督印务。著副都御史二格、前往署理。内阁学士岱奇、现差宁夏。有办理事件。俟办理后。前往肃州。协助刘于义、办理军需事务　　

○吏部遵上□日将情愿河工效力人员。带领行见。得上□日、内阁侍读学士刘永澄、授为南河副总河。鸿胪寺卿刘勷、授为河东副总河。俱著加佥都御史衔。其河东副总河阿兰泰、著回京　　

○刑部议奏。原任直隶天津都统迈禄、狥庇属员萨尔泰、指官马□匡骗。任意营私。请革职治罪。得上□日、迈禄著革职。以副都统衔、效力赎罪　　

○庚申。谕礼部。前据太常寺奏请、于雍正十三年。正月初十日。恭祭祈谷坛。今据顺天府府尹奏称、于雍正十三年正月十二日进春。朕思祈谷乃新春典礼。似不应在立春以前。著该部会同太常寺、悉心定议具奏。寻议、谨按礼经月令所载祈谷典礼。原在立春之后。所以顺时令。召农祥也。查康熙五十五年。正月初十日。应祭祈谷坛。其时尚未立春。圣祖仁皇帝命大学士等定议。于正月三十日下辛行礼。臣等会同酌议。应请于雍正十三年。正月二十日辛卯。致祭祈谷坛。并请嗣后每年祈谷。俱在立春后辛日举行。永著为例。从之　　

○升镶蓝旗协领戚神保、为江南江宁右翼副都统　　

○云贵总督尹继善奏报。本年十月二十九日。恭逢万寿之辰。云南楚雄大理等处。日丽重华。卿云献瑞。五色绚烂。万里缤纷。历辰巳午未四时之久。官民公同瞻仰。下部知之　　

○添设广西太平府崇善县学、廪生、增生、各四名。从广西巡抚金鉷请也　　

○辛酉。调刑部右侍郎葛森、为盛京刑部侍郎。盛京刑部侍郎申珠浑、为刑部右侍郎　　

○刑部议奏、广西南宁府属之迁隆峝差目。修建营房。越占安南地界。土目王元光、土练廖广、土官黄震中等。应分别治罪。得上□日、依议。从前渠那设隘。既由奸民廖广图利。唆令迁隆土官黄震中、妄禀。而勘界员弁。惟听土官之言。遂尔立隘设防。今经该督抚等、查明渠那地方。实非迁隆所属之内地。已将淰梯隘、移置于剥马村。板蒙隘、移置于柏心村。中外之界。以十万山下小河为限。并将土官等分别治罪。著总督尹继善、巡抚金鉷、将勘明地界。改设隘口。及渠那地方、给还安南遵守各缘由。行文该国王知悉。并饬令守隘员弁。不时巡查。毋得纵放内地奸民、出境骚扰。以副朕怀柔远人之至意　　

○设山西蒲州泽州二府学、取进文武童生各十五名。裁平阳府学原额取进童生三名。归蒲州府学额。太原府学原额取进童生三名。以一名归直隶忻州。二名归直隶代州。从提督山西学政范咸请也　　

○免陕西固原属之平原所下马关、及灵州属之花马池中卫县属之香山、礼县属之大潭一里、本年分秋禾歉收额赋。并乏食贫民所借口粮。一体赏给。从陕西总督刘于义、甘肃巡抚许容请也　　

○定边大将军平郡王福彭奏报、鄂尔昆集尔麻泰等处屯田收获大麦、小麦、＜麻木＞子共一万九千七百石有奇。下部知之　　

○壬戌。谕内阁。正白旗汉军都统祖秉衡、前自京城领兵至归化城。伤损马匹牲口甚多。且至军营、一味逢迎马尔赛。毫无效力之处。今领裁撤汉军兵回京。又不加谨照看兵丁。爱惜马匹。撙节行粮。留心经理。以致多伤牲畜。兵丁苦累。深负朕恩。祖秉衡到京之日。著革职。拏交该部严审　　

○兵部以进剿桌子山、棋子山、青海、及南北西三川等处军功。奏请议叙。得上□日、军功议叙。乃国家赏功之大典。必至公至确。始足以表彰劳绩。鼓励军心。从前桌子山、棋子山、征剿一案。乃年羹尧、岳钟琪、张大其事。有意捏成者。即在事效力官弁。亦不过以伊等私心。任意开入册内。冀邀议叙。并无功绩可纪。应不准议叙。从前有巳经议叙者。著该部查明注销。其南北西三川、青海效力人员。仍准其议叙　　

○刑部议奏。湖广容美土司田旻如、朋谋抗拒官兵。该犯虽惧罪自缢。仍应戮尸。妻子给功臣之家为奴。财产入官。同谋之向日芳等、俱应分别治罪。得上

□日、田旻如畏罪潜逃。投缳自尽。尚与抗拒官兵者有间。著从宽免其戮尸。田旻如孽由自作。其眷属及胁从之人。俱系听伊指使。情有可原。所拟斩绞各犯。俱从宽免死。交与总督迈柱、分别安插别省居住。田旻如之衣饰等物。仍赏给伊之妻子。田产不必入官。著查明变价。并给伊妻子。以为度日之费。所有牵连各犯。著迈柱酌其情罪。减等发落。其首先缴印之石梁司长官张彤砫、著赏给千总职衔。支食俸薪。以示奖励　　

○拨广西梧州府学原额取进文童五名、武童三名、归直隶郁林州学。从提督广西学政徐以升请也　　

○免直隶宣化万全二县、及二县代徵之通州民地、本年分雹灾额赋有差　　

○以故扎鲁特扎萨克多罗贝勒毕鲁瓦子索诺木袭爵　　

○癸亥。谕内阁。畿辅为天下首善之地。是以各府州县童生入学之数。昔年曾加恩增添。以示鼓励。惟宣化府属之蔚州、从前原隶山西。广平府属之磁州、从前原隶河南。及改归直隶之后。其入学仍照晋豫原额。未与直隶一体邀恩。又新从山西改归易、州管辖之广昌县、入学之数。尚不及直隶小县。此两州一县。均当酌议加增。每遇乡试之年。宣化府属、另立旦字号。与奉天府属夹字号额数相同。各取中三名。今宣郡人材。较前渐盛。又添蔚州一属。应举人数加多。查夹字号、前已广额二名。则旦字号、亦应加增中式之数。著礼部定议具奏　　

○又谕。乡会两闱。乃国家抡才大典。必须防范周密。令肃风清。始足遴拔真才。屏除弊窦。朕闻各省乡试之年。官字号举子入闱者。监临提调等官。有差人馈送饮食果品之事。虽无关于科场作弊。然当关防严密之时。有人往来号房。难保日久无雇倩传递之弊。且恐民卷中之有力者。亦可借此作奸犯科。不可不防其渐。嗣后著通行禁止。傥有仍蹈前辙者。一经发觉。即照科场作弊例。将与受之人。一同治罪　　

○调湖南按察使胡瀛、为湖北按察使司按察使。湖北按察使白映棠、为湖南按察使司按察使　　

○丙寅。孝庄文皇后忌辰。遣官祭昭西陵　　

○丁卯。调署直隶天津都统鄂弥达来京　　

○以原任直隶天津都统迈禄、署正蓝旗满洲副都统　　

○己巳。办理军机大臣等议覆。署黑龙江将军卓尔海奏言、呼伦贝尔地方。与喀尔喀蒙古等处。接连驻劄。一切文移往来。甚为紧要。再本尔得地方。已经添驻兵丁一千名。登记档案。亦需人掌管。请于此二处、各添设笔帖二员。以资办理。应如所请。从之　　

○庚午。岁暮。祫祭太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、孝敬皇后　　

○遣官祭太岁之神　　

○以云南鹤丽总兵官何勉、署云南永北总兵官　　

○旌表八旗节妇、满洲、保格妻傅察氏等一百二人。蒙古、布达里妻五齐雅尔氏等二十人。汉军、郎应毕妻宜氏等二十六人。直隶各省节妇、胡行谦妻刘氏等七百二十三人。贞女、徐氏等十一人。孝女、方氏一人。孝妇、李氏一人。孝子、马尔毅等二十三人。各给银建坊如例　　

○是岁、人丁户口二千六百四十一万七千九百三十二。又永不加赋滋生人丁、九十三万七千五百三十。田地、山荡、畦地、八百九十万一千三百八十七顷二十四亩有奇。徵银、二千九百九十万一千六百三十一两有奇。米、豆、麦、四百七十九万三千八百二十八石有奇。草、五百五十七万四千六十九朿。茶、三十四万三千七百十一引。行盐、四百九十三万六百二引。徵课银、三百九十九万二千五百五十七两有奇。铸钱、六万八千五百三十九万有奇　　

</div>
    <div class="pagination">
<a href="清实录雍正朝实录_page205.html">上一页</a><span>...</span><a href="清实录雍正朝实录_page201.html">201</a><a href="清实录雍正朝实录_page202.html">202</a><a href="清实录雍正朝实录_page203.html">203</a><a href="清实录雍正朝实录_page204.html">204</a><a href="清实录雍正朝实录_page205.html">205</a><span class="current-page">206</span><a href="清实录雍正朝实录_page207.html">207</a><a href="清实录雍正朝实录_page208.html">208</a><a href="清实录雍正朝实录_page209.html">209</a><a href="清实录雍正朝实录_page210.html">210</a><a href="清实录雍正朝实录_page211.html">211</a><span>...</span><a href="清实录雍正朝实录_page207.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
