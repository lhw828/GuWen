<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 182 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 182 页/共 1860 页
  </h1>
  <div class="content">
   ○户部议覆、升任漕运总督托时奏请、匀派两湖押运通判盘费银两。查原定盘费。湖南二百八十四两。湖北七百两。多寡本属不均。应如所奏、于湖北押运盘费内、拨给湖南二百七两八钱。从之。　　

○刑部议准直隶总督孙嘉淦疏请、疏通州外监房六间。分设东路厅。该厅司狱、应裁。其狱务归通州吏目管理。从之。　　

○起复左副都御史刘永澄、为原官。　　

○壬寅。孝惠章皇后忌辰。遣官祭孝东陵。　　

○钦差大臣贵州总督张广泗奏、楚粤苗猺。自官兵会搜大箐。逆苗等分窜各寨。现已查明凶犯。陆续擒拏。楚省之莫宜峒、江头、等寨。从前逆党。尚有未经搜获者。因续发官兵功剿。各寨凛詟兵威。缚献多人。其长安堡之老寨、江平、各寨。分路搜捕。逆犯先后就擒。至城步、绥宁、两县之大洲、龚家田、等处设法围拏。其知名首恶张老四、沈老辰、等。全行俘获。又寨头一寨。除为首之杨克茂、李在吴等。已经擒获外。余逆亦查缉净尽。粤省之平坝、龙塘、各寨。前此虽经攻毁。未足蔽辜。现复严行围剿。斩获甚多。独车、寨坝、补省、等寨。抗拒官兵。庇凶不献。均已痛加歼除。又龙胜一路各寨。附逆苗猺。并行发兵惩剿。其余各路投抚之众。酌量安插。散归本寨。誓为良民。现在军务全竣。大兵即拟分起彻旋。但苗疆初定。不便空虚。尚应酌留官兵贴防。楚省留兵三千名。粤省留兵三千一百名。分布驻劄。选派文武大员、统领管辖。并酌定两省形势。各设一协。楚省添兵九百余名。粤省添兵一千六百名。俟募足新兵后。贴防官兵。即陆续减彻。得旨、楚粤苗猺不法。朕特简张广泗、前往办理。伊任事以来调度有方。三月之内。克奏肤功。甚属可嘉。张广泗、著交部议叙具奏、寻议、照前叙剿除黔苗之例。准加三级。从之。　　

○以少詹事周学健、为内阁学士、兼礼部侍郎。　　

○以侍读余栋、充日讲起居注官。　　

○旌表逼嫁捐躯之直隶定兴县民李国成聘妻王氏。退婚捐躯之直隶容城县民李师舜聘妻刘氏。　　

○蠲免安庆宣城、宣州、二县卫本年雹灾钱粮。　　

○癸卯。上诣皇太后宫问安。　　

○谕、据川陕总督尹继善、奏报韩良卿病故。甘肃提督员缺。甚为紧要。李绳武久驻边外。朕心轸念。著调补甘肃提督。伊熟谙边情。办事干练。倘口外有应行料理之事。仍可就近调度。至安西一带。虽现在无事。亦不可无大员统辖。永常才具强干。人亦持重。著以都统衔前往办理。李绳武俟交代清楚后。再赴甘肃之任。永常应备军装。著照例赏给。　　

○又谕、韩良卿久任边陲。勤劳颇著。今伊身故。尹继善等、已捐资助其归榇。但伊家计艰难。朕心轸念。著赏银一千两。示朕格外加恩之意。　　

○又谕、前蒋溥曾奏、世臣稽察宗学。性情偏执。不甚安静。朕因其尚无关系。祗令世臣、不必稽察宗学。并未加以处分。今届伊奏书之期。乃引即墨阿大夫之事。而将伊不管宗学之案叙入。以为必有进言毁臣者。此端一开。其陷害将由渐而入。世臣此奏、竟似朕听谗言、而退伊职掌矣。夫即墨阿大夫之毁誉。乃颠倒是非之事。伊安得引以自比。况奏书。口原以陈讲书理。岂可借以辩白已事。甚属不合。著交部议处具奏。　　

○刑部左侍郎张照奏、律例纂本告成。若待刊颁。尚需时日、请将副本先送过部。以便查照遵行。再各省抚拟罪。有旧例本轻、而新例改重者。仍待本省奉到之日遵行。至旧例本重、而新例改轻者。应令刑部声明、即行改行。得旨、著照所请行。　　

○以内阁学士周学健、充三礼馆副总裁。　　

○蠲免托克托城、善贷、清水河、等处。本年霜雹成灾、额赋有差其仍徵银粮等项。照例缓惩。　　

○甲辰。谕、八旗都统、副都统、因办事错误迟延。罚俸之案甚多。此皆系例应处分者。但伊等、俱仗俸禄以资用度。若俸禄无支。则用度不继。朕心时为轸念。著将现在罚俸之案。悉行宽免。从前曾经宽免一次。今复再行施恩。伊等自应感激奋勉。若嗣后仍不经心。再有延误。则定例具在。朕恩亦不可屡邀也。　　

○又谕、前经吏部议覆御史条奏、役满书吏。应饬令回籍。其中愿就拣选之人。于三个月拣选一次。带领引见。将奉旨准用者注册。令其回籍。俟将来外省请人时派往等语昨日已经引见一次。为数亦止五人。朕思此等微末之员。一年之中。频频引见。亦觉非体嗣后。著交与大学士、会同吏部堂官。三月拣选一次。将姓名奏闻请旨。永著为例。　　

○大学士等会议、直隶总督孙嘉淦等。遵旨题覆、永定河改流案内。除善后事宜、应随时酌议外。其直隶河道总督一缺。原系雍正八年添设。所管重大工程。惟永定河为最。而南北运河次之。今永定河既归故道。修防自可减省。应请仍照旧例。令道厅等分管。将河道总督裁汰等语。查直隶总河。添设已及十年。现在永定河甫经议改。一切善后事宜。正须详酌妥协。河道总督顾琮、一时未便离任。应俟明年伏秋两汛。果系安澜。诸事办理完竣。该督等再行请旨。从之。　　

○乙巳。予故辅国公法尔善、祭葬如例。　　

○蠲缓山西徐沟县、本年被水偏灾额赋有差。　　

○蠲免绥远城浑津承种地亩、本年霜雹成灾、额米一千六百三十三石有奇。其仍徵米石。照例缓徵。　　

○丙午。谕、永常著赏银二千两。令乘驿前去。其应得军装、著在肃州给领。　　

○以工部尚书公哈达哈、署镶红旗满洲都统。　　

○赏复原任编修鄂伦原官。　　

○丁未。饬有司厘案恤囚。谕、谳案务严滥及。治狱无令淹留。所以重民命也。朕钦恤为怀。凡于刑狱案件。无不至详至审。诰诫丁宁。期成协中之治。谅廷臣亦莫不共知朕心矣。惟是外省之监狱。较之在京、事势不同。缘督抚驻劄省城。府县散居、远近不一。上司耳目、不尽周知。虽有监犯月报之虚文。不无隐匿遗漏之积弊。每有一案人犯。证佐未齐。或拘唤不至。或关解不前。有司又不上紧催提。以致经时累月、囚系不释者有之。又有事涉牵连。因人墨误。有司不分轻重。概与正犯同系囹圄。遂有无辜受累。滥被拘禁者有之。是以圜扉之内。常见充盈。屋既湫隘。人复众多。浊气薰蒸。疾病传染。因此致毙者不一而足。其在问拟之重罪。尚须附疏题达。然亦处分甚轻。若罪轻谴薄、及拖累干连之。人每至患病垂危。始令的属具保。旋报在外病故。督抚无可纠参。至于州县自理事件。并不报闻上司。更无稽考。草菅人命。视为固然。此皆朕留心访察而知。种种情弊。外省实有不能免者。朕矜全民命。每于重犯之中。有一线可原者。必谕令廷臣、往复商酌而后定案。无如牧民之有司。不能仰体朕心。遂致刑狱不慎。上干天和。凡地方之旱涝灾祲。未必不由乎此。用是特颁此旨。著各该督抚。严饬司府州县。将现在刑狱。逐一清厘。有尘案经久未结者。勒限审详。有一案牵涉多人者。速为开豁或、应省释宁家。或应取保候质。其已经拟罪、应行监禁各犯。务饬该管官、加意清查无使禁卒凌虐。至于困苦。并将牢狱不时妇除。以免疫疠传染。倘有狱各官。奉行不力者。著该上司即行查参。不得宽纵。以副朕哀矜庶狱之意。　　

○谕军机大臣等、近日朕闻得永定河改归故道一事。州县办理、殊未妥协。即如筑堤防护村庄。劝令百姓各自出力。朕思工作之属。原不易举。况小民无知。岂有远见。未免自惜物力。苟且从事。州县官、又不能善为化导。必至有名无实。难于防险。似此地方公务。即动存公银两。未为不可。又闻现在冬底。该州县即令小民迁移。民间甚为不便。夫移民防患。乃为麦汛而设今为期尚早。何不待至来春稍暖时。而急于严寒岁暮之际耶。尔等可寄信与孙嘉淦、令其悉心商酌。妥协办理。毋使小民苦累而生怨咨。寻经孙嘉淦奏称、村庄离河远近不等。水势曲直平险不一。其离河远者间有宜加防护。或筑五七尺之埝。百十余丈之长。不过一二日工程。是以劝用民力。其临河险要。以及工程稍大之处。俱俟明春相度、估计兴工。如民力不胜。自当动用藩库、及河工岁修银两。至于隆冬迁移。尤属难事。现未议定必迁之村庄。亦未有应拨补之田房。又未给一二两之迁费。百姓何由得迁。此或地方官与民计议之言。而非实有其事也。且闻都中喧传、永定改流之后。已经淹坏无数田园、冲坍无数房屋等语。天下未有河水成冰。尚能冲决之事。今总河未裁。事权不一。河工人等。日夜计议。幸臣之败、以自为功。当兹汛水未来。本无一事。尚且浮言日起。若至汛水过后。浑流漫散。其议论又当何如也。拟于明春凌汛过后。亲至河上相度。以定应行修筑各工。便道入都。俾得详悉敷陈。面请圣训。得旨、是。至期、朕差讷亲前往、同卿会勘。庶足以服浮议也。至卿来京之处。俟彼时请旨可也。　　

○户部疏请、乾隆辛酉年、蒙古王以上、扎萨克头等台吉以下、恩加一倍之俸。及寻常头等台吉等、俸银。应否赏给等语。得旨、明年俱著赏给。　　

○予故户部左侍郎王钧祭一次。给半葬。　　

○戊申。上诣皇太后宫。问安。　　

○吏部议覆、总办江南水利工程大理寺卿汪漋等疏请、添设下河沿海河道闸官。查该处闸座。向系盐场、及佐杂官带管。该员既驻劄窎远。又各有专司。势难兼顾。应如所请。天妃、石＜?石达＞、二闸。设闸官一员。白驹南、北、中三闸。设一员。上岗、北草堰、二闸。各设一员。专司启闭。仍令盐务分司。并该管州县。统辖稽查。从之。　　

○吏部议奏、酌定军功议叙等差。一、定例、按照职衔、分别功牌数目、议叙给官。其一人前后两任。得有功牌。作何合算之处。例无明文。查功牌议叙。原系头等为重。请嗣后、如头等功牌。俱系大任内所得。照大任合算。俱系小任内所得。照小任合算。又两任俱得显等功牌。如职衔止相去一阶者。亦照大任合算议叙。至越级一等者。以小任头等功牌两个。抵大任一个。越级二等者。以三个抵一个。仍准余一五等功牌。均照大任议叙。一、少一功牌人员。有在恩诏前立功、而诏后得功牌者。令兵部查明。即准援诏议叙。一、功牌及职、从前遗漏未叙。并康熙六十一年恩诏、少一功牌、未经查奏、应补行议叙各员。请行文八旗、定限查送兵部。从之。　　

○工部议覆、河东河道总督白钟山疏称、曹县芝麻庄一带堤工。坐落黄河北岸。近以南岸淤滩。挑溜北趋。堤工顶冲迎溜。急宜挑河一道。引溜直行等语。应如所请、确估动项兴工。从之。　　

○以甘肃永昌协副张世伟署、宁夏镇总兵官。　　

○己酉。宗人府奏、从前圣祖仁皇帝、因念宗室日繁。如遇喜丧事件。不无艰窘。特赏资生银两。自奉行以后。未经详定章程。酌议嗣后。凡现任王、贝勒、贝子、公、等之子。及已薨。已革而其子已袭爵分产者。概不许支领。又一二品宗室人员。亦不准支。如业经亡故。遇有喜丧等事。系亲兄弟伯叔与近支子弟、承办者。照承办人职衔支给。再查侍卫处、例支恩赏银两。其宗室侍卫。既由宗人府给领。侍卫处应行停支。从之。　　

○庚戌。谕、据北路参赞大臣阿岱、奏报总兵官吴开增、于十一月十四日、在军营病故。深可悯恻。著赏银十千两。所有应得恤典。著该部察例具奏。　　

○赐故直隶总督李卫、入祀直隶名宦、及江南乡贤祠。尚书原任浙江德清县知县唐执玉、河南汜水县知县周腾蛟、张国辅、广西永淳县知县凌森美、贵州巡抚陈诜、入祀各该省名宦祠。直隶、故刑部侍郎王兰生、山东昌邑县知县李萃秀、顺天府武学教授陈鹤龄、举人陈浵、贡生贾维正、生员杜国基。江南、故户部尚书王鸿绪、安庆、故诰封奉政大夫张廷珶。山东、故检讨李掌圆、御史纪之健、广西提学刘体元、湖广南漳县知县李朴。河南、故光禄寺卿吕谦恒、浙江布政使段志熙。入祀各本籍乡贤祠。　　

○辛亥。上御太和殿视朝。文武升转各官谢恩。　　

○谕、据署贵州总督张允随奏称、前因楚粤苗猺不法。派拨黔省弁兵。前往楚南协剿。令逆苗荡平。弁兵俱已凯旋归伍等语。查弁兵赴楚之时。束装需费。俱有借领俸饷银两。例应此时按季扣还者。朕念千把外委。马步兵丁等。所得俸饷无多。若再扣抵。未免日用艰难。伊等既远涉邻省。著加恩赏给。免其扣还。该部即行文谕张允随知之。　　

○工部议覆、吏部尚书署两江总督杨超曾等奏称、松、太、一带海塘。内有近海险工、并旧存石塘。应行修筑各款。一、金山县土塘、加筑外护坦坡。查前因旧塘卑矮。帮筑坦坡。令旧塘转高出三尺余。难以捍御。应如所奏、将坦坡加高培厚。与旧塘一律高宽。一、华亭县金山嘴外护土塘、应建坝筑桩。查前任巡抚杨永斌、以该处海潮冲激。最为险要。业经奏准加筑。今拟建各工。是否即系原处。应令该督等查明再议。一、华亭县林家湾土塘、加筑桩工。查该处外塘土脚。业被海潮汕刷。应如所奏、筑桩工四十余丈。一、华亭、上海、二县。加高外护土塘。查该县塘工。以岁久渐致低矮。应如所奏、华亭县加高二尺。上海县、加高二三尺。一。柘林以西、漴缺以东、旧石塘应行修理。查该工系明代所筑。为通塘要害。今既半就倾圯。应如所奏、将现存之旧石塘工。作速修补。一、宝山县土塘外、加筑石坝。查前任总督那苏图、以该处海水冲刷。奏请下埽钉桩。施工保护。并建坦水石坝。今修筑未久。何至欹斜。但该督等既称、外桩入土已浅。难御伏秋。应令酌量地势办理。一、宝山县采淘港等处、加筑坦水石坝。查此项桩工。经前巡抚张渠、奏准建筑。现在尚未报竣。亦应令该督等查明再议。从之。　　

○又议覆、西安巡抚张机奏称、咸阳县城、滨临渭河。自南门外以西、向无石堤。近因对岸沙涨溜逼。直射城根。甚属险要。请于南门外、西至五神庙。筑石堤五十丈等语。查水溜直趋。城垣急宜保固。应如所请修筑。即行估计兴工。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百三十二　　


大清高宗法天隆运至诚先觉体元立极敷文奋武孝慈神圣纯皇帝实录卷之一百三十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五年。庚申。十二月。壬子。上诣皇太后宫问安。　　

○谕、山东蒲台县地亩。向因科则互异。于雍正十三年、题明丈量后。经丈出瘠薄地、并缺额荒地、共四百四十二顷有零。其应减应除之赋、一千九百余两。已经降旨豁免。惟是瘠薄改则地内。有乾隆元年、未完银一千一百四十七两零。因系旧欠。不应在豁除之数。至今尚在催追。朕念瘠土穷黎。艰于输纳。可为轸念。著格外加恩、一体豁免。以纾民力。该部可即遵旨、行文山东巡抚等知之。　　

○工部议覆、直隶河道总督顾琮疏称、北运河、东岸。香河等汛、牛牧屯等处、缕月堤工。西岸。河西务汛。庄合村后等处。缕堤。以及王家务汛引河南堤。高家庄、窝北、等处堤工。均属卑薄残缺。应加高培厚。下坡庄临河缕堤。实为险要。应筑顺水秫秸雁翅坝工。王家务、高家庄、窝北、庞家湾、南引河河身内、淤土积阻。亦请挑挖深通等语。应如所请、估计兴工。从之。　　

○癸丑。兵部议覆、江南提督南天祥奏、外海水师参将。迁转无期。请将内河副将。通融升补等语。查外海水师。无题升内河例。但该省并无外海副将。应如所请。嗣后京口水师副将缺出。准将内河之太湖营参将、及外海之川沙、吴淞、二营参将。一体拣补。从之。　　

○刑部等部议覆、山东巡抚朱定元疏称、各省发到军流人犯。例于裁并州县安插。但州县之在大道者。可令其充当夫役。藉资糊口。其沿海之海阳、平度、荣成、文登、宁海、莱阳、即墨、等七州县。请援例给与孤贫口粮等语。查此等人犯。俱系乏食游手之徒。应如所请。将海阳等七州县。照福建省安插军流例。查明六十岁。以上及残废人等。一体给口粮其少壮初到配无以谋生者。亦准给一年。从之。
  </div>
  <div class="pagination">
   <a href="清实录乾隆朝实录_page181.html">
    上一页
   </a>
   <span>
    ...
   </span>
   <a href="清实录乾隆朝实录_page177.html">
    177
   </a>
   <a href="清实录乾隆朝实录_page178.html">
    178
   </a>
   <a href="清实录乾隆朝实录_page179.html">
    179
   </a>
   <a href="清实录乾隆朝实录_page180.html">
    180
   </a>
   <a href="清实录乾隆朝实录_page181.html">
    181
   </a>
   <span class="current-page">
    182
   </span>
   <a href="清实录乾隆朝实录_page183.html">
    183
   </a>
   <a href="清实录乾隆朝实录_page184.html">
    184
   </a>
   <a href="清实录乾隆朝实录_page185.html">
    185
   </a>
   <a href="清实录乾隆朝实录_page186.html">
    186
   </a>
   <a href="清实录乾隆朝实录_page187.html">
    187
   </a>
   <span>
    ...
   </span>
   <a href="清实录乾隆朝实录_page183.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
