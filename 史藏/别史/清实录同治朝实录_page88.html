<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 88 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 88 页/共 505 页</h1>
    <div class="content">
○又谕、传谕护陕甘总督恩麟。恩麟奏、盐茶大股回众乞降。灵州获胜解围。并匪陷两当。经徽县知县截剿大胜。密陈盐灵滋事缘由。请降旨晓谕各摺片。盐茶大股回众。经文武各官开诚面谕。悔罪乞降。恳请解散徒党。听候查办。固原首匪。设法捕获。就地正法枭示。该护督现委署臬司杨柄锃驰赴固原。将王大桂等乞降一事。秉公核办。所筹尚属周妥。著将本日所奉谕旨。刊刻誊黄。各处张贴晓谕。务使汉回百姓。各释猜疑。毋再构衅生事。降众及滋事零股。饬杨柄锃会督在事文武。妥为解散。以靖地方。至所称灵州大股。被官兵剿击。大获全胜。立解城围。请将侯云登张瑞珍奖励。与本月二十一日奕梁等所奏。平罗县城危急。甯夏被围。侯云登退归府城。情形回异。既据该护督奏称该道五战皆捷。将士用命。何以旋有平罗之失。民勇溃散。是否先胜后挫。并前次胜仗。是否确实。著恩麟查明再行具奏。知州张瑞珍、前于甯夏满营官兵挫失。并不接应。前已谕熙麟等查参。并著恩麟查明该州有无观望不救情事。再行奏闻请旨办理。清水县村镇被匪窜扰。并分股攻扑秦安县境。该护督已饬杨永魁带兵。兼程前赴秦安督剿。并续调肃州镇兵一千名。交杨永魁调遣。著即饬令先解龙山之围。相机解散莲花城等处胁从。再行进攻清水贼匪。以期节节肃清。马德昭前已谕令带兵前赴甘肃甯夏一带剿办。惟西安省城。现在吃紧。该提督能否迅往。尚未可知。本日已谕令多隆阿妥筹办理。一俟西安接替有人。即催令前进。恩麟当就现有兵力。饬令在事文武妥筹防剿。毋得专待援军。致滋贻误。另片奏、陕西白吉原回匪。与凤翔回匪合夥。时在近甘地方窥伺。恩麟已派委营总双英等、带兵在泾州灵台一带扼堵。著即严饬该员等会同地方官督率民团。认真防守。毋令匪徒阑入。郭逆自白马关窜入陕西略阳县。现于通透汉中要隘。派贼把守。恐其四出滋扰。著即饬令琫武等拨兵扼要防范。毋稍疏懈。已革甘肃提督成瑞、系奉旨革职解部治罪之员。前经胜保奏留。未经允准。该护督所请暂行留甘差委之处。著不准行。仍著迅即起解来京。毋任逗遛。　　

○又谕、前因恩麟奏甘饷匮乏。请饬催山西协饷。当经谕令英桂无论何款。赶紧措银二三十万两。遴员解赴该省。兹据该护督奏称、山西等处协饷。尚无起解的信。诚恐缓不济急。拟先将甘省草价等项原本银内。酌提银十万三千一百余两。暂顾目前防剿急需。山西等处协饷。请饬迅解等语。甘省各营兵饷。以及乌噜木齐各城月饷。拖欠累累。若不速为接济。贻误情形。不堪设想。著英桂仍遵前旨。迅速筹银二三十万两。遴委妥员解赴甘省。以济急需而固边圉。毋再迟延。致误大局。将此由六百里谕令知之。　　

○又谕、骆秉章奏、石逆回窜川境。筹剿情形。韩超奏、粤匪分扑大定仁怀等城。获胜解围各一摺。石逆入黔后。经该处地方文武。及总兵沉宏富、李有恒等军。节节堵剿。该逆不能逞志。复由云南镇雄州回窜川境。叠陷筠连高县。并上窜宜宾之横江镇。意图抢渡金沙江。窥伺叙城。虽经总兵熊焕章等督兵将高县城池克复。参将杨发贵带领滇兵。及都司徐步云督饬兵团。分路堵截。击毁贼船数只。未经抢渡。而该逆凶焰颇张。尚未大受惩创。亟须厚集兵力。以图聚歼。骆秉章现饬萧庆高进扎叙郡南岸。何胜必驰扼屏山。唐友耕疾趋庆符。刘岳昭驰赴长珙。布置均尚严密。即著饬令各军联络声势。务将积年巨憝。实力歼除。毋徒以偪贼出境为了事。又为他日边患。其叙郡一城。滨临大江。为川南紧要关键。尤当严密守卫。毋稍疏虞。刘蓉前在龙＜?穴孔＞场。督军歼捦李卯等逆。现在该藩司谅已回省。川南军务紧要。石逆又积年悍贼。即著骆秉章传谕刘蓉。迅速前往叙郡。督师进剿。以期早殄妖氛。其黔省安南分股。著韩超迅图扑灭。并分拨兵勇。会合川军。以剿为防。毋令该逆被剿穷蹙。再窜黔疆。又成不了之局。至汉南军务紧要。曹灿漳一股。前已窜至石泉。郭逆窜陷两当。直扑徽县。现复回窜略阳。陕省兵力不敷。前经谕令骆秉章派兵兜剿。著该督仍遵前旨。力筹兼顾。以靖邻疆。其周绍涌一股。前窜开县渠口。欲由太平遁出川疆。现在剿办情形若何。并著饬令带兵员弁。将此股余匪。赶紧扑灭。毋致蔓延。将此由六百里各谕令知之。　　

○甘肃西甯镇总兵官黄朝恩因病解职。以记名总兵官田宗扬为甘肃西甯镇总兵官。　　

○补铸广西宾州知州、梧州府儒学、经历、兴安县知县、苍梧县知县、儒学、巡检、藤县知县、巡检、容县知县、巡检、宜山县知县、县丞、上林县知县、巡检、北流县知县、儒学、贺县县丞、巡检、柳城县儒学、来宾县儒学、全州巡检、怀集县巡检、罗城县巡检、各印信条记。从巡抚刘长佑请也。　　

○以江苏镇江剿贼获胜。予副将田庆和等升叙开复有差。　　

○以四川眉州解围。并克复丹棱县城出力。赏总兵官唐凤辉、彭基品、朱桂秋、一品封典。唐桂林、刘喜益、刘玉兴、钟玉胜、李萃林、黎德亮、副将黄清源、刘名崇、贺兰桂、彭义益、彭盛世、洪辉堂、参将楚东亮、游击萧德扬、都司唐大有、巴图鲁名号。知州徐斯匡、都司熊玉美等花翎。把总杨炳南等蓝翎。余升叙开复有差。　　

○以四川筠连高县二城被贼窜陷。旋即克复。革知县余元煜、丁良俊职。仍留任。　　

○以损失军械。革甘肃护副将李玉珍职。仍留任。　　

○以甘肃徽县截剿窜匪。并克复两当县城。予知县赵必达以知府用。并赏花翎。阵亡知县姜熊、游击梁生辉、典史王道平、祭葬世职加等。建专祠。训导王楫妻艾氏殉节。旌表如例。　　

○予四川八角寨阵亡举人樊包于死事地方暨原籍建立专祠。　　

○丁丑。谕内阁、前因直东防务紧要。派令正白旗汉军副都统遮克敦布赴大名一带。督兵防剿。迄今时阅一载。该副都统未能实力办理。致贼势仍形蔓延。实属玩误。且办理降众。未能妥协。致令乘机生变。毫无觉察。尤属昬愦无能。遮克敦布著先行交部议处。仍责令督率兵勇。迅将直东贼匪。实力歼除。以赎前愆。傥敢仍前玩泄。贻误军情。定即从严治罪。决不宽贷。　　

○谕议政王军机大臣等、有人奏、张锡珠窜至威县曲周时。仅数十人。数日之闲。裹胁招集。竟至千余。署大顺广道秦聚奎等追匪阵亡后。其势愈张。旋渡卫河。衡冀之盐匪。景德之马贼。麕起相应。遂至数千。现已窜至临清之桑园村。清河之董家庙。威县之干集村。并南宫之梅花镇。冀州之百色村。枣强束鹿一带村庄。均被抢掠。南宫县城。被该匪占踞一昼夜而去等语。张锡珠股匪。自窜入畿南后。蔓延日广。虽经文煜派兵堵截。并未大受惩创。孙治现已出省办理防剿。尚恐一人难于兼顾。畿辅重地。贼势鸱张如此。傥蔓延日广。为患岂可胜言。著文煜克日起程。驰赴省南。视贼势趋重地方。会同遮克敦布四面兜剿。将此股匪徒。就地歼除。不准以驱逐出境。即为了事。山东濮州降众。现复竖旗起事。若不速将张锡珠股匪殄灭。任其窜回东境。与濮州贼匪句合。势必益致燎原。办理更难著手。北路防堵。固应严密。西路偪近晋疆。亦须扼要严防。文煜、英桂、务宜妥筹兼顾。毋任贼踪四出纷窜。至贼匪窜扰威县南宫枣强束鹿等处。并未据文煜详细入告。著即查明迅速具奏。不准意存讳饰。现在该处贼匪。是否尚在屯聚。南宫县城。曾否被贼占踞。著即迅速覆奏。深州束鹿衡水甯晋各州县团练。尚称得力。文煜并宜设法激励。遮克敦布在直东一带剿贼。日久无功。本日已明降谕旨。将该副都统议处。若再不实力剿贼。力求实效。自问当得何罪。王榕吉前在大顺广道任内。深得民心。团练亦乐为之用。若令暂赴直隶防剿。自可得力。惟晋省汾州等处防务。亦属紧要。著英桂察看情形。如该处防务稍缓。即著饬令该臬司暂赴直隶。俟防剿事竣。即行回晋。至晋省平定州。与直隶钜鹿一带毗连。防务亦属紧要。著英桂派拨兵勇。扼要堵截。毋令贼踪窜入。王榕吉如不能前赴直隶。或令移防平定一带。并著英桂酌度办理。将此由六百里各谕令知之。　　

○又谕、有人奏、江北匪徒。结党滋扰。有安清道友名目。多系安东清河游民。冒充兵勇。在里下河一带抢夺民财。结党盈万。并有李世忠营弁庇护。官吏畏势。莫敢如何。又江北自咸丰三年办捐以来。有指捐借捐等名目十余款。以仪徵一县而论。所收前后捐输。约银四十余万两。另有亩捐柴捐等项。为数甚钜。多属侵渔。即如现任仪徵县杨钟琛募勇三百。虚报三千。一县如此。他县可知。请饬分别查办等语。里下河完善之区。现值江南逆匪北窜。时虞窥伺。岂容复有本境匪徒。纠党盈万。为患何可胜言。著都兴阿、富明阿、吴棠、会同严密访查。如果有此等匪徒。即将为首滋事之人。严行拏办。固不可激之生变。亦不得养痈贻患。坐任蔓延。吴棠身任地方。尤当严饬所属。实行保甲。使该匪无所藏踪。以清境内。至江北捐款。名目繁多。所收捐银。又为州县肥己之便。徒朘民膏。无裨国用。流弊伊于胡底。著吴棠按照片内所称。悉心厘剔。去其太甚。毋使病民。并将历来各县收捐银数。严密稽查。如有收捐匿报之员。即行严参追缴。毋任含混。其已捐未奖之绅民。即著将各县局收查明奏办。以顺民情。至仪徵县杨钟琛虚报募数。是否属实。并著一并查明具奏。原片二件。均著钞给阅看。将此各谕令知之。寻奏、安东清河。民风质朴。向无结党滋事之案。特恐外来散勇。溷迹其中。已饬严密查办。捐款名目虽多。实因坐贾行商。不能不分别办理。至指捐等项。久经停止以纾民力。其杨钟琛有无藉捐肥己情事。俟详查严办。报闻。　　

○又谕、总理各国事务衙门奏、接据法国照会。谨将办理情形。并钞录照会。照覆哥士耆所递条款呈览等语。法国于贵州杀害教民一事。哓哓不已。现复呈递照会条款。万难俯允。经恭亲王给予照覆。虽属词义严正。惟今已数日。该公使毫无动静。已令由该衙门随时相机开导。贵州杀害教民之案。办理粗暴。田兴恕、韩起、均不能辞咎。是以先后将该二员撤任查办。然无论其罪如何。亦断无遽凭该公使一言。即令其抵偿之理。田兴恕已奉旨令赴四川。数月之久。托病不行。风闻该提督跋扈日甚。于巡抚衙门所奉密旨。及密奏事件。均先行拆阅。且于沿途设卡。借稽查为名。折阅各项公文。韩超为所钳制。一味将顺其恶。昨已有旨撤任。令张亮基赴黔署理抚篆。著即赶紧取道赴任。将田兴恕撤任查办。田与恕曾隶张亮基麾下。谅必有法钳制。前虽有旨令骆秉章无庸办理教民案件。惟贵州一案。及嗣后四川关涉教民之事。仍著骆秉章暗中帮同办理。著即遵奉历次谕旨。妥速筹商。总应先去田兴恕兵柄。或调离黔省。然后该处教民。始可相安。该国住京公使。亦不至再三饶舌。此后办法。若能如恭亲王等所奏。止许赔偿。不为抵罪。则国体人心。两无所失。亦可相安无事。劳崇光为外国人所敬服。前已有旨令赴贵州查办事件。何以日久尚无奏报。该前督现在已否起程。著即兼程赴黔。与张亮基会商。并与崇实、骆秉章、函商妥办。总期上顾国体。下奠民生。不激不随。方为尽善。总理各国事务衙门摺。并照会条款共四件。均著钞给阅看。将此由六百里各密谕知之。　　

○又谕、薛焕、李鸿章奏、筹办布路斯国换约事宜一摺。外国总领事之职。应与藩臬同品。薛焕等以列斐士本职。不应以平行照会。呈递总理衙门。设法剀切开导。令其改缮申陈。外国与中朝往来。交接礼数。国体攸关。薛焕等与该公使反覆谕导。不激不随。得以折服其心。改具申陈。永为定式。深堪嘉尚。列斐士将德意志公会二十二国。各缮洋字条约一分。欲于换约时均请查收。并请中国亦备汉文条约二十二本。与天津所立条约原本。同日互换。以便分交公会各国收领。经薛焕等逐层剖驳。据理开导。该公使改请于原立条约互换之后。照录分送。现仍饬由刘郇膏给予照覆。并催速为换约。斟酌极为妥协。著薛焕、李鸿章、悉心筹商。相机办理。如能令列斐士俯首听命。即著迅速办结。以免别生枝节。如该公使再三恳请。未便操之过蹙。系属实情。所请照录条约二十二本。仅钤用江苏藩司印信之处。即著准其照办。至各国呈递洋字条约一层。如该公使再行固请收纳。并著照薛焕李鸿章所拟。与该公使议明。即交换约衙门存案。不得请递都门。以示羁縻而昭限制。将此由五百里谕令知之。　　

○以昬庸不职。革江西知县管纪勋、陈本濂职。


大清穆宗继天开运受中居正保大定功圣智诚孝信敏恭宽毅皇帝实录卷之五十一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。十二月。戊寅朔。上诣绥履殿问慈安皇太安。平安室问慈禧皇太后安。至丁未皆如之。　　

○谕内阁、朕奉慈安皇太后慈禧皇太后懿旨。同治二年元旦令节。著停止升慈□□□皿□宫宝座。毋庸设立仪驾乐悬。皇帝于行礼时用龙褂。毋庸照例服用龙袍。王公百官于行礼时。照案穿蟒袍补褂。礼成后。咸补褂挂朝珠。钦此朕于是日恭诣养心殿两宫皇太后前行礼。王公大臣二品以上各员。俱照道光二年成案。在慈□□□皿□门外行礼。三品以下各员。俱在午门外行礼。　　

○又谕、同治二年元旦令节。著停止升殿。其王公大臣文三品武二品以上各员。著在乾清门外阶下行礼。文四品武三品以下各员。著在午门外行礼。　　

○又谕、前因军兴以来。百姓惨遭荼毒。命将出师。戡除暴乱。并叠谕各路统兵大臣。胁从罔治。其有被贼偪受伪职。驱撄锋镝者。殊可矜悯。傥能率众投诚。即准其自新。嗣据各路军营奏到。由贼中自拔来归者。朝廷无不宽其既往。量予安插。其或临时献城。及投诚后杀贼立功者。亦无不立沛恩施。即如洪容海等之久在贼中。一旦率众献城。即赦罪录功。加以懋赏。是朝廷之恩义昭著。虽吾民之被陷贼中者。亦应共见共闻。然犹恐将士等不能仰体朝廷好生之德。于穷蹙来归之降众。仍不免有诛戮情事。现在曾国藩、李鸿章、左宗棠、督率大兵。分剿江浙逆匪。军威大振。贼众闻风詟栗。而金陵逆匪。势甚穷蹙。指日官军四面合围。坚城不难立下。惟念吾民陷于水火。为贼驱迫。并非甘心乐从。不能立即自拔者。尚恐不少。著曾国藩等再行出示晓谕。如金陵城中。有被偪蓄发。随同抗拒官军。果能于城池未下之先。诚心归顺者。勿论其从贼之久暂。均一律准其投诚。将军械马匹呈缴后。该大臣等酌留所部。令其随同剿贼。一如洪容海等之例。傥有不愿随营者。即饬地方官递送回籍。或妥为安插。毋令失所。携带资财。不准兵勇抢夺。如兵勇利其财物。私行杀害。即按军法从事。本管官不行查办。一经发觉。即著该大臣等从严参办。其余江浙苏杭等处城乡市镇。傥有杀贼反正。或薙发来归者。即著照此一体办理。毋得追咎既往。任意杀害。以阻其向化之忱。经此次再行剀谕之后。凡被胁难民。亟宜及早悔悟。自觅生机。毋得俟城池攻克。致令玉石俱焚。后悔莫及。曾国藩、李鸿章、左宗棠、其各将此旨刊刻誊黄。遍行晓谕。俾知覆帱生成咸与维新至意。　　

○又谕、刑部奏、遵议已革府县等官罪名。可否减免等语。已革山东蒙阴县知县区士熊、以妄杀勇丁多名。按律应斩。惟该革员因勇丁不服审讯。几至杀人戕官。事起仓卒。尚属有因。著从宽量予末减。发往新疆效力赎罪。已革山东泰安府知府博文、于区士熊杀勇一案。扶同捏禀。例应发往军台效力赎罪。事犯在恩诏以前。著准其援免。　　

○又谕、前因僧格林沁奏、遵查河南南汝光道赵书升被参各款。均无实据。当即饬令回任。嗣据御史吕序程奏参该员素日声名狼藉。复谕令张之万查看具奏。兹据奏称、随时采访。该员虽无显著劣迹。而舆情实有未浃。请撤任留省察看等语。赵书升著即撤任。如查有劣迹。即行据实奏参。　　

○谕议政王军机大臣等、僧格林沁奏、督军击退援贼。助剿教幅各匪。谭廷襄奏、南捻被击。窜入东境。催兵截剿各一摺。捻首李城本有赴东找寻王广继之说。此次由江南邳境下游。潜渡运河。窜至兰山县属之洪山等处游弋。虽败残余匪。人数无多。而兰费一带。伏莽甚众。万一与各匪句结联络一气。其势必将复炽。僧格林沁已派富和、春寿等、带兵追击。即著严催该员等迅速赴东。会合东省官军。实力截杀。并著谭廷襄饬令都司杨通濂、驰赴费县一带会剿。吴棠所派之黄国瑞一军。计可到沂。即著饬令会合该处兵团。将此股败匪。一鼓歼除。庶免燎原之患。至棍教各匪。并未大受惩创。著僧格林沁严饬德楞额督兵迅剿。不得再有贻误。致干重咎。谭廷襄当就现有兵力。认真防剿。毋令延蔓。守备桂锡桢从前曾经投贼。闻其人甚不安分。带队恐难得力。著僧格林沁饬令春寿严加钤束。毋令滋事。将此由六百里各谕令知之。　　

○又谕、僧格林沁奏、覆陈驾驭苗练情形一摺。据称粤逆未除。捻匪未灭。到处伏莽。有防剿不遑之势。苗练南畏楚军。北慑马队。穷蹙而来。是以将计就计。酌给银两。令其剿捻立功。于苗沛霖怨尤楚军之禀。则概置不答。其掳杀湘勇之事。业经咨会曾国藩。转饬地方官就近查办。并非抑楚军之威。而纵苗练之欲。实因酌量时势。不能不暂事羁縻。今曾国藩遽议抽撤楚军。未免堕其所惑。寿州等处。不可无兵防守。请饬唐训方派兵驻扎。以昭慎重等语。览僧格林沁所奏。其于苗练笼络驾驭之处。煞费苦心。即剿捻给饷。亦属权宜之举。与曾国藩、李续宜、办理此事本意。均相符合。并无歧异。谅曾国藩闻之。亦必深然其说。惟据僧格林沁奏、并非欲抑楚军之威。而纵苗练之欲。是所恃全在寿州正阳等处楚军之威。藉以防守钤束。使其有所畏惧。今曾国藩骤将蒋凝学等军撤回。寿州一带空虚。苗练一无所畏。万一乘机思逞。寿城复被占踞。则收复以重烦兵力。僧格林沁督军深入捻巢。断难兼顾寿州。著曾国藩、唐训方、迅即调派得力将弁。酌带兵勇。驰赴寿州正阳关驻扎。俾苗练有所钤束。不至别滋事端。方为妥善。僧格林沁摺著钞给阅看。将此由六百里各谕令知之。　　

○又谕、景纶等奏、酌调赴陕官兵起程日期。并僧格林沁奏、直东防剿紧要。请饬吉林黑龙江派拨马队等语。吉林黑龙江马队。徵调频仍。不敷派拨。景纶等调赴陕省之布特哈官兵。虽系调赴陕省助剿。惟此时直东情形紧要。不能不先其所急。俟抵关时。著成保截留。饬赴畿南文煜行营。成保一面先行进京。会同熙拉布统带京兵前往。俟抵防后。即将此项官兵。归并统带。以资剿办。将此由六百里谕令知之。　　

○又谕、总理各国事务衙门奏、接据英国公使信函。请降旨解散发逆胁从。并钞录威妥玛原信呈览一摺。据该公使函称、逆首洪秀泉、闻已携赀财逃去。金陵城墙炮台。无人防守。克复甚易。英国副领事官福姓采悉贼情。如官军能晓谕逆贼投诚。无不赦罪。不及一旬。必有内应。当经恭亲王等将大概情形陈奏。请饬曾国藩等酌办等语。本日已明降谕旨。重申晓谕。并钞录明发谕旨一分。交与英国。转交该副领事官递入金陵城内。冀逆贼闻风反正。于军务或有裨益。惟贼情诡谲。该副领事所称金陵贼势穷蹙。是否实有其事。投诚之意。是真是伪。该国公使本有由该国出示作保之语。恭亲王等以其事多掣肘。未允所请。著曾国藩密行探询。如有欲献城投诚者。不妨予以自新。一面严饬兵勇。不得利其赀财。私行杀害。管带兵勇之将士。一体严加约束。不得于贼众纳款之时。任听兵勇妄杀。其江浙各城。如有自拔来归者。李鸿章、左宗棠、即著一体办理。惟贼情诡诈。降意之是否真确。及官军如何受降之法。务须慎之又慎。以期万全。谅曾国藩久历戎行。必能斟酌机宜。妥筹办理也。本日明发谕旨一道。并总理衙门摺一件。照录英国信函一件。均著钞给阅看。将此由六百里各谕令知之。　　

○山东巡抚谭廷襄奏、遵查前任恩县知县顾桢之子顾飞熊、尚无贪利纵容确据。至捕役窝贼之弊。已饬平原等县认真究办。报闻。　　

○以安徽捐输军饷。永广乡试中额二名。祁门县学额七名。婺源县五名。绩溪太平二县各三名。青阳建德二县各二名。石埭县一名。　　

○己卯。谕内阁、恭亲王等奏、请严催各省欠解工程银两。开单呈览一摺。前因定陵工程饷需紧要。各省欠解银两至一百八十三万之多。曾经降旨。令各该省督抚监督等赶紧起解。现已四月之久。任催罔应。必至有停工待饷之虞。关系非轻。该督抚监督等均身受文宗显皇帝厚恩。工程一日不竣。则梓宫一日不能永远奉安。为臣子者。于心何忍。著文煜等激发天良。懔遵前旨。星速筹解。务于明年正月内全数解到。以资急用。如再迁延贻误。定即从严惩办。恐该督抚监督等不能当此重咎也。将此由五百里谕知文煜、骆秉章、谭廷襄、张之万、英桂、瑛棨、并传谕毓清知之。　　

○谕议政王军机大臣等、昨据僧格林沁奏、直东防剿紧要等语。莘冠降众张锡珠等、在直东交界滋扰。亟须赶紧扑灭。以靖畿疆。已派前锋统领熙拉布统带京兵三千。驰往援剿。惟吉林黑龙江马队。存营无多。据景纶、特普钦奏、遵拨陕西军营官兵一摺。内称酌派布特哈官兵二百五十六员名。由法库边门。入关赴陕。当即谕令成保派员迎催。改赴畿南一带剿贼。并令成保先行进京。会同熙拉布统带京兵前往。俟抵畿南军营。统归该员等管带。以资攻剿。现在濮州贼势若何。毛得平曾否他窜。张锡珠窜扰南宫县境。官兵曾否获胜。僧格林沁军营。距直东尚不甚远。侦探较确。著随时据实具奏。以慰廑念。将此由六百里谕令知之。　　

○又谕、前因胜保办理陕西军务。种种贻误。降旨革职拏问。特授多隆阿为钦差大臣。督办全陕军务。迄今半月有余。未据该大臣覆奏。该大臣奏称上月十九日可抵潼关。而胜保于二十五日。尚在同州拜发摺报。该大臣于此等要紧之事。岂可任意迁延。即或初抵秦中。一切布置。尚未料理。亦应先将大概情形覆奏。岂可视同弁髦。贻误事机。多隆阿实属不知缓急。著传旨严行申饬。并著将胜保何日拏问。如何查抄。军务如何布置。克日具奏。不准再涉迁延。致干重咎。将此由六百里谕令知之。　　

○又谕、多隆阿抵陕州后。即奏称定于十九日进扎潼关。断无徘徊关外之理。现在该将军已否入关。抑或已赴同州。由潼关至同州。有无贼踪阻隔。英桂驻扎蒲州。仅隔一河。见闻必确。即著迅速据实具奏。将此由六百里谕令知之。寻奏、遵查多隆阿于十一月二十二日。行抵潼关。二十五日。统率全部进扎同州。旋与回匪接仗三次。均获全胜。报闻。　　

○以正黄旗满洲参领庆春署山海关副都统。正黄旗汉军参领明瑶署镶红旗汉军副都统。　　

○予山东邹县阵亡守备周汝楠等祭葬世职加等。　　

○予山东朝城阵亡在籍主簿王启英祭葬世职。　　

○庚辰。谕内阁、都兴阿奏、请将因差擅自回籍之侍卫。饬部治罪一摺。本年六月闲。都兴阿派令伊侄二等侍卫色楞额、出口购买战马。并因都兴阿之妻病故未葬。属令到京时买地安厝。该侍卫至京后。因觅地未得。都兴阿次子卓勒洪额年幼。辄自报病。代卓勒洪额扶柩回籍。实属不合。惟该员系奉差回京。与军营人员擅自回籍者有闲。色楞额著从宽改为交部议处。速即回营。听候差遣。都兴阿因失于教诫。自请治罪之处。并著加恩宽免。　　

○谕议政王军机大臣等、遮克敦布奏、剿办北路贼匪。连获胜仗一摺。张锡珠股匪。由新河县之丁家庄。窜至南宫县之寻寨。旋窜至邱县所属贺钊地方。均经飞饬各属文武。督团截剿。叠有斩捦。贼之马队。数已不满千人。步贼歼除殆尽等语。此股贼匪。虽经官军分路剿杀。惟匪首尚未弋获。难保不逃至他处。再行裹胁。前谕文煜亲行出省督剿。此时亟应赶到。遮克敦布于此股降众变乱。既未能觉察防范于先。此次所奏。如果确实。该督及该副都统、自可乘此会同实力赶办。迅速剿灭。以为补救。畿辅地方密迩。贼众变生旬日。所关非细。如敢仍前玩泄。或心存讳饰。虚词捏报。希图逭责。试问日后贼股南北纷窜。自问当得何罪。已革参将王恩第、既有通贼各情。著解交孙治严讯究办。毋许瞻徇。如有洩漏。致令闻风远扬。惟遮克敦布是问。另片奏、濮州降匪毛得平等悉数歼除。州城收复等情。究竟有无捏饰。并著文煜迅速查奏。将此由六百里各谕令知之。寻文煜奏、遵查股匪毛得平业已殄灭。情形确实。报闻。　　

○又谕、袁甲三奏、苗练终难就抚。不可再令占踞全淮上游形势一摺。据称寿州城坚池深。山环水阻。实为异常险要之区。苗沛霖本图踞为巢穴。嗣因庐州克复。僧格林沁连破捻巢。惟恐三路合攻。万难支持。是以退出寿州正阳关。为乞抚缓兵之计。蒋凝学驰入寿州。苗沛霖深悔失计。乃思别启衅端。激怒楚师。一旦撤退。尽弃前功。请饬僧格林沁、曾国藩、会同妥议。必不可使逆练仍踞寿州正阳等语。所陈与历次谕旨。大致符合。袁甲三在皖年久。于该处情形熟悉。所筹深合机宜。著曾国藩、唐训方、仍遵前旨。派兵驻扎寿正二处。与蒋凝学之军。互相联络。僧格林沁仍当与曾国藩会同妥商。拨兵兼顾。以期万全无弊。原摺著钞给僧格林沁、曾国藩、唐训方阅看。另片奏、南捻李城等装旗出窜。欲与东匪合股。但能严防清淮。以保里下河完善之区。力扼运河。以断东省句连之路。贼穷回窜。则宿州湖沟之军。断其归路。可以一鼓歼除等语。此股捻匪。窜入东境。经僧格林沁派富和等追击。昨经谕令催兵前进。著仍遵前旨。严催赶紧合击。如被击回窜。即著吴棠等饬宿州湖沟之军。断其回巢之路。就地歼除。以清积年巨憝。里下河一带。并著都兴阿、富明、阿吴棠、督饬地方严行防范。毋任扰害。原片著钞给僧格林沁、都兴阿、富明阿、吴棠阅看。将此由六百里各谕令知之。　　

○又谕、胜保奏、请将守城将士奖励。并请将副将革职。绅士议恤各摺片。成明所部之京兵。并黑龙江马队。在朝邑力战守城。不无微劳足录。惟前在同州接仗失利。因系贼众兵单。致遭挫衄。未将带兵将弁惩处。此时若遽给予奖励。未免出之太骤。著多隆阿将此案之将弁兵丁。暂行存记。俟同朝一律肃清后。汇案奏请奖叙。副将王致祥纵勇行劫。复纵令逃逸。实属胆大妄为。著即革职。交多隆阿责令王致祥勒限缉拏。如限满无获。即将王致祥严参惩处。以肃军律。西安绅士禄正钧。在省城书损银两。不肯交纳。尽可由瑛棨在省劝交。何必押送胜保军营。并在同州遇害。有无别情。均著多隆阿查明具奏。胜保所请将禄正钧议恤。及不能妥为护送之府经历韩枚、先行摘顶之处。均著由多隆阿覆奏请旨。将此由六百里谕令知之。　　

○予安徽故兵部主事石广钧、候选教谕汪桂月、入祀乡贤祠。从署巡抚唐训方请也。　　

○辛巳。谕内阁、前因多隆阿奏参记名提督赵既发擅自离营。私带勇粮。给事中王宪成奏、请将该革员所带勇粮追还。并治以应得之罪。先后降旨将赵既发革职永不叙用。并勒缴勇粮。计赃科罪。兹据多隆阿奏称、原参携带饷银一节。因该革员濒行时。将帐目带往该营。无从查考。即约略呈报。嗣与楚北粮台句稽积欠饷项。始知此款尚未报解到营。及驻军新野。赵既发已病痊回营。时该革员尚未知业经革职。实系因病离营。尚非意存避匿。并因该革员深知愧悔。情愿负咎图功。以赎前罪。姑准留营。现于十一月二十八日。在同州东西连村等处。与回匪接仗。连破贼营八座。军威丕振。厥功甚伟。请开复原官。并注销永不叙用之案等语。革职永不叙用人员。曾经明降谕旨。不准滥行保奏。亦不准代请捐复。惟赵既发此次在同州打仗。首先冲入贼垒。奋不顾身。遂获全捷。且据多隆阿查明。并无携带勇粮情事。该革员既知愧奋。踊跃图功。自应弃瑕录用。俾得及时自效。赏功罚罪。权衡贵得其平。赵既发著准其开复遇缺题奏记名提督原官。并注销永不叙用之案。此系破格旌功。嗣后不得援以为例。至记名副都统佐领金顺、前因出队迟延。经多隆阿奏参革职留营。该革员被参后。追杀回匪。捦斩最多。亦属著有微劳。著开复原官。仍回佐领之任。　　

○谕议政王军机大臣等、李鸿章奏、缕陈近日军情一摺。据称该抚一军。分守浦东西各城。能进一面。而不足防数面之抄袭。能当一路。而无以备后路之接应。将欲进图昆太。恐贼由嘉定青浦窜入。不敢轻进贻误等语。自系实在情形。著即督饬将弁。训练兵丁。如上游诸军。攻剿得手。该逆疲于奔命。即当相机疾进。以成破竹之势。该抚务即随时斟酌办理。不为遥制。另片奏、派常胜军助剿金陵。白齐文不遵调遣。将杨坊殴打吐血。并将豫备发饷之洋银四万余圆抢去。经该抚会商英国提督士迪佛立、领事官麦华陀、将白齐文即日解去兵柄。听候中国查办并派李恒嵩会同英国教练官奥伦暂行接管。仍听李鸿章调遣。其支发口粮。约束营规。裁减勇数。一切章程。均由中国主持。该兵官不得干预。并请将白齐文、吴煦、杨坊、分别惩处。所筹均尚妥协。白齐文殴伤监司大员。劫夺饷银。数逾钜万。实属不法已极。该员已隶中国版图。自应遵中国法律治罪。著革去三品顶带。交李鸿章严拏定拟具奏。吴煦、杨坊、有督带之责。办理不善。均著暂行革职。仍令妥筹接办。以观后效。如此军仍前犷悍。即由该道等酌量裁撤。傥再不能认真钤束。即著李鸿章从严参办。至常胜军助攻九洑洲。叠经催令赶紧筹办。今主将新易。恐军气不靖。约束无资。转生他变。是否仍令入江助剿。抑或暂行留沪。另调一军助攻九洑洲之处。著曾国藩、都兴阿、富明阿、李鸿章、会商妥办。至由江浦窜出之贼。连陷巢含等县。偪近庐州。其纷窜皖南之贼。已扰及祁门。前经唐训方、曾国藩等、先后奏到大概情形。尚有布置。连日曾否得有胜仗。贼踪能否不至蔓延。殊深廑念。著曾国藩、都兴阿、富明阿、将详细情形。迅速具奏。将此由六百里各谕令知之。　　

○又谕、多隆阿奏、遵将胜保拏问查抄。及破贼连营等情形。览奏均悉。多隆阿于胜保所部带兵各官。先为开导。各营兵勇。加意拊循。无不帖然畏服。所抄胜保留陕赀财。分给胜保欠扣银粮兵勇。办理亦皆允当。多隆阿于胜保起解后。即能督军出捣贼营。破贼连营八座。同围已松。即可进攻王阁村羌白镇等贼之老巢。著即乘此新锐。相机进取。现在直东有降众窜扰。胜保部下降众。不可散遣。致令偷窜句合。仍宜随时加意控驭。即逆回诡诈百出。此时锐意进剿。亦应于勇往之中。寓慎重之道。老谋必胜。以图万全。前据恩麟奏、甘肃附近陕省各州县。均有回匪煽惑句结。亟须马德昭前往剿办。嗣据瑛棨奏、讯取逆回供词。有纠约各路回匪。图攻西安省城之说。情形甚为吃紧。应否拨员拨兵。前往省城守御。抑或即令穆腾额前往。及马德昭能否派往甘肃之处。均著多隆阿酌量办理。仍迅速具奏。将此由六百里谕令知之。　　

○又谕、刘长佑奏、攻克贵县荔浦各贼巢。并俟楚军换调赴粤会剿一摺。贵县荔浦地方。余匪尚多。首逆未捦。莲塘股匪。亦未大受惩创。刘长佑已将关防交付张凯嵩。著该抚即督饬在事文武及地方乡团。实力剿办。江忠义一军。前经毛鸿宾奏留粤西。嗣因金陵贼匪渡江北窜。庐郡空虚。复谕令曾国藩、毛鸿宾、知会该提督督带所部。驰赴皖北。该提督起程后。所余莲塘兵勇。即著毛鸿宾派员接带。仍添拨兵勇前往。以期厚集兵力。及早蒇事。皖北军情。万分紧急。毛鸿宾当懔遵前旨。迅催江忠义即日起程。不准稍延时日。致误大局。将此由六百里各谕令知之。　　

○四川总督骆秉章奏、饷项支绌。著将添募新兵。裁减二成。以节糜费。如所请行。　　

</div>
    <div class="pagination">
<a href="清实录同治朝实录_page87.html">上一页</a><span>...</span><a href="清实录同治朝实录_page83.html">83</a><a href="清实录同治朝实录_page84.html">84</a><a href="清实录同治朝实录_page85.html">85</a><a href="清实录同治朝实录_page86.html">86</a><a href="清实录同治朝实录_page87.html">87</a><span class="current-page">88</span><a href="清实录同治朝实录_page89.html">89</a><a href="清实录同治朝实录_page90.html">90</a><a href="清实录同治朝实录_page91.html">91</a><a href="清实录同治朝实录_page92.html">92</a><a href="清实录同治朝实录_page93.html">93</a><span>...</span><a href="清实录同治朝实录_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
