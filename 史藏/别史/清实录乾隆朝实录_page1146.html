<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1146 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1146 页/共 1860 页
  </h1>
  <div class="content">
   ○礼部奏、夏至祭地坛。亲诣行礼。所有三坛祈雨之处。已奏请停止。如数日内甘霖普降。即请报祀。本月初三。初四两日。得雨深透。请于初八日报祀。得旨、是。地坛亦应敬谨报祀。著遣庄亲王永瑺行礼　　

○陕甘总督明山疏报。乾隆二十九年分。乌噜木齐募垦地。六十五顷八十亩有奇　　

○辛亥。谕、杨廷璋奏、本年北运河一带。因春末夏初。雨少水浅。粮艘遄行稽阻。请将现未过津之运通船粮。酌量截留。于天津之北仓存贮等语粮石贮通贮津。同一仓储。今既据该督奏请截留。著照所请。于现未过津之船粮。不拘何帮。截留二十万石。存贮天津北仓备用。该部遵谕速行　　

○又谕、此次天津。蓟州。宝坻。等处。蝻孽萌生。经该地方文武各官。董率属员。克期扑灭净尽。办理甚为妥速。所有天津镇达翎阿、藩司周元理、天津道宋宗元、通永道色明阿、副将都明阿、蓟州知州谢洪恩、同知朱澜、宝坻县知县梁肯堂等、均著交部议叙。其余在事文武员弁。仍著该督查明具奏。一并交部议叙　　

○礼部侍郎管太常寺卿诺穆浑奏、题补陵寝防尉。请于鸣赞官。骁骑校内。择其汉仗好能清语、行走已逾十年者。始准补放。如本旗无应补之员。仍照例咨行在京本旗。于骁骑校。护军校内。拣选年深。及曾出兵效力者补放。得旨允行　　

○移湖北蕲州茅山桥巡检。驻彭思桥。从巡抚梁国治请也　　

○旌朕守正捐躯之湖。南武陵县民方著廷聘妻石氏　　

○壬子。谕、据旺保禄奏、拏获偷树贼犯刘五等、请解部审讯。及将该管官弁。与该总兵交部严加议处一摺。风水禁地。贼匪等敢于偷窃树木。自应按律严惩。以示炯戒刘五等、著即交刑部治罪。至该总兵等失于防范。虽有应得处分。但业经自行查拏。所有总兵旺保禄、游击永昌、守备陈王谟、把总胡佩金、外委张可达、俱著从宽免其议处　　

○谕军机大臣等、吴达善等奏、查办逆苗情形一摺。所称晓谕各寨苗人、不使疑惧之处。颇为得要。至党堆匪苗香要、实为此案渠魁。必须擒捕就获。立置重典。以示警戒。现在窜入生苗地界。尤不可听其匿迹远扬。昨据陈辉祖奏到。广西连界苗寨处所。已令地方官。宣谕就近苗寨众。协力堵御。如匪苗逃至其地。即令擒献。自可不虑其他逸。今吴达善等。差万忠由间道往佳居寨。谕令缚献首党各犯。程国相。柴荣春。亦统兵合剿。断其后路。自应克日就擒。但程国相节次所办剿捕之事。并无实济。如攻打乌牛等四寨。未闻斩获一人。所烧仅系空寨。不能使之畏慑。且苗民搭盖山寨。非其所难。今闻官兵一到。即纷纷窜匿。及官兵退后。难保其不仍回巢穴。结寨安居是彼视进剿。可以趋避幸免。势且心生轻忽。何以惩戒将来。总之办理此事。其随声附和者。自当用胁从罔治之例。其倡恶首犯。断不可听其漏网。必须上紧擒捕。速完此案切不可徒以焚烧苗寨。收获器械。遂为了事也。程国相办理既多未协。即带兵前往恐难深恃。吴达善等。既在下江部署。悉其情事。何以仅令该护镇往捕。竟不勒兵续进。亲为督促。岂以驻劄调度。遂毕乃事乎。至此事初次奏到。尚以或系龚学海激成。及阅续奏欧韵清供称、党堆匪苗。有擅自称王之事。往报该同知因差土舍等往彼查办。是其分所应为。并非喜事。今据所获之老两等供称、党堆寨苗香要。扬言胁众。向其磕头。不从者即行杀害等语。党堆各寨。皆系归化熟苗。乃敢如此妄作不靖。岂可不行惩治。是龚学海之遣土弁查访。竟属实心任事。不得转加之责备。而魏涵晖庸碌无能。平时既漫无整饬。且必时有嫉怨龚学海之言。伊子习闻。遂有初次之禀此案之过。实在魏涵晖。而不在龚学海。朕于臣工功罪惟视其人之自取。从不肯存成见。亦不容其稍有诿卸。朦蔽。著吴达善等。于结案后秉公查明据实具奏。将此详谕知之　　

○甲寅。谕军机大臣等、现在军机处行走之满洲大臣人少。因思温福。前在军机章京上行走有年尚为熟练。晓事。著传谕温福。奉到谕旨、即驰驿速行来京。所有巡抚印务。交崔应阶暂行兼管。其员缺候朕另行简放。至崔应阶前据奏、于四月二十六日。由延平、邵武、汀州、及浙省之温处、宁、绍、等府。巡视至杭。计崔应阶此时。自已至浙境奉到此旨后。即速起程回闽。沿途迎见温福、接署抚篆仍回福建省城兼署。将此并谕崔应阶知之　　

○又谕、据伊勒图奏、伊犁戴翎骁骑校二缺。补用后。果能骑射熟练。方准戴翎等语。所奏是。著传谕即照所请办理　　

○乙卯。上诣畅春园、问皇太后安　　

○谕、昨降旨、将天津、蓟州、宝坻等处。扑捕蝗蝻之在事各官。交部议叙原因该处蝻孽。甫经萌动地方文武即能克日搜捕净尽。不致滋长蔓延。是以特将伊等议叙。以示奖励也。至裘曰修等续奏、前往武清马家营等处地方捕蝗一摺据称、现在已能跳跃。扑捕较为费力。则是该处地方官不能及早体察防范。以致渐次长成。办理已不得谓之妥速。设令扑除不力。任其长翅飞扬。贻害邻境田禾。方当按例严行治罪。俾众人共知惩儆。即使及今促办完竣。亦祇功过相抵。无可加之奖励。若不明为区别。令得滥邀优叙。则此等阘茸之员。转以地方生蝻为叙录之阶。此风岂可复长。所有武清扑捕迟延各员。该督等不得概予议叙。其后有类此者。亦照此旨行　　

○又谕、法司进呈浙江省。图财谋命之陈达成按律斩决一本。已依拟行。细阅本内情节。陈达成将齐荣进、叠殴多伤攫银逃逸。其时齐荣进已经昏晖。其不死者幸耳。适有陈春东等路过。听闻喊救因而扶起。邀同甲长。等。拏获该犯解县。是此案事主不致殒命。凶犯未及远扬。皆陈春东等、闻声赴救之力此等良民。地方官自应量加奖赏。以示鼓励。假使陈春东等、当齐荣进声喊时。诿为与已无与。不顾而去亦无由加之责备。乃不特当场救应。且能协力获犯。虽分属编氓。而天良感发。自知与地方有司。实存关切之谊。此意深可嘉尚。州县为亲民之官。果能于地方小民。奖善惩恶。犁然当于人心则闾阎休戚相维何致有不能上达之隐。由此推而上之。州县达于道府道府达于两司督抚其中岂复有所捍格。况督抚尤朕所简任。又何难据情直达。使茅檐情状。如在堂阶。吏治何患不骎骎日上耶。朕于彰瘅所系。虽其事至纤至悉。无不虚公裁酌。务令适如其人之所自取。从无丝毫畸轻畸重之见。所有此案陈春东等、著该抚饬令地方官查明。量为奖赏。并将此通谕知之　　

○又谕曰、兆德不称都统之任。著在领侍卫内大臣上行走。所遗镶黄旗汉军都统员缺。著永贵补授。仍带革职留任　　

○御史胡翘元奏、奉新县监生邹玉堂已经丁忧现又考取誊录请将已录各卷封固调齐各生。默对笔迹得旨、所奏是。其考取誊录之邹玉堂。是否匿丧混考抑系别人顶替。著军机大臣。会同刑部查审具奏。余著该部议奏　　

○旌表守正被戕之直隶束鹿县民王灿妻郑氏。　　

○丙辰。谕今日各部旗大臣等具奏、以本年为朕六旬庆辰。请于御园豫备称祝。所奏不必行。园中地本不宽势难令文武大员。联班并列。且越岁辛卯。即恭逢圣母皇太后八旬万寿。普天庆洽。朕将躬率臣工。舞彩胪欢。用以敬迓慈禧宏敷庆典。九卿等届期自可共抒忭蹈之诚。若因朕躬诞辰频年称祝为此无益之举。实非朕所乐从。昨岁恐中外臣民因朕周甲圣节。吁请建设经坛。延厘祝嘏。徒致耗糜物力。已明降谕旨。豫为饬禁。今复思大臣中。有因万寿备物进献者。伊等身膺显秩。藉此以申忱悃。原非过分。但亦当予以限制。如内而大学士。尚书。都统。外而总督。巡抚。尚可允其奏进。其在京侍郎副都统以下。并外省提。镇。学政。藩。臬等、人数既繁。若纷纷呈进。在诸臣既徒事分心购办。进览时。朕又增检阅之烦。甚无谓也。所有伊等豫备之处。概不必行。并敕奏事处。毋许传进。朕临御三十五年以来。夙夜孜孜图治惟期推仁究泽。嘉惠元元。于以仰绍列祖贻庥。祇膺昊苍鸿眷。其所厚期于诸臣者。惟能以朕心为心。以国事为事。爱养黎庶。整饬官方。行之以实心实力。使纲纪愈以肃清。海宇益臻康阜。其视崇尚繁文缛节。冀为朕躬称庆。实为远胜。况将来由七旬八旬而上。晋袠益高。原可俯顺群情。俾抒诚恳。正无藉此时之喁喁叩请为也。用是明切宣谕知之　　

○谕军机大臣等、据高晋奏、胡文伯与范宜宾彼此不相和洽。共事日久恐于吏治无益。请量为更调一摺。所奏非是。瀎司系巡抚属员。非内官尚书。侍郎。外官总督。巡抚、谊属同僚者可比。岂得仅以不能和衷共济责之。若巡抚实有不法款迹。藩司例得奏事自应据实举发。不当避上司下属之嫌。否则大小相维纪纲所在。岂容任情凌抗。掣肘误公。今云抚藩不和。已属非体。而又互有抑扬。不分曲直。尤非持正衡人之道。或胡文伯果已日就衰颓。办事精神不到。又复性情褊急。动辄参差。难以服藩司之心。则不能驾驭范宜宾。其咎自在胡文伯。高晋身为总督。与胡文伯因公往来。何难随时体察。据实陈奏。但范宜宾向系好事之人。遇地方公务。或意在急图自见。于巡抚不肯受其约束。时露倔傲不驯之气。其过又在范宜宾。高晋亦当明摘其愆。候朕裁夺。今乃将二人是非可否。并不明晰剖白于胡文伯。则云精力尚健。安省吏治。较胜于前于范宜宾。则云居心行事。亦无乖张取巧之处。漫以更调之说。两可调停。其与和事老人见识何异。设令竟如所请。将二人分调他省。而褊急者仍然褊急。倔傲者仍然倔傲。又岂能望其同心集事。徒尔辗转易置。成何政体朕办理庶务。从不肯稍存颟顸迁就之见。况用人大柄。于吏治民生。所关綦重乎。著传谕高晋令将胡文伯。范宜宾。二人居官心迹。究系如何。果系谁是谁非。秉公据实覆奏。到日另降谕旨。寻奏、胡文伯性急无私其驳正藩司误处。并非苛求。范宜宾任事努力。尚欠熟谙。每因巡抚指驳。退有后言。实有不合。得旨如此。则曲在范宜宾矣　　

○又谕据萨载奏、提审拐犯张起贵等。并被拐幼孩。隔别研讯。所供折割杀害情节参差尚难遽信等语所办甚是此案前据熊学鹏奏到拏获在浙案犯审讯供词。与江省所报情形迥不相符。恐不免各分畛域。因传谕高晋。令其会同虚衷推勘详确定拟。今现获各犯经吴坛提审时即将初报未能确实之处。层层究出吴坛于刑名事。向属谙练。此案细心推鞫。务得实情萨载亦不回护前奏。据实直陈。朕心深为嘉许。看来该县获犯禀报时。未免有急图见功之意。其所报折割杀害情节。或系该犯等到案游供或系捕役教诱。俱未可定著传谕萨载。即遵前旨。会同高晋。督率吴坛等、将江浙所获各犯。逐一虚衷推鞫。务令水落石出毋使稍有枉纵其未经到案各犯仍即一面上紧缉拏。务使全获以成信谳　　

○又谕曰永德覆奏兵差支用一摺。结尾文法太不通已于摺内批谕矣。该抚所奏官兵过站时。照例支给。此外实无帮贴。并称不敢少有隐饰。其意已属明悉乃复赘以小民踊跃趋公。自忘其劳矣二语。转似现尚办理者然。不但画蛇添足。徒事纠缠。而于已经办完之事。复为不了语即随常论事语言。尚不宜如此拖沓。况形之章奏乎永德素未深通文义。于幕宾自当详慎拣择。以资助理。所具摺奏。亦应辨析讲明期无不达之意。若竟漫不经心。一任劣幕率意行文。于事恐致贻误。将此传谕知之　　

○又谕曰永德奏归德府属夏邑。商邱永城三县有彭家屏入官地亩一项。从前胡宝瑔议。将所收租息。与案内什物变价银两。交商生息。为丰乐等河修费。后经阿思哈。于停彻生息案内奏准。将地亩估变。节经部驳增估应请照旧存留。减租给佃。俾河道工程藉有余资等语所办。亦是已批交该部议奏矣。但此项地亩自阿思哈奏请召民认买以后。因估变未足节经部驳尚未出售。每年租银是否按额徵收。前后通计。共有若干是否全在司库存贮。未据详晰声明。且所收租息。原以为丰乐等河岁修之用。近年来河路深通。并无需费。惟前此修理桥工寺工。皆于此内动支。是此项积存银两。仅为地方公用闲款。若不酌定章程恐不肖有司任意花销漫无节制而于河工应用时。转不能得其实济著传谕该抚、留心稽核。仍一面彻底查明详细覆奏。寻奏、彭家屏入官地亩等项按年徵收租息。除修桥寺支用外。计三万二百四十余两现存司库。将来疏浚河工时确估支销。报闻　　

○又谕曰彰宝奏、据总兵于文焕等禀称有□□罢夷戛合。尚胆二名进关。询系跟随苏尔相出关之土把总多朝相。自老官屯差伊回家送信。现在管押在关。已飞提究讯等语。多朝相既系土把总。与缅夷平日声息相通。非苏尔相内地武弁可比。今既被留老官屯。或诺尔塔欲令其潜诱边外土司。与彼联络。皆不可不防。且伊所遣回二人。又属□□罢夷。焉知其不阴受缅匪指使。藉称送信。潜探内地消息。亦情事所必有。是其所送家信。系属何事。甚关紧要。必须就其中切实根求。方得肯綮。该镇道等于戛合尚胆。进关。并不即行押送彰宝讯问。仅以文禀申报。殊属不晓事体。彰宝既经飞提到案后。即当明悉研讯。据实覆奏其现在所遣□□罢夷。应留心管束无任潜逸。固不待言。或土把总多朝相。将来复回至内地诡称逃归亦不可信。伊既不能与苏尔相同回不得谓缅匪疎于防范。必系诺尔塔。见所遣两人未归。复令其入关作为奸细。尤当彻底穷究。严密防闲。即讯明毫无实据。亦当移向腹里。安插拘管。不得容其近边滋事。此等皆系边防极要机宜。彰宝等何以毫不计及。岂万里以外。一切情形。必待朕条晰指示乎再阿桂前已有旨、令其即赴永昌。此时何以尚未到彼。伊在省城有何可以留恋之处而迟滞若此并著自行格奏。看来缅匪情状。狡狯百出。边防所关綦重。伊二人当同心协力。悉心熟筹妥办傥有疎忽贻误。伊等自问能任其咎乎将此详谕知之　　

○又谕、据吴达善等奏、剿捕逆苗情形。及擒获迫根等治罪各摺。姑息不中机要。此等逆苗。敢于纠众滋事。拒捕伤人在寨党恶各犯罪皆不赦。一经就获。即应立置典刑。止宜就其情罪。分别磔戮。以示惩儆。岂可照内地奸民不法之案。为之琐屑计及缘坐乎。如现获之苗女迫根。同香要等擅自称王。予以凌迟处处自属正办乃妄增不得仅以为从论一语。转似特为加重。宽觉可笑。至伊兄妹老项、老嫩、同一党恶。今老项既已处斩。老嫩亦当身就骈诛乃称其定非同恶。严行监禁。俟事竣后问拟缘坐。竟似老嫩一犯可以给付功臣为奴完结。舛谬殊甚。钱维城久任刑部。自以为知律。而不知其实不晓事矣。至香要等犯。逃匿佳居寨内。一闻官兵进剿。即遁避深箐。其伎俩自无能为不致鸱张成事。但首犯未经就获。不能即完此局。吴达善等。务督饬将弁。上紧搜擒或访其窜入他寨。即为设法晓谕。令其缚献毋任辗转潜踪。久稽显戮。其所经各苗寨。总宜明切抚谕。俾知止捕渠魁。胁从罔治勿使稍生疑畏方得此事要领。但吴达善等到下江后。遣派程国相等、进山捕犯即应督兵前往。就近调度。乃至此时始前往察看。未免迟缓。该处调到之兵不少。据称、附近苗寨。又极安静。有何顾虑而迟疑若此。岂吴达善等。于遇事急公奋勉。以邀奖叙。亦不知自为计乎。将此传谕知之。香要等曾否捕获。及安抚各寨情形如何。仍即速行奏闻　　

○丁巳。上御勤政殿听政　　

○谕军机大臣等、宫兆麟奏、委员清查钱局摺内。另片声称、韩极于刘标案内拟流。但伊前在贵阳府任内。经管钱局甚久。帐目纷繁。俟查清再行起解等语。该处钱局支销各数。既有未清自应彻底详细核查。不使少有牵混。韩极经管多年难保其毫无私弊。若伊经手帐目内。查有欺饰侵渔情事。该抚即应速行严参。另为审拟治罪。不得因前案业经拟流。稍存姑息之见。如实系查无别故。亦即照原定地方将韩极克期起解。毋任藉清查钱局为名转致稽延逗遛。著将此传谕宫兆麟知之　　

○又谕、据宫兆麟奏筹办官兵粮石。及酌给苗民口粮脚价一摺所办颇是。该抚此次奏摺于初三日拜发。距吴达善等初二日发摺之期仅隔一日何不随彼拜匣附递。即或此摺缮成在后。所奏并非迫不及待。何妨稍迟数日。俟下次奏事。一同封发。乃以无关紧要事件。连日专发六百里。宁不计及烦扰驿递耶。该抚平日尚属晓事之人。何冒昧若此。宫兆麟著传旨申饬俟吴达善等续有邮奏之便。寄谕知之　　

○又谕曰宫兆麟奏、请将黔省库贮水银。仍照方世俊原题。每百斤三十九两之价出售。无庸加添一摺。于事理尚未允协。据称、水银发商承变。市价长落不齐。官价则必须一定。惟贱于市价。俾商贾有利可图。则易于销售等语。固属近理。但黔省水银。部定原价。系四十八两迨方世俊因良卿具详。始有减价九两之奏。总由良卿与高积。串通一气。任意营私。其多减价值。实以便于高积之贩卖自肥。图得厚利。其中情弊显然。岂可转凭为官发定价。且该抚所称、官价应贱于市价。亦不过令商贾等趁逐蝇头。稍沾余润。即以现在市价而论。每百斤。已较官价少至三两七钱。设将来市价复昂。相悬更不知凡几。是明予人以牟利之资。万一不肖官吏。复踵高积覆辙。亦岂能保其必无。待其再犯而绳之以法。又何如慎于事前。使无流弊乎。宫兆麟老吏。不宜有此。当为后虑。著传谕宫兆麟。另行详细查明。妥议速奏。寻奏、嗣后水银发售。官价照市价。减银五钱。得旨允行　　

○戊午。上诣畅春园、问皇太后安　　

○谕军机大臣等、前据彰宝摺奏、诺尔塔拘留都司苏尔相一摺。并将译出蒲叶缅文进呈。今因猛拱进象之兴堂扎到京。将原文交与翻译。据称、看来此字系彼处从前自行调兵书信。详核语意。与彰宝前此所译。判然不同。殊不可解。在缅匪敢于留我使人。肆其狂悖既有同往之外委钟朝用目睹其事。并据苏尔相禀闻。情形自属确实。至所呈原文。语意自有归著。不应传译悬殊若是。即或逆匪狡狯。故将调兵之文。有意误寄。以见彼中早有豫备之意。亦情事所有。则彰宝原译之文。又何所本。而事理矛盾至此耶永昌近边之地。或□□罢夷。或买卖人等、能识缅文者。自不难得。彰宝既接缅文。于边事大有关系。自应多觅通晓之人。令其各别悉心详解。阿桂。彰宝。再将众人所译合看。详其同异。务是其真方是。岂有漫不经心。一付之司道。任翁得胜等、随意繙出。即可附奏了事之理。若于此等处。犹必待朕一一指示而后行。则委任将军。总督所司果属何事。况译文为边情紧要关键。似此任意潦草。将来一切粉饰贻误。势又何所不至。彰宝自问。能任其咎乎。彰宝著传旨严行申饬。所有兴堂扎译出书稿。并诺尔塔原文。仍发与彰宝。再行查明覆奏。并与阿桂看。寻彰宝奏、阿桂已回至永昌。即将发回缅文同看复令翁得胜等、并另觅识缅字人细译。均与原译文义无异。与兴堂扎所译不同。今将翁得胜等送京。以便校译。得旨、亦非甚要之事　　

○旌表守正捐躯之河南商邱县民韩永元妾刘氏　　

○己未。谕、刑部等衙门题覆。盛京刑部侍郎朝铨等、审拟齐了其等行劫花义相家一本。该侍郎等、原拟以法所难宥之齐了其戚七里。请照律正法。而以递送财物。及把风之苏撒拉克契。小胖老各。即拴得力。郭七等。为情有可原。请免死发遣。经部改议。削去户籍发乌噜木齐等处为奴。虽系按例核拟。于情法尚未允协。该犯等、身系旗人。乃竟甘心为盗。实属从来所未有。阅之不胜骇愕。岂得仅照寻常盗案。为之差等科罪。况强盗已行得财。律皆拟斩原属不分首从。经我皇祖圣祖仁皇帝。法外施仁。分别情有可原一条。量为末减。此以加之民人犯法。尚可云悯其愚氓无知若我满洲素风淳朴今以百余年来未有之事。而忽见此下流败类。实为之愧愤难释。即我八旗闻之。亦皆当切齿痛心。安得不力挽浇风。大加惩创。我皇考世宗宪皇帝。尝以旗人杀死旗人。情罪最为可恶。特命秋审时。入于情实予勾用昭炯戒。自后斗得之风。因之敛戢。今该犯等不知顾惜颜面畏法自爱。至于身犯盗案。毋论原拟不足蔽辜。即部议削籍。改遣新疆为奴。亦不足以示儆。此本著交刑部另行定例。会同法司核议具奏。并将朕明罚敕法正所以保全爱护满洲臣仆之苦心。通谕八旗知之　　

○又谕曰、裘曰修等奏、在永定河。武清。东安连界。扑捕蝻孽。忽见飞蝗南来。渐往西北周元理即带领员役尾追。视其所落之处扑打。自应如此办理。至摺内又称、窦光鼐带回都司穈大礼前往迤南一带。照飞来方向寻觅。所办甚属错谬。窦光鼐为人拘钝无能。自顾尚且不暇。焉能彻底根查得其实情。裘曰修平日尚属晓事。如即亲往查勘。当不至为人朦蔽。今既目击情形。自应迅速赴蝗起处所。查明贻误之地方官。参奏治罪。而留窦光鼐在彼督捕。方合事理。乃竟安坐武清等处。仅听窦光鼐前往一查塞责。全不知实心任事。已属非是。至摺内称、将来或于隐僻无人之河淀等处。查得一语。尤为取巧。其意不过以隐僻河淀。寻觅难于周到。隐为玩叫劣员。豫留地步此等伎俩。岂能于朕前尝试耶裘曰修著交部严加议处。仍著即往迤南一带。切实根究。傥于起蝗处所之讳匿不报州县。复为徇庇开脱裘曰修能任其咎乎　　

○又谕、据裘曰修等奏、在武清。东安。连界地方。扑捕蝻孽见有飞蝗南来。渐往西北等语。已有旨责令裘曰修前往。根查飞来处所。实力办理但蝗虫已经长翅飞扬。所到地方。恐为农田之害。向来扑打蝗蝻。曾拣派乾清门侍卫。协同办理此次著派乾清门侍卫巴达色博灵阿、德和布德尔森保、并著福隆安、选派三营勤干将备。一同星速迎往东南。自京至武清东安一路。遇有飞蝗。即会同地方官。多雇人夫。加紧扑打。务期迅速捕除净尽。毋令稍留余孽　　

○又谕曰、温福著来京补授吏部侍郎。在军机处行走。其福建巡抚员缺。即著钟音署理　　

○又谕曰、都统色克慎现患眼疾。圆明园八旗事务止有福隆安一人管理。色布腾、巴勒珠尔、亦著管理圆明园八旗事务。其印务钥即著色布腾巴勒珠尔掌管　　

○谕军机大臣等、据裘曰修等奏、十二日在武清东安连界扑捕蝻孽。忽见飞蝗南来。渐往西北。自酉正至戌初以后。方行过尽等语。已有旨责令裘曰修前往。根查飞来处所。实力办理。并派乾清门侍卫等、星速迎往东南一带。会同地方官扑打。但此等飞蝗。如此蔓延。其致此必非一日。该地方官。于此等农田切要之事。一有见闻。当即禀知总督。何以至今未见奏及。著传谕杨廷璋、令其即行前往根查。所有起蝗处所之该地方官。先事既不尽力捕除。临时复不申报。一经查出。立予按例严参治罪。仍一面督饬在事人员。竭力速扑务期迅速净尽。无任稍留遗孽。其中如尚有任意延玩。不肯实力办理之员。一并飞速查参。毋得稍为姑息。将此速行传谕知之　　

○又谕、据阿桂奏、已赴永昌筹办缅匪情形一摺。所称不敢以有名无实之说。劳损官兵。自图塞责等语。即属自相矛盾。伊既知劳损官兵之无益。则前奏称明岁应如何大举之处。恭请指示遵办非有名无实而何。可见其非徒巧言支饰直是丧心病狂矣。至称自前次由永昌起身后。沿边各镇将及地方官。一切边事并无禀报阿桂以副将军留滇。办理缅匪事宜。其滇省寻常地方公务。原可无用关白。若有涉于军务边事自当随时报知。会同商办。若有涉于军务边事自当。任总督。边防固其专责。但彼一人才识有限。添一阿桂、与之协力筹办。于彼甚属有益。且此事屡经传谕、交伊二人同办功过共之。伊二人即同心竭力所筹画。尚恐未能悉协机宜。若再存畛域之见彼此强生分别必致推诿贻误。彰宝惟任私意猜嫌全不以国事为重。是诚何心阿桂、彰宝办理种种未协节经降旨、明白开导。乃竟不可以诚感。朕实为之愤懑。若此次劝谕。再不知激发天良尚得谓之稍有人心乎。将此传谕知之　　

○庚申。以编修祝德麟。为四川乡试正考官。检讨邓文泮。为副考官。宗人府主事陆锡熊。为广东乡试正考官。户部主事简昌璘、为副考官翰林院侍读吴省钦、为广西乡试正考官兵部主事李廷钦、为副考官。翰林院侍读学士朱筠、为福建乡试正考官。户部主事范栻、为副考官。户部郎中孙士毅、为湖南乡试正考官。礼部员外郎姚鼐、为副考官　　

○旌表守正捐躯之河南河内县民娄栋臣女娄氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百六十



大清高宗法天隆运至诚先觉体元立极敷文奋武孝慈神圣纯皇帝实录卷之八百六十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十五年。庚寅。闰五月。辛酉。谕军机大臣等、据杨廷璋奏称、接藩司周元理禀报。武清、东安、连界地方。见有飞蝗自南而往西北。现在选委干练人员。分头确查。飞蝗来历。协同扑打。并于十五日。轻骑亲往。严查督捕一摺。此事前据裘曰修等奏至既派侍卫巴达色等、带同三营将备。迎往扑捕。饬令裘曰修。亲赴迤南一带。查明蝗起处所将贻误之地方官。据实参奏。并传谕该督、即行亲往查办。今该督闻报次日。即轻骑前往。严查督捕。自能妥速集事但杨廷璋年逾八旬。精力亦须自爱。现在天气炎热。若触暑自行督捕或致稍有烦倦转于公事无裨。该督但当选派妥干员弁。实力扑打。并不时留心查察。毋使稍存遗孽。贻害田禾。固不在仆仆道途。徒劳筋力也。但蝗虫至于鼓翅飞扬。实由该地方官。因循玩误所致。其罪难于轻逭。自应查明蝗起处所该州县严参重治。以示惩儆。前裘曰修奏内。有幽僻无人之河淀等处一语。明系为劣员等。豫留开脱地步。有心取巧。已将伊交部严加议处。试思州县各有分界。岂有无人管理之地即云苇丛河淀。非人迹所常经。面明司当查捕蝻孽时。于此等沮洳处所。即应及早留心搜剔。岂得诿为耳目所难周。且普天之下。尺土寸田。孰非司牧者所当隶治。虽万里以外之新疆。尚各有人统辖其地。安有近畿属邑。转得以无人二字。为阘茸之员。宽其责任乎。杨廷璋务须切实根究。将飞蝗所起之地方官。即速查参。毋得稍存姑息至京师昨晚＜?雨澍＞雨滂沛。今巳时以后雨复酣畅且云势甚广。畿内应亦普沾飞蝗遇此大雨。自必翅混堕地难于腾起实可资为洗灭之助。正当速趁此时。竭力扑打。施功较易。断不可惮于泥泞沾濡。旷时自懈。致晴后复有蔓延。将此传谕杨廷璋、饬属上紧搜捕歼除净尽。仍将现在办理如何之处。迅速奏闻。并谕令裘曰修、窦光鼐知之。寻杨廷璋奏、武东连界处。所生蝻孽。已于十四日捕净。其停落飞蝗。员弁乘雨扑打。亦经除尽。藩司周元理。亲赴迤南一带根究飞蝗起处。禀到即将该州县严参。臣精力尚健。现往河工办理堵筑。报闻　　

○又谕曰、吴达善等奏、前往佳居寨。筹办搜捕逆苗。拏获老勇等犯正法缘由。已于摺内批示矣。前以党堆寨逆苗。聚众拒捕。恐各寨苗人。为所煽惑。致成事端。因谕该督等、令将逆恶严行剿治。其余照胁从罔治之例行。今据奏到。首恶四人。已获其二。且官兵所到。各寨苗头。同时投营缴械。并愿将逆苗访查擒献。是各处生苗。并未随行党恶。此案不难克日完结。但此时逆首香要。现在窜伏深箐正须生苗速行根追就缚。而伊等诚心效助。亦甚可嘉。著传谕吴达善等。将各寨出力生苗。逐一查明。传谕奖励。并优加赏赉以鼓其擒贼自效之心如此。分别办理。则善者知劝。而恶者知惩。于剿捕苗匪之事。尤有裨益。此详谕知之　　

○命服阕内阁学士谢墉、仍在尚书房行走　　

○癸亥。上诣畅春园、问皇太后安　　

○谕军机大臣等昨据周元理奏、查觅十二日所过飞蝗西北通州、香河、一带。毫无影响秋禾并未伤损。询之督捕员弁。及农民等俱云是夜飞蝗并未停落。旋翔回东南。散落于。黄华店迤南。武清、东安、连界低洼处所等语。今日又据派往侍卫巴达色等奏、据武清县众民禀称、该县东南黄华店谢口附近。现有飞蝗即前往查看。所占之处。约宽二十余里。现在竭力扑打。并经裘曰修面称他处尚无蝗虫等语看来此种飞蝗既经查明西北并无踪迹。而回至迤南即散落黄华店一路。该处仍属武清地面。或即系该处未经捕净之蝗或县属南境。别有长发。未往扑捕以致展翅飞扬。俱未可定。且小蝗翅力有限。未必竟能及远。其所盘旋。谅不出数十里远。而黄华店又在武清东安连界之南。今既落聚彼处。安知前日飞过者不即从彼而起。至以境地方向而论如京城在圆明园之南。相隔十余里。不得谓海淀非京师地面也。裘曰修前奏、并未深察飞蝗踪迹。但以为自南而来。已不免意存粉饰。且诿之隐僻无人之河淀。豫为属员开脱地步。又并不亲身往查。仅令一愚无能为之窦光鼐。前赴勘察。其意尤为取巧。业降旨交部严加议处并责令自往切实根究矣。试思府尹自往捕蝗。即督捕未尽。仍然长翅飞起。此亦情理所有。果据实奏闻。朕必谅其力所难为岂肯加之责备。若以顾虑处分饰词诿过。又令不能根查之人。前往塞责。并冀免其规避形迹。朕岂能受其尝试。正所谓弄巧成拙耳。至杨廷璋年逾八十原不能以筋力为劳。昨已谕令无庸冒暑自行扑捕。但于蝗起处所。必须派委。亲信干员。确切根求。查明参处。此则该督专责。傥稍存瞻顾之见。希图含混。调停了事。惟于该督是问。将此详谕杨廷璋、并令裘曰修。窦光鼐。将现在曾否扑尽。及查明起自何地。迅速据实奏闻
  </div>
  <div class="pagination">
   <a href="清实录乾隆朝实录_page1145.html">
    上一页
   </a>
   <span>
    ...
   </span>
   <a href="清实录乾隆朝实录_page1141.html">
    1141
   </a>
   <a href="清实录乾隆朝实录_page1142.html">
    1142
   </a>
   <a href="清实录乾隆朝实录_page1143.html">
    1143
   </a>
   <a href="清实录乾隆朝实录_page1144.html">
    1144
   </a>
   <a href="清实录乾隆朝实录_page1145.html">
    1145
   </a>
   <span class="current-page">
    1146
   </span>
   <a href="清实录乾隆朝实录_page1147.html">
    1147
   </a>
   <a href="清实录乾隆朝实录_page1148.html">
    1148
   </a>
   <a href="清实录乾隆朝实录_page1149.html">
    1149
   </a>
   <a href="清实录乾隆朝实录_page1150.html">
    1150
   </a>
   <a href="清实录乾隆朝实录_page1151.html">
    1151
   </a>
   <span>
    ...
   </span>
   <a href="清实录乾隆朝实录_page1147.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
