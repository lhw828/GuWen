<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1803 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1803 页/共 1860 页</h1>
    <div class="content">
○庚午。上御乾清门听政。　　

○谕曰、哈当阿、杨廷理、在台湾任内。屡获巨盗多案。办理迅速。甚属可嘉。哈当阿、著交部从优议叙。杨廷理、著赏加按察使衔。以示优奖。至经历朱澜、拏获首夥盗犯十五名。于缉捕亦能认真。现据哈当阿等、另摺奏、缉获在洋叠劫盗首一案。亦系朱澜拏获。是朱澜为该处缉捕得力之员。若将该员送部引见。则该处转少一干员督缉。朱澜、著加恩即留于台湾。遇有该处知县缺出。奏请升补。毋庸送部引见。俾得在彼督率缉捕。以资熟手。其游击曾绍龙、巡检朱继功、俱著交部议叙。　　

○又谕、据郭世勋等奏、把总苏定扬、自到营以来。陆续拏获盗窃各犯一百余名。现出有左营千总一缺。请将该员拔补。惟伊任内有停升限缉之案。与例未符等语。苏定扬缉获盗匪多名。尚属奋勉。即著照该署督所请。加恩拔补。所有该员任内停升限缉之案。著加恩宽其一半。其余准其带于新任。照例办理。以示鼓励。该部知道。　　

○辛未。谕军机大臣曰、蒋兆奎密奏属员贤否。摺内称、藩臬出具考语、及履历。咨送吏部等语。所办错误。各省督抚。向例每年将属员贤否。密奏一次。俱系另缮清单进呈。朕披阅后。将原单留存。以备稽考。虽大计年分。有将总兵两司考语咨部之例。但该抚此摺提头。既缮写密奏字样。何以仅将两司考语。咨送吏部。总兵亦无一语。其道府以下。又不详加出考。另缮清单。一并密奏。著传谕该抚、即遵定例。将所属贤否。缮单密奏。嗣后于具奏事件。务宜留心检点。勿再似此舛错。　　

○旌表守正捐躯直隶定州民王某女王氏。　　

○壬申。谕、今岁塔尔巴哈台屯田遣犯。每名收获。计细粮十石以上。而采煤人等。亦属奋勉出力。著将该管屯官照例交部议叙。至耕种地亩、乃采煤人等。俱著每日加赏麦面一斤。　　

○又谕曰、伍拉纳奏、审明纠众订盟。并逞凶杀人。轮奸妇女之首从各犯。分别正法定拟一摺。已交军机大臣、会同该部核议速奏矣。此案伍纳拉纳因查阅营伍。行抵漳州。一据道员史梦琦禀称。会同营县拏获首从各犯二十七名。即暂驻漳州。督率该道等讯明。将各犯分别正法定拟。俾凶徒不致稽诛。办理甚为迅速。所有访获此案各犯之道员史梦琦。及会同督拏之营县员弁。俱著该督查明。咨部议叙。嗣后各省督抚。遇有此等凶恶案犯。不但于巡查时一经访获。应照伍拉纳所办。就近审明速结。即非巡查之期。闻有此等情罪重大之案。亦当于督抚中、一人立时亲往查办。即如前此浙江省闹漕一案。该抚吉庆一闻禀报。即日前往查拏。将要犯克期就获。讯明正法。因其办理妥速。特加奖赏。各该督抚于地方要案。皆当仿照速办。正所谓化大为小。庶足儆凶顽于未猖獗。而良善以安。不得安坐省城。提犯审讯。以致属员观望延宕。或致别生事端。将此通谕知之。　　

○癸酉。旌表守正被戕安徽凤阳县民杜应学女杜氏。　　

○甲戌。伊犁将军保宁奏、柔远城驻防兵。户口繁滋。兼以发遣人多。房屋不敷居住。请于满营东面空地。拓筑围墙百二十丈。增建房屋八百余所。从之。　　

○以广西庆远协副将刘景昌、为江南苏松镇总兵。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百四十二

大清高宗法天隆运至诚先觉体元立极敷文奋武孝慈神圣纯皇帝实录卷之一千四百四十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十八年。癸丑。十二月。乙亥。谕、据镶黄旗蒙古都统等、将骑都尉兼云骑尉和钟所出之缺。拟定正陪。奏请承袭。朕阅其家谱。和钟虽无子嗣。亦无罪戾。乃不以伊胞弟、现任云麾使和玉拟正。反将从未承袭之长房骑都尉兼云骑尉永明拟正。甚属非是。都统等平日于旗务。尚不可不细心办理。而于年终奏请承袭。何得如此草率从事耶。在舒常等鄙见。以为永明现有官职。再令其承袭定职。即可减省俸禄。不思和钟胞弟和玉。亦现任云麾使。如此办理。糊涂特甚。副都统珠尔杭阿、系东三省人。因在军营出力。是以加恩补授副都统。齐哩克齐。又系回子。俱不晓事。不足深责。除将伊二人免议外。舒常著严行申饬。仍交部议处。和钟所遗骑都尉兼云骑尉缺。即著和玉承袭。并著将此通谕八旗。使知朕办理一切事务。详加斟酌。毫无遗漏。稍有错误。即行觉察。嗣后各旗大臣。益当仰体朕意。凡遇一切事务。务期妥协办理。　　

○又谕曰、海兰察所遗头等公爵。已令伊长子安禄承袭矣。复念伊劳绩夙著。著加恩授伊次子安成为蓝翎侍卫。俟十八岁时。再行当差。以示朕轸恤勋臣至意。　　

○丙子。谕、据富纲等奏、拏获行劫夷境客商、连杀事主四命之首夥盗犯、审明办理一摺。此案黄小三等、于土司地方。纠夥行劫过客。将事主及挑夫四人立时杀死。情殊凶恶。该督等于审明后。即将该犯正法。所办是。至土巡检＜罒干＞朝鼎奉檄缉拏。即能访出盗踪。会同营弁。将盗犯三名拏获。署缅宁通判张德基、于邻境盗犯。亦能留心缉获。俱属奋勉。除土巡检罕朝鼎、业经该督等奖赏外。仍赏缎二匹。署通判张德基、著交部议叙。以示鼓励。其会同缉拏此案盗犯之营弁。亦著该督等查明。咨部分别议叙。　　

○以故一等子丹达尔布玛子巴尔党布玛、一等男海福子科兴额、并袭爵。　　

○丁丑。命滨海疆吏、各陈弭盗事宜。谕军机大臣曰、朕恭阅圣祖仁皇帝实录。康熙五十二年。户部尚书张鹏翮条奏、沿海添兵各事宜。奉皇祖圣谕饬驳。以张鹏翮所奏。俱属空言无补。不可施行。并详细指出、各贼船停泊。必依据海岛有淡水之处。瞭望官兵船来。即遁去外洋。官兵退后复回。又商船虽带火药军器。一遇贼船。并不敢与敌。船中所有。随其所取各条。实为切中海洋贼匪情弊。粤省雷琼等府地方。均滨临大洋。向年多有盗劫等案。前经福康安于总督任内、随时缉获惩创。近年以来。盗风稍知敛戢。但恐日久玩生。且本年秋间。据郭世勋奏、拏获洋盗萧亚二黄亚机等、审拟具奏。可见奸匪仍未净尽。不知各海口、有无似康熙年间洋盗情形。著长麟、郭世勋、留心访查。加意整顿。并将现在应如何查办之处。即各抒所见。据实奏闻。　　

○又谕、闽省为滨海省分。且台湾一府。远隔重洋。虽近年以来。节经降旨。饬令该督等严密躧缉。随时获犯。从重办理。奸匪稍知敛戢。但昨据哈当阿奏、拏获盗犯睿祥、即行正法。又拏获石板殿焚抢逸犯数十名。从重审办各摺。可见该省盗风仍未能尽息。不知现在各海口、有无似康熙年间洋盗情形。著传谕伍拉纳、即留心访查。实力整顿。并直抒所见。据实陈奏。毋稍匿饰。　　

○又谕、浙江宁波乍浦温台等处。均系濒海地方。时有海洋盗劫之案。近日如石板殿被贼焚抢。虽首夥各犯。均已拏获正法。但浙江水师营汛。废弛已久。究恐一时不能整饬。盗风未尽敛戢。有无似康熙年间洋盗情形。著传谕吉庆、将现在浙江洋面。详加察看。并将如何防范整饬缉盗之处。直抒已见。据实奏闻。　　

○又谕、江南系濒海省分。虽节经降旨。令该督抚严饬地方官。随时留心缉拏。俾盗风敛迹。乃上年崇明地方。有洋盗劫掠商船之事。虽即经长麟督饬缉获。审明严办。而本年黑水洋面。又有行劫客船、及抢掠各案。地方官互相推诿捏报等事。现已据该抚等勘定界址。严饬各该属实力整顿。但恐盗风未能尽息。著传谕书麟、奇丰额、即将现在各海口洋面情形。悉心察看。是否尚有盗匪出入、及有无似康熙年间洋盗情形。该督抚务须严饬所属。留心整顿。并将如何实力缉捕之处。直抒所见。详晰具奏。　　

○又谕、山东青莱一带。皆濒海之区。本年因即墨之田横岛等处洋面。劫案频仍。而该处地方官互相诿卸。至有改报黑水洋之事。现已据该抚亲至海滨勘定。以莺游山为界。严饬文武各官。加紧巡防。自不致仍前推诿。但恐该处盗风究未尽息。著传谕福宁、将山东洋面情形。详加察看。有无似康熙年间盗劫情弊。该抚直抒所见。务将如何缉盗之处。详悉奏闻。以期海洋宁谧。　　

○旌表守正捐躯直隶衡水县民张见宁女张氏。　　

○戊寅。谕曰、王汇奏、查阅沿海营伍。内黄岩镇标三营。演阵枪炮不齐。枪箭中靶。亦仅能三等。请将游击袁曰榛、护游击黄奕恩、武峥嵘、交部议处等语。浙江武备。从来不堪。该游击等督率训练。是其专责。今黄岩镇三营操演技艺。均属平常。实属废弛。袁曰榛、黄奕恩、武峥嵘、俱著交部严加议处。以为不能实力训练者戒。　　

○以贵州清江协副将扎郎阿、为云南开化镇总兵。　　

○己卯。谕、侍郎王昶、假满来京。召见时、看其年力就衰。伊亦自以精神日减。难以供职。王昶、著以原品休致。俟来岁春融。即行回籍。以示体恤。　　

○又谕、据乌尔图纳逊等奏、三旗牧放马驼牛羊官。擢至副总管。别无升途。现有总管缺出。请将端多克、同京城应补人引见。嗣后遇察哈尔旗分总管缺。即于牧放马驼总管、牧放牛羊副总管内。拣选三员。同应补人引见补放等语。端多克、已来京。暂准其引见。但副总管系五品。升三品总管太优。嗣后如何令其升途不致壅塞。著军机大臣。及各该衙门议奏。寻军机大臣等议奏、查察哈尔地方参领、正三品。佐领、正四品。请嗣后牧放马驼牛羊官、当差奋勉者。参领缺出。总管准同应升人拣补。佐领缺出。副总管准同应升人拣补。从之。　　

○谕军机大臣等、前因海岛居民日众。令各督抚编查户口。入于年底汇奏。本日据福宁奏、查明原无居民海岛、六十一处。并无新建房屋居住之人。其长山岛三十三处。共有居民三千二百余户。男女大小二万三千余名口等语。海中岛屿。易为匪类潜踪。是以前降谕旨。嗣后毋许民人私自建房居住。以防其勾结滋事。至沿海滩地。居民日多。筑堤圈堰。亦于河流有碍。是以一并禁止。今阅福宁所奏、山东一省海岛居民。即有二万余名。各省海岛。住者想亦不少。此等民人相沿居住。为日既久。人数又多。势难概令迁徙。惟当遵照前旨。不准添建房屋。以致日聚日众。所有现住民人。仍应留心访察。严密稽查。勿任勾结匪徒。滋生事端。其沿河地方。并宜一体饬属随时查察。弗令多占河滩。有碍河道。该督抚等、总宜实力奉行。不得以汇奏塞责。　　

○庚辰。上幸瀛台。土尔扈特扎萨克多罗郡王策伯克扎布等、杜尔伯特扎萨克头等台吉普尔普达尔扎等、叶尔羌二品伯克阿克伯克等、金川明正宣慰司甲木参诺尔布等、于西苑门外瞻觐。　　

○谕、敖汉贝子桑济札勒、向在内廷行走多年。此次入觐来京病故。殊深悯恻。著加恩赏给陀罗经被。并赏银三百两。以助丧事。遣御前侍卫丰绅济伦。前往赐奠。所有应得恤典。均照贝勒例。以示朕体恤之意。　　

○辛巳。上御宁寿宫、景祺阁。赐王贝勒贝子公额驸大臣。及蒙古王贝勒贝子公额驸等食。赏赉有差。　　

○壬午。上御抚辰殿大幄次。赐蒙古王贝勒贝子公额驸台吉等、土尔扈特扎萨克多罗郡王策伯克扎布等、杜尔伯特扎萨克头等台吉普尔普达尔扎等、叶尔羌二品伯克阿克伯克等、金川明正宣慰司甲木参诺尔布等宴。　　

○癸未。谕军机大臣曰、伍拉纳自简任闽浙总督以来。尚未来京陛见。昨据该督陈恳入觐。现在该省地方事务。及洋盗情形。正欲面加询问。著传谕伍拉纳、接奉此旨。即行起身来京陛见。其闽浙总督印信。著该督顺道带至浙江。交与吉庆署理。　　

○甲申。孝庄文皇后忌辰。遣官祭昭西陵。　　

○上诣慈宁宫、寿康宫、行礼。　　

○是日起。上以岁暮祫祭太庙。斋戒三日。　　

○丙戌。以岁暮祫祭。遣官祭太庙中殿、后殿。　　

○丁亥。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵、端慧皇太子园寝。　　

○遣官祭太岁之神。　　

○谕、定郡王绵恩、为皇长子永璜之子。皇长子为皇考长孙。绵恩于现在诸皇孙中。年又最长。自派管旗营诸务以来。谨慎妥协。甚为得力。著加恩晋封亲王。绵恩当益思勤勉。倍矢虔恭。以期仰承恩眷。　　

○戊子。上御保和殿。赐朝正外藩筵宴。左翼。科尔沁和硕亲王恭格喇布坦。多罗郡王喇什端罗布。多罗贝勒古穆扎布。辅国公诺观达喇。纳逊巴图。公品级一等台吉林沁多尔济。和硕额驸雅喇木丕勒。巴林亲王品级多罗郡王巴图。固山贝子德勒克。多尔济喇布坦。公品级一等台吉索特纳木多尔济。一等台吉赛尚阿。四等台吉布彦济尔噶勒。奈曼多罗郡王拉旺喇布坦。一等台吉巴勒楚克。敖汉多罗郡王德亲。二等台吉巴勒珠尔喇布坦。土默特多罗贝勒索诺木巴勒珠尔。固山贝子朋素克璘亲。翁牛特多罗贝勒济克济扎布。阿巴哈纳尔多罗贝勒玛哈巴拉。乌珠穆沁多罗贝勒旺楚克。喀喇沁辅国公玛哈巴拉。永库尔忠。温笃尔瑚。公品级丹巴多尔济。和硕额驸索诺木巴勒丹。扎密杨多布丹。阿巴噶扎萨克一等台吉巴勒丹色楞。右翼。喀尔喀和硕亲王固伦额驸拉旺多尔济。多罗贝勒德埒克朋楚克。固山贝子逊都布多尔济。敦多布多尔济。辅国公沙克都尔扎布。公品级扎萨克一等台吉贡桑班巴尔。罗布藏呢玛。扎萨克一等台吉德木楚克。旺济勒三丕勒。阿拉善和硕亲王多罗额驸旺沁班巴尔。镇国公多尔济色布腾。喀喇沁亲王品级多罗郡王满珠巴咱尔。浩齐特多罗郡王敏珠尔多尔济。土尔扈特多罗郡王策伯克扎布。回部郡王品级多罗贝勒哈第尔。辅国公喀沙和卓。伊巴喇伊木。鄂尔多斯多罗贝勒栋罗布色棱。苏尼特多罗郡王车凌衮布。多罗贝勒恭桑扎勒。青海多罗贝勒济克默特伊什。阿巴噶固山贝子朋楚克。绰罗斯固山贝子福尔纳。乌珠穆沁辅国公玛哈布尔尼雅。乌喇特辅国公多尔济帕拉穆。归化城土默特辅国公索诺木旺扎勒。察哈尔和硕特辅国公达什喇布坦。杜尔伯特扎萨克一等台吉普尔普达尔扎。察哈尔厄鲁特扎萨克一等台吉达什沙木丕勒。四等台吉扪图斯。纳旺楚勒提木。达什达尔扎。并领侍卫内大臣等。召左翼、科尔沁和硕亲王恭格喇布坦。巴林亲王品级多罗郡王巴图。固山贝子德勒克。奈曼多罗郡王拉旺喇布坦。敖汉多罗郡王德亲。土默特多罗贝勒索诺木巴勒珠尔。右翼、喀尔喀和硕亲王固伦额驸拉旺多尔济。喀喇沁亲王品级多罗郡王满珠巴咱尔。阿拉善和硕亲王多罗额驸旺沁班巴尔。苏尼特多罗郡王车凌衮布。土尔扈特多罗郡王策伯克扎布。青海多罗贝勒济克默特伊什等。至御座前、赐酒成礼。　　

○是月、两江总督书麟、江南河道总督兰第锡奏、丰砀一带。承豫东水下注。淤厚堤卑。丰北距微山湖近。堤工尤要。铜沛厅以下、暨淮扬道属。各厅黄运堤工。宜培厚加高处。请一律查办。得旨、自应如此办理。尔等及康基田、皆可信之人。勉之。　　

○湖北巡抚惠龄奏、臣由蜀赴楚。察看铜船所经。如嘉定、叙州、重庆、夔州、各府属。水已归槽。各州县、遵于滩上雇募滩师。帮同驶放。但铜船较重。仍易失事。臣谕令先用小船导引。得旨、亦一法。又奏、饬于两岸雇募民夫。持篙杆以资保护。勤者奖赏。不经心者枷责。至楚境宜昌府属。三峡水更迅急。怪石布满江心。亦令各备船夫。兼用导引推拒之法。所过失铜处。有捞夫入水数刻。并无所获者。有得一二块者。诚恐乘机盗窃。得旨、此系必有者。又奏、臣严谕地方官。察访水摸。有犯必惩。再查荆州一带堤工。惟监利县、因秋水骤涨。堤塍冲刷。现已赶修。其万城堤工。及杨林洲、黑窰厂、观音寺等处、各石矶堤根。均堵筑结实。窖金洲沿堤居民。佥称自蒙恩建此钜工。田庐保固。得旨、览奏俱悉。　　

○是年、追予出师廓尔喀阵亡、委署笔帖式额尔棍车等三员。二等侍卫莫尔根保等三员。参领乌扎太等三员。佐领英卡布等二十二员。三等侍卫索多尔海一员。参领张占魁一员。游击年墉一员。都司魏玉龙等十六员。守备马登云等二员。土守备色丹巴一员。骁骑校济尔汉查等十六员。护军校噶鲁贷等三员。千总李殿元等六员。土千总儿谷偷等六员。把总余奉璋等十九员。土把总河什丹等八员。外委马濯林等十员。土外委俄尔结等十四员。额外外委赵得保一员。满汉屯土马步兵丁齐哈凯等一千二百一十一名。祭葬赏恤如例。俱入祀昭忠祠。　　

○旌表孝子、安徽等省李闳等二名。孝女、江苏等省吴氏等二口。孝妇、江苏葛氏一口。守节合例、八旗护军索尔博妻、宗室鉴占女等六口。满洲马甲英禄妻、萨克达氏等一百二十八口。蒙古护军德成妻、胡隹氏等五十口。汉军步甲张经妻、苏氏等十七口。内务府披甲佛贵妻、张氏一口。奉天等省驻防孙运昌妻、王氏等一百三十一口。直隶等省民李勇妻、王氏等四百二十八口。夫亡殉节、江苏等省民华鸣皋妻刘氏等十五口。未婚守志、杭州驻防兵额楞额聘妻鄂托氏一口。江苏等省民李应俊聘妻周氏等二十三口。百岁寿民、妇、直隶等省崔可取等四十九名口。各给银建坊如例。　　

○一产三男、直隶等省民李林妻杨氏等八家。　　

○会计天下民谷数、各省通共大小男妇、三万一千四十九万七千二百一十名口。各省通共存仓米谷、四千四百一十八万五千九百二十三石二斗一升二合四勺。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百四十三
</div>
    <div class="pagination">
<a href="清实录乾隆朝实录_page1802.html">上一页</a><span>...</span><a href="清实录乾隆朝实录_page1798.html">1798</a><a href="清实录乾隆朝实录_page1799.html">1799</a><a href="清实录乾隆朝实录_page1800.html">1800</a><a href="清实录乾隆朝实录_page1801.html">1801</a><a href="清实录乾隆朝实录_page1802.html">1802</a><span class="current-page">1803</span><a href="清实录乾隆朝实录_page1804.html">1804</a><a href="清实录乾隆朝实录_page1805.html">1805</a><a href="清实录乾隆朝实录_page1806.html">1806</a><a href="清实录乾隆朝实录_page1807.html">1807</a><a href="清实录乾隆朝实录_page1808.html">1808</a><span>...</span><a href="清实录乾隆朝实录_page1804.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
