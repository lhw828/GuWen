<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 507 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 507 页/共 681 页</h1>
    <div class="content">○升内阁侍读学士赫寿、为内阁学士兼礼部侍郎。　　

○戊子。升山东布政使赵弘燮、为河南巡抚　　

○己丑。九卿等议覆、四川陕西总督博霁等疏请于三门、及汾、渭、贾鲁等河、运米事、应交与河道总督张鹏翮查议具奏上谕大学士等曰、曩者赈济陕西灾荒、曾交总河靳辅、由河南运米。靳辅将运米河名、及沿途地名、详开摺奏与黄河不相关涉。另从一河道运之。想是今徐潮所查之河。如挑通此河、其利无穷。无事之时、虽不甚紧要。倘至有用之时、诚不易得也。此河与黄河无涉、何必交总河。该部另议具奏、寻工部议覆、汾河、渭河、贾鲁河、著各该抚设法挑浚。从之。　　

○刑部以议处吏部郎中陈汝弼案启奏。上谕大学士等曰、部审此事、明系徇庇。其书办妻子产业、俱在于此。既获其子、则其父岂有不获者。且陈汝弼家人、亦不曾与陈汝弼对辞。吏部之弊无穷若此者犹加徇庇。则恶人何所惩戒。此本发还。再议具奏。　　

○又谕曰、理藩院侍郎满笃、办事不妥。工部侍郎穆和伦、山东养民甫还。工部满堂官俱有人。著穆和伦署理藩院事于两处行走　　

○庚寅。升福建按察使范时崇、为山东布政使司布政使　　

○辛卯。上阅永定河。命皇太子允礽、皇十三子胤祥、随驾。自畅春园启行。是日驻跸同苑。　　

○壬辰。上驻跸华家营。　　

○升都察院左佥都御史程文彝、为工部右侍郎　　

○内阁学士兼礼部侍郎李铠、以病乞休。允之。　　

○以都察院左副都御史李斯义、为福建巡抚。　　

○癸巳。上临阅齐苏。勒等所勘薛家庄、拟筑减水坝之处。谕大学士等曰、此处迎溜顶冲、若筑减水石坝、遇水涨时、石坝虽不妨、而两边土坝可虞。见在河势、南岸露出矶嘴、北边暗被冲刷、今已近北岸矣。朕向巡幸西塞之外、见黄河一边露出矶嘴、则一边必然冲刷。水性原如此、朕故知之。此处断不可筑减水坝也。因问之土民、皆云三十年前、河流原近南岸。众皆惊服。　　

○上驻跸顿邱。　　

○甲午。上阅视筐尔港堤工。谕大学士等曰、昨日踏勘之处、迎溜顶冲。彼处若筑减水坝、甚为可虞。倘水发时、冲刷其东。则所筑减水坝、反在河中、徒费人工矣。其杨村以南河岸、离堤虽远、而相其地势、亦难修筑。此筐尔港近处有矶嘴、与河堤相去不远。且河路又直通旧河、取道甚顺。况东边原因修筑坚固、屡经大水、并无妨碍。此处修筑减水坝甚好。若虑项冲、当于东边、酌量修筑数处、挑水坝、以分水势。　　

○上驻跸和韶屯。　　

○乙未。上驻跸大营　　

○丙申。上驻跸南苑。　　

○转吏部右侍郎李录予、为左侍郎。兵部左侍郎王九龄、为吏部右侍郎。升大理寺少卿陈诜、为都察院左副都御史。太常寺卿劳之辨、为大理寺卿。　　

○调镶白旗蒙古副都统勒色礼、为黑龙江左翼副都统　　

○予故原任户部侍郎田雯、祭葬如例　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百十七


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百十八　　

康熙四十三年。甲申。十一月。丁酉朔。日食　　

○上回宫。诣皇太后宫、问安　　

○戊戌。谕大学士等、明□山戊不□春间、正青黄不接之时。当自正月为始、于京师、及通州地方、发仓米、照今年例平粜。尔等会同户部议奏　　

○己亥。谕钦天监、初一日、日食。朕用仪器测验、午正一刻十一分初亏。未初三刻二分食甚。申初一刻复圆。查七政历、未初三刻二分日月合朔。新法推算、必无舛错之理。这舛错、或因误写字画、或因算者忽略、将零数去之太多、亦未可定。著详察明白具奏。寻钦天监监正常额等、以推算未尽请罪。上从宽免之。　　

○以故二等阿思哈尼哈番恩克尔之子达尔玛、袭职。　　

○庚子。上诣皇太后宫、问安。　　

○辛丑。升江南驿盐道党居易、为福建按察使司按察使　　

○壬寅。理藩院题、阿禄科尔沁多罗郡王楚依故。其子穆宁、应袭爵。查楚依原系多罗贝勒、以战功优升郡王。其封册无世袭字样。其子应请上□日袭爵。得上□日、穆宁著袭封为多罗贝勒　　

○升詹事府詹事蔡升元、为内阁学士兼礼部侍郎。　　

○癸卯。刑部题覆、朝审案件。上谕大学士等曰、观今年秋审朝审、外省罪犯、议出者少。京城罪犯、议出者多。用法岂可如是原任工部郎中费仰嘏于内外河分司之事、不但侵蚀帑金、凡诸弊端、皆专擅而行诸大臣既不肯以此人应正法之处、公同奏请反谓之情罪可矜。朕今断不宽宥。凡人出身为笔帖式、即思尽忠效力、日后始可用为大臣。费仰嘏各处差遣。惟知贪贿、竟不为国家效力。如留此等人将于何处用之。费仰嘏、著改情实　　

○免湖南武陵、桃源、二县、本年分旱灾额赋有差　　

○甲辰。上诣皇太后宫、问安。　　

○丙午。免广东南海等六县、肇庆一卫、本年分水灾额赋有差。　　

○己酉。转兵部右侍郎梅鋗、为左侍郎。升内阁学士曹鉴伦、为兵部右侍郎。光禄寺卿周清原、为太常寺卿　　

○庚戌。上诣皇太后宫、问安。　　

○兵部议覆、四川巡抚能泰疏言、土司争告词状、俱系汉字而原告全不知汉语。皆内地不法之徒、潜住土司地方、代写词状之故请严禁外省游棍、不许擅入土司土司自有土字。此后一切往来公文词状、俱用土司之字。更请于土司属内、年力精壮之人。选三四十名。于臣标、及提镇标下、匀拨顶补额兵之缺。倘遇土司事务、责令跟随差遣之同往、可以得彼处实情。应如所请。从之。　　

○辛亥。吏部议覆、四川巡抚能泰疏言、行取知县、请停其督抚保题。但将无钱粮盗案者、一概行取引见候用。应不准行。上谕大学士等曰、览能泰此奏、其中大有深意。保题行取知县时、不能无情托之弊。且知县等、虽居官甚好、若有钱粮盗案、不便行取。钱粮盗案之有无、皆注在部册可查。嗣后督抚保题之例、著令停止。即令该部于无钱粮盗案知县内、论俸每省行取三四员。如此、则可塞知县奔竞之路。但伊等俱补用言官、所系紧要。俟行取到日、再应详察用之。尔等可以此问九卿。寻九卿遵上□日议覆、嗣后行取知县、不用保举。每省限定额数、照部册较俸行取。从之。　　

○四川陕西总督博霁、疏参凉州总兵官魏勋年老。上谕大学士等曰、魏勋于军前甚有劳绩兵亦皆爱戴。此等人材、今西陲亦复有几。如果年迈、令具呈请休可也。何必题参。原本发回。又谕曰、魏勋、及师帝宾、麦良玺、俱系旧臣。讵可轻言参劾。前者佛伦任总督时、亦欲参师帝宾。曾面奏朕前。朕不之许。如此等人、若皆劾而罢之。恐其余寒心。设有任用之处。若等俱非易得者也。提督潘育龙亦好。武臣中一介不取、操行俱全者、实难得之。但不犯法、不贪冒、即已矣。且本朝边疆武臣、在地方不生一事。与文臣同心效力、兵民协和、诚为自古所少。今经历军阵之大臣、已渐零落至于海战、又不得比于江湖今知海战之法者亦少矣此可不留意乎　　

○升詹事府少詹事汪霦、为詹事　　

○旌表直隶新城县烈女李氏村庄弱质、拒奸殒命、给银建坊如例　　

○癸丑。差刑部右侍郎常授、内阁学士拉都浑、往阿禄科尔沁、察审盗案。上谕之曰、尔等到彼、会同所萨克等、查审盗贼。如台吉、都统、副都统、有为盗者、尔等可请上□日。其余则尔等照例、为首者正法、为从者俱解京、不可留于其地。至喇嘛为盗者亦正法。尔等往宣朕上□日。各旗俱无盗、但一旗有盗、以致众蒙古之马畜、不得牧放、尔等若不查出盗贼惩治、则众人皆不得安居矣。　　

○甲寅。上诣皇太后宫、问安。　　

○升左通政李旭升、为光禄寺卿　　

○旌表山西烈妇庞氏、拒奸不辱自尽完贞、给银建坊如例。　　

○乙卯。大学士等、以情实人犯五十七人请上□日。上详阅招册、审定再三、然后勾决。凡勾者三十九人。复谕大学士等曰、刑部招册、关系人命。册内字讹舛甚多、殊非慎刑之道。尔等传谕刑部、严行申饬、嗣后于此等事、其加谨毋忽　　

○喀尔喀车臣汗、遣使进九白年贡。宴赉如例。　　

○丙辰。以一等侍卫殷达、为镶白旗蒙古副都统。　　

○旌表直隶大名县烈女刘氏、贞烈性成、拒奸殒命、给银建坊如例　　
</div>
    <div class="pagination">
<a href="清实录康熙朝实录_page506.html">上一页</a><span>...</span><a href="清实录康熙朝实录_page502.html">502</a><a href="清实录康熙朝实录_page503.html">503</a><a href="清实录康熙朝实录_page504.html">504</a><a href="清实录康熙朝实录_page505.html">505</a><a href="清实录康熙朝实录_page506.html">506</a><span class="current-page">507</span><a href="清实录康熙朝实录_page508.html">508</a><a href="清实录康熙朝实录_page509.html">509</a><a href="清实录康熙朝实录_page510.html">510</a><a href="清实录康熙朝实录_page511.html">511</a><a href="清实录康熙朝实录_page512.html">512</a><span>...</span><a href="清实录康熙朝实录_page508.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
