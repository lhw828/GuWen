<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 149 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 149 页/共 848 页
  </h1>
  <div class="content">
   ○谕内阁、穆克登额等奏、勘明天坛围墙工程。所有东北面情形较重、及间段不齐之处。著工部覆加查勘。俟明岁春融。分别酌办。其墙内外沙土积聚。高与墙平。恐有夫役人等贪近行走。殊不足以昭严肃。著该部一并派员相度。将积土如何刨穵起除。查明核办。墙内回乾枯朽各树。除交内务府补种外。回乾树株。著太常寺会同该部、照例办理。　　

○又谕、陶澍奏、委员查勘被淹地方。帮办抚恤一摺。安徽省盱眙天长等县境。接近高堰。因堤工塌卸。猝被水淹。灾民多有失所。自应设法安置。兹据该抚委员前往查勘。著饬令认真经理。如有应需抚恤之处。准其就近在凤阳关库项下、动支借给。俟事竣、由司库解还归款。务使穷黎均沾实惠。毋任虚冒。　　

○协办大学士直隶总督蒋攸铦、奏报省城得雪。报闻。又批、京师至今并未得雪。晨夕叩祷。有求无应。朕深愧德薄。徒增忧闷耳。　　

○修江南督标中营军械。从大学士前任总督孙玉庭请也。　　

○戊寅。谕内阁、前据御史万方雍奏、刑部审拟文元殴死胞侄伊克唐阿一案。引律失当。特派托津等查核。兹据奏称、伊克唐阿致死之由。既经刑部讯明、系伊伯文元殴伤所致。伊弟奇里绷阿、实止听从帮殴有伤。应将奇里绷阿、照殴伤期服尊长本律拟徒。刑部照殴死胞兄律、拟以斩决。仍照听从下手之例、夹签声请。并将听从殴伤小功尊长之钮勒浑苏、亦照殴死例、问拟满流。均属错误。著刑部即将奇里绷阿、照殴伤期服尊长本律、改为杖一百。徒三年。系旗人、照例折枷鞭责发落。钮勒浑苏、亦著照殴伤小功尊长本律、改为杖七十。徒一年半。业已鞭责折枷。即予释放。所有办理错误之刑部堂司各官。著交吏部查取职名。照例分别议处。寻议上。得旨、刑部司员萨勒杭阿、叶文馥、降三级调用。再降一级留任。尚书那清安、陈若霖、侍郎凯音布、戴敦元、史致俨、署侍郎常文、部议降一级调用。姑念一时简用乏人。加恩改为降三级留任。仍罚俸六个月。　　

○又谕、御史王世绂奏、请编查沿海渔船一摺。据称直隶天津沿海州县。有渔船潜赴奉天私贩。并无照票。以致奸宄无可稽查。粮税全行偷漏。并有海商希图漏税。将商船改造渔船。请将渔船全数编号。官给照票。沿途稽查。仍令奉天省每船给予回票。傥私行出口。即行究办。如遇采买奉天米石时。与商船一律当差等语。著交蒋攸铦查照该御史所奏、编号给票、及一体当差之处。妥议章程具奏。　　

○署山东巡抚琦善奏、服阕届期。请给假葬亲。自重任山东。又经两载。仍复纤毫无补。得旨、加恩赏假一月。于明年开印后。来京营办葬事。山东巡抚。著讷尔经额暂行护理。又批汝在东省。实力实心。朕心嘉予。何必过自谦抑。　　

○命科尔沁土谢图亲王诺尔布林沁、在御前行走。　　

○移直隶长垣县县丞、唐县主簿、驻千里长堤。分管工段。分永定河北岸二工、为上下汛。以良乡县县丞管上汛。移北堤七工东安县主簿、为北岸二工下汛东安县主簿。其北堤七工。归北堤八工一缺统管。改为北堤七工东安县主簿。拨武清县县丞北岸头工中汛十六号、归北下汛县丞经管。涿州州判北岸三工十七八号、归北四工县丞经管。改宝坻、丰润、玉田、献县、正定、元城、专河主簿为兼河缺。分管捕务。从协办大学士总督蒋攸铦请也。　　

○移四川南部县富村驿县丞、驻新镇坝。广元县朝天镇巡检、驻富村驿。改铸印信条记。从署总督戴三锡请也。　　

○修浙江海盐县育、问、二号石塘。建随塘坦水二层。从署巡抚黄鸣杰请也。　　

○己卯。上御宁寿宫。赐王、公、大臣、及蒙古王、贝勒、贝子、公、额驸、台吉等食。并赏赉有差。　　

○谕内阁、赵慎畛等奏、请严禁民人私垦生番境内地亩一摺。福建台湾彰化县所辖水里、埔里两社。后在生番界内。向以堆筑土牛为限。民人樵采。例禁侵越。近年以来。该处生番因不谙耕作。将熟番招入开垦。据该督等查明、该熟番与汉民交契结姻者颇多。恐汉奸私入。溷杂难稽。或因生番懦弱。逞强欺占。该生番野性未驯。必致争斗肇衅。酿成巨案。不可不严行饬禁。现在农事已毕。著即饬令各社屯弁、及通土等、查明越入各熟番。概行召回。不准逗留在内。以后亦不许再有潜往。如敢抗违。该厅县等、立即会营拏究。并著于集集铺内木栅二处隘口。设立专汛。即饬北路协副将、于彰化营内、就近移拨弁兵。实力防堵。毋许番民擅自出入。鹿港同知、彰化县、每年分上下两班。轮往巡查一次。仍按月取具汛弁、及屯弁、通土等切结。由厅县加结通报。并责成台湾镇、会同该道府严行查察。该弁兵如有疏懈徇纵情弊。即行分别斥革治罪。傥该厅县视为具文。督查不力。亦即据实参奏。交部议处。该处开垦一事。嗣后不必开端。永当禁止。该督等务饬属认真稽查。毋得日久生懈。以靖地方。该部知道。　　

○谕军机大臣等、孙玉庭奏、趱堵缺口合龙情形。据称连日督率道将厅营。进埽镶堵。至十二日、将息浪庵缺口。圈筑合龙一百七十六丈。十三堡缺口。亦于十三日、趱堵合龙三百八十八丈。至扬河、扬粮、运道各闸坝。现已次第赶紧堵闭即可竣事等语。此次高堰塌宽口门。亟应赶紧堵合。以障洩水。兹据奏、已将息浪庵、十三堡、两处缺口。一律趱堵合龙。办理尚不至迟误。惟恐急于奏效。该工员等不无草率之处。著文孚等详加履勘。务令各合龙处所、帮戗镶高。俾资稳实。不可稍有大意。致误要工。其在事员弁兵夫。如果不分昼夜。奋勉出力。并著分别确查。据实具奏。至应估补砌掣卸各段石工。著严烺即亲莅勘计。备料兴办。瞬即重运经临。河漕攸关紧要。所有赶堵各闸坝、及应挑湖口引河运道、加培堤埝各工。务即迅速筹办。毋稍迟延。将此各谕令知之。　　

○以土默特贝子正红旗蒙古都统玛呢巴达喇、兵部尚书玉麟、署正黄旗领侍卫内大臣。　　

○以礼部尚书穆克登额、兼镶白旗汉军都统。仍署正蓝旗汉军都统。　　

○命云贵总督明山来京。署镶红旗汉军都统。以大学士长龄、为云贵总督。兵部尚书玉麟、管户部三库事。　　

○命陕西延绥镇总兵官和伦来京。以山西蒲州协副将姜长龄、为延绥镇总兵官。　　

○以科布多屯田丰收。予员弁议叙。赏赉兵丁有差。　　

○庚辰。谕内阁、晋昌奏、拏获私木起数一摺。盛京每年报获私砍木植。向不准擅行变卖。惟于边内外散置日久。不无遗失。著照所请。准其将查获各案私木。招商变价。解交盛京工部贮库。为岁修各项工程之用。该部知道。　　

○以镶蓝旗蒙古都统内大臣赛冲阿、为阅兵大臣。　　

○辛巳。上御抚辰殿大幄次。赐蒙古王、贝勒、贝子、公、额驸、台吉、及外藩使臣等宴。并赏赉有差。　　

○谕内阁、户部奏、请筹补大兴、宛平、二县额贮经费银两。向例大宛二县。各领户部银一万两。永远存贮。奉行已久。因历任支用亏缺。未经筹补。此项银两。竟归无著。殊乖从前立法之意。著直隶总督察看情形。俟该省司库查办借垫一案、全数清厘后。仍将该二县封贮、弥补足额。以符旧制。　　

○又谕、庆祥奏、审拟扎克桑阿等、揭告哈齐香阿各款一摺。此案塔尔巴哈台参赞大臣哈齐香阿、于伊勒东阿控案。草率批结。又与领队不能和衷。致被揭告。兹据该将军审明、所揭虚诬。惟给戴虚衔翎顶、差派官兵接眷二款。实属违例。哈齐香阿、著交部议处。即行回旗、听候部议。领队大臣扎克桑阿、缉拏贼犯。怠玩从事。复以细故扶同禀揭参赞大臣。挟嫌妄告。扎克桑阿、著交部议处。先行开缺。饬令该员回伊驻防、听候部议。骁骑校伊尔哈布、疏防官犯自戕。看守不慎。著交部照例议处。　　

○谕军机大臣等、庆祥转奏、土尔扈特汗策登多尔济之母喇什丕勒、恳请于明年春季。带领二子、由喀喇沙尔起程。自备资斧。前往喀尔喀。给伊子聘定妻室。即令策登多尔济、前赴热河瞻觐等语。土尔扈特汗策登多尔济之母喇什丕勒、遣伊子策登多尔济等、呈请瞻觐。尚属伊之诚悃。朕甚嘉之。惟策登多尔济、年甫十八。由喀喇沙尔至热河。往返跋涉。不无劳苦。策登多尔济等、明年无庸前往热河。俟伊应来之时。再行降旨、令其前来瞻觐。至喇什丕勒、在伊母家喀尔喀地方。给策登多尔济等定亲。或即自备资斧。前往喀尔喀。或朕令策登多尔济等前来瞻觐之便。喇什丕勒再随同伊子往喀尔喀定亲之处。均听其便。著寄知庆祥。善为谕令喇什丕勒知之。嗣后喇什丕勒往喀尔喀定亲之时。伊所掌盟长印信、及伊汗扎萨克之印。均令移交副盟长暂署。同该旗章京等、帮办游牧事务。　　

○赏伊犁协领佛隆武、副都统衔。为塔尔巴哈台领队大臣。　　

○赏霍罕贡使阿布都哈里克、佐豁尔、六品顶带。　　

○以喀喇沙尔屯田丰收。予员弁议叙。赏兵丁一月盐菜银。　　

○壬午。谕内阁、蒋攸铦奏、控案屡结屡翻之原告。请交刑部究办一摺。此案直隶天津县民人杨佩、以盐商杨绍闻加价卖私、承审各官含糊率结等词。赴都察院呈控。前经降旨、交蒋攸铦审讯。兹据奏称、提讯该民人杨佩。原呈胪叙历次控案。业经刑部、及道府县各衙门随案拟结。并无偏抑。其两次京控。咨交该盐政审结后。复赴京翻控。所指杨绍闻违例加价、售卖私盐各情。屡次研讯。不能指出证据。仍复饰词狡辨。并以妄言挟制等语。著该督即将该民人杨佩、及全案人证卷宗、解交刑部审讯。务得确情。按律究办。　　

○谕军机大臣等、御史钱仪吉奏、江苏吏治废弛一摺。据称原任两江总督孙玉庭老成熟谙。近因衰病。为人蒙蔽。声望大损。如河务任听张文浩。酿成大害。及姑容同乡勘灾激变之知府杨树基、阘茸无耻之知府黄在厚。幕友平姓、宋姓朋比招摇平姓之叔平二愚。先于嘉庆年间。奉旨驱逐。孙玉庭复用其侄。河工劣员。如河库道福兆克扣工饷。与属员袁坰等、在篆香楼信宿。物议哗然。又里河同知张栋、本系料贩出身。曾被同知马荥面斥。前年犁世序委伊勘估海口淤沙。力为阻挠。本年黄水倒灌。实由于此。乃秋汛安澜。该督等首先保举。地方劣员。如泰州知州王有庆贪婪苛刻。又强娶部民女为妾。吴江县知县刘元龄专事佚游。身染恶疾。请饬查办等语。总督有统辖全省之责。河工地方。均关紧要。若如该御史所奏。江苏吏治废弛已极。惟均系旧事该御史既有此风闻。何以不早行陈奏。魏元煜系新任两江总督。无所用其回护。著即按照该御史所参各情节。秉公确查。据实具奏。该御史原摺。著发给阅看。将此谕令知之。　　

○命热河都统庆保、正总管恒麟、副总管普成、覆勘挑穵旱河等工。　　

○癸未。孝庄文皇后忌辰。遣官祭昭西陵。　　

○上诣慈宁宫、寿康宫前殿、行礼。后殿问皇太后安。　　

○谕内阁、文孚等奏遵查堰盱要工溃决情形一摺。甚属明晰。前因洪湖蓄水过多。高堰掣塌口门二处。并坍卸石工。至一万一千余丈。实为从来所未有之事。经朕特派尚书文孚、汪廷珍、驰赴该处查办。并将张文浩革职。孙玉庭先行解任。兹据文孚等逐加履勘。详讯工员。佥称张文浩于御黄坝应闭不闭。五坝应开不开。措置乖方以致失事。张文浩身任河督。一切修防要务理应倍加详慎。妥协办理。乃于五六月间。黄水渐长。节经该道厅禀请堵闭御黄坝。及放坝减洩湖水。张文浩一味固执。不肯听信。驯致湖水过高。将堰盱厅工。沿堤漫决。现在修复堵筑。并将来挑浚运道。种种糜帑误漕固不待言。而下游高宝一带州县。民田庐舍荡析离居。淹损人口。不可计数。是其刚愎自用。不守前规。不恤人言。误国殃民之罪。实堪发指。张文浩著在工次枷号一个月。满日发往伊犁、效力赎罪。以为河员负恩溺职者戒。孙玉庭节制两江。兼辖河务。明知堵坝迟延。皆由张文浩办理失当。不早严参。至朕降旨询问。始行具奏。有心徇隐回护。咎实难辞。孙玉庭著交部严加议处。即行来京听候部议。淮扬道沈学廉等、疏防该管堰工漫口。均有应得之咎。惟曾将应堵应放情形。屡次具禀河督。俱未照办。尚非由于该员等贻误。淮扬道沈学廉、参将张兆、游击黄廷珠、俱著摘去顶带。同前已摘去顶带之高堰通判缪镕山盱通判孙厚坤、高堰守备汪元音。山盱守备尹涟等一并饬令在工效力。责成认真赶办不准稍有延玩。俟工竣后。再降谕旨。　　

○又谕琦善奏、州县解司养廉请仍归奏销核参等语。东省州县养廉。从前原系随同起运耗银、解司支发统计完欠。归并奏销核参。迨嘉庆四年以后。改准坐支。始于解司耗羡银内划除。现在此项养廉。既复归司库解支。自应仍循旧章办理。著照所请。准其仍归起运耗羡款内。统计完欠。照例归并地丁奏销案内。合参议处。俾州县不敢任意拖欠垫款亦可早得清厘。仍俟查扣清楚。再归州县坐支。该部知道　　

○又谕、奕颢奏查明伊星阿咨办浑津庄头地亩、大概情形一摺。归化城浑津庄头被灾地亩。前经德英阿、伊星阿、历次查办会奏有案。兹据奕颢奏称、伊星阿于年班起程时。面交咨文。以从前查丈地亩各案。究系何人造意捏奏。咨交彻底详查。并以查出土默特米石价值。与时价合算浮多又副都统暨养济院托里布拉克喇嘛等每年应领谷石采买价值浮冒。并五厅采买谷价。通盘合算浮用甚多。历经饬驳。该管官不为更正各情弊。现在逐款分别详查究办伊星阿身任副都统既经查有弊端自当据实参奏。何以列衔会奏于前。又复讦咨于后著即明白回奏。　　

○谕军机大臣等琦善奏、南河高堰山盱石工掣塌东省豫筹协济。现于司库附贮项下、提出银六十二万。再将本年报拨银十八万共凑足八十万两。以备拨用等语。此次堰盱石工掣塌一万余丈。现令文孚等驰赴工次。会同魏元煜、严烺、查勘兴办将来修复石堤挑穵运河工费浩繁亟需豫为筹画该署抚因山东系属邻省商同署藩司不分畛域先事豫备。足见办理有方留心国事。甚属可嘉著即将筹拨银八十万两暂行存贮俟文孚等奏到时如应需协济。再行降旨拨往可也。将此谕令知之。　　

○又谕、本日据福绵奏、提审永济县知县、与教官互相禀揭。供词狡展。已明降谕旨。将卢二秩等革职严审矣。此案教谕苏成栋等。以该县不应差传生员。赴县理论。迨讯释后。复以被役淩辱诸生。缴还衣顶。并疑及学政袒护地方官。现经该抚提审。又据署训导李士杰、供出学政按考蒲郡时。曾面谕散售金顶一节。各直省学政。与教官有统属之分。如被挟嫌诬揭。断无一同质对之理惟此事虽据学书袁佩璜供称、系学政门丁王四、托为销售。并非学政面谕。何以李士杰、坚以学政当面吩咐为词虚实均应根究。著该抚详细确查。如果系门丁王四转托销售。李士杰狡执挟制。该学政不过失于觉察。傥实系该学政面谕散售。亦著据实参奏。若稍有徇隐。经朕得知。惟福绵是问。将此谕令知之　　

○乌里雅苏台将军果勒丰阿、因病请回京允之。以热河都统庆保、为乌里雅苏台将军。未到任前。以喀尔喀扎萨克贝子伦布多尔济护理。以刑部尚书那清安、为热河都统。署镶红旗汉军都统明山、为刑部尚书。明山未到京前。以大学士托津署理。　　

○修造江苏狼山镇标中、左、右、掘港、四营唬哨船。江西南湖营唬船。从大学士前任总督孙玉庭请也。　　

○甲申。谕内阁、晋昌等奏、采买筹备京通各仓粟米一摺。前据户部奏请采买奉天粟米二十万石。兹据晋昌等奏、请在沿海一带、及附近海口地方。分投采买粟米。每石价银不得过二两。将来报销脚价。近处祇在数十百里。至远不过二三百里。不得赴边外采买。总计买米二十万石。约共需价银四十万两。即著在盛京户部库项内支领仍按照沈阳市平发给。所有应扣库平升平袋计平余盈余等银。逐款扣出。作为运费如有不敷。即在薓余项下找领。毋庸再动正款。仍俟采买挽运完竣。将用过银两。照例题销该将军等即严饬各委员、赶紧采买足数。运赴海口囤贮。并著蒋攸铦豫备船只。俟知照到日。即速赴奉天海口装运。毋误要需该部知道　　

○又谕、那彦成奏、请酌量动用豫买常平粮石一摺。甘肃各营道光五年分兵粮。除估仓贮外。尚有不敷向于年前购买。惟本年岁收歉薄。市粮较少。若全行采买。恐价值益增。有妨民食除三岔州判、西固州同、肃州州同、仍照数采买皋兰县一半发银、一半动用豫买外。其余各属。著照原派粮数。准其先行发价二成。饬令采买。其余之数。即在各属豫买常平二项粮内。暂为拨用。所有八成粮价银两。著存贮司库来年粮集价平。即照数买补还仓。该部知道。　　

○又谕、前据永芹查明、乌什地方。并无哈迪尔田产。业已奏结。其乌什前任阿奇木伊布拉依木所呈、并未与哈迪尔办过地亩。亦未将家人色黑一户送交等情。现在该阿奇木年班到京。经理藩院传同哈迪尔质对明确实无其事哈迪尔种种谬妄。本有应得之咎姑念其业经休致著毋庸再议　　

○又谕松廷等奏、呼毕勒罕坐床。呈进贡物一摺。第穆呼图克图之呼毕勒罕阿旺罗布藏吉克美甲木瑳坐床后。恳请差人呈进例贡。著准其呈进该处明岁正值前藏年班堪布进京之期著仍照向例。随同前藏年班堪布由青海一路行走。　　

○谕军机大臣等、阿勒楚喀副都统员缺已放吉林协领德海矣。惟副都统之任甚重。现复总理双城堡新移闲丁事务著寄知富俊、察核新放阿勒楚喀副都统德海。能否胜任之处。据实奏闻。　　

○江南河道总督严烺奏报接印日期。报闻又批引黄济运之说不可轻率。必要斟酌万全。方好。详慎会议。　　

○以兵部尚书玉麟、为武英殿总裁官兵部右侍郎宝兴、管咸安宫事。　　

○以喀什噶尔参赞大臣永芹、为镶黄旗汉军都统。调正黄旗汉军副都统硕德。为伯都讷副都统。伯都讷副都统苏伦保、为正黄旗汉军副都统。　　

○上以岁暮祫祭太庙。自是日始。斋戒三日。　　

○乙酉。谕内阁、伊星阿覆奏、前后查办浑津庄头地亩情形。并米石谷价各弊一摺。著交福绵会同奕颢、派委妥员查办。奕颢、福绵均系新任。无所用其回护。务当秉公讯问明确。据实具奏。不可稍有含混。归绥道岳祥、绥远厅同知巴克坦、归化城同知文明、系原办之员。俱著回避。至伊星阿自请交议之处。俟定案奏到时。再降谕旨。
  </div>
  <div class="pagination">
   <a href="清实录道光朝实录_page148.html">
    上一页
   </a>
   <span>
    ...
   </span>
   <a href="清实录道光朝实录_page144.html">
    144
   </a>
   <a href="清实录道光朝实录_page145.html">
    145
   </a>
   <a href="清实录道光朝实录_page146.html">
    146
   </a>
   <a href="清实录道光朝实录_page147.html">
    147
   </a>
   <a href="清实录道光朝实录_page148.html">
    148
   </a>
   <span class="current-page">
    149
   </span>
   <a href="清实录道光朝实录_page150.html">
    150
   </a>
   <a href="清实录道光朝实录_page151.html">
    151
   </a>
   <a href="清实录道光朝实录_page152.html">
    152
   </a>
   <a href="清实录道光朝实录_page153.html">
    153
   </a>
   <a href="清实录道光朝实录_page154.html">
    154
   </a>
   <span>
    ...
   </span>
   <a href="清实录道光朝实录_page150.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
