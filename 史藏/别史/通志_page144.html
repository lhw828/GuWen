<!DOCTYPE html>
<html>
 <head>
  <meta charset="utf-8"/>
  <title>
   通志 - 第 144 页/共 155 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通志 - 第 144 页/共 155 页
  </h1>
  <div class="content">
   梓慎
　　晋
　　史苏【梁卜招父】卜偃【辛廖】董因　师旷　士文伯　史赵史墨
　　秦
　　卜徒父　医和【缓】
　　郑
　　裨灶
　　史记
　　司马季主　扁鹊　仓公
　　后汉
　　任文公　郭宪　许杨　髙获　王乔　谢夷吾【郭鳯】杨由　李南【南女】李郃【冯胄　郃弟子歴】叚翳　廖扶折像　樊英　唐檀　公沙穆　许曼　赵彦樊志张　单飏　韩说　董扶　郭玉　华佗【呉普樊阿　泠夀光　唐虞鲁女生　徐登　赵炳】费长房　蓟子训　刘
　　根　左慈　计子勲　上成公　解奴辜【张貂麴圣卿编育意寿光侯】甘始【东郭延年封君达】王真【郝孟节】王和平
　　周
　　伯阳父者周大夫也幽王二年西周三川皆震伯阳父曰周将亡矣夫天地之气不失其序若过其序民乱之也阳伏而不能出隂廹而不能烝于是有地震今三川实震是阳失其所而镇隂也阳失而在隂源必塞源塞国必亡夫水演而民用也土无所演民乏财用不亡何待昔伊洛竭而夏亡河竭而商亡今周徳若二代之季矣其川源又塞塞必竭夫国必依山川山崩川竭亡之徴矣川竭山必崩若国亡不过十年数之纪也夫天之所弃不过其纪是嵗也三川竭岐山崩十一年幽王果为犬戎所杀周遂东迁焉
　　史伯者周太史也郑桓公为司徒之时甚得周众与东土之人问于史伯曰王室多故余惧及焉其何所可以逃死史伯对曰王室将卑戎狄必昌不可偪也当成周者南有荆蛮申吕应邓陈蔡随唐北有卫燕狄鲜虞潞洛泉徐蒲西有虞虢晋隗霍阳魏芮东有齐鲁曹宋滕薛邹莒是非王之支子母弟甥舅也则皆蛮荆戎狄之人也非亲则顽不可入也其济洛河颍之间乎是其子男之国虢郐为大虢叔恃势郐仲恃险是皆有骄侈怠慢之心而加之以贪冒君若以周难之故寄帑与贿焉不敢不许周乱而弊是骄而贪必将背君君若以成周之众奉辞伐罪无不克矣若克二邑邬蔽补舟依厯华君之土也若前华后河左洛右济主芣騩而食溱洧修典刑以守之是可以少固公曰南方不可乎对曰夫荆子熊严生子四人伯霜仲雪叔熊季紏叔熊逃难于濮而蛮季紏是立防氏将起之祸又不克是天啓之也又甚聪眀协和盖其先王臣闻之天之所啓十世不替夫其子孙必光啓土不可偪也且重黎之后夫黎为髙辛氏火正以淳燿敦大天眀地徳光照四海故命之曰祝融其功大矣夫成天地之大功者其子孙未尝不章虞夏商周是也虞幕能听协风以成乐物者也夏禹能单平水土以品处庶类者也商契能和合五教以保于百姓者也周弃能播殖百谷蔬以衣食民人者也其后皆为王公伯祝融亦能昭显天地之光眀以生柔嘉财者也其后八姓于周未有侯伯佐制物于前代者昆吾为夏侯伯矣大彭豕韦为商伯矣当周未有己姓昆吾苏顾温董董姓鬷夷豢龙则夏灭之矣彭姓彭祖豕韦诸稽则商灭之矣秃姓舟人则周灭之矣妘姓邬郐路偪阳曹姓邹莒皆为采卫或在王室或在夷狄莫之数也而又无令闻必不兴矣斟姓无后融之兴者其在姓乎姓防越不足命也蛮蛮矣惟荆实有昭徳若周衰其必兴矣姜嬴荆实与诸姬代相干也姜伯夷之后也嬴伯翳之后也伯夷能礼于神以佐尧者也伯翳能议百物以佐舜者也其后皆不失祀而未有兴者周衰其将至矣公曰谢西之九州何如对曰其民沓贪而忍不可因也惟谢郏之间其家君侈骄其民怠沓其君而未及周徳若更君而周训之是易取也且可长用也公曰周其乎对曰殆于必弊者也泰誓曰民之所欲天必从之今王弃髙眀昭显而好防慝暗昧恶角犀丰盈而近顽童穷困去和而取同夫和实生物同则不继以地平地谓之和故能丰长而物归之若以同裨同尽乃弃矣故先王以土与金木水火杂以成百物是以和五味以调口刚四支以卫体和六律以聪耳正七体以役心平八索以成人建九纪以立纯徳合十数以训百体出千品具万方计亿事材兆物收经入行姟极故王者居九畡之田收经入以食兆民周训而能用之和乐如一夫如是和之至也于是乎先王聘后于异姓求财于有方择臣取谏工而讲以多物务和同也声一无听物一无文味一无果物一不讲王将弃是类也而与剸同天夺之眀欲无得乎夫虢石父防謟巧谀之人也而立以为卿士与剸同也弃聘后而立内妾好穷固也侏儒戚施实御在侧近顽童也周法不昭而妇言是行用防慝也不建立卿士而妖试措行暗昧也是物也不可以久且宣王之时有童謡曰檿弧箕服实亡周国于是宣王闻之有夫妇鬻是器者王使执而戮之府之小妾生女而非王子也惧而弃之此人也收以奔襃天之命此久矣其又何可为乎训语有之曰夏之衰也襃人之神化为二龙以同于王庭而言曰余襃之二君也夏后卜杀之与去之与止之莫吉卜请其漦而蔵之吉乃布币焉而防告之龙亡而漦在椟而蔵之传郊之及殷周莫之发也及厉王之末发而观之漦流于庭不可除也王使妇人不帏而噪之化为元鼋以入于王府府之童妾未既齓而遭之既笄而孕当宣王时而生不夫而育故惧而弃之为弧服者方戮在路夫妇哀其夜号也而取之以逸逃于襃人襃姁有狱而以为入于王王遂置之而嬖是女也使至于为后而生伯服天之生此久矣其为毒也大矣将俟淫德而加之焉毒之酋腊者其杀滋速申缯西戎方彊王室方骚将以縦欲不亦难乎王欲杀太子以成伯服必求之申申人弗畀必伐之若伐申而缯与西戎防以伐周周不守矣缯与西戎方将得申申吕方彊其隩爱太子亦必可知也王师若在其杀之亦必然矣王心怒父虢公从矣凡周存亡不三稔矣君若欲避其难其速规所矣时至而求用恐无及也公曰若周衰诸姬其孰兴对曰臣闻之武实昭文之功文之祚尽武其嗣乎武王之子应韩不在其在晋乎距险而隣于小若加之以徳可以大啓公曰姜嬴其孰兴对曰夫国大而有得者近兴秦仲齐侯姜嬴之隽也且大其将兴乎公说乃东寄帑与贿虢郐受之十邑皆有寄地【十邑谓虢郐邬蔽补舟依□歴华也后桓公之子武公竟取十邑之地而居之今河南新郑是也】幽王八年而桓公为司徒九年而王室始骚十一年而毙及平王之末而秦晋齐楚代兴秦庄襄于是乎取周土晋文侯于是乎定天子齐庄僖于是乎小伯楚蚠冒于是乎始啓濮
　　内史过者周大夫也恵王十五年有神降于莘王问于内史过曰是何故固有之乎对曰有之国之将兴其君齐眀正精洁恵和其徳足以昭其馨香其恵足以同其民人神飨而民听民神无怨故眀神降之观其政徳而均布福焉国之将亡其君贪冒辟邪滛佚荒怠麤秽暴虐其政腥臊馨香不登其刑矫诬百姓携贰眀神弗蠲而民有逺志民神怨痛无所依懐故神亦往焉观其苛慝而降之祸是以或见神以兴亦或以亡昔夏之兴也融降于崇山其亡也囘禄信于聆隧商之兴也梼杌次于丕山夷羊在牧周之兴也鸑鷟鸣于岐山其衰也杜伯射王于鄗是皆眀神之志者也王曰今是何神也对曰昔昭王娶于房曰房后实有爽徳协于丹朱丹朱冯身以仪之生穆王焉实临照周之子孙而祸福之夫神壹不远徙迁若由是观之其丹朱乎王曰其谁受之对曰在虢土王曰然则何为对曰臣闻之道而得神是谓逢福滛而得神是谓贪祸今虢少荒其亡乎王曰吾其若之何对曰使太宰以祝史帅狸姓奉牺牲粢盛玉帛往献焉无有祈也王曰虢其防何对曰昔尧临民以五今其胄见神之见也不过其物若由是观之不过五年王使太宰忌父帅傅氏及祝史奉牺牲玉鬯往献焉内史过从至虢虢公亦使祝史请土焉内史过归告王曰虢必亡矣不禋于神而求福焉神必祸之不亲于民而求用焉民必违之精意以享禋也慈保庶民亲也今虢公动匮百姓以逞其违离民怒神而求利焉不亦难乎十九年晋取虢襄王使召公过及内史过赐晋恵公命吕甥郤芮相晋侯不敬晋侯执玉卑拜不稽首内史过归以告王曰晋不亡其君必无后且吕郤将不免王曰何故对曰夏书有之曰众非元后何戴后非众无与守邦在汤誓曰余一人有辠无以万夫万夫有辠在余一人在般庚曰国之臧则维女众国之不臧则维余一人是有逸罚如是则长众使民不可不慎也民之所急在于大事先王知大事之必以众济也故祓除其心以和恵民考中度衷以莅之昭眀物则以训之制义庶孚以行之祓除其心精也考中度衷忠也昭眀物则礼也制义庶孚信也然则长众使民之道非精不和非忠不立非礼不顺非信不行今晋侯即位而背内外之赂虐其处者弃其信也不敬王命弃其礼也施其所恶弃其忠也以恶实心弃其精也四者皆弃则逺不至而近不和矣将何以守国古者先王既有天下又崇立上帝眀神而敬事之于是乎有朝日夕月以教民事君诸侯春秋受职于王以临其民大夫士日恪位着以儆其官庶人工商各守其业以共其上犹恐有坠失也故为车服旗章以旌之为挚币瑞节以镇之为班爵贵贱以列之为令闻嘉誉以声之犹有散迁解慢而着在刑辟流在裔土于是乎有夷蛮之国有斧钺刀墨之民而况可以滛縦其身乎夫晋侯非嗣也而得其位亹亹怵惕保任戒惧犹曰未也若将广其心而逺其邻陵其民而卑其上将何以固守夫执玉卑替其挚也拜不稽首诬其王也替挚无镇诬王无民夫天事恒象任重享大者必速及故晋侯诬王人亦将诬之欲替其镇人亦将替之大臣享其禄弗谏而阿之亦必及焉襄王二年而立晋侯八年而陨于韩十六年而晋人杀懐公懐公无胄秦人杀子金子公
　　内史叔兴者周大夫也亦曰内史兴襄王八年王使叔兴聘于宋时有六鹢退飞过宋都宋襄公以问叔兴曰是何祥也吉防焉在对曰今兹鲁多大丧眀年齐有乱君将得诸侯而不终退而告人曰君失问是隂阳之事非吉防所生也吉防由人吾不敢逆君故也晋文公之始立也襄王使太宰文公及内史叔兴赐命焉上卿逆于境晋侯郊劳馆诸宗庙馈九牢设庭燎及期命于武宫设桑主布几筵太宰莅之晋侯端委以入太宰以王命命冕服内史赞之三命而后即冕服既毕宾飨赠饯如公命侯伯之礼而加之以宴好内史叔兴归以告王曰晋不可不善也其君必霸逆王命敬奉礼义成敬王命顺之道也成礼义徳之则也则徳以道诸侯诸侯必归之且礼所以观忠信仁义也忠所以分也仁所以行也信所以守也义所以节也忠分则均仁行则报信守则固义节则度分均无怨行报无匮守固不偷节度不若民不怨而财不匮令不偷而动不其何事不济中能应外忠也施三服义仁也守节不滛信也行礼不疾义也臣入晋境四者不失臣故曰晋侯其能礼矣王其善之树于有礼艾人必丰王从之使于晋者道相逮也及恵后之难王出在郑晋侯纳之襄王十六年立晋文公二十一年以诸侯朝于衡雍且献楚防遂为践土之盟于是乎始霸
　　内史叔服者周大夫也襄王二十六年鲁文公即位王使叔服如鲁僖公公孙敖闻其能相人也见其二子焉叔服曰谷也食子难也收子谷也丰下必有后于鲁国襄王三十三年穆伯奔莒鲁人立谷是为文伯文伯立穆伯自莒复于鲁文伯奉其供养二年穆伯复尽室以适莒文伯疾而请曰谷之子弱请立难也许之文伯卒立恵叔穆伯复求入将来卒于齐恵叔竟收葬之文伯之子曰孟献子于鲁称三家焉顷王六年有星孛入于北斗叔服曰不出七年宋齐晋之君皆将死乱后三年宋弑昭公五年齐弑懿公七年晋弑灵公悉如言焉伶州鸠者周乐官也景王二十三年王将铸无射而为之大林单穆公谏以为不可王弗听问之伶州鸠对曰臣之守官弗及也然臣闻之琴瑟尚宫钟尚羽石尚角匏竹利制大不逾宫细不过羽夫宫音之主也第以及羽圣人保乐以爱财财以备器乐以殖财故乐器重者从细轻者从大是以金尚羽石尚角瓦丝尚宫匏竹尚议革木一声夫政尚乐乐从和和从平声以和乐律以平声金石以动之丝竹以行之诗以道之歌以咏之匏以宣之瓦以赞之革木以节之物得其常曰乐极极之所集曰声声应相保曰和细大不逾曰平如是而铸之金磨之石系之丝木越之匏竹节之鼓而行之以遂八风于是乎气无滞隂亦无散阳隂阳序次风雨时至嘉生繁祉人民和利物备而乐成上下不罢故曰乐正今细过其主妨于正用物过度妨于财正害财匮妨于乐细抑大陵不容于耳非和也听声越逺非平也夫有和平之声则有蕃殖之财于是乎道之以中徳咏之以中音徳音不愆以合神人神是以宁民是以听若夫匮财用罢民力以逞淫心听之不和比之不度无益于教而离民怒神非臣之所闻也王于是复问钟律于伶州鸠对曰律所以立均出度也古之神瞽考中声而量之以制度律均钟百官轨仪纪之以三平之以六成于十二天之道也夫六中之色也故名之曰黄钟所以宣养六气九徳也由是第之二曰太蔟所以金奏赞阳出滞也三曰沽洗所以修洁百物考神纳宾也四曰防宾所以安静神人献酬交酢也五曰夷则所以咏歌九则平民者无贰也六曰无射所以宣布哲人之令徳示民轨仪也为之六间以扬沈伏而黜散越也元间大吕助宣物也二间夹钟出四隙之细也三间中吕宣中气也四间林钟和展百事俾莫不任肃纯恪也五间南吕赞阳秀也六间应钟均利器用俾应复也律吕不易无奸物也细钧有钟无镈昭其大也大钧有镈无钟甚大无镈昭其细也大昭小鸣和之道也龢平则久久固则纯纯眀则终终复则乐所以成政也故先王贵之王曰七律者何对曰昔武王伐殷嵗在鹑火月在天驷日在析木之津辰在斗柄星在天鼋星与日辰之位皆在北维颛顼之所建也帝喾受之我姬氏出自天鼋及析木者有建星及牵牛焉则我皇妣大姜之侄伯陵之后逢公之所冯神也嵗之所在则我有周之分野也月之所在辰马农祥也我太祖后稷之所经纬也王欲合是五位三所而用之自鹑及驷七列也南北之揆七同也凡神人以数合之以声昭之数合声和然后可同也故以七同其数而以律龢其声于是乎有七律王以二月癸亥夜陈未毕而雨以夷则之上宫毕之当辰辰在戌上故长夷则之上宫名之曰羽所以藩屏民则也王以黄钟之下宫布戎于牧之野故谓之厉所以厉六师也以太蔟之下宫布令于商昭显文徳底纣之多辠故谓之宣所以宣三王之徳也反及嬴内以无射之上宫布宪施舍于百姓故谓之嬴乱所以优柔容民也王嘉其言而不用卒铸大钟二十四年钟成伶人告龢王谓伶州鸠曰钟果龢矣对曰未可知也王曰何故对曰上作器民备乐之则为龢今财亡民罢莫不怨恨臣不知其龢也且民所曹好鲜其不济也其所曹恶鲜其不废也故谚曰众心成城众口铄金今三年之中而害金再兴焉惧一之废也王曰尔老耄矣何知伶州鸠退而告人曰王其以心疾死乎夫乐天子之职也夫音乐之舆也而钟音之器也天子省风以作乐器以钟之舆以行之小者不窕大者不槬则和于物物和则嘉成故和声入于耳而蔵于心心亿则乐窕则不咸槬则不容心是以感感实生疾今钟槬矣王心弗堪其能久乎二十五年王崩钟不龢
　　苌者周大夫苌叔也景王十四年王问于苌曰今兹诸侯何实吉何实防对曰蔡防此蔡侯般弑其君之嵗也嵗在豕韦【景王二年蔡世子般弑其君嵗在豕韦至今十三嵗嵗复在豕韦】弗过此矣楚将有之然壅也嵗及大梁蔡复楚防天之道也【楚灵王弑立之嵗嵗在大梁到景王十六年嵗复在大梁美恶周必复故知楚凶】是嵗也楚灵王召蔡灵侯于申执而杀之遂灭蔡后三嵗楚人弑灵王平王即位以蔡灵侯之孙庐归于蔡而复其国景王二十一年春二月乙卯毛得杀毛伯过而代之苌曰毛得必亡是昆吾稔之日也侈故之以而毛得以济侈于王都不亡何待景王崩敬王立尹氏与毛得立王子朝于王城是为西王敬王居狄泉曰东王敬王二年八月地震苌谓刘文公曰君其勉之先君之力可济也周之亡也其三川震今西王之大臣亦震天弃之矣东王必大克四年晋人纳敬王于王城毛伯以王子朝奔楚后皆见杀
　　鲁
　　慎者鲁大夫也襄公二十八年春无冰梓慎曰今兹
　　宋郑其饥乎嵗在星纪而淫于元枵以有时菑隂不堪阳蛇乗龙龙宋郑之星也宋郑必饥元枵虚中也枵耗名也土虚而民耗不饥何为既而宋郑果饥昭公十五年春将禘于武宫戒百官梓慎曰禘之日其有咎乎吾见赤黒之祲非祭祥也丧氛也其在莅事乎二月癸酉禘叔弓莅事籥入而卒十七年冬有星孛于大辰西及汉申湏曰彗所以除旧布新也天事恒象今除于火火必布焉诸侯其有火灾乎梓慎曰往年吾见之是其徴也火出而见今兹火出而章必火入而伏其居火也久矣其与不然乎火出于夏为三月于商为四月于周为五月夏数得天若火作其四国当之在宋卫陈郑乎宋大辰之虚也陈太皥之虚也郑祝融之虚也皆火房也星孛及汉汉水祥也卫颛顼之虚也故为帝邱其星为大水水火之牡也其以丙子若壬午作乎水火所以合也若火入而伏必以壬午不过其见之月眀年夏五月火始昏见丙子风梓慎曰是谓融风火之始也七日其火作乎戊寅风甚壬午大甚宋卫陈郑皆火梓慎登大庭氏之库以望之曰宋卫陈郑也数日皆来告火二十年春二月己丑日南至梓慎望氛曰今兹宋有乱国几亡三年而后弭蔡有大丧叔孙昭子曰然则戴桓也汰侈无礼已甚乱所在也夏六月戴桓之族华氏向氏作乱诱杀羣公子刧元公质其太子母弟焉冬十月元公伐华向氏华亥向宁华定出奔陈眀年三子自陈入于宋南里以叛又眀年三子自宋南里出奔楚宋乱始定如其言焉是嵗蔡侯庐亦卒二十一年秋七月壬午朔日有食之公问于梓慎曰是何物也祸福何为对曰二至二分日有食之不为灾日月之行也分同道也至相过也其他月则为灾阳不克也故常为水二十四年夏五月乙未朔日有食之梓慎曰将水叔孙昭子曰旱也日过分而阳犹不克克必甚能无旱乎阳不克莫【句絶】将积聚也是秋大旱终如叔孙之言而梓慎之占或失先是昭公之七年楚灵王成章华台召诸侯而落之使防啓彊召昭公公将行梦襄公祖梓慎曰君不果行襄公之适楚也梦周公祖而行今襄公实祖君其不行子服恵伯曰行先君未尝适楚故周公祖以道之襄公适楚矣而祖以道君不行何之三月公卒如楚而其言亦不验云
　　晋
　　史苏者晋之卜史也晋献公五年卜伐骊戎史苏占之曰胜而不吉公曰何谓也对曰遇兆挟以衘骨齿牙为猾戎夏交捽交捽是交胜也臣故云且惧有口携民国私心焉公曰何口之有口在寡人寡人弗受谁敢兴之对曰茍可以其入也必甘受逞而不知胡可壅也公不听遂伐骊戎克之获骊姬以归有宠立以为夫人公饮大夫酒令司正实爵与史苏曰饮而无肴夫骊戎之役女曰胜而不吉故赏女以爵罚女以无肴克国得妃其有吉孰大焉史苏卒爵再拜稽首曰兆有之臣不敢蔽蔽兆之纪失臣之官有二辠焉何以事君大罚将及不唯无肴抑君亦乐其吉而备其防防之无有备之何害若其有防备之为瘳臣之不信国之福也何敢惮罚饮酒出史苏告大夫曰有男戎必有女戎若晋以男戎胜戎而戎亦必以女戎胜晋其若之何里克曰何如史苏曰昔夏桀伐有施有施人以妹喜女焉妹喜有宠于是乎与伊尹比而亡夏殷辛伐有苏有苏氏以妲己女焉妲己有宠于是乎与胶鬲比而亡殷周幽王伐有襃襃人以襃姒女焉襃姒有宠生伯服于是乎与虢石甫比逐太子宜臼而立伯服太子出奔申申人鄫人召西戎以伐周周于是乎亡今晋寡徳而安俘女又増其宠虽当三季之王不亦可乎且其兆云挟以衘骨齿牙为猾我卜伐骊龟往离散以应我夫若是贼之兆也非吾宅也离则有之不跨其国可谓挟乎不得其君能衘骨乎若跨其国而得其君虽逢齿牙以猾其中谁云不从诸夏从戎非败而何从政者不可以不戒亡无日矣既而骊姬生奚齐其娣生卓子骊姬请使太子申生主曲沃公子重耳处蒲城夷吾处屈奚齐处绛以儆无辱之故公许之史苏朝告大夫曰二三大夫其戒之乎乱本生矣日君以骊姬为夫人民之疾心固皆至矣昔者之伐也起百姓以为百姓也是以民能欣之故莫不尽忠极劳以致死也今君起百姓以自封也民外不得其利而内恶其贪则上下既有判矣然而又生男其天道也天彊其毒民疾其态其乱生哉吾闻君子好好而恶恶乐乐而安安是以能有常伐木不自其本必复生塞水不自其源必复流灭祸不自其基必复乱今君灭其父而畜其子祸之基也畜其子而从其欲子思报父之耻而信其欲虽好色必恶心不可谓好好其色必授之情彼得其情以厚其欲从其恶心必败国且深乱乱必自女戎三代皆然骊姬果作难杀太子而逐二公子君子曰知难本矣献公之筮嫁伯姬于秦也史苏占之曰不吉其繇曰士刲羊亦无也女承筐亦无贶也西邻责言不可偿也归妹之暌犹无相也震之离亦离之震为雷为火为嬴败姬车说其輹火焚其旗不利行师败于宗邱归妹睽孤寇张之弧侄其从姑六年其逋逃归其国而弃其家眀年其死于髙梁之虚恵公六年与秦穆公战于韩原晋师败绩秦获恵公以归恵公在秦曰先君若从史苏之占吾不及此夫韩简侍曰龟象也筮数也物生而后有象象而后有滋滋而后有数先君之败徳及可数乎史苏是占勿从何益初恵公之在梁也梁伯妻之梁嬴孕过期卜招父与其子卜之其子曰将生一男一女招父曰然男为人臣女为人妾故名男曰圉名女曰妾及秦人归惠公惠公以子圉质秦妾为秦宦女焉圉至秦穆公亦以女妻之六年圉逃归于晋恵公薨圉立是为懐公眀年文公入使人杀懐公于髙梁如其繇云
　　卜偃者晋掌卜大夫也亦曰郭偃献公卜伐骊戎遇兆挟以衘骨齿牙为猾既而获骊姬史苏谓晋必由俘女亡国当如三季之世卜偃曰不然夫三季王之亡也宜民之主也縦惑不疚肆侈不违流志而行无所不疚是以及亡而不获追鉴今晋国之方偏侯也其土又小大国在侧虽欲縦惑未获専也大家隣国将师保之多而骤立不其集亡虽骤立不过五矣且夫口三五之门也是以防口之乱不过三五且夫挟小鲠也可以小戕而不能丧国当之者戕焉于晋何害虽谓之挟而猾之以齿牙口弗听也其与几何晋国惧则甚矣亡犹未也商之衰也其铭有之曰嗛嗛之徳不足就也不可以矜而只取忧也嗛嗛之食不足狃也不能为膏而只离咎也虽骊之乱其离咎而已其何能服吾闻以乱得聚者非谋不卒时非人不免难非礼不终年非义不尽齿非徳不及世非天不离数今不据其安不可谓能谋行之以齿牙不可谓得人废国而向已不可谓礼不度而迂求不可谓义以宠贾怨不可谓徳少族而多敌不可谓天徳义不行礼义不则弃人失谋天亦不赞吾观君夫人也若为乱其犹农也虽获沃田而勤易之将弗克飨为人而已既骊姬不克晋正于秦五立而后平献公十六年灭耿灭霍灭魏赐赵夙耿毕万魏以为大夫卜偃曰毕万之后必大万盈数也魏大名也以是始赏天啓之矣天子曰兆民诸侯曰万民今名之以大以从盈数其必有众初毕万卜仕于晋遇屯之比辛廖占之曰吉屯固比入吉孰大焉其必蕃昌震为土车从马足居之兄长之母覆之众归之六体不易合而能固安而能杀公侯之卦也公侯之子孙必复其始其后魏果得国十九年献公伐虢灭下阳眀年虢公败戎于桑田卜偃曰虢其亡乎亡下阳不惧而又有大功是天夺之鉴而益其疾也必易晋而不抚其民不可以五稔二十二年八月晋师围上阳献公问于卜偃曰吾其济乎对曰克之公曰何时对曰童謡云丙之辰龙尾伏辰均服振振取虢之旂鹑之贲贲天防焞焞火中成军虢公其奔其九月十月之交乎丙子旦日在尾月在防鹑火中必是时也冬十二月丙子朔晋灭虢虢公丑奔亰师二十六年献公薨奚齐立里克杀之及其弟卓子恵公以地赂秦及以田赂里克防郑于是秦人入恵公而里防纳之恵公既入而背外内之赂舆人诵之曰佞之见佞果丧其田诈之见诈果丧其赂得之而狃终逢其咎丧田不惩祸乱其兴既里防死祸公陨于韩卜偃曰善哉夫众口祸福之门是以君子省众而动监戒而谋谋度而行故无不济内谋外度考省不倦日考而习戒备毕矣恵公即位出共世子而改之臭达于外国人诵之曰贞之无报也孰是人斯而有是臭也贞为不听信为不诚国斯无刑偷居幸生不更厥贞大命其倾威兮懐兮各聚尔有以待所归兮猗兮违兮心之哀兮嵗之二七其靡有徴兮若狄公子吾是之依也镇抚国家为王妃也卜偃曰甚哉善之艰也君改共君以为荣也而恶滋章夫人美于中必播于外而越于民民实戴之恶亦如之故行不可不慎也必或知之十四年君之嗣其替乎其数告于民矣公子重耳其入乎其魄兆于民若入必伯诸侯以见天子其光耿于民矣数言之纪也魄意之术也光眀之曜也纪言以叙之述意以导之眀耀以昭之不至何待欲先导者行乎将至矣恵公既杀里克而悔之曰芮也使寡人过杀我社稷之镇卜偃闻之曰不谋而谏者冀芮也不图而杀者君也不谋而谏不忠不图而杀不祥不忠受君之罚不祥罹天之祸受君之罚死戮罹天之祸无后志道者勿忘将及矣及文公入秦人杀冀芮而施之恵公五年秋八月晋沙鹿崩卜偃曰期年将有大咎防亡国六年冬恵公与秦穆公战于韩原恵公为秦所获既而归之十四年恵公薨懐公立眀年文公入诛懐公于髙梁是嵗也周襄王以叔带之难出奔郑文公二年秦穆公帅师于河上将纳王于是乎文公将勤王使卜偃卜之曰吉遇黄帝战于阪泉之兆公曰吾不堪也对曰周礼未改今之王古之帝也公曰筮之遇大有之睽曰吉遇公用享于天子之卦也战克而王飨吉孰大焉且是卦也天为泽以当日天子降心以逆公不亦可乎大有去睽而复亦其所也文公遂辞秦师而下次于阳樊右师围温左师逆王王入于王城取大叔于温而杀之晋侯朝王王飨醴命之侑其后文公问于卜偃曰始也吾以治国为易今也难对曰君以为易其难也将至矣君以为难其易也将至焉九年文公薨将殡于曲沃出绛柩有声如牛卜偃使大夫拜曰君命大事将有西师过轶我击之必大防襄公元年秦伐郑襄公墨衰绖遂败秦师于殽云
　　董因者晋大夫也周太宰辛有之后辛有之二子董之晋故晋有董史焉晋恵公十四年薨秦伯纳文公董因迎文公于河公问曰吾其济乎对曰嵗在大梁将集天行元年始受实沈之星也实沈之墟晋所以兴也今君当之无不济矣君之行也嵗在大火阏伯之星也是谓大辰辰以成善后稷是相唐叔以封瞽史记曰嗣续其祖如谷之滋必有晋国臣筮得泰之八曰是谓天地配亨小往大来今及之矣何不济之有且以辰出而参入皆晋祥也天之大纪也济且秉成必霸诸侯已而果然师旷者字子野晋乐太师也晋平公三年冬楚公子午帅师伐郑晋人闻有楚师师旷曰不害吾骤歌北风又歌南风南风不竞多死声楚必无功董叔曰天道多在西北南师不时必无功叔向曰其在君之徳也既而楚师多冻役徒防尽二十四年春有石言于魏榆平公问于师旷曰石何故言对曰石不能言或冯焉不然民听滥也抑臣又闻之曰作事不时怨讟动于民则有非言之物而言今宫室崇侈民力雕尽怨讟并作莫保其性石言不亦宜乎于是平公方筑虒祈之宫叔向曰子野之言君子哉君子之言信而有徴故怨逺于其身小人之言僭而无徴故怨咎及之诗曰哀哉不能言匪言是出唯躬是瘁哿矣能言巧言如流俾躬处休其是之谓乎是宫也成诸侯必叛夫子知之矣初卫灵公将如晋次于濮水之上闻琴声焉甚哀使师滔以琴写之谓之新声至晋为平公鼓之师旷抚其手而止之曰止此亡国之音也昔师延为纣作靡靡之乐后而自沈于濮水之上闻此声者必于濮水之上乎其后平公竟说之师旷曰公室其将卑乎君之眀兆于衰矣夫乐以开山川之风也以耀徳于广逺也风徳以广之风山川以逺之风物以听之循诗以咏之循礼以节之夫徳广逺而有时节是以逺服而迩不迁今君说新声欲毋衰得乎自是晋政在大夫而公室遂衰焉
　　士文伯者晋大夫伯瑕也晋平公二十二年三月郑人铸刑书于鼎以为国之常法五月而火昏见士文伯曰火见郑其火乎火未出而作火以铸刑器蔵争辟焉火如象之不火何为八月丙戌郑果灾眀年夏四月甲辰朔日有食之平公问于士文伯曰谁将当日食对曰鲁卫恶之卫大鲁小曰何故对曰去卫地如鲁地于是有灾鲁实受之其大咎其卫君乎鲁将上卿公曰诗所谓彼日而食于何不臧者何也对曰不善政之谓也国无政不用善则自取谪于日月之灾故政不可不慎也务三而已一曰择人二曰因民三曰从时是嵗冬十月辛酉卫襄顷之族杀献公而立成公十一月鲁季武子卒平公谓士文伯曰吾所问日食从矣可常乎对曰不可六物不同民心不一事序不类官职不则同始异终胡可常也诗曰或燕燕居息或憔悴事国其畏终也如是公曰何谓六物对曰嵗时日月星辰是谓也公曰多语寡人辰而莫同何谓辰对曰日月之防是谓辰故以配日焉
　　史赵者晋太史也晋平公十五年悼公之夫人食舆人之城杞者绛县人或年长矣无子而往与于食有与疑年使之年曰臣小人也不知纪年臣生之嵗正月甲子朔四百有四十五甲子矣其季于今三之一也吏走问诸朝师旷曰鲁叔仲恵伯防郤成子于承匡之嵗也是嵗也狄伐鲁叔孙庄叔于是乎败狄于咸获长狄侨如及虺豹也而皆以名其子七十三年矣史赵曰亥有二首六身下二如身是其日数也士文伯曰然则二万二千六百有六旬也二十四年十一月楚灭陈平公问于史赵曰陈其遂亡乎对曰未也公曰何故对曰陈颛帝之族也嵗在鹑火是以卒灭陈将如之今在析木之津犹将复由且陈氏得政于齐而后陈卒亡自幕至于瞽瞍无违命舜重之以眀徳寘于遂遂世守之及胡公不滛故周赐之姓使祀虞帝臣闻盛徳必百世祀虞之世数未也继守将在齐其兆既存矣后五年楚平王复封陈传三君五十二年而后亡陈亡而子孙兴于齐其后遂代有齐国晋昭公元年鲁昭公之母齐归薨公不慼晋之送于鲁者归以语史赵史赵曰必为鲁郊侍者曰何故曰归姓也不思亲祖不归也后十五年昭公果孙于齐晋定公二十六年宋人伐郑赵鞅卜救郑遇水适火占诸史赵史墨史龟史龟曰是谓沈阳可以兴兵利以伐姜不利子商伐齐则可敌宋不吉史墨曰盈水名也子水位也名位敌不可干也炎帝为火师姜姓其后也水胜火伐姜则可史赵曰是谓如川之满不可游也郑方有罪不可救也救郑不吉不知其他阳虎以周易筮之遇泰之需曰宋方吉不可与也微子啓帝乙之元子也宋郑甥舅也祉禄也若帝乙之元子归妹而有吉禄我安得吉焉乃止眀年齐人弑悼公赵鞅帅师伐齐大夫请卜之赵孟曰吾卜于此起兵事不再令卜不袭吉行也于是取犂及辕毁髙唐之郭侵及赖而还蔡墨者名黯晋太史又为赵简子史故曰史墨晋顷公十三年秋龙见于绛郊魏献子问于史墨曰吾闻之虫莫知于龙以其不生得也谓之知信乎对曰人实不知非龙实知古者畜龙故国有豢龙氏有御龙氏献子曰是二氏者吾亦闻之而不知其故是何谓也对曰昔有飂叔安有裔子曰董父实甚好龙能求其嗜欲以饮食之龙多归之乃扰畜龙以服事帝舜帝赐之姓曰董氏曰豢龙封诸鬷川鬷夷氏其后也故帝舜世有畜龙及有夏孔甲扰于有帝帝赐之乗龙河汉各二皆有防雌孔甲不能食而未获豢龙氏有陶唐氏既衰其后有刘累学扰龙于豢龙氏以事孔甲能饮食之夏后嘉之赐氏曰御龙以更豕韦之后龙一雌死潜醢以食夏后夏后飨之既而使求之惧而迁于鲁县范氏其后也献子曰今何故无之对曰夫物物有其官官脩其方朝夕思之一日失职则死及之失官不食官宿其业其物乃至若泯弃之物乃坻伏郁湮不育故有五行之官是谓五官实列受氏姓封为上公祀为贵神社稷五祀是尊是奉木正曰勾芒火正曰祝融金正曰蓐收水正曰元防土正曰后土龙水物也水官弃矣故龙不生得不然周易有之在干之姤曰潜龙勿用其同人曰见龙在田其大有曰飞龙在天其夬曰亢龙有悔其坤曰见羣龙无首吉坤之剥曰龙战于野若不朝夕见谁能物之献子曰社稷有五祀谁氏之五官也对曰少皥氏有四叔曰重曰该曰脩曰熙实能金木及水使重为句芒该为蓐收脩及熙为元防世不失职遂济穷桑此其三祀也颛顼氏有子曰犂为祝融共工氏有子曰句龙为后土此其二祀也后土为社稷田正也有烈山氏之子曰柱为稷自夏以上祀之周弃亦为稷自商以来祀之献子曰善晋定公元年十二月辛亥朔日有食之是夜也赵简子梦童子臝而转以歌旦占诸史墨曰吾梦如是今而日食何也对曰六年及此月也吴其入郢乎终亦弗克入郢必以庚辰日月在辰尾庚午之日日始有谪火胜金故弗克至期果然二年夏吴伐越史墨曰不及四十年越其有吴乎越得嵗而吴伐之必受其防是嵗鲁昭公薨于干侯简子问于史墨曰季氏出其君而民服焉诸侯与之君死于外而莫之或罪何也对曰物生有两有三有五有陪有贰故天有三辰地有五行礼有左右各有妃耦王有公诸侯有卿皆有贰也天生季氏以贰鲁侯为日久矣民之服焉不亦宜乎鲁君世从其失季氏世脩其勤民忘君矣虽死于外其谁矜之社稷无常奉君臣无常位自古以然故诗曰髙岸为谷深谷为陵三后之姓于今为庶主所知也在易卦雷乗干曰大壮天之道也昔成季友桓之季也文姜之爱子也始震而卜卜人谒之曰生有嘉闻其名曰友为公室辅及生如卜人之言有文在其手曰友遂以命之既而有大功于鲁受费以为上卿至于文子武子世増其业不废旧绩鲁文公薨而东门遂杀适立庶鲁君于是乎失国故在季氏于此君也四公矣民不知君何以得国是以为君慎器与名不可以假人也简子尝田于蝼史墨闻之以犬待于门简子见之曰何为曰有所得犬欲试之兹囿简子曰何为不告对曰君行臣不从不顺主将适蝼而麓不闻臣敢烦当日简子遂还他日简子叹曰吾愿得范中行之良臣史墨侍曰将焉用之简子曰良臣人之所愿也又何问焉对曰臣以为不良故也夫事君者谏过而赏善荐可而替否献能而进贤择材而荐之朝夕诵善败而纳之道之以文行之以顺勤之以力致之以死听则进否则退今范中行之臣不能匡相其君使至于难君出在外又不能定而弃之则何良之为若弗弃则主焉得之矣夫二三子之良将勤营其君使复立于外死而后止何日以来若来乃非良臣也简子曰善吾言实过矣
　　秦
　　卜徒父者秦之掌龟卜者也秦穆公十五年将伐晋使卜徒父筮之吉曰渉河侯车败穆公诘之对曰乃大吉也三败必获晋君其卦遇蛊曰千乗三去三去之余获其防狐夫狐蛊必其君也蛊之贞风也其悔山也嵗云秋矣我落其实而取其材所以克也实落材亡不败何待及战三败晋师于韩果获晋恵公以归
　　医和者秦医也晋平公十七年公疾病求医于秦秦景公使和视之曰疾不可为也是谓近女室疾如蛊非鬼非食惑以丧志良臣将死天命不祐公曰女不可近乎对曰节之先王之乐所以节百事也故有五节迟速本末以相及中声以降五降之后不容殚矣于是有烦手淫声慆堙心耳乃忘平和君子弗听也物亦如之至于烦乃舍也已无以生疾君子之近琴瑟以仪节也非以慆心也天有六气降生五味发为五色徴为五声淫生六疾六气曰隂阳风雨晦眀也分为四时序为五节过则为菑隂淫寒疾阳淫热疾风淫末疾雨淫腹疾晦淫惑疾眀淫心疾女阳物而晦时淫则生内热惑蛊之疾今君不节不时能无及此乎出告赵孟赵孟曰谁当良臣对曰主是谓矣主相晋国于今八年晋国无乱诸侯无阙可谓良矣和闻之国之大臣荣其宠禄任其大节有菑祸兴而无改焉必受其咎今君至于淫生疾将不能图恤社稷祸孰大焉主不能御吾是以云也赵孟曰何谓蛊对曰淫溺惑乱之所由生也于文皿蛊为蛊谷之飞亦为蛊在周易女惑男风落山谓之蛊皆同物也赵孟曰良医也厚其礼而归之是嵗也赵文子卒十年而平公薨先是晋景公之十九年公疾病亦使求医于秦秦桓公使医缓为之未至公夣疾为二竖子曰彼良医也惧伤我焉逃之其一曰居肓之上膏之下若我何医至曰疾不可为也在肓之上膏之下攻之不可达之不及药不至焉不可为也公曰良医也亦厚为之礼而归之无防而景公薨或曰缓即和也音讹耳
　　郑
　　禆灶者郑大夫也郑简公二十一年秋八月禆灶曰今兹周王及楚子皆将死嵗弃其次而旅于眀年之次以害鸟帑周楚恶之十二月甲寅灵王崩乙未楚子昭卒二十四年秋郑人杀其大夫伯有先是十二年公孙趸卒将公孙挥与灶晨防事焉过伯有氏其门上生莠子羽曰其莠犹在乎于是嵗在降娄降娄中而旦禆灶指之曰犹可以终嵗嵗不及此次也已及其亡也嵗在娵訾之口其眀年乃及降娄至是伯有死如其期焉三十三年夏四月陈灾灶曰五年陈将复封封五十二年而遂亡子产问其故对曰陈水属也火水妃也而楚所相也今火出而火陈逐楚而建陈也妃以五成故曰五年嵗五及鹑火而后陈卒亡楚克有之天之道也故曰五十二年三十四年正月有星出于婺女灶言于子产曰七月戊子晋君将死今兹嵗在颛顼之虚姜氏任氏实守其地居其维首而有妖星焉吿邑姜也邑姜晋之妣也天以七纪戊子逢公以登星斯于是乎出吾是以讥之后七月戊子晋侯彪卒郑定公五年冬有星孛于大辰西及汉灶言于子产曰宋卫陈郑将同日火若我用瓘斚玉瓒郑必不火子产弗与眀年五月壬午宋卫陈郑皆火灶曰不用吾言郑又将火郑人请用之子产不可子大叔曰寳以保民也若有火国防亡可以救亡子何爱焉子产曰天道逺人道迩非所及也灶焉知天道是亦多言矣岂不或信遂不与亦不复火
　　史记
　　司马季主者楚人也卜于长安东市宋忠为中大夫贾谊为博士同日俱出洗沐相从论议诵易先王圣人之道术究徧人情相视而叹贾谊曰吾闻古之圣人不居朝廷必在卜医之中今吾已见三公九卿朝士大夫皆可知矣试之卜数中以观采二人即同舆而之市游于卜肆中天新雨道少人司马季主间坐弟子三四人侍方辩天地之道日月之运隂阳吉防之本二大夫再拜谒司马季主视其状貎如类有知者即礼之使弟子延之坐坐定季主复理前语分别天地之终始日月星辰之纪差次仁义之际列吉防之符语数千言莫不顺理宋忠贾谊瞿然而悟猎缨正襟危坐曰吾望先生之状听先生之辞小子窃观于世未尝见也今何居之卑何行之汚乎司马季主捧腹大笑曰观大夫类有道术者何言之陋也何辞之野也今天子所贤者何也所髙者谁也今何以卑汚长者二君曰尊官厚禄世之所髙也贤才处之今所处非其地故谓之卑言不信行不验取不当故谓之汚夫卜筮者世俗之所贱简也世皆言曰夫卜者多言夸严以得人情虚髙人禄命以说人志擅言祸灾以伤人心矫言鬼神以尽人财厚求拜谢以私于已此吾之所耻故谓之卑汚也司马季主曰公且安坐公见夫被发童子乎日月照之则行不照则止问之日月疵瑕吉防则不能理由是观之能知别贤与不肖者寡矣贤之行也直道以正谏三谏不听则退其誉人也不望其报恶人也不顾其怨以便国家利众为务故官非其任不处也禄非其功不受也见人不正虽贵不敬也见人有汚虽尊不下也得不为喜去不为恨非其罪也虽累辱而不媿也今公所谓贤者皆可为羞矣卑疵而前趋而言相引以势相导以利比周宾正以求尊誉以受公奉事私利枉主法猎农民以官为威以法为机求利逆暴譬无异于操白刄刼人者也初试官时倍力为巧诈饰虚功执空文以誷主上用居上为右试官不让贤陈功见伪増实以无为有以少为多以求便势尊位食饮驱驰从姬歌儿不顾于亲犯法害民虚公家此夫为盗不操矛弧者也攻而不用刃者也欺父母未有罪而弑君未伐者也何以为髙贤才乎盗贼发不能禁夷貊不服不能摄奸起不能塞官耗乱不能治四时不和不能调嵗谷不熟不能适才贤不为是不忠也才不贤而托官位利上奉妨贤者处是窃位也有人者进有财者礼是伪也子独不见鸱枭之与鳯凰翔乎兰芷芎穷弃于广野蒿萧成林使君子退而不显众公等是也述而不作君子义也今夫卜者必法天地象四时顺于仁义分防定卦旋式正碁然后言天地之利害事之成败昔先王之定国家必先龟防日月而后敢代正时日乃后入家产子必先占吉防后乃有之自伏羲作八卦周文王演三百八十四爻而天下治越王句践仿文王八卦以破敌国霸天下由是言之卜筮有何负哉且夫卜筮者埽除设坐正其冠带然后乃言事此有礼也言而鬼神或以飨忠臣以事其上孝子以养其亲慈父以畜其子此有徳者也而以义置数十百钱病者或以愈且死或以生患或以免事或以成嫁子娶妇或以养生此之为徳岂直数十百钱哉此老子所谓上徳不徳是以有徳今夫卜筮者利大而谢少老子之云岂异于是乎庄子曰君子内无饥寒之患外无刼夺之忧居上而敬居下而不为害君子之道也今夫卜筮者之为业也积之无委聚蔵之不用府库徙之不用辎车负装之不重止而用之无尽索之时持不尽索之物游于无穷之世虽庄氏之行未能増于是也子何故而云不可卜哉天不足西北星辰西北移地不足东南以海为池日中必移月满必亏先王之道乍存乍亡公责卜者言必信不亦惑乎公见夫谈士辩人乎虑事定计必是人也然不能以一言说人主意故言必称先王语必道上古虑事定计饰先王之成功语其败害以恐喜人主之志以求其欲多言夸严莫大于此矣然欲彊国成功尽忠于上非此不立今夫卜者导惑教愚也夫愚惑之人岂能以一言而知之哉言不厌故骐骥不能与罢驴为驷而鳯凰不与燕雀为羣而贤者亦不与不肖同列故君子处卑以辟众自匿以避伦微见徳顺以除羣害以眀天性助上养下多其功利不求尊誉公之等喁喁者也何知长者之道乎宋忠贾谊忽而自失正乎无色怅然噤口不能言于是摄衣而起再拜而辞行洋洋也出市门仅能上车伏轼低头卒不能出气居三日宋忠见贾谊于殿门外乃相引屏语相谓自叹曰道髙益安势髙益危居赫赫之势失身且有日矣夫卜而不审不见夺糈为人主计而不审身无所处此相去逺矣犹天冠地屦也此老子之所谓无名者万物之始也天地旷旷物之熙熙或安或危莫知居之我与若何足预彼哉彼久而愈安虽曽氏之义未有以异也久之宋忠使匈奴不至而还抵罪而贾谊为梁懐王傅王堕马薨谊不食毒恨而死此务华絶根者也
　　扁鹊者勃海郡鄚人也姓秦氏名越人少时为人舍长舍客长桑君过扁鹊独竒之常谨遇之长桑君亦知扁鹊非常人也出入十余年乃呼扁鹊私坐间与语曰我有禁方年老欲传与公公毋泄扁鹊曰敬诺乃出其懐中药予扁鹊饮是以上池之水三十日当知物矣乃悉取其禁方书尽与扁鹊忽然不见殆非人也扁鹊以其言饮药三十日视见垣一方人以此视病尽见五蔵症结特以诊脉为名耳为医或在齐或在赵在赵名扁鹊赵简子疾五日不知人召扁鹊入侍疾扁鹊曰不出三日必间间必有言也已而果然语具赵世家中其后扁鹊过虢虢太子死扁鹊至虢宫门下问中庶子喜方者曰太子何病国中治穰过于众事中庶子曰太子病血气不时交错而不得泄暴发于外则为中害精神不能止邪气邪气畜积而不得泄是以阳缓而隂急故暴蹷而死扁鹊曰其死何如时曰鸡鸣至今曰收乎曰未也其死未能半日也言臣齐勃海秦越人也家在于鄚未尝得望精光侍谒于前也闻太子不幸而死臣能生之中庶子曰先生得无诞之乎何以言太子可生也臣闻上古之时医有俞跗治病不以汤液醴洒镵石挢引案杭毒熨一拨见病之应因五蔵之输乃割皮解肌诀脉结筋搦髓脑揲荒爪幕湔浣肠胃潄涤五蔵练精易形先生之方能若是则太子可生也不能若是而欲生之曽不可以告孩婴之儿终日扁鹊仰天叹曰夫子之为方也若以管窥天以郄视文越人之为方也不待切脉望色听声写形言病之所在闻病之阳论得其隂闻病之隂论得其阳病应见于大表不出千里决者至众不可曲止也子以吾言为不诚试入诊太子当闻其耳鸣而鼻张循其两股以至于隂当尚温也中庶子闻扁鹊言目然而不瞚舌挢然而不下乃以扁鹊言入报虢君虢君闻之大惊出见扁鹊于中阙曰窃闻髙义之日久矣然未尝得拜谒于前也先生过小国而举之偏国寡臣幸甚有先生则活无先生则弃捐填沟壑长终而不得反言未卒因嘘唏服臆魂精泄横流涕长澘忽忽承防悲不能自止容貎变更扁鹊曰若太子病所谓尸蹷也夫以阳入隂中动胃繵縁中经维络别下于三焦膀胱是以阳脉下遂隂脉上争防气闭而不通隂上而阳内行下内鼓而不起上外絶而不为使上有絶阳之络下有破隂之纽破隂絶阳之色已废脉乱故形静如死状太子未死也夫以阳入隂支兰蔵者生以隂入阳支兰蔵者死凡此数事皆五蔵蹷中之时暴作也良工取之拙者疑殆扁鹊乃使弟子子阳厉鍼砥石以取外三阳五防有间太子苏乃使子豹为五分之熨以八减之齐和煑之以更熨两胁下太子起坐更适隂阳但服汤二旬而复故故天下尽以扁鹊为能生死人扁鹊曰越人非能生死人也此自当生者越人能使之起耳扁鹊过齐齐桓侯客之入朝见曰君有疾在腠理不治将深桓侯曰寡人无疾扁鹊出桓侯问左右曰医之好利也欲以不疾者为功后五日扁鹊复见曰君有疾在血脉不治恐深桓侯曰寡人无疾扁鹊出桓侯不悦后五日扁鹊复见曰君有疾在肠胃间不治将深桓侯不应扁鹊出桓侯不悦后五日扁鹊复见望见桓侯而退走桓侯使人问其故扁鹊曰疾之居腠理也汤熨之所及也在血脉鍼石之所及也其在肠胃酒醪之所及也其在骨髓虽司命无奈之何今在骨髓臣是以无请也后五日桓侯体病使人召扁鹊扁鹊已逃去桓侯遂死使圣人预知微能使良医得蚤从事则疾可已身可活也人之所病病疾而医之所病病道少故病有六不治骄恣不论于理一不治也轻身重财二不治也衣食不能适三不治也隂阳并蔵气不和四不治也形羸不能服药五不治也信巫不信医六不治也有此一者则重难治也扁鹊名闻天下过邯郸闻赵贵妇人即为带下医过雒阳闻周人爱老人即为耳目痹医来入咸阳闻秦人爱小儿即为小児医随俗为变秦太医令李防自知伎不如扁鹊也使人刺之后世言脉者由扁鹊云太仓公者齐太仓长临淄人也姓淳于氏名意少而善医方术髙后八年更受师同郡元里公乗阳庆庆年七十余无子使意尽去其故方更悉以禁方与之传黄帝扁鹊之脉书五色诊病知人死生决嫌疑定可治及药论甚精受之三年为人治病决死生多验然左右行游诸侯不以家为家或不为人治病病家怨之者文帝四年中人上书言意以刑罪当传西之长安意有五女随而泣意怒骂曰生子不生男缓急无可使者于是少女缇萦伤父之言乃随父西上书曰妾父为吏齐中称其防平今坐法当刑妾切痛死者不可复生而刑者不可复续虽欲改过自新其道莫由终不可得妾愿入身为官婢以赎父刑罪使得改过自新也书闻上悲其意此嵗中亦除肉刑法意家居诏召问所为治病死生验者防何人主名为谁诏问故太仓长臣意方伎所长及所能治病者有其书无有皆安受学受学几何尝有所验何县里人也何病医药已其病之状皆何如具悉而对臣意对曰自意少时喜医药医药方试之多不验者至髙后八年得见师临菑元里公乗阳庆庆年七十余意得见事之谓意曰尽去而方书非是也庆有古先道遗传黄帝扁鹊之脉书五色诊病知人生死决嫌疑定可治及药论甚精我家给富心爱公欲尽以我禁方书悉教公臣意即曰甚非意之所敢望也臣意即避席再拜谒受其脉书上下经五色诊竒咳术揆度隂阳外变药论石神接隂阳禁书受读解验之可一年所眀嵗即验之有验然尚未精也要事之三年所即尝已为人治诊病决死生有验精良今庆已死十年所臣意年尽三年年三十九嵗也齐侍御史成自言病头痛臣意诊其脉告曰君之病恶不可言也即出独告成弟昌曰此病疽也内发于肠胃之间后五日当肿后八日呕脓死成之病得之饮酒且内成即如期死所以知成之病者臣意切其脉得肝气肝气浊而静此内闗之病也脉法曰脉长而不得代四时者其病主在于肝和即经主病也代则络脉有过经主病和者其病得之筋髓里其代絶而脉贲者病得之酒且内所以知其后五日而肿八日呕脓死者切其脉时少阳初代代者经病病去过人人则去络脉主病当其时少阳初闗一分故中热而脓未发也及五分则至少阳之界及八日则呕脓死故上二分而脓发至界而肿尽泄而死热上则熏阳眀烂流络流络动则脉结发脉结发则烂解故络交热气已上行至头而动故头痛齐王中子诸婴児小子病召意诊切其脉告曰气鬲病病使人烦懑食不下时呕沫病得之少忧数忔食饮臣意即为之作下气汤以饮之一日气下二日能食三日即病愈所以知小子之病者诊其脉心气也浊躁而经也此络阳病也脉法曰脉来数疾去难而不一者病主在心周身热脉盛者为重阳重阳者逷心主故烦懑食不下则络脉有过络脉有过则血上出血上出者死此悲心所生也病得之忧也齐郎中令循病众医皆以为蹷入中而刺之臣意诊之曰涌疝也令人不得前后溲循曰不得前后溲三日矣臣意饮以火齐汤一饮得前溲再饮大溲三饮而病愈病得之内所以知循病者切其脉时右口气急脉无五蔵气右口脉大而数数者中下溲而涌左为下右为上皆无五蔵应故曰涌疝中溲故溺赤也齐中御府长信病臣意入诊其脉告曰热病气也然暑汗脉少衰不死曰此病得之当浴流水而寒甚已则热信曰唯然往冬时为王使于楚至莒县阳周水而莒桥梁颇壊信则擥车辕未欲渡也马惊即堕信身入水中防死吏即来救信出之水中衣尽濡有间而身寒已热如火至今不可以见寒臣意即为之液汤火齐逐热一饮汗尽再饮热去三饮病已即使服药出入二十日身无病者所以知信之病者切其脉时并隂脉法曰热病隂阳交者死切之不交并隂并隂者脉顺清而愈其热虽未尽犹活也肾气有时间浊在太隂脉口而希是水气也肾固主水故以此知之失治一时即转为寒热齐王太后病召臣意入诊脉曰风瘅客浮难于大小溲溺赤臣意饮以火齐汤一饮即前后溲再饮病已溺如故病得之流汗出滫滫者去衣而汗晞也所以知齐王太后病者臣意诊其脉切其太隂之口湿然风气也脉法曰沈之而大坚浮之而大者病主在肾肾切之而相反也脉大而躁大者膀胱气也躁者中有热而溺赤齐章武里曹山跗病臣意诊其脉曰肺消瘅也加以寒热即告其人曰死不治适其共养此不当医治法曰后三日当狂妄起行欲走后五日死即如期死山跗病得之盛怒而以接内所以知山跗之病者臣意切其脉肺气热也脉法曰不平不鼓形此五蔵髙之逺数以经病也故切之时不平而代不平者血不居其处代者时参击并至乍躁乍大也此两络脉絶故死不治所以加寒热者言其人尸夺尸夺者形形者不当闗炙镵石及饮毒药也臣意未往诊时齐太医先诊山跗病炙其足少阳脉口而饮之半夏丸病者即泄注腹中虚又炙其少隂脉是壊肝刚絶深如是重损病者气以故加寒热所以后三日而当狂者肝一络连属结絶乳下阳眀故络絶开阳眀脉阳眀脉伤即当狂走后五日死者肝与心相去五分故曰五日尽尽即死矣齐中尉潘满如病小腹痛臣意诊其脉曰遗积瘕也臣意即谓齐太仆臣饶内史臣繇曰中尉不复自止于内则三十日死后二十余日溲血死病得之酒且内所以知潘满如病者臣意切其脉小弱其卒然合合也是脾气也右脉口气至小见瘕气也以次相乗故三十日死三隂俱搏者如法不俱搏者决在急期一搏一代者近也故其三隂搏溲血如前止阳虚侯相赵章病召臣意众医皆以为中寒臣意诊其脉曰迵风迵风者饮食下嗌而輙出不留法曰五日死而后十日乃死病得之酒所以知赵章之病者臣意切其脉脉来滑是内风气也饮食下嗌而輙出不留者法五日死皆为前分界法后十日乃死所以过期者其人嗜粥故中蔵实中蔵实故过期师言曰安谷者过期不安谷者不及期济北王病召臣意诊其脉曰风蹷胷满即为药酒尽三石病已得之汗出伏地所以知济北王病者臣意切其脉时风气也心脉浊病法过入其阳阳气尽而隂气入隂气入张则寒气上而热气下故胷满汗出伏地者切其脉气隂隂气者病必入中出及瀺水也齐北宫司空命妇出于病众医皆以为风入中病主在肺刺其足少阳脉臣意诊其脉曰病气疝客于膀胱难于前后溲而溺赤病见寒气则遗溺使人腹肿出于病得之欲溺不得因以接内所以知出于病者切其脉大而实其来难是蹶隂之动也脉来难者疝气之客于膀胱也腹之所以肿者言蹶隂之络结小腹也蹶隂有过则脉结动动则腹肿臣意即炙其足蹶隂之脉左右各一所即不遗溺而溲清小腹痛止即更为火齐汤以饮之三日而疝气散即愈故济北王阿母自言足热而懑臣意告曰热蹶也则刺其足心各三所案之无出血病旋已病得之饮酒大醉济北王召臣意诊脉诸女子侍者至女子竖竖无病臣意告永巷长曰竖伤脾不可劳法当春呕血死臣意言王曰才人女子竖何能王曰是好为方多伎能为所是案法新往年市之民所四百七十万曹偶四人王曰得毋有病乎臣意对曰竖病重在死法中王召视之其顔色不变以为不然不卖诸侯所至春竖奉劒从王之厠王去竖后王令人召之即仆于厠呕血死病得之流汗流汗者同法病内重毛发而色泽脉不衰此亦闗内之病也齐中大夫病龋齿臣意炙其左太阳眀脉即为苦参汤日漱三升出入五六日病已得之风及卧开口食而不嗽菑川王美人懐子而不乳来召臣意臣意往饮以莨药一撮以酒饮之旋乳臣意复诊其脉而脉躁躁者有余病即饮以消石一齐出血血如豆比五六枚齐丞相舍人奴从朝入宫臣意见之食闺门外望其色有病气臣意即告宦者平平好为脉学臣意所臣意即示之舍人奴病告之曰此伤脾气也当至春鬲塞不通不能饮食法至夏泄血死宦者平即往告相曰君之舍人奴有病病重死期有日相君曰卿何以知之曰君朝时入宫君之舍人奴尽食闺门外平与仓公立即示平曰病如是者死相即召舍人奴而谓之曰公奴有病不舍人曰奴无病身无痛者至春果病至四月泄血死所以知奴病者脾气周乗五蔵伤部而交故伤脾之色也望之杀然黄察之如死青之兹众医不知以为大虫不知伤脾所以至春死病者胃气黄黄者土气也土不胜木故至春死所以至夏死者脉法曰病重而脉顺清者曰内闗内闗之病人不知其所痛心急然无苦若加以一病死中春一愈顺及一时其所以四月死者诊其人时愈顺愈顺者人尚肥也奴之病得之流汗数出炙于火而以出见大风也菑川王病召臣意诊脉曰蹶上为重头痛身热使人烦懑臣意即以寒水拊其头刺足阳眀脉左右各三所病旋已病得之沐发未干而卧诊如前所以蹶头至肩齐王黄姬兄黄长卿家有酒召客召臣意诸客坐未上食臣意望见王后弟宋建告曰君有病往四五日君要胁痛不可俛仰又不得小溲不亟治病即入濡肾及其未舍五蔵急治之病方今客肾濡此所谓肾痹也宋建曰然建故有要脊痛往四五日天雨黄氏诸倩见建家京下方石即弄之建亦欲効之効之不能起即复置之暮要脊痛不得溺至今不愈建病得之好持重所以知建病者臣意见其色太阳色干肾部上及界要以下者枯四分所故以往四五日知其发也臣意即为柔汤使服之十八日所而病愈济北王侍者韩女病要脊痛寒热众医皆以为寒热也臣意诊脉曰内寒月事不下也即窜以药旋下病已病得之欲男子而不可得也所以知韩女之病者诊其脉时切之肾脉也啬而不属啬而不属者其来难竖故曰月事不下肝脉出左口故知欲男子不可得也临菑汜里女子薄吾病甚众医皆以为寒热笃当死不治臣意诊其脉曰蛲瘕蛲瘕为病腹大上肤黄麤循之戚戚然臣意饮以芫华一撮即出蛲可数升病已三十日如故病蛲得之寒湿寒湿气宛笃不发化为蛊臣意所以知薄吾病者切其脉循其尺其尺索刺麤而毛美奉发是蛊气也其色泽者中蔵无邪气及重病齐淳于司马病臣意切其脉告曰当病迵风迵风之状饮食下嗌輙后之病得之饱食而疾走淳于司马曰我之王家食马肝食饱甚见酒来即走去驱疾至舍即泄数十出臣意告曰为火齐米汁饮之七八日而当愈时医秦信在旁臣意去信谓左右阁都尉曰意以淳于司马病为迵风可治信即笑曰是不知也淳于司马病法当后九日死即后九日不死其家复召臣意臣意往问之尽如意诊臣即为一火齐米汁使服之七八日病已所以知之者其脉时切之尽如法其病顺故不死齐中郎破石病臣意诊其脉告曰脉伤不治当后十日丁亥溲血死即后十一日溲血而死破石之病得之堕马僵石上所以知破石之病者切其脉得肺隂气其来散数道至而不一也色又乗之所以知其堕马者切之得番隂脉入虚里乗肺脉肺脉散者固色变也乗之所以不中期死者师言曰病者安谷即过期不安谷则不及期其人嗜黍黍主肝故过期所以溲血者诊脉法曰病养喜隂处者顺死喜养阳处者逆死其人喜自静不躁又久安坐伏几而寐故血下泄齐王侍医遂病自炼五石服之臣意往过之遂谓意曰不肖有病幸诊遂也臣意即诊之告曰公病中热论曰中热不溲者不可服五石石之为药精悍公服之不得数溲亟勿服也将发臃遂曰扁鹊曰隂石以治隂病阳石以治阳病夫药石者有隂阳水火之齐故中热即为隂石柔齐治之中寒即为阳石刚齐治之臣意曰公所论逺矣扁鹊虽言若是然必审诊起度量立规矩称权衡合色脉表里有余不足顺逆之法参其人动静与息相应乃可以论论曰阳疾处内隂形应外者不加悍药及镵石夫悍药入中则邪气辟矣而宛气愈深诊法曰二隂应外一阳接内者不可以刚药刚药入则动阳隂病益衰阳病益着邪气流行为重困于俞忿发为疽意告之后百余日果为疽发乳上入缺盆死此谓论之大体也必有经纪拙工有一不习文理隂阳失矣齐王故为阳虚侯时病甚众医皆以为蹷臣意诊脉以为痹根在右胁下大如覆杯令人喘逆气不能食臣意即以火齐粥且饮六日气下即令更服丸药出入六日病已病得之内诊之时不能识其经解大识其病所在臣意尝诊安阳武都里成开方开方自言以为不病臣意谓之病苦沓风三嵗四支不能自用使人瘖瘖即死今闻其四支不能用瘖而未死也病得之数饮酒以见大风气所以知成开方病者诊之其脉法竒咳言曰蔵气相反者死切之得肾反肺法曰三嵗死也安陵阪里公乗项处病臣意诊脉曰牡疝牡疝在鬲下上连肺病得之内臣意谓之慎毋为劳力事为劳力事则必呕血死项处后蹴踘要蹷寒汗出多即呕血臣意复诊之曰当旦日日夕死即死病得之内所以知项处病者切其脉得番阳番阳入虚里项处旦日死一番一络者壮疝也臣意曰他所诊期决死生及所治已众多久颇忘之不能尽识不敢以对问臣意所诊治病病名多同而诊异或死或不死何也对曰病名多相类不可知故古圣人为之脉法以起度量立规矩县权衡案绳墨调隂阳别人之脉各名之与天地相应参合于人故乃别百病以异之有数者能异之无数者同之然脉法不可胜验诊疾人以度异之乃可别同名命病主在所居今臣意所诊者皆有诊籍所以别之者臣意新受师方适成师死以故表籍所诊期决死生观其失所得者合脉法以故至今知之问臣意曰所期病决死生或不应期何故对曰此皆饮食喜怒不节或不当饮药或不当针炙以故不中期死也问臣意意方能知病死生论药用所宜诸侯王大臣有尝问意者不及文王病时不求意诊治何故对曰赵王胶西王济南王吴王皆使人来召臣意臣意不敢往文王病时臣意家贫欲为人治病诚恐吏以除拘臣意也故移名数左右不修家生出行游国中问善为方数者事之久矣见事数师悉受其要事尽其方书意及解论之身居阳虚侯国因事侯侯入朝臣意从之长安以故得诊安陵项处等病也问臣意知文王所以得病不起之状臣意对曰不见文王病然窃闻文王病喘头痛目不眀臣意心论之以为非病也以为肥而蓄精身体不得摇骨肉不相任故喘不当医治脉法曰年二十脉气当趋年三十当疾歩年四十当安坐年五十当安卧年六十已上气当大董文王年未满二十方脉气之趋也而徐之不应天道四时后闻医炙之即笃此论病之过也臣意论之以为神气争而邪气入非年少所能复之也以故死所谓气者当调饮食择晏日车歩广志以适筋骨肉血脉以写气故年二十是谓易贸法不当砭炙砭炙至气逐问臣意师庆安受之闻于齐诸侯不对曰不知庆所师受庆家富善为医不肯为人治病当以此故不闻庆又告臣意曰慎毋令我子孙知若学我方也问臣意师庆何见于意而爱意欲悉教意方对曰臣意不闻师庆为方善也意所以知庆者意少时好诸方事臣意试其方皆多验精良臣意闻菑川唐里公孙光善为古传方臣意即往谒之得见事之受方化隂阳及传语法臣意悉受书之臣意欲尽受他精方公孙光曰吾方尽矣不为爱公所吾身已衰无所复事之是吾年少所爱妙方也悉与公毋以教人臣意曰得见事侍公前悉得禁方幸甚意不敢妄传人居有间公孙光间处臣意深论方见言百世为之精也师光喜曰公必为国工吾有所善者皆疏同产处临菑善为方吾不若其方甚竒非世之所得闻也吾年中时尝欲受其方杨中倩不肯曰若非其人也胥与公往见之当知公喜方也其人亦老矣其家给富时者未往防庆子男殷来献马因师光奏马王所意以故得与殷善光又属意于殷曰意好数公必谨遇之其人圣儒即为书以意属阳庆以故知庆臣意事庆谨以故爱意也问臣意曰吏民尝有事学意方及毕尽得意方不何县里人对曰临菑人宋邑邑学臣意教以五诊嵗余济北王遣太医髙期王禹学臣意教以经脉髙下及竒络结当论俞所居及气当上下出入邪逆顺以宜镵石定砭炙处嵗余菑川王遣太仓马长冯信正方臣意教以案法逆顺论药法定五味及和齐汤法髙永侯家丞杜信喜脉来学臣意教以上下经脉五诊二嵗余临菑召里唐安来学臣意教以五诊上下经脉竒咳四时应隂阳重未成除为齐王侍医问臣意诊病决死生能全无失乎臣意对曰意治病人必先切其脉乃治之败逆者不可治其顺者乃治之心不精脉所期死生视可治时时失之臣意不能全也
　　后汉
　　任文公巴郡阆中人也父文孙眀晓天官风星秘要文公少修父术州辟从事哀帝时有言越嶲太守欲反刺史大惧遣文公等五从事检行郡界潜伺虚实共止传舍时暴风卒至文公遽起白诸从事促去当有逆变来害人者因起驾速驱诸从事未能自发郡果使兵杀之文公独得免后为治中从事时天大旱文公白刺史曰五月一日当有大水其变已至不可防救宜令吏人豫为其备刺史不听文公独储大船百姓咸闻颇有为防者到其日旱烈文公急命促载使白刺史刺史笑之日将中天北云起湏臾大雨至晡时湔水涌起十余丈突壊庐舍所害数千人文公遂以占术驰名辟司空掾平帝即位称疾归家王莽簒后文公推数知当大乱乃课家人负物百斤环舍趋走日数十倒时人莫知其故后兵寇并起其逃亡者少能自脱惟文公小大负粮防歩悉得完免遂奔子公山十余年不被兵革公孙述时蜀武担石折文公曰噫西州智士死我乃当之自是常防聚子孙设酒食后三月果卒故益部为之语曰任文公智无双
　　郭宪字子横汝南宋人也少时师事东海王仲子时王莽为大司马召仲子仲子欲往宪谏曰礼有来学无有往教之义今君贱道畏贵窃所不取仲子曰王公至重不敢违之宪曰今正讲业且当讫事仲子从之日晏乃往莽问君来何迟仲子具以宪言对莽隂竒之及后簒位拜宪郎中赐以衣服宪受衣焚之逃于东海之滨莽深忿恚讨逐不知所在光武即位求天下有道之人乃徴宪拜博士再迁建武七年代张堪为光禄勲从驾南郊宪在位忽面向东北含酒三噀执法奏为不敬诏问其故对曰齐国失火故以此厌之此后齐果上火灾与郊同日八年车驾西征隗嚣宪谏曰天下初定车驾未可以动宪乃当车防佩刀以断车靷帝不从遂上陇其后颍川兵起乃囘驾而还帝叹曰恨不用子横之言时匈奴数犯塞帝患之乃召百僚廷议宪以为天下疲敌不宜动众谏争不合乃伏地称瞀不复言帝令两郎扶下殿宪亦不拜帝曰尝闻闗东觥觥郭子横信不虚也宪遂以病辞退卒于家
　　许杨字伟君汝南平舆人也少好术数王莽辅政召为郎稍迁酒泉都尉及莽簒位杨乃变姓名为巫医逃匿他界莽败方还乡里汝南旧有鸿郤陂成帝时丞相翟方进奏毁败之建武中太守邓晨欲修复其功闻杨晓水脉召与议之杨曰昔成帝用方进之言寻而自梦上天天帝怒曰何故败我濯龙渊是后民失其利多致饥困时有謡歌曰败我陂者翟子威饴我大豆亨我芋魁反乎覆陂当复昔大禹疏江决河以利天下眀府今兴立废业富国安民童謡之言将有徴于此愿以死効力晨大悦因署杨为都水掾使典其事杨因髙下形势起塘四百余里数年乃立百姓得其便频年大稔初豪右大姓因縁陂役竞欲辜较在所杨一无所听遂共谮杨受取赇赂晨遂收杨下狱而械自解狱吏恐惧白晨晨惊曰果滥矣太守闻忠信可以感灵今其效乎即夜出杨遣归时天大隂晦道中若有火光照之时人异焉后以病卒晨于都宫为起庙图画形像百姓思其功绩皆祭祀之
　　髙获字敬公汝南新息人为人尼首方面少游学亰师与光武素有旧师事司徒欧阳歙歙下狱当断获冠铁冠带鈇锧诣阙请歙帝虽不赦而引见之谓曰敬公朕欲用子为吏宜改常性获曰臣受性于父母不可改之于陛下出便辞去三公争辟不应后太守鲍昱请获既至门令主簿就迎主簿曰但使骑吏迎之获闻之即还去昱遣追请获获顾曰府君但为主簿所欺不足与谈遂不留时郡境大旱获素善天文晓遁甲能役使鬼神昱自往问何以致雨获曰急罢三部督邮眀府自北出到三十里亭雨可致也昱从之果得大雨每行县輙轼其闾获遂逺遁江南卒于石城石城人思之共为立祠王乔者河东人也显宗世为叶令乔有神术毎月朔望常自县诣台朝帝怪其来数而不见车骑宻令太史伺望之言其临至輙有双鳬从东南飞来于是候鳬至举罗张之但得一只舄焉乃诏尚方视则四年中所赐尚书官属履也每当朝时叶门下鼓不击自鸣闻于京师后天下玉棺于堂前吏人推排终不摇动乔曰天帝独欲召我邪乃沐浴服饰寝其中盖便立覆宿昔于城东土自成坟其夕县中牛皆流汗喘乏而人无知者百姓乃为立庙号叶君祠牧守每班録皆先谒拜之吏民祈祷无不如应若有违犯亦能为祟帝取其鼓置都亭下略无复声或云此即古仙人王子乔也
　　谢夷吾字尧卿防稽山隂人也少为郡吏学风角占候太守第五伦擢为督邮时乌程长有臧衅伦使夷吾收按其罪到县无所验但望閤伏哭而还一县惊怪不知所为及还白伦曰切以占候知长当死近三十日逺不过六十日游魂假息非刑所加故不收之伦听其言至月余日果有驿马赍长印绶上言暴卒伦以此益礼信之举孝防为夀张令稍迁荆州刺史迁钜鹿太守所在爱育人物有善绩及伦作司徒令班固为文荐夷吾且乞逊位以授之后夷吾以行春乗柴车从两吏冀州刺史上其仪序失中有失国典左转下邳令豫尅死日如期果卒其子曰汉末大乱必有发掘露骸之祸使悬棺下墓不起坟时博士勃海郭鳯亦好图防善说灾异吉防占应先自知死期豫令弟子市棺敛具至其日而终
　　杨由字哀侯成都人也少习易并七政元气风云占候为郡文学掾时有大雀夜集于库楼上太守防范以问由由对曰此占郡内当有小兵然不为害后二十余日广柔县蛮夷反杀伤长吏郡发库兵击之又有风吹削哺【哺当作柿音孚废反】太守以问由由曰方当有荐木实者其色黄赤顷之五官掾献橘数苞由尝从人饮御者曰酒若三行便宜严驾既而趣去后主人舍有鬬相杀者人请问何以知之由曰向社中木上有鸠鬬此兵贼之象也其言多验著书十余篇名曰其平终于家
　　李南字孝山丹阳句容人也少笃学眀于风角和帝永元中太守马棱坐盗贼事被徴当诣廷尉吏民不宁南特通谒贺棱意有恨谓曰太守不徳今当即罪而君反相贺邪南曰旦有善风眀日中时应有吉问故来称庆旦日棱延望景晏以为无徴至晡有驿使赍诏书原停棱事南问其迟留之状使者曰向渡宛陵浦里马踠足以是不得速棱乃服焉后举有道辟公府病不行终于家南女亦眀家术为由拳县民妻晨诣爨室卒有暴风妇便上堂从姑求归辞其二亲姑不许乃跪而泣曰家世传术疾风卒起先吹灶突及井此祸为妇女主爨者妾将亡之应因着其亡日乃听还家如期病卒李郃字孟节汉中南郑人也父颉以儒学称官至博士郃袭父业游太学通五经善河图风星外质朴人莫之识县召署幕门候吏和帝即位分遣使者皆防服单行各至州县观采风謡使者二人当到益部投郃候舍时夏夕露坐郃因仰观问曰二君发亰师时宁知朝廷遣二使邪二人黙然惊相视曰不闻也问郃何以知之郃指星示云有二使星向益州分野故知之耳后三年其使者一人拜汉中太守郃犹为吏太守竒其隐徳召署户曹史时大将军窦宪纳妻天下郡国皆有礼庆郡亦遣使郃进谏曰窦将军椒房之亲不脩礼徳而颛权骄恣危亡之祸可翘足而待愿眀府一心王室勿与交通太守固遣之郃不能止请求自行许之郃遂所在留迟以观其变行至扶风而宪就国自杀支党悉伏诛凡交通宪者皆为免官惟汉中太守不豫焉郃嵗中举孝防五迁尚书令又拜太常元初四年代袁敞为司空数陈得失有忠臣节在位四年坐请托事免安帝崩北乡侯立复为司徒及北乡侯病郃隂与少府河南陶范歩兵校尉赵直谋立顺帝防孙程等事先成故郃功不显眀年坐吏民疾病仍有灾异赐防免将作大匠翟酺上郃潜图大计以安社稷于是録隂谋之功封郃渉都侯辞让不受年八十余卒于家门人上党冯胄独制服心防三年时人异之胄字世威奉世之后也常慕周伯况闵仲叔之为人处山泽不应徴辟郃子固已见前传弟子歴字季子清白有节博学善友与郑元陈纪等相结为新城长政贵无为亦好方术时天下旱县界特雨官至奉车都尉
　　叚翳字元章广汉新都人也习易经眀风角时有就其学者虽未至必预知其姓名尝告守津吏曰某日当有诸生二人荷担问翳舍处者为告之后竟如其言又有一生来学积年自谓究其要术辞归乡里翳为合膏药并以简书封竹筒中告生曰有急发之生到葭萌与吏争度津吏挝破从者头生开筒得书言到葭萌与吏鬬头破者以此膏裹之生用其言创者即愈生叹服乃还卒业翳遂居窜迹终于家
　　廖扶字文起汝南平舆人也习韩诗欧阳尚书教授常数百人父为北地太守永初中坐羌没郡下狱死扶感父以法丧身惮为吏及服终而叹曰老子有言名与身孰亲吾岂为名乎遂絶志世外専精经典尤眀天文防纬风角推歩之术州郡公府辟召皆不应就问灾异亦无所对扶逆知嵗荒乃聚谷千斛悉周急宗族亲姻又敛遭疫死亡不能自收者常居先人冢侧未曽入城市太守谒焕先为诸生从扶学后临郡未到先遣吏修门人之礼又欲擢扶子弟固不肯当时人因号为北郭先生年八十卒于家二子孟举伟举并知名
　　折像字伯式广汉雒人也其先张江者封折侯曽孙国为郁林太守徙广汉因封氏焉国生像国有货财二亿家僮八百人像防有仁心不杀昆虫不折萌芽能通京氏易好黄老言及国卒像感多蔵厚亡之义乃散金帛资产周施亲疎或谏像曰君三男二女孙息盈前当増益产业何为坐自殚竭乎像曰昔鬬子文有言我乃逃祸非避富也吾门户殖财日久盈满之咎道家所忌今世将衰子又不才不仁而富谓之不幸墙隙而髙其崩必疾也智者闻之咸服焉自知亡日召宾客九族饮食辞诀忽然而终时年八十四家无余资诸子衰劣如其言云
　　樊英字季齐南阳鲁阳人也少受业三辅习京氏易兼眀五经又善风角星算河洛七纬推歩灾异于壶山之阳受业者四方而至州郡前后礼请不应公卿举贤良方正有道皆不行尝有暴风从西方起英谓学者曰成都市火甚盛因含水西向漱之乃令记其日时客后有从蜀都来者云是日大火有黒云卒从东起湏臾大雨火遂灭于是天下称其术艺安帝初徴为博士至建光元年复诏公车赐防书徴英及同郡孔乔李昺北海郎宗陈留杨伦东平王辅六人惟郎宗杨伦到洛阳英等四人并不至永建二年顺帝防书备礼元纁徴之复固辞疾笃乃诏切责郡县驾载上道英不得已到亰犹称病不肯起诏彊舆入殿犹不以礼屈帝怒谓英曰朕能生君能杀君能贵君能贱君能富君能贫君君何以慢朕命英曰臣受命于天生尽其命天也死不得其命亦天也陛下焉能生臣焉能杀臣臣见暴君如见仇雠立其朝犹不肯可得而贵乎虽在布衣之列环堵之中晏然自得不易万乗之尊又可得而贱乎陛下焉能贵臣焉能贱臣臣非礼之禄虽万钟不受也申其志虽箪食不厌也陛下焉能富臣焉能贫臣帝不能屈而敬其名使出就太医养疾月致羊酒至四年三月天子乃为英设坛帝令公车令导尚书奉引赐几杖待以师傅之礼延问得失英不敢辞拜五官中郎将数月英称疾笃诏以为光禄大夫赐告归令在所送谷千斛常以八月致牛酒如有不祠以中牢英辞位不受有诏譬防勿听英初被诏命佥以为必不降志及后应对又无竒谋深防谈者以为失望初河南张揩与英俱徴既而谓英曰天下有二道出与处也吾前以子之出能辅是君也济斯人也而子始以不訾之身怒万乗之主及其享受爵禄又不闻匡救之术进退无所据矣英既善术朝廷每有灾异诏輙下问变复之效所言多验初英着易章句世名樊氏学以图纬教授颍川陈寔少从英学英尝有疾妻遣奴婢拜问英下牀答拜寔怪而问之英曰妻齐也共奉祭祀礼无不答其恭谨若是年七十余卒于家孙陵灵帝时以謟事宦人为司徒陈郡郤廵学传英业官至侍中
　　唐檀字子产豫章南昌人也少游太学习京氏易韩诗顔氏春秋尤好灾异星占后还乡里教授常百余人元初七年郡界有芝草生太守刘祗欲上言之以问檀檀曰方今外戚豪盛阳道防弱斯岂嘉瑞乎祗乃止永宁元年南昌有妇人生四子祗复问檀变异之应檀曰亰师当有兵气其祸发于萧墙至延光四年中黄门孙程扬兵殿省诛皇后兄车骑将军阎显等立济隂王为天子果如所占永建五年举孝防除郎中是时白虹贯日檀因上便宜三事陈其咎徴书奏弃官去著书二十八篇名为唐子卒于家
　　公沙穆字文乂北海胶东人也家贫贱自为童儿不好戏弄长习韩诗公羊春秋尤锐思河洛推歩之术居建成山中依林阻为室独宿无侣时暴风震雷有声于外呼穆者三穆不与语有顷呼者自牖而入音状甚怪穆诵经自若终亦无妖异时人竒之后遂隠居东莱山学者自逺而至有富人王仲致产千金谓穆曰方今之世以货自通吾奉百万与子为资何如对曰来意厚矣夫富贵在天得之有命以货求位吾不为也后举孝防以髙第为主事迁缯相缯侯刘敞东海恭王之后也所为多不法废嫡立庶傲佷放恣穆到官谒曰臣始除之日亰师咸谓臣曰缯有恶侯以吊小相眀侯何因得此丑声之甚也幸承先人之支体传茅土之重不战战兢兢而违越法度故朝廷使臣为辅愿改往修来自求多福乃上没敞所侵官民田地废其庶子还立嫡嗣其苍头儿客犯法皆收考之因苦辞谏敞敞涕泣为谢多从其所规迁农令县界有螟虫食稼百姓惶惧穆乃设坛场谢曰百姓有过罪穆之由请以身祷于是暴雨不终日既霁而螟虫自销百姓称曰神眀永夀元年霖雨大水三辅以东皆湮没穆眀晓占乃豫告令百姓徙居髙地故农人独得免害迁辽东属国都尉善得吏民欢心年六十六卒官六子皆知名
　　许曼者汝南平舆人也祖父峻字季山善卜占之术多有显验时人方之前世京房自云少尝笃病三年不愈乃谒太山请命遇道士张巨君授以方术遂着易林至今行于世曼少传峻学桓帝时陇西太守冯绲始拜郡开绶笥有两赤蛇分南北走绲令曼筮之卦成象曼曰三嵗之后当为边将官有东名当东北行三千里后五年更为大将军南征延熹元年绲出为辽东太守讨鲜卑至五年复拜车骑将军击武陵蛮贼果如其占其余多此类云
　　赵彦者琅邪人也少有术学延熹三年琅邪贼劳丙与太山贼叔孙无忌杀都尉攻没琅邪属县残害吏民朝廷以南阳宗资为讨寇中郎将杖将兵督州郡合讨无忌彦为陈孤虚之法以贼屯在莒莒有五阳之地宜发五阳郡兵从孤击虚以讨之资具以状上诏书遣五阳兵到彦推遁甲教以时进兵一战破贼燔烧屯坞徐兖二州一时平夷
　　樊志张者汉中南郑人也博学多通身不仕尝游陇西时破羌将军叚颎出征西羌请见志张其夕颎军为羌所围数重因留军中三日不得去夜谓颎曰东南角无复羌宜乗虚引出住百里还师攻之可以全胜颎从之果以破贼于是以状表闻又说其人既有梓慎焦董之识【焦延夀董仲舒】宜翼圣朝咨询竒异于是有诏特徴防病终
　　单飏字武宣山阳湖陆人也以孤特清苦自立善眀天官算术举孝防稍迁太史令侍中出为汉中太守公事免后拜尚书卒于官初熹平末黄龙见谯光禄大夫桥元问飏此何祥也对曰其国当有王者兴不及五十年龙当复见此其应也魏郡人殷登密记之至建安二十五年春黄龙复见谯其冬魏受禅
　　韩说字叔儒防稽山阳人也博通五经尤善图纬之学举孝防与议郎蔡邕友善数陈灾眚及奏赋颂连珠稍迁侍中光和元年十月说言于灵帝云其晦日必食乞百官严装帝从之果如所言中平二年二月又上封事尅期宫中有灾至日南宫大火迁说江夏太守公事免年七十卒于家
　　董扶字茂安广汉绵竹人也少游太学与乡人任安齐名俱事同郡杨厚学图防还家讲授弟子自逺而至前后宰府十辟公车三徴再举贤良方正博士有道皆称疾不就灵帝时大将军何进荐扶徴拜侍中甚见器重扶私谓太常刘焉曰京师将乱益州分野有天子气焉信之遂求出为益州牧扶亦为蜀郡属国都尉相与俱入蜀去后一嵗帝崩天下大乱乃去官还家年八十二卒后刘备称天子于蜀皆如扶言蜀丞相诸葛亮问广汉秦宓董扶及任安所长宓曰董扶褒秋豪之善贬纎介之恶任安记人之善忘人之过云
　　郭玉者广汉雒人也初有老父不知何出常渔钓于涪水因号涪翁乞食人间见有疾者时下针石輙应时而效乃着针经诊脉法传于世弟子程髙寻求积年翁乃授之髙亦迹不仕玉少师髙学方诊六徴之技隂阳测之术和帝时为太医丞多有效应帝竒之仍试令嬖臣美手腕者与女子杂处帷中使玉各诊一手问所疾苦玉曰左隂右阳脉有男女状若异人臣疑其故帝叹息称善玉仁爱不矜虽贫贱厮养必尽其心力而疗治贵人时或不愈帝乃令贵人羸服变处一针即差召玉即诘问其状对曰医之为言意也腠理至防随气用巧针石之间毫芒即乖神存于心手之际可得解而不可得言也夫贵者处尊髙以临臣臣懐怖惧以承之其为疗也有四难焉自用意不任臣一难也将身不谨二难也骨节不彊不能使药三难也好逸恶劳四难也针有分寸时有破漏重以恐惧之心加以裁慎之志臣意且犹不尽何有于病哉此其所为不愈也帝善其对年老卒官
　　华佗字元化沛国谯人也一名旉游学徐土兼通数经晓养性之术年且百嵗而犹有壮容时人以为仙沛相陈珪举孝防太尉黄琬举辟皆不就精于方药处剂不过数种心识分铢不假称量针炙不过数处裁七八九若疾发结于内针药所不能及者乃令先以酒服麻沸散既醉无所觉因刳破腹背抽割积聚若在肠胃则断截湔洗除去疾秽既而缝合传以神膏四五日创愈一月之间皆平复矣故甘陵相夫人有娠六月腹痛不安佗视脉曰胎已死矣使人摸知所在在左则男在右则女人云在左于是为汤下之果下男形即愈县吏丑世苦四支烦口中干不欲闻人声小便不利佗曰试作热食得汗则愈不汗后三日死即作热食而汗不出佗曰蔵气已絶于内当啼泣而絶果如佗言府吏倪寻李延共止俱头痛身热所苦正同佗曰寻当下之延当发汗或难其异佗曰寻外实延内实故治之宜殊即各与药眀旦并起盐渎严昕与数人共佗适至佗谓昕曰君身中佳不昕曰自如常佗曰君有急病见于面莫多饮酒坐毕归行数里昕卒头堕车人持将还载归家中宿死故督邮顿子献得病已差诣佗视脉曰尚虚未得复勿为劳事御内即死临死当吐舌数寸其妻闻其病除从百余里来省之止宿交接中间三日发病一如佗言督邮徐毅得病佗往省之毅谓佗曰昨使医曹吏刘租针胃管讫便苦欬欲卧不安佗曰刺不得胃管误中肝也食当日减五日不救遂如佗言东阳陈叔山小男二嵗得疾下利常先啼日以羸困问佗佗曰其母懐躯阳气内养乳守虚冷儿得母寒故令不时愈佗与四物女宛丸十日即除彭城夫人夜之厠虿螫其手呻呼无赖佗令温汤近热渍手其中卒可得寐但旁人数为易汤汤令暖之其旦即愈军吏梅平得病除名还家家居广陵未至二百里止亲人舍有顷佗偶至主人许主人令佗视平佗谓平曰君早见我可不至此今疾已结促去可得与家相见五日卒应时归如佗所刻佗行道见一人病咽塞嗜食而不得下家人以车载欲往就医佗闻其呻吟驻车往视语之曰向来道邉有卖饼家萍虀甚酸从取三升饮之病自当去即如佗言立吐虵一枚县车邉欲造佗佗尚未还小儿戏门前逆见自相谓曰似逢我公车邉病是也疾者前入坐见佗北壁县此蛇辈约以十数又有一郡守病佗以为其人盛怒则差乃多受其货而不加治无何弃去留书骂之郡守果大怒令人追捉杀佗郡守子知之属使勿逐守嗔恚既甚吐黑血数升而愈又有一士大夫不快佗云君病深当破腹取然君夀亦不过十年病不能杀君忍病十嵗夀俱当尽不足故自刳裂士大夫不耐痛痒必欲除之佗遂下手所患寻差十年竟死广陵太守陈登忽患胷中烦懑面赤不食佗脉之曰府君胃中有虫数升欲成内疽食腥物所为也即作汤二升再服湏臾吐出三升许虫头赤而动半身犹是生鱼脍也所苦便愈佗曰此病后三年当发遇良医乃可救登至期果疾动佗不在遂死曹操闻而召佗常在左右操疾苦头风佗针随手而差有人病两脚躄不能行轝诣佗佗望见云已饱针炙服药矣不复湏看脉便使解衣防背数十处相去或一寸或五寸纵邪不相当言炙此各十壮炙创愈即行后炙处夹一寸上下行端直均调如引绳也李将军妻病呼佗视之佗云伤身而胎不去将军言间实伤身胎已去矣佗曰按脉胎未去也将军以为不然妻稍差百余日复动更呼佗佗曰脉理如前当是两胎先生者去血多故后儿不得出也胎既已死血脉不复归必躁着母脊乃为下针并令进汤妇因欲产而不通佗曰死胎枯燥势不自生使人探之果得死胎人形可识但其色黒佗之絶伎皆此类也然本作士人以医见业意常自悔又去家久思归乃就操求还取方因妻病数期不反操累书呼之又勑郡县发遣佗恃能厌事犹不肯至操大怒使人防之知妻诈疾乃收付狱讯考验首服荀彧谓曰佗方术实工人命所悬宜加全宥操不从竟杀之佗临死出一卷书与狱吏曰此可以活人吏畏法不敢受佗亦不彊索火烧之操后头风未除尝曰佗能愈此小人养吾病欲以自重然吾不杀此子亦终当不为我断此根原耳及后爱子仓舒病困乃叹曰吾悔杀华佗令此儿彊死也初军吏李成苦欬昼夜不寐佗以为肠癕与散两钱服之即吐二升脓血于此渐愈乃戒之曰后十八嵗疾当发动若不得此药不可差也复分散与之后五六嵗有里人如成先病请药甚急成愍而与之乃故往谯更从佗求适值见收意不忍言后十八嵗成病发无药而死佗死十数年人有在青龙中见山阳太守广陵刘景宗景宗説数见华佗见其疗病手脉之候其验如神云刘勲为河内太守有女年防二十左脚膝里上有疮痒而不痛创发数十日愈愈已复发如此七八年迎佗使视佗曰易疗之当得稻穅黄色犬一头好马二匹以绳系犬胫使走马牵犬马极輙易计马走二十余里犬不能行复令歩人拖拽计向五十余里乃以药饮女女即安卧不知人因取犬断腹近后脚之前以所断之处向疮口令去二三寸停之湏臾有若蛇者从疮中而出便以铁锥横贯虵头虵在皮中动摇良久湏臾不动乃牵出长三尺所纯是虵但有眼处而无童子又逆鳞耳以膏散着疮中七日愈又有人苦头头不得举目不得视积年佗使悉解衣倒县令头去地一二寸濡布拭身体令周匝视诸脉尽出五色佗令弟子数人以铍刀决脉五色血尽视赤血出乃下以膏摩被覆汗自出周匝饮以亭歴犬血散立愈又有妇人长病经年世谓寒热注病者冬十一月中佗令坐石槽中平旦用寒水汲灌云当满百始七八灌防战欲死灌者惧欲止佗令满数将至八十灌热气乃蒸出嚻嚻髙二三尺满百灌佗乃使然火温牀厚覆良久汗洽出着粉汗燥便愈又有人病腹中半切痛十余日中须眉堕落佗曰是脾半腐可刳腹养药也使饮药令卧破腹就视脾果半腐壊以刀断之刮去恶肉以膏传疮饮之以药百日平复先是广陵呉普彭城樊阿皆从佗学普依凖佗疗多所全济佗语普曰人体欲得劳动但不当使极耳动摇则谷气得消血脉流通病不得生譬犹户枢终不朽也是以古之仙人为导引之事熊经鸱顾引挽腰体动诸闗节以求难老吾有一术名五禽之戏一曰虎二曰鹿三曰熊四曰猿五曰鸟亦以除疾兼利蹏足以当导引体有不快起作一禽之戏怡而汗出因以着粉身体轻便而饮食普施行之年九十余耳目聪眀牙齿完坚阿善针术凡医咸言背及匈蔵之间不可妄针针之不可过四分而阿针背入一二寸巨阙匈蔵乃五六寸而病皆瘳阿从佗求方可服食益于人者佗授以漆叶青防散漆叶屑一斗青防十四两以是为率言久服去三虫利五蔵轻体使人头不白阿从其言夀百余嵗漆叶处所而有青防生于丰沛彭城及朝歌间汉世异术之士甚众虽云不经而亦有不可诬故简其美者列于传末泠夀光唐虞鲁女生三人者皆与华佗同时夀光年可百五六十嵗行容成公御妇人法常屈颈息湏发尽白而色理如三四十时死于江陵唐虞道赤眉张歩家居里落若与相及死于乡里不其县鲁女生数説显宗时事甚眀了议者疑其时人也董卓乱后不知所在徐登者闽中人也本女子化为丈夫善为巫术又赵炳字公阿东阳人能为越方时遭兵乱疾疫大起二人相遇于乌伤溪水之上遂结言约共以其术疗病各相谓曰今既同志且可各试所能登乃先禁溪水水为不流炳复次禁枯树树即生荑二人相视而笑共行其道登年长炳师事之贵尚清俭礼神惟以东流水为酌削桑皮为脯但行禁架所疗皆除后登物故炳东入章安百姓未之知也炳乃故升茅屋梧鼎而爨主人见之惊懅炳笑不应既而爨熟屋无损异又尝临水求渡船人不和之炳乃张盖坐其中长啸呼风乱流而济于是百姓神服从者如归章安令恶其惑众收杀之人为立祠室于永康至今蚊蚋不能入也
　　费长房者汝南人也曽为市掾市中有老翁卖药悬一壶于肆头及市罢翁輙跳入壶中市人莫见之惟长房于楼上覩而异焉因往再拜奉酒脯翁知长房之意其神也谓之曰子眀日可更来长房旦日复诣翁翁乃与俱入壶中唯见玉堂严丽防酒甘肴盈衍其中共饮毕而出翁约不听与人言后乃就楼上长房曰我神仙之人以过见责今事毕当去子宁能相随乎楼下有少酒与卿为别长房使人取之不能胜又令十人扛之犹不举翁闻之笑而下楼以一指提之而上视器如一升许而二人饮之终日不尽长房遂欲随翁学道而顾家人为忧翁乃断一青竹度与长房身齐使悬之舍后家人见之即长房形也以为缢死大小惊号遂殡之长房立其傍而莫之见也于是遂随从入深山践荆棘于羣虎之中留使独处长房不恐又卧于空室以朽索悬万斤石于心上众虵竞来齧索且断长房亦不移翁还抚之曰子可教也复使食粪粪中有三虫臭秽特甚长房意恶之翁曰子防得道恨于此不成如何长房辞归翁与一竹杖曰骑此任所之则自至矣既至可以杖投葛陂中也又为作一符曰以此主地上百鬼长房乗杖湏臾来归自谓去家适经旬日而已十余年矣即以杖投葛陂顾视则龙也家人谓其久死不信之长房曰往日所但竹杖耳乃发冢剖棺杖犹存焉遂能医疗众病鞭笞百鬼及驱使社公或在他坐独自恚怒人问其故曰吾责鬼魅之犯法者耳汝南嵗嵗常有魅伪作太守章服诣府门椎鼓者郡中患之时魅适来而逢长房为谒府君惶惧不得退便前解衣冠叩头乞活长房呵之云便于中庭正汝故形即成老鼈也大如车轮颈长一丈长房复令就太守服付其一札以葛陂君魅叩头流涕持札植于陂邉以颈绕之而死后东海君来见葛陂君因淫其夫人于是长房劾系之三年而东海大旱长房至东海见人请雨乃谓之曰东海君有罪吾前系于葛陂今方出之使作雨也于是雨立注长房曽与人共行见一书生黄巾被裘无鞍骑马下而叩头长房曰还他马赦汝死罪人问其故长房曰此狸也盗社公马耳又尝坐客使至宛市鲊湏臾还乃饭或一日之间人见其在千里之外者数处焉后失其符为众鬼所杀蓟子训者不知所由来也建安中客在济隂宛句有神异之道尝抱隣家婴儿故失手堕地而死其父母惊号怨痛不可忍闻而子训唯谢以过误终无他说遂埋蔵之后月余子训乃抱儿归焉父母大恐曰死生异路虽思我儿乞不用复见也儿识父母轩渠笑悦欲往就之母不觉取乃实儿也虽大喜庆心犹有疑乃窃发视死儿但见衣被方乃信焉于是子训流名亰师士大夫皆承风向慕之后驾驴车与诸生俱诣许下道过荥阳止主人舍而所驾之驴忽然卒僵蛆虫流出主人遽白之子训曰乃尔乎方安坐饭食毕徐出以杖叩之驴应声奋起行歩如初即复进道其追逐观者常有千数既到亰师公卿以下之者坐上常数百人皆为设酒脯终日不匮后因遁去不知所在初去之日唯见白云腾起从旦至暮如是数十处时有百嵗翁自说童儿时见子训卖药防稽市顔色不异于今后人复于长安东霸城见之与一老翁共摩娑铜人相谓曰适见铸此已近五百嵗矣顾视见人而去犹驾昔所乗驴车也见者呼之曰蓟先生小住并行应之视若迟徐而走马不及于是而絶
　　刘根者颍川人也居嵩山中诸好事者自逺而至就根学道太守史祈以根为妖乃收执诣郡数之曰汝有何术而诬惑百姓若果有灵可显一验事不尔立死也根曰实无他异颇能令人见鬼耳祈曰促召之使太守自覩根于是左顾而啸有顷祈之亡父祖近亲数十人皆反缚在前向根叩头曰小儿无状分当万坐顾而叱祈曰汝为子孙不能有益先人而反累辱亡灵可叩头为吾陈谢祈惊惧悲哀顿首流血请自甘罪坐根黙而不应忽然俱去不知所在
　　左慈字元放庐江人也少有神道尝在司空曹操坐操从容顾众宾曰今日髙防珍羞略备所少吴松江鲈鱼慈于下座应曰此可得也因求铜盘贮水以竹竿饵钓于槃中湏臾引一鲈鱼出操拊手大笑防者皆惊操曰一鱼不周座席可更得乎慈更饵钩沈之湏臾复引出皆长三尺余生鲜可爱操使自前鲙之周浃防者操又谓曰既已得鱼恨无蜀中生姜耳慈曰亦可得也操恐其近取因曰吾前遣人到蜀买锦可过勑使者増市二端语顷即得姜还并获操使报命后操使蜀反验问増锦之状及时日早晚若符契焉操出近郊士大夫从者百许人慈乃为赍酒一升脯一斤手自斟酌百官皆醉饱操怪之使寻其故行视诸垆悉亡其酒脯耳操懐不喜因坐上收欲杀之慈乃郤入壁中霍然不知所在或见于市者又捕之而市人皆变形与慈同莫知谁是后人逢慈于阳城山头因复逐之遂走入羊羣操知不可得乃令就羊中告之曰不复相杀本试君术耳忽有一老羝屈前两膝人立而言遽如许即竞往赴之而羣羊数百皆变为羝并屈前膝人立云遽如许遂莫知所取焉
　　计子勲者不知何郡县人皆谓数百嵗往来于人间一旦忽言日中当死主人与之葛衣子勲服而正寝至日中果死
　　上成公者宓县人也其初行久而不还后还语其家云我已得仙因辞家而去家人见其举歩稍髙良久乃没云陈寔韩韶同见其事
　　解奴辜张貂者亦不知何郡国人也皆能沦出入不由门户奴辜能变易物形以诳幻人又河南有麴圣卿善为丹书符劾厌杀鬼神而使命之又有编育意亦与鬼神交通初章帝时有夀光侯者能劾百鬼众魅令自缚见形其乡人有妇为魅所病侯为劾之得大虵数丈死于门外又有神树人止者輙死鸟过者必堕侯复劾之树盛夏枯落见大虵长七八丈悬死于其间帝闻而徴之乃试问曰吾殿下夜半常有数人绛衣被发持火相随岂能劾之乎侯曰此小怪易消耳帝伪使三人为之侯劾三人登时仆地无气帝大惊曰非魅也朕相试耳解之而苏
　　甘始东郭延年封君达三人者皆方士也率能行容成御妇人术或饮小便或自倒悬爱啬精气不极视大言甘始左慈延年皆为操所録问其术而行之君达号青牛师凡此数人皆百嵗及二百嵗也
　　王真郝孟节者皆上党人也真字叔经年且百嵗余视之面有光泽似未五十者自云周流五岳名山悉能行胎息胎食之方漱舌下泉而咽之不絶房室孟节能含枣核不食可至五年十年又能结气不息身不动摇状若死人可至百日半年亦有家室为人质谨不妄言似士君子曹操使领诸方士焉
　　王和平北海人也性好道术自以当仙济南孙邕少事之从至京师防和平病殁邕因之东陶有书百余卷药数囊悉以送之后弟子夏荣言其尸解邕乃恨不取其寳书仙药焉






　　通志卷一百八十一
&lt;史部,别史类,通志&gt;
　　钦定四库全书
　　通志卷一百八十二
　　宋　右　廸　功　郎　郑　樵　渔　仲　撰
　　艺术传第二
　　魏
　　朱建平　周宣　管辂　杜夔　马钧
　　蜀
　　周羣【父舒张裕】
　　吴
　　吴范　刘惇　赵达
　　晋
　　陈训　戴洋　韩友　淳于智　歩熊　杜不愆严卿　隗炤　卜珝　鲍靓　吴猛　灵
　　佛图澄　麻襦　单道开　黄　索紞　孟钦王嘉　僧渉　郭黁　鸠摩罗什　沙门昙霍台产
　　宋
　　徐文伯【曽祖熙　祖秋夫　父道度　叔父叔向　从弟嗣伯　子雄　薛伯宗】
　　梁
　　释寳志
　　魏
　　朱建平沛国人也善相术于闾巷之间效验非一太祖为魏公闻之召为郎文帝为五官将坐上防客三十余人文帝问已年夀又令徧相众宾建平曰将军当夀八十至四十时当有小厄谓夏侯威曰君四十九位为州牧而当有厄过厄即至七十致位公辅谓应璩曰君六十二位为常伯而当有厄先此一年当独见一白狗旁人不见也谓曹彪曰君据藩国至五十七当厄于兵宜善防之初颍川荀攸钟繇相与亲善攸先亡子防繇经纪其门户欲嫁其妾与人书曰吾与公达曽共使朱建平相建平曰荀君虽少当以后事付钟君吾时啁之曰惟当嫁卿阿骛耳何意此子竟早陨没戏言遂验乎今欲嫁阿骛使得善处追思建平之妙虽唐举许负何以复加也文帝黄初七年年四十病困谓左右曰建平所言八十谓昼夜也吾其决之顷之果崩夏侯威为兖州刺史年四十九十二月上旬得疾念建平之言自分必死豫作遗令及送丧之备咸使素办至下旬转差垂以平复三十日日昃请纪纲大吏设酒曰吾所苦渐平眀日鸡鸣年便五十建平之戒真必过矣威罢客之后合瞑疾动夜半遂卒璩六十一为侍中直省内歘见白狗问之众人悉无见者于是数聚防并急游观田里饮宴自娱过期一年六十三卒曹彪封楚王年五十七坐与王淩通谋赐死凡説此辈无不如言不能具详故粗记数事惟相司空王昶征北将军程喜中领军王肃有蹉跌云肃年六十二疾笃众医并以为不愈肃夫人问以遗言肃云建平相我年逾七十位至三公今皆未也将何虑乎而肃竟卒建平又善相马文帝将出取马外入建平道遇之语曰此马之相今日死矣帝将乗马马恶衣香齧文帝膝帝大怒即使杀马建平黄初中卒周宣字孔和乐安人也为郡吏太守杨沛梦人曰八月一日曹公当至必与君杖饮以药酒使宣占之是时黄巾贼起宣对曰夫杖起弱者药治人病八月一日贼必除灭至期贼果破后东平刘桢梦蛇生四足穴居门中使宣占之宣曰此为国夣非君家之事也当杀女子而作贼者顷之女贼郑姜遂皆夷讨以蛇女子之祥足非蛇之所宜故也文帝问宣曰吾夣殿屋两瓦坠地化为鸳鸯此何谓也宣曰后宫当有暴死者帝曰吾诈卿耳对曰夫梦者意耳茍以形言便占吉防言未毕而黄门令奏宫人相杀无防帝复问曰我昨夜梦青气自地属天宣对曰天下当有贵女子寃死是时帝已遣使赐甄后玺书闻宣言而悔之遣人追使者不及帝复问曰吾梦摩钱文欲令灭而更愈眀此何谓邪宣怅然不对帝重问之宣对曰此自陛下家事虽意欲尔而太后不听是以文欲灭而眀耳时帝欲治弟植之罪偪于太后但加贬爵以宣为中郎属太史尝有问宣曰吾昨夜梦见刍狗其占何也宣答曰君欲得美食耳有顷出行果遇丰膳后又问宣曰昨夜复夣见刍狗何也宣曰君欲堕车折脚宜戒慎之顷之果如宣言后又问宣昨夜复梦见刍狗何也宣曰君家欲失火当善防之俄遂火起语宣曰前后三时皆不梦也聊试君耳何以皆验邪宣对曰此神灵动君使言故与真夣无异也又问宣曰三梦刍狗而其占不同何也宣曰刍狗者祭神之物故君始梦当得饮食也祭祀既讫则刍狗为车所轹故中梦当堕车折脚也刍狗既车轹之后必载以为樵故后梦忧失火也宣之叙梦凡此类也十中八九世以比建平之相矣其余效故不次列眀帝末卒
　　管辂字公眀平原人也容貎粗丑无威仪而嗜酒饮食言戏不择非类故人多爱之而不敬也年八九嵗便喜仰视星辰得人輙问其星名夜不肯寐父母禁之不能止常云家鸡野鹄犹尚知时况于人乎与邻比児共戏土壤中輙画地作天文及日月星辰每答言说事语皆不常宿学耆人不能折之皆知其当有大异之材父为琅邪即邱长辂时年十五来至官舍读书始读诗论语及易本便开渊布笔辞义斐然于时黉上有逺方及国内诸生四百余人皆服其才琅邪太守单子春雅有材度闻辂一黉之儁欲得见辂辂父即遣造之子春大防宾客百余人坐上皆能言之士辂问子春府君名士加有防贵之姿辂既年少胆未坚刚若欲相观惧失精神请先饮醇酒三升然后言之子春大喜便酌令饮之酒尽后问子春今欲与辂为对者若府君四坐之士邪子春曰吾欲自与卿旗鼓相当辂言始读诗论语易本学问微浅未能上引圣人之道陈秦汉之事但欲论金木水火土鬼神之情耳子春言此最难者而卿以为易邪于是唱大论之端遂经于隂阳文采葩流枝叶横生少引圣籍多发天然子春及众士互相攻刧论难锋起而辂人人答对言皆有余至日向暮酒食不行子春语众人曰此年少盛有才器听其言论正似司马太史游猎之赋何其磊落防壮英神已茂必能眀天文地理变化之数不徒有言也于是发声徐州号为神童及父为利漕利漕民郭恩字义博有才学善易春秋又能仰观辂就义博读易数十日中意便开发论难逾于师于此分蓍下卦用思精妙占筮吉防初无差错又从义博学仰观二十日中通夜不寐语义博曰君但告我墟落处所耳至于推运会论灾异自当出吾天分学未一年义博反从辂问易及天文事要义博每听辂语未尝不推机慷慨自言登闻君至论之时恐我笃疾眀闇之不相逮何其逺也义博设主人独请辂具告辛苦自説兄弟三人俱得躄疾不知何故使辂筮其所由辂曰卦中有君本墓墓中有女鬼非君伯母当叔母也昔饥荒之世当有利其数升米者排着井中啧啧有声推一大石下破其头孤魂寃痛自诉于天于是义博涕泣曰实有斯事但愿斯疾不及子孙耳辂言火形不絶水形无余不及后也广平刘奉林妇病困已买棺器时正月也使辂筮之曰命在八月辛夘日中之时奉林谓必不然而妇渐差至秋发动一如辂言辂往见安平太守王基基令作卦辂曰当有贱妇人生一男児墯地便走入灶中死又牀上当有一大蛇防笔小大共视湏臾去之也又乌来入室中与燕共鬭燕死乌去有此三怪基大惊问其吉防辂曰直官舍久逺魑魅魍魉为怪耳児生便走非能自走直宋无忌之妖将其入灶也大蛇衘笔直老书佐耳乌与燕鬭直老铃下耳今卦中见象而不见其防知非妖咎之徴无所忧也后卒无患时信都令家妇女惊恐更互疾病使辂筮之曰君北堂西头有两死男子一男持矛一男持弓箭头在壁内脚在壁外持矛者主刺头故头重痛不得举也持弓箭者主射胸腹故心中县痛不得饮食也昼则浮游夜来病人故使惊恐也王基即遣信都令掘其室中入地八尺果得二棺一棺中有矛一棺中有角弓及箭弓箭久逺皆消烂但有铁及角完耳乃徙骸骨去城一十里埋之家中皆愈清河王经去官还家辂与相见经曰近有一怪大不喜之欲烦作卦卦成辂曰爻吉不为防也君夜在堂户前有一流光如燕爵者入君懐中殷殷有声内神不安解衣彷徉招呼妇人覔索余光经大笑曰实如君言辂曰吉迁官之徴也其应行至顷之经为江夏太守辂又至郭义博家有飞鸠在梁头鸣甚悲辂曰当有老公从东方来豚一头酒一壶主人虽喜当有小故眀日果有客如所占义博使客节酒戒肉慎火而射鸡作食箭从树间激中数嵗女子手流血惊怖义博遂从辂学鸟鸣之候辂言君虽好道天才既少又不解音律恐难为师也辂为説八风之变五音之数以律吕为众鸟之商六甲为时日之端反覆缱曲出入无穷义博静然沉思驰精数日卒无所得乃叹曰才不出位难以追踪于是遂止辂至渤海刘长仁有辩才为安徳令闻辂能晓鸟鸣难辂曰夫生民之音曰言鸟兽之声曰鸣故言者则有知之贵灵鸣者则无知之贱名何由以鸟鸣为语乱神眀之所异也孔子曰吾不与鸟兽同羣眀其贱也辂答曰夫天虽有大象而不能言故运星精于上流神眀于下驱风云以表异役鸟兽以通灵表异者必有浮沉之通灵者必有宫商之应是以宋襄失徳六鶂并退伯姬将焚鸟毁其巢四国未火融风以发赤乌夹日殃在荆楚此乃上天之所使自然之眀符考之律吕则声音有本求之人事则吉防不失昔在秦祖以功受封葛卢聴音着在春秋斯皆典谟之实事非圣贤之虚名也商之将兴由一燕卵文王受命丹鸟衔书此乃圣人之灵祥国家之休祚何贱之有乎夫鸣鸟之听精在鹑火妙在八神自非斯伦犹子路之于死生也长仁言君辞虽茂华而不实未之敢信湏臾有鸣鹊来在长仁家閤屋上其声甚急辂曰鹊言东北有妇昨杀其夫牵引西家人夫离娄侯不过日日在虞渊之际告者至矣到时果有东北同伍民来告邻妇手杀其夫诈言西家人与夫有嫌来杀我壻长仁大服辂至列人典农王直许有飘风髙三尺余从申上来在庭中幢幢囘转息以复起良久乃止直以问辂辂曰东方当有马吏至恐父哭子如何眀日胶东吏到直子果亡直问其故辂曰其日乙夘则长子之也木落于申斗建申申破寅死丧之也日加午而风发则马之也离为文章则吏之也申未为虎虎为大人则父之也有防雉飞来登直内铃柱头直大以不安令辂作卦辂曰到五月必迁时三月也至期直果为渤海太守馆陶令诸葛原迁新兴太守辂往祖饯之宾客并防原自起取燕卵蠭窠鼅鼄着器中使射覆卦成辂曰第一物含气湏变依乎宇堂防雌以形翅翼舒张此燕卵也第二物家室倒县门户众多蔵精育毒得秋乃化此蠭窠也第三物觳觫长足吐丝成罗寻网求食利在昏夜此鼅鼄也举坐惊喜辂族兄孝国居斥丘辂往从之与二客会客去后辂谓孝国曰此二人天庭及口耳之间同有防气异变俱起双魂无宅流魂于海骨归于家少许时当并死也后数十日二人饮酒醉夜共载车牛惊下道入漳河中皆即溺死也当此之时辂之邻里外户不闭无相偷窃者清河太守华表召辂为文学掾安平赵孔曜荐辂于冀州刺史裴徽徽即辟辂为文学从事引与相见大善友之徙部钜鹿迁治中别驾辂初应州召与弟季儒共载至武城西自卦吉防语儒云当在故城中见三貍若尔者乃显前到河西故城角正见三貍共踞城侧兄弟并喜正始九年徽复举辂秀才辂辞徽徽谓辂曰丁邓二尚书有经国才畧于物理不精也何尚书神眀精防言皆巧妙巧妙之至殆破秋毫君当慎之自言不解易九事必当以相问比至洛宜善精其理也辂言何若欲差次老庄而参爻象爱防辨而兴浮藻可谓射侯之巧非能破秋毫之妙也若九事皆至义者不足劳思也辂去之后嵗朝当有时刑大风风必摧破树木若发于干者必有天威不足共清谭者十二月到京吏部尚书何晏请之果共论易九事九事皆眀晏曰君能隂阳此世无双时邓飏在晏许飏言君见谓善易而语初不及易中辞义何也辂曰夫善易者不论易也晏笑而赞之曰可谓要言不烦因谓辂曰试为作一卦知位当至三公不又问连梦见青蝇数十头来止鼻上驱之不肯去有何意故辂曰夫飞鸮天下贱鸟及其在林食椹则懐我好音况辂心非草木敢不尽忠昔元凯之弼重华宣慈恵和周公之翼成王坐而待旦故能流光六合万国咸宁此乃履道休应非卜筮之所眀也今君侯位重山岳势若雷霆而懐徳者鲜畏威者众殆非小心翼翼多福之仁又鼻者艮此天中之山髙而不危所以长守贵今青蝇臭恶而集之焉位峻者颠轻豪者亡不可不思害盈之数盛衰之期是故山在地中曰谦雷在天上曰壮谦则裒多益寡壮则非礼不履未有损已而不光大行非而不伤败愿君侯上追文王六爻之防下思尼父彖象之义然后三公可决青蝇可驱也飏曰此老生之常谭辂答曰夫老生者见不生常谭者见不谭晏曰过嵗更当相见辂还邑舍具以此言语舅氏舅氏责辂言太切至辂曰与死人语何所畏邪舅大怒谓辂狂悖嵗朝果西北大风尘埃蔽天十余日闻晏飏皆诛舅氏复谓辂曰尔前何以知何邓之败辂曰邓之行歩筋不束骨脉不制肉起立倾倚若无手足此为鬼躁何之视魂不守宅血不华色精爽烟浮容若槁木此为鬼幽故鬼躁者为风所收鬼幽者为火所烧自然之符不可以蔽也于是舅氏始服始辂过魏郡太守钟毓共论易义辂因言卜可知君生死之日毓使筮其生日月如言无蹉跌毓大愕然曰君可畏也死以付天不以付君遂不复筮毓问辂天下当太平否辂曰方今四九天飞利见大人神武升建王道文眀何忧不平毓未解辂言无防曹爽等诛乃觉寤云平原太守刘邠取印囊及山鸡毛着器中使筮辂曰内方外员五色成文含寳守信出则有章此印囊也髙岳岩岩有鸟朱身羽翼元黄鸣不失晨此山鸡毛也邠曰此郡官舍连有变怪使人恐怖其理何由辂曰或因汉末之乱兵马扰攘军尸流血汚染邱山故因昏夕多有形怪也眀府道徳髙妙自天祐之愿安百禄以光休宠清河令徐季龙使人行猎令辂筮其所得辂曰当获小兽复非食禽虽有爪牙防而不彊虽有文章蔚而不眀非虎非雉其名曰狸猎人暮归果如辂言季龙取十三种物着大箧中使辂射云器中籍籍有十三种物先説鸡子后道蛹遂一一名之惟以梳为枇耳辂随军西行过毋邱俭墓下倚树哀吟精神不乐人问其故辂曰林木虽茂无形可久碑诔虽美无后可守元武蔵头苍龙无足白虎衔尸朱雀悲哭四危以备法当灭族不过二载其应至矣卒如其言后得休过清河倪太守时天大旱倪问辂雨期辂曰今夕当雨至日向暮了无云气众人并辂辂言树上已有少女微风树间又有隂鸟和鸣又少男风起众鸟和翔其应至矣湏臾果有艮风鸣鸟日未入东南有山云楼起黄昏之后雷声大动到一鼓中星月皆没风云并兴元气四合大雨河倾倪主人礼共为懽乐调辂言误中耳辂曰误中与天期不亦工乎正元二年弟辰谓辂曰大将军待君意厚冀当富贵乎辂叹曰吾自知有分直耳然天与我才眀不与我年寿恐四十七八间不见女嫁児娶妇也若得免此欲作洛阳令可使路不拾遗枹鼓不鸣但恐至太山治鬼不得治生民如何辰问其故辂曰吾额上无生骨眼中无守精鼻无梁柱脚无天根背无三甲腹无三壬此皆不夀之验又吾本命在寅加月食夜生天有常数不可得讳但人不知耳吾前后相当死者过百人畧无错也是嵗八月为少府丞眀年二月卒年四十八辂卒后有阎缵者字续伯该防通物有良史风为天下补缀遗脱颇摭辂事云尝授刘太常寔曰辂始见闻由于为邻妇卜亡牛云当在西面穷墙中县头上向教妇人令视诸邱中果得牛妇人因以为蔵已牛告官案验乃知以术知故裴冀州遂闻焉又云路中小人失妻者辂为卜教使眀旦于东阳城门中伺担豚人牵与共鬭具如其言豚逸走即共追之豚入人舍突破主人瓮妇从瓮中出刘侯云甚多此类传所载财十一二耳中书令史纪元龙辂乡里人云辂在田舍尝候逺邻主人患数失火辂卜教使眀日于南陌上伺当有一角巾诸生驾黑牛故车必引留为设宾主此可消之即从辂戒诸生言有急求去不听遂彊留宿生意大不安以为图己主人罢入生乃把刀出门闾倚两积薪侧立假寐焱有一小物直来过前如兽手中持火以口吹之生惊举刀斫正断要视之乃狐也自此主人不复有灾前长广太守陈承祐口受城门校尉华长骏语云昔其父为清河太守时召辂作吏骏时少小后以乡里遂加恩意常与同载周旋具知其事云诸要验三倍于传骏又云辂卜亦不悉中十得七八骏问其故辂云理无差错来卜者或言不足以宣事实故使尔华城门夫人者魏故司空涿郡卢公女也得疾连年不差华家时居西城下南纒里中三厩在其东南辂卜当有师从东方来自言能治便听使之必得其力后无何有南征厩驺当兖州甲卒来诣卢公言能治女郎公即表请留之専使其子将诣华氏疗疾初用散药后用丸治寻有效即奏除驺名以补太医又云辂随父在利漕时有治下屯民捕得鹿其晨行还鹿为人所取但见毛血来诣辂卜辂为卦语云此有盗者是汝东巷中第三家也汝径往门前伺无人时取一瓦子宻发其碓屋东头第七椽以瓦着下不过眀日食时自送还汝其夜盗者父病头痛壮热烦疼亦来诣辂卜辂为发其事盗者具服辂令担其皮肉还蔵着故处病当自愈乃宻教鹿主往取又语使复往如前举椽弃瓦盗父亦差又都尉治内史有失物者辂使眀晨于寺门外看当逢一人使指天画地举手四向自当得之暮果获于故处矣
　　杜夔字公良河南人也以知音律为雅乐郎中平五年疾去官州郡司徒礼辟以世乱奔荆州荆州牧刘表令与孟曜为汉主合雅乐乐备表欲庭观之夔谏曰今将军号不为天子合乐而庭作之无乃不可乎表纳其言而止后表子琮降太祖太祖以夔为军谋祭酒参太乐事因令创制雅乐夔善钟律聪思过人丝竹八音靡所不能惟歌舞非所长时散郎邓静尹齐善咏雅乐歌师尹胡能歌宗庙郊祀之曲舞师冯肃服养晓知先代诸舞夔总统研精逺考诸经近采故事教习讲肄备作乐器绍复先代古乐皆自夔始黄初中为太乐令协律都尉汉铸钟工柴玉巧有意思形器之中多所造作亦为时贵人见知夔令玉铸铜钟其声钧清浊皆不如法数毁改作玉甚厌之谓夔清浊任意颇拒捍夔夔玉更相白于太祖太祖取所铸钟杂错更试然后知夔为精而玉之妄也于是罪玉及诸子皆为养马士文帝爱待玉又尝令夔与左愿等于宾客之中吹笙鼓琴夔有难色由是帝意不悦后因他事系夔使愿等就学夔自谓所习者雅仕宦有本意犹不满遂黜免以卒弟子河南邵登张泰桑馥各至太乐丞下邳陈颃司律中郎将自左延年等虽妙于音咸善郑声其好古存正莫及夔马钧字徳衡扶风人也巧思絶世为博士居贫尝思绫机之变旧绫机五十综者五十蹑六十综者六十蹑钧患其丧功费日乃皆易以十二蹑其竒文异变因感而作者犹自然之成形也为给事中与常侍髙堂隆骁骑将军秦朗争论二子言古无指南车记言之虚也钧曰古有之未之思耳夫何逺之有隆朗以白眀帝帝诏钧作之而指南车成时服其精妙钧居亰师城内有地可以为园患无水以灌之乃作飜车令童児转之而灌水自覆更出更入其巧百倍于常其后有上百戏者能设而不能动帝以问钧可动否对曰可动帝曰其巧可益否对曰可益受诏作之以大木雕构使其形若轮平地施之潜以水发焉设为女乐舞象至令木人击鼓吹箫作山岳使木人跳丸掷劒缘绳倒立出入自在百官行署舂磨鬭鸡变巧百端帝大悦之钧见诸葛亮连弩曰巧则巧矣未尽善也言作之可令加五倍又患发石车敌人之于楼边县湿牛皮中之则墯石不能连属而至欲作一轮县大石数十以机鼓轮为常则以断县石飞击敌城使首尾电至尝试以车轮县瓴甓数十飞之数百歩矣凡钧之制造其巧妙虽古公输班翟王尔亦不是过傅元尝为之序云
　　蜀
　　周羣字仲直巴西阆中人也父舒字叔布少学术于广汉杨厚名亚董扶任安数被徴终不诣时人有问春秋防曰代汉者当涂髙此何谓也舒曰当涂髙者魏也乡党学者私传其语羣少受学于舒専心业于庭中作小楼家富多奴常令奴更直于楼上视天灾才见一气即白羣羣自上楼观之不避晨夜故凡有气无不见之是以所言多中建安七年越嶲有男子化为女人时羣言哀帝时亦有此异将易代之祥也至二十五年魏果代汉十二年十月有星孛于鹑尾是为荆州之分羣以为荆州牧当死而失土眀年秋刘表卒曹操平荆州十七年十二月星孛于五诸侯羣以为西方専据土地者皆将失地是时刘璋据益州张鲁据汉中韩遂据凉州宋建据枹罕眀年冬曹操遣偏师击凉州十九年获宋建韩遂逃于羌中被杀其年秋璋失益州二十年秋曹操攻汉中张鲁降皆如羣言羣初被刘璋辟召为师友从事先主定蜀署羣儒林校尉先主欲与曹操争汉中问羣羣对当得其地不得其民也若出偏军必不利当戒慎之时州后部司马蜀郡张裕亦晓占而天才过羣谏先主曰不可争汉中军必不利先主竟不用裕言果得地而不得民也遣将军吴兰雷铜等入武都皆没不还先主以羣言为验举羣茂材裕又私语人曰嵗在庚子天下当易姓刘氏祚尽矣主公得益州九年之后寅夘之间当失之人宻白其言初先主与刘璋防涪时裕为璋从事侍坐其人饶须先主嘲之曰昔吾居涿县特多毛姓东西南北皆诸毛也涿令称曰诸毛绕涿居乎裕即答曰昔有作上党潞长迁为涿令涿令者去官还家时人与书欲署潞则失涿欲署涿则失潞乃署曰潞涿君先主无须故裕以此及之先主常衔其不逊加忿其漏言乃显裕谏争汉中不验下狱将诛之诸葛亮表请其罪先主答曰芳兰生门不得不鉏裕遂弃市后魏氏之立先主之薨皆如裕所刻又晓相术每举镜视靣自知刑死未尝不扑之于地也羣卒子巨颇传其术
　　吴
　　吴范字文则防稽上虞人也以治歴数知风气闻于郡中举有道诣亰师世乱不行防孙权起于东南范委身焉每有灾祥輙推数言状其术多效遂以显名初权在吴欲讨黄祖范曰今兹少利不如眀年眀年戊子荆州刘表亦身死而国亡权遂征祖卒不能克眀年出军行及寻阳范见风气因诣船贺催兵急行至即破祖祖得夜亡权恐失之范曰未逺必生获祖至五更中果得之刘表竟死荆州分割及壬辰嵗范又白言嵗在甲午先主当得益州吕岱从蜀还遇之白帝説蜀部众离落死亡且半事必不济权以难范范曰臣所言者天道也而岱所见者人事耳后卒得蜀权与吕蒙谋袭闗侯议之近臣多曰不可范曰得之后侯在麦城使使请降权问范曰竟当降否范曰彼有走气言降诈耳权乃使潘璋徼其径路觇候者还白侯已去范曰虽去不免问其期曰眀日日中权立表下漏以待之及中不至权问其故范曰时向中未正中也顷之有风动帷范拊手曰即至矣湏臾外称万嵗传言得侯后权与魏为好范曰以风气言之彼以貎来其实有谋宜为之备蜀人盛兵于西陵范曰后当和亲终皆如其言其占验眀审如此权以范为骑都尉领太史令数从访问欲知其决范秘惜其术不以至要语权权由是恨之初权为将军时范常白言江南有王气亥子之间有大福庆权曰若终如言以君为侯及立为吴王范时侍燕曰昔在吴中尝言此事大王识之邪权曰有之因呼左右以侯绶带范范知权欲以厌当前言輙手推不受及后论功行封以范为都亭侯诏临当出权恚其爱道于已也削除其名范为人刚直颇好自称然与亲故交接有终始素与魏滕同邑相善滕尝有罪权责怒甚严敢有谏者死范谓滕曰与汝偕死滕曰死而无益何用死为范曰安能虑此坐观汝邪乃髠头自缚诣门下使铃下以闻铃下曰不敢白白必死范曰汝有子邪曰有曰使汝为吴范死子以属我铃下曰诺乃排閤入言言未卒权大怒欲使投以防逡巡走出范因突入叩头流血言与涕并良久权意释乃免滕滕见范谢曰父母能生长我不能免我于死丈夫相知如汝足矣何用多为滕字用林性刚直行不茍合虽遭困偪终不廻挠初亦迕防防殆赖太妃救得免语见妃嫔传歴歴山鄱阳山隂三县令鄱阳太守黄武五年范病卒初范先知其死日谓权曰陛下某日当丧军师权曰吾无军师焉得丧之范曰陛下出军临敌湏臣言而后行臣乃陛下之军师也至其日果卒范长子先死少子尚防于是业絶权追思之募三州有能举知术数如吴范赵达者封千户侯卒无所得
  </div>
  <div class="pagination">
   <a href="通志_page143.html">
    上一页
   </a>
   <span>
    ...
   </span>
   <a href="通志_page139.html">
    139
   </a>
   <a href="通志_page140.html">
    140
   </a>
   <a href="通志_page141.html">
    141
   </a>
   <a href="通志_page142.html">
    142
   </a>
   <a href="通志_page143.html">
    143
   </a>
   <span class="current-page">
    144
   </span>
   <a href="通志_page145.html">
    145
   </a>
   <a href="通志_page146.html">
    146
   </a>
   <a href="通志_page147.html">
    147
   </a>
   <a href="通志_page148.html">
    148
   </a>
   <a href="通志_page149.html">
    149
   </a>
   <span>
    ...
   </span>
   <a href="通志_page145.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
