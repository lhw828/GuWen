<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 63 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 63 页/共 523 页
  </h1>
  <div class="content">
   ○丁亥。上诣观德殿几筵前供奠。　　

○谕内阁、据蕴端多尔济等奏、俄罗斯边界卡伦。请旨派员不时巡逻等语。俄罗斯前在恰克图地方。交易通好已久。非额鲁特哈萨克等可比。安设卡伦时。并未特派侍卫巡查。殊有深意。况从前拉旺多尔济等以豫备库伦要差。奏派台吉额璘沁喇布坦等四员陆续出缺。亦未补派。今值太上皇帝大事。朕躬亲政。乃于俄罗斯卡伦。派委多员。纷纷巡查。不特滋其疑惧。甚至疑朕于该地方或有所利。更属不成事体。蕴端多尔济等岂未见及此耶。著于所拟八员内。遴派体面晓事者四员。以备差委。倘所派之员滋生事端。惟蕴端多尔济等是问。又据奏、驻卡扎萨克台吉等、请赏花翎。以示奖励一节。亦不可行。从前蒙古所得花翎、黄马褂、皆以扈从皇考进哨。射猎奋勉。始蒙恩赉。若以巡卡等差请赏花翎。则凡驻劄大臣。概得以操练官兵加赏乎。且行赏加恩。应出自上。岂有该管大臣任意市恩代为吁恳之理。如该驻卡台吉等果皆勤奋。蕴端多尔济等、可令其随同喀尔喀等一体轮班进哨。候朕校阅加恩。其市恩陋习。务须力改。将此通谕知之。　　

○又谕、永琨在将军任内。声名平常。朕在藩邸时。素所深知。故将永琨补授都统。令其回京。原以永琨身系近支宗室。乌里雅苏台将军、职任紧要。永琨在彼傥有劣迹。碍难办理。是以曲加保全也。前据永琨等所奏偷窃马匹驼只二摺。当经一面批交部议。一面即行发回。永琨并不计及此事该部议覆与否。率用日行八百里咨文。驰递理藩院。徒劳驿站。据理藩院将永琨、萨木丕勒多尔济、那敏泰参奏、现已交部议处。永琨糊涂不晓事体。若仍留都统之任。恐将来又获罪戾。转非朕保全之意。永琨即著革去都统。赏给奉恩将军。前往东陵当差。那敏泰、亦著革去副都统。赏给骁骑校。萨木丕勒多尔济、著交理藩院照例议处。　　

○调工部右侍郎盛住、为户部右侍郎。以奉宸苑卿明安、为工部右侍郎。　　

○以都察院左都御史阿迪斯、兼正红旗蒙古都统。　　

○以正白旗蒙古副都统果勒敏色、为镶蓝旗护军统领。伊犁领队大臣春宁、为正红旗护军统领。正蓝旗护军统领扎郎阿、为镶蓝旗满洲副都统。散秩大臣恒宁、为正蓝旗护军统领。内阁学士成书、兼正蓝旗汉军副都统。　　

○是月。密谕费淳知。朕思安民首在任贤。移毙必先去贪。汝之操守虽优。察吏之才过宽。若以此为积阴功。则大谬矣。去一贪吏。万姓蒙福。进一贤臣。一方受惠。所积阴功。孰大于是。汝其照朕所。列贤否各员。留心徐访。据实陆续奏闻。慎勿迎合朕意。颠倒是非。密之。蒋兆奎、认真办事。不收馈送。确否。康基田、操守尚好。性情微觉刚复自用。开通微山湖闸一事。颇觉不妥。述德、办事糊涂。婪赃舞毙。南河漫工用至三百余万。伊系专管之员。难保无侵蚀浮冒。王秉韬、老成历练。有守有为。方昂、任江宁时。甚得民心。许兆椿、洁己奉公。严明听讼。谭大经、廉洁爱民。声望素著。张永浙、一切贪婪骄侈狂纵。此皆得自风闻。汝应细心访问。优者即保。劣者即参。特谕。寻覆奏、举直错枉。察吏安民。乃督抚之先务。若姑容贪吏。冀积阴功。则一家哭。何如一路哭。其为获咎更重。得旨、能知此。何患事不办。从来宽猛相济不可有偏。水弱民狎。所损更甚矣。又奏、蒋兆奎等各员贤否。批、览奏俱悉。总宜虚公延访。切勿过宽。亦不可过严。但执中无我。事必有成。勉之。　　

○安徽巡抚陈用敷奏、考阅行伍情形。得旨、江南行伍技艺。不及川黔远甚。应勤加训练。俾成劲旅。兵可百年不用。不可一日无备。莫谓老生常谈。实经邦之要政。　　

○山东布政使岳起奏报接任日期。得旨、以实办理而莫过急。大凡弥补之事。缓则民安。急则民病。捐上益下。在民即同在官。益上损下。悖入终须悖出。此乃一定不易之理。须看得透。

大清仁宗受天兴运敷化绥猷崇文经武孝恭勤俭端敏英哲睿皇帝实录卷之四十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆四年。己未。六月。戊子朔。谕内阁、本日步军统领衙门奏、籍隶湖南之从九品谭学庠。有条奏事宜一摺。并将原摺进呈。随令军机大臣将原摺封套是否黏口之处。面向绵恩及递摺之谭学庠询问。俱称本未黏口。并经查看原摺封套相符。夫封章言事。原以兼听并观。理宜直达朕前。用资采纳。如前此户部衙门。有人在大堂供奉斋戒牌案上。庋置包封事件。该部堂官即将原封进呈。如此方是。若先经拆阅。安知封内非有关系要事。或即告讦本人。亦未可定。如系本人被讦。即可私行压搁。不为呈递。或系告讦督抚。而遇有素相交好者。亦可代为隐匿。似此扶同蒙蔽。岂不又为和珅之续乎。著传谕各部院衙门。嗣后遇有呈控事件。如系本人喊禀。及露章投递者。自不妨先行阅看。傥系本人自行缄封。即应将原封呈览。不许私自拆阅。即所递封章内或有违悖词语。亦与转奏之人无涉。以杜壅蔽而昭慎密。　　

○以故琉球国王尚穆孙温、袭爵。命翰林院修撰赵文楷、为正使。内阁中书李鼎元、为副使。往封。　　

○己丑。增设京营总兵。谕内阁、兵部议处步军统领定亲王绵恩、护军统领公晋昌、不能实力稽察该营员等严加管束。以致恒谨于皇后出神武门时。并不敬谨回避。冲突直行。请将绵恩晋昌降三级调用。毋庸查抵一摺。因思步军统领。从前原系二品。嗣因职任较重。于一品大员中派令管理。亦未有亲王兼摄此职者。况步军统领有夜闲巡查堆拨之事。于亲王体统。实非所宜。绵恩著不必兼管。其步军统领事务。著布彦达赉管理。凡遇巡幸。毋庸伊扈跸随往。以专职守。至朕出入禁城。前锋统领例应在门前带刀侍立。绵恩系属亲王。亦于体制未协。所有伊前锋统领员缺。著贝勒绵懿补授。正白旗领侍卫内大臣员缺。著成亲王永瑆补授。布彦达赉所管事务较多。其正黄旗领侍卫内大臣员缺。著丹巴多尔济补授。丹巴多尔济不必兼管护军统领。其缺俟朕另行简放。至步军统领为九门筦钥。统辖京营。总司缉捕。一人独理。不特事权过重。兼恐稽察难周。自应另设佐理之员。以资分任。即如八旗设立都统。驻防设立将军。俱有副都统。绿营设立提督。即有总兵。今步军统领衙门。亦当照此设左右翼总兵各一员。候朕于八旗副都统内拣员充补。不必再兼副都统本任。遇有一切公务。步军统领与总兵同堂坐办。既可杜一人专擅之渐。而于巡察诸事。亦更为周密。嗣后本衙门官员引见。即令步军统领与总兵同带。无须步军翼尉带领。著兵部载入条例。永远遵行。晋昌疏于管辖。实属咎所应得。现在恒谨已革去王爵。晋昌所管镶黄旗护军统领。亦著开缺另简。兵部摺内请将绵恩晋昌职任降调之处。俱毋庸议。　　

○又谕、台费荫于锦州庄头许。五德将官地送给和珅一事。听情迎合。朦混咨部。前令明白回奏、未据奏出实情。复于召见时面加开导。乃伊坚不承认。且自称伊系阿桂保举。并非和珅所汲引。冀掩其阿附之迹。其实台费荫素藉和珅粤援。幸登卿贰。朕所深知。和珅曾于朕前奏明。台费荫系其保荐。并誉伊为有用之才。若谓非和珅私人。其谁信之。朕方以办理和珅一案。不欲株连。凡有附势之人。悉予以自新之路。台费荫若早将此事原委陈明。祇不过交吏部严议。予以革职而止。讵有心捏饰。不吐实情。昨日传旨质讯时。犹复始终抵赖。是伊平日趋奉权要。遇事逢迎。及见势败伏辜。转欲貌为正人。希图避罪。其居心巧诈卑鄙。实不可问。因将台费荫拏交刑部严审。今军机大臣会同刑部审明。将人证卷宗四面质对。始据将前后情节。亲笔供认不讳。台费荫昨已革职。著加恩宽免治罪。今其自备资斧。前往伊犁效力赎罪。台费荫稍有才具。著保宁留心察看。傥再高兴多事。即行据实严参。若果自知改悔。安静效力。于一二年后奏闻。候朕再降谕旨。　　

○又谕、户部奏、湖广四川二省。原任各员子孙代赔未完银两一摺。毕沅前在湖广总督任内。声名本属平常。聂杰人等、即系于彼时起事。楚省各股教匪滋扰。亦多由毕沅酿成。不将伊家产查抄。已属格外施恩。不为己甚。今此项应赔银两。即系失察邪教之款。岂能再邀恩免。所有毕沅名下未完银二万两。仍著落伊家属如数赔交。至原任四川夔州府知府张至軨。前在军营积劳病故。业经加恩赏给道衔。并将渝关赔项宽免。此项罚赔夔关缺额税银三万四千一百余两。事同一例。著再加恩全行豁免。　　

○谕军机大臣等、吉庆奏称、米艇舱面宽大。可放大炮。粤省追捕盗匪。护送盐船。皆用此项船只。而运盐各商。亦以米艇出运。贼匪贪图米艇便捷。运盐者闲被抢夺。查有麻辣船只。船身较小。不能安放炮位。匪徒无所贪图。已借项将运盐米艇。改造麻辣船一百只等语。所奏非是。米艇较他船宽阔。有大炮可以御贼。尚不能禁贼匪之抢夺。今改造麻辣小船。既无防御火器。设遇洋盗。岂不更易劫掠。且吉庆之意。以小船不安炮位。使匪徒无可贪图。殊不知贼匪遇船即劫。有何拣择。若如该督所议。未能清盗劫之源。先自失御盗之具。著传谕吉庆。所有此项麻辣船只。除业经借项改造者准其搀用外。其余均停止打造。仍旧用米艇运盐。以照慎重。　　

○以正红旗蒙古副都统弘丰、为镶黄旗护军统领。正黄旗满洲副都统绵志、为镶红旗护军统领。镶红旗满洲副都统恭阿拉、为京营左翼总兵。镶白旗汉军副都统长龄、为右翼总兵。　　

○甘肃按察使广厚奏报、追剿贼匪。赏都司陈五辑、花翎。州判纵司燖、蓝翎。并升叙有差。　　

○旌表守正捐躯河南辉县民田景全妻贺氏。云南会泽县民谭智雀女谭氏。　　

○庚寅。上诣观德殿几筵前。行月祭礼。　　

○谕内阁、昨已降旨将步军统领衙门添设左右翼总兵二员。并简员补授矣。今思该衙门既经添设大员。有正副之分。其品级官阶。及应得养廉。并管辖营制。升转开列。均应定立章程。以示区别而专职守。向来步军统领系正二品。今照各省提督之例。改为从一品。其左右二翼总兵。俱定为正二品。每年各给该总兵养廉银八百两。以资办公。至八旗步军。向系提督专管。今著两翼总兵一同管理。其巡捕五营事务。著将中营作为提标。副将作为提督中军。仍令管理圆明园一带五汛。其余参将四员。分管之南北左右四营。共十八汛。南左二营参将等官。并所辖之十汛。归左翼总兵管。北右二营参将等官。并所辖之八汛。归右翼总兵管。再嗣后八旗都统及各省提督缺出。俱准将两翼总兵开刑。如两翼总兵缺出。即将八旗副都统及京营副将开列。候朕简用。著即将此旨载入兵部则例。　　

○谕军机大臣等、朕闻从前湖北教匪窜赴孝感时。经过各处。多被焚掠。独随州一处未被贼扰。因该处民人于贼匪未来之先。豫掘深沟。堆叠士山。贼既不能踰越沟濠扰害村庄。而该民人据占土山。足资捍卫。是村庄守御既严。贼匪亦无由肆掠。复有官兵追蹑其后。未有不穷蹙溃败者。此亦保护地方之良策。行之已有成效。若川陕河南等省各处村堡。俱能照此豫为防范。何至任贼恣意蹂躏乎。著苗保、松筠、吴熊光等、饬令所属地方。晓谕居民。相度地形。或可仿照办理。令乡勇人等加意防护。坚壁清野。以期贼踪敛戢。不敢肆行侵扰。于堵剿机宜。自为有益。　　

○调正蓝旗蒙古副都统春宁、为镶红旗满洲副都统。以署镶黄旗蒙古副都统监察御史托津、为正蓝旗蒙古副都统。调正黄旗满洲副都统众神保、为镶白旗汉军副都统。　　

○辛卯。谕内阁、户部议驳吴璥等奏请、摊徵河工秸料运费银两一摺。部驳甚是。著依议行。河工需用物料价值。例有正项开销。岂容轻议加增。况自睢汛大工合龙稳固后。并无抢险之事。不过岁修常办工程。乃该督等率以筹备帮价为词。于地粮内按年摊徵银十四五万两。使豫省群黎均受其累。为民上者岂忍出此。虽所称酌添运费。每秸一斤祇系五毫。而一经州县吏胥之手。则层层加派。所徵必不止于此数。且议加之后。不能复减。非暂时借资民力。竟永远累及闾阎矣。在吴璥等之意为病官起见。而不知病民实甚。乾隆五十七年。穆和蔺曾为此奏、彼时钦奉皇考谕旨。以每年常办之工。率议增添。年复一年。伊于何底。朘小民之脂膏。为不肖官吏影射侵渔地步。特将穆和蔺及前任初议踵行各巡抚。一并严加议处。圣谕煌煌。至为明切。豫省岂无档案可稽。而竟敢踵为此奏乎。朕向闻河工积毙。有滥用不能开销之款。往往借他项弥缝。该督之奏请加增运费。大约不出乎此。倭什布系首倡此议。吴璥前在藩司任内。曾经会议会详。吴熊光甫经抵任。不加详察。与吴璥联衔具奏。均有应得之咎。著交部严加议处。　　

○谕军机大臣等、松筠奏设法剿堵情形。所办俱合机宜。各路贼匪。本无长技。不过恃行走趫捷。到处狂奔。其各股贼首。亦无一定名目。不过指称一人为首。虚张声势。现在白号一股。经恒瑞击败后。奔窜西河礼县一带。已有广厚、吉兰泰等、带兵堵剿。蓝号一股。由米仓山南窜。未致阑入川西。贼势已就穷蹙。惟在带兵各员。相机办理。堵剿并用。断不可徒事尾追。疲劳兵力。至富成怯懦无能。实有应得之咎。但各路剿贼。皆蹈尾追之毙。纵使富成能抄出贼前。而贼匪一遇官兵。折回旁窜。又成尾追之势。不得以此独罪富成一人。其不能约束兵勇一节。据伊供明。因乡勇抢夺强买。节次正法三人。割耳插箭捆打者尤多。尚非富成全不管束。惟伊带领一路官兵剿贼。仅以具报经略为词。数月之中。全不自行陈奏。实属糊涂已极。经略与带兵大员。均在一路。或同在一营。自应归经略一人奏事。今富成与勒保。不但各为一路。且在隔省地方。若将军情报知经略转奏、岂不更为迂远。伊系将军大员。竟不仰体朕盼捷殷怀。实不可解。伊在甘省剿贼。或不知四川军营随时奏事。而恒瑞、明亮、广厚等、各路具摺。伊岂毫无闻见。富成以此昏愦。断难胜大员之任。伊之获咎。即在乎此。现在松筠已将富成解交刑部治罪。想伊到京。所供亦不过如是。富成年力就衰。且曾经受伤。近日尚能劝励兵丁在蒋家山打仗。截回蓝号贼匪。不使窜入川西。即此一端。尚可加之宽贷。况伊带兵日久。究系军营熟手。富成著免其治罪。作为披甲。留营带兵。将此传谕知之。　　

○参赞大臣明亮等奏报官弁追剿贼匪张汉潮功。赏协领秦巴图、游击应元宽、巴图鲁名号。参将杨奎猷、游击张元麒、游栋云、守备陈应彪、花翎。骁骑校杜博尔等、蓝翎。　　

○予陕西甘肃军营阵亡兵丁索明才等八十五名、四川伤亡兵丁王之泌等二千一百六十八名、赏恤如例。　　

○壬辰。谕军机大臣等、军机大臣会同刑部审明庄头许五德、因控告同主家人霍三德、托王府护卫恒德转求和珅照应、送给地亩银两一案、分别定议一摺。此案庄头许五德、因呈控同主家人。辄嘱恒德转托和珅照应。许送地亩银两。系乾隆五十八年之事。彼时和珅已以伯爵官大学士。身列崇班。乃竟贪得谢仪。听受嘱托。实属卑鄙不堪。辄将家奴呈控之案。高下其手。任意武断。将许五德一户。径行从贝子永泽名下彻出。令恒德向其索谢不要地亩。指索银一万两。经许五德先后送给银六千两。下短银四千两。和珅复时向催讨。并令恒德差家人前往索取。因许五德措银不出。送缴地亩。又复逼立红契。令伊侄出名管业。巧为掩饰。而台费阴亦遂承其意指。为之主张营办。此等因事索财。在地方末吏稍知自爱者犹不为。而和珅身居显秩。既已贪贿听情。又复叠索尾欠。是其贪鄙无耻。藐玩自专。即此已可概见。此项入官地亩。从前实属枉断。且启家奴讦告之风。著仍赏还贝子永泽。听其另拣庄头承种当差。其案内人犯、除台费荫业经降旨发往伊犁效力赎罪。余即照所拟完结。　　

○癸巳。上诣大高殿行礼。时应宫拈香。　　

○予湖北阵亡参将刘景龄、把总蔡国栋、伤亡参将傅成明、祭葬加等、世职如例。　　

○甲午。上诣观德殿几筵前供奠。　　

○孝淑皇后殡宫月祭。遣官行礼。　　

○谕军机大臣等、据玉德奏、杭城行宫及圣因寺两处。所供高宗纯皇帝龙牌。于六月十五六日。可以恭造完竣。请敕下钦天监敬选供奉吉期等语。兹据钦天监选择七月初八日甲子。系属吉日。宜用卯时。供奉龙牌。著传谕玉德敬谨遵照。并发藏香十炷。交该抚率同该省文武绅士等、虔诚供奉。以慰阖省臣民爱戴之忱。永承福祐。　　

○吏部以大学士董诰、应定何殿阁请。得旨、著为文华殿大学士。　　

○予广西阵亡土兵猺勇黄昌等三十九名、赏恤如例。　　

○乙未。谕内阁、前因那敏泰与永琨行理藩院咨文。限日行八百里。徒营驿站。已将那敏泰革去副都统。赏给骁骑校。今念那敏泰年老。并未历任外省。其咨部文书。例应如何限定里数。自不谙悉。况伊系副都统。凡事俱随同永琨。不能自立主见。又系初到乌里雅苏台地方。在任未久。著加恩将那敏泰世管佐领。仍令承袭。其所袭一等轻车都尉。著交该旗查明那敏泰如有子嗣。即将那敏秦之子拟正带领引见。若无子嗣。即于其弟兄诸侄内。楝选带领引见承袭。　　

○旌表守正捐躯湖南嘉禾县民郭孔详妻周氏。　　

○丙申。谕内阁、据爱星阿奏、现在患病。艰于乘骑步履。恳请开缺回京调摄等语。爱星阿平日办事谨慎。行走有年。今积劳成疾。不忍遽令开缺。且一时不得其人。爱星阿著加恩准其解任来京。安心调养。俟痊愈后仍可回任。敬襄山陵护送事宜。所有直隶提督印务。著阿迪斯即往暂署。其正红旗蒙古都统。著怡亲王永琅暂行兼署。达椿著以侍郎暂署都察院左都御史。并佩带印钥。　　

○谕军机大臣等、福宁等奏筹运粮饷情形。额勒登保一路军营。祇解过银二万两。伊所带兵数。不减于德楞泰。且亦有吉林黑龙江官兵在内。而供支银数。如是之少。则德楞泰之浮冒。更无从置辩矣。至所称藩司林俊、用印票在省城各铺户借凑银六万两解送达州一节。此系权时济用则可。究非良法。昨据永保奏、饷银已全数入川。计此时可陆续前抵达州。所有前借铺商之项。即应还给。仍须派令妥员。按各铺户照数清偿。毋任经手吏胥从中毙混。至各处贼匪。踪迹靡常。令野无可掠。更欲窥伺官项。冀图劫夺。不可不倍加慎重。福宁等务须严饬各该运员。小心护解。勿稍疏虞。此时各路军营。虽不敢如从前之任意滥用。但一切支发。总宜核实撙节。将此谕令知之。　　

○又谕、此时甘境已无贼匪。但贼踪往来无定。而兰州省城。现有杨拨。蔡廷衡在彼。足资弹压。广厚、吉兰泰、仍当在甘省边界一带。驻劄防堵。设有败窜贼匪。仍行折回。广厚等即可迎头截击。但亦不必越境追剿。惟当严防本境。不使贼匪复行阑入。以期绥靖地方。至撒拉尔回兵。此次摺内未将伊等是否出力之处提及。该回兵等从前告请来营。原资剿捕之用。今甘境已就肃清。自不必令伊等一同在彼闲住。但既已远来。如有出力者。亦应量加奖赏。著广厚查明此项兵内。若有实在奋勇出力之人。即行奏明。赏给顶带。以示鼓励。并著广厚察看情形。如该回兵己无需用之处。即厚加赏赉。遣归本处。傥蓝白二号贼匪。尚有窥伺甘境折回之意。势须多兵剿捕。即将该回兵等仍暂留营应用。亦无不可。将此传谕知之。　　

○广厚奏、官兵逼剿白号贼匪已出甘境。得旨嘉奖。广厚、吉兰泰、下部议叙。　　

○以福建漳州镇总兵官颜鸣汉、为陆路提督。督标中军副将胡天格、为漳州镇总兵官。　　

○丁酉。上诣观德殿几筵前供奠。　　

○谕内阁、本日据陈大文奏、伊江阿前在山东巡抚任内、定拟免死发遣之强盗王二一案。复加审明。实系王二起意行窃。临时威吓事主。后至茌平县被获。伊江阿有意援引投首之例定拟等语。伊江阿前在巡抚任内。接见属员。尝身坐蒲团。手打问汛。彼此谈论。朕所深知。第念尚无废弛公务。即持斋拜佛。亦无关紧要。是以未经明降谕旨。今强盗王二。窥见伊江阿好行善事。捏供自行投首。伊江阿竟堕其术中。冀积阴德。将应斩重犯。胆敢枉法轻纵。此乃妇人之仁。实属有玷巡抚之任。傥人人俱如伊江阿。竟可令僧人为官耶。若使罪人幸逃法网。其被害者又复何辜。此非作福。实为作孽。伊江阿著革去蓝翎侍卫。并所袭轻车都尉。发往伊犁效力赎罪。除将轻车都尉世职。交该旗照例拣选人员承袭外。所有塔尔巴哈台领队大臣员缺。著赏给台费荫蓝翎侍卫职衔。自备资斧前往。　　

○戊戌。谕内阁、前日朕召见富森布、看其人甚平庸。即欲令其回本营当差。但念永琅保举。姑令其暂署副都统事务。今日阅看富森布条奏各款。甚属悖谬。即如伊摺内所称。外省地方官员。酷虐闾阎。勒索钱财。以致小民被迫而滋事。请将河州甘肃台湾湖南湖北等处贻误各员。无论大小。全行抄没等语。是诚何言。地方官如果骚扰闾阎。酿成事端。自必有人参劾。按法办理。今富森布并不能指出某省某官实据。辄为此捕风捉影之言。殊属非是。且事属已往。岂有日后追论概行查抄之理。又奏请嗣后各省地方官。遇有应审案件。于外省驻防满洲人员内。拣派干员。在旁监视。此事断不可行。于吏治甚属不合。现在京城副都统内。尚有似伊糊涂无知之员。况外省驻防满洲官员。其能通晓吏治者。尤属无多。又称京城官员兵丁生计拮据。日形穷苦。非惟不能学习技艺。并日用之物亦无力置买。以致贸易小民。糊口无资。恐起盗劫之端。于事实属有碍。所奏尤属荒诞谬妄。京师为首善之地。商民辐凑。今富森布乃捏造惑人之言。冒渎陈奏。实属肆口妄谈。富森布系由健锐营前锋参领保举副都统。自必不晓旗务。稍有错谬。尚属可原。乃无故任意编造妄言渎奏。殊属不堪。实出情理之外。富森布、著解任。交军机大臣等讯伊如此条奏究系何意。严审定拟具奏。永琅并非管理健锐营事务之员。因和珅每年随往避暑山庄。其健锐营事务。令伊暂行署理。伊系留京办事。又兼管内务府大臣事务。亦无暇前往健锐营。不过富森布进城回事时。随加称许。将其保举。其实何尝深知。富森布果堪保举。则管理健锐营之拉旺多尔济。岂有转不保举之理。永琅并未详细查看。辄将富森布率行保举。殊属非是。永琅著交部议处。　　

○又谕、顷因副都统衔富森布、以京师各官兵颇形拮据。致废操演技艺。应请施恩鼓励。摭拾惑人之言妄行渎恳。是以令军机大臣等审拟具奏、今军机大臣等奏请将富森布革职。以为妄行条奏者戒。富森布本应即行革职。但念其前曾出师西路金川等处。打仗百有余次。杀贼十四名。尚属奋勉。即如今春以来。大臣中并无劳绩。而较伊稍有知识。沽名取巧条奏者。尚复不少。因其究有奏事之责。故曲加恩贷。革职留任。富森布究系行伍出身。糊涂不晓事体。即沽名见长之见。亦非其意想所及。今念其从前尚有微劳。著加恩赏给健锐营前锋校。交该管大臣等严加约束。遇应升之处。不必列名。俟多过数年。如果安静当差。已改好事性情。朕降旨询问时。再行奏闻。惟念满洲官兵。皆系定鼎时从龙世仆。朕岂不垂念。试思官员按季有俸银俸米。兵丁每月有月饷米石。足敷当差居家之用。且遇出行即有路费。年底又有各项赏赉。所以抚恤官兵者。不为不周矣。夫国家经费有常。而赏不可滥施。岂有无故屡赏兵丁之理。况加恩赏赉。恩出自朕。臣下原不应沽名市惠。富森布如此妄行渎奏、致使旗人妄生希冀恩赉之心。于风俗人心。大有关系。此风断不可长。八旗王大臣等、嗣后似此难行之事。断不可入奏、将此通谕知之。毋谓教之不豫也。　　

○予故河东河道总督司马騊祭如例。　　

○旌表守正捐躯四川富顺县民晏时春妻黄氏。　　

○户部议准、署江西巡抚布政使万宁疏报、丰城、上高、新昌、建昌、四县。开垦山地三十四亩有奇。照例升科。从之。
  </div>
  <div class="pagination">
   <a href="清实录嘉庆朝实录_page62.html">
    上一页
   </a>
   <span>
    ...
   </span>
   <a href="清实录嘉庆朝实录_page58.html">
    58
   </a>
   <a href="清实录嘉庆朝实录_page59.html">
    59
   </a>
   <a href="清实录嘉庆朝实录_page60.html">
    60
   </a>
   <a href="清实录嘉庆朝实录_page61.html">
    61
   </a>
   <a href="清实录嘉庆朝实录_page62.html">
    62
   </a>
   <span class="current-page">
    63
   </span>
   <a href="清实录嘉庆朝实录_page64.html">
    64
   </a>
   <a href="清实录嘉庆朝实录_page65.html">
    65
   </a>
   <a href="清实录嘉庆朝实录_page66.html">
    66
   </a>
   <a href="清实录嘉庆朝实录_page67.html">
    67
   </a>
   <a href="清实录嘉庆朝实录_page68.html">
    68
   </a>
   <span>
    ...
   </span>
   <a href="清实录嘉庆朝实录_page64.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
