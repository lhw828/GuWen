<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 775 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 775 页/共 1860 页</h1>
    <div class="content">
○又谕、前据陈宏谋奏、粤东米价昂贵。酌筹平粜。并买运谷石接济。今复据钟音会同具奏、内称该省现在米粮。为从前未有之价。而宋邦绥摺内。亦称二月间米价昂贵。平粜稍减。及三月下旬。又复骤长等语。粤东素非产米之乡。多资客米接济。市价原未能十分平减。但其地商贾辐辏。民间日用相安。且杨应琚在彼多年。亦未见价直如此昂贵。今伊去任甫及一年。去秋该省收成。亦未遇灾歉。何以一时顿长、筹办周章至此。陈宏谋前曾奏及赴楚买谷一事。摺内有令员役假＜衷-中壮＞牙估前往等语。因其办理过当。即行批饬。看来粤省射利之徒。未必不因此而转致居奇闭粜。以至市价翔踊。不能猝平。亦事势所必然也。即钟音性情意见。亦未必不以留心民瘼。自当锐意办理。而不知措置失当。过犹不及。又所谓知其一不知其二也。今陈宏谋已经调任。著传谕李侍尧。详悉体访。推究一切。镇静妥办。有应设法调济。俾商贾辐辏。粮食充裕。民免艰食者。可即据实具奏。寻奏、粤东早收渐次登场。五月分粮价递减。六月上旬。省城暨各属所报。俱较三月大落。现查照前督臣杨应琚招徕之法。加意妥办。并札知广西抚臣鄂宝。转饬桂、平、梧、浔、等府。凡遇米船来东。随时放行。不得稍阻。至商运官谷一节。兹届早收。市价已平。可不须办。得旨、甚妥。　　

○辛亥。工部议准、浙江巡抚杨廷璋疏称、镇海县海塘。请一律增高。遵照成规兴筑。从之。　　

○壬子。上诣畅春园、问皇太后安。　　

○谕、署刑部侍郎于敏中奏称、嗣父于枋在籍病故。于例不得复报丁忧。请给假百日回籍治丧等语。著照所请。准其给假一百日。不必于木兰随围。即行回籍。其刑部侍郎原系署理。亦不必开缺。假满后即来京供职。仍按其期年满日。再行实授。　　

○谕军机大臣等、据阿桂奏报、和硕齐、唐喀禄等。为贼舍楞所诱。唐喀禄等被害。和硕齐更衣降贼等语。唐喀禄、虽一时被诱遇害。尚能奋勇捐躯。深可悯恻。著交部照阵亡副都统例议恤。侍卫富锡勒、穆伦保、佛尔庆额等。亦著交部议恤。俱给与世职。其余阵亡得伤官兵。著阿桂查明送部分别议叙议恤。侍卫奎萨、营总班珠尔、闻信前追逆贼。亦著议叙。护军校七格、著加恩授为二等侍卫。赐号哈坦巴图鲁。蓝翎侍卫硕通、授为三等侍卫。赐号卓哩克图巴图鲁。赏银各一百两。营总齐巴勒、敏逊、遇应升之缺即补。骁骑校萨尔巴图、遇佐领缺出即补。护军赛音图、领催达赉、以骁骑校即补。至和硕齐自归附以来。加恩擢至散秩大臣。今遇贼叛降。情罪可恶。倘恋其妻子、潜回游牧。即行拏送来京。仍遣纳木扎勒、驰驿至察哈尔、将伊妻子全行诛戮。以彰国宪。　　

○又谕、阿桂领兵速追逆贼。尚属奋勉。若舍楞未入俄罗斯。务宜体察贼势。相机擒剿。或需增兵。即知会成衮扎布、前往策应。阿桂仍候办理哈萨克锡喇、布库察罕事竣。再行彻回。成衮扎布、此时暂驻科布多候信。其脱出得伤官兵。阿桂即量加赏给。令回游牧休息。前所派达什达瓦兵丁。成衮扎布、亦酌量赏给调回。昨据舒明奏、请与成衮扎布、同往策应阿桂。则科布多军营之任。又将谁属。殊不晓事。岂以一经陈奏。便可塞责耶。著仍驻科布多办事。　　

○癸丑。予阵亡喀尔喀公爵齐巴克扎布祭葬。入祀昭忠祠。　　

○甲寅。谕军机大臣等、黄廷桂覆奏。伊犁驻兵屯田一切应行豫备事宜。不动声色。照常经理一摺。已于摺内批谕矣。现在办理回部未竣。则屯田伊犁原可暂缓。惟于乌噜木齐一带、及噶勒藏多尔济游牧之罗克伦等处。极宜相度地亩。广为屯种。以济军食。并可省一切转运之费。俟将来酌量情形。由近及远。即俟一二年后亦无不可。著传谕黄廷桂、及永贵、定长等知之。　　

○是月。大学士刘统勋奏、奉差经过地方雨水情形。得旨、览奏俱悉。京师今得雨泽。大田无害。为之稍慰。而不敢言善也。　　

○江南河道总督白钟山奏谢圣训。得旨、汝此任黾勉。更有何说。朕实嘉而怜之。所奏己悉。　　

○河南巡抚胡宝瑔奏、上年豫省被水。豫防蝻子发生。嗣报睢杞连界之处。间生发动。即率属亲往扑打。并据山东抚臣阿尔泰、河北镇臣马乾宜、南阳镇臣陈廷桂、先后俱至。协力上紧扑除。即日可尽。断不敢推诿隐匿。得旨、朕实信此言。勉力为之可也。　　

○山东巡抚阿尔泰奏、臣于四月下旬起程。赴济宁、鱼台等处。巡阅河干未涸庄地。不及十分之二。因上年办理以来。微湖共消水六尺二寸七分。水浅处俱己涸露可耕。所余未涸地亩。不过最洼之处。臣逐加相度。移浅就深。引水归湖。并将所留水口。更加挑深。使湖水畅注入运。其鱼台谷亭迤西。原有民埝一道。久沉水中。今因水落浅露。臣己饬令劝民培筑。又运河西岸。原有单闸十二座。三空桥二座。向为洩运入湖而设。臣与巡漕臣海明、河臣张师载等。议将济宁迤北之寺前闸下板。使汶水专济北运。则济宁以南、运河必浅。湖水入运。居高就下。势如建瓴。于未涸庄地。甚有禆益。仍将寺前闸间日一开。以通民船。至于各处工程。如运堤石工。已完十分之八。沂属之江风口坝工。及武河、芙蓉、燕子、陷泥等河。已于四月底全竣。兖属之府河、洸河、系臣奏明酌给食米盐菜钱文。募夫挑浚。现亦告成。其东阿、聊城、博平、等处。修建滚坝涵洞桥梁。亦俱办有八九分。五月内一律全竣。得旨、汝此次颇为出力。俟工竣奏报到日。有旨议叙。更宜勉之。　　

○山西巡抚塔永宁奏、据归化城都统阿尔宾咨称、土默特二旗官兵。并七库楞喇嘛等。因上年歉收。耔种口食。不敷接济。请援例借给谷二万九千二百石。分作三年陆续补还。臣等查与从前出借之例相符。但仓谷现贮无多。请于托克托城仓内借给谷一万八千石。归化城仓内借给谷一万一千二百石。三年交补。未免过远。应请酌照鄂尔多斯蒙古指俸借领仓粮之案。分作二年交还。免其加息。得旨、如所议行。　　

○又奏、晋省自雍正年间至今、发觉邪教案件。己有十余起。详阅旧案。如泽州奸民张进斗。长治县民李彦稳周清水等。转相煽惑。流毒无穷。究其萌孽复生。皆由根株未尽。请嗣后凡邪教内首犯、及传播徒众。除本犯明正典刑外。妻子人等。比照左道惑众从犯。俱发边外为民。收入城堡。严行管束。其从前邪教惑民之犯。如张进斗等。臣现在严查。如伊子孙徒众。仍有传习邪教。亦请一体发遣。以净根株。得旨、此时不便交议。俟有此等案件。再奏请核议可也。　　

○大学士管陕甘总督黄廷桂奏覆、军流情重人犯。发往巴里坤等处屯田。经臣咨商办理屯务大臣。安置编管。兹据永贵等咨称、吐鲁番以东。俱有回民耕种。回民之外。又派兵一千四百名。尽力开垦。已无余地。吐鲁番以西。乌噜木齐、托克三、哈喇沙尔等处。俱无回民。河大水宽。土地亦广。俟料理屯兵起程后。亲往踏勘。今奉谕将发遣人犯。入于绿营兵丁内屯田。如何严加管束之处。令臣等会同详议。除行文阿里衮、并移会永贵。即速踏勘情形。遵旨就近定议。咨覆到日。臣再参以已见。合一具奏。得旨、知道了。办此等事。若拘泥成例。畏首畏尾。则一步不可行矣。　　

○署陕西巡抚吴士功奏、延、绥、二府州属。得雨未透。应照夏灾例。酌借口粮耔种。加意抚恤。又鄜州所属之宜君县二十八村庄。于五月初一日被雹。中部县四十九村庄。亦于是日被雹。应照夏灾例。酌借耔种。并飞饬将各缺雨被雹分数。取结具详。分别酌借耔种。得旨、览奏俱悉。若有再不得雨致成灾之处。一应抚恤。加意妥为之。　　

○两广总督陈宏谋奏、惠州府所属八场。正委官十员。岁产盐觔将及百万包。督收缉私各务。向责成知府。该府所辖九县一州。事务殷繁。请将惠州所属八场。责令碣石同知督理。一切巡查催趱事宜。俱归经管。场员所领帑本。皆贮同知库。倘有亏帑缺收。随时报参。听盐运司稽核。得旨、如所议行。　　

○署贵州巡抚周人骥奏覆、黔省常平积贮。乾隆十四年定额。应存米一百万石。因向无协济邻封灾赈拨用。每岁出陈易新。通省不过数万石。至买补之际。缘无行市马头聚米。止可发价里民运纳。道路险远。亦难多购。计自乾隆十七年至二十二年。共未买补平粜米八万六百二十七石。上年奉旨后。催令各属采买。及以秋粮米抵拨。共己有六万七千六百石。余数无多。今岁即可买足。得旨、览奏俱悉。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百六十三


大清高宗法天隆运至诚先觉体元立极敷文奋武孝慈神圣纯皇帝实录卷之五百六十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十三年。戊寅。六月。乙卯朔。正白旗护军统领奏、紫禁城四门、请添设官员看守。得旨、罗察、留保、著补授午门章京。乌金太、阿年保、著补授东华门章京。舒通阿、瑚图礼、著补授西华门章京。黑英、拉木扎、著补授神武门章京。　　

○丙辰。上诣畅春园、问皇太后安。　　

○命副都统福禄、散秩大臣永庆、乾清门侍卫额讷慎、塔尔海、乌尔图纳逊、带领索伦兵。前往军营效力。　　

○旌表守正捐躯之直隶东明县民任天章女任氏。河南兰阳县民梁素妻毕氏。　　

○丁巳。谕曰、协和门进班委护军校都尔瓦、夺取僧人腰刀。当即擒获。实属奋勇可嘉。著加恩补放副护军参领。赏银一百两。帮拏之护军贵保、赏银五十两。其余人等。各赏银三十两。　　

○谕军机大臣等、据裘曰修等奏、被水地亩己多涸出。所有从前奏请于湖口闸上添建闸座之处。应行停止等语。从前尹继善以运河水涨。亟应疏浚。是以奏请于该处添建闸座。以资宣洩。今复奏请停止。其意盖以积水已消。若添建出水闸。转恐于将来蓄水济运之法有碍。此未免过计。现在积水虽退。而运河谅不虑无水接济。该处闸座。虽不必添建。或酌量运河蓄水尺寸。将闸口迤上之堤。留为滚水坝。俾蓄洩俱有所资。殊更为有益。著传谕尹继善等、即妥协查勘办理。再摺内有安山湖已成平陆之语。此湖既成平陆。民间自必耕种。现在曾否已经升科。著一并传谕该督等查明具奏。寻尹继善等奏、遵旨相度地势。拟于湖口闸迤北六丈。添建滚水石坝一座。口门酌宽三十丈。洩水入河。形势甚顺。其坝脊亦照湖口闸金门水深一丈二尺五寸为度。水大则漫坝宣洩。水小则收蓄济运。得旨、如所议行。又张师载等奏、安山湖原额湖滩地租。岁徵银三千七百一十五两零。乾隆九十等年。湖水愈涸。招民垦种。十四年报部升租银一千三百七十一两零。二十年又报升租银一百六十二两零。现在每年实共徵银五千二百余两。解运河道库。为岁抢二修工食等项之用。报闻。　　

○又谕、据雅尔哈善等奏、现围库车城。断其水草。诱贼出战二次。俱有杀伤。俟云梯防牌造成后。即可克期攻取等语。所办虽是。但察其情形。似恐以延缓取咎。不知用兵之道。或迟或速。惟在相机行事。其军前诸臣之勇怯。朕自有明鉴。不必过于急迫。若尚未攻克。仍即分兵略地。至额敏和卓。年力就衰。感恩图报。力战被伤。甚属可念。此时曾否痊可。其善为调摄。以副眷怀。再额敏和卓所言。从前准噶尔人等。围城九月始克之语。伊等惟知野战。攻城自非所长。且或因攻围未克。更迭往返。亦未可知。若久困城下。此必无之事。今以我兵力。计一月间自应攻克。即力有未能。宜分兵往攻乌什等小城。其阿克苏城。或难急攻。但蹂其禾稼。彻回兵丁亦可。至所奏回城草料渐尽。现取杨桑等树皮叶饲马。此语从何得来。可作速具奏。　　

○又谕曰、雅尔哈善所奏库车情形。著传谕兆惠。此时若能直取叶尔羌等城。擒获逆酋。自可赎疏脱哈萨克锡喇之罪。但务宜探听雅尔哈善等信息。如信息未通。亦不必冒昧前进。即带兵转回。查拏哈萨克锡喇等。至前据哈萨克人等所言。哈萨克锡喇只身逃走。及伊母渡河溺死。殊不足信。或借此浮言。懈我军心。因而潜行招引。亦未可定。兆惠回至伊犁。当加意察访。如果哈萨克有招引情事。即带兵压境。严行索取。自可弋获。仍将进兵情形。作速奏闻。　　

○旌表守正被戕之直隶四旗厅民屈成富妻孙氏。　　

○戊午。命侍卫永德、驰驿前往乌噜木齐。协办哈萨克贸易事务。　　

○封云南弥勒州属发杂铅厂。从巡抚刘藻请也。　　

○己未。上诣畅春园、问皇太后安。　　

○谕、塔永宁奏、解肃驼只、除沿途草料口粮动项报销外。尚有药料茶盐等费。请于通省各官养廉内公捐补款等语。所奏殊非政体。办理军需。一切动支公帑。从无丝毫派累地方。况官员养廉。原以体恤下情。使用度有资。方可励清操而急公务。岂可轻言捐派者。现在解驼需费。果系必不可少之项。自应奏明于公项内支给。不必于额设养廉另筹捐补。山西向来因循陋习。近经厘剔。庶可肃清吏治。若一遇办公。复有捐赀之议。恐不肖人员。因此转多藉口。又何以饬官方而集公事耶。此项解驼需费。著该抚查明核实动项。咨部核销。该部即遵谕行。　　

○谕军机大臣等、塔永宁奏、办解军需驼只额外余费。及倒毙驼只等项。仍请公捐各属养廉还项一摺。所办未为允当。已降旨将解驼各项需费应行开销。照例动公报销。不得于各属养廉内捐补。至于沿途遗失。及倒毙驼只。为数过多。在应准开销之外者。自属解员办理不善。则应于管解各该员养廉内。酌量照数弥补或该员等养廉不多。亦只可于委派各员之巡抚两司、及该管道员分扣还项。断不得将未经承办各属之养廉。轻议摊派。著传谕塔永宁、将来俟甘省咨到。查明实在应赔驼数。遵照此旨办理。毋许仍沿向来陋习。致于政体有乖也。　　

○又谕、前命努三办理哈萨克贸易事宜。曾面谕以不可多给价直。现在进剿回部。恐本年未能竣事。来岁需马更多。可传谕努三。俟哈萨克以马贸易时。不妨多为购办。即价直稍昂亦可。至所易马匹。牧放需人。绿旗兵虽不可用。若巴里坤有察哈尔兵。当酌量拣派。暂令牧放马匹。仍著一面奏闻。一面咨明巴里坤大臣办理。现在拟派察哈尔兵一千名。星速前往。其加意牧放。以利军行。昨命永德协办贸易事务。努三俟其到时。更宜留心指示。俾得学习行走。　　

○礼部议覆、御史奇彻伯奏、太庙大典攸关。皇上亲诣行礼。或遣官承祭。陪祀官因丹陛乐作。恐鸣赞之声听闻不真。若遇雨时、在戟门两庑廊下行礼。距赞引官更远。请设传赞官二员。以肃祀事等语。应如所奏。照祈谷坛例。设官传赞。从之。　　

○庚申。上御勤政殿听政。　　

○谕京城各门石道工程。原派吉庆、范时绶、总司其事。吉庆现已出差。虽有苏赫讷、协同经理。人如木偶。工程浩大。查察难周。著再派李元亮、梦麟、会同稽核。并即于户工二部、拣选贤能司员数人。与内务府司员。一体承办。务期大工坚固。以利行旅。　　

○谕军机大臣等、黄廷桂奏、哈萨克贸易马匹。商办牧放事宜一摺。自属慎重防护之意。现在已派察哈尔兵一千名。前往照料牧放。可免匪人潜窃之虑矣。至摺内所称、大兵指日成功。亦无需马之处等语。于现在情形。尚未稔悉。办理回部一事。此时雅尔哈善、正在领兵进剿。如果能奏功。固属甚善。设或一时未即就绪。则明岁派添兵马。亦必于此时豫为擘画。即口粮一项。亦应酌备一二万兵之用。庶不致临事周章。该督虽不可因此豫存张皇之见。而熟筹妥备。又不可不留心经理。若于哈萨克贸易马匹时。设法多为购换。以资储蓄。更属周至。总在该督酌量从容妥办耳。将此传谕知之。　　

○又谕曰、胡宝瑔以豫省开浚河道。全工告成。永弭水患。奏据绅士军民等。请于永城县建立万岁亭。并请御制碑文以垂永久等语。中州地势平衍。河道淤垫。频罹水患。深廑朕怀。特遣大臣会同该抚。相度原委。开浚支干诸河。数郡民生攸系。当此各工就理之时。详纪从事始末。俾后来司土诸臣。知所遵循。修守勿替。乃制所应备。所有碑文另候颁发。至于建亭祝嘏。徒费民财。虽出感戴之诚。实属无益之举。朕甚不取。其饬禁之。已于摺内批谕。著再传谕胡宝瑔知之。御制中州治河碑文曰、国以民为本。在知民莫达之隐。民以食为天。在防食致害之源。害源不求。食则无秋。达隐莫知。民则何依。豫民之向隅也。切体恤之。悉为灾之因潦也。为鬟剔之。时则守土之臣曰胡宝瑔。襄事之臣曰裘曰修。二臣奉朕旨。不惜工。不爱帑。不劳民。水用洩。土计方。上源下游。以次就治。抚臣胡宝瑔。因民之请。欲泐石纪恩。而建亭以覆之。朕惟此繁文可勿事。惟是斯民之利赖。有宜垂示久远者。虞书言养民之政。举水火金木土谷为六府。禹之明德远矣。究其所设施。则决川距海。即系之以浚□□犬浍距川。周礼遂人掌邦之野。有遂。有径。有沟。有畛。有洫。有涂。有浍。有道。有川。有路。而稻人掌稼下地。畜水。止水。荡水。均水。舍水。写水而后作田。古先哲王。其纳天下于在宥。兵农礼乐。至一名一器之微。皆纤悉为之制。而必先之以水土之政。此地平天成之所由基也。水土之政不修。食曷由出。朕于四方水旱之告。蠲赈动以千万计。顾图之于既灾之后。不若筹之于未灾之前。仰体上天覆育元元之心。罔敢暇逸。以无负所付。用康乂我亿兆人。良有司为朕分牧民之任者。其亦体朕心以期于永永弗隳。则朕之至愿也。至于齐徐淮海。莫不分命臣工。董司其事。以疏以瀹。寻源注委。而豫居天下之中。黄河界其北。淮渎经其南。平原高壤。无大陆广川为之泻。故尤为难治。今自荥泽以下。导汴涡沙汝诸水以流其恶。其支分派别。或堤以束之。或渊以潴之。或引之使分。或汇之使合。曲之使有容。直之使径达。为水门以蓄洩之。为涵洞以吐纳之。朕后先宣示之旨。及诸臣之疏具在。兹不复叙。为叙其大指若是。嗟乎。豫之民其受困亦亟矣。及朕知之。始为之易抚臣。发帑粟。兴水利。然救什一于千百。其亦迟矣。朕方抱愧之不暇。而曰民感恩乎。其益增吾愧而已矣。　　

○又谕、据吴达善奏称、甘省大势缺雨。其杖徒以下等罪。可否亦照直隶清理刑狱之例。酌减办理等语。已于摺内批示。清理刑狱。亦祇祈求雨泽之一端。今肃、甘、凉、兰、等属。未得透雨。而泾州、高台、数州县。又有被灾之处。边省贫民。深为轸念。虽该省频年额赋。悉已加恩豁免。若秋成未能接济。则应行抚恤之事。不可不急为筹画。宁夏一带。素称产米之区。价直较他处必当平减。其应如何设法采购。以为未雨绸缪之计。务宜作速部署。以备临时酌量赈粜。庶边氓得沾实惠。将此详悉传谕吴达善知之。　　

○军机大臣会同刑部奏、东华门进班护军参领、护军校、护军等、于疯颠僧人。拔刀入内。未能拦阻。分别定拟。得旨、护军参领、护军校、护军等。看守禁门。系其专责。似此疯疾之人。强行入内。当经以棍击毙。或以刀砍伤。俱分所当然。乃守御多人。竟不能一为拦阻。如军前遇敌。谅不过恇怯奔溃而已。尚能奋勇杀贼乎。此即应如所奏。亦无不可。但积习日久。实未尝经历此等事件。且人数众多。著加恩将拟绞之护军校努尔瑚讷、长玉、护军福森保等十六人。俱行宽免。发往拉林、阿勒楚喀。余依议。此系朕格外恩施。嗣后看守禁门之章京、护军校、护军等、各宜勤慎当差。严为守卫。倘训饬后。如仍前怠玩偷安。一经查出。朕必从重治罪。决不姑贷。不可因此次加恩。妄生希冀也。将此旨著八旗护军统领。书于木牌。凡进班之处。俱行悬挂。悉令进班人等知之。　　

○辛酉。谕军机大臣等、据杨锡绂奏、现在漕船将次全抵天津。恐北河水浅。剥船稀少。必致拥挤守候等语。著传谕方观承、今年粮艘。不期在天津值飓风。以致壅塞河干。所需剥船。必先期广为雇备。以资临时剥运之用。方可迅速抵通。该督可即赴天津督率地方官。豫行妥协经理。目下正届防汛之期。该督现驻河干。照料甚便。务俾各帮漕粮。及早抵通起卸。毋致迟误。　　

○又谕、近以办理回部机宜。节次谕知兆惠、雅尔哈善等。伊等两路进兵。若今年能攻克叶尔羌、喀什噶尔等城、固善。倘不能克。于应行彻兵之时。即在擒获回人内。酌拣数人。明白晓示云。大兵进剿。惟欲擒获布拉呢敦、霍集占。与回众无涉。恐尔等被其恐吓。妄相附和。今大兵虽暂时休息。来年仍必进剿。亦定将田野种植。尽行蹂践。务获二贼方止。如此频年进兵。耕获无期。必致饿毙。岂不为厄鲁特之续。尔等若悔罪归诚。即听于本地各安生业。有能擒献首恶。大皇帝必格外加恩。尔等与其被胁而死锋镝。孰若来投以乐室家。利害昭然。所宜熟思审处。今将此意作书。交尔等传示回众。使人觉悟。即行释放。似亦攻心之策。若虑逆酋等先期设备。则次年即不进兵。伊等亦未必弛备也。但必俟应行彻兵之时。方可如此办理。再本年或不能取叶尔羌、喀什噶尔。仅得库车、乌什、阿克苏等城。届彻兵之期。若令降人管辖。恐贼复来夺据。若留兵戍守。兵少则力弱。兵多则饷艰。雅尔哈善、额敏和卓等。身在行间。其体察情形。详悉议奏。　　

○兵部议准、署江西巡抚阿思哈疏称、南昌城守营。额设马步兵二百二十三名。除分驻塘汛外。存城仅七十余名。不敷差遣。请于镇标后营额兵七百余名内。改拨一百名。把总、外委、各一员。以均劳逸。再后营兵六百余名。仅止守备一员。请改为拣选之缺。以资熟手。从之。　　

○工部等部议覆、安徽巡抚高晋条奏。一、地方农田水利。正印等官。均应办理。但事务殷繁。势难兼顾。请将守巡各道。及府州佐贰。分司协理等语。应如所请。庐凤道、并凤阳府同知、通判、颍州府通判、直隶泗州州同。均兼水利职衔。改铸关防。一、宿州所属濉河。宣洩清黄要道。前经淤垫泛溢。现在开挑修闸。请分派各员保护等语。应如所奏。自徐溪口至符离集河道。黄疃等三闸。交宿州州同分管。符离集至霸王城、蒿沟等四闸。伏秋二汛。令该州判移驻照料。冬春仍回临溪。霸王城至陵子湖口。交灵璧县主簿分管。并责成宿州知州总理。所设闸夫工食。咨部支销。一、濉河当毛城铺下游。上游减洩黄水过多。必致沙停淤垫。今遵旨将毛城铺坚闭不开。修筑乱石等坝。以节水势等语。应如所奏。毛城铺责成黄河之萧砀厅营。遇盛涨漫滩。知会宿州经管各官豫防。如彼此推诿。即行查明参处。一、凤、颍、泗、各属河工。每年雨水坍卸。劝民修筑。至按年疏浚洪、濉、二河。工费浩大。仍归官办等语。应如所奏。准于江宁藩库。每年豫拨银三千两。解贮庐凤道库动用。报销查核。一、凤、颍、二府。地多平衍。宜开沟洫。灵、虹、二县。及泗州。濒临湖河。地势低洼。应筑圩围。一州县中。应开沟洫若干。筑圩田若干。详明归入兼衔案内。分别劝惩等语。均应如所奏。行令该抚饬令各地方官劝谕兴修。士民慕义急公。准照乐善好施之例议叙。一、河水顺流而下。无知村民。每竖桩箔捕取鱼虾。水发阻遏淤浅。请饬地方官严禁。应如所奏。令地方有司。及兼管水利之员。亲往详察。凡官河大港。有碍蓄洩。自宜禁止。若溪湾港汊。仍听民便。毋任胥役藉端需索。从之。　　

</div>
    <div class="pagination">
<a href="清实录乾隆朝实录_page774.html">上一页</a><span>...</span><a href="清实录乾隆朝实录_page770.html">770</a><a href="清实录乾隆朝实录_page771.html">771</a><a href="清实录乾隆朝实录_page772.html">772</a><a href="清实录乾隆朝实录_page773.html">773</a><a href="清实录乾隆朝实录_page774.html">774</a><span class="current-page">775</span><a href="清实录乾隆朝实录_page776.html">776</a><a href="清实录乾隆朝实录_page777.html">777</a><a href="清实录乾隆朝实录_page778.html">778</a><a href="清实录乾隆朝实录_page779.html">779</a><a href="清实录乾隆朝实录_page780.html">780</a><span>...</span><a href="清实录乾隆朝实录_page776.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
