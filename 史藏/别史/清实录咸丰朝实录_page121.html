<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 121 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 121 页/共 502 页
  </h1>
  <div class="content">
   ○壬寅。清明节。上诣奉先殿。寿皇殿。行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。　　

○遣恭亲王奕恭诣慕陵。代行敷土礼。暨大飨礼。　　

○遣官祭孝德皇后殡宫。　　

○遣官祭端慧皇太子园寝。　　

○谕内阁、前有旨、派左都御史花沙纳、陕西道御史王茂荫、会同户部堂官、妥议钞法。奏明办理。兹据花沙纳等、公同酌议具奏、并绘具官票式样进呈。朕详加披览。所拟章程各条。尚属周密。著即照所请。定为官票名目。先于京师行用。俟流通渐广。再行颁发各省。一律遵办。官票之行。与银钱并重。部库出入收放相均。其民间银钱私票。行用仍听其便。商贾交易。亦无抑勒。洵为裕国便民良法。总期上下相信。历久无弊。即使国用充裕。官票照旧通行。该部即遵旨、刊刻告示。并著步军统领衙门、顺天府、五城、一体出示。晓谕遵行。　　

○又谕、载铨、奏请申明会议旧章一摺。国家有大政事。特交会议。诸王大臣等、自应公同会集。虚衷商搉。讨论精详。方于政事有益。嘉庆年间。曾奉谕旨。其有特交会议事件。凡与议之王大臣。俱限一二日、齐集公所。当面公同商办。不准令司员章京、往来传禀。互相推卸。如有不到者。即著到班之王大臣、指名奏参。到班之后。在官言官。毋许泛论别事。煌煌圣训。各宜懔遵。若如载铨所奏、近年以来。凡遇会议事件。或托故不到。或推诿不言。或且藉端闲谈。置公事于不问。其首先发言之人。或目为擅专。或笑其浮躁。甚至遇有交议。并不会集。一任主稿衙门。委之司员书吏、分送片稿。各衙门堂官、随同画诺。或明知未协而不肯言。或依违将就而退有后言。似此因循委卸。相习成风。又何用会议为耶。嗣后诸王大臣等、如遇特旨会议事件。务须遵照旧章。公同面商。虚心筹酌。迅速定议具奏。毋得推诿眈延。仍蹈积习。用副朕集思广益之至意。此旨、著各衙门恭录悬挂。俾触目警心。遵守无忽。　　

○谕军机大臣等、据陈金绶、胜保奏、行抵江浦。筹剿贼匪一摺。另片奏、接奉廷寄、仍防北岸等语。前因逆匪窜入江甯。叠经谕令该大臣等、公同合力进剿。原期酌量缓急。相机筹办。并非专以防守北岸为要。于江南攻剿事宜。置为缓图也。军旅之事。变幻靡定。若藉口遵旨。株守江北。任贼从容布置。不但苏常一带、蹂躏堪虞。万一渡江北窜。其能当此凶锋、不令阑入否。陈金绶系帮办大员。且久历戎行。何以漫无定见。著与胜保、迅速筹商。先将浦口贼匪。克日歼除。即渡江救援江甯。亟图克复。其江西贼船浮桥。务当设法。先为烧毁。使贼不能北渡。得以并力进攻。又据胜保、奏调信阳兵。移劄六安庐州等处。为北岸后路接应。并就近添调弁兵。在清江浦一带。扼要驻劄。为扬州声援。将襄阳守兵。进移湖北汉黄等处。以备调赴下游。堵贼上窜等语。所奏不为无见。本日已谕令罗绕典、张亮基、骆秉章、陆应谷等、各将该处防兵。除酌留外。余俱豫备调拨矣。胜保现已补授内阁学士。帮办军务。责无旁贷。著与琦善、陈金绶、同心戮力。迅埽贼氛。并随时酌量。无论江南江北、何处紧急。即便宜办理。毋得拘泥候旨。致误事机。陈金绶等现带兵丁仅四千名。实属单弱。所有吉林、黑龙江、马队。计已陆续赶到。琦善所带各路精兵。刻下亦断无不到之理。著即分拨三四千名。交陈金绶等大营。听候调遣。并著陈金绶、胜保、飞速催提。毋任延误。总之江北地面。延袤数省。防不胜防。若不激励将士。设法进剿。不但糜饷劳师。转恐贼焰益炽。该大臣等、膺兹重任。务当妥筹全局。与向荣随时知照。合力进剿。毋再观望迁延。任贼纷窜。致干重罪。胜保摺片。均留中。将此由六百里加紧各谕令知之。　　

○又谕、胜保奏、亟筹大局。宜速饬信阳兵、移劄六安庐州等处。为北岸后路接应。更宜就近添调弁兵。在清江浦一带、扼要驻劄。为扬州声援。并将襄阳驻守之兵。进移湖北汉阳等处。以备调赴下游。堵贼上窜各等语。所奏不为无见。军情变幻。原难逆料。必期有备无患。频年军务。总误于缓不济急。以致逆匪鸱张。殊堪痛恨。著罗绕典、张亮基、骆秉章、陆应谷、按照胜保所陈。除酌留防兵外。将可以调拨之兵。移远就近。一遇徵调。即令星速驰往。庶缓急有资。剿办可期得力。将此由六百里各谕令知之。　　

○署湖广总督张亮基、奏报剿办湖南土匪情形。得旨。湖南土匪滋扰。著激励团练。速行剿办。毋使蔓延。　　

○擢候补四品京堂胜保、为内阁学士。兼礼部侍郎衔。命帮办江北军务。　　

○以翰林院侍讲崇实、充日讲起居注官。　　

○以获盗多名。予河南知府李树谷、遇缺尽先补用。　　

○上以孝和睿皇后升祔太庙。自是日始。斋戒三日。　　

○癸卯。谕内阁禁门重地。理宜严肃。叠经降旨、谕令该管大臣、饬令值班官兵。严密稽查。毋许闲杂人等、擅自出入。原以肃宫禁而严守卫。本日据步军统领衙门奏、拏获形迹可疑之冯廷楹一犯。胆敢擅进阙门。私往刑科寄宿。并有窃取印册、印封情事。如果该管大臣等、认真稽察。何至禁门以内。任听闲杂人等、肆意出入。且前经惠亲王等、陈奏门禁宜严。降旨甫逾数日。即有此形迹可疑人犯、擅入禁门。可见该管官兵。奉行故事。习以为常。虽屡奉谆谕。亦视稽察为具文。殊堪痛恨。所有失察之该管大臣等、及六科值宿之给事中、著各该衙门、一并查明参奏。此后务当懔遵前旨。实力稽察。傥再漫不经心。致有无故阑入禁门之人。朕必将该管大臣等、从重惩处不贷。懔之。　　

○谕军机大臣等、向荣奏、救援金陵迟误。请从重治罪。复据许乃钊奏、请暂缓易将。责令戴罪立功各一摺。前以安庆失守。叠经降旨。令向荣督兵。驰赴江甯应援。乃该大臣、行抵九江。住阅旬日。据正月二十九日。张芾奏报。已雇船四百余只。又备粮船一百余只。并筹备粮饷、催令启程。而该大臣于本月十五日。始抵芜湖。其迟误之罪。与琦善之不能赴援安庆无异。即将该大臣等、按律惩办。明正典刑。亦属咎由自取。惟念一时简用乏人。且临敌易将。兵家所忌。向荣著即责令戴罪图功。以观后效。据称、该逆于城外多掘陷坑。密布竹签。并筑土城。劄营数处。总由援兵迟缓。致贼得以坚壁自守。其东路雄黄镇一带。既经查明、地势宽敞。进攻较易。兼可扼贼窜扰苏常之路。现已驰往劄营。著即相机妥为布置。军情旦夕变迁。原难遥制。但以目前事势而论。总当毁贼浮桥。烧贼船只。使江面先就肃清。贼匪无从北窜。方可专意进攻。前调湖南船炮。并吴健彰所雇广艇。谅可陆续到齐。著即定期知会。水陆并进。并随时知照琦善、陈金绶等、或于后路策应。或于北岸严防。总期合力进剿。俾贼进退失据。方能制胜。该大臣已邀宽典。感激之余。必更思奋。谅能殚竭血诚。矢灭此贼。以副朕望也。另片奏、祥厚关防。恐为贼得。该大臣关防。另镌四字。以辨真伪。自应如此办理。除已知会琦善外。所有各督抚、及军营各粮台。即著向荣迅速咨行。以防伪冒。将此由六百里加紧谕令知之。　　

○湖北布政使岳兴阿、奏谢恩请觐。得旨。著毋庸前来。速赴新任。目下楚省紧要。犹循例请陛见。殊属不晓事体。　　

○命前任江南河道总督潘锡恩、赴安徽太平府一带。办理捐输团练事务。　　

○甲辰。谕内阁、前据惠亲王等、奏请添兵剿贼。并亲王衔定郡王载铨、复奏酌派精兵各摺。先后交大学士、军机大臣、九卿、会同户部议奏。兹据合词覆奏、所议各条。均属周妥。现在钦差大臣向荣、统带各路大兵。并续到之陕甘兵。咨调之云南、贵州、湖北等省官兵。钦差大臣琦善、帮办军务陈金绶、胜保等、统带京火器营。及吉林、黑龙江马队。并西安等处驻防、直隶、山东、山西、陕甘、各处官兵、分路攻剿、怡良、慧成、复带福建、陕甘精兵。星驰会合。南北两路。并力进攻。蠢尔□＜麻骨＞。谅不难克期埽荡。惟东南数省苍生。叠遭荼毒。朕每一念及。寝馈难安。仍宜厚集劲兵。迅殄群丑。著将现在桐城之山东兵。先令赶赴杨殿邦、杨以增军营。交其管带。其由襄阳撤回之直隶大名、宜昌、陕甘、湖广、云南、各标镇兵。均令赶赴江北琦善、陈金绶军营。由该大臣等择要调劄。以为两岸攻剿之助。仍著琦善等体察兵力。如须酌添。即由舒兴阿、调赴商州防兵内、再行咨调。以资策应。以上各路重兵。核计程途。均距江皖甚近。不难迅速到营。并著西安、甯夏、绥远城、各将军。将谕调各处驻防官兵。均即选派得力营员。迅速管带启程。交慧成调遣。前此豫备候调之吉林、黑龙江、各官兵。著该将军等、亦即派员。分起管带。由京前进。至所请调察哈尔、马队官兵。归化城、土默特、马队官兵。蒙古马队官兵。及察哈尔马匹。著各该将军、并东三盟蒙古王等、一并豫备。奏明候旨遵行。其余筹备军饷各款。均著照所议办理。　　

○谕军机大臣等、本日据大学士、军机大臣、九卿、会议惠亲王等、请添重兵剿贼一摺。已明降谕旨、照议办理矣。琦善等先后调拨官兵。已有一万余名。此项添调之兵。或先已檄调。或现在各处分防。应如何调拨备用。其会奏摺内兵数。与现在军营各处兵数。或有参差之处。均著酌量办理。不可拘泥牵就。致令延误。现在防剿万分吃紧。断不可因奉有添兵谕旨。又复姑待也。江甯失守。祥厚关防。恐为贼得。或致假冒文书。不可不防。该大臣关防、应如何酌加图记。以别真伪。著于行文时、慎重办理。并知照各省督抚可也。将此由六百里各谕令知之。　　

○又谕、现在江北、防堵紧要。所有前此调往江南之山东官兵。据琦善奏称、现存桐城。尚有二千余名。著杨以增、杨殿邦、迅即飞调。以供防守。若此项官兵。复经他处调派。或不敷二千之数。即著该漕督等、飞咨钦差大臣军营。酌量调度。勿得拘泥原奏。致误事机。将此由六百里各谕令知之。　　

○又谕、前有旨、令恩华、英隆、于吉林、黑龙江、各选精兵二千。候旨调遣。著该将军等、即遴派妥员。管带各官兵。备带军装器械。迅速来京。毋得迟误。将此由五百里各谕令知之。　　

○又谕、前有旨、令慧成酌带陕甘现派防兵数千名。驰赴淮扬一带防剿。复经谕令兼程前进。毋庸待兵齐集。以免稽迟。本日据大学士、军机大臣、九卿、会议惠亲王等、奏请添重兵剿贼一摺。声称添调西安、驻防兵一千名。甯夏、绥远城、驻防兵各五百名。请饬各该将军、派员管带。迅速启程。前赴淮扬一带、交慧成调遣。该署督即遵旨催调。以备防剿之用。将此由五百里谕令知之。　　

○又谕、昨据向荣奏、祥厚所领关防。恐有遗失。该大臣将现用关防内。右边另加小印一方。镌誓灭此贼四字。除已由该军营知会琦善、并谕令向荣、迅速咨行各督抚、及军营各粮台。以辨真伪。因思广东前办夷务。并颁给钦差大臣关防一颗。其篆文式样。与现在军营所用无异。自应一体慎重。宜如何斟酌区别之处。著叶名琛、速拟具奏。并知会琦善、向荣、查照。以杜伪冒。将此由五百里谕令知之。寻奏、道光二十四年。颁给钦差大臣关防。与现在军营所用无异。亟应斟酌区别。正在筹办。适由兵部递到新铸钦差大臣关防一颗。当即祗领开用。分别知照。报闻。　　

○盛京刑部侍郎书元、奏报到任日期。得旨。诸事不可自存私见。惟和平居心。方可行得。毋忘朕谕。　　

○蠲免奉天金、复、承德、岫岩、四厅州县、被水灾区。上年额赋有差。　



大清文宗协天翊运执中垂谟懋德振武圣孝渊恭端仁宽敏显皇帝实录卷之八十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。三月。乙巳朔。祭先蚕之神。皇后亲诣行礼。　　

○谕内阁、杨殿邦驰奏、扬州失守、自请治罪一摺。览奏愤恨之极。逆匪连樯东窜。叠次谕令琦善、陈金绶、督兵前进。严防江北。并分兵兼顾仪徵、瓜州一带。琦善、陈金绶等、如果迅速应援。犹可扼要堵御。何至贼匪窜入扬郡。陈金绶著即摘去顶带。戴罪图功。琦善前已革去都统衔。此时若加重惩。转得置身事外。著该大臣等、迅督大兵。前往督剿。若再延误。自问当得何罪。杨殿邦著革职留任。仍令会同杨以增、极力防守。毋得再失机宜。致干重罪。　　

○谕军机大臣等、有人奏、山东兖、沂、曹、各属捻匪。潜匿微山湖内。有土匪姓皇甫、聚集千余人。日事劫掠。请饬迅速缉捕等语。前因山东曹县、单县匪犯。与江苏丰县匪徒皇甫棠、句结为患。当谕令该抚等、严密查拏。现在江南逆氛未靖。此种土匪。若不及早翦除。恐夥党句串。贻害更甚。著李僡仍遵前旨。派委干员。选带兵役。侦明该犯潜匿处所。不动声色。密加掩捕。并将夥党要犯。悉数拏获。仍应知照漕河各督。一体饬属严拏惩办。该省与江南徐州地方接壤。黄河南北两岸情形。均为紧要。叠经谕令严防。该抚务当不分畛域。查拏奸细。剿办土匪。以靖地方。将此由五百里加紧谕令知之。　　

○又谕、寄谕山东巡抚李僡、现在贼匪窜入扬郡。山东与江南交界地方。必须严为堵御。东路各省营兵。如有可调。务即调赴徐州接壤之处。督饬镇将。密为防堵。沿河两岸。前经叠次谕令该抚、设法巡防。想已布置周密。仍随时侦探。与杨以增等、声势联络。毋令贼匪北窜。将此由六百里加紧谕令知之。　　

○又谕、本日据杨殿邦驰奏扬州失守。览奏曷胜愤懑。前经叠次谕令琦善、陈金绶等、严防江北。杜贼奔窜。如果该大臣等迅速进兵。相机防剿。何至贻误至此。扬州失守。则淮徐一带。在在堪虞。著琦善、陈金绶、胜保、即统带大兵。会同杨殿邦、杨以增、探明何路紧急。即由何路进攻。其黑龙江、吉林、马队官兵。谅已行抵江北一带。著即飞催进援。以遏贼锋。军情变幻靡常。该大臣等务须相机应变。力遏贼匪北窜之路。万勿再有延误。致干重罪。将此由六百里加紧各谕令知之。　　

○又谕、杨殿邦驰奏、扬州失守一摺。所称启放各牐坝。洩尽淮水。使贼舟滞行。不能上窜。只可如此办理。若贼至高宝。或竟决洪湖。使水下注。俾全股淹没等情。事至危急。或可相机应变。但恐贼匪未能全股淹没。而吾民又遭昏垫之苦。朕心益增悯恻。该督等斟酌行之。不必拘泥。陈金绶所带之兵。在琦善前路。应由何路进援。并著知照飞催所募水手乡勇。即交前任淮安府知府福楙管带。以资堵御。将此由六百里加紧各谕令知之。　　

○以翰林院侍讲学士宋晋、为光禄寺卿。　　

○丙午。上御朝服。诣太庙街门外恭俟。孝和睿皇后神牌黄舆至。上跪迎至甎城门外。诣黄舆前行礼。亲捧神牌入太庙。代行谒列圣列后礼。乃恭奉于仁宗睿皇帝之右。行升祔礼。礼成。诣奉先殿。奉安孝和睿皇后神牌于后殿。行礼。如朔望大祭仪。　　

○诣寿康宫、问皇贵太妃安。　　

○谕军机大臣等、陆应谷奏、请添调重兵一摺。逆匪于二月二十三日。攻陷扬州。狓猖已极。该抚所陈军营以前贻误。及现在筹备各情形。不为无见。山东与江苏毗连。最形吃重。现已调遣重兵。扼要驻劄。至河南与安徽接壤。亦应一体严防。遏贼由滁州分窜之路。所有前次调赴信阳、及南阳等处防兵。著该抚即酌量调赴豫皖交界地方。严密堵御。并随时查拏奸细。缉捕土匪。无令溷入窃发。将此由六百里谕令知之。　　

○新授两广总督叶名琛、奏报谢恩。得旨。总督统辖两省。事繁任重。两抚臣俱应和衷。徐广缙在粤东时。视西省之事。似非伊应办。汝当深戒之。　　

○命协办大学士贾桢、署翰林院掌院学士。以都察院左都御史朱凤标、署户部尚书。并署管三库事。　　

○改铸江苏华亭县知县印信。从巡抚杨文定请也。　　

○调山西兵三千名。陕甘兵四千名。赴山东剿贼。　　

○释遣戍军台已革副都统德顺回旗。　　

○丁未。以孝和睿皇后升祔太庙礼成。颁诏天下。诏曰。朕惟典崇假庙。晋承特重乎明禋。念切绍庭。萃聚首推乎合食。惟慈晖之永被。允协贻谋。宜殷礼之肇称。虔申孝享。聿稽昔制。丕懋洪规。钦惟皇祖妣孝和恭慈康豫安成钦顺应天熙圣睿皇后。健俪乾行。顺符坤厚。仁能逮下。敷闿泽于六宫。俭以持身。肃母仪于四表。当皇祖垂裳之日。德赞鸿基。迨皇考御极以还。恩侔燕翼。徽音夙著。道洽宫闱。义训昭垂。荫敷宸掖。神怡兰殿。介纯嘏于九如。祐笃椒庭。庆承平于万宇。揽绮春之胜景。日永璇闺。鬯同乐之宸欢。风谐玉琯。养以天下。备福祺者三十年。颂遍寰中。晋懿号者十二字。懔继承于主鬯。奏假维新。思恺乐于含饴。恩勤同挚。溯慈范而莫名眷恋。奉上仪而曷罄推崇。玉尺书传。往□山戊不□曾诹福壤。金精宅秘。今兹始奠神乡。郁盘龙翥凤之形。山陵在望。举洁秬浮兰之典。俎豆方陈。敬昭告天。地。宗庙。社稷。于咸丰三年二月二十六日。奉安昌西陵。礼成。三月初二日。升祔太庙。卿云承掖。瞻圣榘之流辉。甘露飞甍。兆慈恩之衍泽。既极尊崇之义。宜推锡类之仁。所有事宜。开列于后。一、直隶办差之地方文武官员、加一级。一、内外大小各官。除现在品级、从前已得封赠外。其升级改任者、著照新衔封赠。一、满汉孝子、顺孙、义夫、节妇、该管官详加咨访。确具事宜奏闻。礼部核实旌表。一、贡监生在监疑业者、免坐监一月。一、各省儒学。以正贡作恩贡。次贡作□山戊不□贡。一、各省养济院。所有鳏寡孤独、及残疾无告之人。有司留心养赡。一、穷民无力营葬。并无亲族收瘗者。地方官择地、多设义冢掩理。无使暴露。于戏。仰閟宫之肃穆。礼备飨亲。承大糦之馨香。情殷报本。克昌厥后。涵亿载以延洪。用康保民。合万邦而鼓舞。布告天下。咸使闻知。　　

○谕内阁、惠亲王绵愉、自道光二十九年冬闲。奉旨恭理丧仪。三年以来。事事无不尽心。办理悉臻允当。且谨慎小心。并无错误。追思我皇祖妣在天之灵。必能欣慰。今大事已毕。若与在廷诸臣。一律给予加级。于人子事亲之道。未尽允协。朕不忍施此恩。王亦不忍受此恩。惠亲王著勿庸加级。赏给朕用龙褂一件。蓝色龙袍一件。以示殊眷。　　

○又谕、皇祖妣孝和睿皇后。永远奉安地宫。大礼告成。在事诸臣。敬谨襄办。妥协周详。允宜仰体慈怀。优敷闿泽。除恭理丧仪之惠亲王绵愉、另降谕旨。豫亲王义道、工部右侍郎彭蕴章、总管内务府大臣基溥、另赏加级外。所有随入地宫。敬视奉安之恭亲王奕惇郡王奕誴、大学士裕诚、均著加一级。　　

○又谕、前经叠降谕旨。严申门禁。因思六科每日有给事中一员值宿。其各科轮班值宿之笔帖式。亦有稽察巡查之责。著都察院堂官、转饬该给事中、督率值宿之笔帖式。于一切闲杂人等。加意稽查。无稍疏懈。傥该给事中、及该笔帖式等、有旷误不到者。即行指名严参。　　

○又谕、陈金绶、胜保奏、进剿浦口、大破逆贼一摺。据称、于上月二十六日。进攻浦口。镇城内外。贼匪纷至。我兵奋力攻杀。并绕出贼前截击。该逆势不能支。纷纷逃窜。复将逆匪沿江芦垛焚毁。镇城业已收复等语。江北之兵。初次接仗。尚为得手。惟逆匪总未大受惩创。现在窜至扬州。著陈金绶、胜保、督带大兵。星速赴援。会同杨殿邦、杨以增、择要堵截。若能痛加剿洗。出力将弁。准其据实保奏。并著琦善督兵迅速接应。毋得稍有迟误。
  </div>
  <div class="pagination">
   <a href="清实录咸丰朝实录_page120.html">
    上一页
   </a>
   <span>
    ...
   </span>
   <a href="清实录咸丰朝实录_page116.html">
    116
   </a>
   <a href="清实录咸丰朝实录_page117.html">
    117
   </a>
   <a href="清实录咸丰朝实录_page118.html">
    118
   </a>
   <a href="清实录咸丰朝实录_page119.html">
    119
   </a>
   <a href="清实录咸丰朝实录_page120.html">
    120
   </a>
   <span class="current-page">
    121
   </span>
   <a href="清实录咸丰朝实录_page122.html">
    122
   </a>
   <a href="清实录咸丰朝实录_page123.html">
    123
   </a>
   <a href="清实录咸丰朝实录_page124.html">
    124
   </a>
   <a href="清实录咸丰朝实录_page125.html">
    125
   </a>
   <a href="清实录咸丰朝实录_page126.html">
    126
   </a>
   <span>
    ...
   </span>
   <a href="清实录咸丰朝实录_page122.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
