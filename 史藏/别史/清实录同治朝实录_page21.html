<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 21 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 21 页/共 505 页</h1>
    <div class="content">○又谕、胜保奏、军营协饷未到。粮台支绌等语。现在直东军务。可望蒇事。胜保即须移师南下。各该省协饷。均未能如期解到。蒂欠甚多。转瞬移营。必致悬釜停兵。所关非细。著文煜、英桂、瑛棨、严树森、迅将欠解胜保军营月饷。赶紧筹措解济。以后务当按月源源拨解。以利军行。毋得再有稽延。将此由六百里各谕令知之。　　

○转兵部右侍郎胜保为左侍郎。以都察院左副都御史联康为兵部右侍郎。　　

○以前任内阁学士庞钟璐、詹事府詹事张之万、太仆寺卿毛昶熙、为内阁学士兼礼部侍郎衔。　　

○以内阁学士恒祺兼镶红旗蒙古副都统。　　

○以山东莘县等处剿灭教匪。赏副都统明庆黄马褂。都司王佐臣、买金春、佐领安住、明通阿、巴图鲁名号。佐领胡克精额等花翎。余加衔升叙有差。　　

○癸丑。谕内阁、前任兵部侍郎王茂荫志虑忠纯。直言敢谏。特谕议政王军机大臣、传至军机处察看。据该侍郎自称精神尚未复元。急切恐难任事。系属实情。若遽令销假。转非所以示体恤。王茂荫著安心调理。一俟病痊。即递摺请安。听候＜??闲＞用。　　

○又谕、兵部奏、遵议提督大员处分一摺。浙江提督饶廷选、著加恩改为革职留任。仍责令带兵堵剿。以观后效。　　

○又谕、严树森奏、团练克复黑楼等寨一摺。河南固始县匪徒鄢有功等、句结霍邱练总施侍亮、抢夺江南提督李世忠行营盐卡。复投入捻逆。负固黑楼。先后焚掠陈家楼等处。经固始县知县陈赞会同练长朱湘等、密令练长王昆等乘该匪未及防备。将鄢有功砍毙。立将黑楼及鹭鸶窝攻克。该匪子弟鄢有俊等盘踞姜家围。复经陈赞会营。亲督兵勇练长。实力进剿。立将姜家围攻克。歼毙匪党鄢有俊等七十余名。被胁良民。同时反正。踞寨一律克复。剿办尚为迅速。仍著乘胜摉捕余匪。务绝根株。其同案要犯施侍亮。著彭玉麟就近查办。在事出力之团练等。著严树森择尤保奏。候朕施恩。　　

○又谕、严树森奏、遵查藩司玩误废事。汛弁弃寨逃避。请分别惩办一摺。已革河南布政使边浴礼、蒙皇考大行皇帝特达之知。由河南知府。不数年闲擢任监司大员。宜如何激发天良。力图报称。乃自到藩司任后。性耽安逸。懒见属员。有禀见至二三十次而不得一面者。诸务废弛。职此之故。又纵容其子边葆枞在外游荡。与门丁任廷选招摇纳贿。众怨沸腾。该藩司不能约束。实属昬愦糊涂。殊堪痛恨。若仅照该抚所请、革职永不叙用。犹不足以蔽辜。已革河南布政使边浴礼、著发往军台效力赎罪。伊子捐纳知县边葆枞、著即行革职。严树森未能破除情面。路章参奏。实属不合。著交部议处。知府罗景恬查无通劄属员厚馈贺仪情事。著无庸议。朱仙镇汛千总李嵩岭、当捻氛偪近之时。辄藉寨工未竣调团堵剿为词。思离汛地。又将眷属携避他处。实属恇怯无能。著即革职以肃戎行。寻吏部议、严树森应照科道纠参劣员得实。督抚未经题参降三级调用例。减为降一级调用私罪。得旨、著加恩改为降三级留任。　　

○又谕、庆端奏、查明处州府城失陷情形。现饬分路攻剿一摺。浙江逆匪。由松阳下窜碧湖。直扑郡城。署处州镇总兵特保督队迎剿。众寡不敌。该逆乘势窜入郡城。著庆端即饬派出之游击黄载清迅速赴援。责成特保等克期进攻。收复郡城。如再迁延贻误。即将该署镇严参治罪。其余文武员弁。有无闻警先逃情事。著庆端查明分别参办。　　

○谕议政王军机大臣等、胜保奏、探闻南捻窜入东境。僧格林沁恐未能赴东昌。但得重兵扼扎该府。使匪众不能北渡。该大臣亦即可赴颍等语。苗练蔓延颍寿。极为可虑。惟东匪扰及大名开州等处。事关畿辅安危尤属紧要。胜保近虽连获胜仗。而匪焰尚自狓猖。即所称刘占考等愿意投诚。亦未可恃。乃谓直东交界。将就肃清。亟筹南下。恐于机宜未协。现已谕以北路军务紧要。不得遽请南行。惟该大臣于北路情形。既存轻视。即暂缓起程。亦恐于剿办事宜。诸多草率。现在南捻赵浩然等股窜至何处。僧格林沁如何堵截。东省军务何路最为吃紧。应如何布置。方为扼要。胜保请令该大臣驻扎东昌。是否可行。移兵东昌后。能否扼堵该匪。不令扰及直豫。以固北路藩篱。再筹进捣老巢。肃清东境。该大臣于直东情形。极为熟悉。著于接奉此旨后。悉心酌度。迅速覆奏。毋庸稍涉迁就。亦不得意存推诿。将此由六百里谕令知之。　　

○又谕、庆端奏、浙省贼势狓猖。杭州危急等语。浙江自绍兴府城失守后。贼众十余万。围攻杭州。鲍超既经曾国藩派。赴甯国。去杭最近。著即饬该总兵统率所部。由于潜昌化取道。星夜驰赴杭城。力解城围。毋稍迟误。浙省全体糜烂。但能省城无虞。则其余郡邑。尚可徐图恢复。事关东南大局。谅该大臣必能先其所急。妥为调度也。湖南镇筸官兵。素称骁勇。著官文、毛鸿宾、斟酌情形。调派一千名。即交千总马朝龙管带赴浙。交秦如虎统领。其应需粮饷。并著宽为筹备。左宗棠是否业已督兵入浙。著曾国藩迅催前进。一面覆奏。前谕毓科饬令道员刘于浔等带兵援浙。著毓科飞催前进。毋任逗遛。再据严树森奏、苗练图扰豫疆。势渐延蔓。已飞咨官文饬令副将周凤山、招集旧部三千人。赴豫助剿等语。即著官文严饬该副将、将旧部湖南弁勇三千人。克日招集起程。取道信阳。将土匪节节埽荡。进扎光固。听候严树森调遣。毋稍迟误。将此由六百里各谕令知之。　　

○又谕、浙江绍兴府城失陷后。文报阻隔。省城兵勇无多。四面贼氛。情形危迫。鲍超一军。取道于潜昌化。尚恐中途或有阻滞。未能克日抵杭。湖南镇筸兵远道来援。且须绕越江西前进。尤恐未能即日援救。浙省待援孔亟。庆端统辖兼圻。责无旁贷。著即日亲督兵勇。驰赴闽浙之交。择要驻扎。听候楚军消息。以便居中调度。妥为策应。如浙省军情甚紧。左宗棠尚未能到。庆端即须督兵出省。力解杭围。毋许延缓。总兵秦如虎扼扎松溪。立饬相机前进。迅解城围。毋再迁延。将此由六百里谕令知之。　　

○又谕、贾臻奏、探闻楚师已抵六安。攻破苗党文占奎等坚圩。苗逆惊惧。于寿州正阳关等处。添筑营垒。意图抗拒。傥自知各处不能坚守。纠党北趋。或由阜颍犯陈。或由蒙亳犯宋。则楚师势成尾追。请饬彭玉麟绕道渡淮。力扼北窜。复据胜保奏、苗沛霖必应招抚。不能不亲往筹办。豫省军务。亟应整顿。必应事权归一。方能有效。并备陈差探苗练待抚情形各等语。刘占考尚在濮州。向背均难豫定。南捻赵浩然等又欲北窜。傥僧格林沁不能抵御。全恃胜保为北路屏藩。设该大臣移师南下。该匪马少纷纷窃发。竟成鞭长莫及之势。较苗练之害尤深。苗沛霖既愿就抚。而复以盼望胜保为词。安知不俟胜保南下。彼即锐意北窜。至谓该练置粤逆。伪印而未用。苗沛霖曾为监司大员。岂宜接受此印。现在国服已满百日乃仍藉持服而蓄发未薙。足见其另有诡谋。即贾臻所奏、亦谓苗沛霖万不可抚。该署抚自系见闻较切。原摺著钞给阅看。现在山东匪焰尚炽。胜保惟当督饬将士。实力剿办。以期渐次肃清。其投诚匪众。尤当妥为安抚。事关北路安危。断不容稍涉大意。率请南下。至苗沛霖情形。既据该大臣以为可抚。自必确有把握。前寄去明发谕旨一道。尚在该大臣处收存。即著寄信苗沛霖。以该练如果真心就抚即应杀贼自效。如张落刑等股匪。果能剿灭一二处。则该大臣必当为伊恳请恩施傥该练感该大臣之恩。而复慑于楚军声威或竟就我范围。亦未可定。此时剿抚兼权。固与袁甲三彭玉麟之筹剿。两不相妨也。至皖豫官兵。前经皇考谕令统归胜保节制。事权不为不专。此时自毋庸再降谕旨。该大臣于河南省调兵筹饷。谅该省亦断无异言。至严树森身为豫抚。豫省军务自系该抚专责。该抚办事尚能认真何能遽易生手。胜保于该抚意见未融。谅因该省不得意官员。意存离闲。而该大臣营中亦有借威福以骚扰地方者以致各不相能此等情事。不可不加意详察嗣后惟当以公事为重。不可为浮言所惑。严树森前经谕令于筹饷等事。不许膜视。谅必能共济时艰也将此由六百里谕令知之。　　

○又谕、贾臻奏、闻楚兵已攻破苗党。苗练惊惧。请饬楚军迅速进兵。专意主剿等语。楚军已抵六安。著彭玉麟即将攻克两圩情形。及如何筹度进剿机宜。迅速驰奏。苗练以求抚款我。实则安心叛逆。惟该练纠党至二三十万。一闻楚军师律甚严。亦不能不慑其声威。此时若得楚兵鼓勇直前。该练众或可瓦解。傥李续宜等能先派楚军。攻克庐郡。是已扼苗逆之背而夺其所恃。彭玉麟总须设法绕道渡淮。力扼北窜之冲。便于迎头截击。至该练部下人数众多。有诛不胜诛之势。所有被胁附苗之徒。亦当相机开导。宽其助虐。许以自新。众志既离。剿办自易。此中操纵机宜。惟在袁甲三会同彭玉麟相机妥筹。不可稍涉大意。再据胜保奏、探闻粤逆寄信。欲占寿城。而苗沛霖再三阻止。其心欲待转圜。并宣言于众。若胜保年内可到。即行薙发归附。如其不来。明年正月。再听我令举事之语。传闻之词。恐系其中有诈。目下剿抚两端。各不相背。袁甲三、彭玉麟、仍当振耀兵威。解其羽党。俟该练有可抚之机。再行斟酌办理。正不必先惑于招抚之说。致沮军心也。将此由六百里各谕令知之。　　

○又谕、严树森奏、请催提湘勇以防苗逆。并藩司郑元善等。未能赴防光固情形一摺。苗练叛党。偪处光固。一经楚师进剿。难保不乘闲西趋。道员张曜正在剿办汝甯息县一带贼匪。未能移军赴援。藩司郑元善现回省筹画饷需。整顿吏治。自应留省筹办一切。以专责成。周凤山募勇。恐一时未能赶到。如苗练果有西趋之信。即著严树森亲提省防各军。星夜援剿。不得以坐待援兵。置边防于不顾。傥光固有失。该抚岂能当此重咎。胜保剿办东匪。即以保卫豫境。该省协拨饷需。务须源源接济。该大臣本系节制豫省官兵。设有调遣。严树森亦应和衷商办。不得各存意见。致有贻误。将此由六百里谕令知之。　　

○又谕、严树森奏、东省匪徒窜入豫境。添兵迎击。力保河朔一摺。山东另股贼匪焦克淐等纠党数千。窜入开州。扰及滑境。复分三路。窜扰浚县汤阴。该处毗连畿辅。亟应及早肃清。严树森务即督饬将士。迅速埽除。并著文煜赶紧派兵。于交界处所。扼要防堵。联捷、段晴川、亦即各带所部兵勇乡团。驰往该处。会合夹击。以期四面兜剿。为一鼓歼除之计。此股贼匪。系由东省窜入直境。扰及豫疆。著胜保即行分兵严扼直东交界。以免再行西窜。将此由六百里各谕令知之。　　

○又谕、严树森奏、豫省漕粮。拟定冬兑春开。请饬直隶山东督抚将沿河各匪。实力埽荡。以利漕行一摺。河南省本年漕粮。现既定为冬兑春开。向来兑运之楚旺镇曾经匪扰。且密迩直东。匪踪遍地。深虑逆捻垂涎。著即改于卫辉水次受兑。分运楚旺。以昭慎重。其暂驻土墙。搭堆囤积。及用剥船挽运各事宜。即著严树森督饬委员及地方官妥为办理。所有各帮名下查扣水程盘剥银两。著即免其查扣。毋庸另行筹给盘费。惟漕船受兑之后。必须直东二省。贼氛净尽。河道疏通。方通连樯而上。刻下该二省黄河运河两岸。会教各匪。蚁聚蜂屯。几无完土。著文煜、谭廷襄、饬令派出带兵员弁。实力埽荡。以利漕舟□穸。毋得仍蹈上届故辙。致滋贻误。将此由六百里各谕令知之。　　

○又谕、据乐斌、多慧奏、筹议善后章程。拟酌设营制。招练番兵。改定边缺。申明旧章四条。以为善后事宜。又查西甯为极边要区。羌戎错杂。汉民之外。则有蒙古野番熟番汉回撒回喇嘛土民。种类既繁。拊循治理。稍有失当。枝节丛生。西甯道府二缺初任人员。难期熟练。请均改为调补之缺。至该二缺专用满洲蒙古人员。此后但期人地相宜。无论满汉人员。均准酌调升补。惟同时道府二缺内。必须有满洲蒙古一人。不得皆用汉员各等语。麟魁屡次出差。曾经涉历该省。沈兆霖曾任陕甘学政。一切风土人情。平日想能深悉。该等所陈四条。是否为现在善后要务。抑或此中另有窒碍难行之处。西甯道府二缺。均系请旨＜??闲＞放。现在改为调缺。及满汉人员。均准升补。是否可行。著麟魁、沈兆霖、体察情形。会同商酌。妥议具奏。另片所请朱百川及单内和祥以道府记名＜??闲＞放。系与新定章程不符。且恐该督等所保。有捏报冒功。徇庇私人等事。均著悉心访查。秉公覆核具奏。以杜冒滥。边陲要地。所有改设营制缺分。及保举等事。均须斟酌妥善。勿可草率从事也。原摺片单五件。均著钞给阅看。将此谕令知之。　　

○以河南攻克周堂贼圩并红楼等寨。赏守备徐汝绅等花翎。县丞张步衢等蓝翎。余加衔升叙开复有差。　　

○以青海蒙古番族。随同剿匪出力。赏副盟长辅国公察哈巴克双眼花翎。余奖叙有差。　　

○予河南息县阵亡署知县李鸿藻祭葬世职加等。建专祠。　　

○予河南张家墩阵亡在籍知县黄河清祭葬世职加等。建专祠。　　

○予湖北孝感等处阵亡千总龚明贵、把总胡昌乐、外委黄昌选等、祭葬世职加等。　　


大清穆宗继天开运受中居正保大定功圣智诚孝信敏恭宽毅皇帝实录卷之十二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

咸丰十一年。辛酉。十二月。甲寅朔。上诣绥履殿问母后皇太后安。平安室问圣母皇太后安。至癸未皆如之。　　

○谕议政王军机大臣等、有人奏、苏常沦陷逾年。请亟图克复等语。苏常为东南财赋之区。久沦于贼。曾国藩驻兵上游。原期克复金陵后再图苏常。惟迟这日久。糜烂益不可问。原摺所称左宗棠一军抵浙得胜后。移兵由嘉兴进攻。另派一得力之将由太湖进攻。加以薛焕由上海进攻。为三路之兵。是否可以照行之处。著迅速妥筹办理。该大臣等洞悉兵机。惟当及早通筹全局。荡平东南半壁。迅奏肤公。所有现在布置情形。及进剿机宜。即著妥筹议奏。以慰廑念。原摺著钞给阅看。将此由六百里谕令知之。　　

○又谕、田在田奏、捻围邱寨。分股窥伺宿城。节次督剿获胜。并北路同时吃重。根本空虚。亟须接济等语。田在田军饷。叠经谕令山西等省按月拨解。至今尚未解往。刻下北幅西捻交乘。徐宿一军支绌情形。时虞饥溃。著瑛棨、严树森、仍照旧按月拨饷一万两。务于□山戊不□内各多拨二三万两。起解赴营。以为购粮之需。英桂严饬河东道将盐课早为筹拨。以拯饥军。田在田等驻军徐宿。适当捻逆之冲。藉为北路屏蔽。英桂、严树森、瑛棨、何得意存膜视。任其哗溃。经此次严催之后。该抚等如再不赶紧筹解。必按新定章程严行惩办。决不宽宥。将此由六百里谕令知之。　　

○又谕、田在田奏、捻匪围困邱寨。分窥宿城。并北路吃重一摺。捻匪围扑宿城。并纠约多股围攻邱寨。虽经该总兵击剿获胜。而党与众多。尚未能次第歼除。该逆现由山东被创归巢。亟应乘其气馁。迅速进攻。捣其巢穴。以靖乱源。吴棠现已补授江甯布政使。兼署漕运总督。仍帮办田在田军务。督办江北粮台。著即激励乡团。会同田在田兵勇。力行攻剿。毋稍弛懈。江北地丁钱粮既归吴棠经理。即可酌量提用。协济徐饷。各属厘捐。亦可随时整顿。为徐宿军营之用。现在徐宿各营饷缺甚钜。如果情形紧急。河南等省协饷。一时未能遽到。吴棠并可于江北粮台暂时筹款支放。俟河南等省协饷解到时。再行扣还归款。将此由六百里谕令知之。　　

○又谕、前因湖南军务紧要。江忠义未能赴黔。谕令田兴恕兼署贵州巡抚。惟该大臣以督办军务为重。所有巡抚篆务。日久恐难兼顾。著骆秉章于湖北湖南两省司道大员内。择其留心民瘼。长于吏治。并熟习贵州地方情形者。秉公保奏一二员。候旨派往贵州署理巡抚事务。再前有人奏、田兴恕目不知书。不达政体。其前后左右。皆谗谄面谀之人。凭藉权势。请托公行。该提督趾高气扬。毫无顾忌。其奏报胜仗。种种不符等语。田兴恕骁勇善战。自属可取。若如所参听信左右之人。颠倒是非。不辨贤否。岂复堪膺节钺重任。如果目不知书。则奏牍一切假手于人。尤难保无弊窦。骆秉章于田兴恕之为人。自属深悉。是否因骤居高位。肆无忌惮。其奏报军情。有无不实。该督谅亦必有闻见。均著秉公查奏。毋稍徇隐。将此由六百里谕令知之。　　

○以理藩院左侍郎裕瑞仍署兵部左侍郎。　　

○以湖北克复德安等城出力。赏委参领保升、委防御呢寿、候补防御忠恰布、巴图鲁名号。佐领庆禄等花翎。县丞胡庭徽等蓝翎。余加衔升叙有差。　　

○以湖北麻城、安徽太湖、二县城解围出力。赏都司王仁赐等花翎。把总甯俊南等蓝翎。余加衔升叙有差。　　

○予安徽邳州阵亡参将于殿甲、知府窦元灏、祭葬世职加等。各建专祠。守备陈占雄等十四员名赏恤加等。分别附祀。　　

○乙卯。上诣观德殿几筵前供奠。　　

○谕内阁、前因署四川总督崇实奏、幕友邵桂芳控告已革候补知府田良冒滥军功一案。前成都府知府杨重雅擅撤呈词。意存寝息。当经降旨将杨重雅撤任。交该署督查办。嗣据奏称杨重雅于田良被控时。正当攻剿吃紧。是以将呈嗣怀去。暂缓发觉。系为大局起见。又于本年二月闲。在遂甯顺庆等处御贼守城出力。恳请免其置议。仍留四川以知府补用。复有旨交该部议奏。兹据吏部奏称田良被控各款。因原告邵桂芳在逃。悬案未结。杨重雅抽呈一节。有无寝息隐饰情弊。亦应切实研究。乃该署督仅凭该员一面之词。不复详加讯问。辄称系为大局起见。又复胪列官声甚好民情爱戴等空词。曲为开脱。显与原奏所参情节不符。著骆秉章秉公确查。据实覆奏。毋稍徇隐。崇实所请免其置议。仍留四川以知府补用之处。著毋庸议。　　

○谕议政王军机大臣等、前因严树森及联捷等各奏防河事宜。业经叠次寄谕钦遵办理矣。本日复据联捷奏、接据祥陈巡检胡宝球禀称河南抚臣严树森通饬北岸沿河各地方官吏禁止团练等语。前因严树森奏称河北三府。人心浮动。往往有不逞之徒藉团练而纠众抗粮。是以谕令该抚即照所议暂缓办理。嗣于直东等省议覆防河各摺。复经谕令文煜、严树森等遵行。又谕令联捷将所部兵勇。于上下游河岸梭织巡防。一闻何路有警。即赴何路堵剿。段晴川于防务尚能认真。仍令会同联捷将河北三府防河事宜妥为经理。并整顿团练。以资协助。团练之弊。如前河北等处联庄滋事。诚为不可不防。但亦不可因噎废食。惟在该地方官吏平日能得民心。又得本地公正绅士为之董领。自能上下一心。同仇敌忾。何至即有纠众抗粮之事。如前该抚所奏。系因时方兑漕起见。谕令暂缓办理。亦非遽谓团练遂不可办。即如该抚昨奏贼至宜沟。饬令各营马步进剿。亦有并饬各地方官调集乡团严密防堵之语。何以祥陈巡检又有奉该抚饬令禁止团练之事。致各团众纷纷解体。联捷于沿河官民。皆呼应不灵。难保非属员假借上官威令。行其把持。抑该抚因与联捷交相疑忌。实有其事。挟小嫌而不顾大体。岂臣下所宜然。著严树森遵照叠次谕旨。将防务实力办理。尤须平心体察。于各属团练妥为举行。期于有利无害。联捷所带游兵。本日又饬令联合乡团。会同牛浩然之兵。协力截剿。以专责成。该抚亦应遇事平情。和衷共济。不得有心膜视。亦不得以此藉词诿过。致令地方防务懈弛。自干罪戾也。将此由六百里谕令知之。　　

○又谕、联捷奏、濮范另股捻匪阑入豫疆。亲带在防练勇。相机迎剿。仍剀陈利害。激励乡团。又沥陈封邱等处团众并无违抗钱漕等项情事。抚臣严树森必欲解散。并通饬各属不准将钱粮批解联捷军营。暗中掣肘。必至无从措手。贻误地方各等语。严树森前将机要事件行知属员。并将联捷军粮径行截遏。办事粗疏。业已传旨严行申饬。此次联捷单衔片内。何以复将前事哓哓不已。且有尚幸胜保派兵截后。不至北窜之语。词气互有抑扬。意存尝试。实属不知大体。现在河北境内已有贼踪。业经严树森派令牛浩然等军。渡河截剿。著联捷迅速调派兵团。与之会合。将此股匪徒悉数歼除。傥敢仍前玩泄。任令勇丁骚扰地方。以致河北完善之区。蹂躏无已。糜饷劳师。朕必从重治罪。联捷奏称严树森遇事掣肘。严树森诚属非是。但联捷亦必须自立于不败之地。方不至为严树森所轻视。所谓人必自侮。然后人侮之也。至此次奏报摺内系联捷、段晴川、会衔具奏。附片二件。何以均系联捷单衔。是否未经知会。抑或另有别情。不行会衔。著联捷明白回奏。将此由六百里谕令知之。　　

○又谕、寄谕前任内阁侍读学士段晴川。联捷与严树森互相纠摘。叠经谕令各有责成。严树森前亦有严旨申饬。乃本日联捷奏片所陈。哓哓不已。并未与该学士会衔。是否未经知会。抑或别有意见。不与会衔。段晴川于联捷严树森不和之处。孰是孰非。知之必悉。著即据实具奏。河北团练。严树森何以欲撤。有无其事。一并查明覆奏。联捷严树森互参各摺。并本日联捷两片。均著钞给阅看。将此由六百里谕令知之。　　

○命前任户部左侍郎罗惇衍、大理寺少卿田雨公、云南提督傅振邦、陕西提督孔广顺、甘肃甯夏镇总兵官郑魁士、降调浙江布政使徐宗干、均来京听候＜??闲＞用。　　

○以大行皇帝梓宫由热河回京。督办桥道出力。予道员德林等加衔升叙有差。　　

○蠲缓直隶开、东明、长垣、元城、大名、五州县被水被扰村庄本年额赋。暨民借仓谷。并赈开、东明、长垣、三州县灾民口粮。给元城、大名、二县坍塌房屋修费。　　

○丙辰。谕内阁、前因僧格林沁覆奏、谭廷襄将业经勒休降调道员王观澄等派令带勇。委用非人。藩司清盛之父柏龄往游泰山。该藩司不能谏止。泰安县知县方振业辄为豫备公馆。意存见好。均属咎无可辞。当经降旨将谭廷襄等交部分别严议议处。兹据吏部议奏、请将谭廷襄等分别降调等语。前任刑部郎中柏龄、山东布政使清盛、均著照部议降四级调用。前任泰安县知县方振业、著照部议降三级调用。山东巡抚谭廷襄、著加恩改为降三级留任。　　

○谕议政王军机大臣等、谭廷襄奏、遵议河防布置。并曹郡近日情形一摺。现在莲花池竹口贼寨。已经国瑞等带兵攻克。刘占考等亦穷蹙乞降。濮范东岸毗连郓城钜野菏泽等属。现经僧格林沁亲统大兵在罗河口一带。著一面肃清沿河北岸。一面派兵驻扎曹州郡城。相度机宜。讲求清厘围寨之法。办理一处。务即了当一处。不可稍涉迁就。责成该地方官将善后事宜详慎妥实经理。山东省大半糜烂。而尤莫甚于曹州。此处办理著实。即其余东昌沂兖均可次第戡定。著该大臣等妥筹办理。一面知照谭廷襄将移汛安营及马良集团营一切善后章程。豫为筹办。东昌教匪。素与直隶曲周鸡泽一带多所句结。此时匪等乞降。须防反覆。即诛锄亦骤难净尽。胜保将欲移军南下。必须酌量分拨一军。仍扎东昌等处要地。并著文煜于直东边界地方。备兵策应。以防冲突。至濮范河防。谭廷襄所带兵勇千余。实属不敷分布。著僧格林沁酌量另拨马队五六百名。驻扎东昌。交该抚调遣。河西开东一路。应由文煜派兵驻守。并饬地方将渡船全撤西岸。以杜窜越。河南省考城县与曹县毗连。虽系乾河。尚有堤濠可守。应由严树森随时饬属堵截。均著各该督抚等实力办理。各专责成。不准稍涉松懈。谭廷襄原摺。均著钞给阅看。将此由六百里各谕令知之。　　

○又谕、谭廷襄奏、遵筹防河布置事宜。并陈近日曹郡剿匪情形。及亲赴东昌派员查拏武定盐枭各摺片。大清河自李连桥以上。即为黄水穿运之处。毗连濮范等处。匪踪遍地。现虽经官军剿抚兼施。而水套内伏莽尚多。菏泽一带围寨。亦与贼匪暗通。该抚因请饬僧格林沁肃清沿河北岸。另派一军驻扎曹郡。并请饬胜保南下时。仍应留军北路。扼要驻扎。及直豫境内协力堵剿。所筹尚属周妥。已谕知僧格林沁等酌量办理。惟沿河北岸。虽谕僧格林沁力筹肃清。而匪势既众。一时未能悉就扑灭。河道纷歧。不可不豫为防范。张秋镇已经该抚设立炮台。派兵扼守。其上游范县等处。著一并查勘添造。以资堵御。其河面较宽之处。为炮所难及者。即著酌量情形。添制炮船。该省虽无谙练撑驾之人。该抚当加意讲求。未可畏难苟安。所称移汛安营及马良集团营。并著迅速办理。山东全省糜烂。现当筹画办理之方。如何用人。如何理财。次第举行。以收实效。该抚现赴东昌。务将该郡应办事件妥筹办理。不必急于回省。转致顾此失彼。其武定盐枭。已经派委文武拨兵捕拏。务当严行惩创。使之畏慑兵威。断不可稍有将就了事之心。水套之贼。据奏兵力不能遽及。著设法收集船只。捦渠埽穴。现届河冰坚冻。剿除尤易为力。不准稽延贻误。将此由六百里谕令知之。　　

○礼部以明年元旦庆贺礼节请。得旨。照例行礼。奉母后皇太后圣母皇太后懿旨。在外福晋命妇进内行礼之处。著停止。　　

○丁巳。谕议政王军机大臣等、有人奏、安庆古称重镇。若省会改于庐州。非惟于皖南鞭长莫及。亦距江较远。无从设防。今幸安庆克复。应将安徽省城。仍建该府。并宜添设提督。统辖水陆各营等语。贼匪据有长江之险。以致江皖糜烂。现在安庆克复。亟应整顿江防。所称安徽省城仍建于安庆。巡抚藩臬如前驻扎。并设立提督统辖水陆官兵。九江镇并归节制。则声势联络。江防更为周密。均不为无见。即著曾国藩、彭玉麟、毓科、就现在地方军务情形。悉心筹画。会同妥议具奏。原摺著钞给阅看。将此由五百里各谕令知之。　　

○又谕、胜保奏、濮范教匪荡平。河口肃清。现筹善后一摺。濮范一带匪众。经官兵剿捕屡胜。现在各旗教匪。并捻匪巨股。均经畏威投诚。该大臣于降众中。挑选精壮一千余名。随军助剿。俾受箝制。其余老弱。概令归农。办理尚属妥协。惟该降众人数众多。恐大兵移撤之后。复行萌动。务须妥筹善后。经理得宜。并督兵暂驻东省。弹压地方。以定人心。另片奏添募裁撤勇丁。即照所议核明数目。造册报部。以免糜费。宋景诗马队。业经分别裁撤。亦须妥为安置。毋令聚而为匪。正在寄谕闲。复据谭廷襄驰奏南捻五旗并出。由砀山窜至单县境内。及金乡县石佛集等处。僧格林沁之军。现移扎洪川口一带。距单县不远。新收刘占考降众。多系曹州土著。外匪一至。恐复生心。且曹属北路有兵。东路无兵。必应速为豫备。请饬胜保顺道进兵。与僧格林沁并力剿办。当可聚而歼旃等语。著胜保迅即会合僧格林沁大军。并力剿办。傥能趁此军威。将曹属贼匪全行埽荡。该大臣安心南下。可无后顾之忧。胜保谋略素裕。洞悉兵机。定能迅奏肤公。以慰廑念。将此由六百里谕令知之。　　
</div>
    <div class="pagination">
<a href="清实录同治朝实录_page20.html">上一页</a><span>...</span><a href="清实录同治朝实录_page16.html">16</a><a href="清实录同治朝实录_page17.html">17</a><a href="清实录同治朝实录_page18.html">18</a><a href="清实录同治朝实录_page19.html">19</a><a href="清实录同治朝实录_page20.html">20</a><span class="current-page">21</span><a href="清实录同治朝实录_page22.html">22</a><a href="清实录同治朝实录_page23.html">23</a><a href="清实录同治朝实录_page24.html">24</a><a href="清实录同治朝实录_page25.html">25</a><a href="清实录同治朝实录_page26.html">26</a><span>...</span><a href="清实录同治朝实录_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
