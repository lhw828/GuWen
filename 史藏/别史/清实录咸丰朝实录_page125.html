<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 125 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 125 页/共 502 页</h1>
    <div class="content">
○又谕、前据琦善奏、河南粮台。应改由归德取道徐州、径赴天长六合。较为近便。当谕令该抚、体察筹办。本日据李嘉端奏、豫省与安徽六安州连界。应运粮饷。请由光州固始、入六安州境内。仍由豫省原办粮台各员办理。复据陆应谷奏、现将粮台改设归德。惟取道宿州、前赴江浦。及由徐州径赴天长、六合、两路。究系何处便捷。现饬总局司道查议各等语。此时琦善统带大兵。驻劄浦口。陈金绶、胜保、复带兵前赴扬州。现驻甘泉山一带。所有应运粮饷。必须两处兼顾。著陆应谷悉心体察。应由何路转运。以期源源接济。不至贻误。并著迅速定议具奏。将此由六百里谕令知之。　　

○安徽巡抚李嘉端、奏报接到关防日期。得旨。汝初膺外任。一切事宜。惟有从实办理。断不可好名。尤须胸有定见。勿为浮言所惑。则事事无不妥协。　　

○以管带密云官兵前往山东。赏刑部右侍郎奕经银一百五十两。　　

○改安徽庐州府为省城。从前任巡抚周天爵请也。　　

○壬戌。上诣寿皇殿行礼。　　

○诣寿康宫、问皇贵太妃安。　　

○谕内阁、周天爵驰奏、剿办土匪、斩获头目殆尽一摺。该匪等于定远一带朱家湾、张桥等处。抢掠典铺。裹胁饥民四千余人。沿街焚掠。抢夺驿马。至九子集地方。民遭屠戮。实属罪大恶极。经周天爵、统领将弁。督带兵勇。四次剿捕。三路进攻。先后杀贼数百余人。逃散者不计其数。生捦逆首陆遐龄、及其子陆聚奎、陆连元、三名。淩迟处死。并获李邦治等十二名。骈首枭示。办理尚为妥速。著发去白玉搬指一个。大荷包一对。小荷包二个。交周天爵祗领。　　

○又谕、琦善、陈金绶、胜保奏、分攻逆贼、屡获胜仗一摺。逆匪窜踞扬州。于水陆两路。负险拒守。陈金绶、胜保、于三月初九日。移营至帽儿墩。琦善亦于是日。移营至雷塘集。距贼营均止数里。陈金绶、胜保、督饬直隶山东各营将弁兵丁。攻城西之贼。杀贼三百余名。琦善督饬銮仪使武庆、肃州镇总兵双来、带领将备官兵。攻城北之贼。焚毁贼营三处。杀贼二千余名。夺获大旗五面。并旗帜枪械百余件。初十日。琦善复督兵剿杀北路贼匪三百余名。生捦十余名。陈金绶、胜保、复由西路进攻。烧毁贼营二处。杀贼一千数百名。夺获枪械旗帜多件。统计两日。斩获贼匪几及四千。连用火箭烧毁贼营五处。琦善、陈金绶、胜保等。统带重兵。初次接仗。即能大挫贼锋。深堪嘉尚。琦善著赏还都统衔。并发去白玉搬指一个。白汉玉烟壶一个。大荷包一对。小荷包二个。交琦善祗领。陈金绶著赏还顶带。并发去四喜玉搬指一个。白玉翎管一支。大荷包一对。交陈金绶祗领。又发去四喜玉搬指一个。大荷包一对。小荷包一对。交胜保祗领。前发去赏件。并著分赏出力将弁。以示奖励。　　

○又谕、裕瑞奏、革员在京黏贴冤单、审明定拟一摺。已革四川清溪县知县阎有伦。于参革后辄复在京黏贴冤单。牵涉上司。居心实属险诈。阎有伦著即照所拟杖一百。折责发落。升任藩司吴振棫、成都府知府王燕堂、水利同知吴文锡、查无删去案由、及阅禀不收、删改供词等情。均毋庸议。　　

○谕军机大臣等、载铨奏、遵旨传集王朝柱所指贾洵等十二员名、在钦天监署中。令监正阎信芳等、当面看其跨越十字。各出并未习教甘结。并传至该王府中。面谕伊等安分当差。不必心存疑虑等语。所办尚属妥协。著即照此完结。嗣后仍须随时稽查。俾各官生等、各安本分。无为邪说所惑。傥查有习教之人。著即奏明。照例惩办。将此谕令知之。　　

○又谕、御史觉罗达庆、周炳鉴奏、在京城菜市口四合店、盘获形迹可疑之王向离一犯。讯系陕西郃阳人。携带伊表叔吕益谦所著无瑕玉一书。意欲改用子正。以冬至为□山戊不□首。且书内并未涉及兵法。妄谓可以平定贼匪。开列徒众。至三十余人之多。内有十人。分占天干。以为氏号。其续编、自叙去□山戊不□自春及秋。三次遣人赴湖广、探听虚实。本年正月。由陕至晋。亲阅各处乡镇。难保无另有不法情事等语。除王向离、业经交部讯办外。所有吕益谦等犯。著舒兴阿、张祥河、按照单开姓名住址。迅速密委干员。前往查拏务获。严加讯究。奏明惩办。原摺单著钞给阅看。将此谕令知之。　　

○又谕、琦善等奏、请派大员、随营办理粮台事务等语。前将粮台设立河南信阳地方。藩司郑敦谨、驻劄该处。总司其事。现在琦善、陈金绶、胜保等、均已督兵驰抵淮阳一带。河南粮台。自应移设徐州。著陆应谷、即饬该藩司郑敦谨、驰往该处粮台。总司其事。核实筹办。毋稍延误。又据奏称、应用铅丸、火药、火绳等物。屡次飞催。未据河南解到。该大臣等、于初九初十等日。督兵进剿。斩获贼匪几及四千。烧毁贼营五座。逆锋大挫。正可乘胜歼除。铅丸、火药、火绳等物。需用最为紧要。著陆应谷、严饬该委员等、星速解赴大营。断勿稍有稽延。致干重咎。将此由六百里谕令知之。　　

○又谕、琦善等奏、军营应用铅丸、火药、火绳等要紧之物。未据河南解到。已有旨、饬令陆应谷、迅催粮台解办矣。现在扬州、正当剿贼吃紧之际。自应移远就近。先其所急。山东距江南较近。著李僡、迅备铅丸、火药、火绳。遴派委员。星速解赴琦善等军营。以资急用而济要需。毋稍延缓。将此由六百里谕令知之。　　

○又谕、琦善等奏、军营应用铅丸、火药、火绳等紧要之物。未据河南解到。恐粮台赶办不及。致有延误。现当剿贼吃紧之际。自应移远就近。先其所急。著讷尔经额、哈芬、迅备铅丸、火药、火绳。遴派妥员。星速解赴琦善等军营。以资应用而济要需。毋稍迟误。将此由五百里各谕令知之。　　

○又谕、琦善、陈金绶、胜保奏、分攻逆匪、连获胜仗一摺。逆匪窜踞扬州。极力抗拒。经该大臣等分路攻剿。两日斩获贼匪几及四千。烧毁贼营五座。办理甚合机宜。现据查探该匪潜出附近各村掳人。并前赴江甯搬取救兵。足见贼势已困。贼胆已寒。前据向荣奏报、连破贼营。生捦歼毙甚多。两路大兵。剿办均已得手。正可趁此声威。设法围攻。扬州一城。不难克期收复。浦口等处。现派何员扼守。马队各兵。何处屯劄。务须遏贼北窜。尤当严密侦防。万勿大意。稍有疏失。其水路贼船。已屡次谕令麟桂、吴健彰、雇觅火轮船。带同师船。由海入江。相机焚剿。此时谅已赶到。该大臣等、一面合力进攻扬州股匪。仍一面与向荣等、知会水陆并进。南北夹击。俾贼彼此不能相顾。杨秀青、既据探询现在扬州城内。尤当设法用计诱捦。如能将逆首捦获。则余众闻风溃散。剿办更易得手。前据杨殿邦奏、督带兵勇、前赴邵伯镇一带攻剿。著该大臣等、随时咨会。互为声援。将此由六百里谕令知之。　　

○又谕、周天爵驰奏、剿除土匪陆遐龄等各摺片。已明降谕旨分别办理矣。勇目刘鸿立、孔继兰、武奉山、姜庭槐、张凤山、宋鸿沾、冯金标、刘飞熊等、胆壮能战。枪不妄发。除姜庭槐、业已阵亡外。余俱由周天爵、赏以六品顶带。该勇目等、果能始终奋勇。出力报效。即可拔补营员。以示鼓励。据称臧纡青、人品胆略。堪备驱使。办理团练。亦有实效。著周天爵传旨。令其剿贼立功。自必优加奖励也。安徽省失事文武各员。仍著会同李嘉端、查明迅即定拟具奏。片一件留中。将此由六百里谕令知之。　　

○又谕、奕兴奏、遵旨挑选精兵、并筹办情形各摺片。该将军即拣选精兵四千名。配带军装器械。迅速分起启程。所有库存银两。即先尽盛京官兵支应之用。黑龙江借垫军需银两。现既无款可筹。著即知会英隆。令其将续调官兵二千名。暂缓启行。候旨遵办。至贼匪现在窜踞江甯。分扰扬州。叠经向荣、琦善等、奏获胜仗。一俟续调各路精兵到齐。自无难殄兹群丑。昨因逆匪掳掠船只。恐其由海口北窜。当令该将军、于金州等处海口。派员严密巡查。勿使奸细溷入。著仍遵前旨。督率严防。毋得稍有疏懈。将此由五百里谕令知之。　　

○礼部以宗室会试中额请。得旨。取中二名。　　

○命署金州副都统瑞昌、统带盛京官兵来京。以盛京副都统富呢雅杭阿、署金州副都统。　　

○以剿办安徽定远土匪出力。赏知州金光筯、守备信长庆、花翎。余升叙有差。　　

○予江苏扬州阵亡游击华云龙、守备周玉喜、把总杜芬、祭葬世职。　　

○癸亥。上御抚辰殿、阅侍卫等步射。至己已、皆如之。　　

○命翰林院编修吴福年、提督广西学政。　　

○以江南镇江府城被贼窜陷。革京口副都统文艺职。以西安协领长安、为京口副都统。　　

○甲子。谕内阁、琦善、陈金绶、胜保奏、痛剿逆匪、续经大获胜仗一摺。逆匪自闻大兵抵扬。由江甯添兵救应。琦善、移营至保山。陈金绶、胜保、亦移营至司徒庙。均距城三里许。本月十二日。贼众数千。拥出北门。直扑琦善营盘。经该大臣等、亲督镇将员弁。或迎击其前。或抄截其后。土城内贼匪。复拥出接应。该镇将等、督率官兵。施放连环铜炮。一时之久。毙贼甚多。贼众溃奔木城。官兵抄追紧急。至凤凰桥地方。复歼毙千余人。由桥落水者不计其数。我兵回身扑入土城内。痛加剿洗。焚毁贼营三处。各营贼匪。群出救护。我兵竭力分剿。陈金绶、胜保、督带员弁。并青州驻防、及火器营官兵。由西路绕过观音山。会合截杀。贼众蜂拥迎拒。我兵用铜炮轰击。并用火箭、火罐、打入土城。烧毁贼营二处。该逆复由城内拥出数千。琦善、陈金绶、胜保、合力剿击。贼众败走。我兵乘胜掩杀。贼始纷纷窜回。计自辰至酉。连获五次胜仗。焚毁贼营土城五处。杀毙贼匪七八千人。长发贼死者甚众。夺获旗帜枪械无算。该逆窜扰江北。掳掠横行。经琦善等、亲督官兵。旬日之间。叠获胜仗。实属可嘉之至。昨已降旨优加赏赉。琦善调度有方。著再加恩赏戴花翎。至该官兵等、如此奋勇。朕心甚悦。前发去赏件。著择其尤为出力者、分别颁给。并传旨奖励。指日克复扬郡。当渥沛恩施。直隶署游击白含章、中炮阵亡。著照例赐恤。阵亡兵丁。查明一并议恤。该大臣等、务当乘胜攻剿。埽荡妖氛。以慰朕望。　　

○又谕、向荣奏、连破贼营、并占据要地、大获胜仗一摺。该大臣于三月初六日。袭破通济门外贼营之后。复于十一日。与许乃钊、彭玉雯、筹商。派提督苏布通阿等、带领兵勇。分为四队。于寅刻、暗袭七桥瓮贼营。先于丑刻、分遣川勇。绕伏贼营之后。复拨捷勇屯兵、从桥左右涉河。苏布通阿、马龙、亲督副将虎嵩林、明安泰等、带领兵勇。进至桥头。号炮一发。四面齐攻。该逆仓皇失措。放炮外击。我兵因大雾迷漫。乘势抢入贼营。火罐、喷筒、一齐抛掷。登时烧毙贼匪无数。该大臣复亲自督兵。前往接应。我兵愈加奋勇。乘胜分队前进。当将贼营、先后攻破。即因贼垒。赶紧移据。进劄七桥瓮。据定要地。复于亥刻、遣勇潜赴七桥瓮西。烧毁贼营一处。计是日烧毙贼匪三百余人。斩取长发首级五十余颗。生捦四百余人。救出胁从难民一千余人。夺获二千斤大炮二尊。一千斤五六百斤大炮四十余尊。擡炮、擡枪、鸟枪、刀、矛、旗帜、火药、铅弹、帐房、马匹等件无数。伪总制木印一颗。并讯据生获匪供。有穿大红衣贼目伪总制陈姓。已被官兵脔割。我兵止阵亡一人。受伤数名。该大臣自统师以来。倍著奋勇。胆气尤壮。实能不负委任。深堪嘉尚。前颁赏件。想已祗领。所有提镇将弁。并受伤之都司严承恩、守备张金灿等、均著传旨奖励。择其尤为出力者。将前所颁赏件分别赏给。阵亡兵丁一名。著咨部议恤。该逆叠经痛剿。势必穷蹙。该大臣等、乘胜进攻。即望克复省垣。肃清江口。与在事文武。同膺懋赏也。　　

○又谕、联顺奏、请严禁流民、整饬地方一摺。据称京城街市穷民。多有外省口音。各城外有用小车、推载行李。沿途乞食者。难免奸宄溷迹。并闻中营石窝村。现有盘获湖北民人之案等语。现在贼匪窜扰南省。难民流离失所。经过地方。该督抚等、自应设法抚绥。早为资遣。若任其转徙无归。人数众多。即恐有奸徒溷迹其中。别生事端。畿辅重地。尤宜整肃。不可不严加查察。以诘奸慝而恤穷黎。嗣后外省流民。一入直隶省交界。即著该督饬令地方官。随时资遣。令回本籍。其现在京城内外流民。著步军统领、顺天府、五城、一体稽查。妥为安插。或设法遣归。不得互相推诿。听其流徙。傥有形迹可疑之人。一经盘获。即著严行究办。毋稍疏纵。　　

○谕军机大臣等、据向荣奏、连破贼营、大获胜仗一摺。并筹画攻复镇江情形等语。该大臣前奏于通济门外、袭剿贼营。数日之内。复连破贼营四座。烧毁一座。将七桥瓮要地。暗袭占据。使贼势不能联络。即可攻克钟山、雨花台、以便收复省垣。览奏欣慰。该大臣自统师以来。倍著奋勇。胆气尤壮。实不负委任。本日适据琦善等奏、于十二日烧毁扬州贼营五座。毙贼七八千人。大获胜仗。可望克期收复扬州。是该逆经南北两处大兵攻剿。必有不及兼顾之势。该大臣务即乘胜厉兵。痛加剿洗。尤须密防城内首要逆匪、穷蹙奔突。据称杨秀青往来金陵扬州之间。又闻贼有由浦口、六合、北窜之说。逆贼鬼蜮伎俩。往往避实捣虚。向荣深悉贼情。务须随时知照琦善等、南北声息。联为一气。万勿堕其奸计。所有浦口已到之黑龙江官兵。经琦善派令在彼驻劄。该处距江甯甚近。著该大臣随时饬知带兵之员。严密防堵。毋令该逆潜踪偷渡。致误事机。所调湖南炮船。江西炮位。因何迟久未到。即著飞札严催。惟该大臣、已派邓绍良、李瑞、分带兵丁。会齐丹阳。进剿镇江之贼。是水路师船。刻不可缓。本日复谕令杨文定、并谕麟桂、吴健彰、迅带海口战船至京口。为夹击之计。杨文定、退守江阴。恐不免迁延畏葸。该大臣、即与许乃钊妥筹。知照杨文定、即饬郑魁士、迅速督催各船上驶。以应急需。定海镇总兵周士法。既据向荣查知熟谙水师。即著飞札催令前赴镇江。会督师船协剿。总之江面贼＜舟宗＞。必须设法焚剿净尽。使贼南北隔绝。庶可一鼓歼除。该大臣相机布置。定能出奇制胜。江甯、镇江、两城文武下落。仍著该大臣等、查明迅速具奏。将此由六百里谕知向荣、许乃钊、并谕令彭玉雯知之。　　

○又谕、琦善、陈金绶、胜保奏、痛剿逆匪、续经大获胜仗一摺。可嘉之至。逆匪窜踞扬州。负嵎抗拒。该大臣等、亲督官兵进攻。屡获胜仗。此次焚毁贼营土城五座。杀毙贼匪七八千人。长发贼死者甚众。办理甚合机宜。本日复据向荣奏、连破贼营四座。烧毁一座。并占据七桥瓮要地。是两路剿办。均已得手。正宜乘胜痛剿。以期迅埽妖氛。金陵、镇江、各匪。已由向荣督兵进攻。江北情形。自以克复扬州为最要。现在虽大挫凶锋。而贼情鬼蜮。难保不窘极思窜。仍宜于攻剿之余。防奔窜之路。断不可稍涉大意。淮徐一带。虽有杨殿邦等分路设防。而兵力单弱。且自淮而北。一路平坦。无险可扼。傥贼匪被剿穷蹙。大队北窜淮徐。猝不及防。其蔓延更为可虑。著该大臣等、悉心妥筹。总期防剿兼施。勿令贼匪乘间北窜。本日复谕令杨殿邦、杨以增等、督兵严防。仍著随时知照。相机剿办。浦口、六合、一带要隘。现在如何扼守。马队官兵。计已陆续到齐。务须择要布置。遏贼窜路。不可因屡次获胜。稍有疏忽。将此由六百里谕令知之。　　

○又谕、前据杨殿邦奏、招募壮勇。并杨以增奏、筹办防堵情形。已叠次谕令该督等、防剿兼施。无任贼匪北窜矣。游击冯景尼、业经饬令带勇赴剿。知府福楙、带勇三千名。是否足资守御。杨殿邦、杨以增、于北路防守事宜。究竟作何布置。现据琦善、向荣、陈金绶等、叠次奏报剿办江甯扬州贼匪。屡获大胜。该逆受创穷蹙。难保不豕突狼奔。傥大股逆匪。直趋淮浦。该督等何以御之。且贼匪窜踞各处。每于城外添筑土木各城。层层设备。以图坚拒我师。岂该督等于淮安清江一带。独不能设法严防耶。现在南路攻剿。虽可期得手。而北路防守。尤为吃重。该督等务须扼要布置。计出万全。切勿专靠南路大兵。以为可幸无虞。傥敢稍涉大意。致有疏失。朕惟杨殿邦、杨以增、是问。其扬州附近各州县。曾否被扰。上游邳宿一带。本多土匪。亦须确切侦探。傥贼匪被剿分窜。著即知会周天爵、带兵协剿。但明伦、刘良驹、及扬州文武各员。如何下落。著一并迅速具奏。将此由六百里各谕令知之。　　

○又谕、本日据向荣奏、连获胜仗、并派提督大员、水陆进取镇江等语。已谕令相机调度矣。又据琦善等奏报、攻剿扬州贼匪。亦经叠次获胜。大江南北。焚杀逆贼不下万余。克复三城。在此一举。江上火攻。水师最为紧要。该署督所带广艇师船。自焦山一挫之后。匿迹江阴。至今并无续奏。究竟现有广艇若干。师船若干。火轮船、曾否由吴健彰雇募。麟桂、愿备兵船入江助剿。此项船只是否已到。向荣又咨调浙江总兵周士法。统带水师前来应援。若能将京口停泊贼船、先行埽荡。陆路有邓绍良、李瑞、带兵夹击。镇江一城。不难先行收复。该署督不可仍事迁延。致失事机。麟桂、吴健彰、所办船只。何时驶入江口。即行飞报向荣。听候调度。务当声息相通。水陆并进。迅殄群丑。以慰朕怀。将此由六百里谕知杨文定、并传谕麟桂、吴健彰知之。　　

○又谕、前经降旨、令奕兴、挑选盛京官兵四千名。来京听候调遣。朕思盛京为根本重地。额设水师兵数。一万九千余名。除调拨外、其在营兵丁或应巡查边门。或应分防海口。在在均关紧要。著奕兴认真查验。如有老弱充数。及缺额不足等弊。随时严行整顿。勤加训练。务令技艺娴熟。悉成劲旅。以固根本而资操防。将此由四百里谕令知之。　　

○钦差大臣湖北提督向荣奏、连破七桥瓮贼营。大获胜仗。得旨。汝能连获胜仗。朕怀甚慰。惟盼汝攻复金陵。俾逆贼无遗类方好。汝自统师以来。倍著奋勇。胆气尤壮。朕知汝非偏裨之将。故任之重。责之专。　　

○缓徵江南苏州、松江、常州、镇江、太仓、五府州近贼地方新旧额赋。　　

○赏故廓尔喀贡使噶箕更别热庆、银三百两。达他人巴达拉兴噶罗恰第热、银各二百两。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之八十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。三月。乙丑。谕军机大臣等、联顺奏、天坛斋宿、一切执事人员、俱应敬谨将事、请查照旧章、添派官兵、以昭敬慎等语。天坛重地。理宜严密稽查。著自本年四月起。凡遇诣坛斋宿日期。该营王大臣等。于旧设守卫斋宫官兵一百名外。仍按两营轮班次数。添派官兵一百名。于坛外值宿。所有新添旧设官兵。均饬令各带火器。实力巡查。毋稍疏懈。将此谕令知之。　　

○谕内阁、大学士、军机大臣、会同刑部、定拟徐广缙罪名一摺。已革署湖广总督徐广缙。经朕简派钦差大臣。接办军务。沿途行走。已属迟延。迨贼由湖南下窜。汉阳、武昌、相继失守。犹复株守岳州。一筹莫展。实属调度失机。徐广缙、著即照裕诚等所拟。按律定为斩监候。秋后处决。　　

○又谕、前因调派各路官兵、前往剿贼。恐其沿途需索。扰害闾阎。叠经降旨。谕令统兵大员、及沿途各督抚、严行查察。并将查出滋事官兵、分别惩办。现在续调各路官兵。次第启程。朕思军行首重纪律。必须严明约束。方可安静遄行。该兵丁等、傥仍有向地方官任意婪索。甚或扰累民间者。著统兵大员、即将犯法之人、按军法从事。并将带兵之员、严行惩办。勿稍宽贷。至所过州县。应付一切差务。自应按照定例。妥为豫备。如有办理不善、及任听办差人役、克扣侵渔。以致兵丁、藉口逗遛。别滋事端。该督抚即行指名严参。以靖地方而肃军律。将此通谕知之。　　

○谕军机大臣等、李僡奏、江南兵力、足资防剿、请饬续调各路官兵、暂缓前进、免致沿途骚扰一摺。所奏不为无见。逆匪窜踞金陵。分扰镇江。现经向荣督兵、将贼营连次烧毁。痛加剿洗。扬州贼匪。亦经琦善、陈金绶、胜保等、督兵进剿。斩获甚多。逆锋大挫。惟三城尚未克复。贼势奔突。南北靡定。山东与江南、接壤地方。防剿最关紧要。而畿转重地。亦不能不豫为设防。叠经王大臣会议具奏。朕所以特调各路重兵。前往山东、及江南淮徐等处、以备攻剿。且可弹压地方。镇静人心。俾吾民有所凭恃。不致惊惶迁徙。非不知帑饷难筹。兵差难办。实出于万不得已之苦心也。现在军务方殷。所调各兵、均已启程。未便中止。惟有严饬统兵大员、及地方官、认真查察。申明纪律。以肃戎行。惟冀上天眷佑。迅殄妖氛。逆贼早灭一日。吾民即早安一日。即徵调之兵。亦可克期凯旋归伍。此朕所日夜祷祀而求者。想该抚定能仰喻朕意也。将此由四百里谕令知之。　　

○盛京将军奕兴奏、请暂停冬围。以节经费。得旨。依议办理。仍应严行稽查。以杜奸匪。　　

○以拏获重案要犯。赏盛京佐领恩合、三品顶带。　　

○丙寅。上诣寿康宫、问皇贵太妃安。　　

○谕内阁、向荣奏、续获胜仗、夺回钟山一摺。览奏欣慰。据称、官兵夺据七桥瓮。将钟山及报恩寺贼营。从中隔断。该逆前后不能兼顾。所有报恩寺贼营。于十二日夜间、逃走一空。向荣等于十三日、饬令各提镇、分为五路进攻。以四路分扑别垒。以一路直夺钟山。并豫伏疑兵。是日巳初出队。一齐直扑贼营。开放枪炮。奋力攻打。该逆放炮抵拒。我兵于枪炮丛中、攻击愈力。偪近贼营。抛掷火球、火罐。各路贼营、惊慌欲遁。城内贼众、冲出三千余名接应。并有黄衣贼目、指挥督战。我兵呐喊直前。该逆不能拒敌。即时回遁。兵勇追上。砍杀无数。斩取长发首级七十余颗。追至朝阳门外。该贼目闭门不出。我兵约于四更时。乘月袭烧贼营。钟山贼匪、及明陵享殿、雨花台、各贼营、惊惶乱窜。自知难守。先于三更时、纵火自焚。逃至朝阳、正阳、通济、各城门外、为退守计。我兵已得钟山。仍图进剿、各等语。向荣自到金陵。叠次剿捕逆匪。运筹制胜。悉合机宜。著赏穿黄马褂。并颁给祗领、以示嘉奖。该大臣即与该署抚许乃钊、悉心筹画。乘胜攻剿。克复省城。在事出力各员。定当同膺懋赏。勉之望之。其阵亡兵丁。查明请恤。　　

○谕军机大臣等、向荣奏、续获胜仗、夺回钟山、及筹办江面贼船各摺片。并绘图贴说。披览颇慰朕怀。钟山为金陵形胜之地。我兵分路进攻。直偪贼营。各营贼匪惊惶。连夜自行烧毁各营。将旧营加高培厚、为退守计。足见贼势已蹙。贼胆已寒。惟城外贼营尚多。钟山距城甚近。可以俯瞰城中。最为要地。现虽夺获。而一时未便劄营。不可稍涉大意。复令该逆窜踞。至江面贼船。自以火攻为要。所有上游应备船只、及水摸人等、该大臣业已密为豫备。并令向继雄、及卢应翔、管带炮船。驶抵当涂。听候调遣。其下游应用船只。已有旨、令杨文定、设法筹办。并叠谕麟桂、吴健彰、由上海雇火轮船、及师船、由海入江。该大臣已派郑魁士、前往杨文定处、迎提战船。惟杨文定久驻江阴。毫无展布。其畏怯情形。已可概见。恐不足恃。许乃钊现署巡抚。责无旁贷。此时麟桂等、所觅上海各船。如已赶到。著即与麟桂密商。约定上下游同时夹击。务将江面贼船、焚毁净尽。断其南北往来之路。则贼势自可坐困。而镇江一城、可先克复。惟现在大队贼船、全在浦口。江甯城内外贼匪。被剿穷蹙。难保不由浦口、渡江北窜。本日已谕令琦善等、随时防范。该大臣等、仍当一面督兵进剿。力图收复。仍一面侦探贼情。如有渡江北窜之信。即行派委得力将弁、设法截击。并飞咨琦善等、赶紧堵御。万不可稍有疏虞。将此由六百里谕知向荣、许乃钊、并传谕彭玉雯知之。　　

○又谕、向荣奏、进剿贼匪、续获胜仗、夺回钟山一摺。并催提炮船、筹剿江面贼船等语。逆匪窜踞金陵。分扰镇江。现经该大臣、督兵攻剿。叠获胜仗。已将钟山夺回。省城当可克复。惟贼匪被剿。势必纷纷北窜。且江面贼船、未经惩创。江北一带。防堵最关紧要。著琦善、陈金绶、胜保等、督饬将弁兵勇、扼要堵截。务将扬州贼匪、迅速歼灭。克复府城。毋令贼党久踞。乘间奔突。闻淮河水涸。贼船自五台山、至九龙山、均已阁浅。正可乘此机会。设法火攻。聚而歼旃。至浦口江面。为大队贼船聚集之处。向荣已将火攻船只、及水摸人等、密为豫备。并派员管带炮船炮勇。一俟上海船只提到。即相机焚剿。著琦善等、豫筹布置。密为援应。若能水陆夹击。断贼南北之路。定可迅殄妖氛。所有江北淮、扬、徐州、一带。地势险隘。现在劄营地方、及防堵处所。著绘图贴说具奏。将此由六百里谕令知之。　　

○又谕、李僡奏、请酌派官兵、扼守险要、分别驻劄一摺。现在琦善、向荣等、连获胜仗。贼势穷蹙。难保不乘间北窜。黄河两岸。尤宜处处严防。该抚驻劄宿迁迤北。为山湖分路之处。调度无虑稽迟。即就近督同兖州镇总兵百胜等、统带弁兵、分扼要隘。并知照托明阿、奕经、互相联络。以壮声援。至曹州府属之刘家口、董家口等处、既已派兵防守。仍随时饬令总兵三星保、往来梭巡。不可稍涉大意。军中利用。火器为先。该抚两次截留运铅十二万斤。务即多制铅丸。并配造火药火绳等项。以备应用。将此由四百里谕令知之。　　
</div>
    <div class="pagination">
<a href="清实录咸丰朝实录_page124.html">上一页</a><span>...</span><a href="清实录咸丰朝实录_page120.html">120</a><a href="清实录咸丰朝实录_page121.html">121</a><a href="清实录咸丰朝实录_page122.html">122</a><a href="清实录咸丰朝实录_page123.html">123</a><a href="清实录咸丰朝实录_page124.html">124</a><span class="current-page">125</span><a href="清实录咸丰朝实录_page126.html">126</a><a href="清实录咸丰朝实录_page127.html">127</a><a href="清实录咸丰朝实录_page128.html">128</a><a href="清实录咸丰朝实录_page129.html">129</a><a href="清实录咸丰朝实录_page130.html">130</a><span>...</span><a href="清实录咸丰朝实录_page126.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
