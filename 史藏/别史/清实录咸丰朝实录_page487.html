<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 487 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 487 页/共 502 页
  </h1>
  <div class="content">
   ○甲申。清明节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡宫。　　

○遣官祭端慧皇太子园寝。　　

○杭州将军瑞昌等奏、建昌总兵等缺。请以吴再升等简放。得旨。军营所出之缺。拣员请补。专指副参以下而言。提镇从无奏请者。所奏殊属非是。又奏游击王万钊、杨涟涛、均未阵亡。请销恤典。从之。　　

○黑龙江将军特普钦等奏、请裁撤团丁归耕。以裕生计。从之。　　

○以会剿安徽怀桐援贼出力。赏副将杨起益、李续远、成得升、刘长槐、巴图鲁名号。参将袁秀林、游击萧芝美、都司李星太、守备罗承典等、花翎。千总金明德等、蓝翎。余升叙有差。　　

○予江苏丹阳等处阵亡都司衔李雄科、守备高恩保、千总郑绍增、教谕杨铨、府经历李萃华等、二十八员。祭葬世职。　　

○予浙江嘉兴等处阵亡副将张应禄、参将罗熙贤、游击戴序武、都司林德高、守备高洪、知县王福山等、二十三员。祭葬世职。　　

○旌表守正捐躯安徽休甯县孀妇陈余氏。　　

○贷黑龙江歉收地方旗丁耔种口粮。　　

○乙酉。谕军机大臣等、文煜奏、古北口余存黑龙江官兵不堪操练、可否遣撤一摺。古北口驻劄黑龙江官兵。除调赴山东并朝阳等处、一千五百名外。现余兵四百六十七名。既据文煜查明、多系患病不堪操演。著即全数裁撤。交珠勒格讷管带归伍。毋庸另行调拨抵补。将此谕令知之。　　

○又谕、前据徐之铭奏、克复晋甯州城一摺。内称将办理招抚之回务副掌教徐元吉等杀毙。当经谕令将详细情形查明具奏。兹据张亮基奏、回民掌教马德新等、恳请就抚。张亮基商同先诣江右馆亲加晓谕。徐之铭畏葸疑虑。不敢前往。密令四川从九品单功定、煽惑刁绅李祖植等、怂恿散练。赴该前督署内恳求。不准抚回。并将署内什物抢毁。杀毙通海县知县雷焱、旋纵兵练将旧抚之回民轰退。又将浙江候补道马椿龄、偪令自尽。谋杀招抚委员福建候补知府孙钧、叠次抄其家赀。又称该抚将绅民妇女留住署中。有归家自尽者。属吏家眷常相往来。请托贿赂。劣迹甚多。欲令副将麟志之妻进署。认为乾女。麟志不肯。怀恨将其撤任。又因富呢雅杭阿私行馈赂。遂互相撤换各等语。云南汉回互斗。办理之法。全在分别良莠。不分汉回。剿抚兼用。不可稍存私见。张亮基奏称、亟宜乘机招抚。系为大局起见。徐之铭任性妄杀。阻回民向善之机。必致激生他变。况贪财渔色。种种妄为。实属大负委任。刘源灏接奉此旨。著即迅速驰赴新任。将徐之铭撤任。听候查办。务将被参各款。逐一确查。据实参奏。不准稍涉回护。并查明调任陕西巡抚邓尔恒、在滇办理回民事件。如能持平。即奏请署理云南巡抚。傥民情未能悦服。亦即据实具奏。毋得徇隐。将此由六百里加紧谕令知之。　　

○以都察院左都御史爱仁、署理藩院尚书。　　

○丙戌。谕内阁。前因王有龄奏、请派大员总司捐务。当降旨令王履谦督办。嗣据王履谦奏、浙东团练事无专责。复降旨令其帮同王有龄、办理浙江团练。并督办劝捐事宜。兹据王履谦奏、王有龄将该前副都御史督办之名。改为总办绍郡劝捐事宜。并将奏明设立之局。擅自裁撤。归地方官衙门办理。并未奏明。实属非是。王有龄著交部议处。　　

○谕军机大臣等、前据翁同书、袁甲三、节次陈奏苗练寻仇滋事。种种狂悖情形。叠经谕令袁甲三可抚则抚。否则迅速歼除。以除巨患。本日据袁甲三奏、苗沛霖、因蒙宿逐杀其办事之人。猜忌更深。已添派博崇武、前往开导。并据翁同书奏、苗练滋扰寿州南乡、回扑官军营盘各等语。苗练屡次攻扑九里沟双桥集等处营盘。并有约会庐逆用地道围攻寿州之语。实属罪大恶极。难再姑容。袁甲三办理此事。毫无把握。若再因循迁就。必致养痈贻患。苗沛霖两次寄信李世忠、约其共图寿州。同据淮河。该提督不遽责以背叛。仍婉言开导。冀其悔悟。其公忠为国之心。实堪嘉尚。惟苗沛霖以乡曲之人。经朕擢至道员。不知感恩图报。辄敢谋为不轨。实属孽由自作。著即传谕该提督、乘此机会以密函招致。设计歼除。较之威以兵力。尤为便捷。其余党与。仍可晓谕解散。以安反侧。此事宜密速办理。不可洩漏。致误事机。翁同书坐困孤城。兵单饷绝。袁甲三仍当遵奉前旨。妥筹兼顾。不可稍有疏虞。此次翁同书摺片。著发交袁甲三、俟收到时。即专弁妥递翁同书军营。以免遗失。又据田在田奏、徐宿军饷久缺。请借拨坝盐济急等语。淮盐销路不畅。西坝存盐甚多。该总兵请嗣后按月捆运盐三四千引。暂借徐州引地销售系为军饷起见。并著袁甲三、通融借拨以济急需。俟徐营军饷充足。即如数归还皖营可也。将此由六百里加紧密谕袁甲三、并传谕李世忠知之。　　

○又谕、巴栋阿奏、镇防乏饷、兵勇思溃、请饬催各省协饷等语。镇江饷绌兵饥四十余日。每名仅放饷银五钱。现值贼匪扑城。危迫愈甚。前有旨、令广东等省、按照部议每月协拨数目。迅筹解往。何以尚未报解。著劳崇光耆龄、严树森、清盛、常绩、迅即筹款接济。不准空言搪塞。致滋贻误许敦诗缴款。丝毫未解实属疲玩。著薛焕严催速缴。并将北台提去之款。饬令赶紧解还镇江。以维大局。又据田在田奏、徐宿军饷欠款。山东等省均无报解消息。并著山东、河南、山西、陕西、各巡抚、不拘多少。速筹一批先行驰解。毋得再有宕延。该总兵奏称、前准徐营每月提两淮盐课银一万两。现据袁甲三咨称岸引滞销。难以分润。该总兵请将西坝存盐按月捆运三四千引。暂借徐州引地销售。应完课银。照淮北科则。由徐台按引作收。亦可稍助军饷。著曾国藩、薛焕、清盛、即饬知各该运司照所请通融办理。俟徐饷稍裕。即如数解缴皖营。又据翁同书奏、寿州情形危迫、待饷孔殷等语。著瑛棨、严树森、迅筹拨解。毋稍迟误。本日据谭廷襄奏、请饬陕西筹银五万两。解拨山东等语。并著瑛棨照数借拨。抵作陕西解项。俟谭廷襄到任后、筹措拨还。将此由六百里各谕令知之。　　

○又谕、本日据克兴阿等奏、请添调步兵。并请拨饷解炮各摺片。前谕令乌兰都、管带驻劄古北口西安官兵一千名。迅赴热河听候调遣。此项官兵到后。即令赴朝阳一带助剿。古北口运到二千四百斤以下铁炮四尊。已传知春佑、饬令原派管解员弁。赶紧运赴克兴阿等军营。克兴阿等、现已行抵建昌。东路劄营。距朝阳较近。现在兵力已不为少。急宜乘贼守未固之时迅抵老巢。焚其辎重。歼捦首逆。切不可因请调官军炮位。稍涉迁延。致令贼匪远窜。前据春佑奏、请拨军饷。业经总理行营王大臣议奏、由热河都统酌拨矿课银一万九百余两。以资军食。惟宜撙节动用。迅速蒇事。勿致虚糜粮饷。截留昭乌达官兵。既不得力。著即饬令前赴僧格林沁军营。将此谕令知之。　　

○又谕、据克兴阿等、奏调炮位等语。克兴阿等、带兵赴朝阳剿匪。需用炮位。据称保定营瓶子砟炮、颇能致远。著文煜即拨数尊。并配齐炮子。解交克兴阿等军营应用。将此谕令知之。　　

○又谕、王履谦奏、贼窥浙东、江防单弱、情形危急一摺。新城临安等处贼匪。伐竹做篺。掳抢船只。意图窥伺甯绍。昨据王有龄奏、富阳克复后。贼踪分布新城分水一带。时思窜扑浙东。虽经该抚拨派师船、严防江面。惟贼势蔓延。有增无减。而沿江二百余里。兵力无多。设有疏虞。大局将不可问。王有龄统辖全省。责无旁贷。著严饬带兵各员弁。实力堵剿。并随时派拨兵勇。前往协剿。毋令贼踪窜入完善地方。王履谦帮办团练。亦有防剿之责。著即激励民团。会同官军。力固江防。并督办劝捐事宜。不可稍涉推诿。将此由六百里各谕令知之。　　

○又谕、谭廷襄奏、驰赴新任、力筹防剿、请派大员赴直东交界驻劄、并请借拨陕西饷项一摺。捻匪东窜长山邹平一带。本日据清盛奏带兵出省剿办力保东省门户。并遏其北窜之语。当不致深入为患。现在僧格林沁、驻军汶上。力遏凶锋。直东交界处所。最关紧要。前经胜保奏令总兵伊绵阿、带领西安等处官兵一千名。并令文煜、于天津镇标官兵内、调拨一千名驻劄河间。又命天津道孙治、赴河间整饬团练。相机堵剿。直东交界地方。已有布置。所请将管调河州等处官兵。分拨东省防剿之处。著毋庸议。该抚抵省后。即将省城防剿事宜。妥为筹办。并饬带兵各员会合民团。实力兜剿。迅殄贼氛。毋任分窜。将此由五百里谕令知之。　　

○又谕、田在田奏、击败宿南土匪、遵旨回徐商办防剿一摺。浍南练总王玉科、据寨纠匪。意图抗拒。经该总兵派兵两次痛剿。溃散逃去。此时宿州情形稍轻。而徐州一带。则自伊兴额等追贼阵亡后、民心震动。该总兵驰赴徐郡。与吴棠、力筹攻剿。务须设法牵制捻匪后路。俾窜扰东省逆匪。有所顾忌。仍联络乡团、严密堵御。以防逆匪回窜。毋稍疏虞。其宿州一带。即著责成胡元昌、驻劄该处。统率兵练。固结民心。严防苗练报复。将此由六百里谕令知之。　　

○又谕、有人奏、浙江巡抚王有龄、新创捐缺之目。上缺五千两。中缺三四千两不等。有因缺捐助者。不问贤否。辄行委署。一月之间。更换知县二十余员。山阴县知县臧均之、萧山县知县冯毓章、素得民心。撤任后、复留办防江捐输等事。会稽县知县刘履泰、久著贪声。上年借劝捐为名将监生金涌、管押勒索。致在押自尽。省中门丁幕友。每鸠赀为候补州县谋缺等语。王有龄创立捐缺名目。纷纷撤调。是否实有其事。所捐之银。即归军需支用。已属不成事体。且恐有藉端婪索情弊。臧均之等、既得民心。何以遽行撤任。是否该抚调剂接任之员。虚实均应彻底根究。著张锡庚、严密访查。据实具奏。毋稍徇隐。将此由六百里谕令知之。　　

○镶黄旗蒙古都统穆腾阿奏、请将翰林院编修袁保恒、从优擢用。得旨。现在定围已撤。尚有何功。况该员系统帅之子。年力正壮。将来成功后。朕自有恩施。何必市恩若是。殊属多事。　　

○安徽巡抚翁同书奏、苗练滋扰寿州。声言会合发逆攻城。得旨。苗沛霖何物枭獍。辄敢猖狂若是。傥再始容。不惟是非混淆。实亦不成事体。断不能再为迁就。拟令李世忠密函招致。设法歼除。免贻后患。　　

○以安徽泗州办团修城出力。赏知县饶增绂等、蓝翎。余加衔升叙有差。　　

○予江苏丹阳等处阵亡游击蔡其荣、都司刘超鸿、守备陈广升、千总钟连胜、把总郑绍曾、殉难知县李谦等、十三员。祭葬世职。　　

○予安徽天长遇贼被害知府姜锡恩、参领恒德、祭葬世职。如阵亡例。　　

○予安徽寿州阵亡委防御常淩、祭葬世职。　　

○予山东东平州阵亡副都统伊兴额、总兵官滕家胜、于徐宿等处建立专祠。随从阵亡员弁。一并附祀。　　

○丁亥。祭先农之神。遣克勤郡王庆惠行礼。　　

○谕内阁、前因巴栋阿、袁甲三、王履谦、田在田、清盛、五处六百里摺报。于本月二十七日酉刻同时递到。谕令兵部查明沿途何处淹留迟滞。严参具奏。兹据兵部奏、查明各该处发报日期。核计里数扣算。均不应同时递到。惟各该省沿途驿站有无绕越之处。请饬直隶等省查明等语。著直隶总督、山东巡抚、两江总督、江苏巡抚、安徽巡抚、迅即查明巴栋阿等摺。系由何处积压迟延。指名严参。并著直隶各督抚严饬所属。遇有军报。务须按站驰递。不得任意延误。以肃邮政。　　

○督办江苏团练大臣庞钟璐奏、近日设法集团募勇办理情形。得旨。苏省黎民。胥吾赤子。沦陷于贼。已非一日。现在集团进剿。其积愤于衷、早思自奋者。自不乏人。著设法令被胁难民咸知德意。有能杀一逆首、并能内外夹攻者。优加奖励。以期廓清有日。　　

○以江苏崇明等处团练出力。予布政司经历沈沼等、加衔升叙有差。　　

○旌表守正捐躯河南永甯县民张金声媳章氏。山东恩县民妇郭崔氏。　　

○戊子。遣官祭贤良祠。　　

○谕内阁、王梦龄奏、堤工合龙一摺。江苏江运小六堡堤工。经署漕运总督王梦龄、督率在坝文武绅董筹款备料。实力筑修。旋即合龙。办理尚为妥速。署江运同知丁承钧、江防营守备赵秉节、原参摘顶之案。均著准其开复。其余出力文武官绅。著王梦龄择尤保奏。候朕施恩毋许冒滥。　　

○又谕、胜保奏、请将误饷之藩司议处、并恳饬催月饷等语。河南省应解胜保军营月饷。为数无多。乃数月之久。分毫未解。又不据实声覆。实属玩误。河南布政使边浴礼、著交部照新定章程议处。并著严树森、饬令该藩司、将积欠饷银四万两。埽数起解。毋再延宕。其山西、陕西、两省应解该营月饷。著各该巡抚赶紧筹解。以济要需。并著胜保、将该营月饷支放详细造具清册。按月报部。如有迟延蒙混。即著户部指参。以重帑项而昭核实。　　

○谕军机大臣等、本日据胜保奏、直隶临榆县民张有功、平素并无不法情事。该事令指为匪类。率众抢劫一空。致令逃入匪夥。纠合亡命。欲赴临榆报复。滦州文童李树滋、因劝捐未允。该州宋炳文、即带役围庄□□穴□又□抢。复刑偪另案夥匪张成、诬攀李树滋通贼为匪。又临榆县知县恩龄、衡水县知县陈载、皆以捕匪为名。藉端虐及无辜。并侵吞捐输。盈千逾万。该处民人屡次来营指控。请饬直隶总督查参等语。地方官诬良为匪。侵吞捐款。均属大干法纪。若不严行参办。何以安良善而惩贪墨。文煜甫到署任。无所用其回护。著即将所参各该员款迹。详细查明。据实严参惩办。以儆效尤。将此谕令知之。　　

○又谕、胜保奏、请带兵千名赴朝阳赤峰一带。剿办土匪。先在古北口屯劄。并驰赴热河等语。朝阳县匪徒滋事。现在陆续调派热河哲里木、及驻防古北口之黑龙江、西安、并盛京等处官兵三千数百名。并据玉明派兵千余赴朝阳会剿。计已足敷剿办。胜保著即赴行在。所请带兵一千名赴古北口驻劄之处。著毋庸议。将此由五百里谕令知之。　　

○又谕、前调古北口驻劄之西安官兵一千名。著归成明统带。驰赴朝阳剿匪。乌兰都著暂在热河听候谕旨。　　

○以江苏海沭宿桃等处剿贼出力。赏游击刘琮、都司陈德雄、陈浚家、巴图鲁名号。道员蔡觐龙、知府窦元灏、同知陶金诒、直隶州知州黄金韶、参将博勒庄武、都司吉庆、守备曹振等、花翎。知县宋秉中等、蓝翎。余加衔升叙有差。　　

○以应援不力。革署山东青州营参将忠顺职。并逮问。青州府知府王继庭、益都县知县陶绍绪、下部严议。


大清文宗协天翊运执中垂谟懋德振武圣孝渊恭端仁宽敏显皇帝实录卷之三百四十五　　

咸丰十一年。辛酉。三月。己丑朔。谕内阁、联捷奏、请将河北捐输、专办河北防务一摺。河北防务紧要。经联捷劝谕彰德等府捐输经费。现在严树森因筹办南路军食。亦派委员前赴河北劝捐。事涉两歧。恐致绅民观望。著照所请、所有河北彰德、卫辉、怀庆、三府捐项。统归于防河经费动用。以免纷歧。　　

○谕军机大臣等、前因景淳奏、俄国分界。道路险阻。恐难如约会齐。当经降旨。令该将军将应办事宜。先期料理。并饬成琦赶到。照会该夷约期会勘。并据恭亲王等奏、于上年十二月二十七日、照会俄酋伊格那提业幅。钦派大臣成琦。拟于四月下旬。到彼会同查勘。兹据景淳奏、由兴凯湖、至图们江、山路崎岖。拟于五月中旬、在兴凯湖守候俄国大员勘办。并拟照会呈览等语。会勘俄国分界。关系綦重。前据俄国清字来文。郭尔察阔幅咨称乌苏里分界事宜。该国已派阿迪米拉勒喀咱切斐齐、于三月间至乌苏里江口。大清国钦差大臣。亦应于三月间至该处。不得逾时等语。自系尚未接到恭亲王等照会。惟该国已派人前往。该将军等若俟至五月始到。无论该国有所藉口。且恐该夷先到。竟将地界擅自勘定。彼时反难与之争辩。成琦已于二月二十五日由京启程。著景淳仍遵前旨。将应办事宜。及应需船粮车驮各项。先期料理齐备。俟成琦一到。即于四月下旬赶至兴凯湖。与该国会勘地界。不可落后。至乌苏里河口一带。虽界限分明。仅止立牌等事。然亦不可办理含混。致贻后患。著即责成副都统富尼扬阿。于四月初间前往。妥为办理。不可迟至五月。景淳俟成琦到后。即定期会同前往。毋得以道路险阻为词。致有延误。将此由六百里谕令知之。　　

○又谕、昨已谕令成明统带西安官兵一千名。赴朝阳一带。剿办土匪。著即会同克兴阿所带官兵。合力剿洗。成明到营后。蕴秀即回行在当差。玉明所派之盛京马步官兵一千一百名。计可行抵朝阳。著克兴阿、成明、即约会管带之协领穆锦等、四面兜剿。务将该逆匪埽除净尽。毋任窜逸漏网。致令蔓延他处。将此谕令知之。　　

○又谕、昨据清盛奏、东窜捻股。已由安邱回窜清口。而另股又由戴家庙十堡。抢渡运河。现在李连桥一带村庄焚掠。恐由东阿平阴、水浅处偷渡盐河。本日复据杜＜乔羽＞奏、东窜捻股。由青州窜扰潍县。另股黑黄花等旗。又自金乡阑入。直扑东平州之戴家庙。并抢渡运河。窜至肥城之衡鱼庄一带各等语。捻匪更番出扰。疲我兵力。前股甫退。而后股复来致令东省。数十余州县。惨遭蹂躏。况业已抢渡运河。即恐其乘虚北窜。僧格林沁、国瑞、暂驻汶上。西淩阿驻劄济甯现在捻匪纷窜。毫无堵御。德楞额、赵康侯、李麟遇等兵勇。亦未闻绕出贼前。迎头截剿。似此迁延观望。恐致贻误事机。且贼一入东境。飘忽无常。官兵徒事尾追。业已饱掠而去。必须于金乡等处。严密堵御。毋令窜越。方为善策。著僧格林沁等、将近日贼势何路吃重。官兵如何堵剿。及一切布置情形。迅速驰奏。以慰廑念。将此由六百里谕令知之。　　

○又谕、翁同书奏、寿州饷无来源、全军将溃一摺。寿州饷竭。兵勇日多饿毙。情形异常危迫。本日已由六百里加紧。谕令严树森迅拨银二万两。限十日解至颍州。并令严催山西委员王致泰迅解饷银。前往寿州营矣。现在正阳关一路尚通。各处解饷之员。或疑道路梗阻。不敢前进。该前抚需饷甚急。亦应遴派员弁。酌带兵勇。前往迎提。以期迅速解到。不可株守坐待。叠次谕令袁甲三接济寿州军营。该大臣尤当设法筹拨。以维大局。翁同书另片奏、贾臻办理招抚。应驻颍州府城。泗州粮台。似可派员经理等语。孙葵心党与皆在颍亳之间。贾臻如赴泗州。临淮有鞭长莫及之虑。著袁甲三饬催该藩司迅赴颍州。办理招抚事宜。泗州粮台。该大臣另派妥员经理。统归贾臻考核。此次翁同书摺报及寄谕、仍交袁甲三由临淮转递。以免遗失。将此由六百里各谕令知之。　　

○命山海关副都统成保所派官兵五百名。暂驻热河候旨。
  </div>
  <div class="pagination">
   <a href="清实录咸丰朝实录_page486.html">
    上一页
   </a>
   <span>
    ...
   </span>
   <a href="清实录咸丰朝实录_page482.html">
    482
   </a>
   <a href="清实录咸丰朝实录_page483.html">
    483
   </a>
   <a href="清实录咸丰朝实录_page484.html">
    484
   </a>
   <a href="清实录咸丰朝实录_page485.html">
    485
   </a>
   <a href="清实录咸丰朝实录_page486.html">
    486
   </a>
   <span class="current-page">
    487
   </span>
   <a href="清实录咸丰朝实录_page488.html">
    488
   </a>
   <a href="清实录咸丰朝实录_page489.html">
    489
   </a>
   <a href="清实录咸丰朝实录_page490.html">
    490
   </a>
   <a href="清实录咸丰朝实录_page491.html">
    491
   </a>
   <a href="清实录咸丰朝实录_page492.html">
    492
   </a>
   <span>
    ...
   </span>
   <a href="清实录咸丰朝实录_page488.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
