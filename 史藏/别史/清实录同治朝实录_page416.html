<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 416 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 416 页/共 505 页</h1>
    <div class="content">
○谕内阁、昨据御史贾瑚奏、同城御史锡光拏犯未经会商。当经降旨将锡光交部察议。兹据锡光奏称、此次拏获魏秃子一犯。曾与贾瑚面商在先。贾瑚恐有妄拏处分。又非本城地面。不肯列衔。是以单衔具奏等语。锡光、贾瑚、各执一词。是非均应剖别。著都察院堂官确切查明。据实具奏。　　

○又谕、前据李瀚章、郭柏荫奏、湖北汉黄德道员缺。拣调无人。请以李明墀补授是缺。经吏部议以与例不符。驳令另行拣员请补。兹据李瀚章、郭柏荫奏称、湖北实缺道员中。实无堪调是缺之员。汉黄德道政务殷繁。且有中外交涉事件。李明墀现署是缺。熟悉情形。请仍以该员补授等语。著吏部议奏。另片奏、汉黄德道一缺。请查照题要缺之例。先尽实缺拣调。如无员可调。或以候补道员请补。或以现任知府请升。或酌保数员开单请＜??闲＞等语。道府员缺。或题或调。均有定章。所请酌保数员开单请＜??闲＞之处。殊于定例不合。著毋庸议。其请变通汉黄德道章程。或以候补道员请补。或以现任知府请升之处。著吏部议奏。　　

○又谕、李瀚章奏、提督郭松林因母病请假归省等语。提督系专阃大员。湖北地方。操防尤关紧要。郭松林因母病请假。原无不可。惟应奏明请旨。或由督臣奏请。俟给予假期后。方准起程。乃该提督不候谕旨。辄即回籍。实属非是。郭松林著交部议处。仍赏假一个月。假满后迅即回任。毋许耽延。李瀚章于郭松林请假。未经请旨奏定假期。先准回籍。亦属不合。李瀚章著一并交部议处。　　

○庚午。遣官祭文昌帝君庙。　　

○谕军机大臣等、本日据恩麟等奏、达赖喇嘛由布达拉山亲至大招唪经。并据声称、每于藏地清平。按年于正月内循例下山。攒招唪经等语。前于同治七年正月闲。经景纹奏称、西藏僧俗人等。因丰收安乐。恳请达赖喇嘛下诵经。当经降旨赏给哈达等物。此次达赖喇嘛唪经虔祝。既据奏称、按年于正月内循例下山。是否与前案事同一律。仰或年例应有之事。著恩麟、德泰、详悉覆奏。并著将从前循例唪经奏案。及有无颁赏物件。一并查明迅速奏闻。将此各谕令知之。　　

○以镶黄旗满洲副都统荣禄署工部左侍郎。　　

○予山东故江苏巡抚傅绳勋入祀乡贤祠。从巡抚丁宝桢请也。


大清穆宗继天开运受中居正保大定功圣智诚孝信敏恭宽毅皇帝实录卷之三百五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十年。辛未。二月。辛未。孝康章皇帝忌辰。遣官祭孝陵。　　

○谕内阁、本年轮应查阅直隶山西陕西甘肃四川五省营伍之期。直隶著即派李鸿章。山西即派何璟陕西即派蒋志章甘肃即派左宗棠。四川即派吴棠。逐一查阅。认真＜??闲＞校。如查有训练不精。军实不齐。即将废弛之将弁。据实参奏。现在甘肃尚有剿匪事宜。尤须随时加意整顿毋得视为具文。　　

○又谕、御史彝昌奏京城内外棍徒结夥抢劫。假冒宗室。百般索诈。甚至藉端诬控。句串书差。上年秋闲。广渠门外有匪徒拦劫乡试车辆。讹诈钱文。冬闲并有抢劫商民吓诈库兵等事。本年正月闲。北御河桥复有匪徒拦劫车辆。请饬查拏惩办等语。辇毂重地。岂容匪徒纠党。滋扰闾阎。著步军统领衙门顺天府五城严密访查。遇有不法匪徒。立即拏获从重惩办。以靖地方。　　

○又谕、丁宝桢奏捦获倡教谋逆重犯。审明分别办理一摺教匪郜四即高四、世习离卦教。因其父叛逆缘坐充军潜逃。仍复怙恶不悛。倡教授徒。煽惑乡愚咸丰九年闲。与其徒张玉怀、宋景诗等、竖旗谋反。焚掠攻城。旋经官军剿败。该逆脱逃经丁宝桢派员访拏。兹于直隶吴桥县境内。将该逆捦获。审明后即行正法。实足以彰国法而快人心。至习教之徒。多系愚民无知被其煽惑。现在该逆郜四业已伏诛。其被惑之人。如能翻然改悔即著概予免罪。用示朝廷咸与维新至意。　　

○谕军机大臣等、张廷岳等奏库伦前调防兵难以分拨并探闻回匪意图东犯杜嘎尔奏起程出口各摺片据称库伦为贼匪所垂涎。该处既无险可凭。蒙古兵又不足深恃。前调宣化大同官兵二千名俟到库后设营分防尚恐不足势难分拨。请饬直隶山西各续拨官兵五百名。径赴科布多等语前据李鸿章奏、宣化大同官兵。两处分拨。统带之员。既难兼顾。分运粮饷。又多轇轕业经谕令张廷岳等、将宣化兵留驻库伦。大同兵拨赴科城。兹因库城兵力不敷。若由直晋两省各行添拨。仍恐事涉纷歧。不如专由直隶添拨。较为直捷。著李鸿章再于直隶所属各镇酌调兵一千名。派员管带驰赴库伦与前调宣化官兵一并听候张廷岳等调遣其大同官兵一千。仍全数调赴科城藉资防守贼匪既窜至额哲尼河。意图东犯库伦。援军必须星速前进。杜嘎尔现已统带马队起程。著即趱程前进。驰赴哈尔尼敦推河一带。相机防剿。所有乌属台站。福济等谅已遵奉叠次谕旨。赶紧设复。不至再有阻滞。杜嘎尔既不晓汉文。中途遇有紧要应奏事件。著准其缮写清文。俟抵乌后。一切防剿事宜。即会同福济等仍用汉字联衔具奏。并著福济等将摺内陈奏之事。用清语向该副都统详悉告知。以免歧异。吉林黑龙江马队。经陆续出口。所有宣化大同官兵。著文盛迅速催调。克期起程。早抵库城。不得稍有延缓将此由六百里各谕令知之。　　

○又谕、文麟、景廉奏、停止赴乌援军一摺。前因科情形较松已谕令景廉无庸带兵前往。至安集延回众攻破吐鲁番城后。并未归顺。心怀叵测。亟应先事筹防。著文麟、景廉、懔遵前旨。督饬兵勇。于西路各要隘。严密防守。毋稍疏虞。东路西甯河州甯夏等处大股逆回接连肃州回匪。陆续出关。在赤金峡一带盘踞。意图西窜。著成禄迅饬官军。确探贼踪。防剿兼施力扼该逆西趋之路。并饬派出之李天和等三营妥筹布置遇贼即击迅殄逆氛。文麟、景廉、务当饬令防兵相机堵剿。毋令匪势蔓延。将此由五百里各谕令知之。　　

○以山东捦获教匪。予知府。马映奎等加衔升叙有差。　　

○癸酉。谕内阁、前因巡视西城御史锡光、与同城御史贾瑚、拏犯未经会商又复各执一词当谕令都察院堂官确查具奏。兹据该堂官查明覆奏。并请将锡光等均撤去巡城差使等语。锡光于拏魏秃子一犯时。既未与贾瑚商明。获犯后又不移交该管衙门讯供。遽行奏交刑部。迨经奉旨交部察议。又复渎陈分辩。实属粗率。锡光著交部议处。贾瑚与锡光同城办事未能和衷。亦属不合。著交部察议。　　

○谕军机大臣等、曾璧光、周达武奏、筹办黔省军务调队助剿请拨协饷一摺。曾璧光、周达武、现在筹商上下游两路同时进兵上游用兵以万计。下游用兵以二三万计。周达武随带原部楚勇五千九百名。并忠字楚勇六百。暨募定黔勇共一万五千。再将本省各军选留八千拟调李辉武所部二千五百人赴黔。令其再行添募并原部足一万四千人。兼办上下两游。始敷分布。所筹自系实在情形。黔省军务。日久尚无起色。总由本省兵力过单。以致此剿彼窜。该抚等既拟兼办两游筹定进兵之路。即当协力同心相机调度不可徒托空言。李辉武本系周达武旧部。前带武字营勇三千援陕经蒋志章抽拨王名滔一营外。尚有二千五百人。分扎宝鸡各路。现刘铭传督办陕西军务。所部不少。黔省亟须添兵。李辉武所部。著准其调往以厚兵力。陕西南路宝鸡一带。与甘省秦州属境毗连。防务甚关紧要。著蒋志章。刘铭传会商迅即拨队前往填扎。该提督本有移军前赴汧陇之奏。著即悉心布置。毋稍疏虞。李辉武所部。俟刘铭传派队接防后。再行起程赴黔。归曾璧光、周达武、节制调遣。该军向食川饷。著崇实、吴棠、于月协黔饷五万八千两外。仍将军月饷照常筹解毋令缺乏。曾璧光等此次筹添兵勇。除川省月协的饷。及李辉武所部由川给饷外。按月尚需饷十四万两有余。部拨黔省军饷。每月约计银十二。万余两。数尚不敷。著户部酌度情形。再于各省加派数万。合旧拨之饷。每月凑成银十四万两。自本年为始。作为协黔的饷。催令各该省按月拨解赴黔。以应急需。添兵添饷。均已照请办理。周达武务。当会商曾璧光妥为部署。督军进剿。戡定苗疆。黔省现拟分军两路。进规八寨凯里。冀会楚师合剿下游。著刘昆檄令席宝田。迅督所部。埽荡而前。联络声势。不得稍存观望。将此由五百里谕知崇实、吴棠、蒋志章、刘铭传、刘昆、曾璧光、并传谕周达武知之。　　

○贵州巡抚曾璧光等奏、请调四川候补道刘岳曙等前赴贵州差委。允之。　　

○以镶白旗满洲副都统何永安署正蓝旗汉军副都统。　　

○甲戌。遣官祭历代帝王庙。　　

○予故前任广州将军穆克德讷祭葬。谥勤毅。　　

○追予广西各属殉难绅民妇女三千九百二十四名口分别旌恤如例。　　

○乙亥。谕军机大臣等、苏凤文奏、据越南国王来咨。都司马云标递到冯子材照会。内称该都司前往河内。购买玉桂等项银两被抢。欲往清化追究。劄令派兵护送。该都司又欲往河内海阳等省。行径甚为诡谲并接到广东阳江镇照会内叙派李得安等前往该国拏犯又古之人一名伪造劄文捏称前往清查军情。恳请究办等语。都司马云标。与盗削桂皮之张禄交通。欲往该国买桂。又以银两被抢为词。意图诈索。情殊可恶马云标著即行革职拏问。古之实在系何姓名。伪托清查军情。意欲何为。有无夥党。亦应彻底根究。马云标、古之人均著交苏凤文、李福泰、严行审讯。从重惩办。张禄亟应饬拏务获。与李四一并讯究冯子材曾否给予马云标照会著该提督严切根究。以期水落石出毋稍含糊。广东阳江镇照会拏犯一节。著瑞麟饬属严拏李得安王憬详到案。与陈淐一并究出确情。尽法惩治。事关交涉外藩。瑞麟、苏凤文、李福泰、尤当认真查办。不可稍有不实不尽。启外邦轻视之心至广东广西咨行越南文件。向有定例著知照该国嗣后如有违越向章擅递公文者。即一面将递送之人看押一面咨照该督抚等查办。以杜假冒此外有匪类在该国境内滋事者。立将该犯拏交该督抚从严究办。毋稍姑容。另片奏、据该国咨称。苏帼汉等在沿边扰掠等语该国既有匪踪。未可恝然。膜视应否派兵会剿或派员会同该夷官拏办著苏凤文李福泰、冯子材、会商该国。妥为办理至苏帼汉等。难保非吴亚终余党。苏凤文等亦应确切查明不得稍涉回护。将此由五百里各谕令知之。　　

○蠲缓直隶元城、南乐、长垣、沙河、广宗、钜鹿、永年、邯郸、成安、肥乡、曲周、鸡泽、磁、南宫、新河、枣、强、武邑、晋、开、清丰、南和、唐山、平乡、任、广平、衡水、束鹿、二十七州县被扰地方节年额赋有差。　　

○命普济堂、功德林、煮赈展期两月。　　

○丙子。清明节。上诣奉先殿寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○丁丑。上复诣大高殿祈雨行礼。　　

○遣惇亲王奕誴诣时应宫。恭亲王奕?诣昭显庙醇郡王奕譞诣宣仁庙镇国公奕谟诣凝和庙拈香。　　

○钦差大臣左宗棠奏、记名总兵官王万年、赵嗣昌、呈请归宗复姓名为薛万年、朱嗣昌。下部知之。　　

○派仓场侍郎乔松年前往天津。会同总督李鸿章验收海运漕粮。　　

○戊寅。谕内阁、奎昌、文硕奏、将军等擅撤奏摺。请旨惩处。并因参奏迟延。自请议处一摺。前因奎昌等上年闰十月初九日所发摺报。未经递到。谕令查明具奏兹据奏称、福济等接阅奎昌等奏稿。因情节不符。派弁将前摺追回等语。福济、荣全、于奎昌等业经拜发摺件。擅行撤回。实有应得之咎。奎昌等参奏迟延。亦有不合。著交部分别议处。至内外臣工陈奏事件。既已缮递。即有错误。亦止应补陈更正。岂得擅撤原摺。嗣后如有擅撤之员。应如何将该员暨管驿地方官吏分别议处之处。著该衙门妥议章程具奏。　　

○又谕、奎昌、文硕奏请将疏脱贼犯擅自回旗之驻班公爵惩处一摺。科布多驻班之喀尔喀公爵索诺木多尔济、于上年十二月闲。疏脱发交看管之蒙古贼犯普尔布一名。经奎昌等饬令勒限严缉。及该公班期已满。复令暂留。俟该犯缉获后方准交卸。乃索诺木多尔济、竟于本年正月闲。潜回本旗。叠次差追。该公执意不回驻班处所。且普尔布与该公同旗。难保无瞻徇情弊。索诺木多尔济、著交理藩院严加议处。并先行摘去顶带。即著乌里雅苏台将军转饬赛因诺颜部落盟长。责令该公将贼犯普尔布赶紧严缉务获。解送科布多归案审讯。傥再托故迁延。即行揭报该将军严参惩办。　　

○谕军机大臣等、有人奏、湖北汉川县知县暨之骐、于职官马凤瑞呈报被窃。纵容门丁。刁难陵辱。诬以哥老会匪。滥刑责押。经汉阳府知府提案查讯。现闻该县有贿买私和等情。州县于所属地方窃盗案件。理宜赶紧缉拏。若如所奏纵盗诬良各节。实出情理之外。著郭柏荫将此案。即行提省。秉公审究。务得确情。按律惩办。毋稍瞻徇。原摺著钞给阅看。将此谕令知之。　　

○又谕、奎昌、文硕奏、棍噶扎勒参一军。将来遣留请饬豫为筹画等语。前因乌城需兵孔亟。经福济等咨调棍噶扎勒参带兵援应。该呼图克图所部兵勇七百余名。业经到乌。驻扎城四。该军能否得力。福济等仍当懔遵前旨妥为驾驭。奎昌等以科城饷需支绌。前调内地官军一千名。前往防守。支应已属不易。傥日后福济等将棍噶扎勒参一军撤退。令驻科城。必至因饥哗溃。大局堪虞。所奏自为思患豫防起见。棍噶扎勒参所部。素无纪律。将来乌城如果无需该军留防。应如何设法遣撤之处。福济、荣全、锦丕勒多尔济、总当与奎昌、文硕、妥慎筹商。毋得轻率从事。致令别滋事端。至奎昌等请调之兵。前已谕令张廷岳等、将大同官兵一千名全数拨赴科城。并因库伦兵力不敷。续调直隶官兵一千。名前往协防。此时大同官兵。计将起程出口。应如何取道赴科及整备台站之处。著奎昌、文硕、咨商福济等豫为筹备。俾军行不至迟滞。将此由五百里各谕令知之。　　

○己卯。追予河南各属阵亡殉难绅民妇女一千九百十一名口分别旌恤如例。　　

○庚辰。谕内阁、正白旗满洲奏、已故大学士官文之子荣彩年未及岁。应否进谱承袭。请旨遵行一摺。荣彩应袭官文所遗一等伯爵。著于百日孝满后。由该旗即行进谱奏请承袭。无庸补行带领引见。　　

○又谕、曾璧光奏、甄别文武各员。请旨降革一摺。贵州独山州知州郭拉丰阿、于署安平县任内。办理团练。藉事诛求。候补知县张维权、素善钻营。声名狼藉。均著即行革职。署古州镇总兵补用副将温志学、招练剿贼。约束不严。著以都司降补。署毕赤营游击雷耀先、性行横暴。玩法营私。守备吴焜、贪鄙嗜利。遇事风生。黎平营守备廖成兴、抗不交印。讦告该营署参将朱占元各款。讯属虚诬。均著即行革职。以儆官邪。　　

○又谕、曾璧光奏、审明劣员丁忧。捏报出继。隐匿亲丧。请革职治罪一摺。贵州补用同知谢邦鉴、上年在黔闻讣丁亲母仝氏忧。该员并不据实呈明。辄敢希图短丧。捏报丁本生母童氏忧。将亲母仝氏捏作嗣母。呈报尚存。并将亲父新美捏作嗣父。其所称本生父新成。及病故现报丁忧之本生母童氏并无其人。实属丧心作伪。藐法忘亲。情节甚为可恶。谢邦鉴著革职永不叙用。从重发往黑龙江充当苦差。遇赦不准援减。以昭炯戒。　　

○谕军机大臣等、本日曾璧光奏参同知谢邦鉴丁忧。捏报出继隐匿亲丧。已明降谕旨将该员革职。发往黑龙江充当苦差。遇赦不准援减矣。此等劣员。败坏网常。实属可恶。该革员籍隶四川巴县。曾璧光现将其解回四川收管。听候谕旨。著饬令派出之员。严行押解。抵川省后。即著吴棠将该革员即日起解。不准逗遛。将此各谕令知之。　　

○以镶白旗蒙古都统穆腾阿署镶黄旗蒙古都统。　　

○以贵州永甯、威甯、两州县被贼窜陷。旋即收复。赏提督钟有思、总兵官龚生环、巴图鲁名号。同知吴光銮等花翎。徐树德等蓝翎。余加衔升叙有差。总兵官万化林、道员奇克慎、下部议处革署知州嵩年。署游击都司周飞熊职仍留营。　　

○予甘肃甯夏阵亡千总田运升祭葬世职加等。　　


大清穆宗继天开运受中居正保大定功圣智诚孝信敏恭宽毅皇帝实录卷之三百六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　
</div>
    <div class="pagination">
<a href="清实录同治朝实录_page415.html">上一页</a><span>...</span><a href="清实录同治朝实录_page411.html">411</a><a href="清实录同治朝实录_page412.html">412</a><a href="清实录同治朝实录_page413.html">413</a><a href="清实录同治朝实录_page414.html">414</a><a href="清实录同治朝实录_page415.html">415</a><span class="current-page">416</span><a href="清实录同治朝实录_page417.html">417</a><a href="清实录同治朝实录_page418.html">418</a><a href="清实录同治朝实录_page419.html">419</a><a href="清实录同治朝实录_page420.html">420</a><a href="清实录同治朝实录_page421.html">421</a><span>...</span><a href="清实录同治朝实录_page417.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
