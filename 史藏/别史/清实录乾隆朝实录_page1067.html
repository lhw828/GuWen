<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1067 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1067 页/共 1860 页</h1>
    <div class="content">○又谕、据额勒登额奏称、带兵围攻老官屯木城。贼人死守不出。孟连坝。速帕等处贼匪。若在旱塔。马膊子。要隘处所扎寨。必致分我兵势。因移兵旱塔。击退袭后贼匪贼。贼皆藏匿木城。因马膊子山。不可令贼占据。先派绿营兵三百。沙练兵三百。至马膊子山于通新街。铜壁。铁壁。等关各要隘建立卡座令可固守。复调取虎踞关。杉木笼等处兵丁。如此数处兵少。另于腾越。永昌。酌量添拨。已移咨鄂宁等语。额勒登额此奏。甚不明晰伊等或仍由老官屯一路前进。或由别路前进。并未明白陈奏。傥仍欲由老官屯进兵。现贼固守不出。伊等已彻兵在旱塔驻守。如何能进。傥欲由别路进兵。伊等并未筹及可以进兵之路。惟思在旱塔。马膊子山。固守。岂有固守即能剿贼之理。额勒登额等。前往老官屯。惟欲攻贼木城。旷日持久。徒劳兵力。已属无能。今尚不另筹破贼之计。更属错谬。著传谕额勒登额。如剿办贼匪。已过老官屯。即整顿兵威。由猛密一路。直抵阿瓦城。傥尚在旱塔驻守。即舍老官屯。带兵探听明瑞一路。接应前进。再据奏称、有上年投诚赏以六品顶带之犭□罢夷头人线官猛。带兵三百名。来营效力等语。此等犭□罢夷。宜多为招抚安插。军行所过。就各村庄觅购粮石。甚有裨益。若查明并非土司犭□罢夷。即系缅匪种粮。沿途剿办。既可多得粮石。复省内地解运之烦。额勒登额等。宜尽心筹办。并传谕明瑞知之　　

○又谕、据额勒登额奏、老官屯木砦。现在尚未攻破。拟于旱塔驻兵。分派官兵驻守马膊子山。及铁壁等关隘口等语。昨经明瑞等奏报。大兵于蛮结地方。奋勇击破木砦十六座。杀贼二千有余。所获粮械甚夥。并渡天生桥险隘要害。贼众胆落惊溃。现在平定阿瓦。则老官屯等处。可以不战自戢。缅酋何暇分兵侵轶西边一路但此时老官屯。既不便久驻围攻。坐需时日。而额勒登额等。现已降旨令其从旱塔波竜前往。与明瑞合军会同进剿。自此联络声援军威倍增壮盛其铁壁等关沿边一带。或有贼匪乘虚窥伺。亦不可不留心防范。腾越州现有驻守官兵足敷调用。著鄂宁即速简派壮健兵丁。量度应行防范各处。分布驻守。保护军台。脱有贼匪侵扰。务期力为剿创。庶为有备无患。总之明瑞等。均已领兵前进。其内地一切堵御机宜。自即系鄂宁专责。至额勒登额等奏称军士粮石无多。请于腾越州拨给一月口粮等语。前此明瑞进兵。并无续运粮储之事。但额勒登额。既经以此奏请。并著鄂宁一并选派弁员。酌量运送接济。以裕军食。毋致疎虞该抚务宜悉心筹画。妥协经理仍一面奏闻。将此传谕知之　　

○以四川永宁协副将本进忠、为云南临元镇总兵　　

○癸巳。谕、前因进剿缅匪。官兵所过各省。一切例支正项外。所有夫马运送。不无或需民力。且据河南湖广等省查奏。俱有各州县公同协济之事。闾阎急公踊跃。固属可嘉。而朕之本意。则不肯使一丝一粟。有累民也。当即传谕各该督抚令将各属实需民力若干奏闻。候朕加恩。今据贵州巡抚良卿奏称、民闲所用夫马。银数多寡参差。无从核数开呈等语不独办理模棱。且于饬属安民之本义大相剌谬。地方偶遇办差。供顿悉支官帑。其正款不能赅备之处即此微有资民力。亦当官为检核。使出纳多寡。一一按籍可稽。则官吏无由滋扰。而小民得以沾恩。其法实为尽善。若督抚大吏。猥以此等款项。悉由乡保人等。自行措办。遂尔置之不问上司首倡。下属效尤。民瘼将何所仰赖。在州县官洁己自爱者。已难概见下此如吏役等。因无凭察核。藉端滋弊且又何所不至耶。良卿由布政使署理巡抚、于此等事务。岂得诿为不知思以颟顸了事。鄂宝调任未久。曾经承办此事。亦竟漫无稽核。著一并交部严加议处。贵州民苗急公效力之处。俟朕酌量加恩。先将此通谕知之。寻议。良卿。鄂宝。均应照不行确查具题降调例。降三级调用。得旨、良卿。鄂宝俱著革职从宽留任　　

○谕军机大臣等、前因官兵经过地方。一切动支正项外。所有夫马运送。不无稍资民力。降旨各该督抚、令将所属实在协济银数若干。具摺速奏。候朕酌量加恩。随据定长。阿思哈已将实数详核奏闻。而良卿则以不能核算实数为辞。颟顸覆奏。甚属非是。已于摺内批饬。并将该抚等交部严加议处矣。官兵经过各省。除云南距京稍远。或因军务倥偬。未及即行核定。犹属事所应有。至直隶、湖南、等省。军行早经过境。何以迟迟至今。尚未查奏。著传谕方观承。方世俊。即将通省添派协济实数。悉心详查。具摺速奏。傥因有此番传谕询问。或谓其中些须帮贴细数。实在难以确核。藉此卸责了事。则甘蹈欺罔。有鄂宝良卿之例在。著即行传谕知之　　

○甲午。享太庙。遣諴亲王允秘恭代行礼　　

○遣官祭太岁之神　　

○上奉皇太后幸重华宫侍宴　　

○湖广总督定长核奏、官兵经过湖北。一切经费。俱系地方印官。及遴委各州县协办。并未动用民力。惟马骡一项。湖北计设八台。约备九千六百余头。除准销一万二千余两外。实用民间帮贴银。五万五千二百余两。又各站牵马人夫口粮。及荆襄二江船户工食。除准销一千九百余两外。实用民力三千八百余两。得旨、俟到齐有恩旨　　

○乙未。上诣皇太后宫问安　　

○御紫光阁。赐蒙古王公台吉及回部郡王等宴　　

○召大学士及内廷翰林等茶宴。以三清茶联句　　

○浙江巡抚熊学鹏奏、温州府所辖永嘉、长林、双穗、三场分隶永嘉、乐清、瑞安、平阳、四县。丁灶三千余户。男妇二万数千人。向遇市米昂贵。即赴省城盐义仓请借银两。买谷运往。但距省千有余里。难以克期接济请于盐义仓项下。划银二万两。交四县买谷存贮府城仓内。不惟可以接济三场。即邻近之处州府。亦可随时拨济得旨嘉奖　　

○丙申世祖章皇帝忌辰。遣官祭孝陵　　

○谕军机大臣等鄂宁覆奏运送兵粮摺内。既称普洱边境及九龙江。俱无贼匪。又称佟国英等于小猛养要区。带领官兵土练严防等语。看来该抚不无旁虑却顾。遇事防范之意。已于摺内详悉批示。现在大兵声罪致讨。专务直捣阿瓦城。缅匪巢穴既倾贼众自然解体。方且内顾不暇。岂能转向近边内地。更肆抢掠。此时若一一抽拨备御使我兵力徒分于军行殊属无益前已降旨该抚、令将各处防兵。酌量前进。以助声援。想伊尚未接到。是以尚有此奏耳。其实现在所重。惟边外新设台站。应悉力防护。以便递送往来文报。而运解军粮卫送亦必须得人。二者最关紧要。明瑞如即剿定阿瓦城。则各处自无庸另办。如尚稍需时日。不但木邦一带。应令并力接应。即普洱边外防守之兵。亦宜委员督率。以次前进。俾军势倍加壮盛。斯为扼要之策。约计明瑞已前抵阿瓦。鄂宁可明体朕意。妥协筹办。仍俟军台之便。一并传谕明瑞。珠鲁讷。知之　　

○又谕、据鄂宁奏、黔省脱逃余丁。现在两省关会严缉。至滇省召募余丁。并无报有脱逃之事等语。滇省余丁。虽无脱逃。而随征之正兵。转多逃逸。是绿旗漫无纪律。自应重惩示儆。鄂宁前奏将逃回自首之正兵。改发乌噜木齐之处。甚属疎纵。不合事理。昨已降旨严饬。并令将在逃之兵上紧缉拏。毋致漏网。现在曾否拏获若干。著再传谕鄂宁。即速据实具奏　　

○命刑部尚书杨廷璋。入觐闽浙总督苏昌。俱在紫禁城内骑马　　

○丁酉。上诣大高殿行礼　　

○奉皇太后居长春仙馆　　

○诣安佑宫行礼　　

○辛圆明园　　

○谕军机大臣等、昨朕因明瑞等。带兵袭取贼巢。若即能犁庭扫穴。甚善。傥贼恃其城坚。死守不战。我兵攻城不得。军粮稍有不继。则与其旷日围攻。不如彻回木邦。另筹进取。或欲急速竣事即添派满兵亦可。此朕因木邦以外。道路不熟。恐一时难于措置。故有相机办理之意。今观明瑞之兵。已抵宋赛等处。离阿瓦城不远。若复回驻木邦。则前以兵力攻取地方。又致弃捐。贼知我兵退。必复据寨固守。我兵自宜于宋赛等处。择形胜之区联络结营。再筹兵饷。整师剿办。著传谕明瑞。令其留意办理　　

○又谕、据珠鲁讷奏称、派游击福住递送事件。至将军大营。我兵未至宋赛之先。贼已远遁。明瑞等现在探听猛密一路进兵等语。观此则贼匪因大兵破其十六寨。丧胆远遁。将军明瑞。在宋赛驻劄。以俟额勒登额等之兵。昨朕屡降谕旨。令额勒登额。不可执意攻取木城。宜舍老官屯。另往接应明瑞。今将军之兵。已逼近阿瓦城。额勒登额逗留旱塔。从前已经迟误。若再观望周章。不以接应明瑞大军为事。伊试自思。能当此。重咎乎。著传谕额勒登额。令将何时由旱塔起程。现至何处。速行奏闻　　

○又谕、据吴达善奏、己丑年新疆贸易绸缎。共应一万二千五十疋。请敕下三处织造。照样织办等语。此项缎疋。为数既多。自应先期制备。以便解送甘省。分运各处贸易。著传谕三处织造。即照吴达善所开数目清单。上紧织办。务期颜色鲜明。质地厚重。毋得草率从事。吴达善摺单。俱著一并钞寄　　

○戊戌。上还宫　　

○谕曰、总兵王玉廷、因带兵进剿。受伤身故。业经降旨照阵亡之例赐恤。念伊向在西路军营。著有劳绩。今复效力戎行。因伤殒命。非寻常出力者可比。朕心深为悯恻著加恩照。高天喜之例。赏给伊子世职。该部察例具奏　　

○谕军机大臣等、据额勒登额奏称、伊等退至旱塔后。贼人潜出于林箐深处。扎大寨七八座。施放枪炮。固守不战等语。额勒登额等。初至老官屯。若果身先士卒。攻取木城。则老官屯得之已久。既称诱贼剿办。而贼出复不能剿。反致贼人乘隙扎寨。伊等并未设计讨贼。其前奏身先士卒。攻取木城等语。皆不可信。明系退回旱塔观望而已。著传谕明瑞。令伊于破阿瓦城后。将额勒登额等所奏进兵情形。及带兵奋勉虚实之处。留心详查。据实具奏。不可稍存姑息瞻徇之意　　

○是日起。上以祈谷于上帝斋戒三日　　

○己亥。御批历代通鉴辑览告成。御制序曰。编年之书。莫备于皇祖御批之资治通鉴纲目。盖是书集三编为一部。自三皇以至元末明初。振纲挈目。谨予严夺。足以昭万世法戒。为人君者。不可不日手其帙而心其义也。然皇祖虽尝抉精微徵辞旨。著论百余首。亦惟析疑正陋。垂教后世耳。于其书则一仍厥旧无所笔削也。故全书篇幅虽多而议论乃什倍于事实。即如前编之中总论、史论、音释、辨疑、考证、纷不一家正编之中。凡例、发明、书法、考异、集览考证、正误质实滥觞益甚。至于续编之作。成于有明诸臣。其时周礼、沿尹起莘例作发明。而广义则出于张时泰、效刘友益书法而为之者夫发明书法。其于历朝兴革正统偏安之际已不能得执中之论而况效而为之者哉且以本朝之臣而纪其开国之事。自不能不右本朝而左胜国。此亦理之常也。况三编中。嬗代崛起之际。称太祖而系以我者不一而足亦非体例也故命儒臣纂历代通鉴辑览一书。尽去历朝臣各私其君之习而归之正。自隆古以至本朝四千五百五十九年事实。编为一部全书。于凡正统偏安天命人心系属存亡必公必平。惟严惟谨而无所容心曲徇于其间。观是书者凛天命之无常。知统系之应守。则所以教万世之为君者即所以教万世之为臣者也书中批论一依皇祖之例。自述所见。据事以书者十之三儒臣拟批者十之七而经笔削涂乙者七之五即用其语弗点窜者亦七之二云　　

○直隶总督方观承覆奏、此次进剿缅匪兵差。系循照从前送兵章程。在良乡、清苑、正定、顺德、设四大站。令附站数百里内州县。雇车轮送民闲或有车之户帮贴受雇之车或按村按亩均派公帮。悉系自行经理。官役并不经手。今奉旨查核。计民间帮贴之费。约银一万五千八百余两。此外别无资用民力之处。得旨、俟到齐有旨　　

○贵州巡抚鄂宝奏谢调任湖北恩。得旨。亦以汝不能独当一面。当知惭愧而加勉　　

○庚子。上诣南郊斋宫斋宿　　

○谕、朕于二月初五日。举行经筵。所有应行典礼。著各该衙门照例豫备　　

○调山西巡抚彰宝。为山东巡抚。以江苏布政使苏尔德。为山西巡抚。调广东布政使胡文伯。为江苏布政使。以浙江按察使欧阳永＜?礻奇＞。为广东布政使　　

○辛丑。祈谷于上帝。上亲诣行礼　　

○诣长春仙馆。问皇太后安　　

○幸圆明园　　

○谕军机大臣等、前据彰宝奏、盐政达色。勒派商人。并需索馈送一案。业遣四达。驰驿前往。会同该抚秉公查讯。迄今两旬有余。未据审明奏覆。现在彰宝。已降旨调任山东巡抚。著该抚等。速将此案研审明确。定拟具奏。彰宝即一面来京请训。前赴新任。所有山西巡抚印务。著富明安护理可将此传谕知之　　

○又谕、据珠鲁讷奏称、木邦附近林箐沟涧中。恐尚有藏匿贼匪今若领兵前进。木邦存兵无几。恐有意外之虞。新调驿马。已从永昌起程。俟此项马匹到时。酌派官兵。整威前进等语。看来木邦现无藏匿贼匪。原不须多兵屯驻。况明瑞已经带兵深入。接应极为紧要。珠鲁讷即未奉朕指示谕旨。亦宜即在木邦官兵内。酌量拣选。督领进发。乃珠鲁讷之意。以为木邦无事。伊责已塞。并不思接应明瑞。傥有疎虞。珠鲁讷能当此咎乎。珠鲁讷如此拘泥。不往援应明瑞。甚属不堪。著传谕珠鲁讷。令其遵朕前降谕旨。迅速派兵带往。如再推委贻误。决不轻恕　　

○云南巡抚鄂宁奏、驻防虎踞关副将孙尔桂回至永昌。据称官兵十一月十一日。到老官屯有缅贼拒守江边。木栅甚属坚固。官兵连日攻打。均未得手贼党渐增至数千人。初九日领队大臣额勒登额等。差探新街猛密等处有贼窥伺。欲袭我兵后路旱塔户域等处。即将官兵彻回旱塔。旱塔离老官屯。约四十余里。初十日。贼亦出至旱塔。在小河南岸立栅。官兵在河北田坝内劄营。十二日。有骑象贼出栅。官兵用炮轰击。贼即退回。坚守不出。二十一日。有贼数百。由猛密一路冲出户域截路。参将达桑阿。带兵将贼杀败。逃往新街一路等语。查贼匪虽经杀退。而新街路通铁壁关。内地防守。益宜加严。再接额勒登额等来咨。自黄果树至。虎踞关。约一百六七十里。其中尚须安台。并虎踞关亦应添兵驻守。臣已拨兵分驻。并饬各处将备。勤加哨探。实力严防。得旨、此皆不知军务之言。我两路大军之进。为剿贼乎。为防贼乎。如冞入得其阿瓦。则此散寇。不剿而自服。即如防边不过汝地方之事。即有贼阑入。亦非大事。若处处防边。则谁为进剿之兵。汝不将额勒登额。谭五格之逗遛无能查参。而反听其言。处处增添防兵守地方。成何事体。今明瑞已悬军深入。而额勒登额等。祗以守地为辞。不继进。其罪已不可问。而汝亦可谓不知事体轻重矣。又批。此奏大非鄂尔泰之子口中所宜出者。急宜猛省。不可模棱听汉幕宾庸懦无能辈之言也又奏查普洱九龙江等处贼匪。自逃遁后。夥党未必解散。且外境道路丛杂。占踞何所。未知的实。而自普洱至阿瓦。路程遥远。若将防兵前进。恐中途或致梗阻。现在明瑞大兵。已抵宋赛。此时自必攻克阿瓦。其普洱防兵应暂且仍前驻守。得旨、尔等总以各守地方为重不以接应大兵深入为念。但尔等已如此办理。鞭长莫及。朕惟有静俟天恩之佑明瑞成功耳。谕军机大臣等据鄂宁奏、查看额勒登额军营情形及筹办普洱边境二摺。其意专在各处分兵防守。甚属错谬。已于摺内详悉批饬。此次用兵。原为直捣贼巢。剿擒酋首。以伸国威而靖边徼。现在我军冞入。如已攻得阿瓦。则其余零星贼党。势成瓦解。方且逃窜不暇。焉敢阑入边界。此理本属易晓。今鄂宁惟以拨兵严防铁壁虎踞等关为计。不但兵力徒分。于事无益且沿边一带。千有余里。又安能处处分布周密。如此措置。则与杨应琚前此之调度乖张。又何以异。且以此等防守兵力。汇集继进。以助明瑞声援。则我军倍增壮盛。自益望风胆落。可以迅奏肤功。乃计不出此。但知职在守边。鳃鳃以备御为事。竟不顾明瑞业已悬军深入。鄂宁果能悉力佽助。则明瑞功成之日。鄂宁亦当并与酬庸。倘明瑞或以后无兵众接应稍有贻误。则鄂宁不独无颜见朕。又安能以边防无失。遂足保其首领乎。至额勒登额等。逗遛旱塔不进。鄂宁既遣。孙尔桂前往查探。孙尔桂回至永昌。自必将额勒登额等不能振作情形。详悉告知鄂宁即应将额勒登额。谭五格。迁延误事之处。据实参奏。何得转据伊等之言。分兵四处防堵。况朕意鄂宁闻额勒登额军营信息。必以伊等为不足任大事。方将自请前往督办庶不愧大学士鄂尔泰之子。试问孙尔桂既可直抵旱塔一路。鄂宁又有何艰阻。而惮于一行乎。顾惟信庸懦无能幕宾之言。并不知事理之轻重且欲模棱了事大非朕委任之意亦殊玷其家声鄂宁。著传旨严行申饬然不可因有此旨仓忙前进。反误永昌接应之事。但将额勒登额军营之情。一切据实奏来。或免罪谴耳况已有旨令明瑞严查。军营众人耳目将来班师。岂能瞒朕并将此传谕珠鲁讷知之　　

○以江南河库道曾曰理为浙江按察使　　

○壬寅。上奉皇太后幸山高水长。至甲辰皆如之　　

○谕军机大臣等。昨经降旨。令彰宝会同四达、速将盐致达色一案查审完结即来京请训前赴山东新任。再归化城商民控告浮徵税课之事业经交与该抚会同审讯著传谕彰宝等将此案亦即速行查审完竣再行来京　　

○又谕昨据鄂宁奏额勒登额军营情形并筹办普洱边境等摺全不知事理之轻重。已降旨严行申饬。今思鄂宁身亲其事。何以筹措荒唐可笑若此。实令人不解。现据伊等摺奏、明瑞于腊月十三日已到宋赛。计至今将及一月。自应直抵阿瓦此时悬军深入。其后如更得继进之兵贼人见我声威倍壮其势岂不更易克捷乃该抚所鳃鳃过计者惟在分兵驻守保护边境试思此次用兵本意。原为直捣贼巢。一举集事并非徒为处处堵御设防起见。一俟阿瓦底定。无论贼匪不暇扰我边界。即有零星匪党。未经净尽。沿边一带。自有土司等。悉力抵御无庸更费中朝兵力试思前此九龙江滋扰时贼众尚不敢侵轶边境。此时大兵直入转需如此张皇却顾耶。若如鄂宁所奏。胸中全无成算。与杨应琚前此轻分兵力措置乖方。又何以异且自普洱以至铜壁铁壁等处。袤延千有余里。此内闲段隘口。正复不少若每处各需驻兵数百。积算即不下数千。或至累万。岂不大耗兵力。若能将此分驻之兵。汇集续进。其于联络应援。扫穴擒酋之策。所得裨益。更当何如。鄂宁接到前谕。固不得自行冒昧直前。以致接应无人其一切军务。应即通盘酌定。惟在厚集兵众。量度机宜。以次前进。俾大功克日速成。以副委任。不得更狃于俗论。自为掣肘。坐致贻误。其现在究竟作何筹办情形。著即速据实奏闻。将此传谕知之　　

○癸卯。上奉皇太后幸同乐园侍早晚膳。至丙辰皆如之　　

○御奉三无私殿。赐皇子诸王等宴　　

○甲辰。上诣安佑宫行礼　　

○御正大光明殿赐朝正外藩等宴。召科尔沁多罗扎萨克图郡王纳旺色布腾、喀喇沁多罗都棱郡王喇特纳锡第、固山贝子多罗额驸扎拉丰阿、鄂尔多斯郡王品级多、罗贝勒栋罗布扎木素、翁牛特多罗达尔汉贝勒诺尔布扎木素、敖汉辅国公固山额驸罗布藏锡喇布、辅国公多罗额驸桑济扎勒、巴林辅国公和硕额驸德勒克喀尔喀车臣汗车布登扎布、辅国公佛保、巴林多罗郡王巴图、阿巴噶多罗郡王鼐布坦常忠、绰罗斯多罗郡王罗布扎、回子郡王品级多罗贝勒霍集斯、辅国公图尔都、青海多罗贝勒车木伯勒等至御座前。赐酒成礼。

大清高宗法天隆运至诚先觉体元立极敷文奋武孝慈神圣纯皇帝实录卷之八百二　　

大清高宗法天隆运至诚先觉体元立极敷文奋武孝慈神圣纯皇帝实录卷之八百三　　

</div>
    <div class="pagination">
<a href="清实录乾隆朝实录_page1066.html">上一页</a><span>...</span><a href="清实录乾隆朝实录_page1062.html">1062</a><a href="清实录乾隆朝实录_page1063.html">1063</a><a href="清实录乾隆朝实录_page1064.html">1064</a><a href="清实录乾隆朝实录_page1065.html">1065</a><a href="清实录乾隆朝实录_page1066.html">1066</a><span class="current-page">1067</span><a href="清实录乾隆朝实录_page1068.html">1068</a><a href="清实录乾隆朝实录_page1069.html">1069</a><a href="清实录乾隆朝实录_page1070.html">1070</a><a href="清实录乾隆朝实录_page1071.html">1071</a><a href="清实录乾隆朝实录_page1072.html">1072</a><span>...</span><a href="清实录乾隆朝实录_page1068.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
