<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 632 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 632 页/共 848 页</h1>
    <div class="content">
○琉球国使臣向国鼎等二人、于大红桥瞻觐。　　

○甲子。上御山高水长。阅侍卫骑射。翼日如之。　　

○谕内阁、奕经等奏、抽查漕粮御史王庆元自勒身死一案。著赛尚阿、黄爵滋、前往验讯。该御史家人閰大、薄二、著交刑部审讯。寻奏、查王庆元以公事难办。忧愁莫释。现经眼同尸子验明。委系自勒身死。阎大、薄二、即予省释。从之。　　

○乙丑。谕内阁、颜伯焘奏、请将升任各员。暂缓陛见引见等语。调补福建水师提督窦振彪、著毋庸来京陛见。新任广东水师提督吴建勋、著即赴新任。均俟军务告竣。再行奏请。闽浙两省应行引见武职各员。均著俟军务告竣。再行送部。升任他省者。免开升缺。其请升水陆武职大小各员。均著该部即行给劄。俾支升缺廉俸。以示体恤。　　

○又谕、前据绵悌奏、委印务章京塔清阿等禀称、参领石成等、办理旗务不公。拴马数目不符等情。当派僧格林沁、赛尚阿、查讯。兹据僧格林沁等讯明具奏。此案印务参领石成、于该旗未拴马匹。辄敢私行拴养。并以未经拴马人名。填写入册。实属有意朦混。著交部严加议处。参领百成、副参领音德贺、哲尔精额、印务章京海兴、扎清阿、阔灵阿、额腾额、私行分拴马匹。实属不合。委印务章京长庆、塔清阿、骁骑校德克金布、先经指出马匹不符情弊。旋又递禀饰说。意存消弭。均著交部议处。该旗都统乌尔恭阿、副都统那桑阿、失于觉察。乌尔恭阿于绵悌告知后。又未会衔具奏。著一并交该衙门议处。绵悌亦有失察之咎。惟系自行查出。著免其置议。骁骑校福禄、于长庆等呈递禀帖一节。并不知情。亦著免议。　　

○以大理卿连贵、为太常寺卿。赏二品顶带。　　

○赏御前二等侍卫特兴额、头等侍卫。命乾清门二等侍卫锡灵阿、在御前行走。　　

○丙寅。先是吏部员外郎陈起诗、以吏部尚书汤金钊据情改派仓差。并有穵补日期情节。具呈讦告。命军机大臣查奏。寻奏、传到陈起诗面诘。据称去年经汤金钊将该员保送仓差。旋禀明本有监粜土米差使。当即改派。并将呈词内堂标日期穵补。谕令无庸再向各堂呈递。今闻复送仓差。故禀请查办。与汤金钊奏明摺内相符。惟该员不呈控于当时。反藉词于今日。显系规避差使。藉端挟制。汤金钊穵补呈词。致令该员得所藉口。办理实属错谬。均请严加议处。下都察院议。至是议上。谕内阁、吏部员外郎陈起诗、因被保送仓差。意图规避。辄敢擅递呈词。指名讦告。实属居心险诈。著即照议革职。协办大学士吏部尚书汤金钊、于该员呈请改派。将呈词穵补发还。并谕无庸呈递各堂。致令该员得以藉词挟制。实属错谬。亦著照议降四级调用。不准抵销。　　

○又谕、奕经等奏、核议招募步甲章程一摺。所称招募步甲。取具的保切结。并将结保各官随册声明。傥有来历不明。及匪徒冒充等事。别经发觉。将出具的保之步甲领催等、从重治罪。其率行出结各员。随案分别参办。俱著照议办理。仍责成步军统领总兵随时认真稽查。如有前项情弊。一经发觉。惟该堂官等是问。　　

○谕军机大臣等、托浑布奏、校阅兵勇。试验炮位一摺。所议尚属周妥。著即照议办理。惟据补行绘图呈览。朕详加披阅。该处山坡。高低不一。离海道路。远近亦异。且洋面宽广。水势深浅。自各不同。必当勘度地形。分别最要次要。酌量安设兵炮。备防抵御。方能得力。若于不甚险要之处。按段排列。转同虚设。该抚现驻登州。著再体察形势。是否得力。详酌妥办为要。将此谕令知之。寻奏、查东省海道绵长。无险可扼。登州尤为全洋冲要。府城迤东之太平湾起。西至天桥口止。夷船处处可以拢岸。实为最要。由天桥口迤西至田横寨黑峰台一带。是为次要。现在相度情形。将各炮移置山腰之下。更为得力。得旨、妥为防备。　　

○调户部尚书卓秉恬、为吏部尚书。命协办大学士。兵部尚书祁寯藻、为户部尚书。以户部左侍郎许乃普、为兵部尚书。调工部左侍郎杜受田、为户部左侍郎。转工部右侍郎徐士芬、为左侍郎。以内阁学士贾桢、为工部右侍郎。兼管钱法堂事务。　　

○丁卯。上御山高水长。阅侍卫骑射。　　

○谕军机大臣等、本日已降旨著伊里布来京听候谕旨。将裕谦补授两江总督矣。伊里布接奉此旨后。著即将两江总督篆务。交程矞采暂行护理。即行起程来京。其家丁张禧一名。即著伊里布管带来京。听候查办。毋任逃逸。再朕闻伊里布买备沙船。装载石块。为填塞吴淞海口之计。该处海口。关系农田水利。一经填塞。为患不小。此议纰缪之至。现在如已填塞。著伊里布即行开通。傥办理不善。致有淤垫漫淹等弊。必当重治其罪。决不宽贷。将此由五百里谕令知之。　　

○又谕、据奕山等驰奏、到粤察看大概情形。并筹备一切等语。现在攻战之具。尚未齐备。惟有赶紧密为制造。毋令该夷得有传闻。并严拏汉奸。不使偷漏消息。所需木排炮位。仍饬南韶连道杨九畹、广东藩司梁宝常、分别赶紧采办铸造。一俟战具齐备。该将军参赞等、即行乘机进剿。以慰朕怀。城内既有汉奸通信。如能拏获一名。即行枭示一名。将来出剿时。亦须严密防范为要。前据杨芳奏、逆夷义律。现住快蟹船中。似不难用谋捦获。总须我兵大获胜仗。使逆夷丧胆乞命。或缚献义律。明正典刑。庶足振国威而伸义愤。该将军等、断不可因目前用羁縻之计。稍存观望。坐失事机。朕日盼捷音之至。将此由六百里加紧各谕令知之。　　

○又谕、本日据裕谦奏、续查伊里布差人赴夷船谕话。并派家丁同去。该夷致送礼物等语。已明降谕旨。令伊里布来京候旨。两江总督。著裕谦补授矣。裕谦接奉此旨。即将定海应办事宜。交刘韵珂、余步云、周开麒等妥为经理。该督即赴两江总督新任。如有未了之事。必须亲身督办者。或于到任后。再行赴浙查办。亦无不可。至伊里布有填塞吴淞海口之议。其患不可胜言。已降旨令伊里布、将已填者速即开通。未填者即行停止。裕谦到任后。仍饬属遵办。以利民生。所有伊里布家丁张禧、已令伊里布自行带京。其陈志刚一名。即著裕谦解京。听候查讯。将此由五百里谕令知之。　　

○命两江总督伊里布、来京。以钦差大臣江苏巡抚裕谦、为两江总督。调广西巡抚梁章钜、为江苏巡抚。以刑部右侍郎周之琦、为广西巡抚。江苏按察使张晋熙、为河南布政使。广东盐运使宋劭谷、为江苏按察使。　　

○戊辰。调吏部右侍郎王植、为刑部右侍郎。仍兼署吏部右侍郎。礼部左侍郎毛式郇、为吏部右侍郎。仍留江苏学政任。转礼部右侍郎冯芝、为左侍郎。仍留顺天学政任。以内阁学士毛树棠、为礼部右侍郎。　　

○以礼部尚书龚守正、为国史馆副总裁官。　　

○予福建巡洋淹毙兵丁柳敬顺等二名赏恤如例。　　

○己巳。直隶总督讷尔经额奏、遵查各州县并无加派差徭。妄取物料、砍攻民树、按地徵钱等事。惟肃宁县修理监狱。发价令民购料。虽沿旧章。恐滋流弊。即出示裁革。上年蠲免钱粮。各该处均贴誊黄。普沾实惠。又奏、宁河等海口增添炮台。及大沽北岸炮台工竣。均报闻。　　

○庚午。上诣绮春园问皇太后安。　　

○谕内阁、德春等奏、覆验豫省豆石。请援案分别成色。先行开放一摺。本年河南省运到豆石。未能一律乾洁。所有九成正豆四万七千三百六十三石零。八成正豆一万一千八百四十五石零。著准其援照成案。验收运仓。另廒存贮。先行开放。仍责令该粮道等、核明本色。分别赔补。于次年带运赴通交纳。此次该省豆石。成色不足。先经该抚奏明。且由该粮道详请赔补。尚非含混交兑。所有押运员弁应得处分。著加恩宽免。　　

○辛未。谕内阁、据祁＜?土贡＞奏、将粮台现办各款开单呈览。著该部速议具奏。寻议、一、调派守城本省驻防满营、及督抚各标绿营官兵盐粮。拟照离营未出省之例。准支口粮。不支盐菜。一、官兵口粮。应令该督于存贮仓谷二百八十余万石内。先行动支。一、各省兵丁行路口粮。拟照回疆军需成案。每日给银一钱。从之。　　

○谕军机大臣等、本日据祁＜?土贡＞奏、酌拟粮台章程一摺。据奏三水英德二县。及入境首站之南雄州。各设一局。委员分驻。需用饷银。已于关库内动银三十六万两。并采买兵食。赶铸铜炮等情。俱著照所议办理。惟雇备渔船水勇。制办柴草火船。及河内钉桩填石各事宜。例案既不赅载。易于因缘为奸。著祁＜?土贡＞督饬藩司、随时随事。认真密查。毋任属员藉词无案。任意虚糜为要。再前据奕山等奏、在省各衙门。皆有汉奸。一举一动。暗为通知等语。汉奸助逆通夷。最为可恨。兵机漏洩。贻误非轻。著该督体察情形。应查拏者严密查拏。从重惩治。应解散者设法解散。期就肃清。内地少一汉奸。即逆夷少一党羽。不日兵炮齐集。剿办较易为力也。将此由四百里谕令知之。　　

○旌表守正捐躯河南汝州民张其太妻赵氏。　　

○壬申。谕内阁、伊里布等奏、江省防堵需员。请将升署副将之水师参将。暂留本任一摺。升署福建闽安协副将周世荣、著准其暂留吴淞营参将本任。俟逆夷荡平后。再令前赴新任。　　

○癸酉。谕内阁、耆英等奏、请将审勘鸦片烟犯章程。画一办理一摺。奉天省拏获鸦片烟犯。除情重案件。仍照例解省审勘外。其罪在军流以下者。著即责成各该旗民地方官、会同审拟详报。由该将军等核明咨部。如有案情稍涉可疑。仍即提省送部会办。　　

○谕军机大臣等、耆英等奏、夷书案内犯证。请饬就近提讯等语。此案夷书来历。现据王慎五供称、得自直隶永平府滦州西南百余里稻地镇万和堂烟麻粮米铺郑大之手。经该将军等开具年貌。飞咨查缉。著讷尔经额、饬提郑大到案。就近追究夷书来历下落。迅即咨覆该将军等核办。毋庸将该犯解赴奉天。以省拖累而免迟延。将此谕令知之。　　

○甲戌。谕内阁、惟勤等奏印信被窃一摺。吉林将军衙门印信被窃。该官兵等看守印库。何竟毫无觉察。恩骑尉巴哈布、著即行革职。是日值班之兵丁等、著一并斥革。交该将军等严讯确情。据实具奏。协领德楞额疏于防范。惟勤、果升阿、失于觉察。一并交部严加议处。所有吉林将军印信。著礼部赶紧另铸。奏明颁发。　　

○引见庚子科散馆及补行散馆人员。得旨、此次翰林散馆之修撰李承霖、编修冯桂芬、张百揆、业经授职。其二甲之庶吉士殷寿彭、廉师敏、金肇洛、萧时馥、王沆、郑大诚、庄受祺、黄麟祥、车顺轨、卓橒、沈元泰、梁同新、许振礽、殷兆镛、郑琼诏、吴敬羲、王祖培、蒋琦淳、黄倬、范承典、马铸、史淳、雷维翰、吴廷溥、汤云松、李载熙、史致谔、陈枚、彭飞鸿、顾嘉蘅、周炳鉴、厉恩官、蔡殿齐、杨福祺、翁同书、匡源、甘守先、吕倌孙、顾开第、周镇南、万青藜、曹炯、胡光泰、方允镮、邹振杰、吴保泰、宗室和润、孙翔林、黄兆麟、俱著授为编修。三甲之庶吉士何其仁、著授为检讨。李祜、虞家泰、叶球、著以部属用。刘印星、玉衡、毓雯、著以知县即用。　　

○改筑湖北京山县杨堤湾等处石坝。从总督裕泰请也。　　

○乙亥。谕军机大臣等、奕山等奏、官兵渐次到粤。分守要隘一摺。览奏均悉。粤东民情浮动。经该将军等妥为布置。众志成城。守者有坚定之心。战者必有奋勇之气。现在所调各路官兵。谅已陆续到齐。雇募水勇。并备办快蟹等船。亦应次第齐备。该将军等务当谋勇兼施。分路兜剿。毋令该夷闻闻远窜。惟所奏由广西购办大木。韶州肇庆二府置造小排。并提催江西广西炮位。尤当严密催办。以应要需。该处汉奸既多。所有商办一切机宜。自应加意慎密。毋稍漏洩风声。另摺奏、查明香港地方情形。内地尺土。皆关紧要。岂容逆夷溷迹。所有前经该夷占据之香港。并现在寄泊之尖沙嘴等处地方。均著该将军等于进剿得手后。将该夷驱逐。各地尽行收回。至琦善与义律如何说话。及有无馈赠往来。现在鲍鹏业经起解送京。俟抵京后再行研鞫。不难水落石出。又奕山等遵旨查明各国夷商情形一摺。既据奏称各国并不敢觖望于天朝。自必安心贸易。毫无惊疑。即著该将军等妥为抚绥。俾逆夷稔知恶贯满盈。自绝生路。各国傥能输诚效顺。自顾生计。渐与＜?口英＞夷携贰。则以毒攻毒。未始非用兵权变之法。惟在该将军等计出万全。扬国威而丧逆胆。朕伫盼捷音之至。该将军等必能迅奏肤功。共膺懋赏也。勉之。将此由六百里加紧各谕令知之。　　

○旌表守正捐躯河南光州民魏起治妻张氏。山西灵石县民裴瑞麟弟媳李氏。　　

○丁丑。上御阅武楼。阅大员子弟马步射。　　

○添造福州驻防八旗及水师旗营擡炮五十杆。从将军保昌等请也。　　

○戊寅。上诣绮春园问皇太后安。　　

○谕内阁、惟勤等奏、审出前次印库门锁被贼扭断。值班官兵等匿报。请归案严讯一摺。此案印库门上铁锁。先经被贼扭断。该官兵等含混封锁。隐匿未报。所有专司监守之值班八品荫监拜唐阿、著即革职。连该兵丁等归案严审。是日掌管印库钥匙之参领桂福、失于觉察。著交部议处。其窃印贼犯。著饬属勒限严密查拏。傥逾限无获。即著据实参办。　　

○谕军机大臣等、梁章钜奏、风闻越南国内讧。密为防范一摺。据称探访越南国嗣王新立。黎姓之子孙。乘机窥伺。该国保乐土州农姓已起兵相应等语。天朝抚驭外夷。一视同仁。蛮触相争。从不过问。傥该国有叩关吁求等事。著该抚正辞拒绝。不准该国兵民窜入内地。内地民人亦不得出外滋事。仍严饬沿边文武各员。密加防范。常川梭织巡察。总以防守为先。毋得稍形疏懈。至所称该国使臣。业经回国。自系因该国滋事之故。俟其来时。仍遵前旨。准令进关。如或不来。亦毋庸过问。将此谕知梁章钜、并著于周之琦到任后一并谕令知之。　　

○庚辰。谕军机大臣等、固庆等奏、护送夷人回国情形一摺。俄罗斯越卡夷人。不听安慰。携枪逃走。该大臣妥为劝谕。现已由科布多起程北去等情。又另片奏、该夷不愿回国。先令异地散处。以分其势。后再相机酌办等语。览奏均悉。外夷窜入边界。不免滋扰游牧。现已听谕乐从。自不值力争肇衅。著该大臣等妥为劝谕。速饬归国。无许一名逗留内地。仍严饬各该委员沿途弹压。护送出境。毋任滋生事端。是为至要。将此谕令知之。　　

○又谕、本日据固庆等奏、接准乌噜木齐咨称、派员弹压俄罗斯夷人。至科布多交界接替。该夷不听安慰。逃至土尔扈特所属鄂什克地方牧放牲畜等情。已由该大臣改从台站护送。并异地散处。相机酌办。有旨令该大臣等妥为护送。速饬归国矣。现在该夷等是否逗留鄂什克地方。有无滋扰情事。著惠吉确查具奏。仍著谆饬所属。妥为劝谕。速令折回。毋任滋生事端为要。将此谕令知之。寻奏、现移咨科布多参赞大臣、饬查该夷人如尚在鄂什克地方游牧。应即由该大臣就近劝谕回国。报闻。　　

○贷山西太平、乡宁、吉、陵川、猗氏、辽、和顺、赵城、大宁、永和、和林格尔、十一厅州县上年歉收贫民仓谷。　　

○抚恤琉球国遭风难夷如例。　　

○辛巳。两广总督祁＜?土贡＞奏报抵粤任事。得旨、正当本省有事之秋。勉力为之。以副委任。　　

○壬午。上诣大高殿行礼。时应宫拈香。　　

○还宫。　　

○以孟夏时享太庙。自是日始。斋戒三日。　　

○癸未。谕内阁、耆英等奏、敬谨查勘福陵宝城北面甎墙。请择吉兴修一摺。著钦天监敬谨相度。如方向合宜。即行选择吉期兴办。所有估需物料匠夫银共三千十三两零。准其由盛京户部库贮银内动用。　　

○赏会试年老举人余会来等十五名司业检讨学正职衔有差。　　

○礼部议准、河南巡抚牛鉴疏报、采访固始县贞节妇女赵荣氏等三十六口。请建总坊旌表。从之。　　

○上以常雩祀天于圜丘。自是日始。斋戒三日。　　
</div>
    <div class="pagination">
<a href="清实录道光朝实录_page631.html">上一页</a><span>...</span><a href="清实录道光朝实录_page627.html">627</a><a href="清实录道光朝实录_page628.html">628</a><a href="清实录道光朝实录_page629.html">629</a><a href="清实录道光朝实录_page630.html">630</a><a href="清实录道光朝实录_page631.html">631</a><span class="current-page">632</span><a href="清实录道光朝实录_page633.html">633</a><a href="清实录道光朝实录_page634.html">634</a><a href="清实录道光朝实录_page635.html">635</a><a href="清实录道光朝实录_page636.html">636</a><a href="清实录道光朝实录_page637.html">637</a><span>...</span><a href="清实录道光朝实录_page633.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
