<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 208 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 208 页/共 216 页</h1>
    <div class="content">○己酉。上御经筵。讲毕。赐大学士九卿詹事及讲官等宴　　

○庚戌。遣官祭关圣帝君　　

○谕内阁。闻江南淮安府板闸地方。有土棍人等。开立写船保载等行。由该县滥请司帖。合夥朋充。淮关上下。凡有货船至关口、雇觅小船起剥者。土棍等辄恃强代雇。任意勒索。不餍不休。客商苦累。观望不前。著该督抚确查此等情弊。严惩禁止。毋得视为具文。嗣后布政司衙门。亦不得滥给牙帖。若他处关口。有似此作弊者。著该管督抚、一体查禁　　

○调兵部尚书魏廷珍、为礼部尚书。升兵部右侍郎高起、为兵部尚书。光禄寺卿王钧、为工部右侍郎　　

○科尔沁和硕额驸观音保故。遣官致祭　　

○辛亥。谕内阁。朕闻河工官员。每于＜衷-中壮＞运工料。差役封捉船只。而所差胥役。即藉端生事骚扰。及至三汛抢工。则称＜衷-中壮＞运紧急物料。百船需索。甚至将重载之客船。勒令中途起货。以致商船闻风藏匿。裹足不前。查河工＜衷-中壮＞运物料。原有额设浚船。即使抢筑之时。浚船或不敷用。祗应雇募本地民船。协济运送。原不必封捉客船。阻遏商旅。著河道总督饬行所属河员。严行查禁　　

○兵部议覆。署陕西总督刘于义疏言、西大通镇、旧设兵三千六百名。弁兵过多。应加裁汰。请裁大通镇总兵一员。游击守备千总各二员。把总四员。兵一千二百名。改设副将一员。都司一员。留千总二员。把总四员。兵八百名。镇南之白塔营。裁参将守备千总各一员。把总二员。兵四百名。改设都司一员。留千总一员。把总二员。兵四百名。镇西之永安营。裁千总把总各一员。兵二百名。留游击一员。守备一员。千总一员。把总三员。兵六百名。至河州地近极边。原设副将一员。都司一员。千总二员。把总四员。兵一千一百八名。不足以资弹压。请改副将为总兵官。添设游击二员。分为左右营。改都司为守备。添设守备一员。把总四员。兵八百九十二名。以资分拨防汛。应如所请。从之　　

○壬子。孝康章皇后忌辰。遣官祭孝陵　　

○升刑部郎中觉罗伦达礼、为广东按察使司按察使　　

○以正红旗蒙古都统阿扬阿、署直隶天津都统。福建福州将军阿尔赛、署福建陆路提督。广东海关监督准泰、署福建福州将军。调四川重庆总兵官吴正、为直隶马兰口总兵官。升浙江象山副将张士俊、为四川重庆总兵官　　

○癸丑。上谒陵。是日启行。驻跸烟郊　　

○甲寅。上驻跸潘家庄　　

○乙卯。上驻跸淋河　　

○丙辰。上谒昭西陵、孝陵、孝东陵。行礼举哀。旋谒景陵。遥望恸哭。步至宝城前行礼。悲恸良久。感动左右　　

○是日、上回銮。驻跸马伸桥　　

○丁巳。上驻跸二百户　　

○戊午。上驻跸长营　　

○己未。上回宫　　

○调正红旗蒙古都统阿扬阿、为本旗满洲都统。仍署天津都统事务。升正白旗汉军副都统佟时茂、为本旗汉军都统。一等侍卫署正黄旗护军统领叶楚、为右翼前锋统领。以一等侍卫武勒德、署正黄旗护军统领。升广东广州协领于永世、为正白旗汉军副都统　　

○庚申。福建按察使庄令翼休致。调广东按察使觉罗伦达礼、为福建按察使司按察使。湖南按察使白映棠、为广东按察使司按察使。升直隶清河道彭人瑛、为湖南按察使司按察使　　

○辛酉。谕内阁。从来文武两途。国家并重。未尝轩轾于其间。而习其业者。必专心致志。不惑于他岐。然后有所成就。可以备国家之用。每见无识之武臣。沽名邀誉。辄称营伍中设立义学。兴文育材。又或请令驻防兵丁子弟。就近应该省乡试。此皆舍本逐末。糊涂颠倒之见。夫国家设立营伍。原为折冲捍御之计。营伍中提镇大员。乃弁兵之表率也。意之所向。众共趋之。今乃浮慕读书向学之虚名。而于持戟荷戈之地。以文章翰墨相矜尚。是本业在武、而注意于文。必致弁兵等、相习成风。人材渐至软弱。武备亦至废弛。岂整饬戎行之道乎。彼弁兵之子弟。其资性聪慧、可以读书者。听其延师自课。循例考试。以图上进。此乃两全之道。为提镇大员者。何必以虚名倡率。使之轻视本业。且与其设义学以课文。何如设义学以课武。尤为轻车熟路。易于有成也。至于各省驻防。乃专为武备而设。其子弟通晓文艺者。原听其来京应试。以为进身之路。若准其在外就近乡试。则伊等各从其便。竞尚习文之名。而渐忘用武之实。将来更有何人、可充驻防之选乎。在京师则文武并用。是以文武兼收。在驻防则武备是资。应以武途为重。即如农工商贾。各专其业。然后可以收其效。此古今不易之理。奈何介在两岐。其流弊必至两误。向后如仍有妄行奏请者。朕必加以重处　　

○壬戌。升苏松常镇道刘柏、为安徽按察使司按察使　　

○办理军机大臣等遵上□日议奏。现今准噶尔逆贼败遁。又经使臣前往宣谕。谅贼夷输款非遥。我军班师在即。应预行酌定边境驻防事宜。除汉中一府、地居腹里。不必添驻外。查凉州为甘肃咽喉。通省关键。请驻兵二千名。西宁地处边隅。逼近青海。请驻兵一千名。此添驻兵丁。俱于西安驻防满洲蒙古兵内挑选。西安兵缺。俟现驻凉州西宁兵丁撤回时。于养育兵、暨余丁内挑补。其新驻兵丁。请设将军一员统领。驻劄凉州。所有应设协领、佐领、防御、骁骑校、笔帖式等官。令将军秦布酌议具奏。理事同知、通判等官。暨一切修理城垣营署军装等项。令总督刘于义等、详议具奏。预行办理。俟撤兵后。再行派拨驻劄。从之　　

○癸亥。谕内阁。据山东巡抚岳浚奏称、雍正十三年元旦。山东省城。祥云捧日。历辰巳二时不散。又正月初五六日。各府瑞雪普降。远近均沾。河东总督王士俊奏称、河南地方。于元旦得瑞雪一尺五六寸、至二三尺不等。朕闻之不胜喜慰。从来天道人事之感应。捷于影响。督抚之优劣。关系雨旸之休咎。年谷之丰歉。历历不爽。朕非以地方水旱灾祲。委其责于督抚也。督抚皆朕简用之人。其是非得失。朕实与共之。至于感应之道。亦必君与臣上下交修。均殚其职。然后可以上格天心。不可以地方远近而起分别之见。近而京师畿辅。既有部院督抚之分理。不得专指为朕一人之事。远而云贵川广。虽有督抚有司之代理。亦不得推卸以为非朕之事也。朕论感召之理如此。亦必该督抚实有善迹之可称。又有休徵之足验。朕方从而褒美之。若无其实而有其验。朕又必留心徐徐体察。不肯滥加恩奖也。假使将来不肖之督抚。有因朕此上□日而隐匿灾荒者。亦必不能欺朕之耳目。又或捏称祥瑞以冀幸邀嘉奖。使天下人谓天道之感应不足凭。则其获谴于神明者更大。尚何所逃罪乎。朕因河东两省元日之庆云瑞雪。再将朕平日敬信天道、勤求民隐之诚意。宣谕告诫。期与内外臣工共勉之　　

○以工部尚书协办大学士徐本、兼管都察院左都御史事。升左佥都御史吴应棻、为兵部右侍郎。仍署湖北巡抚　　

○以归化城副都统五十六、署归化城右翼都统　　

○旌表山东朝城县烈妇、王赞妻陈氏。拒奸不污。自缢完贞。给银建坊。入祠致祭如例　　

○甲子。命工部尚书巴泰、协办内阁大学士事。升江南安徽按察使刘吴龙、为光禄寺卿　　

○乙丑。上诣恩佑寺行礼毕。幸圆明园　　

○擢署陕西西安粮道伟璱、为大理寺卿　　

○丁卯。孝昭仁皇后忌辰。遣官祭景陵　　

○以兵部尚书镶黄旗汉军副都统高起、协办本旗都统事　　

○办理军机大臣等议覆。署陕西总督刘于义奏言、沙州协标出征兵丁。现经撤回沙州。足资防范。所有原拨沙州之凉镇兵五百名。安西兵六百名。请俱撤回本镇。每年于夏秋二季。派沙州兵四十名。前往巴颜布拉克、看守墩台。冬春二季。派安西兵三百名。前往推莫尔图等处驻防。应如所请。从之　　

○兵部议覆。四川总督黄廷桂、条奏更定营制事宜。一、永定营游击。请改为都司。裁守备一员。千总一员。把总二员。兵二百名。冕山营游击。亦改为都司。裁守备一员。千总一员。把总二员。兵三百名。所有原管龙潭等地方。归靖远营管辖。一、柏香营都司、千总、把总、各一员。兵三百名。请悉行裁汰。所有原管夷民。拨归越巂营管辖。一、越巂营路当孔道。旧设官兵。不敷防范。请将游击改为参将。添设千总一员。把总二员。兵一百名。移守备把总各一员。兵一百二十名。分防柏香地方。均应如所请。从之　　

○戊辰。春分。朝日于东郊。遣显亲王衍潢行礼　　

○己巳。谕兵部。官兵驻劄外边。原为防卫蒙古而设。若盗取蒙古马匹。是不能防卫而转行扰害。应加重惩。以儆将来。嗣后官兵及跟役等。有偷盗蒙古马匹者。一经审讯确实。即在本地正法。著该管大臣官员。将此上□日通行晓谕。务令人人知悉。文到三月之后。照此例遵行。至蒙古偷盗官兵马匹。或官兵等自相偷盗者。仍照旧例行　　

○吏部等衙门议覆。直隶总督李卫、条奏经理边界事宜。一、张家口所辖地方。请于新平路平远头分界。迤西归于山西。迤东归于直隶。著各该督抚、饬令地方官。查明地亩钱粮。竖立界牌。分划管理。一、山西分有旗地。应添设口外蒙古理事通判一员。承办旗民交涉事件。一、口外镶蓝旗和尔图地方。分归晋省。所有驻劄和尔图千总一员。请撤回直隶。与现驻章稿尔把总。分汛管辖。均应如所请。从之　　

○旌表直隶获鹿县烈妇、乔维章妻崔氏。拒奸不污。投缳殒命。给银建坊。入祠致祭如例　　

○庚午。山西巡抚觉罗石麟奏报。浑源浮山等二十八州县。开垦雍正十一年分田地五百九十顷有奇。下部知之　　

○以故三等精奇尼哈番阿尔纳子百成、三等阿思哈尼哈番李景唐弟李景虞、各袭职　　

大清世宗敬天昌运建中表正文武英明宽仁信毅大孝至诚宪皇帝实录卷之一百五十二



大清世宗敬天昌运建中表正文武英明宽仁信毅大孝至诚宪皇帝实录卷之一百五十三　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十三年。乙卯。三月。辛未朔。以二等侍卫马尼、署正红旗满洲副都统　　

○壬申。谕内阁。各省自军前回来官弁等。因补行引见。即令来京。殊觉劳苦。可传谕各省。除已经起程外。其现在未曾起身、及嗣后续到人员。著于到家之日。计算休息一年。再令来京。如有保题升转者。仍照常咨送引见　　

○癸酉。兵部议覆。浙江布政使张若震奏言、卫所守备千总。分管屯田屯丁。有刑名钱谷之责。向隶都司管辖。近来都司俱经裁汰。请改归知府管辖并令各省一体遵行。应如所请。从之　　

○喀尔喀贝子班第达故。遣官致祭　　

</div>
    <div class="pagination">
<a href="清实录雍正朝实录_page207.html">上一页</a><span>...</span><a href="清实录雍正朝实录_page203.html">203</a><a href="清实录雍正朝实录_page204.html">204</a><a href="清实录雍正朝实录_page205.html">205</a><a href="清实录雍正朝实录_page206.html">206</a><a href="清实录雍正朝实录_page207.html">207</a><span class="current-page">208</span><a href="清实录雍正朝实录_page209.html">209</a><a href="清实录雍正朝实录_page210.html">210</a><a href="清实录雍正朝实录_page211.html">211</a><a href="清实录雍正朝实录_page212.html">212</a><a href="清实录雍正朝实录_page213.html">213</a><span>...</span><a href="清实录雍正朝实录_page209.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
