<!DOCTYPE html>
<html>
 <head>
  <meta charset="utf-8"/>
  <title>
   清实录光绪朝实录 - 第 413 页/共 1316 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录光绪朝实录 - 第 413 页/共 1316 页
  </h1>
  <div class="content">
   ○谕军机大臣等、有人奏、潘骏文、豫山、在工甚久。于河防事宜。漫无区画。上年溞沟堵口。经陈士杰奏保开复。而何王庄民埝。霍家庄官堤连次决口。并未奏请惩处等语。潘骏文、豫山、办理河工。究竟是否得力。何王庄霍家庄决口。有无该二员承办堤工在内。著张曜确切查明。据实具奏。毋稍瞻徇。将此谕令知之。寻奏、查潘骏文、豫山、二员。总办全河工程。千里长堤。分防各有专责。霍家口官堤漫口。防护不力各员。业经前抚臣奏参在案。臣半年以来。察看该二员总司局务。布置一切事宜。均能实心实力。不避嫌怨潘骏文于工程尤为熟谙。此次堵筑姚家口。深为得力。报闻。摺包以山东河工历年堵筑决口工竣。出力予布政使崇保等优叙。余升叙加衔有差。摺包以台湾基沪战守有功。予总兵萧宗云等以提督＜闲＞放。赏提督旷洪亮正一品封典。总兵杨忠等巴图鲁名号。协领兜钦等花翎。余升赏加衔有差。摺包　　

○壬午。谕内阁、本日召见之福建遇缺题奏道杨正仪、著交军机处存记。现月　　

○谕军机大臣等、御史殷季尧奏、科场积弊宜除一摺。据称浙江每届大比之年。即有买荐传递乱号诸弊。去年乡试查号时。士子纷纷出号。挟制官长等语。科场大典。理宜弊绝风清。岂容士子暗通关节。枪冒顶替。著刘秉璋按照所奏各节。于下届乡试。认真整顿。并严定章程以杜弊端。至所称江苏安徽两省乡试并考。分卷过多。士子或遭屈抑。请饬妥筹善策一节。是否可行。著曾国荃、卫荣光、吴元炳、悉心会议具奏。原摺著分别钞给阅看。将此各谕令知之。寻两江总督曾国荃等会奏、江苏安徽两省。不便分期乡试。拟请自下科始。酌增同考官二员。下部议。摺包　　

○又谕、有人奏、广东从化县境去年五月水灾。该县匿灾不报。复恐讳灾事败。主使诬陷报灾绅耆。且于赈款任意侵蚀等语。所奏如果属实。亟应从严参办。著张之洞、倪文蔚、按照所参各节。确切查明。据实具奏。原片著钞给阅看。将此各谕令知之。寻奏、查明广东从化县知县董敬安讳灾侵赈。实无其事。已革廪生李崇阶、因该村被灾。冀得多领赈款。以致讦官殴绅。该县通禀拘究。系属照例办理。并非诬陷。请毋庸议。报闻。摺包　　

○旌表节孝浙江钱塘县儒童吴汝毅妻、江苏睢甯县典史孙曰点女孙氏。摺包　　

○旌表孝子江苏昭文县徐家瓒、孝女常熟县内阁中书曾熙文女静庄、昭文县儒童范广镐女炳根、列妇常熟县中书科中书屈春焯妻、候选县丞蒋邦达女蒋氏、张学铭妻王氏、生员潘其凤妻、举人杨希铭女杨氏、吴县翁康生聘妻、候选州同潘守训女潘氏、贞妇常熟县陶嘉枚聘妻邵氏、陈祖锡聘妻张氏、江阴县缪均沅聘妻谈氏、缪福堂聘妻杨氏。摺包　　

○癸未。谕内阁、前因张曜奏、查勘山东黄河情形。及黄河旧道。酌拟办法各摺片。当令工部妥议具奏。兹据该部奏称、详核张曜所奏、请旨分别办理等语。山东黄河。连年以来。堤埝屡堵屡溃。皆由海口不畅。河身淤垫。以致水无所归张曜现拟在李家岸赵庄之闲。建造带牐石坝。接穵河身。以达徒骇至流钟镇止。一律挑宽并于徒骇北岸。已筑堤者加高培厚。未筑堤者接续添筑。系为因时制宜疏消水势起见。即著该抚会同陈士杰遴委妥员。核实估计。奏请拨款赶紧兴修。至所拟增筑铁门关以下长堤。挑穵川字引河。兼用机器船只。随时淘浚。并著次第举办。张曜系特派大员。筹办河务。是其专责。务当不避嫌怨。实心经理。以期工归实济。款不虚糜。毋得稍涉推诿。是为至要。其所称可减黄流三分分入南河之处。该抚周历河干。详加相度。自系实在情形。惟黄河北徙。计已三十余年。现欲减水分入故道。其中有无窒碍。必应再三详审。俾得有利无害。以重河务而卫民生。所有减水分入故道一节。即著张曜会商曾国荃、崧骏、成孚、卫荣光、陈士杰、边宝泉、悉心妥议具奏。现月　　

○又谕、卫荣光奏、特参庸劣不职各员等语。江苏候补同知李培源、植品不端。众论耻之。候补通判谢鸿谟、藉事招摇。操守难信。戴瑞麟、操守平常。办事颟顸。何耀良、素行不检。有玷官箴。候补知县刘步瀛、操守不谨。致滋物议。虞恩黼、嗜好孔多。声名甚劣。靖江县县丞陈其璜、玩泄赈务。兼有嗜好。吴县典史陈浚、不知检束。难以造就。溧水县典史楼汝玉、识见鄙陋。惟利是图。均著即行革职。候补通判阮本焱、性情诞妄。玩视捕务。南汇县知县祁兆庚、居心长厚。才具平庸。均著以府经历县丞降补。常熟县知县钱保衡、性耽安逸。办事因循。惟系进士出身。文理尚优。著以教职归部铨选。现月　　

○礼部以繙译会试京旗驻防中额请。得旨、京旗取中一名。驻防取中二名。现月　　

○出使法德义荷比奥大臣翰林院侍讲许景澄奏、条陈海军应办事宜六条。一、大沽海口宜设铁甲炮船。以固内防。一、铁甲船快船。吃水尺寸。不宜太浅。一、铁甲船式。宜仿外洋近来行用各式制造。一、海军炮位。宜用一律。一、船厂机器局制造。宜由渐扩充。一、山东之胶州湾。宜及时相度。为海军屯埠钦奉慈禧端佑康颐昭豫庄诚皇太后懿旨。下所司知之。摺包随手　　

○先是兵部以关内肃清。奏请将留防西甯开花炮队弁勇二百四员名裁撤。以节糜费。至是陕甘总督谭钟麟等奏、镇守地方。洋炮堪资利用。未便乏人经理。拟交西甯镇总兵。接收经管。其护炮队勇。即一律裁撤。如所请行摺包　　

○派户部尚书协办大学士福锟、刑部尚书协办大学士张之万、户部尚书翁同和、工部尚书潘祖荫、户部右侍郎景善、礼部左侍郎徐郙、兵部右侍郎廖寿恒、内阁学士沈秉成、为殿试读卷大臣。谕档　　

○甲申。策试天下贡士刘培等三百一十九人于保和殿。制曰朕诞膺天命。寅绍丕基。于今十有二年矣。仰赖皇太后教育之勤。庶政协和。四方安谧。朕朝夕典学。惟日孜孜。求之于经史。以探治乱之原。求之于军旅。以资控制之略。求之于地形以知险易之要。求之于圜法以准轻重之宜。尔多士自田闲来。学于古训。究心当世。兹当临轩发策。其敬听朕言。帝王诚正之学格致为先。若帝范。若群书治要。若帝学。能言其精义欤。贞观政要。太平御览。撰者何人。魏徵谏录续录。果有裨于治欤。此外若政府奏议。若尽言集。若历代名臣奏议。熟为优劣欤。真德秀大学衍义。何以阙治平果有待于邱浚之补欤。夏良胜中庸衍义。与德秀书同体例欤。司马光资治通鉴。为治忽之渊林。能举其要旨欤。为释文、为音注、为释文辨误、为地理通释者何人。为外纪者又何人。李焘、刘时举等所续。足继原书之精博欤。用兵之法。贵乎因地制宜。舟师其尤要也。左氏传楚子为舟师以伐吴。实为水军之始。其后楚获吴舟艅艎。则又舟名之最著者。或谓公输般之钩拒。乃战舟之始。然欤汉时命朱买臣治楼船。元鼎五年。又诏粤人及江淮以南楼船。往讨吕嘉。其时有伏波将军楼船将军之号。其船曰戈船。曰下濑。曰横海。命名之义。果何所在。其习水战。当在何地。晋武帝时。王浚修舟舰。乃作大船连舫。能受士卒几何人。其飞云舟苍隼船。相去若干步。见于何书。随文帝命杨素造战舰。其舰何名。其高何若。唐时击萧铣。所有战舰。能举其数欤。宋时福兴泉漳。各有鱽鱼船。可修整以备海盗。奏陈者何人。当在何年。绍兴时有飞虎战舰。旁设四轮。其制如何。铁可以为船。晋唐以前。见于何书。又有皮船。始于何人。明戚继光亦用之。一船可乘几人。能详之欤。在昔虞廷致治。振旅三苗。周道方兴。劳师獯鬻。边防之事。自古为昭。但齐称攘狄。左氏兼美乎和戎。汉重犁庭。扬雄反抑为中策。凡斯张弛。何说为长。且七雄竞爽。资骜牧以绥边。西夏一隅。拒辽金而掎角。地居四战。何道之从。又如汉开西域。力詟乌孙。唐启安西。威扬大食。是则葱岭以西。雷翥以北。握其天险。务得中权。肄业及之遂无胜算欤。又若汉得卫责、霍去病、而奠漠南。唐用李靖、李勣、而破突厥。元有旭烈兀诸人而收印度。明资戚继光绪将而靖倭氛。得人者昌。能言其效欤。钱法始于太皞。或谓之金。或谓之货。或谓之泉或谓之布。或谓之刀。能各举其所自欤。周制以商通货。以贾通物。其九府圜法。厥制若何。后患钱轻。更铸大钱。始于何年。汉时初铸荚钱。后以钱益多而益轻。乃更铸四铢钱。其文奚若。其年代尚可考欤。后又有三铢五铢。是否同时。魏晋以后。亦有铸四铢钱者。周时改五铢钱。每钱一千。计重若何。其钱监设于何地。其罢江淮七监。何人所言。宋时置监铸铁钱。当在何处。其铜钱一当铁钱几何。元丰闲。毕仲衍进中书备对。言诸路铜铁钱监所增数。果多于宋初欤。自银币行而钱法一坏。自交子钞引行。而钱法再坏。元明以来。悉蹈此弊。岂鼓铸之不善欤。抑产于山者有时而竭欤。子母相权之法。不可不亟讲也。夫稽古者出政之本也。讲武者备豫之方也。设险者立国之基也。笵金者理财之要也。尔多士条举以陈。勿猥勿并。朕将亲览焉。　　

○山西巡抚刚毅奏、请重税罂粟。以除痼习。拟于栽种州县。于扬花时查明所种地亩成熟百斤者。抽税银二十二两。仍于落地行销处所。照外来土药章程。再抽厘银二十二两。试办一年。酌量递加。下所司议。摺包　　

○乙酉。谕军机大臣等、有人奏、署黑龙江呼兰同知德鋆。昏庸贪墨。胪列豢盗纵役扰商罔利等款。并有纳民女民妇为妾情事。请饬查参等语。如果属实。亟应严行惩办。著文绪按照所参各节。确切查明。据实具奏。毋稍徇隐。原摺著钞给阅看。将此谕令知之。　　

○顺天府奏、京师粮价渐平。请将平粜局停止。从之。摺包　　

○云贵总督岑毓英等奏、腾越蛮允一带。为由滇入缅要区。分置防兵。扼要驻守报闻。摺包　　

○陕甘总督谭钟麟奏、甯夏镇标兵。自裁减后不敷分布。请暂行募补俟防营渐撤。陆续添补足额。下部知之。摺包　　

○以力战攻克越南各要地。赏四川川北镇总兵覃修纲、贵州古州镇总兵丁槐、道员岑毓宝、汤聘珍、黄马褂。云南临沅镇总兵何秀林、头品顶戴。摺包　　

○以督运越南官军饷械有功。予云南巡抚张凯嵩等优叙。摺包　　

○予出征越南受瘴病故之副将林绍喜、武举陈治邦等、二十员名优恤。摺包　　

○丁亥。上御养心殿召读卷官入。亲阅定进呈十卷甲第。内记　　

○谕军机大臣等、藩司有用人理财之责。必须明白政体。句稽精密。方能胜任。现调江苏布政使易佩绅。性情才具。究竟如何。著曾国荃、卫荣光、于该员到任后。悉心察看。据实覆奏。将此各谕令知之。寻曾国荃奏、江苏藩司易佩绅。性情鲠直。才具开展。于用人理财不挟成见。明白公正。足胜斯任。报闻。摺包　　

○戊子。上御太和殿传胪。授一甲三人赵以炯为修撰。邹福保、冯煦为编修赐进士及第。二甲彭述等一百三十人赐进士出身。三甲王文毓等一百八十六人赐同进士出身。内记题名碑　　

○先是部臣议酌裁绿营兵额加饷训练。请令陕抚将练兵撤勇详细报部。至是陕西巡抚鹿传霖奏、绿营额兵。裁减过半。若抽练必须增补。则饷项亦须添筹。且营勇亦难遽撤。拟请从缓办理。下部知之。摺包　　

○吉林将军希元等奏、遵旨查明吉林省本年三月分实有存营官一千四百九十四员。兵九千四百四十八名。副甲一百五十名。下部知之。摺包　　

○己丑。总理各国事务衙门奏。朝鲜国王改派朴齐纯驻津督理通商事务。报闻。摺包　　

○直隶总督李鸿章奏、北洋闽厂第三届出洋学习制造学生。展限六年期满。请三年先予择尤请奖一次。俟六年期满。再予一律请奖。从之。摺包　　

○闽浙总督杨昌浚奏、台湾改设行省。需款甚亟。请饬部筹拨下户部议。摺包　　

○予旅顺船隖供差积劳病故六品军功陆昭爱优恤。摺包　　

○庚寅。谕内阁、前据内阁学士周德润、御史唐椿森、各奏广西梧州关税。弊窦太多。亟应查禁各节。当经谕令张之洞等、确查具奏。兹据查明覆奏。所拟免抽梧关经费、裁禁浮收规费、严禁书吏、整顿厘务、各项办法。均著照所请行。丁忧梧州府知府梁俊。未能禁止书巡多取病商。叠经饬查。复不据实禀明查禁。咎无可辞。梁俊著照所请。以同知降补。该员选授梧州府缺。于召见时谕以认真办事。当据回奏。曾任言官。纠人过失。断不至自蹈愆尤。予人指摘。乃履任后竟于关税弊窦。毫无整顿。被参得实。殊与前言自相矛盾。用特明白宣示。以为妄自矜诩言行相背者戒。现月　　

○谕军机大臣等。前据色楞额等咨行总理各国事务衙门文称。英人欲由印度入藏。再三开导。藏中番众。执意力阻等情。当经该衙门照会英使矣。本日据李鸿章电奏、英领事言马高藟不日由印度入藏游历。路多山僻无人。须带帐房行李。以备沿途食宿。拟分起行走押送帐房食物夫役五十八人。护送英弁兵十六名。事非得已。毫无他意。请豫为知照川藏等语。英人入藏游历。事在必行。而藏中疑虑。至今未释。若不先事图维。必致别生枝节。仍著丁宝桢等审度番情。妥筹办法。并著色楞额、崇纲、迅即派委妥员。前往切实开导。谕以英人此来。系为游历起见。并无他意。该处兵民毋得拦阻。一面派员于印藏交界处所。察看情形。设其时藏番坚执如故。务当劝止英人。暂缓前进。免致仓猝生变。是为至要。将此由五百里各谕令知之。　　

○先是两广总督张之洞等、奏准各项盗匪罪干枭决者先行就地正法。至是又奏、各属现拏获盗匪。皆系旧案。傥仍循旧解勘。与奏请严办之意不合。请无论新旧案已未获已未招解。概照奏准章程。一律先行正法汇奏。下部知之。摺包　　

○又奏、提案委员。被盗匪劫虏。请将署香山县知县阳春县知县萧丙堃、署香山协右营都司冯锡荣、署香山协副将吉瑞、署新会营参将潘瀛、新会左营守备但承恩、分别惩处。得旨、萧丙堃等均著革职留任。吉瑞等均著摘去顶戴。仍勒限严缉本案逸犯。务获究办。并著责成该员等。将该处著名盗匪。悉数歼擒。毋任漏网。傥不认真缉捕。即著从严参办。摺包　　

○又奏、遵旨覆陈粤省历年开办诸捐。实因海防紧急。不得已设法抽缴。悉经熟议酌办。未敢稍涉病民。沙捐绅富捐、皆有本省成案。牙捐系本行户防费成案。稍为变通。房捐藉充团费。且未全办。现除当铺捐能否随时劝导。应听各州县酌办外。其余各项。皆于上年秋冬先后停撤。下部知之。摺包　　

○又奏、遵旨查明肇庆府知府绍荣。经徵黄江厂税。尚无收规庇护情事。惟于该厂书巡。多取累商。未能防禁。肇阳罗道潘骏猷。近在同城。未能觉察。请分别处分。拟请嗣后将黄江税厂。改委府厅一员。驻厂稽徵。将厂书签子手名目裁除。改用司事。雇募巡丁。不准幕友家丁。干预税务。所有出自商民之额外加平钱、办用钱、官厘头钱、船头钱、墟艇钱、黑钱、包揽钱、等七项。出自该厂书吏之充规、节礼堂礼＜渒＞规、火烛、五项。及藩司衙门之季规、充规、一并禁革。所收税项。除原有之正税、羡余、加徵赢余桥羡、四项。照额解足外。其余悉数归公。酌提一成以为厂用。并请令肇庆厂解额外。节省银二万两。以充海防经费十年内不得无故辄请减免。得旨、绍荣著革职仍留本任。潘骏猷著交部察议。该督等请将肇庆潮州两厂。添解额外节省银两。及肇庆税厂改章试办各节。均著照所请行。仍著督饬该道府及委员等。实力经理。毋任稍有弊混。　　

○命广东巡抚倪文蔚来京陛见。以两广总督张之洞兼署广东巡抚。以讳盗殃民革广东清远县知县罗炜职。　　

○辛卯。谕内阁、张之洞等奏、特参贪劣不职各员一摺。广东试用同知龙德泗、居心险诈。藉差营私。连州知州文魁、才具平庸。官声甚劣。连州州判蒋耀东、行为谬妄。怨讟沸腾。均著即行革职。试用巡检黄茂山、嗜利妄为。行同无赖。著革职永不叙用。以肃官方。现月　　

○引见癸未科散馆人员。得旨、修撰陈冕、编修寿耆、管廷献、业经授职。二甲庶吉士邵松年、张筠、华煇、丁仁长、陈名珍、曹福元、赵汝翰、朱祖谋、吴国镇、王培佑、曹寯瀛、汪凤藻、准良、周锡恩、柯逢时、黄福楙、李士鉁、陈同礼、胡景桂、陈荣昌、陈如岳、陈鼎、鲁鹏、严修、施纪云、王式文、黄桂清、赵尚辅、张亨嘉、骆景宙、马吉樟、王绍濂、志钧、刘昺燮、张预、彭清藜、熙麟、李葆实、绵文、俱著授为编修。三甲庶吉士蒯光典、杨福臻、王恩溎、雷在夏、康际清、俱著授为检讨。李荫銮、李敬修、郑淑璋、孔昭乾、郑祖焕、李岳瑞、阎萃峰、沉潜、冯汝骙、彭鸿翊、何维栋、阎迺竹、郑炳麟、伍兆鳌、高祚昌、济澂、俱著以部属用。陈凤楼、甯本瑜、吴成熙、傅汝梅、高淩霄、李振鹏、俞成庆、施调赓、陈受颐、钱正圜、王乘燮、蔡世佐、陈后琨、周绍刘、梁鸿翥、俱著以知县即用。繙译庶吉士清锐、著授为编修。恩顺著授为检讨。现月　　

○两广总督张之洞等奏、琼廉边海兼防。饷需无出。请将本年所收新例实官捐输。免其解部。充海军衙门及东三省练兵之需。仍划留粤省添补边海防费。下部议。摺包　　

○又奏、请派署两广盐运使蒋泽春办理洋务。得旨、寻常交涉事件。可由该督派员晤商。至事关紧要。及领事初到。请见仍著该督与之面晤。免滋藉口。摺包　　

○又奏、廉州边海交冲。高州镇未能兼领。拟请于廉州专设北海镇水陆总兵。并拟裁并阳江镇。改设高州镇水陆总兵。以便控扼。下兵部速议。摺包　　

○又奏、洋商夥串华民。假充洋行。包送私货。漏税有据。领事复扛帮徇庇。请旨饬令知照外洋。设法约禁。下该衙门知之。摺包　　

○又奏、广东外海雇用巡缉船只。照前定租价章程。自光绪九年以后。核减二成给发。下部知之。摺包　　

○命协办大学士张之万、刑部尚书麟书教习庶吉士。　　

○以素行卑污。不知检束。革四川候补知州姚绍崇职。　　

○壬辰。孝慎成皇后忌辰。遣官祭慕陵。内记　　

○御史良弼奏。发冢案件甚多。请严定章程。或均照开棺见尸之例。祇分首从。不论次数。并将瞭望等项。并入为从之内。其余发冢各条。一并从重酌拟。下刑部议。摺包　　

○云南巡抚张凯嵩奏、巧家厅、永善县、被蛮匪越江肆扰。已经击退。添兵扼要防守。得旨、即著饬令该地方官。及派出员弁。督率兵团。扼要防守。务将首匪。簸箕滋角设法歼擒。并咨行四川总督。一体堵缉。毋任此拏彼窜。摺包　　

○又奏、邱北县地震。委员查勘抚恤。得旨、即著饬令该地方官。查明分别抚恤。毋任一夫失所。摺包
  </div>
  <div class="pagination">
   <a href="清实录光绪朝实录_page412.html">
    上一页
   </a>
   <span>
    ...
   </span>
   <a href="清实录光绪朝实录_page408.html">
    408
   </a>
   <a href="清实录光绪朝实录_page409.html">
    409
   </a>
   <a href="清实录光绪朝实录_page410.html">
    410
   </a>
   <a href="清实录光绪朝实录_page411.html">
    411
   </a>
   <a href="清实录光绪朝实录_page412.html">
    412
   </a>
   <span class="current-page">
    413
   </span>
   <a href="清实录光绪朝实录_page414.html">
    414
   </a>
   <a href="清实录光绪朝实录_page415.html">
    415
   </a>
   <a href="清实录光绪朝实录_page416.html">
    416
   </a>
   <a href="清实录光绪朝实录_page417.html">
    417
   </a>
   <a href="清实录光绪朝实录_page418.html">
    418
   </a>
   <span>
    ...
   </span>
   <a href="清实录光绪朝实录_page414.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
