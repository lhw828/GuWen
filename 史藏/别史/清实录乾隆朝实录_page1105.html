<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1105 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1105 页/共 1860 页
  </h1>
  <div class="content">
   ○兵部等部议准、贵州巡抚良卿奏称、黔省各营。先后调拨进剿缅匪兵、一万三千名。所有防隘、及阵亡、病故、遣回、各兵。遗损军装器械。应补制修整。其现在留驻永昌兵九千余。前经咨准督臣阿里衮覆称、业于滇省新制军装内拨给。毋庸再筹。余阵亡、咨黔募补等兵三千余。查黔省召募赴滇补伍新兵案内、制造鸟枪腰刀等项。除分给外、尚余十之五。应以照数补给。所余、留贮各营。造册存案。遇损失需补时。照绿营自备军装例换给。按原值、于各营公粮内扣留归款。其弓箭、鸟枪、藤牌、旗帜等项。营中现无制存。应动项给办。以备调拨。从之　　

○补行乾隆三十二年、山东省军政。卓异官四员。有疾官一员。年老官三员。分别议叙处分如例　　

○赐恤江南凤阳卫凤中常州原头帮漕船、渡江遇风淹溺旗丁、如例　　

○辛酉。谕曰、于文焕、著前往云南。听候经略大学士公傅恒差委。遇有总兵缺出。酌量奏请署理　　

○谕军机大臣等。叶相德奏、办理贼匪黄教。应分南北两路。分头合剿。并即日带兵进山剿捕一摺。所奏甚好。已于摺内批谕矣。前以叶相德在总兵中、颇知奋勉自效。是以降旨令其专任办理搜剿之事。应倍加策励。克期率兵掩捕。务令首夥一并就获。尽绝根株。以副委任至意。先经降旨、令叶相德带领水师二千。前赴云南。后以台湾尚未竣事。复令俊办理完毕。再行起程。所有拣派兵丁事宜。已令崔应阶就近挑选。陆续前进。计此时亦应接到谕旨。一一遵行。著再传谕叶相德、令其速将逆匪加紧督办。一有就绪。即照前旨、随后兼程赴滇　　

○又谕、前以阿里衮奏称、海兰察、玛格等、所骑马匹。至南底坝地方。即已疲乏。降旨询问阿里衮等。以此项马匹。解到滇省。已餧养一年之久。况阿里衮等、又系挑选膘壮者前往。何至行走五六日。即有疲乏。若果系如此。则是伊等平日。并未加意餧养可知。否即系伊等心存畏葸。藉口马力不足。希图息事。为此推诿之辞。令其据实覆奏。乃至今未见奏到。马匹为行军第一要务。若如此易于疲乏。则平时餧养。全属有名无实。明德、及阿里衮等、前此所经理者何理。现在各省解滇马骡。源源而至。明德身任总督。此事乃其专责。即阿里衮等目击情形。亦当协商妥办。著传谕阿里衮、阿桂、明德、务须及时设法餧养。使一律膘壮。无误今秋进剿之用。若临时仍有疲乏。马骡不能适用。惟于伊等是问。并将从前办理不善。及现在作何筹画、务使妥协之处。即速覆奏。著将此传谕知之　　

○又谕、归化城关务。向因商人往口外贸易。并有蒙古入口交税。是以派理藩院官员经管。但闻该处每年所收额税之外。竟有多至数倍者。历来管关之员。惟期正额无亏。而在关之家人胥役等。不无中饱、及有心卖税之事。既于关榷未能核实。且恐有暗中多索商人。漫无稽考。于公私均有未便。虽该处有都统驻劄。但不相统辖。即令兼管。亦恐有名无实。因思各省关务。多有巡抚兼管者。而巡抚所辖之关。多委道府大员承办。责成既专。且临以巡抚。董率稽察。耳目亦易于周到。行之较为无弊。今归化城关口。自可即归巡抚经管。且归绥道即驻归化城内。或即委该道就近代管。或另派贤能道府。前往承办。俱无不可。所有理藩院司员。即可停其派往。于关务更为慎重。著传谕鄂宝、即速按该处情形。妥议覆奏。寻奏。该处关税。应归巡抚兼管。派委道府监督。以专责成。该处虽有归绥道驻劄。但令一人长川经理。不无日久弊生。应于通省道府内、拣选奏派。扣一年更换。俾每岁交代。皆可清厘。至从前所收银数。难为定额。亦应俟试收一年后。再行酌定。下军机大臣议行　　

○都察院奏、山东寿光县民李丹木、具控问官非刑毙命。请交山东巡抚查审。得旨、此案著派侍郎四达、驰驿前往山东。会同该抚、秉公审拟具奏　　

○以湖南永顺协副将孙廷璧、为浙江黄严镇总兵　　

○壬戌。上诣畅春园、问皇太后安　　

○谕曰、阿桂等参奏、署临安同知尹均霖、承办军营料草。请自芒市还往遮放。照三站半运脚开销银二万两。实为利欲薰心。请旨革职等语。当此军行需马之时。餧养期归实济。似此劣员。意图侵冒。实属丧尽天良。尹均霖、著革职。交该督等严审定拟具奏　　

○命协办大学士刑部尚书官保、署理户部三库事务　　

○癸亥。谕军机大臣等、高诚奏、运使陈树蓍、现有督运盐觔、催徵灶课等务。所有六年俸满、应行送部之处。请俟巡幸木兰之时。再行引见等语。所奏尚未甚合。该运使既有督运催课等事。现须赶办。未便另易生手。此时暂缓其送部。亦无不可。但速饬上紧办竣。五六月间。即可咨部。若迟至巡幸木兰之时。不但为期太缓。且高诚彼时亦至行在。长芦盐务。不可无大员坐办。岂宜转令运使同时公出。著传谕高诚、即饬陈树蓍、将任内应办各件。作速料理清楚。于五六月间送部引见　　

○福建巡抚鄂宁奏、漳泉一带。入春后米价稍昂。系因台匪窃发。商贩稍减。现饬该府属确查情形。详明开仓平粜。不必拘待青黄不接。俟台运踵至。价平、即止。得旨嘉奖　　

○予故漕运总督杨锡绂、祭葬如例。谥勤悫　　

○甲子。孝康章皇后忌辰。遣官祭孝陵　　

○谕、上年曾经降旨、将赴滇官兵经过之直隶各州县、现年钱粮。加恩缓徵。目下已届应行完纳之期。但念各该州县、去秋收成。亦有稍歉之处。若新旧一时并徵。闾阎未免拮据。著再加恩、将直隶上年缓徵各州县钱粮。统俟明年麦熟后再行徵收。以纾民力。该部遵谕速行　　

○谕军机大臣等、据冯钤疏参、太和县知县郭世谊、将重价所买之妾。转送幕友史纬义。而史纬义即系该管之颍州府知府史鲁璠族叔。该县巧为逢迎。该府有意徇庇。业经降旨、一并革职严审究拟。并谕冯钤据实查办矣。上司荐幕友于属员。最为弊薮。久经通饬严禁。乃以该管知府族叔。公然充属县内幕。是上下通同舞弊。挟制逢迎。势将何所不至。即不必出自该府荐引。而属县揣知族谊。遂以延请为结纳之端。上司亦即以私人示夤缘之径。此等恶习。所关于吏治官方者甚大。深可痛恨。今安徽既有此案。恐他省似此者亦复不少。不可不实力查禁。著传谕各该督抚等。即速严密确查。阖省州县、如有延上司戚族在幕者。立即查办。仍一面严切申禁。如现在实无类此情事。亦即具摺奏覆。若查办不力。及有心徇隐。将来别经发觉。惟该督抚是问。将此通行传谕知之　　

○又谕、现在选派察哈尔新厄鲁特兵、将及二百名。令鄂呢济尔噶勒、带领前往云南。伊等皆系厄鲁特。并未在内地行走。不懂汉话。且鄂呢济尔噶勒、亦系厄鲁特。若无照料之人。行走恐未便捷。著传谕各省督抚、饬令原派照看兵丁之布政使、按察使。务俱亲身加意照看。送出本境。此内有止派汉员者。著派满洲道一员、协同办理。只此一次厄鲁特兵过境。照此办理。所有续往之各起兵丁过境。即不必如此办理　　

○命协办大学士刑部尚书官保、在紫禁城骑马　　

○调任陕甘总督吴达善疏报、靖远县户民首垦沙鹻薄地四顷九十五亩。照例升科　　

○乙丑。上诣畅春园、问皇太后安　　

○谕、向来皇子等乘马。俱用金黄辔。皇孙等、俱用紫辔。近有因在大内养育。与皇子等一体用金黄辔者。微觉过分。乃又有因分府居外。遂用蓝色者。亦与体制不合。宜酌定章程。以示区别。嗣后皇子等乘马。俱著用金黄辔。皇孙等、未经朕赏用金黄辔者。俱著一体用紫辔。皇曾孙、元孙等、亦著一体用紫色。其鞍座各按辔色。绵德、绵恩、俱系长孙。著加恩仍赏用金黄辔。永远为例。著交上驷院、内务府总管衙门、存案遵行　　

○又谕、朕于三月初七日、幸汤山、盘山、一切应行备办事宜。著各该处豫备　　

○又谕曰、冯钤题参太和县知县郭世谊、荡检不职。该管之颍州府知府史鲁璠、纵庇劣员一疏。已降旨将郭世谊、史鲁璠、革职。交该督确审究拟矣。史鲁璠、身为方面大员。乃令族叔在所属署中作幕。是其上下通同。逢迎挟制诸弊。皆所不免。此等恶风。断不可不严加儆治。该抚冯钤、平日岂毫无闻见。何竟不早为查参。直待史鲁璠告病详请解任以后。始以劾参塞责。外省徇庇属员陋习。每遇劣迹彰著。尚欲为之设法瓦全。即或知其事万难掩覆。不得已始以一挂弹章。藉名整饬。而其实不过隐售化大为小、化有为无之术。此种伎俩。岂能施之朕前。冯钤近以湖南城工案内。不将属员通融情弊参劾。朦混题销　　

○经部议以降调。朕因冯钤平日办事。尚属认真。特加恩曲贷。仍予留任。乃办理此案。有意取巧。故于事后纠弹。冀掩其前此袒庇之咎。此而不加以严惩。则督抚等、益以膜视察吏为得计。谁复知所警畏。冯钤、著交部严加议处　　

○又谕曰、冯钤、现在交部严加议处。著解任。听候部议。所有安徽巡抚员缺。著富尼汉补授。富尼汉未到任之前。其巡抚印务。著陈辉祖暂行护理　　

○谕军机大臣等。据御史胡绍鼎奏、上年典试回京。沿途见河南等处。官弁兵役。住宿民店。一经饬为公馆。有逾时不能开店者。宜令地方官晓示日期。将其间空闲之时。听民自便。以裨生计。又称、寻常官员经过驿站。所有应雇夫役。原与送后似夫无涉。窃恐不肖之员。因民夫现在守候驿地。随便遣用。希图省费各等语。官兵经行各省。屡经加恩赏赉。并饬该督抚等实力董查。不应复致人指摘。即如官兵按队分走。该管领队各员。自应与兵丁同一营盘住宿。以资弹压稽查。不宜令其远离营队。别图安憩。原无庸多备公馆。致开张旅店之人。误业旷时。至其余差使往来。或有必须店房栖宿者。亦当按日给价。且其事并非每日常有。又何必豫为封备。徒令村乡逆旅。亦得藉口办差。甚属无谓。若果有如该御史所奏。则是该地方官办理不善。或系奸胥蠹吏。借端滋扰。暗中需索。皆未可定。不可不严查整顿。著传谕该督抚、留心确查。如有前项情节。即速妥协办理。毋稍累民。仍将实在情形。具摺覆奏。至所称官员经过驿站。就便遣用送兵夫役。以图省费一节。亦著该督抚等、查明有无似此情弊。实心查办。一并奏闻　　

○又谕曰、御史胡绍鼎奏、上年典试。沿途闻见兵差情形一摺。内称贵州民素贫苦。其运送之夫。官定每兵一百。用夫三百名。每夫给饭钱七十文。其实军装行李等项。山路崎岖。每兵百名。用夫多至五六百不等。州县既守定额。祇将三百名应给之钱。分给众人。用夫愈多。分钱愈少。甚至无钱可给。据百姓云、系自备杂粮炒面度日。俟将来官府赏给等语。黔省地当冲要。军行所过。不无稍资民力。业经叠次加恩。赏给银两。并传谕该抚实力经理。毋稍累民。其苗人等、尤当加以体恤。该抚自应督率地方官、妥协筹办。如期按数给发。俾急公奉上之氓。俱得速沾恺泽。即或于定额之外。稍有多用人夫之处。亦不妨随时酌量。通融筹办。何得有给钱短少。致令民夫自备粮面度日之理。今该御史既有此奏。恐各该地方官办理不善。散给稽迟。以致实惠不能下逮。亦未可定。著传谕良卿、即将现在有无此等情弊。详确查明。一面具摺奏闻。一面仍严饬各属。将应给钱文。妥协赏给。毋使受雇民夫。稍有失所。再该御史摺内又称、寻常官员经过驿站。所雇夫役。原与送兵民夫无涉。恐不肖之员。因民夫现在守候驿地。随便遣用。希图省费等语。此种情事。亦难保其必无。著交与该抚、一并查办。据实覆奏。胡绍鼎摺、摘录寄阅。　　

○又谕曰、冯钤题参太和县知县郭世谊、荡检不职。该管之颍州府知府史鲁璠、纵庇劣员一疏。已批交该督、严审究拟矣。史鲁璠身为方面大吏。乃令族叔在所属署中作幕。其平日上下通同。逢迎挟制诸弊。皆所不免。冯钤岂竟毫无闻见。何不早为查参。直至史鲁璠告病后。方行纠参。明系冯钤向来曲庇史鲁璠。今见其因病解任。始以一参塞责。且冀掩其从前袒护之迹。其居心殊不可问。已将冯钤交部严加议处。并令解任候议。此案即著高晋、提齐犯证。悉心研究。将史鲁璠、郭世谊等、彼此交结情弊。令彻底槄究。务得实情。毋使丝毫遁饰。再史鲁璠告病。何以不先不后。适当郭世谊赠妾于其族叔之时。必系此事传播于外。物议沸腾。见事已败露。恐其牵累。急以告病为幸免计。至冯钤疏内、称系得之访闻。而不实指其得自何处。看来冯钤必不肯专人体访其事。藩司陈辉祖、虽照常会揭。亦未必尽系伊独力揭参。冯钤所闻。究系得之何人。不可不穷其底里。并著高晋、将冯钤唤至江宁。一并查询明确。据实覆奏。勿稍存瞻徇含糊。自干咎戾　　

○吏部议准、广东布政使欧阳永＜?礻奇＞奏称、定例各省调补烟瘴人员。俸满时、或彻咽内地。或在任候升。俱令该督抚考核。其有办事因循、年力就衰者。勒令休致。查调瘴之员。或有视为升迁捷径。一经调补。顿改前辙者。当随时纠劾。毋庸更立俸满休致之条。傥迟至俸满考核。则在任贻误已多。应将徇隐之各该上司参处。从之　　

○加赈盛京句骊河、二道井、各驿。乾隆三十三年、水灾站丁。其红册、徵租、各地银米。并分别蠲缓　　

○蠲免河南光州、光山、固始、息县、商城、信阳、罗山等、七州县。乾隆三十三年、旱灾额粮。　　

○丙寅。春分。朝日于东郊。遣愉郡王弘庆行礼　　

○军机大臣等奏、向来题本内履历夹片。由吏部开送。内阁缮写进呈。今山西巡抚鄂宝题参壶关县知县杨宸疏内。未将该员由教职俸满推升之处声明。是以未能明晰。请嗣后交与吏部、内阁。于夹片履历。务将因何推升、及奉旨特授字样。分别开明。以便查核。报闻　　

○工部议覆、御史鲁赞元奏称、各省修城。专派道府等员督办。每虚应故事。请嗣后城工销册。责成督修专员、据实开造等语。查修城工料繁多。皆系承修官在工亲手经理。若督办之员。代为造册。必至舛漏。今酌议于申报开工后。令承修之员。将逐日工段用料。随时呈报督办道府备案。该道府赴工稽查时。照原估按款核对。详报督抚。工竣、仍令承个管造册。送督办官较对。开报未实。即饬驳。果符、加具亲勘印结。详请题销。再有浮冒。除治罪外、仍令与承办官分赔。至工程内有与原估不符。须通融添改者。应令将丈尺、及甎石做法。呈报道府覆勘。会详督抚。大则具奏。小则豫行报部。统俟报销日声明具题。从之　　

○镶白旗蒙古都统奏、阵亡护军校什迪、应赏云骑尉世职。无子。请将过继伊兄什京之孙闲散讷音布、承袭。得旨、什迪所立之云骑尉。照依所奏、著过继伊兄什京之孙讷音布承袭。但此项所立之官。袭次已完。仍赏给伊子嗣恩骑尉。世袭罔替。此特矜恤阵亡之人。施恩于其正派子嗣。其过继之子。即不应承袭。讷音布、并非什迪之正派子嗣。其应袭云骑尉袭次已完。不必承袭恩骑尉。永著为例。仍交八旗查明、如有似此者。俱即行更正办理　　

○以内阁学士德成、为工部右侍郎　　

○以山西按察使朱圭、为山西布政使　　

○丁卯。谕曰、阿思哈奏、据豫省绅士民人呈称、军行协办车价。分所应然。前已得蒙恩厚赏。此次何敢豫邀重赉。请将现赏银两。仍留公处。以备凯旋车费等语。官兵所过地方。凡车马等项。一切动支公帑。丝毫不以累民。犹恐沿途运送供役。不无稍资民力。是以叠经降旨。优加赏赉。务期闾阎普被实惠。在小民深明大义。感奋出于至诚。但以中州士民。如此淳良足尚。乃施恩所及。竟以曲从其请而不令均沾。岂此等服劳之赤子。可以不蒙闿泽。而国家格外之仁。转得为不知感激奉公者所滥邀乎。所有此次赏给河南省银十万两。仍著遵照前旨行。该抚其董率所属。实力妥办。毋任胥役等少有侵蚀中饱。副朕轸念黎元至意。仍将此通谕知之。　　

○谕军机大臣等、兵部据明德咨、滇省东川营买补马价。请照各营一例给发。经部议覆、可否循照川省代滇采买马匹之例。每匹给价十三两。俟军需告竣。仍依旧例报销一摺。已降旨依议。各营买补额缺马匹。关系紧要。滇省既因年来购办马匹。市价不无稍昂。酌议加增买值。尤属军需重务。非寻常事件、咨部查核者可比。理应将现在通融买补情形。据实奏闻请旨。何理仅行咨请部示。明德在督抚中素称干练。乃前于买补通省营马、照旧增价一案。径咨户部。并未专摺具奏。今此案复咨兵部议办。殊不知事理轻重。此等有关军务钱粮要件。并不随时入告。岂仅以简调官员。呈报晴雨。遂为尽督抚奏事之责耶。明德、著传旨申饬　　

○礼部题。朝鲜国王李昑、遣使表贺万寿、冬至、元旦、三大节。及进岁贡方物。赏赉筵宴如例　　

○步军统领奏、军机大臣会同宗人府、将富新等斗案内为首之陈受福、拟遣。经臣衙门将该犯咨送兵部。该部司员、因文内未经指明发遣之处。将咨文及人犯当时驳回。伏思公务文移。皆以印信为凭。或有应驳。宜接收回堂行文咨查。且遣犯应速令起程。若彼此推诿。虑有疎防。应请交于兵部、嗣后司员、不准擅驳用印公文。并将拟犯速行办理之处。议定成例。报闻　　

○以头等侍卫白和卓、为正黄旗满洲副都统　　

○调山东按察使雷畅、为山西按察使。以山东济东道徐绩、为山东按察使　　

○戊辰。谕、昨冯钤题参颍州府知府史鲁璠、纵庇太和县知县郭世谊一案。并不先行据实察劾。直待该员告病后。始以一参塞责。已将冯钤解任。交部严加议处矣。督抚职任封疆。察吏是其专责。乃外省模棱恶习。辄以袒护属吏。自博宽厚之名。及至劣迹昭彰。自知万难讳饰。即名挂弹章。犹复因事斡旋。多方迁就。经朕屡行训饬。而锢疾已深。牢不可破。揆厥所由。盖因督抚等、向来遇有处分。部议应降应革。皆格外宥原。从宽予以留任。伊等见与官位毫无亏损。遂不复痛改前非。力图湔濯。是朕惜材从宽之恩。转为若辈怙恶之资。而非惩愆之义矣。吏治因循日久。若不力为整顿。势将何所底止。近日如嵇璜之膜视甄别。与冯钤之曲徇劣员。皆覆辙相寻。不得不明示惩创。以肃官箴而存政体者。又如各省营务。从前特派大臣巡阅。后因钦差外出。徒令各省酬应纷繁。于简核究无实济。传谕停止。遇兵部奏请时。即令该督抚就近查阅。以督抚等系本省统辖大臣。重其责成。自当悉心训练。乃伊等因无人纠摘。遂尔视为具文。不实心振刷。以致营伍日弛。不堪已极。现在滇省绿营兵丁。恇怯成性。全不适用。皆历任督抚玩愒阘茸所致。滇省如此。他省自可例推。国家设立营制。缮备平时。原以养有勇知方之士。若终年糜饷。徒蓄庸懦无用之人。岂复兵防本意。著饬谕各直省督抚、嗣后务同提镇等。督率将备。加意策励。训练精严。遇当查察时。实力澄汰纠参。勿以虚文塞责。庶为不负任使。倘经此番严饬。仍复不知悛改。日后查出。或别经发觉。必当重治其罪。再不为之曲贷矣。将此通谕各该督抚知之　　

○又谕。浙江滥制鸟枪一案。苏昌朦混具题。工部亦率行覆准。糜帑至一万七千余两之多。因究出承办之员。与各衙门书吏串通舞弊。现在审拟定案。前以添设马上枪兵。系各省通行之事。或亦有似此滥行制造者。随谕令各督抚查明具奏。今据陆续奏到。俱系按照定数制给。并无逾额滥造者。是冒滥弊混。惟浙省为然。苏昌前在总督任内。既经奏明承造四百余杆。后题销时。听其混入续制之语。且明知已经多造。又不将劣员蠹役。据实严行参奏。实属有心回护。设使苏昌尚在。必当将伊治罪。如仅照例分赔。不足示儆。著将苏昌应赔银两。在伊家属名下、十倍罚出。以为封疆大吏、不肯尽心者之戒　　

○谕军机大臣等、明年为朕六十万寿。在籍诸大臣。多有来京庆祝者。内如钱陈群、年力尚属强健。自必踊跃趋赴。朕方深喜其来。若沉德潜、则年届期颐。不欲其更行远涉。且后年即恭遇皇太后八旬大庆。既不便令其久寓都门。留待庆典。若去而复来。则道途仆仆。益觉劳顿。高年不以筋力为礼。自是古今通义。况江乡绅衿耆庶。原有在公所望阙叩祝定例。沉德潜以百龄卿秩。为在籍衣冠倡率。扶杖嵩呼。即为昇平上瑞。又何必随朝臣拜舞。方为伸敬乎。著传谕钱陈群、令其就近向沉德潜宣示朕意。谆切慰留。无任同行北上。设沉德潜泥于前岁自奏入都恭祝之语。尚欲勉强就道。即是不知体朕优礼恩眷。殊非所喜。倘钱陈群不能力阻其行。即钱陈群之踊跃趋赴。不但不为嘉许。且疑其亦非出于中心之诚矣。将此详谕知之　　

○又谕、工部议、护理河东总河毛嘉梓、题销泇河厅属峄汛韩庄等滚水坝。用过工料银两一本。已照例驳令据实核减。此案工程。从前既经部驳。自应切实核销。俾无浮冒。岂可仍前声叙。并不加意详核。率意报销。毛嘉梓暂行护理总河印务。不过寻常事件。代为判行。至此项本系毛嘉梓兖属之事。何必于护印时亟亟题报。况吴嗣爵陛见后旋即回任。何不可待之有。其中恐不无有意混销情弊。不可不彻底查究。吴嗣爵现在总河。此事乃其专责。著将毛嘉梓办理此案、有无弊混之处。即行详悉确查。务令水落石出。据实具奏。毋得稍有瞻徇。所有部驳之本。并著详慎核减。另行题覆。将此传谕知之　　

○又谕、近闻归化城副都统常青、在该处办事。与属员并无上下之分。举止卑琐。该处土默特等、俱各殷实。最喜钻营。新授将军常在、尚未到任。此时常青署理将军印务。恐与属员通同舞弊。著传谕鄂宝、留心察访。如稍有舞弊营私、及声名平常。即据实具奏
  </div>
  <div class="pagination">
   <a href="清实录乾隆朝实录_page1104.html">
    上一页
   </a>
   <span>
    ...
   </span>
   <a href="清实录乾隆朝实录_page1100.html">
    1100
   </a>
   <a href="清实录乾隆朝实录_page1101.html">
    1101
   </a>
   <a href="清实录乾隆朝实录_page1102.html">
    1102
   </a>
   <a href="清实录乾隆朝实录_page1103.html">
    1103
   </a>
   <a href="清实录乾隆朝实录_page1104.html">
    1104
   </a>
   <span class="current-page">
    1105
   </span>
   <a href="清实录乾隆朝实录_page1106.html">
    1106
   </a>
   <a href="清实录乾隆朝实录_page1107.html">
    1107
   </a>
   <a href="清实录乾隆朝实录_page1108.html">
    1108
   </a>
   <a href="清实录乾隆朝实录_page1109.html">
    1109
   </a>
   <a href="清实录乾隆朝实录_page1110.html">
    1110
   </a>
   <span>
    ...
   </span>
   <a href="清实录乾隆朝实录_page1106.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
