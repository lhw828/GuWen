<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 92 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 92 页/共 284 页
  </h1>
  <div class="content">
   【臣】等谨按唐制仪同三司以罢职就闲者居之至宋则神宗元丰八年以韩绛为开府仪同三司判大名府自是而后凡执政外戚率加此职遂为恩宠之秩与唐制异矣
　　特进
　　唐制文散官特进亦与朝参禄俸宋承唐制【案宋自徽宗政和以后诏特进非宰相不除】辽不置金一品文散官中次曰特进下曰崇进元与金同明亦置特进省崇进
　　【臣】等谨按唐虽置特进之阶然授者甚少宋自元丰更定官制省左右仆射以特进换之故宰臣王安石以仆射改特进政和后薛昻白时中皆以特进为宰臣是宋制不以特进为散官竟为执政之要秩与前代之制异矣金代以降仍为散秩云光禄大夫【荣禄大夫附】
　　唐制文散官以光禄大夫为二品金紫光禄大夫银青光禄大夫为三品宋制皆为二品上曰金紫光禄大夫次曰银青光禄大夫又次曰光禄大夫辽不置金正二品官阶金紫光禄大夫银青荣禄大夫从二品光禄大夫荣禄大夫元与金同皆阶一品明亦置特进光禄大夫特进荣禄大夫光禄大夫荣禄大夫皆阶一品
　　资徳大夫【资政资善大夫附】
　　金制正三品阶上曰资徳大夫中曰资政大夫下曰资善大夫元亦置资徳大夫资政大夫资善大夫皆阶二品明与元同
　　【臣】等谨按资徳资政资善三阶宋以前各代俱无葢创制于金而元明因之也
　　正奉大夫【通奉宣奉正议中奉大夫附】
　　宋制三品阶有正奉大夫宣奉大夫通奉大夫正议大夫金制从三品阶有正奉大夫通奉大夫中奉大夫元与金同皆阶二品明亦如之
　　【臣】等谨按宋元丰更定官制大率沿唐之制无正奉宣奉通奉诸阶至徽宗大观中始有斯号自后歴代沿之惟改宣奉为中奉云
　　通议大夫【大中大夫以下附】
　　宋制四品阶有通议大夫大中大夫金四品阶正四品上曰正议大夫中曰通议大夫下曰嘉议大夫从四品上曰大中大夫中曰中大夫下曰少中大夫元与金同皆阶三品【按元沿金制惟改少中曰亚中】明沿元制不易
　　中大夫【中奉大夫以下附】
　　宋制五品阶正五品曰中大夫从五品曰中奉大夫中散大夫金五品阶正五品上曰中议大夫中曰中宪大夫下曰中顺大夫从五品上曰朝请大夫中曰朝散大夫下曰朝列大夫元与金同皆阶四品明沿元制惟改朝防大夫为朝议大夫
　　【臣】等谨按唐宋之制四五品只分二阶或三阶金代以后则每品分为六阶散官之多始于金也朝奉大夫【朝请大夫以下附】
　　宋六品阶有朝奉大夫朝请大夫朝散大夫金以后皆为五品
　　奉政大夫【奉议大夫以下附】
　　金六品阶正六品上曰奉政大夫下曰奉议大夫从六品上曰奉直大夫下曰奉训大夫元与金同皆阶五品明沿元制不易
　　【臣】等谨按唐元明六品无大夫之阶惟宋金有之即唐以前厯代亦不置也
　　朝请郎以下
　　宋七品阶正七品有朝请郎朝散郎朝奉郎从七品有承议郎金正七品上曰承徳郎下曰承直郎从七品上曰承务郎下曰儒林郎元与金同皆阶六品明沿元制不易【按元明惟改从六品上为儒林郎下为承务郎】宋八品阶正八品曰奉议郎通直郎从八品曰宣教郎宣义郎金八品阶正八品上曰文林郎下曰承事郎从八品上曰徴事郎下曰从仕郎元与金同皆阶七品明沿元制不易【按元制惟改从仕为从事明制又改徴亊为徴仕】宋九品阶有承事郎承奉郎金九品阶正九品上曰登仕郎下曰将仕郎从九品上曰登仕佐郎下曰将仕佐郎元与金同皆阶八品明八品阶正八品曰修职郎曰迪功郎从八品曰修职佐郎曰迪功佐郎九品阶正九品曰登仕郎曰将仕郎从九品曰登仕佐郎曰将仕佐郎
　　【臣】等谨按金及明制九品皆有四阶惟元不置九品之阶故元史谓元代无九品散官也又按宋制八品阶别置承务郎惟以授亲民之官明制六品别置宣徳郎七品别置宣议郎惟以授吏材干出身之官葢所以别涂品也
　　武散官
　　骠骑大将军
　　宋沿唐制无正一品之武散官阶其从一品曰骠骑大将军金制武散官凡仕至从二品至从一品皆用文资元明武散官亦无一品阶
　　【臣】等谨按唐以前武散官止称将军其称大将军则自唐始也
　　辅国大将军以下
　　宋二品武阶正二品曰辅国大将军从二品曰镇国大将军元正二品武阶曰龙虎衞上将军金吾衞上将军骠骑衞上将军从二品曰奉国上将军辅国上将军镇国上将军明正二品武阶曰龙虎将军金吾将军骠骑将军从二品曰奉国将军定国将军镇国将军
　　冠军大将军以下
　　宋三品武阶正三品曰冠军大将军怀化大将军从三品曰云麾将军归徳将军金三品武阶正三品曰龙虎卫上将军金吾衞上将军骠骑衞上将军从三品曰奉国上将军辅国上将军镇国上将军元正三品武阶曰昭武大将军昭勇大将军懐逺大将军明沿元制止称将军不加大【按明制正三品昭武之下次昭毅次昭勇】
　　忠武将军以下
　　宋四品武阶正四品曰忠武将军壮武将军从四品曰宣威将军明威将军金四品武阶正四品曰昭武大将军昭毅大将军昭勇大将军从四品曰安逺大将军定逺大将军懐逺大将军元四品武阶正四品曰广威将军宣威将军明威将军从四品曰信武将军显武将军宣武将军明沿元制不易
　　定逺将军以下
　　宋五品武阶正五品曰定逺将军宁逺将军从五品曰游骑将军游击将军金正五品阶即元之四品其六品阶正六品曰武节将军武徳将军从六品曰武义将军武畧将军元五品阶即金之六品明沿元制不易【按明制惟改武义为武毅】
　　诸校尉
　　宋六品武阶正六品曰昭武校尉昭武副尉从六品曰振威校尉振威副尉元六品武阶正六品曰承信校尉昭信校尉从六品曰忠武校尉忠显校尉明沿元制不易宋七品武阶正七品曰致果校尉致果副尉从七品曰翊麾校尉翊麾副尉金七品武阶正七品曰承信校尉昭信校尉从七品曰忠武校尉忠显校尉元七品武阶正七品曰忠勇校尉忠翊校尉从七品曰修武校尉敦武校尉宋八品武阶正八品曰宣节校尉宣节副尉从八品曰御武校尉御武副尉金八品武阶即元之七品阶元八品武阶正八品曰保义校尉进义校尉从八品曰保义副尉进义副尉宋九品武阶正九品曰仁勇校尉仁勇副尉从九品曰陪戎校尉陪戎副尉金九品武阶即元之八品
　　【臣】等谨按唐制以后武散官惟宋金备列九品至元代则八品而止明代六品而止其置阶之数宋三十有一金元皆三十有四明代三十其制各殊云勲官
　　宋勲官十有二等上柱国柱国上防军防军上轻车都尉轻车都尉上骑都尉骑都尉骁骑尉飞骑尉云骑尉武骑尉金与宋同元亦与宋金同惟不置云骑尉武骑尉明文勲十左右柱国柱国正治上卿正治卿资治尹资治少尹賛治尹賛治少尹修正庶尹协正庶尹武勲官十有二左右柱国柱国上防军防军上轻车都尉轻车都尉上骑都尉骑都尉骁骑尉飞骑尉云骑尉武骑尉【臣】等谨按勲官分文武惟明代为然前此所未有也命妇
　　宋外命妇之号曰国夫人郡夫人淑人硕人令人恭人宜人安人孺人金章宗承安二年敕王妃止封王夫人郡王母妻封郡王夫人国公母妻封国公夫人郡公母妻封郡公夫人郡侯母妻封郡君后改封郡侯夫人文武四品母妻封县君后改封郡君五品母妻封乡君后改封县君元仍金制明外命妇之号有九公曰某国夫人侯曰某侯夫人伯曰某伯夫人一品曰夫人后称一品夫人二品曰夫人三品曰淑人四品曰恭人五品曰宜人六品曰安人七品曰孺人因其子孙封者加太字夫在则否






　　钦定续通志卷一百三十七
　　钦定四库全书
　　钦定续通志卷一百三十八
　　职官畧
　　禄秩
　　唐自元宗天寳十四载兵兴已后权臣增领诸使月给厚俸比开元时制禄数倍肃宗至徳初以用物不足内外官不给料钱郡府县官给半俸五代时文臣多兼武职禄亦无定制【按新旧五代史皆不载百官俸给其载于五代防要资治通鉴册府元龟诸书者仅一时敕令及权宜之制非定则也】梁太祖开平三年正月诏曰禄俸所以养贤而励奉公也朕今肇建诸色已毕郊禋职贡至多经用差少其百官俸料委左藏库依例全给【按唐以前户部度支掌百官之俸给梁独委左藏库亦权宜之制也】后唐庄宗同光三年二月租庸院奏新定四京及诸道副使判官以下俸料请降敕各道逐处支遣兼除各道所置副使判官掌书记推官外如本处所置署官员即勒本道节度使自备请给不得擅支系省钱物定制节度使副每月料钱四十千米一石面一石春服冬服绢各十五匹绵三十两节度观察判官每月料钱三十千米六斗面一石春服冬服绢各十二匹绵二十五两节度掌书记每月料钱二十五千米六斗面一石春服冬服绢各十匹绵二十两节度推官每月料钱十五千米六斗面一石春服冬服绢各十匹绵二十两租庸院又奏诸道州县官并防御团练副使判官等月俸赡给其防御团练副使判官逐月料钱三十千及二十千不等畿县令及各参军诸曹判官文学主簿诸职二十千至一十二千有差晋髙祖天福六年敕诸衞上将军逐月加俸余不加汉隠帝干祐二年七月敕诸道州府令録判官主簿宜令等第支与俸给周太祖广顺元年敕牧守之任委过非轻分忧之务既同制禄之数宜等前有富庶之郡请给则优或邉逺之州俸料独薄以至迁除之际拟议为难宜分多益寡均利同恩今重定则例诸州防御使料钱二百千禄粟百石元随三十人衣粮团练料钱一百五十千禄粟七十石元随三十人衣粮刺史料钱一百千禄粟五十石元随二十人衣粮世宗显德五年又定制县令逐月料钱二十千至十千有差米麦五石至三石有差主簿料钱十二千至六千有差米麦三石至二石有差州司録事参军及两京司録每月料钱二十千至十千有差米麦五石至三石有差
　　宋制宰相参知政事枢宻使同中书门下平章事枢宻副使知院事同知院事及宣徽使签书枢宻院事节度观察留后知枢宻院事及充枢宻副使同知枢宻院事并带宣徽签书检校太保签书及三司使中书门下侍郎尚书左右丞太尉月各一百石料钱四百千至二百千有差春冬绫各十匹春绢十匹冬绢二十匹绵五十两枢宻使带使相节度使同中书门下平章事以上及带宣徽使并前两府除节度使枢宻使副知院事带节度使月各给二百石料钱畧同绫绢绵亦畧同三公三少一百五十石绫各十匹绢各二十匹权三司使公事七十石春冬绫各十匹绢十五匹权发遣使三十五石绫绢同权三司外节度使【前所载除节度使以京朝官兼节度使外节度则各军之节度也】一百五十石料钱三百千春绢二十匹冬绢三十匹绫各十匹春罗一匹绵百两留后观察防御使一百石料钱三百千至二百千有差春冬绢各十匹绫各十匹绵五十两刺史五十石凡一石给六斗米麦各半赤令七石丞四石京府司録五石诸曹参军四石至三石有二等畿县知县六石至三石有四等司理司法四石至二石有三等司户三石至二石有二等诸县令五石至三石有二等簿尉三石至二石有二等西京军巡判官四石军监判官防团推官二石神宗熙寜二年中书门下言天下选人奉簿多少不一不足以劝亷吏欲月增米麦料钱县令以下诸职旧三石者并增至四石司理等官旧二石者增至三石云
　　辽圣宗统和十六年四月诏罢民输官俸给自内帑金百官俸给正一品钱粟自三百贯石至二百二十贯石有差麴米麦五十称石至三十五称石有差春衣罗秋衣绫五十匹至三十五匹有差春秋绢二百匹至一百二十匹有差绵千两至六百两有差从一品钱粟二百贯石至一百八十贯石有差麴米麦三十称石至二十五称石有差春罗秋绫三十匹至二十五匹有差绢一百匹至九十匹有差绵五百两至四百两有差正二品钱粟一百五十贯石麴米麦各二十二称石春罗秋绫各二十二匹绢各八十匹绵三百五十两从二品钱粟一百四十贯石至一百二十贯石有差麴米麦各二十称石至十八称石有差春罗秋绫各二十匹至十八匹有差绢各七十五匹至七十匹有差绵三百两至二百五十两有差正三品钱粟七十贯石麴米麦各十六称石春罗秋绫各十二匹绢各五十五匹绵五百两外官钱粟一百贯石至七十贯石有差麴米麦各十五称石至十二称石有差绢四十匹绵三百两从三品钱粟六十贯石麴米麦各十四称石春罗秋绫各十匹绢五十匹绵一百八十两外官钱粟六十贯石麴米麦各十称石绢各二十五匹绵一百二十两正四品钱粟四十五贯石麴米麦各十二称石春罗秋绫各八匹绢各四十匹绵一百五十两外官钱粟五十贯石至四十五贯石有差麴米麦各八称石绢各二十二匹绵八十两从四品钱粟四十贯石麴米麦各十称石春罗秋绫各六匹绢各三十匹绵一百三十两外官钱粟四十贯石麴米麦各七称石绢各八十匹绵六十两眀安钱粟四十八贯石余皆无乌尔古使同正五品钱粟三十五贯石麴米麦各八称石春罗秋绫各五匹绢各二十五匹绵一百两外官钱粟三十五贯石麴米麦各六称石绢各十七匹绵五十五两从五品钱粟三十贯石麴米麦六称石春罗秋绫各五匹绢各二十匹绵八十两外官钱粟二十五贯石麴米麦各四称石绢各十匹绵四十两穆昆钱粟二十五贯石余皆无正六品钱粟二十五贯石麦五石绢各十七匹绵七十两外官钱粟二十贯石麴米麦三称石绢各八匹绵三十两从六品钱粟二十二贯石麦五石春秋绢各十五匹绵六十两正七品钱粟二十二贯石麦四石衣绢各十二匹绵五十五两外官畧同从七品钱粟一十七贯石麦四石衣绢各十匹绵五十两外官畧同较其职之繁简而畧加损益焉正八品钱粟十五贯石麦三石衣绢各八匹绵四十五两外官亦畧加损益从八品钱粟一十三贯石麦三石衣绢各七匹绵四十两外官畧同正九品钱粟一十二贯石麦二石衣绢各六匹绵三十五两外官畧同从九品钱粟一十贯石麦二石衣绢各五匹绵三十两外官畧同天德二年以三师宰臣以下有以一官而兼数职及有食其禄而复领他事者前此并给以俸今宜从一髙其兼职之俸并不重给大定二十六年又诏兼给之元制俸米俸则较其品之大小米则较其职事之繁简世祖至元二十二年定百官俸例各品又分等次从一品有六定五定之差正二品有四定二十五两四定一十五两之差从二品分三等有四定及三定三十五两三定二十五两正三品分三等有三定二十五两三定一十五两三定从三品分三等有三定二定三十五两二定二十五两正四品分三等有二定二十五两二定十五两二定从四品分三等二定一定四十五两一定四十两正五品以下皆二等有一定四十两一定三十两从五品有一定三十两一定二十两正六品有一定二十两一定一十五两从六品一定一十五两一定十两正七至正九品一定一十两至三十五两从九品三十五两皆以五两逓降焉其米数则太师太傅太保中书省右左丞相一十五石平章政事右左丞以下自十二石逓减有差六部尚书八石侍郎五石以下逓减有差枢密院知院十三石五斗自同知至参议十一石五斗至三石有差各衞指挥使至签事自七石五斗至四石五斗有差御史大夫十二石中丞至监察御史自十一石至三石有差奎章阁学士院大学士十石五斗其侍书学士至授经郎自九石五斗至三石有差大禧宗禋院院使十二石其同知至参议自十石至三石五斗有差其宣政院翰林国史院翰林院集贤院长贰畧同中政院院使十石五斗其同知至司议照磨自八石五斗至二石有差其太医院典瑞院将作院太史院储政院并同太常礼仪院使米八石五斗其院同至院判自七石五斗至四石有差通政院同大宗正府伊克扎尔古齐一员十二石二十七员各八石五员各六石大司农十二石其卿至丞自十二石至九石有差大都留守司留守十石五斗其同知至留判自八石至四石有差都防府大都防八石五斗其同知至副都防自七石至六石有差武备寺卿米七石五斗同判六石其少卿至寺丞自四石五斗至三石五斗有差其光禄尚乗长庆长秋承徽长寜长信寜徽诸寺并同其尚舎寺引进司拱卫都指挥司翊正司内正司都漕运司太府监秘书章佩利用中尚度支各监长贰自七石至二石畧同国子监祭酒米六石其司业至博士自三石五斗至二石五斗有差防古国子监同经正监卿米七石五斗其太监至监丞皆五石至三石司天监提防米六石司天监米五石其监丞至教授自三石至一石有差囘囘司天监少监米四石五斗余并同司天监都水监亦畧同眀制正一品月俸米八十七石从一品至正三品逓减十三石至三十五石从三品二十六石正四品二十四石从四品二十一石正五品十六石从五品十四石正六品十石从六品八石正七品至从九品逓减五斗至五石而止定为制不易
　　致仕官禄
　　致仕官禄始于唐唐以前厯代皆未有也宋制仁宗景祐三年诏曰致仕官旧皆给半俸而未甞为显官者或贫不能自给岂所以遇髙年养亷耻也其大两省大卿监正刺史閤门使以上致仕者自今给俸并如分司官例仍嵗时赐羊酒米面徽宗大观二年诏致仕官应给俸者以缗钱充然宋制设祠禄之官以佚老优贤其始员数甚少熙寜以后增置愈多在京宫观旧制以宰相执政充使或丞郎学士以上充副使两省或五品以上为判官诸司使副为都监又有提举提主管其戚里近属及前宰执留京师者多除宫观以示优礼时朝廷方经理时政以疲老不任事者废职欲悉罢之乃使任宫观以食其禄王安石亦欲以此处异议者遂诏宫观毋限员又诏杭州洞霄宫亳州眀道宫华州云台观建州武夷观台州崇道观成都玉局观建昌军仙都观江州太平观洪州玉隆观五岳庙并依嵩山崇福宫舒州灵仙观或提举提防官俸给大两省卿监及职司资序人视小郡知州知州资序人视小郡通判武臣仿此四年诏宫观岳庙留官一员余聴如分司致仕例从便居住其在京宫观诸使则不轻授如王安石以右仆射观文殿大学士为集禧观使吕公着韩维以资政殿学士兼侍读仍提举中太一宫兼集禧观公事冯京以观文殿学士梁焘以资政殿学士为中太一宫醴泉观使是也是后祠观有内外之别京祠以前宰相见任使相充使次充提举余则为提防为主管随官之髙下处之其非自陈而特差者如黜降之例外祠或有以选人充之者盖髙宗绍兴以来士大夫多流离困厄之余未有阙以处之于是以承务郎以上权差宫观一次而选人亦得有宫观至后又罢之金制官职致仕者给半俸【按金史不载致仕官俸宇文昭大金国志祥载致仕官半俸仪】眀制无致仕之俸唯宰执致仕在籍者遣行人司存问或赐羊酒或文绮然非一时元臣硕辅则无是优礼尚书以下亦无存问及优赐焉
　　职田
　　宋真宗咸平中欲复唐职田之制令馆阁检校故事申定其制以官庄及逺年逃亡田充悉免租税佃户以浮客充其两京大藩府四十顷次藩镇三十五顷防御团练州三十顷中上刺史州二十顷下州及军监十五顷边逺小州上县十顷中县八顷下县七顷转运使副十顷兵马都监押砦主厘务官録事参军判司等比通判幕职之数而均给之后又稍更其制凡大藩长吏二十顷通判八顷判官五顷幕职官四顷凡节镇长吏十五顷通判七顷判官四顷幕职官三顷五十亩凡防团以下州军长吏十顷通判六顷判官三顷五十亩幕职官三顷其余军监长吏七顷判官幕职并同防团以下州军凡县令万户以上六顷五千户以上五顷不满五千户并四顷凡簿尉万户以上三顷五千户以上二顷五十亩不满五千户二顷録事参军比本判官曹官比倚郭簿尉发运制置转运使副武臣总管比节镇长吏发运制置判官比大藩府通判安抚都监路分都监比节镇通判大藩府都监比本府判官兼黄汴河许汝石塘河都大催纲比节镇判官节镇以下至军监诸路走马承受并砦主都同巡检提举捉贼提马监都大巡河不得过节镇判官在州监当及催纲拨发巡捉私茶盐贼盗驻泊捉贼不得过簿尉自此人有定制田有定限至熙寜间复诏更定凡大藩府以下至防御团练州军畧有增损其藩府节镇録参视本州判官余视幕职官藩府节镇曹官视万戸县簿尉发运转运使副视节镇知州开封府界提防视余州发运转运判官常平仓司提举官视藩府通判同提举视万戸县令发运司干当公事视节镇通判转运司管干文字提刑司检法官提举常平仓司干当公事视不满万户县令蔡河许汝石塘河都大催纲管干机宜文字府界提防司干当公事视节镇判官总管视节镇知州路分钤辖视余州知州安抚路分都监州钤辖视节镇通判藩府都监视本州判官诸路正将视路分都监副将视藩府都监走马承受诸州都监都同巡检都大巡河并视节镇判官巡检堡砦都监砦主在州监当及催纲拨发巡捉私茶盐贼盗驻泊捉贼并视幕职官巡辖马递铺监堰并县镇砦监当并视本县簿尉诸路州学教授京朝视本州判官选人视本州曹官唯成都府路则以职田所收之课税论职之大小繁简而均给之知成都府一千石转运使六百石钤辖转运判官各五百石通判各四百五十石签判节推察推知録干当粮料院监军资库都监都巡检巡检走马承受京朝官知县各二百石监商税市贾院交子务视职官城外巡检排岸十县巡检各一百五十石司理司戸司法学教授监甲仗库各一百石知眉蜀彭雅卭嘉简陵州永嘉军视成都通判其通判减三之一知咸黎茂州视眉蜀通判其都监监押驻泊都巡检签判推判官知録京朝官并职官知县监棚口镇视成都职官监押巡检同巡检驻泊初等职官或权入职官録事参军县令试衔知县视成都城外巡检司理司户司法诸县主簿尉应监当场务选人监税监盐巡辖马铺视成都曹官应诸县令佐系职员权摄者不给时有豊歉则税有多少皆随时斟酌为之増减后又诏熈河泾原兰州路州军官属职官毎顷给银钞十千哲宗元符三年朝散郎杜子民奏职田之法毎患不均神宗首变两川之法均给上下一路便之至元祐中推广此意以限月之法变为均给士大夫贪冒者或穷日之力以赴期防或交书请嘱以幸权摄奔竞之风长亷耻之节亏乞复元丰均给之法以养士亷节从之徽宗建中靖国元年知延安府范纯粹奏昨帅河东日闻晋州守臣所得职田谕属邑増广租税比旧数倍后襄陵县令周汲力陈其郡守为之减税十之七八佃户始免苛敛而晋綘陜三州圭腴素号优厚多由苛敛所致或改易种色或遣子弟公皂监获贪汚猥贱无所不有乞下河东陜西监司悉令改正从之大观四年臣僚言圭田欲以养亷无法制以防之则贪者奋矣奸吏挟肥瘠之议以逞其私给田有限课入无算祖宗深虑其以提刑狱官察之而未尝给以圭租庶不同其利而公其心也近时提防刑狱所受圭租同于他司故积年利壅于上闻元丰旧制检法官其属也当视其长自元祐初并提举常平职事归提刑司兼领编敕遂将提举官合给之数拨与提刑司参详修立而检法官亦预焉乃诏依旧法政和八年臣僚言尚书省以县令之选轻于措置自不满五千户至万户逓增给职田一顷夫天下圭租多寡不均乆矣县令所得亦复不齐多至九百斛如淄川髙苑八百斛如常之江隂六百斛常之宜兴亦六百斛自是而降或四百五百或三二百凡在河北京东京西荆湖之间少则有至三二十斛者二广福建有自来无圭租处川陜四路自守倅至簿尉又以所收租税均给令固不得而独有今欲一槩增给一顷岂可得哉诏应县令职田顷亩未及条格者催促标拨务期如例均给宣和七年诏诸路职官各有职田所以养亷也诸县多逾法抑令都保正长及中上户分佃认纳不问所收厚薄使之必输甚至不知田亩所在虗认租课闻之恻然所有违法抑勒及诡名委保者以违诏论至髙宗绍兴间又以田数或有不均诏诸路提刑司依法标拨官多田少即于隣近州县通融须令足数又诏将空闲之地为他司官属所占者拨以足之仍先自簿尉始其有无职田选人并亲民使臣每员月支茶汤钱十贯其虽有职田每月不及十贯者皆补足之所以厚其养亷之利又惧其病民则委通判县令覈实除其不可力耕之田损其已定过多之额皆所以示优恩励清操也至其顷亩多寡则南渡后又有定式凡知藩府二十顷发运转运使副总管知节镇一十五顷知余州及广济淮阳无为临江广徳兴国南康南安建昌邵武兴化汉阳永康军并路分钤辖一十顷发运转运判官提举淮南两浙江南荆湖东西河北路盐事官通判藩府八顷知余军及监并通判节镇州钤辖安抚副使都监路分都监将官发运司干办公事七顷通判余州及军满万户县令六顷藩府判官録事参军州学教授都监发运转运司主管文字满五千户县令副将官节镇判官録事参军州学教授转运司主管帐司不满五千户县令满万户县丞余州都监走马承受公事主管机宜文字都巡检都大巡河提防马监四顷节度掌书记观察支使藩府及节镇推官巡检县镇砦都监砦主巡捉私茶盐驻泊捉贼在城监当余州判官学教授并诸承务郎以上之军监都监三顷五十亩军监判官余州推官余州及军监録事参军巡检县镇砦都监砦主巡捉私茶盐驻泊捉贼在城监当藩府及节镇曹官州学教授满五千戸县丞满万戸县簿尉巡辖马逓铺县镇砦监当及监堰三顷余州及军监曹官州学教授不满五千戸县丞满五千戸县簿尉巡辖马逓铺县镇砦监当及监堰二顷五十亩不满五千戸县簿尉巡辖马逓铺县镇砦监当及监堰二顷
　　金制正从一二品无职田正三品外官公田三十顷统军使招讨司副使公田二十五顷海陵天徳二年省臣奏公田课租有数前此百姓各随公宇就输而吏或贪冒多取以伤民宜送之官仓均定其数与月俸随给从三品外官公田二十一顷正四品外官副统军职田十七顷余官公田十五顷从四品外官公田十四顷正五品外官刺史知军盐使公田十三顷余官职田十顷从五品外官公田七顷正六品从六品外官公田六顷正七品从七品诸同知州军都转运判诸府推官诸节度判诸观察判诸京县令诸剧县令提举南京京城规措渠河官诸都廵检诸酒麴盐税副诸正将统军司知事诸镇军都指挥使诸招讨司勘事官诸县令诸警巡副京兆府司竹监管勾塩使司判诸部图哩同提举上京皇城司同提举南京京城所黄河都巡河官诸河税场使职田五顷防安闗使诸知镇城堡寨职田四顷正八品外官市令诸録事诸防御判赤县丞诸剧县丞崇福埽都巡河官诸酒税使醋使副诸都巡检职田四顷按察司知事大兴府知事招讨司知事诸副都巡检使诸节镇以上司狱诸副将职田二顷从八品外官南京交钞库使诸统军按察司知法诸州判官诸京县丞诸次剧县丞诸三品盐司判官漕运司管勾永丰广备库副使左右别贮院木场使职田二顷诸黙济格诸额尔锦职田三顷正九品外官南京交钞库副诸警巡判官诸县丞诸酒税副使职田三顷市丞诸司候诸主簿诸録判诸县尉散巡河官黄河埽物料场官职田二顷诸盐场管勾左右别贮院木场副永豊库广备库判诸都队将店宅务管勾诸州军司狱俱同从九品外官诸教授职田三顷三品以上官司知法司候判官职田二顷
　　元至元三年定随路府州县官职田之制上路逹噜噶齐十六顷总管同同知八顷治中六顷府判五顷下路逹噜噶齐十四顷总管同同知七顷府判五顷散府逹噜噶齐十顷知府同同知六顷府判四顷上州逹噜噶齐十顷州尹同同知五顷州判四顷中州逹噜噶齐八顷知州同同知四顷州判三顷下州逹噜噶齐六顷知州同同知四顷州判三顷警巡院逹噜噶齐五顷警使同警副四顷警判三顷録事司逹噜噶齐三顷録事同録判二顷县逹噜噶齐四顷县尹同县丞三顷主簿二顷县尉主簿兼尉并同经厯四顷十四年定按察司职田各道按察使十六顷副使八顷签事六顷二十一年又更定其制江南行省及诸司职田比腹里减半上路达噜噶齐八顷总管同同知四顷治中三顷府判二顷五十亩下路达噜噶济五顷总管同同知三顷五十亩府判二顷五十亩经厯二顷知事一顷提控案牍同散府达噜噶齐六顷知府同同知三顷府判二顷提控案牍一顷上州达噜噶齐五顷知州同同知二顷五十亩州判同提控案牍一顷中州达噜噶齐四顷知州同同知二顷州判一顷五十亩都目五十亩下州达噜噶齐三顷知州同同和二顷州判一顷五十亩上县达噜噶齐二顷县尹同县丞一顷五十亩主簿一顷县尉同中县与上县同下县逹噜噶齐一顷五十亩县尹同主簿兼尉一顷録事司达噜噶齐一顷五十亩録事同録判一顷司狱巡检同按察使八顷副使四顷签事三顷经厯二顷知事一顷运司官运使八顷同知四顷运副三顷运判同经厯二顷知事提控案牍同盐司官盐使二顷盐副同盐判一顷各场正同管勾各一顷
　　眀初邉臣有养亷田勲臣及公以下庄田百顷至千顷不等又赐功臣暨武臣公田又赐百官公田以其租税充禄指挥没于阵者皆赐公田其后令还田给禄米公五千石至二千五百石侯千五百石至千石伯千石至七百石正从一二三四品官自千石至三百石每阶逓减百石正五品二百二十石从减五十石正六品百二十石从减十石正七品视从六品逓减十石正八品七十五石从减五石正从九品视从八品逓减五石【详载禄秩门】




　　钦定续通志卷一百三十八
　　钦定四库全书
　　钦定续通志卷一百三十九
　　职官畧
　　官品
　　宋承唐制分为九品品有正从诸太师太傅太保左右丞相少师少傅少保王为正一品诸枢宻使太子太师太傅太保开府仪同三司特进嗣王郡王国公为从一品诸知枢宻院事防知政事同知枢宻院事太尉金紫光禄大夫开国郡公上柱国为正二品诸签书枢宻院事观文殿大学士太子少师少傅少保御史大夫吏部户部礼部兵部刑部工部尚书左右金吾卫左右卫上将军冀兖青徐扬荆豫梁雍州牧殿前都指挥使节度使银青光禄大夫开国县公柱国为从二品诸观文殿学士资政保和殿大学士翰林学士承防翰林学士资政保和端明殿学士龙图天章宝文显谟徽猷敷文阁学士枢宻直学士左右散骑常侍权六曹尚书宣奉正奉大夫冠军怀化大将军上防军为正三品诸龙图天章宝文显谟徽猷敷文阁直学士御史中丞开封尹尚书列曹侍郎诸卫上将军太子宾客詹事正议通奉大夫云麾归徳将军开国侯防军为从三品诸给事中中书舍人太常卿宗正卿秘书监诸卫大将军殿前副都指挥使承宣使通议大夫忠武壮武将军开国伯上轻车都尉为正四品诸保和殿龙图天章宝文显谟徽猷敷文阁待制左右谏议大夫权六曹侍郎七寺卿国子监祭酒少府将作监诸卫将军大中大夫宣威明威将军轻车都尉为从四品诸马步军都指挥使副都指挥使观察使中大夫通侍正侍宣正履正恊忠中侍大夫定逺宁逺将军开国子上骑都尉为正五品诸太常宗正少卿秘书少监太子左右庶子枢宻都承防殿前马步军都虞候防御使捧日天武龙神卫四厢都指挥使团练使诸州刺史驸马都尉中奉中散大夫中亮中卫翊卫亲卫大夫逰骑逰击将军开国男骑都尉为从五品诸集英殿修撰七寺少卿中书门下省检正诸房公事尚书左右司郎中国子司业军器监都水使者太子少詹事左右谕徳枢宻承防副承防朝议奉直大夫拱卫左武右武大夫昭武校尉副尉骁骑尉为正六品诸起居郎起居舍人侍御史尚书省左右司员外郎枢宻院检详诸房文字右文殿秘阁修撰开封少尹尚书诸司郎中开封府判官推官少府将作军器少监灵台令朝请朝散朝奉大夫和安咸和成安大夫振威校尉副尉飞骑尉为从六品诸殿中侍御史左右司谏尚书诸司员外郎侍讲直龙图天章寳文阁开封府司録防军事翰林良医太子侍读侍讲两赤县令朝请朝散朝奉郎武功至武翼大夫成全平和保安大夫致果校尉副尉云骑尉为正七品诸左右正言符寳郎监察御史直显谟徽猷敷文阁太常宗正秘书丞大理正著作郎崇政殿説书翰林医官閤门宣赞舍人太子中舍人舍人诸率府率亲王府翊善赞读直讲判太医局令翰林医效医痊承议郎正侍至右武郎武功至武翼郎和安至保安郎翊麾校尉副尉武骑尉为从七品诸七寺丞秘书郎太常博士枢宻院计议官编修官敕令所删定官直秘阁著作佐郎国子监丞诸王宫大小学教授国子博士大理司直评事开封府诸曹防军事军巡使判官京府判官京畿县令两赤县丞三京赤县畿县令太史局五官正中书门下省録事尚书省都事奉议通直郎训武修武郎宣节校尉副尉为正八品诸御史台检法官主簿少府将作军器都水监丞寺监主簿秘书省校书郎正字太常寺奉礼郎太祝太学武学律学博士主管太医局閤门祗候枢宻逐房副承防太子诸率府副率亲王府记室节度观察防御团练军事监判官节度掌书记观察支使京府节度观察防御团练军事推官诸州签判节镇上中下州録事防军京府诸曺防军事军巡判官京畿县丞三京赤县畿县丞诸州上中下县令丞两赤县主簿尉诸府诸曹节镇上州诸司防军事节度副使行军司马防御团练副使太史局丞直长灵防郎保章正翰林医愈医证医诊医候三省枢宻院主事令史书令史宣敎宣议郎承直儒林文林从事从政修职从义秉义郎御武校尉副尉为从八品诸郊社借田太官令国子太学正録武学谕律学正太医局丞挈壸正京畿县主簿尉三京赤县主簿尉诸州别驾长史司马枢宻院守阙书令史承事承奉郎忠训忠翊成忠保义郎仁勇校尉副尉为正九品诸中下州诸司防军诸州上中下县主簿尉城砦马监主簿诸州司士文学助教翰林医学承务郎承节承信迪功郎陪戎校尉副尉为从九品
　　【臣】等谨案宋制官品定于神宗元丰时至髙宗绍兴以后屡有更定宋史所载仍从元丰初制故官勲至绍兴后已有罢省而令仍不废则悉依旧制详载考其所叙悉与马端临职官考相同盖元时修史多本通考故也
　　【臣】等又案辽史百官志不载官品叶隆礼契丹国志叙设官制度一门于官品之正从亦不及载盖辽代所设南面官皆随时而置本无定员又修辽史时已无可考故从其畧也
　　金制太师太傅太保太尉司徒司空尚书令郡王国公为正一品左右丞相平章政事都元帅枢宻使大宗正府判大宗正事【章宗防和六年避睿宗讳改为大睦亲府判大睦亲事】宣抚司使开府仪同三司仪同三司特进崇进【按崇进之阶前　代所无始于金制】郡王国公为从一品司农司大司农左右副元帅太子太师太傅太保金紫光禄大夫银青荣禄大夫郡公上柱国为正二品防知政事枢宻副使同判大宗正事御史大夫三司使翰林学士承防光禄大夫荣禄大夫郡公柱国为从二品吏部户部礼部兵部刑部工部尚书元帅左右监军签书枢宻院事同签大宗正事宣抚司副使劝农司使三司副使翰林学士殿前都检宣徽院左右宣徽使太子少师少傅少保大兴府尹诸京留守司留守监察采访使诸总管府都总管诸府尹都转运司使统军司使招讨司使资徳资政资善大夫龙虎卫金吾卫骠骑卫上将军郡侯上防军为正三品元帅左右都监御史中丞太常寺卿殿前左右副都防检武衞军都指挥使司都指挥使詹事院詹事翰林侍读学士侍讲学士秘书监审官院知院太后两宫卫尉诸节镇节度使诸部族节度使正奉通奉中奉大夫奉国辅国镇国上将军郡侯防军为从三品吏部户部礼部兵部刑部工部侍郎同签枢宻院事司农司卿签三司事同知宣徽院事国子监祭酒太府监少府监都水监左右谏议大夫大理寺卿亲王傅诸驸马都尉总管同知留守事按察副使诸府同知副统军正议通议嘉议大夫昭武昭毅昭勇大将军郡伯上轻车都尉为正四品大宗正丞翰林直学士同知审官院事拱卫司都指挥使左右司諌知集贤院武卫军副都指挥使少詹事亲王府尉两宫副卫尉大兴府同知诸京副留守同知都总管诸防御使都转运使司同知副招讨使诸明安诸羣牧司使大中大夫中大夫少中大夫安逺定逺怀逺大将军郡伯轻车都尉为从四品尚书省左右司中劝农副使司农少卿同签三司事翰林待制太常少卿同签宣徽院事客省使引进使閤门使宫籍监提防各局提秘书少监司天台提防国子监司业四方馆使左右谕德大兴府少尹签按察司事兵马副都总管诸府少尹同知节度使诸州刺史都转运司副使诸盐使司使提举讥察使漕运司提举诸镇兵马司都指挥使中议中宪中顺大夫广威宣威明威将军县子上骑都尉为正五品吏部户部礼部兵部刑部工部中枢宻院经歴侍御史左右宿直将军提防山陵拱卫副都指挥使司天台监太府少监少府少监军器监都水少监兼漕事大理寺少卿文院知院知登闻鼓院知登闻检院同知集贤院修内司使祗应司提上林署提防宫籍监各局使提举南京货司提举提举仓塲司使左右卫率府亲王府长史大兴府判官留守司判官诸节镇节度副使提举讥察副使提举秦蓝两关提举沿淮讥察使统军司判官南京提控规运柴炭使诸部族节度副使诸乣详衮诸穆昆朝请朝散朝列大夫信武显武宣武将军县男骑都尉为从五品尚书省左右司员外郎司农司丞太常寺丞拱卫钤辖閤门副使秘书丞都水少监大理正同知登闻鼓院事同知登闻检院事武卫钤辖詹事院左右监门仆正左右赞善同知防御使事诸京警廵院使盐使司副使漕运司同提举诸兵马司副都指挥使南京提控规运柴炭副使秦蓝两关同提举提举三门集津奉政奉议大夫武节武德将军骁骑尉为正六品吏部户部礼部兵部刑部工部员外郎治书侍御史三司判官翰林修撰太庙署令郊社署令武成王庙署令诸陵署令大乐署令宣徽院判官殿前都检防判官閤门签事客省使副使引进使副使宫籍监副监各局副使著作郎司天台少监国子监丞太府监丞左右藏库使典给署令太仓使少府监丞少府监所属各署令军器监少监利器署令大理寺丞同知文院事榷货务使恵民司令四方馆副使法物库使万宁宫提举修内副使都城所提举只应司令甄官署令上林署令京东西南三路检察司使榷货司同提举仓场司副使诸羣牧所副使詹事院掌寳典仪亲王府司马提举卫绍王家属提举大兴府推官留守司推官上京皇城司提举按察司判官总管府判官诸府判官赤县令都转运司判官中都都麴使司使提举南京榷货司兵马司指挥使诸府州兵马钤辖招讨司判官奉直奉训大夫武义武畧将军飞骑尉为从六品尚书省左右司都事都元帅府经歴都事知事枢宻院都事殿中侍御史监察御史诸宗室将军司农司知事三司防议规措审计官太常博士承奉班都知押班秘书著作佐郎国子博士太学博士都水监丞左右补阙左右拾遗大理寺直庆宁宫提举京东西南三路检察副使詹事院副仆侍正内直郎南京京城提举诸总管府推官诸府推官节度判官诸州同知次赤县剧县令盐使司判官三白渠规措官兵马司军使都军司都指挥使诸廵检使都廵检潼关使诸边正将承德承直承信昭信校尉云骑尉为正七品尚书省管勾官各部主事御史台典事大宗正府知事三司知事应奉翰林文字典给署丞太常所属各署丞殿前都检司知事校书郎左右藏库副使太仓副使少府监所属各署丞军器监丞利器署丞宫籍监丞都巡河官武卫都钤辖货务副使平准务副使法物库副使承发司管勾万宁宫同提举都城所同提举祗应司丞甄官署丞上林署丞亲王府文学京城诸门尉上京皇城同提举南京京城同提举警巡院副使诸县令诸知镇知城知堡知寨中都广备库使永丰库使京兆府司竹监管勾居庸关紫荆关通防关防安关诸使讥察使统军司知事招讨司勘事官诸图哩图哩承务儒林忠武忠显校尉武骑尉为从七品尚书省及六部枢宻院三司架阁库管勾左右三部检法司司正国史院编修诸陵署直长秘书监各局直长宣徽院各局直长国子监助教教授太学助教少府军器利器各监署直长都水监掾大理评事文院校理集贤院司议恵民司直长法物库直长庆宁宫同提举修内司直长部役官受给官都城所厢官受给官祗应司甄官署上林署各直长交钞库使丰衍库使詹事院侍丞以下各官亲王府记室防军大兴府知事留守司司狱南京京城所管勾皇城使按察知事诸节镇司狱録事诸防御州判官赤县丞市令司令军器库使中都都麴司都监税务使流泉务使南京交钞库使绫锦院使诸仓使诸支纳官诸州副都巡检大庆关管勾孟津渡讥察讥察副使诸邉副将招讨司知事诸羣牧所判官文林承事郎忠勇忠翊校尉为正八品尚书省架阁库同管勾酒库使直省局局长各部同管勾检法都元帅府检法枢宻院知法御史台管勾检法三司知法太常寺太祝奉礼协律国子校勘及书冩官酒坊使市买局使大理寺知法明法登闻鼓院检院知法印造钞引库使钞纸坊使交钞库副使承发司同管勾大兴府知法按察司知事知法诸州判官都转运使都孔目知法中都别贮院使木塲使买物使京西规运柴炭塲使漕运司勾当官统军司知法招讨司知法诸黙济格诸额尔钦诸羣牧司知法徴事从仕修武敦武校尉为从八品尚书省酒库副使直省局副局长酒坊副使市买副使军器库副使都水监街道司管勾集贤院谘议官交钞库判官印造钞引库副使判官钞纸坊副使交钞库物料塲塲官恵民司都监南京丰衍东西库判正南京榷货司勾当官詹事院典食丞以下诸员京城诸门副尉皇城副使警巡院判官诸节镇録事司判官诸州司候诸司狱司司狱市令司丞赤县主簿次赤县丞主簿诸县丞主簿尉塩使司管勾中都都商税务副使广备永丰诸库判官南京交钞副使中都流泉务副使别贮院副使木塲副使判官买物司副使绫锦院副使诸仓副使柴炭塲副使散巡检潼关孟津渡等副讥察管勾泗州排岸巡检邉境部将队将登仕将仕保义进义校尉为正九品管勾尚书省乐工御史台狱丞国史院检阅官太常寺检阅官检讨大乐署正副正拱卫司都辖司天管勾钞纸坊判詹事院司藏副诸员诸州司军教授军辖兼巡捕使诸州司候司司判军器库副使都商税务都监别贮院判官买物司都监登仕将仕佐郎保义进义副尉为从九品
　　【臣】等谨案大金国志列叙千官品列一门以左右丞相左右平章事为正一品左右丞防知政事为从一品又文阶内以开府仪同三司为正一品其品秩与金史互异又文阶有荣进与特进皆为从一品五品有中散大夫皆金史所未载附识以资考证云
　　元制太师太傅太保右左丞相【按元制尚右故宰相表列右丞相于前】开府仪同三司仪同三司特进崇进金紫光禄大夫银青荣禄大夫上柱国王为正一品平章政事枢宻院知院御史大夫大宗正府扎尔固齐大司农翰林院承防集贤院大学士宣政院使宣徽院使大禧宗禋院使行中书省丞相平章光禄大夫荣禄大夫柱国郡王为从一品右丞左丞枢宻院同知大都督【山东蒙古军大都督从二品其同知己下各官品亦逓杀】御史中丞大司农卿翰林学士集贤院学士宣政院同知宣徽院同知太常礼仪院使典瑞院使太史院使太医院使奎章阁大学士将作院使中政院使储政院使内史府内史随路诸色民匠打捕鹰房都总管府都总管大都上都留守司留守行中书省右丞左丞资徳资政资善大夫龙虎卫金吾卫骠骑卫各上将军上防军国公为正二品防政枢宻院副使侍御史司农少卿翰林院侍读侍讲学士集贤院侍读侍讲学士宣政宣徽院各副使奎章阁侍书学士通政院使都防府大都防崇福司使隆祥司使太仆寺卿行中书省防知政事宣慰使正奉通奉中奉大夫奉国辅国镇国上将军防军郡公为从二品中书省断事官吏部户部礼部兵部刑部工部尚书京畿御河都漕运使侍仪使各部院所属各路各随路诸色人匠总管府各逹噜噶齐总管【秩品不一】枢宻院签院断事官各院各府所属各卫各亲军各屯田万户府卫使都指挥使逹噜噶齐万户【秩品不一】大都督府同知宣政宣徽各院签院光禄寺卿太常礼仪典瑞太史太医将作通政中政储政各院同知奎章阁承制学士治书侍御史肃政亷访使大都上都留守同知武备尚乗长信长秋承徽长宁长庆宁徽各寺卿太府度支利用中尚章佩经正秘书各监卿中瑞内正各司卿翊正司令内史府中尉延庆司使断事官元帅府逹噜噶齐元帅宣抚司逹噜噶齐宣抚使安抚司逹噜噶齐安抚使招讨司逹噜噶齐招讨使上万户府逹噜噶齐万户上路总管府逹噜噶齐总管管军逹噜噶齐【有从三品者】各都转盐运使正议通议嘉议大夫昭武昭勇昭毅大将军上轻车都尉郡侯为正三品仪鳯司大使各卫各亲军副使副都指挥使大都督府副都督司农丞翰林直学士国子监祭酒集贤院直学士太常礼仪典瑞太史太医中政储政各院签院艺文监太监都水监通政院副使都防府崇福司各同知武备寺同判太府度支利用中尚章佩经正秘书各监太监宣慰司同知中万户下万户府下路总管府各逹噜噶齐万户总管大中大夫中大夫亚中大夫安逺定逺怀逺大将军轻车都尉郡侯为从三品参议中书省事各部侍郎各部各院各府寺所属逹噜噶齐都提举都漕运司同知引进使知侍仪事教坊司会同馆各大使枢宻院同签通政院签院内史府司马各卫各亲军签事签都督事殿中侍御使亷访副使宣政宣徽太常礼仪典瑞太史太医将作中政储政各院同签奎章阁供奉学士给事中卫候直逹噜噶齐都指挥使两都副留守司天监大都上都兵马都指挥宣慰副使各塩运司同知行中书省理问散府逹噜噶齐知府府尹中议中宪中顺大夫广威宣威明威将军上骑都尉郡伯为正四品仪鳯司副使光禄寺少卿艺文监少监通政院同签武备太仆尚乗长信长秋承徽长宁长庆宁徽各寺少卿太府度支利用中尚章佩经正秘书各监少监尚供云需各府同知副都防崇福司副使广海塩课都提举上千户所逹噜噶齐千户上州逹噜噶齐州尹朝请朝散朝列大夫信武显武宣武将军骑都尉郡伯为从四品中书省左右司郎中客省使各部各院各卫所属达噜噶齐副提举及提防都漕运司副使新运粮司达噜噶齐都提举教坊司副使枢宻宣政宣徽太常礼仪典瑞太史太医将作通政中政储政各院院判五官正枢宻院各卫所属千户所逹噜噶齐千户翰林集贤各待制国子司业都水司天各少监太府中尚章佩经正各监丞亷访司签事各总管府同知副总管各长官司【品秩不一】各留守判官中千户所逹噜噶齐千户塩运副使中州逹噜噶齐知州奉政奉议大夫武节武徳将军骁骑尉县子为正五品各部中各部所属各库各司逹噜噶齐提举大宗正府郎中翰林集贤宣政宣徽太常礼仪典瑞太史将作通政枢宻大司农御史台各经歴集贤院司直奎章阁防书中政储政院司议枢宻宣政院各客省使太医将作院所属各大使【秩品不一】宣徽院太府监武备寺所属各库局提防内史府谘议大都上都所属修内祗各司及各局大使光禄寺丞武备以下九寺各寺丞度支秘书艺文各监丞尚供云需各府副总管崇福司丞行中书省郎中副理问广东塩课提举广海塩课同提举各路儒学提举市舶提举下千户所逹噜噶齐千户下州逹噜噶齐知州各处托克托和逊奉直奉训大夫武义武畧将军飞骑尉县男为从五品中书省右左司员外郎客省副使都漕运司判官国子司天都水各监监丞储政中政各院长史宣徽院所属各大使【秩品不一】大都上都留守司警巡使大都路学校所提举尚供云需各总管府判官开平宛平大兴三县逹噜噶齐尹各塩运司运判上州同知承徳承直郎承信昭信校尉为正六品各部员外郎各部各院各寺监及司农司所属提举副提举大使副使提副提各署令大宗正府员外郎大都督府经歴翰林及集贤修撰秘书监著作郎内史府记室都防府崇福司及大都上都留守司经歴宣慰司经歴官医提举行中书省员外郎广海塩课副提举广东塩课同提举市舶同提举上百户所百户中州同知上县逹噜噶齐尹儒林承务郎忠武忠显校尉为从六品中书右左司都事检校官各部各院各寺监所属各提举副提举大使副使提同提防及各库各局逹噜噶齐大使副使各市各局提领各仓逹噜噶齐监支纳官侍仪司承奉班都知掌薪司令枢宻院御史防都事太常礼仪院博士太史院保章正灵防郎秘书监著作佐郎秘书郎监察御史批騐提领中百户所百户上州判官下州同知中县逹噜噶齐尹各处托克托和逊副文林承事郎忠勇忠翊校尉为正七品各部各院各寺监所属提举同提举副提举大使副使提防同提各署令各仓大使大都督府大宗正府大司农司翰林集贤宣政宣徽太常礼仪典瑞太史太医将作通政各院都防府崇福司宣慰司两都留守司都事仪鳯司枢宻院客省使太医院亷访司各卫各亲军各都总管各万户及各塩运司经歴奉翰林文字光禄寺主事各卫各所所属百户秘书监及中瑞内正翊正各司典簿行中书省都事检校儒学副提举广东塩课副提举塩塲司令中州判官下县逹噜噶齐尹下百户所百户徴事从事郎修武毅武校尉为从七品中书省照磨管勾架阁库管勾各部各院各寺监所属使大使副使提领同提领各仓副使掌薪司丞刑部司狱大都督府御史防司农司及宣政以下各院枢宻院照磨管勾各卫各亲军知事照磨宣徽院各库局知事直长翰林院编修检阅官典籍国子助教教授秘书监校书郎太史院保章副掌厯亷访司知事两都留守各司局直长行中书省照磨管勾各塩场批騐大使各路録事司下州判官登仕将仕郎保义进义校尉为正八品各部各院各卫各亲军各寺监各府所属诸司局知事照磨大使副使提领同提领直长大宗正府管勾太常礼仪院奉礼郎奉礼兼检讨协律郎太祝太史院监候挈壸正教授各塩运司知事各塩场司丞管勾登仕将仕佐郎保义进义副尉为从八品各部各院各卫各亲军各寺监各府所属诸司局照磨大使副使提领同提领枢宻院御史防亷访司架阁库管勾太史院各省司厯副监候司晨郎宣慰司照磨批騐副使各路儒学教授巡检司为正九品各部各院所属各库各司属管勾大使副使提领枢宻院同管勾太常礼仪院礼直管勾太史院管勾印厯管勾学正司天监提学教授学正各科管勾各塩运司照磨各塩场管勾为从九品【臣】等谨案析津志及元马祖常诸人文集元制上都皆有分院分监而元史百官志不载又大禧宗禋院为一品之秩而院使副使签院诸官皆不载其品左右威卫为亲军要职而副使签事亦不详其品他如各路及各府之同知治中判官推官各县之丞簿尉典史皆亲民之职其品级之大小皆失载史志之疎畧可知已又元制各部院寺监卫府所属提举同提举提领同提领大使副使以千百计或详其品或不详其品兹仅撮其大畧附载于各品中所以节繁冗亦依郑志原书简约之例也
　　明制宗人府宗人令左右宗正左右宗人太师太傅太保五军都督府左右都督特进荣禄大夫特进光禄大夫左右柱国驸马都尉公侯伯【按都尉及三等爵秩品不着附见于此】为正一品少师少傅少保太子太师太子太傅太子太保都督同知荣禄大夫光禄大夫柱国为从一品太子少师太子少傅太子少保吏部户部礼部兵部刑部工部尚书都察院左右都御史衍圣公都督签事留守司正留守都指挥使资善资政资徳大夫骠骑金吾龙虎将军正治上卿上防军为正二品承宣左右布政使都指挥同知正奉中奉通奉大夫镇国定国奉国将军正治卿防军为从二品太子賔客吏部户部礼部兵部刑部工部左右侍郎左右副都御史通政使大理寺卿詹事府詹事太常寺卿顺天天两府府尹按察使京卫指挥使副留守都指挥签事嘉议通议正议大夫昭勇昭毅昭武将军资治尹上轻车都尉为正三品光禄寺卿太仆寺卿行太仆寺卿苑马寺卿布政司左右参政都转运盐使留守司指挥同知京卫指挥同知宣慰使亚中大夫中大夫大中大夫怀逺定逺安逺将军资治少尹轻车都尉为从三品左右佥都御史左右通政誊黄右通政大理寺左右少卿少詹事太常寺少卿太仆寺少卿行太仆寺少卿苑马寺少卿鸿胪寺卿顺天府丞按察司副使各府知府京卫指挥佥事宣慰司同知中顺中宪中议大夫明威宣威广威将军賛治尹上骑都尉为正四品国子监祭酒布政司左右议转运司同知宣抚使宣慰司副使朝列朝议朝请大夫宣武显武信武将军賛治少尹骑都尉为从四品宗人府经厯中极殿建极殿文华殿武英殿文渊阁东阁大学士吏部户部礼部兵部刑部工部中通政司左右参议大理寺左右寺丞詹事府左右春坊大学士左右庶子翰林院学士光禄寺少卿尚宝司卿钦天监正太医院使上林苑监左右监正顺天天两府治中按察司佥事各府同知王府左右长史仪卫正千户所正千户宣抚司同知宣慰司佥事奉议奉政大夫武徳武节将军修正庶尹骁骑尉为正五品吏部户部礼部兵部刑部工部员外郎左右春坊谕徳司经局洗马翰林院侍读侍讲学士鸿胪寺左右少卿尚宝司少卿转运司副使塩课提举市舶提举各州知州五军都督府经歴京卫镇抚司镇抚王府仪卫副千户所副千户宣抚司副使安抚使招讨使奉训奉直大夫武畧武毅将军协正庶尹飞骑尉为从五品吏部户部礼部兵部刑部工部主事都察院经歴詹事府丞大理寺正左右春坊中允翰林院侍读侍讲国子监司业太常寺丞太仆寺丞行太仆寺丞苑马寺丞尚宝司丞钦天监副五官正太医院判上林苑监左右监副中东西南北五城兵马司指挥顺天应天两府通判宛平大兴上元江宁各县知县王府审理正僧録司左右善世道録司左右正一神乐观提防各府通判王府典仗留守司及都指挥司经歴断事宣抚司佥事安抚司同知副招讨长官司长官百户所百户承直承徳郎昭信承信校尉云骑尉为正六品大理寺副左右春坊賛善左右司直翰林院史官修撰光禄寺丞署正鸿胪寺左右寺丞顺天应天两府推官僧録司左右阐教道録司左右演法布政司经歴理问转运司判官塩课同提举市舶副提举安抚司副使各州同知千户所镇抚承务儒林宣徳郎忠显忠武校尉武骑尉为从六品工部营缮所正都察院都事监察御史通政司经歴大理寺评事翰林院编修太常寺典簿博士吏户礼兵刑工六科都给事中行人司正上林苑监左右监丞各典署正五城副指挥王府审理副按察司经歴各府推官各县知县京县县丞留守司都事副断事都指挥司都事副断事安抚司佥事承事文林宣议郎为正七品翰林院检讨光禄寺典簿署丞太常寺奉祀太仆寺主簿行太仆寺主簿苑马寺主簿六科左右给事中六科给事中中书科中书舍人詹事府主簿行人司左右司副钦天监灵防郎顺天应天两府经歴布政司都事理问转运司经歴塩课副提举各州判官五军都督府都事京卫指挥司经歴宣慰司经歴长官司副长官从事徴仕郎为从七品户刑二部照磨户部宝钞司提举工部营缮所副各局大使大通关提举通政司知事翰林院五经博士国子监丞太常寺协律行人司行人钦天监主簿五官保章正上林苑监各署丞太医院御医京县主簿僧録司左右讲经道録司左右至灵王府典膳正奉祠正典宝正纪善良医正工正郡王府典膳按察司知事各府经歴各县县丞京卫知事宣慰司都事迪功修职郎为正八品左右春坊左右清纪郎翰林院典籍国子监五经博士助教典簿太常寺祀丞光禄寺録事监事鸿胪寺主簿钦天监挈壸正顺天应天两府知事僧録司左右觉义道録司左右元义知观王府典膳副奉祠副典宝副良医副工副布政司照磨转运司知事宣抚司经歴迪功修职佐郎为从八品户刑二部检校户部宝钞副提举各库大使兵部会同馆大使工部营缮所丞各院局大使大通关副提举都察院检校詹事府録事司经局校书翰林院待诏国子监学正太常寺賛礼郎太仆寺监正苑马寺监正茶马大使钦天监五官监候五官司厯鸿胪寺署丞上林苑録事典簿教坊司奉銮王府典簿典乐典仪正布政司检校按察司照磨各府知事各县主簿宣抚司知事将仕登仕郎为正九品各部各院各寺司务户部各库副使各仓大使兵部防同馆副使刑部司狱工部各院局副使都察院司狱左右春坊左右司谏司经局正字翰林院孔目国子监学録典籍太常寺司乐牺牲所吏目太医院吏目光禄寺各司大使教坊司左右韶舞左右司乐太仆寺监副苑马寺监副録事圉长茶马副使鸿胪寺鸣賛序班钦天监司晨士顺天府各学教授照磨司岳各税课大使王府典仪副伴读教授衍圣公教授郡王府教授镇国将军教授布政司各仓库局大使按察司检校塩课司市舶司各吏目各府照磨各儒学教授巡检副巡检各府医学正科各府隂阳学正术僧纲司都纲道纪司都纪宣抚司照磨安抚司招讨司各吏目将仕登仕佐郎为从九品
　　【臣】等谨案明制在外文职如经畧总督提督巡抚总理賛理巡视抚治诸员皆以都御史或副都御史侍郎及各寺卿少卿奉命莅事故无一定之品武职如总兵官副总兵将游击将军守备把总皆无品级亦无定员总镇一方者为镇守独镇一路者为分守各守一城一堡者为守备同守一城者为恊守又有提督提调巡视备御备倭诸职皆以公侯伯都督及勲戚充之品级无分较前代之制独异又正从九品之外别有未入流亦前代所无以其官冗职轻故不胪载云









　　钦定续通志卷一百三十九
&lt;史部,别史类,钦定续通志&gt;
　　钦定四库全书
　　钦定续通志卷一百四十
　　选举畧
　　【臣】等谨案举贤任官之制昉于上古自虞廷敷奏以言明试以功为奋庸熙载之本三考黜陟以课其绩上庠下庠以储其才后世选造铨课之法国学党塾之教所由并设也杜典之志选举首举周官大司徒之三物宾兴以及汉晋六朝至唐天寳以前取士之殊制综其大纲别为杂议论一卷以备采择而学校则分载于后焉郑志取杜典而删节之沿其体例至徳以后则补所未备若长庆之先请详覆建中之改试杂文太和之从内命题与夫殷侑请立史科李徳裕议取实艺皆备着于篇则有唐一代之制度备矣惟杂议论一卷杜典本因唐之中叶登进乏才铨选壅滞始议更定其条例又取赵匡沈既济诸奏议评防其是非然其意祗欲救一时之固不暇为累代久逺之谟也其举人条例请令通礼记尚书孝经论语者必兼通道德诸经管墨诸子盖唐人尊奉老子置崇元观及道学生徒故诸子与六经并重宋以后专尚儒学凡不在六艺之科折衷孔孟者皆不立于学官视唐制之兼采诸子为醇正矣其选人条例请令两都选人隔年先试以定等第盖唐时选法在洛州者谓之东选在岭南者谓之南选皆就近授职以省往来其后江南淮南福建并遣郎官御史为选补使选法不一故当预定其章程后世铨政多总于尚书无所为诸州分选之事矣至选举杂议欲广外州辟召以分选柄则又狃于藩镇辟官之见在唐时亦未见其议之尽善也郑志之述杜典惟以宋承唐制选举之法屡有改移故载前人议论以待取裁岂必以杜典之条例可垂法守哉夫时异势异因变制宜立议之规切利者亦祗补救于一时迨世代既乆流亦殊设追举其言而起行之庸有当乎即以宋名臣之建议者论之如苏轼之议贡举请复诗赋而罢经义因言选举之道不必尽由于学此为王安石之设三经新义而发也及新义既废则选举悉由学校未尝不行之永久司马光之请立十科欲以省唐代科目之繁抑宋时特奏名之滥也元明进士皆无特奏名之例而元之考试程式明之三途并用又与唐宋之科目逈殊矣诸臣立议在当时未尝不凿然可见施行故诸史皆取其事之切时政者类编于志以考见古今得失若专采议论别为一帙不与时事相附丽则虽指陈剀切徒托空言且五朝法制彼此互殊利病各见必不能定从一家之议以折衷前代之权衡又无庸兼采同异诸説往复诘难先后参差而仍无益于考证也
　　【臣】等承
　　命续修选举畧凡唐制之详于郑志者无俟复载自五代宋辽金元明诸史选举之制详为综核以次彚叙而于臣僚之条议散见诸篇不别为总系焉唐以后用人皆资科举故前列进士制科次之荐举及胥史又次之而铨选则详其条格为厯代制二卷宋时重磨勘之法特置考课院金元皆更定考课之法明代考绩要其成于吏部总为考绩一卷太学用人及州郡置学宋制较唐代为广元明多仍宋制谨详其规约为学校一卷其篇目之前后仍以郑志为叙
　　厯代制上
　　五代科举取士皆仍唐制惟知贡举则临时简授不限常格先是唐开元时以礼部侍专知贡举其后或以他官领多用中书舍人及诸司四品清资官梁始以尚书左仆射知贡举后或以户部侍郎刑部侍郎为之不专领于礼部太祖开平元年勅近年举人当秋荐之时不亲试者号为防解今后宜止絶又敕礼部贡院毎年所放明经及第不得过二十人后唐庄宗同光三年敕今年新及第进士符防正等令翰林院覆试今后礼部所试委中书门下详覆奏闻是时工部侍任赞奏请诸色举人不是家在逺方水陆隔越者逐处选宾从官僚中艺学精博一人各于本贯一例分明比试如非通瞻不许妄给文解明宗天成五年正月礼部贡院奏当司准天成三年十二月敕文内准近敕自此进士试杂文后据所习本经一二考试须帖得过三以上即放及第者奉敕进士帖经本朝旧制盖欲明先王之防趣阅多士之文章近代以来此道稍坠今且上从元辅下及庶僚虽百艺者极多能明经者甚少恐此一节或滞羣才今年凡应进士举所试文防及格帖经或不及通三与放及第来年秋赋词人所习一本经许令对义目多少次第仍委所司条例闻奏其今年本经内对义二目五道考试通二通三准帖经例放入第其将来秋赋诸寺监及诸州府所解送进士第亦准去年十月敕考具诗赋义目帖由等并解送赴省如或不依此解送当司准近敇并不许送试其悉奉敕行长兴元年敕进士科已及第者计选数年满日许令就中书省陈状于都堂前各试本业诗赋判文等其中才艺灼然可取者便与除官如或事业未甚精者祗许准添选周太祖广顺三年敕礼部贡院于引试之前精加考核逐塲去留无艺者虽应举年深不得饶借塲数有艺者虽遭黜落并许陈诉戸部侍郎权知贡举赵上交奏进士原试诗赋各一首帖经二十帖对义五道今欲罢帖经对义别试杂文二首试防一道从之后刑部侍郎权知贡举徐召符奏请别试杂文二首外其帖经对义亦依原格从之世宗显徳二年敇礼部贡院奏今年新及第进士李覃等一十六人所试诗赋文论防文等国家设贡举之司求俊茂之士务询文行以重科名比闻近年以来多有滥进或以年劳而得第或因媒势以出身今嵗所贡举人试令看详果见纰谬须至去留其李覃等四人宜放及第其严説等一十二人艺学未精并宜黜落且令苦学以俟将来礼部侍郎刘温叟失于选士颇属因循据其过尤本应谴谪尚示寛恕特与矜容刘温叟放罪将来贡举公事仍令所司具条理闻奏又尚书礼部侍郎知贡举窦仪奏其进士请今后省卷限纳五卷以上于中须有诗赋论各一卷余外杂文歌篇并许同纳帖经对义并须实考通三以上为合格其不及人以文义优劣为五等取文字乖舛词理纰谬最甚者为第五等殿五举其次者为第四等殿三举以次稍优者为第三等第二等并许次年赴举其所殿举并于所试卷子上朱书封送中书门下请行指挥五年诏曰比者以近年贡举颇是因循频诏有司精加试练所冀去留无滥优劣昭然昨贡举院奏今年新及第进士等所试文书或有臧否爰命词臣再令考覈其刘恒等诗赋稍优宜放及第王汾文词未至精敏念以顷曽剥落特与成名熊若儒陈保衡皆是逺人深可嗟念亦放及第其郭浚等并从退落更宜修进以俟将来知贡举右谏议大夫刘涛选人不当有失用心可责授右赞善大夫五代制度紊隳举士私滥周世宗励精图治激励斯严焉其他制科童子科则晋出帝开运元年一行之周太祖广顺三年正月赵上交奏童子凡念书二十四道今欲添念书通前五十道念及三十道者放及第从之世宗显徳二年窦仪奏罢之明法科则后唐明宗长兴二年七月敕明法科今后宜与开元礼科同其选数兼赴举之时委贡院别奏请防法试官依格例考试晋髙祖天福六年五月敕明法一科今后宜令五选集合格注官日优与处分周太祖广顺三年正月赵上交奏明法原帖律令各十五帖对义二十道今欲罢帖律令试墨义六十道从之宏辞防萃科则梁太祖开平三年一举行之登科者二人前进士余渥承防舍人李遇后唐明宗天成三年深州参军王蟾一人欲应此举有司不谙条例乃援引唐故事敕考官焉长兴元年复行之应书判防萃祗有卢氏县主簿张岫后即停罢【按五代进士科多不过二十余人少或十数人诸科唯后汉天福十二年取百五十五人干祐元年多至百七十九人其余或七八十人少亦竟至一二人】至铨法则乱离之后文籍散失虽间有创设亦多权宜补苴之计后唐庄宗同光二年八月中书门下奏本朝创立检制奸滥伦叙官资颇谓精详久同遵守自乱离之后巧伪滋多兼同光元年八月车驾在东京权判南曹工部员外郎卢重因兴复之始务切懐来凡有条流多失根本以至冬集赴选人并南郊行事官及陪位宗子共一千三百余人铨曹检勘之时互有援引去留之际不絶争论若又依违必长讹滥望差权判尚书省铨左丞崔沂吏部侍郎崔贻孙给事中郑韬光李光序吏部员外郎边损等同详定旧长定格循资格十道图务令简要可久施行从之明宗天成二年三月铨司奏选人或有出身或因除授各拘常例方赴调集其有因逺地干戈兼以私门事故遂致过格固非愿为伏请且依旧格不问过格十年外不在赴选之限从之天成四年五月敕今后应前资州县官及两除官可依常调赴选兼有庄宗及朕御署亦准近敕赴选其一任除官未入选调若无定制难以进身宜约所守官资序髙卑许令同有出身人合格年限求官赴京日仍须本道申送其解由考牒罢任年月分明别与除授第二任官两除后便准常调选人例如借才升擢不在此限又敕应进防人等若是选人所进内一事可行与减两选两事减四选三事以上依资与官如无选可减及所欠选数则少可行事件则多据等第更优与恩奬其诸色举人不在进防之限闵帝应顺元年闰正月中书门下奏天成二年敕准长定格应经学出身一任三考许入下县令下州録事参军亦入中州録事参军两任四考许入中下县令中州録事参军两任六考许入上县令州録事参军凡为进取皆有縁因或少年便受好官或暮齿不离卑任况举士或年四十始得经学及第八年赴调方受一官于一任之中多不成三考再来赴选年已蹉跎有一生不至令録者若不改革何以发扬自此经学出身一任两考许入中下县令下州録事参军奉敕其经学出身一任两考元敕入中下县令下州録事参军今后更许入下县令中州下州録事参军一任三考者于人户多处州县注拟如于近勅内资序无相当者即准格循资考入官其两任四考者准五考例入官余准格条处分周世宗显徳元年初令翰林学士两省官举令録除官之日署举者姓名若贪败官连坐五月吏部奏流内铨准格例南曹十一月末开宿判官选人后先具数申铨司铨司举状便牓示选人引纳京诸司官使印家状及试判纸三度牓引得齐足方至十二月上旬内定日鏁铨应行内诸司公事或有干系申铨司取裁便准敕格指挥如铨司难议裁酌即申堂取裁焉　宋之科目有进士有诸科有武选常选之外又有制科有童子举而进士得人为盛神宗始罢诸科而分经义诗赋以取进士其后遵行未之有改初礼部贡举设进士九经五经开元礼三史三礼三传学究明经明法等科皆秋取解冬集礼部春考试合格者列名放榜于尚书省凡进士试诗赋论各一首防五道帖论语十帖对春秋或礼记墨义十条凡九经帖书一百二十帖对墨义六十条凡五经帖书八十帖对墨义五十条凡三礼对墨义五十条凡三传一百一十条凡开元礼三史各对三百余凡学究毛诗各对墨义五十条论语十条尔雅孝经共十条周易尚书各二十五条凡明法对律令四十余条兼经并同毛诗之制各间经引试通亦为合格仍抽卷问律本科则否诸州判官试进士録事参军试诸科不通经义则别选官考校而判官监之凡诸司长吏举送必先稽其版籍察其行为乡里所推每十人相保内有缺行则连坐不得举自唐以来所谓明经不过帖书墨义观其记诵而已故贱其科而不通者其法特重太祖干徳元年诏曰旧制九经一举不及而止非所以啓迪仕进之路也自今依诸科许再试又诏食防之家有登第者礼部具姓名以闻令覆试之【按太祖干徳三年陶糓子邴擢上第帝曰糓不能训子安得登第故有是诏】开寳三年诏礼部阅贡士及十五举尝终塲得一百六人赐本科出身特奏名恩例盖自此始翰林学士李昉知贡举有诉其用情取舍者帝乃籍终塲下第人姓名得三百六十人皆召见御殿给纸笔别试诗赋赐数十人及第于是殿试遂为常制太宗太平兴国三年得第者五百余人唐后未有如此之盛其甲乙第一进士及九经皆授为将作监丞大理评事通判诸州其余亦优等授官仁宗天圣时天下乂安取才唯进士诸科为最广名公钜卿皆由此选而仁宗亦向用之登上第不数年辄显贵其贡礼部而数诎者得特奏名或因循不学乃诏曰学犹殖也不学将落朕虑天下之士或有遗也既已临轩较得失而忧其屡不中科则衰迈而无所成退不能返其里闾而进不得预于禄仕故常数之外特为之甄采而狃于寛恩遂隳素业茍简成风甚可耻也自今宜笃进厥学无习侥幸焉嘉祐二年又定明经试法凡明两经或三经五经各问大义十条两经通八三经通六五经通五为合格兼以论语孝经时务三条出身与进士等又定制进士第一除大理评事签书两使幕职官代还升通判再任满试馆职进士第二第三除两使幕识官代还改次等京官第四第五除试衔知县代还迁两使职官哲宗元祐四年立经义诗赋两科凡诗赋进士于易诗书周礼二记春秋左传内聼习一经初试本经义二道语孟义各一道次试试赋及律诗各一首次论一首末诗子史时务防二道凡専经进士须习两经以诗礼记周礼左氏春秋为大经书易公羊谷梁仪礼为中经左氏春秋得兼公羊谷梁书周礼得兼仪礼或易礼记并兼书初试本经义三道论语义一道次试本经义三道孟子义一道次论防如诗赋科并以四塲通定髙下而取解额中分之各占其半専经者用经义定取舍兼诗赋者以诗赋为去留其名次髙下则于防论参之又立经明行修科嵗委升朝文臣各举所知以勉励天下使敦士行以示不専取文学之意预荐者不试于州郡唯试礼部不中许用特奏名格赴廷试徽宗崇寜三年遂诏天下取士悉由学校升贡其州郡发解及试礼部法并罢乃行三舍之法宣和三年又罢之唯大学仍存三舍以甄序课试遇科举仍自发解时奏名赐第者八百余人因上书献颂直令赴试者殆百人自设科以来南宫试者无逾此年之盛士又有不由科举若三舍而赐进士第出身者南渡后复诏重定科举之制髙宗建炎二年定诗赋经义取士第一塲诗赋各一首习经义者本经义二道语孟义各一道第二塲并论一道第三塲并防三道殿试亦如之自哲宗绍圣后举人不习诗赋至是始复帝亲防于集英殿赐正奏名李昌以下四百五十人进士及第进士出身同学究出身同出身第一人为左宣教郎第二第三人左宣义郎第四第五人左儒林郎第一甲第六名以下并左文林郎第二甲并左从事郎第三甲并左迪功郎后国子司业髙闶言取士当先经术请叅合三塲以本经语孟义各一道为首诗赋各一首次之子史论一道时务防一道又次之庶几如古试法又春秋义当于正经出题从之以后或重诗赋或重经义虽屡有更张大约不离初制至其制举则无常科所以待天下之才杰天子每亲防之然宋之得才多由进士以制科应诏者少唯召试馆职及博学宏词间有忠鲠文学之士起焉或取之山林或取之朝宁多至大用自太祖始置贤良方正能直言极谏经学优深可为师法详闲吏理达于教化凡三科不限前资见任职官黄衣草泽悉许应诏对防三千词理俱优则中选既有司举之士子亦得诣阙自荐然举之极少或塞责应诏则悉以不中式而报罢焉真宗景德二年増置博通坟典达于教化才识兼茂明于体用武足安边洞明韬畧运筹决胜军谋宏逺材任边计等科诏中书门下试察其才具名闻奏将临轩亲防之自是应令者寖广而得中髙等亦少于是复増置书判拔萃科以待选人髙蹈邱园沉沦草泽茂材异等等科以待布衣之被举者其法先上蓺业于有司有司较之然后试秘阁中格天子又亲防之又因欧阳修言命宰执各举馆职五人其直言极谏南渡后髙宗绍兴七年一行之于是吕祉举选人胡铨汪藻举布衣刘度即除铨枢密编修官而度不果召他如沿唐制者有童子科凡童子十五嵗以下能通经作诗赋州升诸朝而天子亲试之真宗景徳二年抚州晏殊大名府姜盖始以童子召试诗赋赐殊进士出身盖学究出身后复召殊试赋论帝嘉其敏赡授秘书省正字后或罢或复南渡后唯朱虎臣授官赐金带后祗以诵书为事其科遂轻又有荐举之科或命公卿或诏州郡搜罗如治平之黄君俞熈寜之王安国元丰之程頥元祐之陈师道元符之徐积则卓然较著者也髙宗垂意遗逸首召布衣谯定而尹焞以处士入讲筵其后束帛之聘王忠民以忠节张志行以髙尚刘勉之胡宪以力学皆赐出身教授本郡云至宋铨法多袭唐制而稍损益之凡入仕有贡举有奏廕摄署流外从军五等吏部铨唯注拟州县官幕职两京诸司六品以下官皆无选文臣少卿监以上中书主之京朝官则审官院主之武臣副率以上内职枢宻院主之使臣则三班院主之其后典选之职分为四文选曰审官东院曰流内铨武选曰审官西院曰三班院元丰定制而后铨注之法悉归选部以审官东院为尚书左选流内铨为侍郎左选审官西院为尚书右选三班院为侍郎右选于是吏部有四选之法文臣寄禄官自朝议大夫职事官自大理正以下非中书省敕授者归尚书左选武臣升朝官自皇城使职事官自金吾卫仗司以下非枢宻院宣授者归尚书右选自初仕至州县幕职官归侍郎右选自借差监当至供奉官军使归侍郎右选凡应注拟升移叙复廕补封赠酬赏随所分校勘合格圑甲以上尚书省若中散大夫閤门使以上则列选叙之状上中书省枢宻院得画防给告身凡选人阶官为七等其一曰三京府判官留守判官节度观察判官其二曰节度掌书记观察支使仿御团练判官其三曰军事判官京府留守观度观察推官其四曰防御团练军事推官军监判官其五曰县令録事参军其六曰试衔县令知録事其七曰三京军巡判官司理戸曹司戸法曹司法参军主簿县尉其七阶选人须三任六考用奏荐及功赏乃得升改自五代以来牧令悉受节度节制其节度观察往往専恣太祖重惩其削夺外权命文臣往莅之由是内外所授官多非本职唯以差遣为资歴太祖干徳元年诏选朝士分治剧邑以重其事大理正奚屿知馆陶监察御史王祐知魏杨应梦知永济屯田员外郎于继徽知临清常参官宰县自此始【按前代牧令多铨于吏部宋则特命朝臣往莅其职乃有知府知县之称亦一伐之制也】然其时选格未备二年命陶谷等议凡拔萃制举及进士九经判中者并入初等职官判下者依常选帝又虑铨曹唯用资歴而才杰或绌于下僚乃诏吏部取赴集选人歴任课绩多而无阙失其材可副升擢者送中书引验以闻时仕者愈众颇委积不可遣开寳初令选人应格者到京即赴集不必限四时及成次甲又给限南曹八日铨司旬有五日门下省七日自磨勘注拟及防检谢词总毋逾一月若别论课绩或负过名须考验行遣如法及资考未合注拟者不在此限其时选用庶僚皆得引对观其敷纳可采者超擢之复虑因縁矫饰徼幸冒进乃诏应临轩所选官吏并送中书下考其履歴审取进止旧制州县官南曹判成流内铨注拟其职事官中书除授然而歴任功过须经南曹考验遂令幕府官罢任并归铨曹其特除拜者聴朝防然身言书判之试尚沿唐制真宗朝议者以为无益罢之乃立铨试之制命两制三员鏁试于尚书省糊名誊録习词业者试论试诗赋词理可采不违程式为中格习经业者人専一经兼试律十而通五为中格聴预选士选以上经三试至选满京朝官保任者三人补逺地判司簿尉无举主者补司士参军或不赴试亦无举者永不预选京官年二十五以上嵗赴试于国子监如选人中格者调官自太祖干徳以来铨曹之外又有中书堂选百司郡县奏举虽小大殊科然皆不于有司神宗元丰初中书无堂选奏举亦罢一时更制必欲公天下而诒永乆于是除免选之恩重出官之试定赏罚之则酌资廕之宜凡设试以待命士而入之铨注者自廕补铨试之外有进士律义武臣呈试及试刑法官等而铨试所受为特广又更定铨试之制凡守选者嵗以八月二月试防按二或律令大义五或议三道后増试经义法官同铨曹撰式考试第为三等上等免选优等升资如判超格无出身者赐之出身任子年及二十聴赴铨试其试不中或不能试选人满三嵗许注官哲宗时御史上官均言今任籍合文武二万八千余员当清其源宜加裁折朝廷下其章议之苏轼上议曰祖宗旧制凡任子年及二十五方许出官进士诸科初命及已任而应守选者非逢恩不得放选先朝患官吏不习律令欲诱之读法乃减任子出官年数去守选之格概令试法通者随得注官自是天下争诵律令于事不为无补然人人习法则试无不中故廕补者例减五年而选人无复选限吏部今年已用后四年夏秋阙官冗至此亦极矣宜追复祖宗守选旧法而选满之日兼行试守之科【按宋制除授职官官并以寄禄官品髙下为法凡髙一品以上者为行下一品者为守二品以下为试品同者不行守试】用此亦今日之便也事报闻南渡后行都置吏部时四选散亡名籍莫攷始下诸道州府军监条具属吏寓官之爵里年甲出身歴仕功过举主到罢日月编而籍之然自兵难以来典籍散失吏縁为私申明繁苛承用蹖駮保任滋众阻防无期参选者苦之乃令凡文字有不应于今而披牍参照明白从郎官审覆长贰予决有徇私挟情则令御史纠之又诏京畿京东河北京西河东士夫在部注授虽铨未中而年及者皆聴注官然行在匆遽设官未有成制起居郎胡寅言今典章文物废坠无几百司庶府不可阙者莫如吏部姑置侍郎一员郎中二员胥吏三十人凡常程之事可按而举诏三省议之防广东转运司以所録元丰元祐吏部法来上乃以省记旧法及续降指挥详定焉乾道时有议减任子者帝以祖宗法令难于遽改令吏部严选试之法旧制任子降等补文学及恩科人皆免至是悉试焉凡未经铨中及呈试者勿堂除虽墨敕亦许执奏理宗绍定元年臣僚上言铨曹之患员多阙少注拟甚难自乾道嘉定以来尝命选部职官窠阙各于元出缺年限之上与展半年用阙歴年浸久入仕者多即今吏部参注之籍文臣选人武臣小使臣校尉以下不下二万七千余员大率四三人共注一阙宜其胶滞壅积而不可行乞命吏部録参司理司法令丞监当酒官于元展限之上更展半年从之于是监察御史陈垓建言乞申戒饬铨法十弊一曰添差数多破法耗财【谓倅贰幕职叅议机宜总戎钤辖监押之类】二曰抽差员众州县废职【谓监司帅守幕属多差见任州县他官权摄】三曰摄局违法蠧政害民【谓监司帅守徇私差权幕属等职】四曰须入不行徼幸挠法【谓初改官人必作知县今多规免苟图京职或躐求倅贰遂使不曾歴县之人冐当郡寄】五曰奏辟不应奔竞日甚【按宋代辟举之法屡罢而屡复】六曰改任巧拟紊乱官常七曰荐举不公多归请托八曰借补繁多官资泛滥九曰瘝旷职守役心外求十曰匿过居官翫视国法旧制军功补授之人自合从军无叅部及就辟之法比年诸路奏功不实夤縁窜名许令到部及诸司纷然奏辟实碍铨法且自兵兴之后杂流补授者众有曰上书献防曰勤王曰守御曰捕盗曰奉使其名不一皆阃帅假便宜承制之权以擅除擢有进士径补京官者有素身冒名即为郎大夫者至是始诏从军应赏者第补右选以清流品云


　　钦定续通志卷一百四十
  </div>
  <div class="pagination">
   <a href="钦定续通志_page91.html">
    上一页
   </a>
   <span>
    ...
   </span>
   <a href="钦定续通志_page87.html">
    87
   </a>
   <a href="钦定续通志_page88.html">
    88
   </a>
   <a href="钦定续通志_page89.html">
    89
   </a>
   <a href="钦定续通志_page90.html">
    90
   </a>
   <a href="钦定续通志_page91.html">
    91
   </a>
   <span class="current-page">
    92
   </span>
   <a href="钦定续通志_page93.html">
    93
   </a>
   <a href="钦定续通志_page94.html">
    94
   </a>
   <a href="钦定续通志_page95.html">
    95
   </a>
   <a href="钦定续通志_page96.html">
    96
   </a>
   <a href="钦定续通志_page97.html">
    97
   </a>
   <span>
    ...
   </span>
   <a href="钦定续通志_page93.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
