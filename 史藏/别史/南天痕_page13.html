<!DOCTYPE html>
<html>
<head>
    <meta charset="UTF-8">
    <title>南天痕 - 第 13 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南天痕 - 第 13 页/共 15 页</h1>
    <div class="content">
　　王毓耆，字玄趾；会稽诸生，受业宗周之门。然尚气节、矜然诺，时时放达、博塞、击踘，与优人促席操秦筝，呜呜而呕；蕺山之门人咸侧目，谓非其徒，毓耆不顾也。天启中，乡人有党逆奄者，势甚焰；毓耆怒，跳身而逐诸途。其人语人曰：某得罪朝廷，不得于非门、非户之秀才。闻者笑之。黄道周奉命祠宋六陵，至会稽闻其名，欲一见，遇于鉴湖；毓耆方棹小舟与优童度曲乱苇间，刺舟而去，终不与见；道周为之怅然。乙酉夏，大兵入杭州，官吏迎降；毓耆作致命篇，揭通衢。上书宗周曰：愿先生早自裁，毋为王炎午所吊。其友赵广生过之，毓耆问曰：子意若何？对曰：无何也；不有渊明处士例乎？毓耆曰：噫！何言之易？吾与若，皆声气中人也；久，难持，不若速死之为得也。乃招其素所与知者，令伶人携乐器至，呈艺竞欢；酒酣而罢，即持炬出门，正衣冠，自投柳桥下死。时六月十二日。宗周临终叹曰：吾二十年讲学，仅得一玄趾而已。

　　潘集，字子翔，会稽人。王毓耆死，为文祭之；与友人痛饮，约同死。书于几上曰：水清月白，吾骨不黑。袖石自沉东渡桥下。其友负约，集母哭而詈之。

　　周卜年，字定夫，山阴人。闻变，赋五歌见志；挟所著诗文一卷诣友人，不遇，投海死。父迹之，有遗文压石底，父哭曰：儿死矣！得从王、潘诸君子后，我何恨！顾尸不可得，父子情深，伤如之何？诘朝复往，怒涛裹尸而出，冠履不失。

　　傅日炯，诸暨诸生；与其叔傅平公同师刘宗周。国亡，两人相谓曰：吾辈义当死；然俱有老母在，白于母，许死乃死耳。平公母不许；日炯母许之，遂赴湄池死。平公养其母终身。

　　朱玮，字鸿儒，山阴人；避乱梅里尖。丙戌六月，浙东兵溃，众皆窜伏；玮痛哭不已，书几曰：此日而生，全归之谓何？潜往深塘沉死，年二十四。时同邑范史直，亦负石投渊死。

　　倪文征，字舜平，山阴人；为蒙师自给，兼通医术。国亡，市酒肴饮里中少年，求办一事，众诺之；偕至丛墓，命堀坎自埋，众骇欲散。文征恚曰：此何事？可误我乎？众止之曰：死，义也。今某某大官俱不死，汝小医何自苦？文征曰：人各行其志，幸成我！一人曰：然则可使土亲肤乎？与之二缶，以一埋坎中，文征趺坐其内；以一覆而封之。已闻内有叩声，众发之笑曰：一时有激，固知其欲出也。文征曰：不然；我入时，仓猝未审方位耳。转坐其内，复命覆之，密封其隙。众环坐窃听，微闻其声，踰三时始寂。

　　谢泰臻，字时禋，定海人，四川按察使渭之子也。谢氏为定海豪宗，泰臻与其兄泰阶尤颕出。少好学，锐甚，足不踰户阈者数年；闻人声，辄以絮塞其耳。其勤如此。为诸生，不屑屑场屋之文。知天下将乱，则揣摩兵法；时挟弓矢与材官健儿驰逐原野，角胜负。尝著书一卷曰：持此以遇圣主，伊、吕事业不难致也。然秘不示人。乙酉之乱，诸溃师航海者所过辄扰，泰臻独结其豪，宗族赖以得安。江东既亡，入先师庙恸哭；解巾服，焚于庭。时，泰阶退耕于海口之柴楼，与流寓徐孚远等相与慷慨悲歌，放浪诗酒；而泰臻独愤郁，遇人瞠视不语，忽忽如狂。一日留书几上曰：儿曹无庸觅我，以从我志。遂去，不知所之。家人迹之，则入天童山剪发为头陀，趺坐灌莽中。从此踪迹不定，或雪夜赤脚走数十里，偃卧冰上；或囊其所著书挂于项，登高崖绝巘读之，读已则呜呜哭。采鸟喙，坐啖之。如是者四、五年。庚午八月初六日，蹈海而死；年四十九。泰阶已前死数月矣。

　　呜呼！昔鲁仲连欲蹈东海而死，说者尚议其言太激；孰知千载下果有其人欤！夫国初亡而死，犹曰义激也；海宇承平，人皆从化，而抱其志不少剉，岂非坚强磊落人哉？谢君行事，绝类元皇甫东生。东生，四明人，性豪荡；宋亡，乘小舟、挂布帆载琴樽、书簿、钓具往来江湖，至元丙子发愤痛哭蹈海。惜乎！谢君所著书不传，是亦屈子之离骚也。

　　王若之、文震亨、文秉、殷献臣、项志宁、许德溥、马纯仁、马嘉、方国焕、张龙文、严绍英、徐澳、欧敬竹、石士凤、陈宗道、张起生、林应星、林说、邹之琦、邹钦尧、叶天章、朱君正、刘泰兆、曾和应、魏殷臣、李应开、赵卯、纪文畴、林化熙、刘国祚、赵良玉等

　　自古帝王之兴，改制度、易服色，民相与安之也。及赵武灵王变服，则父兄群臣相谇于朝，直至反复辩论乃已。甚矣，三代之礼乐入人深也。胜国社既屋，下令薙发，遂有违制以死者，真可哀也！录其可知者云。其姓氏存，而里邑、行事不见者姑缺之。

　　王若之，临海人；某科进士，历官淮安参议。制下，不从；强之，曰：留此以见先帝耳。戮于市。

　　长洲文震亨，字启美；大学士文肃从弟也。官中书舍人。时寓阳城，闻令，自投于河；家人救之，绝粒六日而死。遗书曰：我保一发，下觐祖宗；儿曹无堕先志。文秉，肃仲子，字应符。隐山中，有诬其与吴易通者，逮至官，秉不辨。徐曰：不敢辱吾父，愿就死。临刑赋诗曰：三百年前旧姓文，一心报国许谁闻。忠魂今夜归何处？明月滩头吊白云。妻□氏，亦殉其旁。

　　长洲诸生殷献臣，避兵荻溪。城陷，家人有剃发往者，见之，号恸；三日不食死。

　　常熟诸生项志宁，方食饼，闻令，饼堕地，绝吭而死。

　　许德溥，字符博，如皋人；吏部员外郎直族子也。意气不伦，矜尚节义。闻贼陷京师，痛哭数日，寝食俱废。后闻南都陷，亦如之。每独居，辄哭；食必置崇祯钱于案上，祭而后食。薙发令下，不从。一日刺四字于胸曰：不愧本朝。又刺八字于臂曰：生为明人、死为明鬼。有发其事者，执见县令，不跪；呵之曰：若一布衣，未尝食禄，刺则何为？答曰：曾读数行书，不忍忘故国耳。执送巡江御史，亦不跪；御史命逮其父，乃跪曰：吾为父屈耳。御史义之，免其父，以德溥名闻。临刑，亦直立不跪；曰：今日得见先帝，吾事毕矣。既死，于衣带中得诗曰：非痴非醉亦非狂，今志君恩字两行；一死甘心酬故主，谓忠谓叛任雌黄。

　　马纯仁，字朴公，六合诸生也。乙酉六月，纯仁与同学汪汇约同死关壮缪祠。已而汇不至，纯仁作铭题于桥柱，袖石投水死。其后，汇登第为湖广知县，谒城隍庙，俨若纯仁坐殿上，遂呕血死。

　　马嘉，字六体，祁门人；壬午举于乡。大兵至境，缢死于先师庙。题诗云：今日衣冠从此裂，好存吾发见先君。

　　方国焕，字孔文，罗田人；寓歙县，读书兼习医卜。闻制下，为其孙娶妇而后自缢。曰：衰年难薙发，留此见双亲。

　　张龙文，字长霖，常州诸生。制下，龙文避于乡。降将刘良佐兵屠掠村落，见而执之；龙文面数良佐罪。良佐杀之；既而悔曰：吾枉杀一烈士。具衣冠葬焉。

　　严绍英，字与扬，无锡诸生。乙酉夏，大兵至，城无居人。后家人入室，则绍英悬梁死矣；视其遗笔，不欲削发也。

　　徐澳，字瞻淇，常熟诸生。制下，澳匿穷乡。江阴溃，自知不免；赋诗云：不欲立名垂异代，但求全节报先朝；舍生取义非难事，今日同心何寂寥？闭门自缢。

　　欧敬竹、石士凤，皆武进市人也。敬竹贫无生产，浮寓城南，为人修扇；得百钱，即独饮市中，醉则卷舌而歌。市中人皆笑之。大兵入境，下令薙发；敬竹招邻人与饮曰：竹与若诀，若尽我一卮。其妻从旁笑曰：子休矣；闻旧官皆作新官，又安在子？敬竹曰：此尔翁所以欲死也。竟闭户自缢。士凤字仲翔，略识字；无妻子，有一仆。闻敬竹死，叹曰：后之哉。先代武进有忠义祠，祀宋姚訔、陈昭、王安节以下十三人，皆宋末守常州，城陷死节者。士凤自裁纸为位，大书曰：明布衣石士凤之位。纳之忠义祠位次十三人下。归市酒脯，祭其先，拜且哭。语其仆曰：吾曾以三金予邻之鬻棺者，我死，汝收我骨。令治肴邀邻人痛饮竟日。迨夜，潜出赴忠义祠池中死。比晓，仆号哭于市曰：主人死矣。市人共往，得其尸，池畔殓焉。乌呼！宋之亡也，訔等守城甚力，卒皆不屈以死，城内外死者百万计；而明亡，死者仅欧、石两市人。两人又皆可以不死，而竟死之。悲夫！

　　陈宗道，字夷甫，吴江人；授徒西洞庭山。闻北京变，入淮，以策干当事；不用，遂归。漕抚路振飞流寓洞庭，宗道让之曰：此非公等偷闲时也。制初下，途遇剃发者，直前骂之；为其党所杀。

　　张起生，吴江医者。提督吴胜兆至曹村，村人皆奉制，独起生如故，断吭而死。

　　林应星，字永瞻，晋江人；林说，字傅公，福清人。皆举于乡。应星为章平教谕，制下，自缢死。说逃于山中，七日不食而死，自志其墓。

　　永嘉诸生邹之琦、瑞安诸生邹钦尧，皆素以名节自许。制下，之琦曰：吾闻之孝经，身体发肤受之父母，不敢毁伤；今可尔耶？遂赴水死。钦尧亦沉于瓯江。

　　叶天章，一名尚高，永嘉人；佯狂不从令。赋诗曰：安得蜉蝣易生死，犹存楚楚好衣裳。上丁祭文庙，天章入恸哭，为文以祭。其略曰：呜呼！宗枋犹在兮，恨离离之彼忝；发肤改毁兮，悲蓼蓼之匪莪。裸将堂上兮，何莫非先朝之彦？奔走庑下兮，又谁非圣人之徒？呜呼！藐藐余躬兮，自分为能识君臣之蝼蚁；悠悠我思兮，宁复作不识春秋之蟪蛄？太守见其文，执而笞之，下狱。五月五日，为绝命诗曰：待斟蒲酒心先醉，未浴兰汤骨已香。饮毒卒。

　　朱君正，字子性，浦江诸生。壬午，东阳许都反，其伪官吴奎至浦城，欲谒孔庙；君正曰：吾先圣礼义堂，顾容贼入耶？挟匕首将往刺之。奎闻，不敢入。金华破，制下，士大夫有远匿深山者。君正曰：死则死耳，何匿为？夜入明伦堂缢死。

　　刘泰兆，字方公，宁都诸生。北都之变，泰兆痛哭；卖衣为资，刊讨贼檄文遍告当道，请复仇。卒无所合。丙戌，徙居钓峰；会降兵过其地，乡人尽走，泰兆独峨冠大袖当户而立。兵叱曰：汝何人？曰：我大明廪生也。何不剃发？泰兆曰：此汝辈事，可及我耶？遂攒刃杀之。

　　曾和应，字鹤山，临川诸生，吏部郎亨应之弟。亨应起兵死，和应奉父入闽。丙戌闽败，之肇庆；是冬，肇庆溃。剃发令下，和应曰：吾死矣，发不可毁；毁之，何以见先兄于地下乎？遂整衣冠，拜别其父，投井死。魏殷臣，字六若，宁都人。庚寅，郡兵围城，殷臣独不肯出；及城破，录尸者见其发如故。

　　李应开，字翔卿，宁都人。国变，弃儒服结客，士之落拓不得志者多归之。辛卯，镇将以剿山贼道上乡，闻应开状，猝揜捕，系县狱；召所知告之曰：李生未尝抗兵，速薙发，即贷死。所知以告，应开慨然曰：诸君爱吾良厚，吾非不自爱。人生旦暮，等死耳；顾婉转求生，他日不自立，死鹿鹿中，悔晚矣。数日庭谳，应开踞地坐。镇将呵之曰：汝何为作贼？应开曰：未也。镇将曰：非贼何违制？应开曰：汝乃贼耳！反嗔我耶？镇将大怒，立牵出杀之。

　　闽县人赵卯者，市民也。丙戌九月，大兵入闽，士民皆从制；卯见之，抚掌大笑。人曰：子能保汝发乎？保汝发且丧汝颈；二者孰重？卯曰：吾自有术。保我发，且保我颈；汝不知也。乃市酒肉，与其父母欢饮，三子侍。俟酒酣，叹曰：发肤受之父母，今将去之，敢忘养育恩耶？拜其父母，亦令三子拜。已乃曰：明日剃之未晚也。已见父母寝，谓其子曰：予我笔砚，尔先寝。大书于壁曰：男子赵卯不肯剃发死。投笔，缢于中堂。家人知而解之，不及矣。

　　纪文畴，字南书，同安诸生；唐王征为待诏。子许国，字石清，壬午举人。闽亡，父子避于岛中，俱不奉制。丁亥，文畴被杀，籍其家；有劝许国祝发为僧，家可无籍也。许国曰：吾不以千金之产而易一发也。

　　林化熙，字皞如，福清人。隆武授国子监博士。福州陷，避之海口镇。大兵破海口，得化熙，欲降之；大帅问曰：吾闻海上周鹤芝胁人留发，汝乃为所胁耶？化熙立而笑曰：人生发肤，不能自主而受胁于人耶？若发可胁之而留，今发亦能胁之而剃乎？大帅怒，置之狱。明日，复降之，不可；使戮于市。过唐王朝门，趋入不去；谓刑者曰：吾明之逋臣也，当死于是。口占云：吾头戴吾发，吾发表吾心；一死还天地，名义终古钦。书者误钦为矜，化熙命改之。乃就刑。

　　刘国祚，永州参将。城破，匿民间。当事悬制通衢，国祚往碎之，遂见杀。

　　其余以违制先后被杀者，北直隶则顺天赵良玉、徐清、遵化张栋隆、沙河段焕然、保定党国宾、赵高明、真定赵治国、宣府张守焕等，山东则张从仁、韩清、辛见国、丁大朴、丁炜然、诸生田逢收、济宁王进、蒲台彭进常、登莱刘恒、王景明等，山西则赵体富、刘见龙、乔一洪、李凤翀、于奋飞、诸生孔如美、崇光国、王登进、乡官贺孟飞、朔州岳成才、柳玉首、郭凤林、郭见等，陕西则单允昌、王耀祖、甘肃诸生吕可兴等，河南则诸生高廷宝，江南则金陵陈士达、凤阳刘镇、刘伦、刘登仕、寿州诸生谢一鲁、扬州戴学一、牛应时、胡应□、清江瞿士元、宜兴诸生卢象同（字同人）、邵大宣、李有乔、昆山陆幼安、顾铁匠、金坛木工汤士鳌，浙江则会稽茹名焕，湖广则杨六美、张赞宇、张仲器、杨学易，江西则邬科、诸生田时稔：此皆姓名可稽者也。惜乎！其生平无从考矣。

　　其间，又有流离兵刃之中，而独全节义，抗死不违，更可尚也。

　　饶士柟、温奇梧、周必显

　　饶士柟，进贤诸生。戊子七月，奉其父工部主事元拱避兵于鹤山峰。元拱被执，将加刃。士柟从匿所急出，请以身代。父子并杀。温奇梧，宁州人。乙酉，贼攻城，奉母及姊走高■〈土叚〉，中途相失；奇梧至高■〈土叚〉，而母、妹已他徙。奇梧奔寻号泣，众止之曰：满地皆贼，何处可寻？奇梧曰：我得见母，死无恨。卒遇贼见杀。其同邑周必显，字宗人。乙酉十二月贼攻城，父母年老不能行；必显曰：仲弟无嗣、季弟有子而稚，宜亟去；我有二子，当获。有顷，贼至索金，欲刃其母；必显执刃泣曰：苟全我亲，我命奚恤？贼勿听，碎脑决脰以死。同城诸生陈嘉容遇贼，贼持刃向其母。嘉容绐以金，母得脱；贼怒，杀之。

　　薛大观

　　呜呼！粤中之亡，仓皇走绝塞；从亡诸臣及文武吏，皆俯首迎附。其间能抗节不辱者少矣；况未食其禄者欤！况能率其妻子从容以就义者欤！夫南诏之墟，汉、唐所不宾；今乃有节义卓卓如是者。高皇帝诗书道德之化，洋溢蛮貊矣。即一人岂为少欤？次其传如左。

　　薛大观，字尔望，昆明人。为人尚气节、重然诺，取予不苟。与子之瀚，并以诸生有声。孙可望据云南，用其私人任僎为吏、□二部，干进者如市；李定国以门客金维新掌铨政，亦如之。独大观父子夷然不屑。城北有龙泉观，下临黑龙潭，大观移家居焉。及驾幸缅甸，士大夫多从之；大观叹息曰：不能背城一战，同死社稷，顾君臣走蛮貊邦以苟活，不重可羞耶？顾之瀚曰：吾不惜七尺躯为天下明大义；汝奉母以免之。瀚曰：大人死忠，儿当死孝。大观曰：母在，可无养耶？其母在旁顾之瀚妻曰：父子能死忠孝，吾两人独不能死节义乎？侍女方抱幼子，问曰：家人皆死，何以处我？大观曰：尔能死，甚善。于是五人偕赴黑龙潭死。次日，诸尸相牵浮水上，幼子在侍女怀，两手坚抱如故也。其次女已适人，避兵山中，相去数十里；亦同日赴水死。

　　余于春日叙次死义诸君子，未卒卷而辍；及冬月，乃足成之。忽阴风怒号，飞霰将集，惨惨然有鬼啸猿啼声。余瞿然启户，视之则澄月如水也。呜呼！其诸君子之灵也然？则诸君子固赫然如在矣。  
　 

卷二十二

　　四明西亭凌雪纂修

　　列传三十四 武臣传　李元胤、焦琏、王祥（附皮熊）、杨展、沐天波

　　列传三十四武臣传

　　李元胤、焦琏、王祥（附皮熊）、杨展、沐天波

　　李元胤，字源白，榆林人。本姓孙，而育于贾；李成栋见而爱之，养以为子，因冒其姓。成栋先世山西卫官，少从高杰以勇决闻。及杰封兴平伯，成栋挂镇徐将军印，守徐州。杰为许定国所杀，成栋以徐州降清；因从渡江，破太湖吴志葵、黄蜚兵，授松江总兵。从定福建，由漳州与佟养甲入惠、潮，袭苏观生于广州，夺门而入；执唐王聿■〈金粤〉与周、益、辽诸王，俱杀之。时丙戌十二月也。明年正月，分兵取南韶，克肇庆，下高、雷、廉三府，渡海取琼州；亲率兵向广西，袭梧州。二月，执大学士丁魁楚于岑溪杀之，尽获其资；进取平乐，先驱及桂林。会粤东兵起，养甲遣人告急，成栋遂还师。往返攻击，自春徂秋始获定；而广西之平梧以及海北高、廉、雷等城俱复失，屡被责问。明年戊子春，江西金声桓、王德仁反，密书约成栋。初，成栋恒念世受国恩，降清不得已；其在粤时，密阁中尝奉高皇帝像礼拜焉。每得粤中起义诸臣，必礼待之；及将刑，为之咨嗟流涕。其与养甲共事也，摧锋陷阵，皆倚成栋，养甲受成而已；故威令抗行，互为主客。及奏功，而养甲受两广总督、成栋得广西总兵；受敕之日，戎服趋走甚卑。由是，愈不平。成栋有爱姬，松江妓也；揣知其意，劝之举事。成栋抚几曰：怜汝云间眷属耳。姬曰：丈夫作事，恋妻子乎？请先死尊前，以成君志。遂自刎。成栋抱尸大哭曰：我乃不及一妇人。意遂决。王德仁围赣州急，养甲趋成栋赴援。成栋与署布政使袁彭年等密议于三层楼，既定，语养甲曰：今出城数步皆贼也。安能远行？计惟急改名号以安人心耳。养甲愕然，莫可谁可。成栋遂下令用永历年号，改衣冠；遣使奉表赴南宁，一时大喜过望，封成栋为广昌侯、养甲为襄城伯。养甲惧祸，尽以所部授成栋。六月，成栋使其将罗成耀以黄金一千、白金十万及彩纻舟楫，迎上于南宁。上幸肇庆，拜成栋翼明大将军，进惠国公。其子元胤，以兵三千至，遂为禁旅。成栋反正之初，小心谨畏。以粤东郡县吏皆养甲所置，尽变易之；先于藩、臬试其才能，分正异二途，上其册于铨部。且曰：以俟朝命，吾不敢专也。而中朝畏成栋，悉如其奏。是时，人人有中兴之望，功名之士多自拔来归。而大臣材智猥下，经理无术，不能因其来以驱策诸将，反以大权尽授之成栋；建牙委篆，动必咨之，内则伺颜色于元胤。先是，陈邦傅封思恩侯，子曾禹为锦衣卫；至是，成栋封公，邦傅意不满，乃亦进邦傅庆国公，并封其中军胡执恭为武康伯。成栋闻之，亦为其下杜永和、阎可仪、郝尚久、罗成耀、黄应杰、杨大福、张道瀛等七人请封，得伯爵；而元胤亦为锦衣卫，掌丝纶房事。元胤修整大雅，喜与士大夫交。袁彭年素负时望，至是入朝为左都御史，掌台纲；于是，副都御史刘湘客、吏科丁时魁、兵科金堡、户科蒙正学等，皆与之善。持论侃侃，专以尊主权、别流品、斥幸扰为事。远近望而畏之，因有五虎之目。冬十月，成栋攻赣州，不克。时大兵已至南昌，金声桓召王德仁还救，赣州守御已固。成栋至，高进库击败之，退避南康。十一月，获佟养甲间使以闻，杀之。己丑正月，南昌破，声桓、德仁俱死。成栋方驻信丰，闻败，诸将欲拔营归；成栋不可。会天大雨，一夕，成栋坐城楼，召诸将计事，则去者大半矣。成栋慷慨流涕，举酒痛饮，左右挽之上马，披甲渡河；马蹶，沉水死。诸将全军以退。事闻，赠宁夏王，谥「武烈」。五月，以杜永和为总督，守广州；罗成耀守南韶。加元胤车骑将军，封南阳伯，领宿卫卒。元胤虽侈，而其治军也，犹得成栋遗法。六月，杨大福为乱于梧州；元胤召至，缢杀之。明年正月朔，大兵至南雄，罗成耀自韶州溃归。未几，走高州作乱，元胤复以计杀之。成栋归国未久而死，将士皆有离心；赖元胤忠诚，故人恃以少安。及韶州破，上西走梧州，留元胤与吉翔等守肇庆。初，成栋父子方宠也，陈邦傅甚觖望；又为金堡等所排，威望日损。及事急召之，赴援非其意也，顾欲藉以泄前愤。而五虎骄横，廷臣咸忌之。邦傅将至，户部尚书吴贞毓、兵部侍郎程源等，即论劾金堡等朋党误国；四人皆杖戍，惟袁彭年先以忧去，得免。元胤在肇庆，不能救也。大兵薄广州，杜永和与元胤弟李建捷力战御之；永和进为侯，建捷封安肃伯。广州城三面临水，成栋复筑两翼傅于江水为炮台，引水绕之；地险守固，攻围十阅月不能破。永和谓敌破在旦夕，援师至者皆却之；邦傅抵三水，因之观望不进。及冬，偏将范承恩谋内应，决炮台之水，大兵藉薪经渡，遂得炮台，反以内攻。十一月二日，城破，屠之；承恩降，永和等由海道奔琼州，建捷夺围至肇庆，邦傅等师俱溃于三水。已而桂林亦破，上自梧州将至南宁，邦傅遣兵邀劫各官于藤江。明年春，元胤在肇庆，其下亦多谋叛者；元胤与其弟谋曰：势必不支，与其死于此，不如死于主之侧。因俱奔南宁，伏地恸哭，哀动左右。会孙可望遣将杀内阁严起恒等，元胤愤甚；请出灵山，收高、雷之兵，迎主入海。至钦州之防城，为士兵王胜堂所执，送靖南王耿继茂；劝之降，不屈。令作书招永和，元胤曰：我与杜将军同缮兵海上；我事不成，已为辱国，乃欲败人事耶？继茂曰：将军昔受国恩，今来归正，非降将比；何介介为？元胤大哭曰：昔不过帅俯一亲人耳；今爵通侯，司禁旅，宠荣极矣。寸功不立，狼狈被擒，何颜复生？夫人以国士遇我，我负之不祥。及五月，闻永和以琼州降，乃恸哭，日夜求死；遂与建捷及前降将李用朝俱被害，投尸海中。建捷字敬赤，亦成栋义子也；前已登舟出海，闻元胤被执；复回，愿同死。元胤三妾皆自杀。

</div>
    <div class="pagination">
<a href="南天痕_page12.html">上一页</a><span>...</span><a href="南天痕_page8.html">8</a><a href="南天痕_page9.html">9</a><a href="南天痕_page10.html">10</a><a href="南天痕_page11.html">11</a><a href="南天痕_page12.html">12</a><span class="current-page">13</span><a href="南天痕_page14.html">14</a><a href="南天痕_page15.html">15</a><a href="南天痕_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
