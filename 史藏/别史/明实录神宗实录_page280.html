<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 280 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 280 页/共 367 页</h1>
    <div class="content">　　○兵部请留已升柳庆参将孟续孔以新衘仍管河南巡抚摽下练兵游击事从抚臣沈季文咨也
　　明神宗显皇帝实录卷之四百四十二
明神宗显皇帝实录卷之四百四十三
　　万历三十六年二月戊午朔追赠
　　先朝吏部左侍郎孟春为工部尚书春会审大狱时奉旨冠带闲住已经奏准复职至是吏部议本官节概治迹不可磨者有五一试郡以廉能卓冠徵擢卿寺二巡抚不阿权奸宁被江彬之排三佐铨清誉素著特蒙宸褒四建议宣大狭西三边各设总制大臣控御垂为定制五会议大狱直道不阿甘与颜颐寿马禄同罪削籍概其生平盖守贞持正夷险不易者允宜加赠以慰幽魂故有是命
　　○添设吏部司官一员专管册库
　　○己未大学士朱赓等题催经筵日讲官
　　○予原任总督蓟辽右都御史兼兵部侍郎万世德祭葬如例世德山西偏头关人隆庆辛未进士授南阳知县历官右佥都御史经理辽东以朝鲜南海余倭荡平升右副都御史寻升兵部侍郎经略防倭朝鲜善后事竣荫子锦衣千户世袭卒于官礼部言其恢弘大略慷慨雄才有定国之勋例应予祭二坛给全葬从之
　　○吏科都给事中陈治则言部臣汪元功黄汝亨黄一腾寺臣吴正志等相讦已经臣等及台臣方大美各＜锍-釒＞紏参循职尽言之常何妨于礼科右给事中汪若霖乃力诋臣庇元功汝亨及深疾臣参一腾正志言官各尽所言下听公论上候  圣裁是相成也一言逆心曰庇奸曰报复是相敌也言路岂一人之路国是岂一人之是乎
　　○南京昏晴老人星见丁位
　　○庚申上笆篱寨平等族番人渰中等二百四十四名贡马匹方物各赏绢钞如例
　　○户科给事中江灏言冢宰简用宜亟因劾杨时乔逞臆决裂宜允其去＜锍-釒＞留中
　　○壬戌大学士李廷机言汉臣诸葛亮尝自言其随身衣食取给官下不别治生以长尺寸身死之日不使廪有余粟箧有余帛以累其主臣平居常诵此言日夜孜孜绝宾客之欢忘室家之业思得一当以报  皇上顾自受命于今八月每于时政阙失事体重大者与二臣连名揭请不啻再三一切留中臣年六十有七衰且病矣生不愿官死不愿恤但愿  皇上及臣在此使臣得行其言效其力以不负  圣恩臣虽死无憾
　　○工部右侍郎刘元霖题黄河之难大治自昔苦之先因苏庄水决河臣议挑朱旺口使水归故道逾年工完遵例奏报本部覆行巡按御史查勘去后兹据按臣黄吉士勘报谓新河告成南阳鱼台等处其功实不可泯独杨村集以下陈家楼以上河身旁决徐属受患不可以称全功欲候三年新河果无冲决不次升擢又据河臣＜锍-釒＞谓杨村而下陈家楼而上地形卑洼自冲一渠每遇伏秋不无溢岸然亦河性之常总不出长堤之北行缕之南于是科臣孙善继姚士慎各有参＜锍-釒＞未奉  明旨臣窃谓按臣勘阅当伏水泛涨然滔滔东逝会归正河  陵运既两无侵南阳水患亦去此其工成大较亦可睹已河臣论功诚不可缓惟其＜锍-釒＞叙不无少浮是在核实酌议耳至科臣孙善继＜锍-釒＞谓漕泇不可常恃议于古洪闸抵满家闸大加挑浚坚筑堤岸通旧运河以接黄河于双沟马家浅开月河以避跌溜此两利俱存之策谓泇流尚多遗筑议开巨梁桥以免直口之危浚顿家闸以免守浅之苦筑堤王市口以避暴涨之冲此桑土绸缪之计然谭者又谓泇贵蓄而虞洩黄善徙而难恃须泇河展拓已完闸坝已足不为旁洩而后及黄庶无他虞此当另行河臣从长勘奏者  上俱是其议
　　○癸亥大学士叶向高言臣少读大学其论治国平天下惟用人理财两端今日之用人何如哉缺者不补矣选者不下矣废者不录矣巡差之御史到处乏人作养之庶常经年旷业臣意  圣心于此有数端焉其一必谓官不必备年来悬缺许多亦未至废事不知一官不补即一事不治若一官两摄又一事两妨一旦缓急必至狼狈其一必谓除授一官则推举铨选催请者皆得假以市恩所宜重靳不知爵位官职皆出朝廷与臣下何与其一必谓诸臣皆希图荣宠自为身谋甚者相争相讦此辈一用必复多事故为此以摧抑之不知使天下人皆轻视官爵不求进取虽神圣谁与分猷人品不同亦有身受国恩思酬尺寸者概以嗜进疑之不亦过乎若恐用之多事臣窃以为今日纷纭正繇不用如其用之将各业其官何事之可多臣愿  皇上察此数端有官必补有补必速勿以犹豫之心致天工之旷也至于理财则更有可虑者太仓积储尽矣太仆马价空矣兵部工部无不告匮即大官供应之需亦朝不及夕矣臣意  圣心于此亦有数端焉其一必谓天下之财皆与天下公共惟积而不用者为财不知天子所以富贵正以臣妾亿兆穷天极地无非一家如使蓄不出宫庭何贵于万乘而毋乃示天下隘乎其一必谓矿税数年行之无事民间财力犹堪朘取不知天地生财只有此数今辇毂之下家家贫穷兼以连年水旱到处灾伤似此景象卒然有事其谁应之其一必谓中外积贮尚有赢余纵使目前不敷犹可设法处置不知今日库藏处处空虗九边岁额今岁少百二十万嗷嗷待哺能不寒心虏酋未定边事尚纷辽左诸夷雄黠日甚滇南又复骚动如使未能扑灭而重以他警何以待之臣愿  皇上察此数端以天下财足天下用勿以彼此之心重计臣之困也
　　○革瑞昌王府辅国中尉谋走□曷谋□□戊臣土□封爵降为庶人走□曷仍发闲宅拘禁夺石城王府辅国中尉统金□夙禄米三年走□曷伪雕印信金□夙知情行使□□戊臣土□奸淫亲属也
　　○互调总兵柴国柱挂印镇守甘肃等处地方王邦佐镇守狭西等处地方
　　○甲子春分祭  朝日坛遣官行礼
　　○祭  三皇于  景惠殿赐辅臣收回祭设三卓
　　○予广东总兵官左都督陈璘祭葬如例
　　○兵部言京营听用官三百余人若不澄汰何所底止除有祖职加级者应听如例若白衣冒籍及乡试武举纳级吏监等改纳俱宜停止已纳者非奇才不荐非五荐不推在督抚尤不得踰格咨用其各镇旗鼓塘报等官止于各镇卫官及会试武举中有荐者取用报可
　　○兵部尚书萧大亨请简用枢贰不报
　　○乙丑大学士朱赓等请暂改经筵开讲于二十二日并日讲讲章择十八日吉恭撰进览
　　○准北胜州土舍高世懋承袭土府同知加四品服色
　　○吏部左侍郎杨时乔引疾乞休不允　　○兵部覆云南巡抚陈用宾奏凤夷逆节盖三见矣向凤朝文叛杀同知袁俸被诛立酋族凤继祖复袭杀佥事张泽讨平改土为流垂四十年今阿克即凤腾霄乃其苗裔也所居在东川会川水西之间生齿日繁枭雄跋扈其欲复攘故土久矣今特借名报马岁二姓之讎然有郑举等为内应东川诸夷为外援是以一鼓而破武定困推官白明通杀武臣金守仁王应爵屠戮居民以四百五十余计劫狱劫财叛逆已成此天讨所必加者也惟是滇中兵饷俱缺又远在天末一切徵兵用饷或于本省处置措办或于邻省川贵借请通俟抚臣斟酌径行其四川抚臣谕东川会川贵州抚臣谕水西各土官俱禁戢土民毋得助逆诏如议行
　　○贵州巡抚郭子章言坐派贵州采办楠杉大木板枋一万二千二百九十八根块共该木价银一百零七万七千二百七十一两四钱七分六厘计作四起查给一给于开山垫路二给于运到外水三给运至川楚大河四给到京交收大约该运价二万零二百二十两见存在库应追还官及各省直未到银通共九万八千一百五十六两六钱四分有奇尚少九十九万九千三百三十四两八钱三分有奇本省无从措处乞分派不采木省直起岁协济再议宽限庶钜材不致稽误而疲民得以输运矣
　　○工部再请核实泇河工费及效劳官员旨命巡漕御史查勘分别以凭激劝
　　○辽东巡按萧淳乞停额税不报
　　○丁卯  孝贞纯皇后忌辰遣官祭  茂陵
　　○祭  先师孔子遣大学士叶向高行礼　　○大学士李廷机叶向高请谕首辅朱赓趣出视事
　　○工部署部事右侍郎刘元霖请补尚书左侍郎不报
　　○戊辰京师地震昌平州亦震
　　○大学士朱赓等催补  东宫讲筵侍班讲读侍书等官并择十七日二十日开讲吉期请旨
　　○礼部请驸马子弟再行访选报可其年岁选十四十六十七者三等仍行山东河南通选
　　○己巳大学士朱赓三恳放归  上优旨慰留不允遣太医院官视疾
　　○户部覆光禄寺寺丞徐必达条议白粮一十一款一白粮多系内供岁纳宜蚤以后院道务预期严檄各邑蚤徵速完定限十二月以里二嘉兴工费查酌数年监兑册开定数不得多派比照杭湖事例将嘉兴府属凡有漕粮县分通融量派于条鞭内起徵其嘉秀二县白粮水脚不得分毫扣用三嘉湖漕白二粮官户悉兑漕粮白粮尽派民户各户既不难催岁户亦不得籍口稽延四白粮运船亦造自官司工费什物漂损赔修悉照漕艘行令有司将水脚银抽提二年于十年之中以需官造均为十股于八年之内以资岁给五白粮水脚定须照其米石酌费若干查确派加著为画一宁使有余毋俾不足听掌印部运官验足摽封付之本户沿途非禀官不许私拆六白粮每船定额量带土宜四十石迩来珍巧细软半于官粮甚者包搭客货夫军民一体事例宜同漕船报抽近经题议自仪真而下听巡漕不时盘诘以后白粮亦照此例行七白粮风波之患比照漕例当时陈告督押官处亲查虗实轻重勘验的确即出给执照一面将所带土宜变卖补足仍申报原籍院道有司其自赔助赔通县派赔之数酌量多寡查筭补给八白粮抵丁字沽则须舟剥抵张家湾则须车运以后船到河西务司官即查照漕粮事体速为拨船起剥免其久候仍于所顾船车平其脚价勿使奸户掯勒九白粮到京旧俱露积浥烂损耗势有必然今议创造仓廒以备贮收十白粮起批州县先期差快手赴各衙门倒换挂号及期付之岁户至到京纳粮之日批文仍听全完给发部运总领其各户先完者许具状赴司查审无欠即批准用印以便先回十一浙之差岁烦多殷实不足以后北差除白粮外其绢岁即付总部府佐便带南差除糙粮外其绢布银等项即付管押县佐便带度其道里宁加厚水脚但白粮总部每年轮委嘉湖两府佐一员州县各有统属府佐督催隔属能无掣肘且白粮既先漕运则期限迫速而于粮绢两者能无顾此失彼是又在彼中上下计议妥确毋孤此创法之意也报允
　　○安南头目郑松潜计剌死禄州夷官韦达礼函首补贡论功加两广总督戴燿太子少保升广西巡抚杨芳右都御史自本兵而下内外文武将吏各升级赏银币有差
　　○庚午予原任太子太保左都御史温纯赠少保纯三原县人嘉靖乙丑进士授寿光知县行取户科给事中历官至右都御史总督仓场丁内艰起南京吏部尚书丁外艰起左都御史满六年考加宫衔致仕卒于家纯正议琐垣振纲宪府典南北大计者五次黜陟允协于公论察机勇退寿考令终无间然矣
　　○都察院再请速俞考选以济差遣不报
　　○壬申命忻城伯赵世新掌南京前军都督府事
　　○癸酉予原任太子太保南京吏部尚书致仕曾同亨赠少保同亨吉水县人嘉靖己未进士授刑部主事历官至南京吏部尚书满六年考加宫保致政给舆夫月廪在籍卒同亨三朝耆德其肤功伟绩出处大节允协舆论故恤典特从厚云
　　○兵部言水泉楼子营二界系西路要冲土埤沙薄不堪捍御今议砖石包砌真一劳永逸之计允之
　　○兵部覆总督蹇达题辽镇甄别练兵勤惰各官张中鸿等加衔复职更调革任等项悉如所请从之
　　○乙亥以元辅朱赓久病赐猪羊米酒等物
　　○丙子  景皇帝忌辰遣官祭  陵寝
　　○户部尚书赵世卿称病乞归不听
　　○狭西巡按王基洪条议武职贤否径繇各道开报不得概委下吏以致混淆部覆允行
　　○戊寅大学士朱赓等再请  东宫开讲日期择本月二十七日三月初三日二日候旨
　　○兵部覆狭西巡按王基洪条议禁钻剌以清边备一款  上曰将官钻剌势必克饷剥军强事如何不坏着厂卫城捕衙门严行访拏
　　○己卯清明节遣官分祭  诸陵  景皇帝陵寝  庄敬  哀冲二太子坟
　　○辛巳吏部左侍郎杨时乔以病未能供事再＜锍-釒＞自劾旨令郎中代行掣签毋得推误尚书右侍郎候点用
　　○癸未蓟辽总督蹇达言建酋日渐骄横东方隐忧可虞乞议蚤备战守机宜章下兵部
　　○乙酉罢保定忠顺营参将卢彻以李尚质代之
　　○丁亥兵部言云南巡抚陈用宾乞要南京两广各动发五万两以济急用臣愚以为不可赖以应猝请先发冏金五万两差官星驰解至军前应用其户工二部所议仍行一并续发收复人心保全滇省从之
　　○兵部尚书萧大亨言凤酋发难一鼓而克武定破二州直薄省会索冠带印信抚镇藩臬诸臣竟与之夫抚臣秉节建牙将以抚安全省镇臣握符世守将以摄服百蛮藩臬诸臣皆一方大吏均有旬宣屏翰之责者居恒既不能镇戢抚绥以致生心事发束手无策任其虔刘迫胁餍欲而去国威国体不既已大失乎诸臣应即究处但念军旅方殷各令戴罪讨贼务使剿灭从之
　　明神宗显皇帝实录卷之四百四十三
明神宗显皇帝实录卷之四百四十四
　　万历三十六年三月戊子朔
　　孝肃皇后忌辰遣官祭  裕陵
　　○兵部覆贵州候代巡抚郭子章等奏土舍安尧臣之承继镇雄积有年矣自永宁争立说者疑尧臣庇奢世续阎宗传而助之逆且庾其印于是蜀抚始兵之迨于印献罪降庙议撤兵令尧臣退还镇雄就居贵省仍论征播前功授以土知府职级则贵州抚按题请固以完昔日之叙功尤以信今日之诏旨若者氏请归尧臣供养此自老妇哺乳私情然而立陇之旨业已中外昭悬谁能易之今日之事尧臣与其妻孥径当全归贵阳乃为始终畏慎至于水西携带原人蜀抚欲令尽出惟是尧臣幼继陇姓已离水西镇雄固其巢穴彼原随把目十年生聚一旦飘摇不能无虑计惟有该省抚臣谕令安强臣谊念手足分割一隅令尧臣率众安居毋令两失所依所以终  圣恩而消隐祸者也得旨如议行
　　○广西巡抚杨芳题禄州夷官韦德庆袭擒东海贼首潘都该以自赎交夷莫敬恭生縳酋首裴宗奇等不事徵兵费饷渠魁一时俱歼所有在事文武诸臣先后功罪宜加旌处章下兵部
　　○己丑原任大学士王锡爵固称病苦辞召  上曰时事多艰朕以卿老成人望特行召用屡旨敦趣如何又有此奏着抚按官省问安车就道以副朕延伫至怀
　　○户部定接济云南军前粮饷南京户兵二部共凑三万两两广五万两从之
　　○庚寅敕云南抚按镇臣及贵州抚按但有凤夷紧急声息通行飞报
　　○是日酉宁夏天鼓鸣
　　○辛卯大学士朱赓等题考选科道新年又复三月未奉纶音乞亟赐裁断不报
　　○予驸马都尉万炜父母赠封如制
　　○加原任协理京营戎政李汶勋阶特进
　　○丁酉赐三辅臣各彩扇六柄银钉铰扇十柄砗磲扇二十柄及讲官杨道宾等三员有差
　　○两淮巡盐康丕杨言＜锍-釒＞盐课以足边饷将首出余盐委官验后许照五百七十斤一引上纳余银令其掣卖分别带数多寡酌量加罚既可按法惩奸又可据盐抵饷无俟刑驱可少＜锍-釒＞往滞矣
　　○礼部言国家东北夷三种女直系肃慎旧疆亡金遗孽也永乐初年女直来朝其后海西建州女直悉境归附乃设奴儿干都司统卫所二百有四地面城站五十有八官其酋长自都督以至镇抚许其贡市自开原以达京师岁以十月验放入关如次年正月后到者边臣奏请定夺今自万历三十四年六月建州海西先后到京进贡去后至三十五年并无验放入关者今春尚无消息近辽东抚镇官会题本内有奴酋不肯进贡抢了罢等语臣伏读  太祖高皇帝祖训首章有曰四方诸夷皆限山隔海僻在一隅恐后世子孙倚中国富强贪其强界无故兴师致伤人命切记不可但胡戎与西北边境互相密迩累世战争必选将练兵时谨备之所谓胡戎北则鞑靼瓦剌东则兀良哈西则哈密也自兀良哈内附于洪武收为三卫属夷哈密纳款于永乐藉为西域贡道瓦剌即俺答一部亦既归诚  皇帝称顺义矣惟是迤北鞑靼东邻女直雄据塞外自永乐九年女直内附我  文皇帝即设奴儿干都司以覊縻之事同三卫均资捍蔽者盖以金元世仇欲其蛮夷自攻也然必分女直为三折卫所地站为六百六十二各雄长不使归一者盖以犬羊异类欲其犬牙相制也  祖宗立法良有深意今建州夷酋奴儿哈赤既并毛怜等卫取其敕印又举海西南关一带卫所酋目若卜占吉若猛骨孛罗等卫而有之虽婚姻亦所不恤惟北关一带苦那林孛罗与弟金台竭力死守苟延旦夕又闻其餙名姝捐重妆以交欢北虏夫国家本藉女直制北虏而今已与北虏交通本设海西抗建州而今已被建州吞并且开原止许市马并无市参之令乃强栽参斤倍勒高价将官偿之则难堪争之则启衅吞声忍辱非一朝夕矣更闻奴儿哈赤与弟速儿哈赤皆多智习兵信赏必罚妄自尊大其志不小臣阅金辽二史辽人尝言女直兵若满万则不可敌今奴酋精兵业已三万有奇按隆庆间辽镇图籍马步官军实在八万粒米豆草而外主客岁饷二十万金今称堪战亲兵不满八千思之可为寒心臣愚以为即未遽兴问罪之师亦宜诘责所以违贡者何故若其输情悔罪许令自新傥果桀骜负固则宜暴其罪状革其爵赏敕户兵二部从长计议整顿兵饷以耀威武而防侵暴庶中国之体统尊外夷之观听肃矣
　　○戊戌兵部议立镇雄土司旨令抚按官访寻陇氏真子孙为众推服者保举定夺
　　○己亥兵部尚书萧大亨被言乞休不允　　○庚子遣鸿胪寺堂上官宣谕大学士朱赓入阁佐理赓具＜锍-釒＞称谢
　　○兵部职方司主事叶世英以东夷渐炽可虞条上增兵增饷事宜言增兵三事曰西兵可募土著可招官舍可增言增饷五事曰复边输以实塞上通钱法以佐军储查新官以责协济赎改戍以便民情复标盐以鼓乐输乃其吃紧在增设驿站不扰营伍马壮兵强又增兵饷之要略也
　　○辛丑  武宗毅皇帝忌辰遣官祭  康陵
　　○户部言滇南变乱西蜀凋疲乞撤税减金不报
　　○乙巳大学士朱赓等言建酋桀黠非常旁近诸夷多被吞并恃强不贡已经二年又勒买参斤多索车价辽阳凋敝之区一旦内犯何以支吾伏望  圣明速将臣等拟票兵部题覆总督蹇达前＜锍-釒＞省发以便遵行
　　○户部覆易州镇管粮郎中崔师训条议十款一汰冗□将见在各□从公精选酌留殷实承办买纳其市棍奸猾尽行裁革一省冗费粮价低昂视岁丰歉以后军士本色粮蒭买之丰年用备支需傥遇岁荒即行停止一备济变先年边仓非大荒不出陈乘有年而召买正以待不虞也如遇丰年即乘时收买本色专备客兵支用其主兵本色惟荒年照例支给一杜滋蠹将一应本色军粮遇凶岁给放丰年召买仍于收放之期即委管粮通判一员监督无令守候如有奸□贿通官攒武弁虗出冒领听督抚按衙门拏究一止姑息御兵之道贵在严节制若求预支借支是皆姑息而渐不可长者以后主兵折色务要按期给放荒岁方许支本色其一切求借不得姑从一推至诚先是紫马两关军士原支折色至万历二十九年大荒题准岁给本色四个月以后明示两关军士丰年停支本色荒年多支本色一便时价召买粮蒭以秋估为定题奉钦依通行已久合劄该镇仍遵往例以一估为定则勿再估价定于秋即银给于秋庶□不得藉口拖延一募土著粮蒭莫贱于秋成设秋时急需既无佥定之□又无专责之民其若之何惟仍酌留殷实专任其责毋使趋避趋事自有人也一辨等次商人赀产不能概相若也一类责其承办则力不胜上纳钱粮亦未必在一时也不分次序举全价而尽付之则不免妄费以后召买粮蒭分别商人第为三等又于三等之中三次给价庶商不诎力而办纳自易一禁寄顿将□人拨定仓口粮到责令即运至本仓交收不许寄顿他所以致插和粗恶诏允行
　　○戊申予原任礼部尚书李长春祭如例仍加祭与妻合葬长春富顺县人隆庆戊辰进士改翰林院庶吉士授编修与修  穆宗实录辛未充会试同考管诰敕编纂章奏参较会典充经筵讲官乙酉主考应天乡试历升礼部左侍郎充日讲官升本部尚书被言乞假回籍至是卒礼部言长春抗＜锍-釒＞矢羽翼之谟禔躬高肮脏之气讲读年久应加优恤者也
　　○狭西巡按王基洪条议甘肃孤悬天末处处邻虏戒备宜豫请改设将领以重机宜更调官军以资缓急创修边寨以固疆圉合并冗所以实营伍申明屯戍以强兵食选用班军以资实际酌量战款以昭威信保卫西番以固藩篱凡八事部覆咸采用之
　　○剧寇安南新安州酋长潘都该伏诛仍传首边海
　　○己酉兵部言凤酋俶扰视杨酋构难尤甚道路之口竞云滇中州邑诸吏一闻贼至咸先去以为民望独禄丰县知县苏梦晹嵩明州吏目韦宗孝以守城被害而宗孝受祸尤惨至于推官白明通实假以取印脱身引贼至省仓卒祸变俱繇于此余失事府州县各官亦有不至军前讨贼冒功掩罪者若劝惩不明则生者何幸死者何辜恭请  明旨切责抚镇二臣是否隐匿并死事失事等官俱行巡按御史作速勘奏以凭处分从之
　　○辛亥大学士朱赓等题国家三处军情一时告急其一为云南凤夷攻陷城郭残杀官民其一为广粤交夷乘虗突入城中失守其一为辽左建夷蓄谋甚久跋邑可知臣等谨拟敕一道请  皇上裁改亟发兵部以振法纪以收人心其各处用兵监军纪功实惟巡按御史之责考选一事尤其急之急者统乞鉴察允行谕兵部朕虽静摄宫中心未尝不念周天下其于柔远安迩诘戎振武之事尤惓惓焉昨见滇夷作孽扑灭非难何至日久蔓延任其焚劫失郡失邑戕官杀民如入无人之境抚镇官平居防守何为临事制御何策陈用宾沐睿都着住了俸戴罪杀贼自赎如纵寇遗患并治不贷其保身失事为国死事官员了无分别奚以激励人心着巡按御史作速勘来处分又粤地远在万里易行掩饰交夷窃发果否遁逃作何防剿失事地方作何保御着抚按也从实勘报其辽东建酋不思国恩不遵贡典招亡纳叛意欲何为地切  陵京岂容如此怠忽该督抚镇巡等官务要申饬军令严戒将领毋习故侵克以失军心毋自弛威严以生戎心若有疏虞责有所归尔该部即便马上行文与他每知道前余懋衡阅视条奏边事业已有旨未见奉行具奏仍还传谕各边守臣一体振刷以称朕意故谕
　　○四川巡抚乔璧星请留本省角□羊赴狭西济边钱粮不许　　○辽东巡抚赵楫言边地灾伤无处不若宁远前屯一线通关地尤砂碛开原铁岭三面环夷民乏恒产议将屯粮徵折徵本曲为调停少加拯济乞敕部覆遵行
　　○是日未大风黄尘四塞
　　○癸丑罢榆林城管抚夷守备事原任游击李荣以李国楹代之升延安卫百户高国祯以都指挥体统行事守备延绥甎井堡地方
　　○甲寅狭西总督徐三畏言庄浪镇羗地方创修边榨番汉胥有攸赖请赏赉董理文武官员章下兵部
　　○总督两广军务右副都御史戴燿题三十五年十二月内交阯贼七百余名繇龙门港直入突围钦州虏掠以去所据失事各官法应参究并自劾疆场失守之罪章下兵部　　○乙卯司礼监太监成敬奏阅视过五军等营各官例应赏罚诏如议
　　○户部言辽阳孤悬天末逼虏邻倭建酋逆谋潜伏祸在剥肤自设税监以来军民箕歛包赔心髓既剜皮骨日削在此以虏为狡窟而昵就之在虏以民为奇货而潜招之监为戎首税为厉阶也乞亟撤榷税以收人心不报
　　○四川巡抚乔璧星言蜀民涂炭已极采榷万难并行乞停税务不报
　　明神宗显皇帝实录卷之四百四十四
　明神宗显皇帝实录卷之四百四十五
　　万历三十六年四月丁巳朔孟夏时享
　　太庙遣官恭代分献
　　○  上谕内阁今春屡次动火头目眩晕庙享恐弗成礼遣官及陪祀各执事务秉精虔以体朕诚敬至意卿等可传示知悉
　　○是日午大风黄尘四塞
　　○兵部覆甘肃督抚官徐三畏等条议冲边紧要四事一迁移堡兵谓西宁南北二川俱系冲险要地必官兵相等防御始无偏弱查北川设有守备统兵六百名议将南川防守改设守备凑足五百名与北川守备各移临边闇门创筑一城屯住就近堵防委属长便一改移兵将谓碾伯自筑松边之后冲险比昔稍缓而沙糖川地方近日海虏跳梁乃西宁首冲之地议将碾伯游击移驻沙糖川威远堡改为威远游击领兵一千一百名仍听西宁副将统属其碾伯所遗兵委指挥等官统领操守以西宁通判移驻碾伯游击衙门督察收支提督边工皆系移缓就急防边至计一改设守备谓西大同等堡土汉杂居最称繁剧况有通海道路虏患时有议将该堡防守改设西大同守备移于豊乐堡住劄防御统辖连城等九堡仍听庄浪参将节制此乃设守城官一劳永逸之计一更调将领谓安远都司先年原为备松虏而设今虏已远遁地属稍缓而三岔堡则系凉永镇三路交冲之会议将安远都司改调守备三岔堡地方统领马步军五百名训练戍守其三岔操守改移安远统领摘剩兵马二百名守御传塘深为得策从之
　　○调安远备御都司郑崇雅守备三岔堡地方升庄浪卫都指挥佥事李秉元为西大通堡守备西宁卫指挥同知李希梅以都指挥体统行事守备南川
　　○己未大学士朱赓等言臣等接得户部尚书赵世卿揭帖其中关系最大无如边饷细稽饷额在隆庆初年仅二百余万今日遂几四百万各边一有事端輙求增兵增饷不知隆庆以前虏未款贡饷何以少今日安宁饷何以多有饷有兵及至有事何以又不足用至于宫中买办岁进二十万一切庆赏礼仪等项故事取之该监者今皆责之该部苟非鬼运神输从何措办自矿税设立以来各处正供多被侵削盐课壅滞关征减少曾未十年所亏损已四百六十万计臣杜门已久诚宜督其速出与九卿科道悉心计议严责边臣稽查兵饷痛革冒滥克剥之弊其买办上供钱粮一概停止税使即未能尽罢亦当权其利害如辽东云南有事之处先行撤回不报
　　○兵部言据云南抚镇再报各路捷音并前次通共斩获二千九百五十名颗旨令文武官用心进剿务期翦灭以收全功
</div>
    <div class="pagination">
<a href="明实录神宗实录_page279.html">上一页</a><span>...</span><a href="明实录神宗实录_page275.html">275</a><a href="明实录神宗实录_page276.html">276</a><a href="明实录神宗实录_page277.html">277</a><a href="明实录神宗实录_page278.html">278</a><a href="明实录神宗实录_page279.html">279</a><span class="current-page">280</span><a href="明实录神宗实录_page281.html">281</a><a href="明实录神宗实录_page282.html">282</a><a href="明实录神宗实录_page283.html">283</a><a href="明实录神宗实录_page284.html">284</a><a href="明实录神宗实录_page285.html">285</a><span>...</span><a href="明实录神宗实录_page281.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
