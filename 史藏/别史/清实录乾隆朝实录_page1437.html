<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1437 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1437 页/共 1860 页</h1>
    <div class="content">○吏部奏、例册应行增改九条。一、各省试用从九品。不准咨补吏目。一、直隶州知州在外题补之缺。准以现任通判曾任知县之员、保题升用。一、办差官员。若于既奉恩旨后。完纳罚俸。仍不准与无处分者一体加级。一、坐补原缺各员。人文到部后。遇原缺出。即未满五十五日限。亦准坐补。一、议叙即用内阁中书应与正班人员分缺间用一考试繙译生童。应归礼部办理。不必由臣部题请钦点考官。一、地方应行缉拏之案。遇有夺犯殴差。未能即时擒获者。应将州县官、照盗案例。题参疏防倘有讳匿。照讳盗例革职。一、州县官失察解役受贿、纵脱斩绞重犯。应于佥差不慎降一级外。再降一级调用。如系军流人犯于罚俸一年外。议以降一级留任。一、失察私盐。于限内拏获拒捕人犯过半者。应将降二级调用旧例。酌改降一级留任。一、承荫嫡长子孙。虽有科名及别项职衔。如情愿承荫。应弗拘不准补荫旧例。从之　　

○戊子。谕曰、福隆安随往江南。其兵部尚书事务。著德福署理。理藩院印钥。不必另派他人。现有侍郎保泰。即令其带管。永贵随质郡王前往岱汉。其吏郎尚书事务。著绰克托署理　　

○谕军机大臣曰、特成额等奏、拏获麻塘寺被焚讎杀案内凶番。先行审办一摺。据称因达尔吉之弟、七立汪等。常在热赛一带行窃。经里塘协办土司阿聪罗布、带兵堵截。七立汪等拒捕。致被殴死。剥皮悬挂麻塘寺示众等语。里塘因何有协办土司。阿聪罗布、于何时协办土司事务。著传谕文绶。即查明覆奏。又摺内所获人犯。除郎忠、噶克二犯。即行正法枭示外内有阿孔一名。据称、系听从随行。并未入寺应请免死。给五百里外土司为奴。摺尾又称、夥犯阿孔虽未入寺。但已附和随行。究属凶党。未便照例安插。饬交打箭炉厅。牢固监禁俟拏获各犯。讯明从重归结等语。阿孔一犯。何以摺内声叙罪名。前后不同。阿孔敢于随行附和。甚为不法。自应宰固监禁。俟各犯全获。质明情节后。从重办理。金川甫经平定。似此不法凶徒不得不从严也。并著传谕文绶。遵照办理。至夹片所称、三艾贼劫抢喇嘛茶包伤毙护送人等之各犯。文绶到川后。并著即饬委员、及各头人。严行截拏务获。毋得视为具文。致令兔脱稽诛。将此由六百里传谕知之　　

○户部议准、杭州织造徵瑞奏、北新关收税旧例。烟百斤。税银四钱六分。酒十坛约计二百斤、税银二分。今部颁则例。删并两项并每百斤税银四钱。均有窒碍。请照旧例办理。从之　　

○步军统领衙门奏、京城内外寺庙庵观碑碣。有文义违碍鄙俚者。应全行磨净。其有关庙讳御名者。亦应将字磨去。得旨、所有磨净碑身。著交工程处刻碑、及各项应用。其磨去数字各碑。著更易妥字重镌　　

○命编修吴寿昌、在尚书房行走　　

○以故喀尔喀多罗贝勒丹津子车凌多尔济袭爵　　

○是日起。上以祈谷于上帝。斋戒三日　　

○己丑。谕军机大臣等、据阿桂等奏、引河工程。日逐催趱。新正以来。夫役到工更多。所挑土方、计有四分。且开冻土松。挑挖较易。其引河头上唇展宽十九丈者。计长七十余丈。而于原估挑深丈尺。又添估挑深一尺五寸。自上至下。一律相等。至挑水坝工。现在人夫物料。昼夜进筑。并于北岸立竿对准。以收逼溜之益。而顺黄南北两坝。亦仍接做边埽土戗。俟引河工程过半。再令南坝向北镶筑。则口门收窄时。引河亦可竣工。不致有彼此等候、及坝工著重之虑等语。所办均合机宜。此时自应如此办理。惟望天祐神助。于凌汛桃汛前。迅速完工集事也。此事昨袁守侗来京时。屡经召令与军机大臣、并德成同见。朕再三指示。分晰是非。并令袁守侗、德成、绘图贴说进呈。据德成所拟、于倒扎洪之东。开引河。宽二十丈。长三百丈。接入引河。为接溜沟。直达旧河顺黄坝。即得合龙等语。所言未为不可。袁守侗以为逼近北坝。恐北坝受害。则亦不可行。然尚近情理。至所拟于十六堡漫口西堤。随水筑顺水坝一道。将溜势逼过口门数十丈。归入旧引河。则断不能行。十六堡自前岁堵筑五次。未能合龙。阿桂等始不得已、商移上游施工。今德成、乃欲于屡经决裂处所。做工镶坝。并欲将现办垂成之工。弃而不用。是其执谬不通。实出情理之外。伊因阿桂素轻其人。不加礼貌。遂尔意存偏执欲行翻案。甚至朕前哓哓渎辨。朕于办理此事。毫无成见。即德成所拟两条。一是一非。明白晓谕。亦从未发声徵色。此军机大臣与袁守侗等所共知共见。而德成转肆行妄论。毫无敬谨之意。彼时朕设如阿桂情性。早将伊革职。甚且立置重典矣。然德成人虽执谬。究因公事起意。与营私坏法者不同。因仅革去花翎、以示惩儆。俟引河工成后。再降谕旨。阿桂因此、亦宜自知留意。时时收敛。莫自恃聪明。贡高矜傲。因德成此事。一并明谕。使阿桂有则改之。无则加勉可也。昨袁守侗、德成、所进图说。并著另绘一分。寄与阿桂等阅看。至此事土方已经办有四分。惟冀人夫工料。迅速蒇功。以邀天贶。仍将现在添办各工情形、迅速覆奏。将此由六百里传谕知之　　

○乌噜木齐都统索诺木策凌奏、乌噜木齐地方。延袤三千余里。自改设道府州县。安驻兵民三万余户以来。繁庶无殊内地。有应行增改事宜。一、距西八站之库尔喀喇乌苏。应酌裁内地同知一员移驻。管理仓库商民事件。其向派内地佐杂、五年更换。所管晶河仓粮事务。应改为同知所辖之管粮主簿额缺。一、济木萨地方。为迪化州属入境首站。向设县丞。应改为知县。一、古城地方。距奇台县九十里。为乌里雅苏台、巴里坤、伊犁等处往来冲要。应增设理事通判。一、绥来县属之图古哩克、为绥来、景化、二城适中之地。应增设巡检。哈喇巴勒噶逊、原有内地派往五年换班兵丁六百名。应俟班满后。改拨携带家口兵丁。一、都统衙门。应酌增胥役。得旨、军机大臣会同该部议奏。寻议、库尔喀喇乌苏移驻同知。应如所请。济木萨县丞。毋庸改为知县。古城毋庸增设通判。其余各事宜。应交陕甘总督酌覆。从之　　

○庚寅。上诣南郊斋宫斋宿　　

○辛卯。祈谷于上帝。上亲诣行礼　　

○上南巡。车驾发京师　　

○赐扈从王公大臣、蒙古王公台吉、直隶官员、及回部郡王台吉、并金川土司等茶果　　

○谕、朕巡幸江浙。省方观民。銮辂所经。宜施渥泽。用溥春祺。所有经过直隶、山东、地方。本年应徵地丁钱粮。俱著加恩蠲免十分之三。该部即遵谕行　　

○是日、驻跸黄新庄行宫　　

○壬辰。赐扈从王公大臣、蒙古王公台吉、直隶官员、及回部郡王台吉、并金川土司等茶果　　

○谕、朕清跸时巡。道经畿辅。昨已特沛恩膏。将所过地方本年额赋。蠲免十分之三。直省昨岁丰稔。民气恬熙。朕心深为欣慰。第念该省尚有积年欠项。皆因从前被灾较重时出借。今若按例催科。民力恐不无拮据。著再加恩、将顺德、广平、大名、天津、四府属。所有节年因灾出借常平仓谷八万四千八百余石。折色银九万八千七百余两。屯粮豆、谷、一千二百四十三石零。概予豁免。该督其实力稽察。妥协办理。俾闾阎均沾实惠。该部即遵谕行　　

○是日、驻跸涿州行宫　　

○癸巳。赐扈从王公大臣、蒙古王公台吉、直隶官员、及回部郡王台吉、并金川土司等食　　

○谕、朕翠华南莅。行庆施惠。所有经过直隶、山东、二省。凡老民老妇。著加恩赏赉。用示优老引年至意　　

○又谕、此次南巡。所有直隶、山东、派出办差兵丁。著加恩赏给两月钱粮　　

○是日、驻跸紫泉行宫　　

○甲午。赐扈从王公大臣、蒙古王公台吉、直隶官员、及回部郡王台吉、并金川土司等茶果　　

○谕、此次南巡经过直隶、山东、二省。所有办差文武各官。住俸罚俸降级之案。俱著加恩准其开复。如无此等参罚案件者。各加一级　　

○又谕曰、巴里坤副都统岱星阿、年老应行更换。著回京以原品休致。永安、著调补巴里坤副都统。所遗古城领队大臣员缺。著巴里坤协领巴林泰补授。并加恩赏给副都统职衔　　

○谕军机大臣等、前据阿桂等奏、引河工程。业经挑有四分。且现在系开冻土松。挑挖较易等语。计阿桂拜发此摺。已及一旬。未据续有奏报。朕因南巡、经过雄县一带。途次积雪未消。于行程虽觉和美。而天气甚寒。东北风亦大。因念豫省距此不远。气候风色。或大略相同。该处是否不致冰冻。挑挖施工。尚不费力否。朕心深为廑念。堵筑漫口。已阅一载有余。此次引河工程。务于二月内告蒇。俾大溜归漕。漫口合龙。方为妥协。将此传谕阿桂等。即将工次现在情形若何。工程现有几分、约计何日可以完竣之处。迅速由驿驰奏。此旨著由六百里发往　　

○是日、驻跸赵北口行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千九十八



大清高宗法天隆运至诚先觉体元立极敷文奋武孝慈神圣纯皇帝实录卷之一千九十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十五年。庚子。正月。乙未。谕、朕巡幸江浙。道经畿辅。长芦商众。踊跃抒忱。用宜一体加恩。俾沾庆泽。著加恩将长芦商人应徵乾隆四十四年分、盐课银五十余万两内十分之一。分作五年带徵。俾商力益资饶裕。该部即遵谕行　　

○又谕、朕巡幸江浙。上年业经降旨。照从前之例。于江浙两省冬兑漕粮内、各截留十万石。豫备临时平粜之用。所有此次减歇漕船。向例止给一半月粮。于该丁等生计、未免拮据。著加恩于应给月粮外。再赏给十分之二。以示体恤。该部即遵谕行　　

○是日、驻跸思贤村行宫　　

○丙申。驻跸太平庄行宫。　　

○丁酉。遣官祭汉儒毛苌墓　　

○谕、朕巡幸江浙。省方观民。曾降谕旨。令沿途地方大吏。毋得踵事增华。致滋糜费。第念跸路经由直省。一切行馆。悉仍其旧。而地方官逐程修葺经理。亦未免稍需用度。著加恩于长芦盐课应解内务府银两内。赏给银二万两。以示体恤。　　

○是日、驻跸红杏园行宫　　

○戊戌。赐扈从王公大臣、及直隶官员等茶果　　

○谕、朕因东南黎庶。望幸情殷。爰举旧章。五巡江浙。所以省方观民。勤求治理。情跸所经。各处旧有行宫。祗令扫除洁净。以供憩宿。毋得踵事增华。致滋糜费。屡经降旨谆切晓谕。封疆大臣。自能仰体朕心。遵旨办理。第念直省行馆。近京数程。屡经驻跸。即圬墁裱饰。为费尚属无多。其自山东以至江浙。所有行宫。则自乙酉南巡至今。未经临莅。阅时既久。不免曹□少旧剥落。地方官修理葺治。不无所费。且山东、江苏、二省。俱有添建座落。此项用度。闻各省俱系捐廉办理。在地方大吏。养廉丰厚。分年扣捐。以抒忱悃。尚属可行。况朕又复加恩赏给库银。用示体恤。伊等办理。尽足敷用。若更因此派累闾阎。致滋苛扰。则断不可。且非朕念切民依。行庆地惠之意也。第恐不肖有司。或有藉办差为名。暗中科歛。而穷乡僻壤。未及周知。亦有帮贴差费者。一经察出。必将该督抚等重治其罪。以昭儆戒。其各凛遵朕旨。慎勿自干严谴也。将此通谕知之　　

○江西巡抚郝硕奏、江省帮船。在本省例支折色银两。均须换钱、买备篷缆等物。时值岁底。奸商市侩。先将市钱囤积。临时长价。旗丁深以为苦。且一月中。遽换钱数万余千。势难接济。未免稽迟。查司库存钱。岁有积滞。正须设法疏通。请拨出三万串。照官价每银一两、易钱九百九十之数。发给旗丁。即将其应领银内。扣还归款。丁民两有裨益。报闻　　

○是日、驻跸绛河行宫　　

○己亥。遣官祭东岳　　

○遣官至曲阜、祭元圣周公、先师孔子　　

○谕、朕清跸时巡。道经山左。昨已特沛恩膏。降旨将所过地方、本年额赋。蠲免十分之三。兹当入疆伊始。畴咨民瘼。该省尚有未完款项。著再加恩、将山东省乾隆四十二、三、四等年、历城等二十一州县、因灾缓徵未完地丁银、十三万四千四百余两。临清等七州县、因灾缓徵未完常平谷、二万六千三百余石。社榖二千四百余石。麦种合榖三千二百余石。概予豁免。该抚其善体朕意。率属实力奉行。俾闾閰均沾实惠。副朕惠爱黎元。用普春祺至意。该部即遵谕行　　

○又谕、朕翠华南莅。问俗省方。道经山左。因念各处旧有行宫。久未临幸。地方官逐程修葺经理。不免稍需用度。该省又添建座落二处。亦不无所费。著加恩于山东盐课内、赏给银三万两。以示体恤　　

○是日、驻跸德州行宫　　

</div>
    <div class="pagination">
<a href="清实录乾隆朝实录_page1436.html">上一页</a><span>...</span><a href="清实录乾隆朝实录_page1432.html">1432</a><a href="清实录乾隆朝实录_page1433.html">1433</a><a href="清实录乾隆朝实录_page1434.html">1434</a><a href="清实录乾隆朝实录_page1435.html">1435</a><a href="清实录乾隆朝实录_page1436.html">1436</a><span class="current-page">1437</span><a href="清实录乾隆朝实录_page1438.html">1438</a><a href="清实录乾隆朝实录_page1439.html">1439</a><a href="清实录乾隆朝实录_page1440.html">1440</a><a href="清实录乾隆朝实录_page1441.html">1441</a><a href="清实录乾隆朝实录_page1442.html">1442</a><span>...</span><a href="清实录乾隆朝实录_page1438.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
