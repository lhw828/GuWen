<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 467 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 467 页/共 502 页
  </h1>
  <div class="content">
   ○又谕、本日据景淳等奏、挑派精兵、遴员管带赴京一摺。已有旨、谕令景淳毋庸前来。现在和约已换。古北口驻劄马步队官兵。足资捍卫此项官兵。无论行抵何处。著宝山飞速传旨。令其折回归伍。以息兵力。不必徒劳跋涉。将此由六百里谕令知之。　　

○又谕、据庆端、瑞瑸奏、苏常嘉兴尚未克复。江浙两省应运漕米。能否按额运津实难豫定京仓为积储重地。俸饷攸关自应豫筹接济。以免匮乏。现在筹办台米。明年解运京仓等语。该督抚等体国之忱。殊堪嘉尚江浙财赋之区。多遭蹂躏。本年新漕。断不能如数徵收。天庾正供。势必缺额。即著庆端、瑞瑸、督饬司道各员、通盘筹画。或分劝输将。或筹款采买务期多多益善。于明年春夏闲、雇备船只。分批解运。接济京仓是为至要。将此由五百里谕令知之。　　

○又谕、本日据李若珠奏江面水师、大获胜仗、并克复江阴各摺片。此次贼船千余号。由丹徒谏壁辛丰各口、欲图北窜经参将李新明等、督军大获胜仗其江阴逆匪复经黄彬、督令副将郭定猷等焚烧木篺。杜截归路。于九月初三日、将县城克复剿办。甚为得手。军务大有转机。惟江阴既已克复。而常熟、福山、常州等处。皆有贼匪。非有重兵驻劄。万难守御。据该提督奏、镇江业已解围。著巴栋阿、即于大营内抽出一军。饬令迅赴江阴屯守。既与镇城互为掎角。亦可为规复南岸地步。至吴全美、李德麟等师船一百八十余号。业经驶赴下游。兵力已厚。即著李若珠、督同黄彬、饬令择要分泊。务使与南岸镇江、江阴等处陆兵。互相联络。严密巡防。毋令贼船北窜。此项水师粮饷。著江清骥、乔松年、于南北两台中、会同筹款放给。不准互相推诿。致有缺乏。都兴阿一军。业已行抵寿州。昨谕令其统率马步队。驰赴江北。该将军一到。军威益振。巨寇不难荡平矣。将此由六百里谕知巴栋阿、李若珠、并传谕江清骥、乔松年知之。　　

○以疏防淀园被扰。署镶蓝旗汉军副都统恩龄革职留任。拔去花翎。仍当散秩大臣差使。　　

○己酉。谕军机大臣等、据总理行营王大臣仁寿等奏、请调派各衙门堂司各员、及侍卫各项官员、来赴行在并各省应解饷银、暂存直省一摺此次随扈各员。惟吏户礼兵四部、及理藩院、内务府、均有堂官。其余刑工两部、及大小各衙门。并无堂官前来各衙门司员。来者更属寥寥每日应办事件。若俟回銮后再行清理。必至积压太多除吏户礼兵等各衙门、均有堂官随扈、并派穆荫兼管行在内阁外著派刑部左侍郎灵桂、工部右侍郎宋晋、理藩院尚书伊勒东阿、都察院左副都御史联康、即日前赴行在随扈。并将行在印信带来。文武大小各衙门司员。经堂官派出。如有推诿等情。即著严参惩办。至各省解京饷银。著户部饬令解赴直隶省城藩库收存。按月奏报。听候指拨。即京内兵饷等款亦著奏明由行在拨给。另片奏、宝鋆等筹解银两不力请一并交部从重治罪等语。本日已据户部奏、解银八万两前来宝鋆、张祥河、董醇、均著加恩宽免。再昨日朕阅户部奏摺。九月内尚有放给巡守官兵口分。现在业经换约。所有城内巡守官兵。除应留防守地面若干名。其余著守城巡防王大臣等分别去留。核实支放。随时奏明以节糜费将此由六百里谕令知之。　　

○又谕、昨因＜口英＞口□佛已换和约谕令宝山飞速传旨。将景淳续拨吉林兵五百名。饬令折回归伍谅已接奉谕旨遵行。本日复据特普钦等奏挑选齐齐哈尔布特哈、呼伦贝尔、马队官兵五百余名。派呼兰城守尉清凯统带。于九月十八日启程。由草地取道进法库边门。现在抚议渐已就绪。此项官兵。已谕特普钦等赶紧撤回。著宝山即行派员迎探。无论行抵何处。令其折回毋庸前来将此由六百里谕令知之。　　

○又谕、户部奏、库款支绌、请饬催各省应解京饷、迅速起解一摺。据称、本年部拨京饷五百万两。除已解到银一百一万余两外尚有山西、地丁银一百十万两。山东地丁银五十万两。盐课银二十一万两。河南地丁银七十万两。陕西地丁银二十八万余两。浙江盐课银三十万两。四川银二十九万两。江海关银六十万两。均未解到。历年积欠陈饷。经户部奏准分年带解。本年已解到二十三万余两。尚有未解银五十四万余两请饬该督抚悉心筹解等语。现在库款无多。下月兵饷。即已不敷开放。傥有贻误。关系非轻。著赏绩、清盛、贾臻、谭廷襄王有龄崇实、薛焕、赶紧筹解一面将启程日期先行报部。毋得任意稽延。致干重咎将此由六百里各谕令知之。　　

○又谕、据乔松年奏、请驰赴畿辅带勇御敌一摺。据称传闻夷氛渐近通州。京师戒严。该运司久在营中自揣尚能带队。请派往军前差遣委用等语。现在抚局业经议定各省兵勇。均已陆续撤回且江北防剿正在吃紧乔松年专办粮台。责任綦重著毋庸前来。　　

○降级留任河东河道总督黄赞汤、奏报安澜。得旨本年抢险防渡出力各员。著暂行存记。俟明岁秋汛安澜后。再为察看　　

○以江苏镇江府城解围。复总兵官冯子材职。　　

○命直隶、河南山东、陕西、各督抚迅筹欠解各项军火兵械。运交江南军营、以应要需　　

○准湖北随州殉难知州杨嘉运、于直隶原籍建立专祠。　　

○庚戌。谕军机大臣等、寄谕内务府大臣宝鋆、恭顺皇贵妃金棺、永远奉安本年山向不宜著仍在崇格庄暂安。俟明春二月间、选择吉期。再行奉移奉安。将此谕令知之　　

○又谕、前因安徽庐凤道萧盛远、在江南大营内办理文案、声名平常当将该员撤任。谕令薛焕、查明实迹奏参。本日据薛焕奏、萧盛远性情稍傲。疏于交接营中来往员弁欲与识面者、投刺拜谒往往托故不见。自此每招物议。此外并无实在劣迹等语。朕闻萧盛远、前在和春军营。与已故提督王浚把持公事纳贿营私以致军心不服。金陵大营溃败实由于此。若如薛焕所奏未免意存开脱著曾国藩再行严密访查。据实具奏江苏布政使。本日已简放毛鸿宾。该藩司现在安徽、随同曾国藩办理军务。已谕令薛焕派员署理矣。镇江、上海、均已解围。贼势稍衰。左宗棠如已赶到。正宜乘此机会。会同浙军规复。苏常毋再延缓。八月间、胜保因夷氛偪近京师请调外援当经谕令曾国藩、挑选川楚精勇二三千名。令鲍超管带。克日赴京归胜保调遣至今未据该大臣覆奏。现在京师兵勇云集抚局渐已就绪。皖南正当吃紧鲍超一军。著毋庸前来即饬令该镇、与张运兰迅克甯郡力埽贼氛是为至要。将此由六百里谕令知之　　

○以哈密帮办大臣穆辂为哈密办事大臣　　

○以安徽按察使毛鸿宾、为江苏布政使湖北荆宜施道李续宜、为安徽按察使。　　

○以扼守安徽寿州出力。予副将黄鸣铎以总兵官用　　

○予故浙江副都统来存、祭葬恤荫　　

○予江苏金坛殉难知县李淮、道衔。参将艾得胜、周天孚、总兵衔。并祭葬世职。　　

○予江苏苏松等处殉难游击葛同华、黄致祥、守备赵庆恩、陆文龙、千总严向高、把总沙圣荣、外委祝映奎、知县卞乃譝、吴士松等十五员、祭葬世职。额外外委黄一德、并吴士松妻张氏等十五名口、旌恤如例。　　

○辛亥。上诣绥成殿宣宗成皇帝圣容前行礼命内廷王、御前大臣、军机大臣、随同行礼。　　

○谕内阁、官文、胡林翼奏、派解上忙钱粮全完较多及完不足数之州县卫、请分别劝惩一摺署崇阳县巴东县知县王筠节、署通城县试用知县傅诗、代办孝感县尽先补用同知文希范、罗田县知县潘亮功、安陆县知县李泰源、署随州知州准补施南府同知赵笃庆、徵解钱粮均溢定额洵属催输勤奋。俱著交部从优议叙。黄冈县知县薛元启、署沔阳州知州周开锡前麻城县知县陈汝蕃、完解钱粮亦属有赢无绌。著交部照例议叙。其催科不力之前署荆门州尽先补用同知直隶州林之华武昌左卫守备孙殿元、均著摘去顶带。林之华、著留于地方、协同本任知州牟嗣龙催徵与武昌左卫守备孙殿元、一并勒限三个月解完。如再不知夺勉。即行参办　　

○又谕、乐斌奏遵议陕省各镇兵马、兼归巡抚节制一摺。前因谭廷襄奏、军兴以来征调防堵多由巡抚筹办。平日无节制之权。有事恐呼应不灵拟请量为变通。当经谕令乐斌会同谭廷襄妥商兹据乐斌奏、拟请嗣后遇有征剿防堵要务陕西各镇协官兵均由该抚酌调。仍咨总督查照各该营训练操防。亦令该抚就近稽查傥有废弛及缺额等弊。即行会同总督联衔参办其武职升迁调补、稽核粮饷等事仍由陕西提督移咨总督办理。若各镇协将领中、有人地不宜之处。应令该抚咨商总督提督酌量更调等语。所议尚无滞碍。均著照所请行。至请加提督衔之处。著毋庸议。　　

○又谕、曾国藩奏、徽州失守、自请议处一摺逆匪于八月十八日由胡乐司窜丛山关等处。时皖南道李元度、带勇三千甫抵徽州。闻警即派兵由绩溪前进。十九日出队。分两路进剿毙贼百余张运兰、亦于杨溪一带派兵邀击毙贼马数十匹悍贼一千余名讵于二十四日。贼股大至直扑徽城。更番诱战。李元度亲督各营。出城接仗。毙贼数百。岭后伏贼并出抄我两翼。众寡不支。李元度率众平江四营入城固守。西门城垣坍塌。又无垛口。贼乘夜专攻此门。李元度身卧城头。竭力堵御二十五日贼伏民房。施放火枪。守陴弁勇立脚不住府城遂陷。曾国藩未能先事豫防著交部议处。仍著鲍超、张运兰等迅速进兵。力图克复阖城文武下落。著该大臣查明具奏。　　

○谕军机大臣等、本日据乐斌奏督兵启程、并请卸任西甯办事大臣暂署总督一摺据称上次续派官兵二千名。又饬派凉州等营官兵一千名。定于九月初九日统带起身等语。现在＜口英＞口□佛两夷。业经于本月十一十二等日换给和约抚局渐已就绪。不日即可退兵乐斌调派之兵业经启程者。即于陕西境内劄住。其未经启程者。即行截住。毋庸前来。乐斌既已起身酌带官兵迅赴京师与恭亲王等面商事件。其总督事务即著福济暂行署理提督成瑞、仍留省城帮办营务将此由六百里加紧谕令知之。　　

○又谕、乐斌现在来京。陕甘总督关防现已带赴行营。福济著即借用西甯办事大臣关防以昭信守。将此谕令知之。　　

○又谕、本日据成凯奏、统带官兵赴京一摺。据称、归绥两城官兵、调往直隶者已有二千余名其余不敷拣派。存城满洲官兵四百名屯田壮丁一百名。于九月十五日统带启程等语现在＜口英＞口□佛两夷。业经换给和约抚议渐已就绪此项官兵。著毋庸前来成凯无论行抵何处、著即折回。以息兵力而节虚糜。将此由六百里谕令知之。　　

○又谕、恒福奏、裁撤僧格林沁等大营粮台、请饬部借拨银两解交胜保粮台应用等语。此时胜保一军兵多饷钜自属实在情形。惟库款自办理夷务以来用项浩繁昨据户部奏、仅存银二十余万。尚不敷下月兵饷已寄谕各省迅速筹解。此时万难借拨。著恒福仍饬该司道等、设法筹款接济胜保粮台。毋令缺乏。俟夷兵退后即当将所调兵勇酌量遣撤以省糜费将此由四百里谕令知之。　　

○又谕、本日据曾国藩奏、请于该大臣与胡林翼二人中、钦派一人带兵北上一摺。现在＜口英＞口□佛两夷。已于本月十一十二等日互换和约抚议渐可就绪且徽甯相继失守。舒桐方议进兵皖南北均当吃紧之时该大臣等一经北上。逆匪难保不乘虚思窜扰及完善之区。江西、湖北极为可虞。曾国藩、胡林翼均著毋庸来京。至鲍超一军谕知曾国藩饬令迅克甯郡。毋庸前来该大臣现已令其回驻渔亭。仍著相机前进力图克复该大臣甫接皖南防务。连失两郡。虽因饷绌兵单。究属筹画未密。著即振作军心。再接再厉万勿一挫之后。即损军威李元度此次失衄殊属可惜人才难得。著即迅速查明下落具奏将此由六百里加紧谕令知之。　　

○予湖北、江西、安徽等省阵亡守备谢光耀、千总章殿安、把总李允昇等三十员、祭葬世职生员让兴第等四十三名口、旌恤如例。　　

○壬子。谕内阁、文煜奏请饬原办粮台委员、赶办报销一摺江南粮台。自文煜交卸后应办报销各件。业经接办各员、分案咨部核销惟文员盐粮等项并采办制造、运送雇备修筑杂支各款。尚未造报现在署江苏按察使江清骥接管粮台该员前系经手委员。著薛焕饬令接续赶办迅速报销以专责成　　

○谕军机大臣等、据文煜等奏、捻匪扰及山东济甯一带。经德楞额带兵剿击。难保不折而回窜侵及豫疆毛昶熙未谙军务。亦恐将弁军民解体庆廉无论行抵何处。著即统领赴援兵勇、折回该省督办剿匪事宜。以定人心而节糜费将此由六百里加紧谕令知之　　

○又谕、据义道等奏、通本未便改题、恳请展缓办理一摺朕因各衙门应办事件。积压日久清理为难所有应进本章。自应陆续呈进。免致愈积愈多。若俟回銮后概行呈递未免披览太劳。著义道等查明从前巡幸木兰旧例。本章系几日一进。照例办理。至各衙门紧急本章。自应改题为奏其余本章。均有一定限期亦不得任令稽延转滋流弊。著与通本一体票拟进呈。以疏积滞。将此谕令知之。　　

○又谕、据胜保奏、分别留撤官兵。及黄得魁等勇丁均已赶到兵勇不下一万二千名。现在足资防范安徽捻氛正炽总兵张得胜、及协领恒龄所带官兵二千数百名。即应饬令赶紧折回本日据文煜等奏济甯被围。已派曹勇三千防勇一千随德楞额等前往助剿河南与东境毗连尤关紧要。已谕庆廉、统带兵勇迅速回省矣另片奏、诸酋情愿由上海助剿等语。该国果有此意应俟两国均退回天津后由恭亲王等酌量办理。该大臣统带军旅。防剿是其专责此事。毋庸与闻。将此由六百里密谕知之　　

○又谕、据德楞额等奏本拟驰赴邹境剿办教匪、旋因济甯被围先行援救各摺片。济甯为东省繁富之区久为捻匪所垂涎。此次纠众数万。直扑州城兵勇接仗失利。致被围困。该处为东省门户且系北路咽喉。亟宜迅速援剿以顾大局据德楞额奏称、先派色尔克固善富新带领马步队前往本日复据文煜奏称已饬赵康侯等、带勇三千折回并拨兵四百赴援清盛亦奏称、雇募练勇一千名。并调马队二百。亲自统带出省所有赵康侯等练勇均著归德楞额调遣。即著会同清盛等所带兵勇。并调集附近民团四面兜击务将此股贼匪全行扑灭。毋任蔓延俟剿办肃清再行查拏教匪。以靖地方。其东路沿河一带。著饬营总萨林等严密防守毋得顾此失彼。致令乘虚窜越。将此由六百里谕令知之。　　

○又谕、文谦奏、拟派道员捦捕土匪一摺。据称、直隶献县、衡水、武强、交河一带均有土匪聚众抢掠若不及早歼除。必致养痈成患。恒福现在驻劄古北口。鞭长莫及文谦已派道员许诵恒、带兵五百名前来筹办。但兵力太单恐不济事。昨据文煜奏称、现驻富庄驿协同剿捕著即严饬该道、会同该抚所派兵勇迅速掩捕务期净绝根株。不得迁延观望并饬令知府徐志导、王榕吉等集团杜御。毋令窜逸。　　

○癸丑。谕军机大臣等、本日僧格林沁等奏遵旨拨交遣撤官兵一摺。现在直隶畿南土匪蜂起据文谦奏、献县衡水武强、交河一带千百成群肆行抢掠。虽经该藩司派道员许诵恒、前往会同文煜所带兵勇掩捕。兵力太单恐不能迅速蒇事迟延日久。必致愈聚愈多剿办更为费手。大名等处闻亦有匪徒蠢动河南捻匪猖獗。来去无常山东幅匪未清近复有捻匪大股。围困济甯情形甚为危急。此时各省兵勇。撤调空虚难保不乘机北窜。朕思现在天气寒冷正北方劲旅得力之时若能于年内、将捻逆一律荡平。粤逆势孤办理尚可得手。僧格林沁、瑞麟、均著毋庸驰赴行在。即著带兵前往剿办北路各匪先由河间一带。次及山东河南权其缓急以次进剿据僧格林沁等奏、哲里木昭乌达两盟、及归化城官兵尚属得力。著即将两盟官兵一千二百余名。留于军营。其归化城兵三百名。为数太少著酌量裁撤。本日已谕胜保分拨吉林黑龙江等处马队二千数百名。共合成四千之数。归该大臣统带。僧格林沁、现为钦差大臣俟到东豫时。著督饬各路兵勇合力兜剿该大臣军营兵力、如有不敷各营均可调遣。僧格林沁等、惟当激励将士力赎前愆如能迅奏肤功。自当重膺懋赏。朕实有厚望焉。至派佐领纪文光等所运炮位。已谕恒福截留古北口安设。无庸解赴热河将此由六百里密谕知之。　　

○又谕、朕因京南一带、土匪蜂起并山东、河南两省均有捻匪窜扰。恐其互相句结。乘虚北犯。本日已谕令僧格林沁、瑞麟带兵前往剿办。该大臣等所带官兵除已拨交胜保军营外。兼有哲里木等盟官兵一千二百余名。其余均已遣撤。著胜保再于吉林黑龙江等处。得力官兵马队、拨给二千数百名合成四千之数。交僧格林沁等统带。现在口□佛夷虽已撤兵。尚未尽退＜口英＞夷有五六日内退兵之说犹怀观望仍著该大臣整齐兵旅。以备不虞。朕闻该夷所用广匪。均已由京遣散听其自便。如果属实此项匪徒难保不聚众滋事。著胜保严密访查。如有掳掠等情立即捕拏。同土匪一律惩办。将此由六百里密谕知之。　　

○又谕、本日据僧格林沁等奏、现派佐领纪文光等、运送制胜得胜铜炮八位九月十八日起身前赴热河。此项炮位解到古北口时。即著恒福截留。于要隘处所相地安设以资防守。将此由六百里谕令知之。　　

○以天津海口兵溃。革总兵官文祥、参将和升职。予阵亡侍卫扎精阿等五十五员、副前锋校保林等七百五十八名。祭葬世职。　　

○甲寅。谕内阁、前因给事中唐壬森奏、杭州北新关弊窦丛生、商贾裹足等情、当经谕令王有龄、饬该关监督、严密访查具奏。兹据王有龄奏称、北新关设有南北二口。凡南路已经输税之货。行至北口。若过限五日重复徵收载在志书。并非奏准定例书役往往藉此诈赃又各关口过往行人。携带用物。其应纳税不过三分者。向准免税。其后渐有并计纳税之事。皆由陆家埠、艮山门、螺蛳埠草桥门等处管口家人、及巡拦人等、索诈留难。大为行旅之害等语。杭州北新关。为商贾往来要道。税课有常岂容胥役家丁。恣意讹诈。著该关监督、严密稽查将过关五日十日之限、一概删除。其零星货物。仍照定例、不过三分者概予免税。以便商民。经此次明定章程之后。如再有重徵、并计藉端讹索等弊。除书役家人从重治罪外。朕必将该监督严加惩处。　　

○又谕、兵部奏、武职月选等员、可否比照文职一律办理一摺、所有武职月选分发各员。及军营奏补该部拟补。并学习期满世职人员由各该督抚咨送到部者。均著俟该部考验后。再由留京王大臣、覆加考验另缮清单请旨分别发往补放。如有人材软弱。弓马生疏者。即著留京王大臣扣留。俟回銮后带领引见。其应行请旨录用、及拟定正陪请旨简放等员。均著俟回銮之日、带领引见　　

○以克复浙江淳安县城。赏同知祝龄、郭式源参领关福、游击吴荩臣、都司黄储宝、守备李定贵、钟志瑞等花翎。同知郑学濂等、蓝翎。并各升叙有差　　

○乙卯。谕内阁、载崇奏、母病未痊恳恩赏假回京医治一摺。载崇前因母病请假赴密云迎亲。兹因母病未痊。奏请续假自应由密云发摺。批准后再行起身此摺系九月二十一日、由留京王大臣代发。显系不候批示业已回京。殊属非是。载崇著开兵部侍郎缺。并撤去一切差使。仍留乾清门侍卫、散秩大臣俟母病稍愈。即行前赴行在当差。毋许延误。　　

○谕军机大臣等、本日据户部奏、库项支绌。请暂行借拨银两一摺现在抚局已定。放款仍复不少部库仅存银二十余万。转瞬京营兵饷届期不敷散放。自系实在情形。著由宗人府存储银两内、酌借散放。陕西解部银五万两业已在途本日传谕文谦、催令迅解部库。此外各省饷项。谅可陆续解部俟解到时。即行归款其内库旧存银两。不准擅行动拨。将此谕令知之。　　

○又谕、胜保奏东省捻氛甚炽、请饬抚臣回省督剿一摺。前因＜口英＞口□佛两夷、已换和约谕令文煜、在直境驻劄听候调遣。复据文煜奏称、驻富庄驿一带。会同直隶官兵、掩捕土匪现在胜保、恒福、已各派兵前往。僧格林沁等、不日亦可统师南下。兵力足敷剿办。皖省捻匪。窜扑济甯。城围未解。正当吃紧之际著文煜统带兵勇。即赴济甯会同德楞额、及傅振邦所派之协领恒龄等兵勇分投夹击。迅解城围。毋留余孽文煜到后清盛著即行回省将此由六百里谕知文煜、并传谕清盛知之。　　

○又谕、庆廉奏带兵北上、请随带各员差委等语。前因抚局业已就绪。该抚毋庸北来兼恐济甯一带捻匪折回。侵及豫疆。当谕令庆廉、无论行抵何处。即统领赴援兵勇折回该省。督办剿匪事宜该抚谅已接奉此旨所请随带各员北上、以资差委之处。可毋庸议。至调任直隶永定河道徐继鎕、业经交卸署臬司篆务。即著该抚饬令该道、迅速前赴新任。本日据谭廷襄奏、陕省协济陕甘调赴直隶官兵口食。并筹淮扬徐宿协饷正在拨解为难。其安徽等省催饷甚急。势已不遑兼顾。豫军饷需十万两。实属无款再行拨给等语。现在陕西一省。协济各路饷需业已罗掘殆尽。谭廷襄所奏。自系实在情形。所有河南调派兵勇。业已饬令折回。并有庆廉率属捐输之款。足敷支放。自可无庸陕西筹解矣。将此由六百里谕令知之。　　

○又谕、胜保奏军营援兵云集。需饷浩繁此时帑藏空虚。既非部库所能供亿。亦非直隶司库所能支持请仿照陕省办法。令各省自为筹饷各养各兵等语所有胜保军营山东、河南、陕西兵勇。著文煜、贾臻、谭廷襄、各按名数多寡。每月应需饷银若干由各省自为筹款。源源报解直隶粮台。代为支发。其吉林、黑龙江等处马队官兵。除拨给僧格林沁等军营外。尚余若干统由直隶藩司筹款支应。如此通融办理庶军心可固。而兵力可充矣将此由六百里谕知文煜、贾臻、谭廷襄、并传谕文谦知之。　　

○又谕、刘长佑奏、官军剿贼吃紧、请抵拨饷银一摺。逆匪石达开余党。自桂林溃窜。大股尚劄武缘现经该抚、督饬各军分别剿抚广西军务。渐有起色。惟据称、楚营欠饷、至四十万之多。蒋益澧一军。亦不下二十余万。兵勇待哺嗷嗷。山西、陕西、奏拨协饷。尚欠解八万两道途较远。运解为难。湖北厘源丰旺请于该省应解皖饷内、酌拨若干就近解济粤西即以山陕应解粤西之饷。查明湖北酌拨银数就近抵解皖省等语著官文、胡林翼酌量情形就近抵拨。用资接济。其山陕西省应解粤饷著常绩、谭廷襄、亦即迅速解赴楚省。以清款项。将此由六百里各谕令知之。　　

○又谕、毓科奏江省上下游、同时告警、请将拨浙各军调回堵剿一摺。广东股匪周豆皮春等窜入江西乐昌等处经官军击退。其败匪由信丰窜至安远意在扑城。并分股回窜仁化势尤凶悍其郑大声桥一股。转窜南雄里东凤凰桥距南安府甚近。往来飘忽。亟宜堵其深入之途而南赣等州县。处处与粤东毗连。险隘纷峙防不胜防。且水陆各军调往堵剿者已逾万余雩都以北。万分空虚。兼值甯国、徽州相继沦陷。饶州一带。紧接皖疆。尤有唇亡齿寒之虑。必须调回援浙各军。方足以资捍御浙省军务。现在情形稍松所有江西援浙各军。除文瑞一军仍留防守省垣外著瑞昌、王有龄饬令道员彭斯举副将刘芳贵游击刘长培等、各率所部营长。兼程回江援剿毋得羁延致误江西全局。将此由六百里谕令知之
  </div>
  <div class="pagination">
   <a href="清实录咸丰朝实录_page466.html">
    上一页
   </a>
   <span>
    ...
   </span>
   <a href="清实录咸丰朝实录_page462.html">
    462
   </a>
   <a href="清实录咸丰朝实录_page463.html">
    463
   </a>
   <a href="清实录咸丰朝实录_page464.html">
    464
   </a>
   <a href="清实录咸丰朝实录_page465.html">
    465
   </a>
   <a href="清实录咸丰朝实录_page466.html">
    466
   </a>
   <span class="current-page">
    467
   </span>
   <a href="清实录咸丰朝实录_page468.html">
    468
   </a>
   <a href="清实录咸丰朝实录_page469.html">
    469
   </a>
   <a href="清实录咸丰朝实录_page470.html">
    470
   </a>
   <a href="清实录咸丰朝实录_page471.html">
    471
   </a>
   <a href="清实录咸丰朝实录_page472.html">
    472
   </a>
   <span>
    ...
   </span>
   <a href="清实录咸丰朝实录_page468.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
