<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 260 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 260 页/共 505 页</h1>
    <div class="content">
○谕军机大臣等、瑞麟、蒋益澧奏、筹办西江土客械斗。添调兵勇。先剿后抚一摺。广东土客互斗。仇衅已深。此次客匪。竟敢明目张胆。筑垒抗拒官兵。实属目无法纪。瑞麟、蒋益澧、现已饬令副将徐文秀等。带兵直抵恩平。择要进剿。即著该督抚督饬诸军。分由大田＜?土郎＞底大槐等处。探踪前进。并添派劲旅。由黄坪取道那龙。以次助攻。仍先断贼接济。期于有胜无挫。梅启照炮队练成。著即饬令督带前往那吉等处助攻。以资得力。蒋益澧察看贼势。如果狡悍难制。即行出省调度。用收一劳永逸之效。该匪等被剿势穷。果能真心悔祸。自当恩威并用。设法安抚。其著名匪首。必须一一殄除。收其军械。毁其营垒。方可相安无事。土民中如有肆意欺陵。不安本分者。并须随时拏办。以儆凶顽。总之分良莠不分土客一语。已得要领。该督抚当仰体朝廷一视同仁之意。毋得听信土民一面之词。致客籍被胁良民。尽遭惨戮。是为至要。将此由五百里各谕令知之。　　

○以四川克复松潘厅城出力。予副将邓日胜、黄宗耀、以总兵官用。赏参将胡义和等花翎。把总谭明高等蓝翎。余加衔升叙开复有差。　　

○以河南邓州截剿捻匪获胜。予守备邓林枫以游击用。陈亡都司邓开成察葬世职加等。　　

○予山东各属阵亡殉难候选州判刘登翰等绅民妇女一千四百二十九员名口分别旌恤如例。　　

○缓徵山东寿张、菏泽、单、曹、钜野、定陶、冠、郓城、武城、九县。暨临清卫被扰被旱被风被雹地方新旧额赋有差。　　

○癸巳。遣官祭文昌帝君庙。　　

○谕内阁、给事中广诚奏、访闻近几蠲免钱粮。地方官照常徵收。并有额外加徵情事。请旨饬查一摺。上年九月间。文宗显皇帝奉安礼成。恭奉神牌回京。经过之大兴通州三河蓟州遵化州地方。应徵同治四年钱粮。当经降旨全行蠲免。该地方官自应遵旨刊刻誊黄晓谕。俾闾阎均沾实惠。若如该给事中所奏。三河县地方。不分应免应徵。一律徵收。并于正额之外。每两加银二三钱不等。此系特旨蠲免之款。该地方官竟敢奉行不力。致朝廷恩泽不能下逮。且于额外加徵。尤为藐法。更恐似此蒙混舞弊者。不止三河县一处。即著直隶总督顺天府府尹确实查明。从严参办。　　

○谕军机大臣等、都兴阿奏、匪徒闻风窜逸。现饬摉捕一摺。王作幅股匪。自窜入大孤山后犹敢率众出山。经徐中礼击败。现窜西上坡龙王庙一带盘踞。并有欲窜边外大东沟之信。该处系沿海潮沟。向为奸匪潜踪之所。都兴阿以徐中礼熟悉路径。即令其前导大兵。径往摉剿。所办甚是。即著饬令色尔固善等督带各兵。分投剿办。先将王作幅、翟永亮匪党。及盘踞龙王庙之于正潞一股。尽数扑灭。随将该处无赖游民。并私立税卡。妥为查究。分别驱逐禁止。毋贻后患。至南海一带。近有借团练名目。制造军器。械斗抢劫。扰害良民情事。此等棍徒。若不早除。必致酿成大患。色尔固善等驰抵该处后。即将团练器械。悉令交官。撤去团长名目。不准私设围子。以期消患未萌。该将军仍当随时体察。认真整顿。务使沿海一带土匪。永绝根株。方为妥善。徐中礼即系投诚之徐五。有无侵吞团练经费及谋利不法实迹。并著都兴阿确切查明。妥协办理。将此由五百里谕令知之。　　

○又谕、前据文祥等奏、营员玉山等惑乱军心。以致纷纷逃散。当谕令富明阿将玉山如福二员拏解奉省。交都兴阿讯明正法。兹据都兴阿奏称、遵将解到之如福等。讯明分别惩办。其未获之玉山一员及弁兵等。请饬吉林将军拏办等语。著富明阿速将玉山拏获。即在该省就近分别惩办。其余潜逃弁兵。并著该将军酌量情节轻重。分别办理。原摺著钞给阅看。将此谕令知之。　　

○甲午。遣官祭昭忠祠。　　

○谕军机大臣等、李瀚章奏、汇报援黔胜仗。并添勇筹防情形。请饬川省会剿一摺。李元度一军。攻克大小坉。并附近贼寨多处。距荆竹园教匪老巢甚近。其苗匪一股。亦经兆琛、周洪印两军。由思州天柱等处。节节进剿。沿途叠获胜仗。直抵镇远邛水。现在黎平股匪。纠约各苗。欲由古州进扑王寨天柱。该处与湖南之靖州会同毗连。李瀚章现拟月拨楚饷三千两。檄交兆琛。就地练勇堵御。并由兆琛拨营协守。著即饬令兆琛实力办理。毋令苗匪窜入楚疆。李元度一军。不敷分布。现拟添募水陆新勇。并添设三板战船。扼守江路。惟江外教匪。上抵遵义绥阳桐梓正安。下抵湄潭龙泉思南安化婺川。贼巢甚多。与荆竹园股匪。处处皆可援应。该处与川省毗连。必须川东合力会剿。方可断绝内江援应。著崇实、骆秉章、即饬令防边之师。由秀山酉阳一带。建瓴而下。将外江各匪实力埽荡。与李元度声势联络。以期迅殄逆氛。毋稍延误。将此由五百里各谕令知之。　　

○蠲免贵州都匀、镇远、思南、黎平、兴义、贵阳、六府、麻哈、都匀、清平、荔波、黄平、施秉、永从、开泰、贞丰、普安、安南、兴义、平越、余庆、瓮安、湄潭、开、贵定、修文、龙泉、贵筑、独山、镇远、婺川、二十四州县。暨古州左右、清江左右、八寨、台拱、黄施、丹江、凯里、九卫。普安同知、清江下江归化通判、册亨州同、锦屏乡县丞所属被扰地方额赋有差。　　

○乙未。太宗文皇帝忌辰。遣官祭昭陵。　　

○谕内阁、给事中徵麟奏、蠹书违旨徵收钱粮一摺。据称上年九月闲。文宗显皇帝孝德显皇后奉安礼成。恭奉神牌回京。经过之大兴等州县。应徵同治四年钱粮。奉旨蠲免。乃通州衙门户书李钧、杨升、黄钊、王荣、王剀、于一等、以誊黄为故事。仍串唆该州知州。将御路两旁地亩。概行徵收等语。似此舞弊殃民。实属藐玩已极。著直隶总督顺天府府尹即行确切查明。如果实有违旨徵收情事。即著将该官吏等从严惩办。此外州县有无前项情弊。著一并查明办理。毋稍徇隐。　　

○又谕、御史王师曾奏、请停止捐免罚科等语。所奏不为无见。乡会试磨勘覆试。定例綦严。近日章程。准以银两捐免。磨勘覆试。几同虚设。殊于政体有碍。嗣后文武乡会试磨勘覆试。罚令停科停殿试者。概不准援案捐免。以肃功令。　　

○谕军机大臣等、给事中刘毓楠奏、本年六月闲。杞县高阳寨被贼陷后。省城戒严。城内并无兵勇。尽驱民夫守城。粮价顿昂。穷黎尤苦。城外居民。任贼杀掠。逃难男妇。号哭不绝。请饬李鹤年筹办省防等语。开封省城。最关紧要。现当贼踪飘忽。自应先事防范。俾缓急可恃。刘毓楠所奏。是否实情。其所陈浚城濠等事。现在是否办理。著李鹤年按照该给事中所奏。察看情形。斟酌妥办。以期有备无患。原片著钞给阅看。将此谕令知之。　　

○以大理寺卿鲍源深为都察院左副都御史。　　

○以甘肃平罗、中卫、两县守城出力。赏都司白天保等花翎。知州王赞襄等蓝翎。余升叙开复有差。　　

○丙申。上诣奉先殿寿皇殿行礼。　　

○谕内阁、麒庆等奏、会勘避暑山庄文津阁要工。将估需工料银两数目。开单呈览一摺。此项银两。著户部按照单开数目筹拨。交麒庆等。于明□山戊不□春融后。照估兴修。　　

○旌表刲股疗亲安徽歙县附监生徐嘉干女有金。　　

○旌表割臂疗亲江西知县周汝筠妻沈氏、山东库大使宋玉珤妻吴氏。　　

○旌表守正捐躯江苏邳州民妇沈赵氏。　　

○丁酉。太祖高皇帝忌辰。遣官祭福陵。　　

○以克复哈密城出力。赏游击文桢等花翎。把总王祺等蓝翎。余升叙免罪有差。　　

○予奉天各属阵亡殉难骁骑校富隆阿等绅民妇女五百一十四员名口分别旌恤如例。　　

○追予奉天兴京厅阵亡通判刘景醇、防尉殷德春、建立专祠。　　

○戊戌。遣官祭关帝庙。　　

○追予四川隆昌阵亡知县肃庆建立专祠。　　

○己亥。谕军机大臣等、有人奏、督臣调度乖方。请饬查办一摺。陕甘总督杨岳斌、前因在江南督带水师。叠克坚城。特畀以兼圻重任。原冀其调度合宜。肃清回务。乃如所奏。偏厚楚勇。捏报胜仗。致有童谣流传。并任用参将周显承、知府张瑞珍。而以谗言参劾署甯州知州张抡元、秦安县知县刘元绩。是非倒置。岂能胜此重任。杨岳斌前因藩司林之望揭参。业经降旨交穆图善查明。据实覆奏。兹复有人列款纠参。并著该将军按照摺内所陈。逐款查明。秉公具奏。毋得稍有偏徇。又有人奏、刘元绩在甘肃十余年。所莅各任。俱有政迹。何以杨岳斌正月闲参奏内。有肆行贪酷。绅民呈控劣迹甚多之语。著穆图善一并详细确查具奏。以昭核实。原摺片及杨岳斌前参刘元绩摺。均著钞给阅看。将此谕令知之。　　

○又谕、麟兴等奏、遵调蒙兵西进。并将入卡俄人逐出。请饬山西拨解经费各摺。李云麟统兵西进。前经麟兴等于赛因诺颜。扎萨克图汗、两爱曼游牧蒙兵。调拨八百名。限日赴乌。交李云麟调遣。会同科塔两城蒙兵。一并前进。著麟兴即饬令该盟长等。赶紧办理。并著车林敦多布遵奉前旨。随同李云麟统带蒙兵。驰赴古城进剿。毋得藉词推诿。锦丕勒多尔济、前已有旨令其署理乌里雅苏台参赞大臣。即著麟兴催令速赴新任。俄人逸入卡伦。经官兵逐退出境。赛因诺颜等各盟长。以边防有警。欲将前调之蒙兵八百名。防守游牧。惟现在李云麟前赴古城。为期甚迫。所调蒙兵。碍难骤行撤回。麟兴当严饬赛因诺颜等各盟长。催兵前进。毋许迟误。并饬令该盟长。另添蒙兵防守。毋令俄人续入卡伦。李云麟所调之额外蒙壮丁丁一千名。即著麟兴责成锦丕勒多尔济。赶紧催调取齐。以厚兵力。乌科二城。□山戊不□需饷银。为数较多。麟兴请将欠发乙丑年台站卡伦兵丁盐菜银八千两。于解到新疆饷银。动用补放。著准其提出应用。将此由六百里各谕令知之。　　

○江西巡抚刘坤一奏、封禁山并无斋匪藏匿。得旨、封禁山内。既据段起查明。俱系耕种棚民。并无匪类。著照该抚所奏。俟阅兵之便。进山查勘。如果可以弛禁。即行会同闽浙总督奏明办理。赣甯民气强悍。仍当督饬地方官认真弹压。毋稍松劲。　　

○补铸江南太湖营副将、贵州黔西州知州、黔西营游击、各关防印信。从署总督李鸿章、巡抚张亮基请也。　　

○追予湖北武昌阵亡知县王恩绶于江苏无锡县原籍建立专祠。子燮暨家丁等一并附祀。　　

○予江苏各属殉难主簿葛家逵等绅民妇女二十一名口分别旌恤。并立祠建坊如例。　　

○命山西巡抚赵长龄拨银八万五千两。解赴乌里雅苏台科布多二城。备本年经费。　　

○庚子。谕军机大臣等、官文、曾国荃奏、访察近日贼情。请筹防西路一摺。张牛等股。窜至邓州一带。有向浙川内乡之意。而荆子关潼关等处。为入陕通衢。贼若被击西窜。殊虑处处空虚。该督抚已令鲍超随时觇贼所在。以定进击之方。或径达浙川。或绕过内乡。拦头遮截。如折而东趋。即令郭松林等从桐柏唐县横截而出。并令刘维桢等向新野一路进发。遥为霆军声援。调度甚合机宜。曾国荃业已驰抵德安。鲍超一军。亦已齐抵枣阳。即著就近传谕该提督。视贼所向。迎头剿击。毋令贼骑入陕。荆子关等处。有险可扼。著刘蓉调派兵勇。妥为防范。乔松年尚无起程信息。该署抚一日在陕。当尽一日心力。不得存五日京兆之见。傥任贼入秦。定惟刘蓉是问。宋庆一军。前次剿贼甚为出力。并著李鹤年严饬宋庆激励部勇会合霆军。前截后追。以收聚歼之效。省防河防。并须认真筹办。毋稍疏懈。曾国藩已由临淮赴周口。何日到营。殊深廑系。任赖等股。盘踞叶县舞阳。扰及西平。著曾国藩督饬周盛传等军。剿办此股贼匪。仍兼顾陕省门户。该大臣并当与官文、曾国荃、随时函商。统筹全局。以期廓清余孽。速竟全功。将此由六百里各谕令知之。　　

○又谕、李云麟奏、遵旨进规乌噜木齐。请旨豫定节制。请饬后路征兵径赴奇古。并催兵出关。兼筹甘肃拨兵情形各摺片。李云麟所筹将三路之兵。合攻乌噜木齐。在古城安设粮台。按兵给饷。并乌科塔三城。现调蒙兵四千名。定期前进各节。均著照所请行。成禄一军。前谕令杨岳斌另行派兵围攻肃州。以便腾出该提督出关。乃阅时甚久。该督并未派兵更替。嗣据成禄奏报。贼势甚蹙。围剿正当吃紧。是以仍令成禄一军。迅速攻拔肃州。俾出关后。不至有所阻滞。兹据李云麟奏、甘肃省城。令杨岳斌拨兵驻守。饬鹤龄一军。与黄祖淦共围肃州。惟黄祖淦所部不过千余人。而成禄续招之南北两营二千余人。俱系本地练勇。出关未必得力。若将此项练勇。归并黄祖淦。与鹤龄共围肃州。则成禄一军。可以更替出关等语。所筹亦尚周妥。杨岳斌回省布置。计已大定。著即速饬鹤龄督兵西进。会同黄祖淦。接办肃州攻剿事宜。毋再任意抗违。自干罪戾。成禄于鹤龄等抵肃州后。即赶紧起程。鼓行而西。驰赴奇古一带。会同李云麟等军。相机剿办。不准藉词延宕。李云麟现在督兵进剿。即著恪遵叠次谕旨。调派各军。奋勉立功。以副委任。奇古民勇。进攻逆回。先胜后败。散粮虽为贼踞。而该处民勇。志切同仇。自属可用。李云麟务当迅速前进。招集练勇。鼓舞而振作之。因粮于贼。当可协助官军。共歼丑类也。将此由六百里各谕令知之。　　

○又谕、奎昌等奏、派员采买麦石。请饬山西巡抚转饬各该地方官赶买一摺。奎昌等现由新疆饷内提出银二千两。派委笔帖式托莫尔欢等、分为两起。由科起程。赴归化一带采办。惟归化地方。收成歉薄。恐采买无多。有误军食。著赵长龄饬令该省各地方官。于产粮处所。赶紧购买小麦五千石。派员解至归化。交归绥道衙门。听候科城派员领取。知照塔城领收。所有购粮经费。即著该抚于应解新疆饷银内。划拨动用。期于迅速采买。无误要需。李云麟另片奏、行军需用弓枪。请饬晋省速行拨解等语。李需麟现在调集蒙兵。克日进剿。所需战弓擡枪。自系紧要。据称山西解到军火内。有箭无弓。有马枪无擡枪。引时若由陕调取。诚恐缓不济急。著赵长龄迅速买办战弓一千张。并由省局酌拨擡枪二百杆。派员径解绥远城。转解李云麟军营交纳。毋稍迟缓。将此由五百里各谕令知之。　　

○赏库尔喀喇乌苏领队大臣三等侍卫。李云麟头等侍卫帮同西安将军库克吉泰办理新疆军务。　　

○以镶黄旗蒙古副都统果勒敏署右翼前锋统领。　　

○以正黄旗满洲副都统察杭阿署镶黄旗汉军副都统、正红旗蒙古副都统奕贵署镶红旗汉军副都统。　　

○辛丑。秋分夕月于西郊。遣礼亲王世铎行礼。　　

○谕军机大臣等、刘岳昭奏、筹剿仁怀号匪。布置情形一摺。刘岳昭现在折回黔边。因黔西大定毕节一带。贼股尚多。拟先将仁怀之大小坉寺等处号匪扑灭。再入黔西。庶免后顾之虑。该抚已饬各营拔队。进攻大坉寺等处。而自带数营。横出仁怀。会合夹击。所筹尚妥。著即督饬所部。迅将此股号匪。尽数歼除。即由大定一带。节节埽荡。直抵滇省。用副委任。另片奏、克复地方。请饬黔抚委员妥办善后等语。黔中群盗如毛。刘岳昭由黔进兵。沿途剿平城寨。断不能留兵代守。傥地方官不得其人。则兵去贼来。劳而无益。即刘岳昭入滇之军。复为牵掣。著张亮基随时体察所属贤否。遇有军务地方。贼平之后。即慎选贤能牧令。将该处善后各事宜。妥筹办理。以靖地方。毋得专恃客兵。置分所应办之事于不顾也。将此由五百里各谕令知之。　　

○直隶总督刘长佑奏、实缺将弁。率多在外防剿。请将上届及本年军政。一并展缓举行。从之。　　

○旌表守正捐躯热河建昌县民女聂溁儿。　　


大清穆宗继天开运受中居正保大定功圣智诚孝信敏恭宽毅皇帝实录卷之一百八十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

</div>
    <div class="pagination">
<a href="清实录同治朝实录_page259.html">上一页</a><span>...</span><a href="清实录同治朝实录_page255.html">255</a><a href="清实录同治朝实录_page256.html">256</a><a href="清实录同治朝实录_page257.html">257</a><a href="清实录同治朝实录_page258.html">258</a><a href="清实录同治朝实录_page259.html">259</a><span class="current-page">260</span><a href="清实录同治朝实录_page261.html">261</a><a href="清实录同治朝实录_page262.html">262</a><a href="清实录同治朝实录_page263.html">263</a><a href="清实录同治朝实录_page264.html">264</a><a href="清实录同治朝实录_page265.html">265</a><span>...</span><a href="清实录同治朝实录_page261.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
