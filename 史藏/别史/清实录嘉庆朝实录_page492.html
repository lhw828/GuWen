<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 492 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 492 页/共 523 页</h1>
    <div class="content">○引见各衙门保送京察一等人员。得上□日、此次京察一等圈出各员、著该堂官再行出具切实考语、交吏部带领引见。圈出满洲蒙古中书笔帖式等官。著归入理事同知通判内、遇有缺出。与旧记名人员一体带领引见。汉军人员。著交部以抚民同知通判分别选用。顺天府治中李指南、步军统领衙门主事海忠、上谕处委署主事明安、著交部照例以应升之缺升用。翰林院侍读白镕、詹事府左春坊左中允恒山、左赞善胡敬、俱准其一等。其余内阁侍读裕泰等二百五十四员。俱准其一等加一级。户部笔帖式西灵阿、台林、工科笔帖式庆纶、国子监笔帖式伯庆阿、俱著改为二等。　　

○谕军机大臣等、御史盛唐奏、浙江宁波府鄞慈两学生员。有破靴党名目。请饬整顿。士子身列胶庠。以束身敦行为重。鄞慈两学生员。乃有结党包讼。婪索扰累。挟制官长。甚至有动众劫掠棍械伤人情事。是不独有玷士林。抑且大为地方之害。著程国仁会同李宗昉、饬令该府县及教官。据实确查。认真化导。如有劣迹著名者、查明款迹斥革。务令湔涤浇风。以正学校而端士习。将此谕令知之。　　

○戊辰。祭大社大稷。上亲诣行礼。　　

○谕内阁、坛庙祭祀。典礼攸关。朕每训诫太常寺执事人员。务当恪恭将事。乃屡次愆仪。总由伊等不能洁斋致谨。遂尔精神恍惚。本日恭遇社稷坛大祀。太常寺少卿善禄典仪。将望瘗误赞望燎。非寻常疏忽可比。善禄、著革职发往盛京。责令教习该处赞礼郎。三年无过。由该将军奏闻。再降谕上□日。穆克登额、明志、俱著交部议处。桂龄、系汉军人。非若汉人全不谙清语者。著一并交部议处。寻议上。得上□日、穆克登额、明志、照部议降一级调用。桂龄降一级留任。　　

○己巳。孝淑皇后忌辰。命皇次子智亲王旻宁祭陵寝。　　

○谕内阁、归化城土默特旗呼图克图喇嘛。人数众多。近年亦多窃盗案件。嗣后将该呼图克图喇嘛等。交绥远城将军兼管。该呼图克图喇嘛等。如有应报理藩院事务。著呈报将军转咨该院。如该院有应行呼图克图喇嘛等事件。亦咨该将军转饬。　　

○宗人府等衙门会奏、审明觉罗舒廉造卖赌具定拟请上□日一摺。得上□日、此案舒廉身系觉罗。偶犯赌博。已有应得之罪。乃制造赌具。出售获利。至一年之久。实属罔知法纪。舒廉毋庸折圈三年。著改为圈禁一年。满日同伊家属发往盛京居住。余依议。　　

○庚午。上幸圆明园。　　

○谕内阁、向来御前大臣、军机大臣、内务府大臣、奏事不拘时刻。此外各处事件。除实系刻不可缓者。俱于每日早闲具奏。过时即不准呈递。本月初七日。朕为载锐绵彳□此指婚。交钦天监为之配合年命。巳时交出。奕绍于午时即行覆奏。殊属草率。伊并非内廷行走之人。此事有何迫不可待。若谓奕绍已派祭陵差使。初八日即须起程前往。钦天监堂官等、均可具奏。奕绍殊属冒昧。著交宗人府察议。　　

○辛未。谕内阁、本年朕六旬万寿庆辰。前经降上□日、将外省文武大员内二十二年以后未经来京者。派出数员。准令来京祝嘏。兹又命军机大臣、将二十二年以后曾经来京各大员。再行开单进呈。于单内圈出赛冲阿、和舜武、二员。著各计算程期。于九月二十五日前后到京。随班叩祝。因有面询地方事件。是以续行派出。此外未派各员。俱不得援照恳请再行渎奏。即奏亦断不能仰邀允准也。　　

○复引见京察一等圈出人员。得上□日、裕泰、李可琼、黄安涛、熊常錞、景福、文明、祥瑛、陈书勋、陈俊千、景昌、桂良、瑞林、程同文、成善、庆恩、戴敦元、陆言、桂凝、宝龄、保亮、汪全德、嵩英、岳良、昌炽、松长、文山、王检、玉彰、俱著交军机处记名以道府用。　　

○以工部右侍郎诚安、为都察院左都御史。降左都御史兼镶黄旗蒙古都统穆克登额、为工部右侍郎。兼镶蓝旗满洲副都统。以太常寺赞礼郎色克精额、为卿。　　

○以镶白旗蒙古副都统格布舍、为镶黄旗蒙古都统。前任库伦帮办大臣长庆、为镶白旗护军统领。驻藏帮办大臣珂什克、为镶白旗蒙古副都统。　　

○壬申。宗人府等衙门奏、会审副都统侯张秉枢典当歌童一案。得上□日、此案张秉枢典当歌童。携赴广东任所。已有应得之咎。并令歌童出署歌曲获利。实属有玷官箴。张秉枢现已告病回旗。著即革职。其侯爵由该旗另行拟袭。刘二挟嫌讹诈。已得赃银四百两。复往恐吓。并揪扭宗室。实属不法。刘二著加枷号一个月。满日再发附近充军。　　

○癸酉。孝康章皇后忌辰。遣官祭孝陵。　　

○谕内阁、禄成等奏、恳加添存城马匹一摺。绥远城驻防兵丁拴养马匹。每年出青时。存城二百匹。以备差操。现因派拨官兵赴大青山后设卡巡缉。存城马匹。不敷应用。著照所请、准其加添存城马一百匹。所需马乾银两。由山西藩库核明拨给。　　

○引见内务府京察一等人员。得上□日、内务府三院等处京察一等记名人员。著各该堂官再行出具切实考语、带领引见。其记名之笔帖式福祥、和昇额、清福、吉俊、达纯、著交吏部记名照例选用。所有一等官员笔帖式达他、俱著准其一等加一级。　　

○甲戌。上幸静明园。诣龙神庙拈香。　　

○遣官祭关帝庙。　　

○谕内阁、御史张元模奏、请杜刑曹敝□大端一摺。各部院办理公事。原应和衷共济。况刑部为刑名总汇。各司满汉官员甚众。不得专听掌印主稿之员、徇私自用。务各虚怀商搉。以收集思广益之效。至现审案件。拖累无辜。尤失慎刑之义。嗣后传讯人证。务将犯供讯确。回明堂官。再行发票指传。不得以影响牵连之词。遽行传质。以杜冤滥。其咨题稿件书写罪名。及稿本接连之处。钤用印信。以防穵补割截。并提查旧案。往返盖印封送。该御史所奏。系为防敝□大起见。亦著照所奏办理。以昭慎重。　　

○又谕、孙玉庭等奏、查明淮盐现销价值请免裁减一摺。前因御史黄中模奏、请复盐价旧规。当交该督等详查情形。奏请酌减。兹据查明湖广江西两省。行销淮盐价值。上年曾将十三年所加一分五厘余息。奏请停止。祇留十二年所加四钱二分余息。以资办运。现在体察该商等运销成本。较前增重。若再行议减。必致商力拮据。自系实在情形。著将前议留存四钱二分余息。仍准其暂免裁减。该盐政更不得听商人怂恿。以转输不继为词。再议加增。妄行渎奏。即奏亦断不准行。　　

○乙亥。谕内阁、蒋攸铦奏、查明川省并无民欠一摺。川省地广民稠。从前教匪滋事。闾阎被其蹂躏。军兴之际。小民亦不无劳费。自荡平以后。十余年来。休养涵濡。元气已复。本年朕以六旬庆辰。覃敷恩泽。普免天下积欠。据该督查明该省钱粮。历系年清年款。并无积欠可免。蜀民踊跃奉公。输将恐后。亦由该地方官抚绥化导。督率有方。甚属可嘉。本年京察。因蒋攸铦到川未久。未予甄叙。伊自调任后。整饬地方。办理诸务。俱臻妥协。蒋攸铦著施恩赏加一级。其查无积欠之四川省。恭照乾隆六十年皇考高宗纯皇帝加恩成例。著将明年正赋宽免十分之二。该督即将此上□日刊刻宣谕。董率所属。均匀减免。报部查核。用副朕闿惠平施、广敷乐利至意。　　

○丁丑。谕内阁、御史袁铣奏、考试请饬恪遵功令一摺。所奏是。顺天乡试会试。向于午门宣上□日。点出各员。例有关防。其不入闱者。自应回避即时散去。不许片刻逗遛。至未经考差者。尤不应至彼窥探。接耳交谈。如有此等情形。御史即应参奏。交部审讯。自本科为始。点派考官密本。朕不先发交批本处。于初六日特派乾清门侍卫二员。赍至午门前。交大学士拆封。眼同稽察御史、宣上□日唱名。其内廷行走不能前赴午门候上□日者。朕于点出后。是日豫行饬知前往听宣。既宣上□日之后。如有不入闱之员。仍在彼逗遛聚谈者。即著稽察御史指名参奏。至殿试朝考应行与考之贡士进士等。例不准在紫禁城内住宿。其无职事人员。于是日更不应至太和门左右翼门探伺。嗣后并著直班护军统领、及稽察御史。严行查察。如有违令者、据实纠参。　　

○又谕、御史袁铣奏请禁考试积敝□大一摺。直省大小考试。俱应杜绝敝□大端。用副抡才大典。如该御史所奏。外省州县奉调入帘。士子竟有于中途迎谒结拜师生、夤缘纳贿者。实属大干法纪。著通谕各省督抚严行查察。如有州县调帘。不知防检。及士子巧于钻营交通舞敝□大者。一经查出。立即严参重惩。以肃功令。至府县试考取案首。原不应一概取进。其捐赀办公之士子。尤不应以考试为奖励之途。著通谕各省学政。考试文武童生。惟当凭文艺之优劣。以定去取。其府州县所录案首。一例公平较阅。不得瞻徇情面。滥行拔取。至士子等捐赀修葺儒学书院。其姓名概不准报知学政。如有府县官违例干求者。该学政即指名参奏。以杜幸进而励士风。　　

○复引见内务府京察一等圈出人员。得上□日、堂郎中福宁、会计司郎中恒桂、上驷院郎中恒泰、奉宸苑郎中阿扬阿、广储司员外郎丰盛额、南苑员外郎常兴、圆明园员外郎文祥、俱著交军机处记名。　　

○旌表守正捐躯山西临晋县民许建由妻徐氏。　　

○戊寅。谕内阁、朕恭阅皇考高宗纯皇帝实录、内载乾隆九年正月钦奉谕上□日。朕君临天下。爱育黎元。厚生正德。时切于寤寐。盖教养虽为二端。而实则相为表里。衣食足。乃可兴礼义。饥寒迫。则罔顾廉耻。是不能养民。不可以言教。不能教民。仍不得谓之能养。故教即在养之中。养即可收教之效。乃今之司牧者。但知用心于刑名钱谷。求有视百姓为一体。视民事如家事。以实心行实政。经画有方。劝课有法。使地无遗利。家有盖藏者。百不得一。朕以教养之责。付之天下督抚。督抚分任之州县。此古所称亲民之官。果能视百姓如赤子。察其饥寒。恤其困苦。治其田里。安其室家。以父母斯民之诚心。行父母斯民之实政。凡兹小民。具有秉彝。断无有不中心感激、服教从风者等因钦此。煌煌圣训。仰见我皇考化育斯民图治万年之至意。朕绍承丕绪。夙夜孜孜。无非为斯民谋久安长治之策。即左右大臣思日赞襄。亦惟是勤求民瘼。乃近日外省州县官。一命甫膺。凡报国济民之事。俱不暇及。鳃鳃焉先为身家衣食是谋。履任之后。复思朘削民膏。厚殖田产。以为子孙计。读书致用之谓何。扪心自问。岂不深可愧乎。试思朝廷以百里之地。责以司牧。此四境之内。老弱之颠连。愚顽之梗化。皆州县官不容已之责。诚能视民如子。察其饥寒。则如痛关一体。悯其匪僻。则如患在一家。必思有以抚恤之。化导之。而后不忝厥职。于心始安。传曰、如保赤子。心诚求之。虽不中。不远矣。况食君之禄。仰事俯畜。久之自能赡足。乃自肥而忍民之瘠。自安而忍民之危。返之于心。何以堪此。著通谕直省督抚、分饬各州县。方今安民急务。惟以教养为先。必其实心实力。劝课农桑。风谕孝弟。使小民衣食足而不尚华靡。礼义兴而耻为诈伪。久之家给人足。比户可封。一切干名犯义之事。何自而起。盖一邑之教养得其道。则一邑安。一郡之教养得其道。则一郡安。各省之教养得其道。则天下安。此封疆大吏与良有司之职也。其交相劝勉。以副朕兴道致治乂安兆民之志焉。　　

○又谕、礼部议已故大学士费淳等、入祀名宦、分别准驳一摺。所议是。费淳前在大学士任内、因失察书吏舞敝□大降职。系属公过。其在巡抚任内、有利农除暴诸政绩。著准其入祠。吴坛前在巡抚任内、虽有兴利益民事迹。惟在侍郎任内、与内监交结。系属私罪。著不准其入祠。嗣后该部核议名宦乡贤。俱应确查其人政事实迹。并分别公私过失。以定准驳。庶名实相符。足昭大公而示传信。　　

○己卯。谕军机大臣等、各省督抚综理通省钱谷刑名。事务殷繁。不能不延幕友、以资佐理。惟其人贤否不齐。傥防范稍疏。其不肖者乘机舞敝□大。不特该督抚被其牵累。且必致误及国事。朕闻孙玉庭署中。有浙江绍兴平姓幕友。竟有倚藉声势包揽招摇情事。著该督自行密查。如尚无显著劣迹。即驱逐使去。傥竟有交结属员招摇撞骗等事。即据实参办。该督断不可稍存回护。以致累及己身。并贻误公事也。　　

○免江浙两省各县场、灶户积欠盐课。　　

○庚辰。上御勤政殿听政。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○命乡会试应往午门前听宣考官各员、于得上□日派出时、即行行礼入闱。毋稍迟延。行礼时。毋庸更换朝服。　　

○以太常寺卿色克精额、为内阁学士、兼礼部侍郎衔。詹事府詹事奎耀、为通政使司通政使。光禄寺卿刘彬士、为大理寺卿。太仆寺卿鲍勋茂、为太常寺卿。库尔喀喇乌苏领队大臣舒宁、为太常寺卿。　　

○以哈密帮办大臣佛住、为库尔喀喇乌苏领队大臣。赏大理寺少卿明舒、二等侍卫。为哈密帮办大臣。　　

○辛巳。遣官祭昭忠祠。　　

○命嗣后乡会试停止考官上马宴。其金花表里杯盏等件、即于午门前宣赐。　　

○添建山东南旺湖临运单闸、从河东河道总督叶观潮请也。　　

○壬午。谕内阁、前因内阁侍读学士明舒、经本衙门奏留年久。降上□日令吏部一体开列。及升任大理寺少卿。召见时询以有何留办未完之事。则云内阁现在并无承办要件。察看其人。亦甚平庸。已改授二等侍卫派往哈密换班矣。各衙门繁要之地。因办公起见。原准其将熟谙人员暂行奏留。但此事务须核实。期于公事有裨。仍应酌予限制。虽不必定以年月。俟接办有人时。该堂官仍随时奏明。将该员归入原班升转。不致人才久滞。转遏其登进之阶。军机章京程同文、前经军机大臣奏留。暂停铨选。其京察记名道府、及截取记名繁缺知府两单内、均著停其开列。仍察看随时具奏。　　

○癸未。上幸万寿山。诣广润祠拈香。　　

○谕内阁、宗室惠章、私赴广东向亲戚告贷。经宗人府会同刑部拟发黑龙江严行管束。宗室向无发黑龙江之例。虽近来宗室顽钝无耻。不可教训不知话言者多。朕终存议亲之念。惠章著改发吉林。交将军富俊将伊严行圈禁空房。不许外出。至惠章于解京看守后。复敢突身走出。不听拦阻。实属强横藐法。著宗人府先行重责四十板。再行发往。其疏于看押之学长海云、著罚奖赏银三年。　　

○直隶总督方受畴等、疏报支销马驼草豆银两。得上□日、此案支销马驼草豆银、仅止三百余两。何难核算。乃事越四年。始行题销。即此以观。直隶诸事耽延积压。竟成锢习。方受畴、王鼎、汪如渊、俱著传上□日申饬。仍著该部察核具奏。　　

○旌表守正捐躯山西绛县民邵全孝妻李氏。　　

○甲申。谕内阁、朕于三月初七日。亲祭先农坛行耕耤礼。即由彼启銮。恭谒东陵。是日驻跸烟郊。道路较长。朕躬耕后。不御观耕台。即诣具服殿更衣启行。顺天府尹仍率领耆老农官等、向观耕台照常行礼。其从耕之三王九卿。亦照常成礼。凡坛内有执事人员。俱无庸送驾。其无执事者。照例常服在朝阳门外送驾。朕驻跸南苑、及由南苑启行。在京王公大臣。俱不必接驾送驾。俟祗谒西陵礼成回銮。均蟒袍补褂至黄新庄接驾。　　

○乙酉。谕内阁。朕恭阅皇考高宗纯皇帝实录、内载乾隆九年五月。钦奉谕上□日。为治以安民为本。安民以教养为本。人君总其成于上。而分其任于督抚。督抚总其成于上。而分其任于州县。州县者、民之司命。而又与民最亲者也。身居此官。身履此地。民生之休戚。民俗之醇疵。鸡犬桑麻之细。日用饮食之常。良奸之不一其类。勤惰之各异其情。必一一洞悉于中。而后加之调剂。州县所属。地方虽广狭不一。事务亦繁＜闲＞不同。然一月之中。岂无斋戒停刑之日。亦有因公下乡之时。果能乘此余暇。不辞劳瘁。亲履田闲。与父老子弟欢然相接、如家人父子。言孝言慈。启其固有之良。化其惰窳之习。因而询问疾苦。讲求利益。审物土之宜。因闾阎之便。利所当兴者举之。害所当除者去之。则教养兼施。善政莫大于是。用是再颁此上□日通行训诲。自督抚以至州县。皆当身体力行。以奏治效等因钦此。仰见我皇考以教养斯民为亟。训饬司牧。至再至三。朕惟治民之道。教养兼资。人君不能独理。于是设官分职。布于天下。皆所以分教养之责者也。朕夙夜孜孜。諴和万民。舍此二事。亦无以为群工劝者。乃身任牧民之职。日视其民之陷于匪僻、罹于饥寒、而莫之省。肆行邪教、而不能禁。其独能安于心乎。夫知民所疾苦。莫亲于州县。其视民如子。则民亦必视之如父母。诚能使百里之内。官民相习。闾阎利敝□大。无不周知。劝其勤俭。化其偷惰。俾之衣食足而礼义兴。则虽古之循吏。何以踰此。若但以簿书期会为称职。甚或祇顾身家。朘民自殖。一任其民之冥顽颠连、而视同秦越。则于朕诚求保赤之心。偝之远矣。此又在督抚体朕此意。善为董率。一省之中。州县不下百人。其闲贤不肖亦至不齐。为督抚者不可以爱憎为取舍。其考课殿最。必以实政为先。牧令之中。察其尽心教养者、即奖劝而荐举之。玩视民瘼者、即参劾而惩创之。俾中材亦知自奋。久之百尔向风。日计不足。月计有余。民生可厎于厚。民俗可厎于醇。庶慰朕勤求上治谆谆训诫之意焉。将此通谕知之。　　

○丙戌。谕内阁、朕于嘉庆十七年六月闲。因大内、及御园、向未供奉水府诸神、特命两江总督百龄、于祀典内所载天后惠济龙神封号神像。敬谨缮录摹绘。并将清江浦殿宇规制。绘图贴说进呈。于御园仿照建盖。以妥神灵。随时瞻礼。为民祈福。迨次年九月。黄河南岸睢州下汛。忽有漫口之事。朕心方以建祠展祀。以迓神庥。岂诚意未孚。不能上邀鉴佑。当谕在工各员赶紧堵筑。旋以滑县教匪滋事。密迩睢州。不能不暂停工作。直至十九年大汛后。始再议兴工。此一年内。黄河由漫口经行数百里。澄清后。灌入洪湖。畅出清口。直达尾闾。将一路河身海口。全行刷涤深通。自此以后。睢工既合。阅今数载。轨顺澜安。民生永奠。此实转祸为福。神力斡旋。有不可思议者。朕仰承福庇。岁时展礼。倍切诚恭。兹特敬述佑助之灵。宣示中外。著将此上□日发交南河。勒之贞珉。俾大小工员。同知钦感。虔修祀事。永荷平成。　　

○又谕、御史喻士藩奏、请平钱价以杜敝□大源一摺。各直省钱价消长不齐。势不能官为定制。该御史请将制钱价以一千为率。低昂不得过百文。由州县随时申报。出示晓谕。实属窒碍难行。所奏著无庸议。至私铸盗销。本干例禁。总当查明私铸之所。禁绝根源。方足以除奸宄而杜扰累。著该督抚实力奉行。毋得视为具文。　　

○谕军机大臣等、程国仁奏、浙省向有民欠未完、官为垫解一款。系因州县奏销不足分数。自顾考成。以及漕船迫于开兑。兵粮待放孔亟。而花户催纳不前。遂垫解列入有著。仍待徵补归款。现在民欠豁免。未便仍行补徵。请归于交代案内。责令藩司彻底确查。分别追补。浙省因公垫解之项。民欠既经豁除。自不能再向徵补。其州县亦不得因有垫解名目。藉此掩盖亏空。著该抚责成藩司。分任分款。逐细确查。按名追补。傥有借端影射。该抚等务认真妥办。断不可以惠民之政。致该省仓库又增亏空也。将此谕令知之。　　

○丁亥。谕内阁、御史余本敦奏、乡会试外帘滋敝□大请饬查禁一摺。乡会试为抡才大典。凡派充内外帘官。均应慎密从事。恪守关防。如该御史所奏。士子于二场入闱时。托素识之提调及外帘各官点窜头场原卷。或补点诗题出处。妄思幸获。实属大干法纪。恐此外传递代倩诸敝□大。亦所不免。著知贡举及外帘监试官、并甎门巡墙各御史。一体严密稽查。如有作奸犯科者。立即指名参奏。拏交刑部严审治罪。以杜幸进而肃功令。　　

</div>
    <div class="pagination">
<a href="清实录嘉庆朝实录_page491.html">上一页</a><span>...</span><a href="清实录嘉庆朝实录_page487.html">487</a><a href="清实录嘉庆朝实录_page488.html">488</a><a href="清实录嘉庆朝实录_page489.html">489</a><a href="清实录嘉庆朝实录_page490.html">490</a><a href="清实录嘉庆朝实录_page491.html">491</a><span class="current-page">492</span><a href="清实录嘉庆朝实录_page493.html">493</a><a href="清实录嘉庆朝实录_page494.html">494</a><a href="清实录嘉庆朝实录_page495.html">495</a><a href="清实录嘉庆朝实录_page496.html">496</a><a href="清实录嘉庆朝实录_page497.html">497</a><span>...</span><a href="清实录嘉庆朝实录_page493.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
