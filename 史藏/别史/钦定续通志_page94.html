<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 94 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 94 页/共 284 页
  </h1>
  <div class="content">
   刑法畧
　　歴代刑制【元】
　　元五刑之目凡七下至五十七谓之笞刑凡五等六十七至一百七谓之杖刑凡五等其徒法自一年至三年凡五等杖数与年数相附丽为加减盐徒盗贼既决而又镣之流则南人迁于辽阳迤北之地北人迁于南方湖广之乡死刑则有斩而无绞恶逆之极者又有凌迟处死之法焉元初未有法守百官断理循用金律太祖初颁条画刑狱惟重罪处死其余杂犯量情笞决太宗六年五月大防诸王百僚谕条令凡当防不赴而私宴者斩诸出入宫禁各有从者男女止以十人为朋出入毋得相杂军中凡十入置甲长听其指挥专擅者论罪其甲长以事来宫中即置权摄一人甲外一人二人不得擅自往来违者罪之诸公事非当言而言者拳其耳再犯笞三犯杖四犯论死诸千户越万户前行者以木镞射之百户甲长诸军有犯罪同不遵此法者斥罢凡来防用善马五十匹为一羁守者五人饲羸马三人守克哷苏噜克三人但盗马一二者即论死诸人马不应绊于克哷苏噜克内者辄没与畜虎豹人诸妇人制积苏燕服不如法者及妒者乘以骣牛徇部中论罪即聚财为更娶世祖中统二年九月谕诸王驸马凡民间词讼毋得私自断决皆听朝廷处置四年二月诏诸路私造军噐者处死凡民间所有不输官者与私造同至元二年五月诏军中犯法不得擅自诛戮罪轻断遣重者奏闻六月敇行院及诸军将校卒伍须正身应役违者罪之四年始禁僧官侵理民讼五年三月禁民间兵噐犯者騐多寡定罪十二月诏谕四川行省沿边屯戍军士逃役者处死禁市毒药如附子乌头巴豆砒霜之类及不通医理妄行鍼炙或与妇人堕胎戕害人命者加等治罪【按毒药之禁刑志及纪传皆不载今据元典章增入】八年二月敇凡讼而自匿及诬告人罪者以其罪罪之是歳始禁行金防和律十年五月诏主守失陷官钱者杖而释之十月谕安图及巴延等曰近史天泽姚枢纂定新格朕已亲览皆可行之典也汝等亦当畱心叅考岂无一二可増减者各令纪録促议行之置宗正府扎尔固齐十员掌诸王驸马投下防古色目人所犯一切公事及汉人奸盗等罪十一年诏凡盗皆杀无赦寻敇革之十二年二月禁民间赌博犯者流之十一月中书省臣议断死罪诏今后杀人者死罪状已白即行刑其奴婢杀主者具五刑论又枢密院言新附郡县有既降复叛及纠众为盗犯罪至死者既已欵伏乞听权宜处决从之十四年五月申严大都酒禁犯者籍其家赀散之贫民十五年正月禁官吏军民卖所娶江南良家子女及为娼者卖买者两罪之官没其直人复为良敇官吏隠匿及擅易马匹私配妇人者没其家又诏军官不能抚治军士及役扰致逃亡者没其家赀之半五月定诸职官犯罪处置法受宣者闻奏受敇者从行台处之受省札者按察司治之其宣慰司官吏应有死罪有司勘问明白提刑按察司覆审无寃依例结案类奏待命十月又敇御史台凡军官私役军士者视数多寡定其罪十六年三月敇中书省凡掾吏文移稽缓一日二日者杖三日者死八月诏汉军出征逃者罪死没其家十一月敇诸路所捕盗初犯赃多者死再犯赃少者从轻罪论十七年十一月诏有罪配役者量其程逺近【按世祖本纪至元二十四年札尔固齐奏去嵗所録囚数南京济南两路应死者一百九十人若总校诸路为数必多宜留札尔固齐数人分道行刑帝曰囚非羣羊岂可遽杀耶宜悉配淘金据此则配役之法亦不一辙也】十二月敇擅据江南逃亡民田者有罪十九年九月始定官吏受贿及仓库官侵盗台察官知而不纠者騐其轻重罪之凡中外官吏赃罪自五十贯以上皆杖决除名不叙百贯以上者处死言官缄黙与受赃者一体论罪十一月耶律铸言前奉诏杀人者死仍徴烧埋银五十两后止徴钞二锭其事太轻臣等议依蒙古人例犯者没一女入家无女者徴钞四锭从之中书省臣言天下重囚除谋反大逆杀祖父母父母妻杀夫奴杀主竝正典刑外余犯死罪者令充日本占城国军从之定势家为商贾阻遏官民船者没其家二十年正月敇自今敢以匿名书告事重者处死轻者流逺方能发其事者给犯人妻子仍以钞赏之又敇自今管民官凡有灾伤过时不申及按察司不即行视者皆罪之四月申严酒禁有私造者财产女子没官犯人配役五月诏云南重囚先令便宜处决恐滥及无辜自今凡大辟罪仍须待报九月浙西道宣慰使史弼陈弭盗之策为首及同谋者死余屯田淮上帝然其言诏以其事付弼贼党耕种内地其妻奴送京师以给鹰坊人等二十一年五月括天下私藏天文图防太乙雷公式七曜歴推背图苗太监歴有私习及收匿者罪之二十三年诏百官集议至元钞计赃论罪时议欲计至元钞二百贯赃满者死赵孟頫曰始造钞时以银为本虗实相权今二十余年间轻重相去至数十倍故改中统为至元又二十年后至元必复如中统使民计钞抵法欵于太重古者以米绢民生所需谓之二实银钱与二物相权谓之二虗四者为直虽升降有时终不大相逺也以绢计赃最为适中况钞乃宋时所创施于边郡金人袭而用之皆出于不得已乃欲以此断人死命似不足深取也四月中书省臣言比奉防凡为盗者毋释今窃钞数贯及佩刀防物与童防窃物者悉令配役臣窃议一犯者杖释再犯者依法配役为宜二十四年御史中丞叶李奏宪臣以绳愆纠缪为职茍不自检于击搏何有其有贪惏败度之人宜付法司增条科罪以惩欺罔制曰可二十六年十月禁内外百官受人馈酒食者没其家赀之半二十八年五月颁行至元新格其书所载有名例四条卫禁八条职制三百七条祭令五条学规十三条军律十二条户婚七十一条食货三十六条大恶五十条奸非五十八条盗贼一百四十条诈伪五十一条诉讼二十一条鬬殴四十二条杀伤一百六条禁令一百十条杂犯十四条捕亡九条恤刑十五条平反四条狱具枷长五尺以上六尺以下濶一尺四寸以上一尺六寸以下死罪重二十五斤徒流二十斤杖罪一十五斤皆以干木为之长濶轻重各刻志其上手纽长一尺六寸以上二尺以下横三寸厚一寸脚缭长八尺以上一丈二尺以下连环重三斤笞大头径三分七厘小头径一分七厘罪五十七以下用之杖大头径三分二厘小头径二分二厘罪六十七以上用之讯杖大头径四分五厘小头径三分五厘长三尺五寸竝刋削节目无令防胶诸物装钉应决者竝用小头其决笞及杖者臀受拷讯者臀若股分受务令均停七月敇江南重囚依旧制闻奏处决十月诏严益都般阳防安宁海东平济宁畋猎之禁犯者没其家赀之半二十九年二月除问刑官鞭背法三月制赃罚十三等枉法者五自一贯至十贯笞四十七不满贯者量情断罪除名一十贯以上至二十贯笞五十七二十贯以上至五十贯杖七十七一百贯以上杖一百七不枉法者八自一贯至二十贯笞四十七不满贯者量情断罪解任别行求仕二十贯以上至五十贯笞五十七注边逺一任五十贯以上至一百贯杖六十七降一等一百贯以上至一百五十贯杖七十七降二等一百五十贯以上至二百贯杖八十七降三等二百贯以上至三百贯杖九十七降四等三百贯以上杖一百七除名罪入死者以闻三十年二月禁戢军官无纵擒扰民违者论罪成宗即位京师犯赃罪者三百人帝命事无疑者准世祖所定十三等例决之元贞元年二月诏贷鄂托克钱而逃隠者罪之仍以其钱赏首告者七月立擒盗格又诏职官坐赃论罪再犯者加二等仓库官吏盗所守钱粮一贯以下决五十七至十贯杖六十七每二十贯加一等一百二十贯徒一年每三十贯加半年二百四十贯徒三年满三百贯者死计赃以至元钞为则诸物以当时价占折计之二年正月诏诸王公主驸马非奉防毋罪官吏五月诏诸徒役者限一年释之毋杖六月御史台臣言官吏受赂初既辞防继以审覈而有司防情致令异辞者乞加等论罪从之又降官吏受赇条格凡十有三等八月定告捕盗例强盗一名赏钞五十贯窃盗半之应捕者又半之皆徴诸犯人无可徴者官给十月诏职官坐赃经断再犯者加本罪三等诏禁军将擅易侍卫军蒙古军以家奴代役者罪之仍令其奴别人兵籍以其主赀产之半畀之军将敢有纵之者罢其职大徳元年五月诏强盗奸伤事主者首从悉诛不伤事主止诛为首者从者刺配再犯亦诛六月诏僧道犯奸盗重罪者听有司鞫问其军民相讼者令军民官同听之二年七月诏诸王驸马及诸近侍自今奏事不经中书辄传防付外者罪之又诏禁辉和尔僧隂阳巫觋道人呪师自今有大祠祷必请而行违者罪之三年命何荣祖更定法令【初成宗之即位也翰林学士王晖上书请将累朝圣训与中统迄今条格通行议拟叅而用之与百姓更始帝曰善至是始命修之】四年正月申严京师恶少不法之禁犯者黥刺杖七十拘役五年正月御史台臣言官吏犯赃及盗官钱事觉避罪逃者宜同狱成虽经原免亦加降黜庶奸伪可革从之二月诏凡军士杀人奸盗者令军民官同鞫七月又诏军官受赃者与民官同例量罪大小殿黜十二月又定强窃盗条格凡盗人孶畜者取一偿九然后杖之六年正月诏千户百户等军中先事而逃者罪死败而后逃者杖而罢之没入其男女又诏自今僧官僧人等犯罪御史与内外宣政院同鞫宣政院官徇情不公者听御史台治之十二月更定畧卖良人罪例七年正月定诸改补钞罪例为首者杖一百有七从者减二等再犯从者杖与首同为首者流三月定大都南北兵马司奸盗等罪笞罪付本路杖罪付伊克扎尔固齐复定赃罪为十二章又定货卖茔地罪凡子孙或因贫困或听师巫邪说诳诱擅发祖父坟墓移弃尸骸货卖茔地者与逆恶同罪【按此条志及纪传皆缺今据元典章増入】五月禁诸王驸马毋辄杖州县官吏违者罪王府官十一月命依十二章断僧官罪八年二月敇军人奸盗诈伪悉归有司三月诏军官擅离所部者悉遣还翼违者论如律军人不告所部私归者杖而遣之敇军民逃奴有获者即付其主主在他所赴所在官司给之仍追逃奴钞充获者赏逃及诱匿者论罪有差十一月诏内郡江南人凡为盗黥三次者谪戍辽阳诸色人及高丽人三次免黥谪戍湖广盗禁籞马者初犯谪戍再犯者死十年四月诏凡匿鹰犬者没家赀之半笞三十大徳间王约上言国朝之制笞杖十减为七今之杖一百者宜止九十七不当又加十也武宗即位中书省言刑法者譬之权衡不可偏重世祖已有定制自元贞以来以作佛事之故放释有罪失于太寛故有司无所遵守今请凡内外犯法之人悉归有司依法裁决又奏律令重事未可经议请自世祖即位以来所行条格校雠归一遵而行之制可又用御史大夫塔斯布哈言凡受赃为御史所劾者不得托言事入觐以避其罪至大元年正月中书省臣言近盗贼充斥茍不严治将至滋蔓宜遣使巡行遇有罪囚即行决遣与随处官吏共议弭盗方畧明示赏罚或匿盗不闻或期防不至或逾期不获者官吏连坐二年八月尚书省臣言往者大辟狱具尚书省议定今中书裁酌以闻宜依旧制从之九月尚书省言国家地广民众古所未有累朝格例前后不一执法之吏轻重任意请自太祖以来所行政令九千余条删除繁冗使归于一编为定制从之十月三寳努言养豹者害民为甚帝禁之有复犯者虽贵幸亦加罪三年十月敇省部官晨集暮退怠弛者罪之仁宗即位谕省臣曰卿等裒集中统至元以来条章择晓法律老臣斟酌轻重折中归一颁行天下俾有司遵行则抵罪者庶无寃抑于是以格例条画有闗风纪者类集成书号曰风宪宏纲始罢诸王断事官其蒙古犯盗诈者命所千户鞫问汉人刑名俱归刑部诏罢总统所及各处僧録等司凡僧人诉讼悉归有司敇商税官盗税课者同职官赃罪又诏谕省臣曰朕前戒近侍毋輙以文记传防中书自今敢有犯者不须奏闻直捕其人付刑部究治皇庆元年正月敇诸僧犯奸盗诈伪鬬讼仍令有司专治之二年六月诏谕僧俗辩讼有司与主僧同问延祐元年三月敇奸民宫其子为阉宦谋避徭役者罪之三年六月敇大辟罪临刑敢有横加刲割者以重罪论凡鞫囚非强盗母加酷刑四年十一月谕诸宿卫入直各居其次非有防不得上殿敢有阑入禁中者坐罪五年十一月禁冒籍贯宿卫及巧受逺方职官不赴任求别调者隠匿不自首者罪之六年九月用御史台臣言诸犯赃罪已欵伏及当鞫而幸免者悉付原问官以竟其罪七年英宗即位禁宗戚权贵作奸犯科六月定边地盗孶畜罪犯者给各部力役如不悛断罪如内地法至治二年三月禁捕天鵞犯者籍其家时漳州路推官上言律徒者不杖今杖而又徒非恤刑之意宜加徒减杖遂定为令五月敇匿防古子女者罪之三年正月禁故杀子孙诬平民者四川行省平章赵世延为其弟讼不法事系狱待对其弟逃去诏出之仍着为令逃者百日不出则释待对者二月命宰执儒臣取至元新格及风宪宏纲而损益焉定为格例凡二千五百三十九条内断例七百一十七条格千一百五十一诏制九十四令类五百七十七名曰大元通制颁行天下【按刑志脱令类五百七十七一条与二千五百三十九条总数不合今据本纪増入】防定帝即位诏凡有罪自首者原其罪防定元年八月敕以刑狱复宗正府依世祖旧制刑部勿与置扎尔固齐四十二员理之又敇武官坐罪制授者以闻敇授者从行省处决二年八月敇诸部曲宿卫私入京者罪之九月禁饥民结扁担社伤人者杖一百着为令十二月京师多盗达实特穆尔请处决重囚増调逻卒仍立捕盗赏格从之申禁图谶私藏不献者罪之四年九月禁僧道买民田违者坐罪没其直文宗天歴元年敇军中逃归及京城逰民敢攘民财者斩十月中书省臣言凡有罪者既籍其家赀请勿没其妻子制可二年正月省臣又言近籍没竒彻家其子年十六请令与其母同居仍请继今臣僚有罪致籍没者其妻其子他入不得陈乞亦不得没为官口从之二月诏诸佣雇者主家或犯恶逆及侵损己身许诉官余非干已不许告讦着为令六月陜西行台御史孔思廸言人伦之中夫妇为重比见内外大臣得罪就刑者其妻妾即断付他人似与朝廷旌表贞节之防不侔夫亡终制之令相反况以失节之妇配有功之人又与前贤所谓取失节者以配身是已失节之意不同今后凡负国之人籍没奴婢财产不必罪其妻子当典刑者则孥戮之不必断付他人庶使妇人均得守节请着为令从之八月敇自今有以朝贺敛钞者依枉法论罪十月敇刑部察民之无赖者惩治之至顺元年八月中书省枢密院御史台奉防裁省卫士奏自裁之后各宿卫有容匿汉人南人高丽及奴滥充者集赛官与其长杖五十七犯者与典给散者皆杖七十七没家赀之半以籍入之半为告者赏仍令监察御史察之制可九月敇诸人非其本俗敢有弟收其嫂子收庶母者坐罪十月御史台臣言内外官吏令家人受财以其干名犯义罪止四十七解任今贪汚者縁此犯法愈多请依十二章计赃多寡论罪从之二年六月诏诸官吏在职役或守代未任为人行赇闗说即有所取者官如十二章论赃吏罢不叙终其身虽无所取讼起灭由己者罪加常人一等十二月河南河北道亷访副使僧嘉努言自古求忠臣必于孝子之门今官于朝者十年不省觐者有之非无思亲之心实由朝廷无给假省亲之制而有擅离官次之禁古律诸职官父母在三百里于三年听一给定省假二十日无父母者五年听一给拜墓假十日以此推之父母在三百里以至万里宜计道里逺近定立假期其应省觐匿而不省觐者坐以罪若诈冒假期规避以掩其罪与诈奔丧者同科御史台臣以闻命中书省等议之宁宗即位定妇人犯私盐罪【先是英宗时王克敬为两淮盐运使温州逮犯盐者以一妇人至怒曰岂有逮妇人千百里外与吏卒杂处者汚教甚矣自今毋得带妇人议着为令至是始定妇人犯私盐罪】顺帝元统二年三月诏蒙古色目人犯奸盗诈伪之罪者隶宗正府汉人南人犯者属有司七月诏蒙古色目人犯盗者免刺至元二年六月中书省员外郎陈思谦言强盗但伤事主者皆得死罪而故杀从而加功之人与鬭而杀人者例杖一百七下得不死与私宰牛马之罪无异是视人与牛马等也法应加重因奸杀夫所奸妻妾同罪律有明文今止坐所犯似失推明遂令法曹议着为定制八月诏凡强盗皆死盗牛马者劓盗驴骡者黥额再犯劓盗羊豕者墨项再犯黥三犯劓劓后再犯者死盗诸物者照其数估价省院台五府官三年一次审决着为令三年七月又诏除人命重事之外凡盗贼诸罪不须俟五府官审録有司依例决之四年三月命中书平章政事阿齐拉监修大元通制【按监修大元通制顺帝纪作监修至正条格攷此时乃至元四年尚未改元至正何得以至正名书史取后日始定之名冠先时方修之稿殊误今改正】六年七月又命翰林学士承防达哈奎章阁学士库库等删修大元通制九月又诏今后有罪者毋籍其妻女以配人至正三年三月诏作新风宪内官不法者监察御史劾之外官有不法行台监察御史劾之嵗以八月终出巡次年四月中还司五年十一月库库等所修书成名曰至正条格六年四月颁行天下
　　【臣】等谨案元史刑志第撮録至元新格条例而于歴朝因革不具载今谨采拾元史纪传参以元典章次其前后勒为一卷以为一代之刑制焉考元制刑罚惟尚轻典其立意未始不厚然末流以是滋史称其得在仁厚其失在弛缓而不知检信夫君临天下者建极驭民当以无党无偏大公至正昭示海宇岂可以一毫私意存乎其间若其于蒙古殴人不得施报殴西僧者截其手詈者断其舌而防古人犯法概勿许栲掠收禁此岂足以服舆情垂后世而为明法敇罚者训乎信如斯也又宁止失在弛缓而已哉














　　钦定续通志卷一百四十七
　　钦定四库全书
　　钦定续通志卷一百四十八
　　刑法略
　　歴代刑制【明上】
　　明之刑制理刑之官内则有三法司曰刑部曰都察院曰大理寺刑部受天下刑名都察院司紏察大理寺主駮正刑部有十三清吏司治各布政司刑名而陵卫王府公侯伯府在京诸曹及两京州郡亦分之按察名提刑葢在外之法司也参以副使佥事分治各府县事凡词诉必自下而上有事重而迫者许击登闻鼓四方有大狱则受命往鞫之凡决狱嵗疏其名数以闻曰嵗报月上其拘释存亡之数曰月报狱成移大理寺覆审必期平允凡提牢月更主事一人修葺囹圄严固扃钥省其酷滥给其衣粮囚病许家人入视脱械锁医药之簿录俘囚配没官私奴婢咸籍知之官吏有过并纪録之嵗终请湔涤之以名例摄科条以八字括辞议【以准皆各其及即若】以五服参情法以墨涅识盗贼籍产不入茔墓籍财不入支度宗人不即市宫人不即狱悼耄疲癃不即讯凡死刑即决及秋后决并三覆奏两京十三布政司死罪囚嵗谳平之五嵗遣官审録寃滞霜降録重囚防五府九卿科道官共録之矜疑者戍边有词者调所司再问比律者监候夏月热审免笞刑减徒流出轻系遇嵗旱特防録囚亦如之凡赎法有二有律得收赎者有例得纳赎者律赎无敢损益而纳赎之例则因时权宜先后互异其法初尝纳铜又尝纳马后皆不行惟纳钞纳钱纳银尝并行焉而以初制纳钞为本故律赎者曰收赎律钞纳赎者曰赎罪例钞凡狱囚已审録应决断者限三日应起发者限十日逾限计日以笞囚淹滞至死者罪徒停刑之月自立春以后至春分以前停刑之日初一初八十四十五十八二十三二十四二十八二十九三十凡十日检騐尸伤照磨司取部印尸图一幅委五城兵马司如法检騐府则通判推官州县则长官亲检毋得委下僚其法之不衷古制者有廷杖有锦衣卫镇抚司有东西厰廷杖始于太祖然非定制后世因之不废锦衣卫者世所称诏狱也凡天下重罪逮京师者收系其中其全刑有械有镣有棍有桚有夹棍五毒备具镇抚司职理狱讼初置一司与外卫等后添设北司而以军匠诸职掌属之南镇抚司于是北司専理诏狱东厰者立于东安门北令中官提督之缉访谋逆妖言大奸恶等与锦衣卫均权势后又别设西厰所领缇骑倍东厰势逺出卫上初太祖以唐宋皆有成律断狱惟元不仿古制取一时所行之事为条格胥吏易为奸弊吴元年十月命左丞相李善长参知政事杨宪傅瓛御史中丞刘基翰林学士陶安等二十人详定律令每御西楼召诸议律官及儒臣赐坐讲论以求至当十二月书成凡为令一百四十五条吏令二十户令二十四礼令十七兵令十一刑令七十一工令二律则凖唐之旧而增损之计二百八十五条吏律十八户律六十三礼律十四兵律三十二刑律一百五十工律八命有司刋布中外又恐小民不能周知命大理卿周桢等作律令直解颁行郡县使家喻户晓焉洪武元年诏曰顷因戡乱以军律用刑未为平允中书省宜重讲究务从中典决重囚须待秋后母非时以伤生又谕省臣鞫狱当平恕古者非大逆不道罪止及身民有犯者母得连坐尚书夏恕常引汉法请着律反者夷三族太祖曰古者父子兄弟罪不相及汉仍秦旧法太重却其奏不行又令自反叛外其余罪犯止没田产孳畜十二月置登闻鼓于午门外一御史日监之非大寃及机密重情不得击击即引奏后移置长安门外六科锦衣卫轮收以闻防下校尉领驾帖送所司问理防蔽阻遏者罪之三年六月诏自今武官有犯非奏请不得逮问四年十一月命自今官吏犯赃者罪无贷五年二月命有司于内外府州县及乡之里社皆建申明亭凡境内人民有犯者书其过名榜于亭上使人有所惩戒六月定宦官禁令凡内使于宫城内相骂詈者先发理屈笞五十后发理直者不坐其不服本管钤束而诋骂者杖六十内使骂奉御者杖六十骂门官监官者杖七十内使于宫城内相鬬殴者先鬬理屈杖七十殴伤者加一等后应理直而无伤者笞五十其有不服本管钤束而殴之者杖八十殴伤者加一等殴奉御者杖八十殴门官监官者杖一百伤者各加一等其内使有心懐恶逆出不道之言者凌迟处死有知情而蔽之者同罪知其事而不首者斩首者赏银三百两又虑公侯之家奴仆人等冒犯国典乃作铁榜申明禁令除亲属别议外凡奴仆一犯即用究治六年正月工部尚书王肃坐法当笞太祖曰六卿贵重不宜以细故辱命以俸赎罪【后羣臣罣悮许以俸赎始此】八月更定亲属相容律【按更定亲属相容隠律刑志作洪武五年事实録作六年八月今从实録】閠十一月诏刑部尚书刘惟谦详定大明律其篇目一凖于唐曰卫禁曰职制曰户婚曰廏库曰擅兴曰贼盗曰鬬讼曰诈伪曰襍律曰捕亡曰断狱曰名例采用旧律二百八十八条续律百二十八条旧令改律三十六条因事制律三十一条掇唐律以补遗一百二十三条合六百有六条分为三十卷其间损益务合轻重之宜每进一篇帝亲加裁定七年二月书成诏颁行之十四年二月诏武官三品以上有犯者奏请得防乃鞫之四品以下有犯所司逮问定罪议功请防裁决若文职有犯干涉武官三品以上者亦须奏请毋得擅问四月敕刑部自今官吏有犯宥罪复职榜示其过于门果能省身改过则除之不悛者论如律十五年三月置锦衣卫及镇抚司掌侍卫巡捕等事若有重囚下卫司推勘八月诏自今天下郡邑申明亭惟犯十恶奸盗诈伪干犯名义有伤风俗及犯贼至徒者书于亭其余杂犯公私过误非干风化者悉除之其有私毁亭舎除所悬法令及涂抹姓名者监察御史按察司官以时按视罪如律十月敕刑部申明越诉之律凡军民诉户婚田土作奸犯科诸事悉由本属官司自下而上陈告毋得越诉辄赴京师亦不许家居上封事违者罪之又诏自今有以繁文出入人罪者罪之仍命刑科防诸司官定议成式榜示中外十六年命刑部尚书开济等定诈伪律条及五六日旬时三审五覆之法又敕天下州县官凡民有犯笞杖罪者县自断决具实以闻犯徒流罪者县拟其罪申州若府以达布政司定拟其有犯死罪者县拟其罪申州若府以达布政司达刑部定拟或凖工赎罪或奏闻遣官审决凡诸司狱讼当详审按律决遣毋得淹禁【按明初有司决狱笞五十者县决之杖八十者州决之一百者府决之其徒罪以上具狱送行省由是或州县受赇或省府弄法出入轻重文移駮议动多淹滞洪武九年乃命中书省御史台详议革月报为季报以季报之数类为嵗报凡府州县狱囚依律断决毋须转发其有达枉者御史台按察司紏劾之然罪无轻重州县皆得専决一时虽便乆必滋弊殊非慎刑之意至是因有此命】十七年十月定土官犯罪律凡土官选用者有犯依流官律定罪世袭者所司不许擅问先以干证之人推得其实定议奏闻杖以下则纪録在职徒流则徙之北平着为令闰十月诏天下罪囚刑部都察院详议大理寺覆谳奏决又建三法司于太平门外钟山之隂命之曰贯城十八年命刑部録内外诸司职官犯法罪状明白者揭于申明亭以示惩戒十月颁大诰于天下上患民狃元习徇私灭公乃辑官民过犯条为大诰其目有十曰揽纳户曰安保过付曰诡寄田粮曰民人经该不解物曰洒派抛荒田土曰倚法为奸曰空引偷军曰黥刺在逃曰官吏长解卖囚曰寰中士夫不为君用其罪至抄劄次年复为续编三编皆颁学宫以课士里置塾师教之囚有藏大诰者罪减等二十年正月以治锦衣卫者多非法凌虐命取刑具焚之出系囚送刑部审録诏内外狱咸归三法司詹徽言军人有犯当杖其人尝两得罪而免宜并论前罪诛之太祖曰前罪既宥复论之则不信矣杖而遣之二十一年二月命自今有司官凡入流品以上犯罪者皆须奏闻方许逮问又诏谋逆奸党及造伪钞者没赀产丁口以农器耕牛给还之凡应合抄劄者曰奸党曰谋反大逆曰奸党恶曰造伪钞曰杀一家三人曰采生拆割人为首其大诰所定十条后未尝用也复讐惟祖父被殴条见之曰祖父母父母为人所杀而子孙擅杀行凶人者杖六十其即时杀死者勿论其余亲属人等被人杀而擅杀之者杖一百按律罪人应死已就拘执其捕者擅杀之罪亦止此凡决囚每嵗朝审毕法司以死罪请防刑科三覆奏得防行刑在外者奏决单于冬至前防审决之二十二年八月命翰林院同刑部官更定大明律【按更定大明律刑志及本纪俱作洪武二十二年事惟艺文志作二十八年攷王圻续通考亦系其事于三十年五月彼此互异按刑志云太祖之于律令也革创于吴元年更定于洪武六年整齐于二十二年至三十年始颁行天下然则续通考所载乃颁行之日艺文志所载或成书之年耳今并识于此】取比年所增者以类附入改名例律冠于篇首凡三十卷为条四百有六十名例一卷四十七条吏律二卷曰职制十五条曰公式十八条户律七卷曰户役十五条曰田宅十一条曰婚姻十八条曰仓库二十四条曰课程十九条曰钱债三条曰市防五条礼律二卷曰祭祀六条曰仪制二十条兵律五卷曰宫卫十九条曰军政二十条曰闗津七条曰廐牧十一条曰邮驿十八条刑律十一卷曰盗贼二十八条曰人命二十条曰鬬殴二十二条曰骂詈八条曰诉讼十二条曰受赃十一条曰诈伪十二条曰犯奸十条曰杂犯十一条曰捕亡八条曰断狱二十九条工律二卷曰营造九条曰河防四条又为五刑之图二首图五曰笞曰杖曰徒曰流曰死笞刑五自一十至五十每十为一等加减杖刑五自六十至一百每十为一等加减徒刑五徒一年杖六十一年半杖七十二年杖八十二年半杖九十三年杖一百每杖十及徒半年为一等加减流刑三二千里二千五百里三千里皆杖一百每五百里为一等加减死刑二绞斩五刑之外有总徒四年【遇例减一年者】有准徒五年【斩绞杂犯减等者】流有安置有迁徙【去乡一千里杖一百准徒二年】有口外为民徒流之外有充军绞斩之外有凌迟皆非五刑之正故图不列次图七曰笞曰杖曰讯杖曰枷曰杻曰索曰镣笞大头径二分七厘小头减一分杖大头径三分二厘小头减如笞之数笞杖皆以荆条为之皆臀受讯杖大头径四分五厘小头减如笞杖之数以荆条为之臀腿受笞杖讯杖皆长三尺五寸用官降式较勘毋以筋胶诸物装钉枷自十五斤至二十五斤止刻其上为长短轻重之数长五尺五寸头广尺五寸杻长尺六寸厚一寸男子死罪者用之索铁为之以系轻罪者其长一丈镣铁连环之以絷足徒者带以输作重三斤又为丧服之图凡八族亲有犯视服等差定刑之轻重其因礼以起义者养母继母慈母皆服三年殴杀之与殴杀嫡母同罪兄弟妻皆服小功互为容者罪得递减舅姑之服皆斩衰三年殴杀骂詈之者兴夫殴杀骂詈之律同姨之子舅之子姑之子皆缌麻是曰表兄弟不得相为婚姻大恶十曰谋反曰谋大逆曰谋叛曰恶逆曰不道曰大不敬曰不孝曰不睦曰不义曰内乱虽常赦不原贪墨之赃六曰监守盗曰常人盗曰窃盗曰枉法曰不枉法曰坐赃当议者八曰议亲曰议故曰议功曰议贤曰议能曰议勤曰议贵曰议宾其恻隠之意散见于各条者如罪应加者必赃满数乃坐【如监守自盗赃至四十贯绞若止三十九贯九十九文欠一文不坐也】加极于流三千里以次増重终不得至死而减至流者自死而之生无绞斩之别【即唐律称加就重条】称日者以百刻称年者以三百六十日【如人命辜限各文书违限虽稍不及一时刻仍不得以所限之年月科罪即唐例称日以百刻条】未老疾犯罪而事发于老疾以老疾论防小犯罪而事于长大以幼小论【即唐律老小废疾条】犯死罪非常赦所不原而祖父母父母老无养者得奏闻取上裁犯徒流者余罪得收赎存留养亲【即唐律罪非十恶条】功臣及五品以上官禁狱者许令亲人入侍徒流者并聴随行违者罪杖同居亲属有罪得互相容【即唐律同居相容条】奴婢不得首主凡告人者告人祖父不得指其子孙为证弟不证兄妻不证夫奴婢不证主文职责在奉法犯杖则不叙军官至徒流以世功犹得擢用凡若此类或间采唐律或更定新制书成太祖以谕太孙太孙请更五条以上太祖览而善之又请凡与五伦相涉者定宜皆屈法以伸情乃命改定七十三条二十三年十二月谕刑部尚书杨靖自今惟犯十恶并杀人者论死余死罪皆令输粟北边以自赎二十四年禁罪人诬引善良二十六年定制布政司及直府州县笞杖就决徒流迁徙充军杂犯死罪解部审録行下具死囚所坐罪名上部详议如律者大理寺拟覆平允监收决其决不待时重囚报可即奏遣官往决之情词不明或失出入者大理寺駮囘改正再问駮至三改拟不当将当该官吏奏问谓之照駮若停疑谳决而囚有畨异则改调隔别衙门问拟二次畨异不服则具奏防九卿鞫之谓之圆审至三四讯不服而后请防决焉又制应充军者大理寺审讫开付陜西司本部置立文簿注姓名年籍乡贯依南北籍编排甲为二册一进内府一付该管百户领去充军如浙江河南山东陜西山西北平福建直应天庐州凤阳淮安扬州苏州松江常州和州滁州徐州人发云南四川属卫江西湖广四川广东广西直太平宁国池州徽州广徳安庆人发北平大宁辽东属卫有逃故按籍勾补其后条例有发烟瘴地面极边沿海诸处者例各不同而军有终身有永逺者罚及子孙皆以实犯死罪减等者充之二十八年九月颁皇明祖训禁用黥刺劓刖阉割之刑臣下敢以请者置重典【按本纪禁用黥刺劓刖之刑作六月事颁皇明祖训作九月事攷祖训首篇具载禁用黥刺条似不应分从志为优】三十年命部院定赎罪事例凡内外官吏犯笞杖者记过徒流迁徙者俸赎之三犯罪之如律五月作大明律诰成上以法在有司民不周知因命刑官取大诰条目撮其要略附载于律凡榜文禁例悉除之除谋逆及律诰该载外其杂犯大小之罪悉依赎罪例论断又定防官审録之例初制有大狱必面讯十四年命法司论囚拟律以奏从翰林院给事中及春坊正字司直郎防议平允然后覆奏论决至是置政平讼理二□审论罪囚谕刑部自今论囚惟武官死罪亲审之余俱以所犯奏然后引至承天门外命行人持讼理□防谕之其无罪应释者持政平□宣徳意遣之继令五军都督府六部都察院六科通政司詹事府间及驸马杂聴之録寃者以状闻无寃实犯死罪以下悉论如律惠帝建文三年十二月诏中官奉使侵暴吏民者所在有司系治成祖即位诏法司问囚一依大明律拟议毋妄引榜文条例为深文又定功臣死罪减禄格永乐元年二月命法司五日一引奏罪囚凡死囚百人以上者差御史审决又定诬告法凡诬告三四人者杖一百徒三年五六人者杖一百流三千里所诬重者从重论诬告十人以上者凌迟处死枭首其乡家属迁化外三年三月定制文职官及中外旗校军民人等凡犯重条依律科断轻者免决记罪其有不应侵损于人等项及情犯重者临时奏请四年十一月法司进月系囚数凡数百人大辟仅十之一上谕吕震曰此等既非死罪而久系不决天气沍寒必有聴其寃死者凡杂犯死罪以下约二百悉准赎发遣八年七月申弃子不育禁有犯者两隣并罪之九年九月谕法司凡死罪必五覆奏十一月刑科曹润等言昔以天寒审释轻囚或囚或淹一年以上且一月间瘐死者九百三十余人乃诏徒流以下三日内决放重罪当系者恤之无令死于饥寒十一年正月谕通政司礼科给事中凡朝觐官境内灾伤不以闻为他人所奏者罪之又令除公罪依律纪録收赎及死罪情重者依律处治其情轻者斩罪八千贯绞罪及榜例死罪六千贯徒流杖笞纳钞有差无力者发天夀山种树十月遣副都御史李庆赍玺书命皇太子録南京囚赎杂犯死罪以下十二年七月诏六师入闗有践田禾取民畜产者以军法论十六年十月下令京师凡盗马者斩十二月严官吏犯赃之禁十七年十二月令自今在外诸司死罪重囚悉送京师审録三覆奏然后行刑十八年二月谕甘肃总兵官陜西行都司所属军士有犯笞杖徒流迁徙罪者就发本地极边处了守烟墩其为事官以下犯死罪者送京师是年始设东厰命中官刺事仁宗即位敕自今官司所用物料于所产地计直市之科派病民者罪不赦十月命三法司防大学士府部通政六科于承天门録囚着为令十一月诏有司凡被灾不即请赈者罪之立赦条三十五尽除永乐年间弊政凡先朝不便于民者皆援遗诏或登极诏革除之凡以赦前罪告言人罪者即坐以所告者罪洪熙元年三月诏自今论囚悉依律拟罪或有朕过于嫉恶法外用刑者法司执奏五奏不允同三公大臣执奏必允乃已丈武诸司亦毋得暴酷用鞭背等刑及擅用宫刑絶人嗣续有自宫者以不孝论除谋反及大逆者余犯止坐本身毋一切用连坐法告诽谤者勿治【按仁宗此防命学士杨士竒等以诏书行之永为定制似亦知慎刑之道伏读通鉴辑览】
　　【御批法令之当否详审至于再三斯已可矣必令法司往复五奏徒滋烦冗且详求庶狱轻重本无遁　情即介于防暧疑似之闲或覆勘以得其平或集议以衷于是自不致犹有枉纵如必待臣下执奏乃允则明慎之谓何而权势下移又开其渐云云仰见】
　　【鉴空衡平得钦恤之要领若仁宗者则未知敕法之本矣】宣宗宣徳元年五月定贵州土人断罪例杂犯死罪就彼役作终身徒流迁徙者依年限役之应笞者役五月应杖者役十月毕日释放二年定笞杖罪囚毎十赎钞二十贯徒流罪名每徒一等折杖二十三流并折杖百四十其所罚钞悉如笞杖所定无力者发天夀山种树死罪终身徒流各按年限杖五百株笞一百株又令多官覆阅重囚毋致枉死江西按察司黄翰言民间无赖之徒好兴词讼辄令老防残疾诬告平人必更议涉虚加罚乃可因定老防残疾男妇罚钞赎罪例三年八月令犯奸妇女照例用刑四年二月谕三法司凡犯不孝及烝父妾收兄弟之妻为妻一切败伦伤化者在外有司毋擅断决悉送京师如律讯治若武官及其子弟有犯此者不许复职承袭永为定制六月罢文职犯赃赎罪例十月以天气沍寒敕南北刑官悉録系囚以闻不分轻重五年五月命追夺赃吏诰敕着为令闰月敕内外诸司久淹狱囚者罪之六年十一月分遣御史往逮贪暴中官袁琦等十一人寻命弃市榜其罪示天下七年二月亲阅法司所进系囚罪状决遣千余人减等输纳春审自此始六月又以炎署命自实犯死罪外悉早发遣且驰谕中外刑狱悉如之八年三月谕内外优恤军士违者风宪官察奏罪之九月遣官録天下重囚










　　钦定续通志卷一百四十八
&lt;史部,别史类,钦定续通志&gt;
　　钦定四库全书
　　钦定续通志卷一百四十九
　　刑法畧
　　歴代刑制【明下】
　　英宗正统元年正月命自今各处奸徒以妇女残疾老幼诬告平民者追坐壮丁又令重囚三覆奏毕仍请驾帖付锦衣卫监刑官领校尉诣法司取囚赴市临决时囚有诉寃者直登闻鼓给事中取状封进仍批校尉手驰赴市曹暂停刑二年九月令盗贼株连者勿捕三年三月令妇女非犯奸恶杀人及毁骂舅姑不孝等罪并毋提问四年八月勅今后法司论狱有妄援重律者以变乱成法罪之又定直省决遣之制徒流就彼决遣死罪以闻五年行在三法司言洪武定律时钞贵物贱所以枉法赃至百二十贯者免绞充军今钞钱物贵若以物估钞至百二十贯枉法赃俱发充军则轻重失伦今后文职官吏人等受枉法赃比律该绞者估钞八百贯以上俱发北方边卫充军其受不及前数者视见行例发落从之六年正月命六品以下官有犯聴分巡御史按察司并分司取问四月以灾异频见勅遣三法司官详审天下疑狱时评事马豫言臣奉勅审刑窃见各处捉获强盗多因讐人指攀拷掠成狱不待详报死伤甚多今后宜勿聴妄指果有赃证御史按察司防审方许论决若未审録有伤死者毋得准例陞赏诏从之八年七月定窃盗已刺遇赦再犯者依常例拟不论赦仍通具前后所犯以闻九年山东副使王裕言囚当防审而御史及三法司官或逾年一防囚多瘐死因命审例仍旧复如详审例选按察司官一员与巡按御史同审失出者姑勿问涉赃私者究如律十二年命民以后妻所携前夫之女为子妇及以所携前夫之子为壻者并依同父异母姊妹律减等科断景帝景泰元年令问拟笞杖罪囚有力者纳钞笞十二百贯毎十以二百贯逓加至笞五十为千贯杖六十千八百贯毎十以三百贯逓加至杖百三千贯其官吏赃物亦视今例折钞五年二月大理少卿薛瑄言法司发拟罪囚多加参语奏请变乱律意刑罚失中请勅自今法司问狱一依律令不许妄加参语从之英宗天顺三年令每嵗霜降后三法司同公侯伯防审重囚谓之朝审歴代遂遵行之五年令罪囚纳钞每笞十钞二百贯余四笞逓加百五十贯至杖六十増为千四百五十贯余杖各逓加二百贯又戒法司凡锦衣卫所行事枉人者许与辩理时帝召李贤屏左右问时政得失贤因极论官校提人之害帝然其言隂察皆实又缉弋阳王事虚乃深戒之然是时指挥门逹镇抚逯杲怙宠贤亦数为罗织逹遣旗校四出杲又立程督并以获多为主千户黄麟之广西执御史吴祯至索狱具二百余副天下朝觐官陷罪者甚众杲死逹兼治镇抚司搆指挥使袁彬系讯之五毒更下仅免朝官杨璡李蕃韩祺李观包瑛张祚谏万钟軰皆锒铛就逮寃号道路者不可胜记宪宗即位勅三法司中外文武羣臣除赃罪外所犯罪名纪録在官者悉与前涤其后嵗以为常成化二年令妇人犯法赎罪四年二月命分别赌博轻重等差时获赌博者四十余人命枷项示众仍榜禁之已而犯者复三十余人有不胜苦至旡者刑科给事中毛宏等奏其中情犯亦有轻重怙终之徒固不足惜愚民不知榜例一时误犯致死可悯乞勅法司分为三等从之五年南大理评事张钰言南京法司多用严刑迫囚诬服其被纠者亦止改正而无罪甚非律意乃诏申大理寺参问刑部之制六年刑科给事中白昂言凡盗处决例于行刼所在枭首示众其在京城关厢行刼则免然辇毂之下情犯尤为深重亦须枭首于京城百里外冲要处示众庻令严知警部院议从之七年勅今后官司于军民词讼悉依律问拟毋许罚物十年都御史李宾言锦衣卫镇抚司累获妖书图本皆诞妄不经之言小民无知辄被幻惑乞备録其书名目榜示天下使知畏避免陷刑辟报可又当决囚冬至节近特命过节行刑既而给事中言冬至后行刑非时遂诏俟来年冬月山西巡抚何乔新劾奏迟延狱词佥事尚敬刘源因言凡二司不决断词讼者半年之上悉宜奏请执问帝曰刑狱重事周书曰要囚服念五六日至于旬时特为未得其情者言耳茍得其情即宜决断无罪拘幽往往瘐死是刑官杀之也故律特着淹禁罪囚之条其即以乔新所奏通行天下又定制凡盗贼赃仗未真人命死伤未经勘验辄加重刑致死狱中者审勘有无故失明白不分军民职官俱视酷刑事例为民十三年正月置西厰令官校刺事初成祖起北平刺探宫中事多以建文左右为耳目故即位后専倚宦官立东厰于东安门北令嬖昵者提督之至是时尚铭领东厰又别设西厰刺事以汪直督之自京师及天下旁午侦事虽王府不免【伏读】
　　【御批通鉴辑览曰自永乐设立东厰寄宦官以访缉之任固已作法于凉至宪宗信任汪直复为特置西厰其势益横甚且擅行逮问易置近臣其初不过因汪直举发覃力明杀人事嘉其摘奸孰知此正若軰先为小忠小信以成其大不忠大不信之故智宪宗竟堕其术中深相倚毗自此厰卫乗时窃柄日渐恣肆以底危亡宪宗岂得辞作俑之
　　咎　　　　　　　　　　　　　　　圣训煌煌可为万世人君信任宦官者戒矣】十四年増铸北司印信一切刑狱毋关白本卫即卫所行下亦径自上请可否卫使毋得与闻故镇抚职卑而其权曰重又定讳盗罪例凡盗贼窃发所司隐匿一二次不报者停俸三次者戴罪俱捕盗如故若四次以上者奉请降等叙用十五年南京巡抚王恕言在京书坊刋行大明律后有防定见行律百有八条不知所起如兵律多支廪给刑律骂制使及骂本管长官条轻重失伦流传四方有误官守乞追板焚燬命即焚之有依此律出入人罪者以故论十七年命司礼太监一员防同三法司堂上官于大理寺审録谓之大审南京则命内守备行之自此定例毎五年辄大审【案内官同法司録囚始于正统六年命刑部侍郎何文渊大理卿王文审行在疑狱勅同内官兴安巡抚侍郎周忱刑科给事中郭瑾徃南京勅亦如之时虽未定五年大审之制而南北内官得与三法司刑狱矣成化八年命司礼太监王髙少监宋文毅両京防审而各省亦有恤刑之使至是命太监怀恩同法司録囚嗣后五年一举大审之例乃定凡大审録赍勅张黄盖于大理寺为三尺坛中坐三法司左右坐御史郎中以下捧牍立唯诺趋走唯谨三法司视成案有所出入轻重俱视中官意不敢违忤伏读御批通鉴辑览曰中涓録囚滥觞于正统体统陵夷已非一】
　　【日但审朝审之制自永乐以来守而不变何至宪宗竟尽改旧章而以防谳大典专任宦官廷臣遂无由过问纪纲倒置甚矣权势既崇法司惟视其意指则其所寛者必其通□苴者也不然必甚流离贫贱与彼无涉者也而其所严者必其有仇隙或受属托而欲置之于死者也国法尚可问乎至九卿乃朝廷重职其与阉寺序次尊卑有关国体乃以刑余丑防竟令其张盖倨中抑尚书以下使列坐亦竟无一人敢与抗争骇观聴而防班聫更不可问】
　　【圣训昭垂可见为人君者诒谋不善祸且不可胜言若英宪二宗者宁得辞作俑之咎耶】十九年十月定窃盗三犯罪例法司以南京有三犯窃盗计赃至百贯者当绞斩罪虽系杂犯其情颇重三犯前罪即累恶不悛之人难准常例其不满贯犯徒流以下罪者虽至三犯原情实轻宜特依常例治之议上报可【案定窃盗三犯罪例条实録作成化十九年事刑志治十三年误今据实録改正】孝宗治元年刑部尚书何乔新言旧制提人所在官司必验精微批文与符号相合然后发遣近者中外提人止凭驾帖既不用符真伪莫辨奸人矫命何以拒之请给批文如故命复行之时有吕梁山等四人坐窃盗杀人死遇赦都御史
　　马文升请宥死戍边帝特命依律斩之又知州刘槩坐妖言罪斩以王恕争得长系六年五月令审録错误者以失出入人论罪其受贿及任已见者以故出入人论罪闰五月太常少卿李东阳言五刑最轻者笞杖今在外诸司笞杖之罪往往致死纵令事觉不过以因公还职以极轻之刑置之不可复生之地多者数十甚者数百积骸满狱流血涂地可为伤心请凡拷讯轻罪即时致死累二十或三十人以上本律外仍议行降调或病死不实者并治其医诏从之十二年正月巡抚彭礼言各府州县预备仓粮凡遇盘查毎石准开耗一升三年准三升三年之外不准开耗若亏折不及百石者从常论罪责偿其侵盗等项亏折百石以上者从重论罪帝从之十三年二月刑部上言洪武末定大明律后又申明大诰有罪减等累朝遵用其法外遗奸列圣因时推广之而有例例以辅律非以破律也乃中外巧法吏多引例以便己私而律寖格不用于是命尚书白昂等防九卿议増厯年问刑条例经久可行者二百九十七条以闻帝从之十四年定赎罪折收银钱之制例难的决人犯并妇人有力者每杖百应钞二千二百五十贯折银一两毎十以二百贯逓减至杖六十为银六钱笞五十应减为钞八百贯折银五钱毎十以百五十贯逓减至笞二十为银二钱笞十应钞二百贯折银一钱十七年吏部尚书马文升言防审重囚坐妖书惑众者甚多与其诛于已犯不若禁于未然乞勅榜谕有收藏者许半月内首告官司有私録厥罪惟均从之又定讦告原问官罪例先是成化间定议凡讦告原问官司者覈究得实然后逮问至是南京御史王良臣按指挥周恺等怙势黩贿恺等遂讦良臣诏下南京法司逮系防鞫侍郎杨守随言此与旧章不合请今后官吏军民秦诉牵縁别事摭拾原问官者立案不行所奏事仍令问结虚诈者拟罪原问官枉断亦罪诏如所请十八年二月南京刑部奏决不待时者三人大理寺已审允下法司议谓在京重囚间有决不待时者审允奏请至刑科三覆奏或防恩仍监候防审南京无覆奏例乞俟秋后审竟类奏定夺如有巨熟难依常例者更具奏处决请着为令从之武宗正徳元年掌大理寺工部尚书杨守随言毎嵗热审事例行于北京而不行于南京五年一审事例行于在京而畧于在外今宜通行南京凡审囚三法司皆防审其在外审録亦依此例诏可又命邱聚领东厰复设西厰以命谷大用【按成化十三年设立西厰行之数年大学士万安奏请革去帝从之至是复设焉】皆刘瑾党也两厰争用事遣逻卒刺事四
　　方　　　　　【于】是无赖子乗机为奸天下皆重足立三年改惜薪司外薪厰为办事厰荣府旧仓地为内办事厰命刘瑾领之京师谓之内行厰虽东西厰皆在伺察中加酷烈焉且创例罪无轻重皆决杖永逺戍边或枷项发遣枷重至百五十斤不数日辄死尚寳卿顾濬副使姚祥等俱不免濒死而后谪戍御史柴文显汪澄以微罪致凌迟官吏军民非法死者数千五年瑾以谋反伏诛西厰内行厰俱革独东厰如故时寃狱众多大学士李东阳等因风霾上言请王府逃校窝主隣右连累者乞释放倾使假银伪造印信举放私债乞照本律问罪余皆放免充军正犯已故无子妇人一应家属乞免遣死罪重诉三次者乞免加罪妇人无夫者乞免配边军凡犯罪家产除重罪外乞免入官两京见监罪囚乞照热审事例奏夺文武官罚米家贫者乞展限仍免倍纳各处获盗数多不无寃抑乞令研审无得妄希陞职免罪从之十年六月诏凡侵盗部解官物照侵盗仓库科断十六年十二月禁武臣滥刑御史姚谟言各将于所辖官军除临阵退缩许用军法外其余有犯只用常刑如酷用非刑致损人命聴抚按纠举论罪世宗即位因日精门灾防理寃抑又革锦衣卫传奉官十六汰旗校十五复谕缉事官校惟察不轨妖言人命强盗重事他词讼及外州县事毋得与嘉靖元年锦衣卫千户白夀等赍驾帖诣科给事中刘济谓当以御批原本送科使知其事两人相争并列上命检成事例以闻济复言自天顺时例即如此帝入夀言责济以状对二年十月令决囚务于未刻前毕事凡决囚前期一日该科覆奏毕即给驾帖取囚赴市行刑限未刻前毕事如有鸣鼓诉寃许三覆奏前封进奏后无得辄受违者坐罪五年九月申明诉寃之例凡民人寃抑止许赴通政司或登闻鼓下投逓有擅入禁门叫诉及摭拾辱骂原问官及挟制官吏者并主使之人俱重治其罪六年侍郎张璁等言祖宗设三法司以纠官邪平狱讼设东厰锦衣卫以缉盗贼诘奸宄自今贪官寃狱仍责法司其有徇情曲法乃聴厰卫觉察盗贼奸宄仍责厰卫亦必送法司拟罪诏如议行又勅有司凡狱囚逮系日月并已竟未竟疾病死亡者各载文册申报长吏较其结竟之迟速病故之多寡而黜陟之且命中外有用法深刻致戕民命者即斥为民虽才守可观不得推荐凡内外问刑官惟死罪窃盗重犯始用拷讯余止鞭扑常刑酷吏辄用挺棍夹棍脑篐烙鐡及一封书鼠弹筝拦马棍燕儿飞或灌鼻钉指用径寸嬾杆不去棱节竹片或鞕脊背两踝致伤以上者俱奏请罪至充军七年罢官校提人之例诏伪造印信及窃盗三犯者不得用可矜例又刑部尚书胡世寜请编断狱新例命止依律文及治十三年所钦定者八年诏今后官吏犯枉法赃者追赃入官仍问军发遣酷刑致死人命虽因公亦照例为民其故禁故勘者论如律十年令每年热审并五年审録之期杂犯死罪准徒五年者皆减一年十五年时有以手足殴人伤重延至辜限外死者部议鬬殴杀人论绞大理寺执嘉靖四年例谓当以殴伤论笞部臣言凶器伤人虽平复例亦充军岂有实殴人致死偶死限外遂不当一凶器伤人之罪乎请仍如条例诏依部议自今有犯辜限外人命者俱遵律例拟议奏请定夺二十二年定制文书以印信为重押字次之今后盗用印信即无押字俱坐杖流若止犯押字不必槩用前律如有诈为衙门关防俱比各衙门印信拟罪凡盗用弃毁伪造悉与同科二十三年刑科罗崇奎言五六月间笞罪应释放徒流应减等者亦宜如成化时钦恤枷号例暂与蠲免至六月终止南京法司亦如之报可【案热审始于永乐二年止决遣轻罪命出狱聴候寻并寛及徒流以下成化时始有重罪矜疑轻罪减等枷号踈放诸例其例每年自小满后十余日司礼监传防下刑部即防同都察院锦衣卫题请通行南京法司一体审拟具奏京师自命下之日至六月终止南京自部移至日为始亦满两月而止】二十八年刑部尚书喻茂坚言自治间定例垂五十年乞勅臣等防同三法司申明问刑条例及嘉靖元年后钦定事例永为遵守治十三年以后嘉靖元年以前事例虽奉诏革除顾有因事条陈拟议精当可采者亦宜详检防茂坚去官诏尚书顾应祥等定议增至二百四十九条诏有任情妄引者重治二十九年定制凡军民诸色人役及舎余审有力者与文武官吏监生生员冠带官知印承差隂阳生医生老人舎人不分笞杖徒流杂犯死罪俱令运灰运炭运甎纳米纳科等项赎罪若官吏人等例应革去职役与军民人等审无力者笞杖罪的决徒流杂犯死罪各做工摆站哨了发充仪从情重者煎盐炒鐡死罪五年流罪四年徒按年限四十三年定坐赃不及百两产絶者免监追穆宗隆庆二年勅买休卖休本属奸条今后有犯非系奸情者不得引用五年定赃银止十两以上监久产絶或身故者热审免追释其家属又命以大明律诸家注解折中定论纂辑成书参以续定事例附列条例之后刋布中外以明法守并勅中外有司及今科进士各熟读之神宗万厯二年罢嵗遣清军御史并于巡按民获稍安又命法司定例奉特防处发叛逆家属子孙止于本犯亲枝内勾补尽絶即与开豁若未经发遣而病故免其勾补其实犯死罪免死充军者以着伍后所生子孙替役不许勾原籍子孙其他充军及发口外者俱止终身三年命今后三营官军有犯非命盗事情湏闗白总协大臣不许廵城御史竟自勾摄四年勅杂犯死罪准徒五年者并两犯徒律应总徒四年者各减一年其他徒流等罪俱减等五年勅有司有隐匿盗情反累失主者参奏重治六年诏京城内外钱法壅滞重困小民今再行申饬各地方有犯私铸及倡言阻挠者除为首依律论死余各问罪不贷七年改侵盗钱粮加侵盗边海钱粮一倍者罪照边海事例着为令十二年严私行披剃之禁凡披剃年四十以下并无度牒者放归农或逓还本籍或收入里户私防者坐以左道惑众之律十三年命刑部尚书舒化等辑嘉靖三十四年以后诏令及宗藩军政条例捕盗条格漕运议单与刑名相关者律为正文例为附注凡三百八十二条刋布中外又申明刺字事例凡盗贼犯徒罪以下者不问赃数多寡并从刺字监守常人盗二条据律各载刺字之文而满贯罪至斩绞者从无刺字之例勅今后除各盗犯该徒罪以下刺字外其杂犯斩绞准徒者俱照旧免刺十五年因御史吴时来言令在外凶恶至于杀父者御史单详到院院寺单奏决单一到即时处决其死者下府州县戮其尸熹宗天启时魏忠贤以秉笔领厰事用卫使田尔耕镇抚许显纯之徒专以酷虐钳中外东厰之属无专官掌刑千户一理刑百户一亦谓之贴刑皆卫官其役悉取给于卫最轻黠獧巧者乃拨充之毎月旦厰役数百人掣签庭中分瞰官府其视中府诸处防审大狱北镇抚司考讯重犯者曰聴记他官府及各城门访缉曰坐记某官行某事某城门得某奸胥吏疏白坐记者上之厰曰打事件至东华门虽夤夜投隙中以入即屏人逹至尊以故事无大小天子皆得闻之卫之法亦如厰然须具防乃得上闻愍帝即位诛魏忠贤而王体干王永祚郑之惠李承芳等相继领厰事告宻之风未甞息崇祯十一年冬以彗见停刑其事关封疆及钱粮勦防者诏刑部五日具狱又谕兵部编遣事宜以千里为附近二千五百里为边卫三千里外为边逺其极边烟瘴以四千里外为率拘本妻无妻则已不许擅勾亲隣如衰痼老疾准发口外为民十四年刑部尚书刘泽深复请议定问刑条例帝以律应恪遵例有上下事同而二三其例者删定画一为是然时方急法有司救过不暇议未及行十五年御史杨仁愿极陈厰卫之害复切言缇骑不当遣帝为谕东厰言所缉止谋逆乱伦其作奸犯科自有司存不宜缉并戒锦衣卫校尉之横索者然帝倚厰卫益甚以讫于亡
　　【臣】等谨案明之刑制太祖惩元季废弛用重典以矫时之弊厥后定大明律例亦颇详尽然胡蓝之狱株连四万余人得毋已甚乎成祖初立因忠正不附大肆诛戮吏尚深刻盖钦恤之意渺矣仁宣之世颇事寛厚英宪而后任用中官如王振刘瑾汪直魏忠贤之徒相继擅权厰卫恣横专事罗织戕害善类延及无辜刑罚不中皆委任非人之故也

　　钦定续通志卷一百四十九
　　钦定四库全书
　　钦定续通志卷一百五十
　　刑法畧【七】
　　赦宥【唐　五代　宋】
　　唐制赦令凡防赦及降者盗者准枉法犹徴正赃余赃非见在及收赎之物限内未送者并从赦降原诸赦前当罪不断者若处轻为重宜改从轻处重为轻即依轻法其常赦所不免者依常律凡流配人在道赦计程过限者不得以赦宥【谓从上道日总计行程有□者】有故者不用此律若程内逃亡亦不在免限即逃者身死所随家口仍准上法聴还诸以赦前事相告言者以其罪罪之官司受而为理者以故入人罪论至死者各加徒流若事须追究者不用此律【追究谓婚姻良贱赦限外蔽匿应改正防收及追见赃之类】髙祖武徳四年帝躬録囚徒以人因乱冐法者众盗非劫伤其主及征人逃亡官吏枉法皆原之七月以王世充窦建徳既平大赦天下时赦令已下而王窦余党尚有逺徙者治书侍御史孙伏伽谏曰今兹大赦既云常赦不原者皆赦除之此非直赦其有罪亦是与天下更新因何既赦除复徙之且世充尚防寛宥况于余党所宜纵释帝从之太宗贞观初殿中监卢寛持私药入尚食厨所司议当重刑帝曰止是错误不解遂赦之五年帝以曹司断狱多据律令虽情在可矜而不敢违法守文定罪或恐有寃自今门下覆奏有据法合死而情在可宥者宜録状奏自是全活者众六年十二月帝亲録囚徒悯死罪者三百九十人纵之还家期以明年秋即刑及期囚皆诣朝堂无后者帝嘉其诚信悉赦之【按唐太宗纵囚之事当世史官固称为盛徳之感而欧阳修著论亦谓可偶一为之伏读】
　　【御制读欧阳修纵囚论直揭太宗设诈沽誉之防并以正修之立言不可以辞害义仰见知人谕世允昭天下万世之成宪防识于此】十五年七月宥周隋名臣及忠烈子孙贞观以后流配者武后长寿二年有敕公坐流私坐徒以上防赦应免死罪者皆限赦后百日内自首如其不首依法科罪侍御史徐有功深以为不便乃奏曰
　　今陛下播非常之恩寛□死之罪已发觉者咸赦除之是启其改过之心通其自新之路何容于赦前未发觉之罪赦后必须令其自首今赦前之罪不自首者还依律法论科即国家肆之恩徒自颁于天下臣愚窃为陛下不取天册万嵗元年九月加尊号大赦获嘉县主簿刘知几上表言今六合清晏而赦令不息近则一年再降逺则每嵗无遗至于违法悖礼之徒无赖不仁之辈编户则冦攘为业当官则赃贿是求而元日之朝指期天泽重阳之节伫降皇恩如其忖度咸果释免或有名垂结正罪当断决窃行货贿方便规求故致稽延毕霑寛宥古语云小人之幸君子之不幸斯之谓也望今后宜节于赦使黎民知禁奸吏肃清武后颇嘉之【按唐书武后纪是年正月加号改元证圣大赦九月加号改元天册万嵗大赦刘知几此奏通鉴系正月通考系九月今从通考】宗开元十年八月武彊令裴景仙坐赃五千匹事觉亡命帝怒命集众斩之大理寺李朝奏景仙赃皆乞取罪不至死又其曽祖寂有建义大功后以非罪破家惟景仙独存今为承嫡宜宥其死投之逺荒帝许之【按此条通考系间元十八年通典条问元十年八月考通鉴所载年月亦与通典同今从通典】天寳十三年二月赦文左降官承前遭忧皆不得离任孝行之道所未宏通情理之间深可哀恤如有此类宜并放归仍申省计至服满日准法处分自今以后编入常式肃宗至徳二年九月郭子仪克华隂农二郡闗东献俘百余人敕皆斩之监察御史李勉言今元恶未除为贼所汚者半天下闻陛下龙兴咸思洗心以承圣化今悉诛之是驱之使从贼也帝遽使赦之十二月克复两京赦天下惟与安禄山同反及李林甫王鉷杨国忠子孙不在免例代宗大厯五年三月赦京畿系囚命尽释鱼朝恩党与且曰北军将士皆朕爪牙并宜仍旧勿有忧惧帝性仁恕常以至徳以来用刑为戒及河洛平下诏河北河南吏民任伪官者一切不问得史朝义将士妻子四百余人皆赦之仆固懐恩反免其家不縁坐谏者常讽帝政寛故朝廷不肃帝笑曰艰难时无以逮下顾刑法峻急有威无恩朕不忍也宪宗元和六年九月富平县人梁悦报父仇杀秦杲投县请罪敕复讐杀人固有彛典以其自诣公门发于天性本无求生之心特从减死之法宜决一百配流十二年七月敕今后左降官及责授正员官等宜从到任后经五考满方许量移如未满五考遇恩赦者从节文处分如犯十恶大逆赃贿縁坐者奏取进止敬宗寳厯元年正月大赦改元三月羣臣上徽号大赦天下时李绅贬官李逢吉恶绅不欲绅量移乃于赦书节文内但言左降官已经量移者宜与量移近处不言未量移者宜与量移翰林学士上防论列云不可为李绅一人与逢吉相恶遂令逐年流贬官皆不得量移则乖旷荡之道也帝遽命追赦书添改之穆宗长庆二年四月云阳县角觗力人张莅负羽林官骑康宪钱米宪往徴之莅乘醉拉宪气息将絶宪男买得年十四持木锸击莅首破三日而卒刑部奏覆敕曰买得尚在童年能知子道虽杀人当死为父可哀若从沈命之科恐失原情之意可减死罪一等文宗太和六年五月兴平县人上官兴因醉杀人而亡窜官捕其父囚之兴归待罪有司京兆尹杜悰中丞宗文鼎以兴自首免父之囚其孝可请免死诏两省参议皆言杀人者死古今共守兴不可免帝竟从悰等议免死杖流灵州【按杀人者死律有明条兴因醉杀人始而亡窜继因父被囚复归自首虽冇不忍陥亲之心究与捐躯救父者不同若遽以为孝而免死恐凶慕之徒反得假此以幸生典刑其谓之何文宗之从悰议特妇人之仁也岂可为训哉】宣宗大中元年以旱故命同平章事卢商与御史中丞封敖疎理京畿系囚大理卿马植奏称卢商等务求寛宥凡抵极法者一切免死彼官典犯赃及故杀平日大赦所不免今因疎理而原之使贪吏无所惩畏死者含寃无告恐非所以消旱灾致和气也梁太祖开平元年十一月赦军士逃亡为盗者初帝在藩镇用法严将校有战没者所部兵悉斩之谓之跋队斩士卒多亡乃命军士皆文其靣以记军号逃辄执之无不死者由是亡者皆聚山泽为盗至是赦其罪聴还乡里盗减什七八
　　后唐庄宗同光二年二月祀南郊大赦【按洪迈容斋随笔云庄宗同光二年大赦前云罪无轻重常赦所不原者咸赦除之而又曰十恶五逆屠牛铸钱故杀人合造毒药持杖行劫官典犯赃不在此限正得其中当分据之时乃能如此亦可取也】时孔谦欲聚敛以求媚凡赦文所蠲者谦复徴之百姓怨望
　　晋髙祖天福三年二月左散骑常侍张允进駮赦论以为自古帝王遇天灾多肆赦谓之修徳假有二人讼一人有罪一人无罪遇赦有罪者幸免无罪者衘寃寃气升闻乃所以致灾非弭灾也小民遇天灾则皆喜而相劝以为恶曰国家好行赦必舍我以救灾如此则是教民为恶也且天道福善祸淫若以赦恶人而变灾为福则是天助恶民也凡天之降灾所以警戒人主节嗜欲务勤俭恤鳏寡正刑罚而已髙祖纳之三月中书舍人李详上防以为十年以来赦令屡降诸道职掌皆许推恩而藩方荐论动逾数百乃至藏典书吏优伶奴仆初命则至银青阶被服皆紫袍象笏名器僭滥贵贱不分请自今诸道主兵将校之外节度州聴奏朱记大将以上十人他州止聴奏都押牙都虞侯孔目官自余但委本道量迁职名而已【按马端临文献通考云赦之为言宥有罪之谓也后来之赦非独宥罪而已又从而推恩焉于是有罪者幸免无功者超迁刑赏俱失皆由于赦其无益而有害也明矣】九月制以范延光为天平节度使仍赐鐡劵应广晋城中将吏军民今日以前罪皆释不问其张从賔符彦饶余党及自官军逃叛入城者亦赦之初河阳行军司马李彦珣邢州人父母在乡里未尝供馈后与张从賔败奔广晋范延光以为歩军都监使登城拒守杨光逺访获其母置城下以招之彦珣引弓射杀其母延光既降帝以彦珣为坊州刺史近臣言彦珣杀母恶逆不可赦帝曰赦令已行不可改也乃遣之官【按司马光通鉴论曰治国家者固不可无信彦珣之罪三灵所不容髙祖赦其叛君之罪而治其杀母之罪何损于信此论最为得中乃徒以赦令为言不欲失信于天下使枭獍之辈腼然人世不亦深可慨哉】出帝开运三年八月濮州慕容彦超坐违法科敛擅取官麦李彦韬素与彦超有隙发其事趣冯玉使杀之李崧曰如彦超之罪今天下藩侯皆有若尽其法恐人人不安乃敕免死削官爵流房州汉髙祖天福十二年六月改国号赦罪人蠲民税周太祖广顺元年正月改元大赦凡犯窃盗及和奸者并依晋天福元年以前条制施行罪人非反逆无得诛及亲族籍没家赀初唐衰多盗不用律文更定峻法窃盗赃三匹者死晋天福中加至五匹奸有夫妇者无论强和男女并死汉法窃盗一钱以上皆死又罪非反逆往往族诛籍没故帝即位首革除之二年三月大理卿萧俨恶范延已为人数上疏攻之防俨坐失入人罪钟谟李徳明辈欲杀之延已曰俨误杀一妇人诸君以为当死俨九卿也可误杀乎独上言俨素有直声今所坐已防赦宜从寛宥俨由是得免四月帝自将讨兖州慕容彦超自杀帝欲悉诛其将吏翰林学士窦仪见冯道范质与共白曰彼皆胁从耳乃赦之世宗显徳三年四月帝尝怒窦仪欲杀之范质入救帝起避之质趣前伏地叩头曰仪罪不至于死臣为宰相致陛下枉杀近臣罪皆在臣继之以泣世宗意解乃宥之四年二月帝耀兵于寿春城北唐节度使刘仁瞻病甚不知人监军周廷构等作表舁仁瞻出城降仁瞻卧不能起帝慰劳赐赉复令入城养疾徙寿州治下蔡赦州境死罪以下宋赦宥之制遇非常覃庆则常赦所不原者咸除之其次释杂犯死罪以下皆谓之大赦杂犯死减等而余罪释之流以下减等杖笞释之皆谓之徳音亦有释杂犯罪至死者其恩霈所及有止于京城两京两路一路数州一州之地者则谓之曲赦初太祖干徳元年将祀南郊诏两京诸道自后犯窃盗不得预郊祀之赦所在长吏当告谕下民毋令冐法是后将祀郊丘必申此诏开寳元年十一月南郊大赦改元自是三年而郊必加恩肆赦以为常制凡赦十恶杀人官吏受赃者皆不原太宗太平兴国三年郊大赦诏自元年十二月二十二日以后【即登拯赦】京朝幕府州县官犯入已赃除名配诸州者纵逢恩赦不在放还之限六年十一月因郊礼议赦有秦再思者【按秦再思通考作秦恩今据续通鉴改正】上书愿勿赦引诸葛亮相蜀数十年不赦之事以为证帝颇疑之时赵普对曰凡郊祀肆圣朝彞典其仁如天尧舜之道也若刘备区区一方臣所不取帝善其对赦宥之议遂定端拱元年正月大赦少府监言犯赃配役人郭冕等九人皆尝任京朝官防赦当叙用帝曰冕等赃吏不可复齿仕版止令释遣之真宗咸平二年诏如闻小民知有恩赦故为盗劫自今不在原免之限景徳二年十一月大理寺言郊礼在近诸州奏按多不精详冀于驳覆延留以俟恩宥请自今有侵损赃私事状明白公然抗拒当驳退者即具情实定断以絶侥幸诏可天禧元年正月上玊皇圣祖寳册大赦时江南提防刑狱范应辰上言伏覩辛亥制书常赦不原者咸除之臣今所部州军过误而被宥者虽多窃害而防释者亦众望自今应有知赦在近而故为罪戾及赦后彰显情理切害者死罪以下递减一等赦前杀人剽财赦后虽不复为若因事捕获决配逺恶州军其杀人放火掳劫财货已依赦配本城者如更犯逃亡饮博之罪依禁军例科断其重罪该原而情理切害者所在长吏籍其犯由若再黩宪纲不以罪之大小禁锢奏裁其州县官吏侮刑受赂望止原其罪而削其官以申警戒帝覧而嘉之仁宗天圣五年马亮上言朝廷虽有诏自十月后犯强窃盗者郊赦不原而法官断狱乃言终是防赦多所寛贷惠奸宄失诏防遂诏已下约束而犯劫盗及官典受赃勿复奏悉论如律七年春京师雨弥月不止仁宗谓辅臣曰岂政事未当天心耶因言向者大辟覆奏州县至于再京师至于五盖重人命如此其戒有司决狱议罪毋或枉滥又曰赦不欲数然舍是无以召和气遂命赦天下寳元元年九月诏应祀事已受誓戒而失防恭者毋以赦原至和二年八月赦京辅先是正月已降徳音知谏院范镇言京辅嵗一赦而去嵗再赦今嵗三赦姑息之政无甚于此夫嵗一赦者细民谓之热恩以其必在五六月间也奸猾为过指以待免况再赦三赦乎请自今罢所谓嵗一赦以摧奸猾而使善良得以立也时帝尤恶人告讦隂事一时士大夫亦习为惇厚而小人乗间宻上书疏人过失又数按人赦前事翰林学士张方平言中外官多发人积年罪状及奏劾事辄请不以赦原减快一时之小忿失天下之大信自今有此者请以故违制书坐之其后御史吕诲复以为言诏曰比者中外多上章言人过失外托公言内縁私忿诋欺瞹昧茍陷善良又赦令者所以与天下更始而有司多举按赦前事殆非慎命令重刑罚使人洒然自新之意也自今有上章告人罪及言赦前事者讯之至于言事之官宜务大体非关朝政自余小过细故勿须举察神宗即位以中外臣僚多以赦前事捃摭吏民兴起讼狱诏内外言事按察官司勿得依前举劾具按取防否则纠违制之罪知谏院司马光上言御史之职本以防按百辟纠摘奸邪固非一日所为国家素尚寛仁数下赦令或一嵗之间至于再三者若赦前之事皆不得言则其可言者无几矣万一有奸邪之臣朝廷不知误加进用御史欲言则违今日之诏若其不言则陛下何从知之臣恐因此言者得以借口偷安奸邪得以放心不惧此乃人臣之至幸非国家之长利也请追改前诏刋去言事两字光论至再帝谕以言者好以赦前事诬人光曰若言之得诚所欲闻若其不实当罪言者帝命光送诏于中书熙宁七年二月帝以旱欲降赦时已两赦王安石曰汤旱以六事自责曰政不节欤若一嵗三赦是政不节非所以弭灾也乃止【按洪迈容斋随笔云安石生平持论务与众异独此説为至公近者六年之间再行覃霈婺州富人卢助教以刻核起家因至田仆之居为仆父子四人所执投置杵臼内捣碎其躯为肉泥既鞫治成狱而遇己酉赦恩获免至复登卢氏之门笑侮之日助教何不下庄收谷兹事可为寃愤而州郡失于奏论绍熙甲寅嵗至四赦凶盗杀人一切不死惠奸长恶何补于治哉据此则赦虽寛典然行之太数其流有不可胜言者矣】八年编定废免人叙格常赦则郡县以格叙用凡三期一叙即期未满而遇非次赦者亦如之元丰元年青州民王赟父为人欧死赟防未能复讐几冠刺讐断支首祭父墓自首论当斩帝以杀讐祭父又自归罪其情可矜诏贷死刺配邻州六年郊赦大理少卿刘衮言赦书以赦降日昧爽以前为限非次恩霈人难预期请依徳音例以赦到日为限从之哲宗元祐元年门下省言当官以职事旷隳虽去官不免犹可言至于赦降大恩与物更始虽劫盗杀人亦防寛宥岂可以一事差失负罪终身今刑部所修不以去官赦降原减条【按宋史刑志此自官上脱去字今据文献通考増入】所留尚多所删尚少请更删改存留从之六年以上清储祥宫成将肆赦枢宻直学士王岩叟言昔天禧中祥源成治平中醴泉成皆未尝赦古人有垂死谏君无赦者此可见赦无益于圣治也八年门下侍郎韩维言请自今每近郊赦令刑部大理寺开封府并依当时决遣狱讼不减日限其情重难释者别为一等奏断从之元符三年中书省言元祐编敕惟习妖教托变幻之术及故盗决河堤堰不以赦降原减余犯一再遇非次赦或两经大礼者聴从原免元符新敕删去遂使犯法者无由自新诏依元祐法徽宗政和五年知兴仁府夏鳍言诸路奏狱有因祖父母为人所殴而子孙殴之以致死者并坐情理可悯奏裁多免流配若遇赦则不复奏裁即作鬬杀情理减等流配是不遇赦者为幸遇赦者为不幸请自今虽遇赦亦令奏裁从之髙宗建炎元年六月尚书右仆射李纲上疏言祖宗登极赦令皆有常式前日赦书乃以张邦昌伪赦为法如赦恶逆及罪废官尽复官职皆泛滥不可行宜悉改正诏班其议于朝又皇长子生大赦李纲言陛下登极旷荡之恩独遗河北河东及勤王之师夫两河为朝廷坚守而赦令不及人皆谓已弃之何以慰忠臣义士之心勤王之师在道路半年擐甲荷戈冐犯霜露虽未効用亦已劳矣加以疾病死亡恩恤不及后有急难何以使人愿因令赦广示徳意帝从之绍兴二十五年郊赦右正言凌哲言陛下深念比年臣僚有縁诬告不测之罪投窜遐裔无路自明廼因郊祀赦旷然与之昭雪或除罪籍或复原官寃愤既伸万物吐气甚盛徳也至于奸赃狼籍已经按治迹状显著者亦复巧饰词理咸以违忤权臣为词今陛下方开公正之路小人乃欲启侥幸之门此正清议之所不容也又况此曹嗜利之人未易悛革倘再临民社其害将有甚于前日矣请特诏有司应自今陈雪过名之人并须检防原犯事因如系赃罪已经勘劾者乞止依原断条法施行诏刑部防详本部言命官犯罪若原因论诉按发鞫勘赃证结録别无畨异者并欲具原断因依告示其余特放罪或因縁连坐之人后来有司防详委有寃抑者即行开具因依申取朝廷指挥从之二十九年中书舍人洪迈上言请自今凡天下凶盗及杂犯杀人罪应至死而赦之者量地里逺近分配大军不惟可免逋亡异日生患而此徒轻生好杀既军伍知有洗心自新之路稍加阅习必乐为用孝宗淳熈九年大理卿王尚之言近以民间词讼官司按劾多有连及赦前事者复送有司根勘如此则与不曽经大赦无异非所以示信也请降指挥应今后送所司推勘者止合将大赦后罪犯依法结断若所犯在大赦前茍非恶逆以上并不许推究从之光宗绍熈二年殿中侍御史张釡言国家三嵗一郊霈旷荡之泽以幸天下徳至渥也然赦文与令甲抵牾者有失参考乞预饬省部令将各案具到赦文内合行事件逐一比照见行条法法意寛而条或从窄则改定赦文令舎窄而就寛赦文本寛而法或从窄则明载赦书令舍法而从赦毋令引法以沮赦毋令因赦而伤恩如此则国家旷荡之泽不为虚文从之五年五月肆赦七月寜宗登极九月宗祀明堂尚书省契勘一嵗之间三行赦放恐有凶恶累犯之人指恩作过内曽犯徒流罪己经登极赦恩免罪后再犯徒流以情理深重者未曽断遣别聴朝廷指挥其指挥与赦文同降但以白纸连书于黄牒前盖前所未有云
　　钦定续通志卷一百五十
　　钦定四库全书
　　钦定续通志卷一百五十一
　　刑法畧
　　赦宥【辽　金　元　明】
　　辽太宗天显五年三月皇弟鲁呼请赦宗室锡里郎君以罪系囚者诏从之七年八月林牙徳勒宾逸囚复获而鞫之知其事本诬搆释之防同三年九月边将奏破吐谷浑擒其长诏止诛首恶余并赦世宗时耶律吼有定防功加采访使益以宝货辞曰臣位已高敢复求富臣从弟达鲁诸子坐事籍没陛下哀而赦之臣受赐多矣帝曰吼舎重赏请赦族人贤逺甚从之天禄三年正月以萧翰及公主阿里布谋反翰伏诛阿里布自死狱中诏肆赦景宗保宁五年二月近侍萨喇勒误触神纛法论死杖而释之兴宗重熈八年十一月以皇太后行再生礼大赦【按礼志再生仪十有二嵗一举行葢辽祖苏尔威汗制此礼以发嗣君孝思而兹则皇太后亦行之也迨后二十年十二月皇太后又举此制诏赦天下】黙尔根达使酒杀人而逃防永夀节自首特赦其罪十二年七月以枢宻使萧孝忠薨特释重囚十五年十二月赦大辟以下罪是日为圣宗在时生辰十六年十二月以皇太后疾愈肆赦杂犯死罪减一等论徒以下免十八年十二月有弟从兄为强盗者兄弟俱无子特原其弟道宗咸雍三年六月有司奏新成县民杨从谋反伪署官吏帝曰小人无知此儿戏耳独流其首恶余并释之太康九年六月诏诸路检括脱户罪至死者原之十一月进封梁王延禧为燕国王大赦天下大安四年十一月兴中府民张化法以父兄犯盗当死请代皆免
　　金世宗大定二年二月诏前户部尚书梁球户部郎中耶律道安抚山东百姓招谕盗贼凡避赃役在他所者并令归业无问罪名轻重悉与原免三年五月诏谕契丹余党富色克等如能自新并释其罪五年二月赦河南诸州罪囚以被兵故也四月两京留守夀王京谋反狱成特免死杖之除名岚州安置十月尚书奏河中府张锦自言复父讐法当死帝曰彼复父讐又自言之烈士也以减死论二十三年大兴府民赵某带酒乱言父千捕告法当死帝曰为父不恤其子而告捕之人所甚难可特减死一等章宗承安四年二月监察御史姬端修以妄言下吏赦其罪令居家俟命十一月亳州医者孙士明擅用黄纸大书敕赐神针先生等十二字纸尾年月摹作宝様朱篆青龙二字以诳市人有司捕治欵伏值赦大理寺议宜照伪造御宝虽防赦不应原参知政事贾奏天子八宝其文各异若照伪造御宝非本法意遂得赦原宣宗兴定元年五月山东行帅府事防古纲擅械转运使李秉钧法当决秉钧反詈纲应论赎诏两宥之二年四月伊尔必斯自潼关之败逃居柘城为御史台觉察系其家属帝令释伊尔必斯之罪伊尔必斯不自诣阙遣子上书请图后效台臣力请诛之以惩不忠帝曰中丞言是也业已赦之矣乃除名三年四月林州都统霍成以疑贰诬杀降人罪当诛元帅惟良请寛其罚仍请立防送降民赏格以杜后患帝为之赦成而命有司颁赏格焉时有诬宗室苏尔坦杀人者太学生马肩龙上书畧曰苏尔坦有将帅材少出其右者臣一介书生无益于用愿代苏尔坦死留为天子将兵帝问汝与苏尔坦交厚乎对曰臣知有苏尔坦苏尔坦未尝知臣苏尔坦寃人不敢言臣以死保之乃赦苏尔坦哀宗正大元年正月降徳音于河南关陜山东诸路罪无轻重皆与蠲除二年陈和尚随其兄色埒黙在军中以事笞万宜翁宜翁愤死语其妻必报妻以故杀其夫诉台省且积薪欲自焚陈和尚系狱者十有八月色埒黙入朝帝谕以欲赦之意寻以台谏言复止及闻色埒黙卒始驰赦之且谕曰有司奏汝以私忿杀人汝兄死失吾一名将今以汝兄故曲法赦汝天下必有议我者他日汝奋发立功名始以我为不妄赦矣陈和尚且泣且拜后死节于钧州天兴元年七月飞虎军士申福蔡元擅杀北使唐庆等三十余人于馆诏贳其罪元世祖中统元年五月以额哷布格反大赦天下至元十年五月诏天下罪囚杀人者待报其余一切踈放限以八月内自诣大都如期而至者皆赦之八月前所释诸路罪囚自至大都者凡二十二人并赦之十三年以平宋大赦天下时监察御史赵天璘上防曰赦者欲以荡涤瑕秽与民更始以负罪者言之则实莫大之洪恩以致治者论之则非太平之常事也近世以来郊天祝宗建储立后未有不肆赦者侥幸之子逆知期防能不启匪滥之心哉又况大赦之后奸邪未尝衰止朝脱囹圄夕撄缧絏其不能承化自新亦已明矣今国家哀囚徒之孽苦悯小民之庸騃频降原赦此盖朝廷不忍人之心形于外而不能自已也推此以及良民顺天道以正生杀则周文之治不难同矣伏望陛下信赏决罚无肆赦宥使上下有纪内外絶幸则天下可运之掌上矣成宗大徳七年左丞相达尔罕言僧人修佛事毕必释重囚有杀人及妻妾杀夫者皆指名赦之生者苟免死者负寃于福何有帝嘉纳之【按元世西僧每岁为佛事必请释轻重囚徒以为福利谓之都勒斡成宗时用帝师奏释大辟三人及杖以下者七人厥后豪民犯法者皆贿赂之以求免虽大臣有罪莫不假是逭其诛迨仁宗朝始以僧人作佛事命中书审察择释狱囚又功徳使额琳沁以佛事奏释重囚帝不允时台省亦疏上请革其然终元之世故事相沿迄不能革】仁宗延祐五年三月晋宁民侯喜儿昆弟五人坐法当死帝叹曰彼一家人不幸而有是事其择情轻者一人杖而宥之俾养父母毋絶其祀英宗至治元年正月廷臣或言祀事毕宜赦天下帝曰恩可常施赦不可屡下使杀人获免则死者何辜遂命中书陈便宜行之三年三月命僧诵经十万部寻勅诸寺作水陆佛事七昼夜敕都功徳使至京师释囚大辟二十一人杖五十以上者六十九人文宗天厯三年六月以伊噜特穆尔等罪诏告中外赦天下顺帝元统时布衣苏天爵疏自昔国家务明刑政茍或赦宥之数行必致纪纲之多紊近嵗以来赦宥太数诚恐奸人贪吏各怀侥幸大为奸利非国之福也世祖皇帝在位三十五年肆赦者八近自天厯改元至元统初岁六年之中肆赦者九葢敷恩宣泽虽出于朝廷之美意然长奸惠恶诚为政者所当慎也伏愿自今以始追法世祖皇帝之所行使中外臣民洗心革虑守法奉公知非常之恩不可复觊天下幸甚
　　明赦令之制凡有大庆及灾荒皆赦然有常赦有不赦有特赦十恶及故犯者不赦律文曰赦出临时定罪名特免或降减从轻者不在此限十恶中不睦又在防赦原赦之例此则不赦者亦得原若防肆赦不别定罪名者则仍依常赦不原之例太祖洪武元年八月以元都平大赦天下诏赦殊死以下毋非时决囚惟十恶不原二年十二月诏临洮将士之亡匿山谷者罪无大小并行赦之五年八月命中书省凡指挥千户镇抚以罪谪在军伍或降为巡检者悉令赴京仍録用之其见犯者令从征立功赎罪又谕中书省曰凡犯赃罪者罪虽已赦仍徴其赃赦文内有云已发觉未发觉已结正未结正之其详定以闻刑部奏覆凡谋反大逆谋杀祖父母父母妻妾杀夫奴婢杀主谋故杀人及强盗蛊毒厌魅不赦外其余轻重咸赦有以赦前事相告讦者抵罪若系官钱粮事须推究罪虽遇原依律改正徴收民间户婚田产钱债虽已经赦应合改正归还者并听追理凡今后官吏受赃遇赦免罪赃并追纳其在赦前犯赃事发惧罪逃避及革役发落依律追究奏上制从之七年十一月诏分别应赦诸人制曰古人谓赦乃小人之幸君子之不幸朕为生民主恐悖理乖仁脱凶顽于侥幸长奸佞于姑息有乖圣人明刑慎罚之意中书具陈狱囚若果真犯但笞罪以上俱各不原其余诖误过失因人致罪者悉皆宥之八年正月山阳县民有父得罪当杖请以身代帝以出于至性特释之十一月杭州民有罪当戍其子请代亦释之十五年正月敕刑部方春万物发生而无知之民有犯法至死者虽有决不待时之律然于朕心有所不忍其犯大辟者皆减死论九月北平民以诬逮其子诉于刑部法司坐以越诉帝曰子诉父枉出于至情不可加罪时沅陵知县张杰当输作自陈母贺当元季乱离守节今年老失养帝谓可励俗特赦之给事中彭与民坐系其父为上表诉哀立释之且免同系者十七人有死囚妻妾诉夫寃法司请黥之帝以妇为夫诉职也不罪二十五年天防卫卒呉英父系狱英诣阙自陈愿没入为官奴以赎父罪帝曰汝之情固可矜但平日何不劝父使不犯法姑念尔爱父之至屈法宥之成祖永乐二年十一月江浦知县周益以罪当刑其妻梅氏诉益母老无养愿代夫死帝悯其情特宥之四年八月宥强盗初犯不寘重法时侍臣有言其寛无以示惩帝曰好善恶恶人情皆同岂本心乐于为恶或迫于饥寒不得已为之且为不善者能改过为善圣人未尝絶之朕怜其初出于不得已又冀其终能改过耳若再犯必不宥矣七年三月诏起兵时将士及北京効力人民杂犯死罪咸宥之充军者官复职军民还籍伍九年三月有县官以赃罪谪戍邉击鼔陈情言年逾七十求免帝命宥之十三年正月释工作囚徒先是命出系囚输作赎罪既而多亡者有司请捕之帝曰此皆衣食空乏出于不得已遂令见役者俱还家共释四千九百余人二十二年十一月仁宗即位诏曰建文奸臣其正犯已悉受显戮家属初发教坊司锦衣卫浣衣局并习近及功臣家为奴今有存者既经大赦可宥为民给还田土凡前为言事失当谪充军者并宥之颁赦令三十五条皆杨士竒代草尽除永乐年间政凡不便于民者皆援恩诏革除之凡以赦前事言人罪者即坐以所告者罪宣宗宣徳时寛诏岁下阅囚屡放遣有至三五千人者谕刑官曰吾虑其瘦死故寛贷之非常制也宪宗成化元年十一月法司以申明赦例防奏帝命人命故杀者不宥余皆宥之犯在十恶者罪虽轻亦不可宥官吏贪淫事无显迹证佐者具奏区处边逺为民者自天顺元年为始于谪所成家业不愿回者听有犯赃追未完者悉免之六年八月以旱涝相仍诏除兵犯死罪不宥外徒以上降等发落杖以下悉寛宥十三年三月河东知州徐孚为驿丞王伫所奏坐妖言法当斩其妻李氏上疏求代帝矜其情特宥之世宗嘉靖九年十一月大赦天下时以大报礼成钦恤刑狱法司释放罪囚一千八百五十五人十六年六月九江府同知姜辂先以严酷事觉为巡按御史陈褒所奏都御史王廷相等论辂当迁发帝曰辂所犯在赦前今迁发何也廷相对言去年诏书迁发为民者不言赦宥又有户部奏准事例诏所不原皆如律迁发故以此拟辂帝以辂未经逮问仍令法司议拟以闻于是法司言每诏书首条明开重罪不赦其余已未发觉已未结正不论罪名大小咸准赦除今辂未经逮问则事属理官当如诏书宥免帝是其议赦辂罪以都察院违诏法司不行参奏俱切责而宥之穆宗隆庆元年八月南京刑工二部以徒犯钱金等援恩诏乞赦各持论不合移刑部议侍郎樊深等言臣按律令凡徒犯已至配所者例不许赦还第徒流着役之人虽律令俱称不宥然律又有赦出临时定罪名特免之文则是国家立法之意凡遇霑恩自当别论且诏书所云已发觉未发觉已结正未结正罪无大小咸赦除之徒流着役之人独非已结正者乎臣惟国家制法所以立万世之经使人难犯赦宥所以博旷荡之恩使人自新今尊行明诏而又胶柱于律令奉扬殊典而又掣肘于常法宜乎其执滞不通也今诸犯罪者既防寛宥而此辈独以已至配所反不得一霑殊恩恐非所以昭乐与天下更始之意疏上诏特许放还神宗万厯十二年二月御史屠叔明请释建文诸臣外亲之谪戍者并宥还乡于是得免者凡三千余人放生附【唐　五代　宋　辽　金　元　明臣】等谨案郑志所载放生诸条乃全録杜典旧文考杜典于此门下自注禁止屠杀以活飞走亦同赦宥云云今仍用其意例续辑以附见焉
　　唐宪宗元和九年诏如闻比来京兆府每及腊日府县捕养狐兎以充进献深乖道理既违天性又劳人力自今以后宜并停文宗太和四年诏曰时属阳和命禁麛卵所以保兹怀生仁遂物性如闻京畿及关辅近地豪家弋猎放纵鹰犬颇伤田苖长吏切加禁察违者捕系以闻开成二年三月诏曰韶阳御辰生气方盛思全物以顺天时内外五坊凡有笼飬鹰鹞及鸟雀狐兎等悉宜放之起今月一日至五月十三日禁京城及畿内采捕鸟兽罗网水虫以遂生成永为定制委台府及本司切加禁止
　　后唐明宗长兴三年五月敕春夏之交长育是务眷彼含灵之方资亭育之功自此至冬初凡罗网及诸弋猎之具并宜止絶如有违犯仰随处官吏便科违诏之罪起今后每年至于二月初便依此敕晓示中外周太祖广顺二年凤翔路言义州番部买牛入番多是宰杀乞止絶沿路州县道涂百姓不得杀牛货卖与番人从之
　　宋真宗景徳三年诏牛羊司畜有孳乳者放牧勿杀大中祥符三年禁方春射猎毎岁春夏所在长吏申明此防天禧四年判杭州王钦若奏以西湖为放生池禁捕鱼鸟
　　辽太宗防同五年五月五日禁屠宰道宗咸雍七年罢猎禁屠杀以置佛骨于招仙浮图故也
　　金海陵正隆五年禁中都河北山东河南河东京兆军民网捕禽兽及畜养雕隼者世宗大定五年诏曰马者军旅所用牛者农耕之资杀牛有禁马亦何殊其令禁之十四年诏明安穆昆之民不许杀生祈祭章宗泰和二年御史台奏监察御史史肃言诏制与律文轻重不同及律所无者各校定以闻如禁屠宰之当着于令也
　　元世祖至元十二年敕辉和尔地春夏毋猎孕字野兽申严屠牛马之禁又刑制禁令条开毎月朔望二凡有生之物杀者禁之诸郡县岁正月五月各禁宰杀十日自十二月至来岁正月杀牝羊者禁之诸宴会虽达官杀马为礼者禁之其有老病不任鞍勒者亦必与众验而后杀诸私宰官马牛为首杖一百七为从者八十七助力者减正犯二等论罪
　　明世宗嘉靖初令纵内苑禽兽天下毋得进献










　　钦定续通志卷一百五十一
&lt;史部,别史类,钦定续通志&gt;
　　钦定四库全书
　　钦定续通志卷一百五十二
　　食货略
　　【臣】等谨按洪范八政首重食货自班固为食货志详汉以前分田定税及布币泉刀之用晋隋诸书多仍班志之旧通典彚核诸史之文篇析条分体归简要郑志又本杜典而加简为食货略二卷若汉之平准后魏之均田唐之租庸调两税皆详其法制余则唯举其大纲焉易曰地水师君子以容民畜众书曰懋迁有无化居周礼泉府之官管子轻重之法因时制宜以裕民益国后世时政之得失国用之盈绌民生之昌悴胥视食货为权衡唐以后制度变移屡更条例故宋辽金元明朝之史事繁于前文增于旧诚以食货者经国之大猷不可不详其利弊也夫敬授民时敷土制田为安集之本五代仍唐两税法屡下垦田均赋之诏而疆域未定罕见施行宋时讲求方田寻至废格继乃措置经界仅及一隅其嵗赋则分公田民田城郭丁口杂税为五辽初分部以课树艺金制官地输租私田输税厘为九等元定里社之分合其内郡之赋则用租庸调江南之赋则用两税明初定赋税以黄册为准后复用开方法以丈量民田此田赋之因时而立制也其钱币之用漕运之宜盐铁之累朝相仍宋设交子会子元重海运明立开中之商或创或因利病互见惟屯田为前代良法葢自汉赵充国奏上屯田便宜十二事魏晋皆修复其法所谓省输挽而增守望筹边广储之要无过于此唐末之韩重华宋之何承矩皆着成绩元则分于中书省枢宻院内而各卫外而行省皆开屯政经务之广最称详善明制军屯领于卫所民屯领自有司然仅行沿边及大河南北规模视元代为狭其后屯政日弛军制亦隳则夫整防卫以安边计岂不赖乎纪纲之立欤平籴之法广惠钧施前史称为善政宋金元皆行和籴与常平义仓相辅明初置预备仓后又设义仓春粜秋籴之政偶见举行未有定制欲俾敛散得其节轻重便于时平货以遂利洵为论积贮者所当预计也记曰先王量地以制邑度地以居民节务成业朂农桑之本通山海之利正三日之徭平九均之赋不诚在食足货通国实民富以成其教化哉今续修食货略谨考唐中叶以后累朝食货之制综其始末厘为四卷其编目次第仍从旧志之旧叙次如左
　　田制
　　唐制分给永业口分田及按比垦田之数详见郑志代宗大厯元年诏流民还者给复二年田园尽则授以逃田徳宗贞元四年两税之法久而生弊帝以问宰相陆贽防上疏言其甚害者大略有六因及授田之制疏曰古者百畆地号一夫葢一夫授田不得过百畆欲使人不废业田无旷耕今富者万畆贫者无容足之居依托强家为其私属终嵗服劳常患不充有田之家坐食租税京畿田畆税五升而私家取租畆一石官取一私取十穑者安得足食宜为占田条限裁租价损有余优不足此安富恤穷之善经不可舍也论者以为切于唐末田制之　后唐明宗长兴二年敇凡置营田比召浮客若取编户实紊常规其三京诸道营田及无主荒田皆召浮客此后若有违越其官吏及投名税戸当行重断闵帝应顺元年诸处没官田宅并属戸部除赐功臣外禁请射晋髙祖天福二年以杜簉策言荒田一任百姓开种三年检照所开种顷畆多少量纳一半租税敇曰辟彼污菜期于富庶方当开创正切施行宜令逐处长吏遍下管内应是荒田有主者一任本主开垦无主者一任百姓请射佃莳其三年内并不在收税之限周世宗显徳二年敇逃戸庄田许人请射承佃供纳租税五年七月帝将均定天下民租【按均田之名始见汉书王嘉传注孟康曰自公卿以下至于吏民名曰均田皆有顷数】诏以唐元微之均田表及图颁赐诸道并命左散骑常侍艾頴等三十四人于诸州检定民租　宋太祖建隆二年遣使度民田太宗端拱二年诏兴置方田命知定州张永徳等各兼方田都总管诏谕边将令縁边作方田量地里逺近列置寨栅以为战守之具至道元年诏州县旷土许民佃为永业蠲三嵗租三嵗外输二分之一州县官吏劝民垦田之数悉书于印纸以俟旌赏咸平中令阁馆检校故事申定职田之制以官庄及逃田充佃戸以浮客充其两京大藩府四十顷次藩镇三十五顷防御团练州三十顷中上刺史州二十顷下州及军监十五顷边逺小州上县十顷中县八顷下县七顷转运使副十顷兵马都监押砦主厘务官録事参军判司等比通判幕职之数而均给之继静戎军王能言军城东新河之北开方田广袤相去皆五尺深七尺仍以地图来上于是令威虏顺安军亦兴置真宗干兴元年准臣僚奏命官所置庄田定以三十顷为限衙前将吏合免戸役者定以十五顷为限庆厯中诏限职田有司复申定其数大藩长吏三十顷通判八顷判官五顷幕职官四顷节镇长吏十五顷通判七顷判官四顷幕职官三顷五十畆凡防团以下州军长吏十顷通判六顷判官三顷五畆幕职官三顷其余军监长吏七顷判官幕官并同其防团以下州军及县令自万戸以上至不满五千戸者六顷至二顷有差其録事参军比判官曹官比倚郭簿尉发运制置转运使副武臣总管比节镇长吏发运制判官比大藩府通判安抚都监路分都监比节镇通判大藩府都监比本府判官黄汴河许汝石塘河都大催纲比节镇判官节镇以下至军监诸路走马承受并砦主都同巡检提举捉贼提防马监都大巡河不得过节镇判官在州监当及催纲拨发巡捉私茶盐贼盗驻泊捉贼不得过簿尉神宗熙宁时复详定其制稍加损益而已五年因田赋不均重修定方田法诏司农以均税条约并式颁之天下以东西南北各千歩当四十一顷六十六畆一百六十步为一方嵗以九月每县以令佐分地计量随陂原平泽而定其地因赤淤黒垆而辨其色方量毕以地及色参定肥瘠而分五等以定税以济州钜野尉王曼为指教官先自京东路行之诸路仿焉其后必嵗稔农隙乃行而县多山林者或行或否八年诏罢方田徽宗崇宁三年宰臣言自开阡陌使民得以田私相贸易富者恃其有余厚立价以规利贫者迫于不足薄移税以速售而天下之赋调不平久矣神宗讲究方田作法而推行之方为之帐而步畆髙下丈尺不可隐戸给之帖而升合尺寸无所遗以卖买则民不能容其巧以推收则吏不能措其奸今文籍具在可举而行诏诸路提举常平官选官习熟其法谕州县官吏各以丰稔日推行自京西北两路始品官限田一品百顷以差降杀至九品为十顷至宣和元年臣僚言方量官惮于防履并不躬亲一付之胥吏御史受诉有二百余畆方为二十畆者其租税亦有增损之弊望诏常平使者检察遂诏罢之髙宗南渡后复定职田无大损益申明旧制而已绍兴十二年左司员外郎李椿年言经界不正十害一侵耕失税二推割不行三衙门及坊场戸虚供抵当四乡司走弄税名五诡名寄产六兵火后税籍不失争讼日起七倚阁不实八州县隠赋多公私俱困九豪猾戸自陈诡籍不实十逃田税偏重人无肯售经界正则害可转为利且言平江岁入二十万不及昔之半考按覈实请自平江始乃以椿年为两浙运使专委措置经界椿年请平江以及诸州宜均平为民除害不增税额图写墟畆选官按覆十九年经界事毕惟淮东西京西湖北四路以边竟姑仍其旧漳汀泉三州权行倚阁琼州万安昌化吉阳军海外土产瘠薄与泸叙州长宁军并免经界其余诸路州县次第有成光宗时知漳州朱熹奏经界状略疏奏千余言切指时弊而贵家豪右占田隠税侵渔贫弱者胥为异论乃格不行【按绍兴时李椿年之请各州县已次第有成至是时法弛弊生故朱子力请整顿复格不行】宁宗嘉定间知婺州赵防夫行经界于其州整有伦序后守魏文豹行之益力向上戸析为贫下戸逃絶田俱为实田三年而后上其事于朝八年诏职田蠲放如民田度宗咸淳元年监察御史赵顺孙又言经界之便民宜随诸州之便宜而为之区处从之司农卿季镛言经界之法必多差官吏徧走阡陌以量地畆不如行推排之法以县统都以都统保选才干公平者定田畆税色载之图册凡民有定产产有定税税有定籍吴门绍兴及湖南一路俱已告成宜令有司郡守递相稽察于是诏诸路施行　辽皇祖允丹达锡为大徳哷勒府额尔竒木喜稼穑相地利以教民耕太祖分北达宁额为二部程以树艺诸部效之太宗会同初以乌尔固之地水草丰美命谔尔昆锡林居之益以哈里水之善地为农田三年诏以嘉哩河胪朐河近地赐南院鄂津图噜伊苏巴尔北院乌兰哈喇三锡林人以事耕种圣宗干亨六年【按辽史本纪景宗改元干亨四年圣宗建元统和二十九年开泰九年太平十一年并无干亨年号今食货志称圣宗干亨六年以言景宗则年既不符以言圣宗则并无此年号疑是统和六年之误也】徙哲伯寨居民三百戸于檀顺蓟三州择沃壤给牛种谷　金代量田以营造尺五尺为步阔一步长二百四十步为畆百畆为顷民田业各从其便卖质于人无禁但令随地输租而已凡官地明安穆昆及贫民请射者寛乡一丁百畆狭乡十畆中男半之请射荒地者以最下第五等减半定租八年始征之作已业者以第七等减半为税七年始征之自首冒比邻地者输官租三分之二佃黄河退滩者次年纳租海陵正隆元年遣刑部尚书赫舍哩罗索等十一人分行大兴府山东真定府拘括系官或荒闲牧地及官民占射逃絶戸地授所迁之明安穆昆戸世宗大定十七年以明安穆昆所给官地瘠薄遣重臣拘籍各地以给之后陈言者奏豪强之家多占夺田上曰前参政纳哈塔椿年占地八百顷山西田亦为权要所占小民无田可耕其令占官地十顷以上者皆括籍入官均赐贫民余势家所占田皆拘入官山东路所括民田分给女真屯田人戸章宗泰和四年定制所拨地止十里内自种之数每丁四十畆续进丁同此余许便宜租赁贞祐中以河北军戸徙居河南刍粮浩大命右司谏冯开等五人分诸郡就授以荒官田及牧地可耕者人三十畆继因括荒田及牧马地之议碍法难行乃拟民有能开牧马地及官荒田者以半给之为永业半给军户奏可　元世祖至元三年定随路府州县职田上路逹噜噶齐十六顷总管同同知八顷治中六顷府判五顷下路达噜噶齐一十四顷总管同同知七顷府判五顷散府达噜噶齐十顷知府同同知六顷府判四顷上州达噜噶齐十顷州尹同同知五顷州判四顷中州达噜噶齐八顷知州同同知四顷州判三顷下州达噜噶齐六顷知州同州判三顷警巡院达噜噶齐五顷警使同警副四顷警判三顷録事司达噜噶齐三顷録事同録判二顷县达噜噶齐四顷县尹同县丞三顷主簿二顷县尉主簿兼尉同经厯四顷又定各道按察使十六顷副使八顷佥事六顷八年立司农司二十八年颁农桑之制县邑所属村疃凡五十家立一社择髙年晓农事者一人为之长增至百家者别设长一人不及五十家者与别村合社以教督农桑为事凡种田者立牌橛于田侧书某社某人于其上社长以时视劝诫不率教者籍其姓名以授提防官责之田无水者凿井井深不能得水者听种区田二十二年又定江南行省诸司职田较至元三年所定悉减其半武宗至大二年淮西亷访佥事苗好谦献种莳之法其説分农民为三等上戸地十畆中戸五畆下戸三畆或一畆皆筑垣墙围之以时收采桑椹依法种植大约本之齐民要术等书武宗善而行之仁宗延祐元年平章章闾言经理大事世祖已尝行之但其间欺隠多而未尽实或以实田为荒田或惧差而析户或富民买贫民田而仍其旧名若行经理之法俾有田之家一切从实自首庶税入无隠差徭亦均于是遣官经理以章闾等往江浙尚书鼐智宻鼎等往江西左丞陈士英等往河南仍命御史台分台镇遏枢宻院以军防防焉然限期猝廹贪刻用事仁宗知之明年遂下诏罢免顺帝至正十三年命乌兰哈达乌克逊良桢兼大司农卿给分司农印西自西山南至保定河间北至檀顺州东至迁民镇凡系官地及元管各处屯田悉从分司农司立法佃种十六年台臣言系官牧马草地俱为权豪所占今后除规运总管府见种外余尽取勘令大司农召募耕垦嵗收租课以资国用从之　明土田之制有二等曰官田曰民田官田皆宋元时入官田地厥后有还官田没官田断入官田学田皇庄诸王公主勲戚大臣内监寺观赐乞庄田百官职田边臣养亷田军民商屯田通谓官田其余为民田元季版籍多亡田赋无准洪武初遣周铸等百六十四人覈浙西田畆定其赋税复命戸部覈实天下土田而两浙富民畏避徭役以田产寄他戸明太祖洪武二十年命国子生武淳等分行州县随粮定区区设粮长四人量度地畆方圆书主名及田之丈尺编为册又以中原田多芜命省臣议计民授田设司农司开治河南掌其事临濠之田騐其丁力计畆给之毋许兼并北方近城地多不治召民耕人给十五畆蔬地二畆免租三年每嵗中书省奏天下垦田数少者畆以千计多者至二十余万官给牛及农具者乃收其税额外垦荒田永不起科田以近郭为上地迤逺为中地下地仍元里社制河北诸州县土著者以社分里甲迁民分屯之地以屯分里甲社民先占畆广屯民新占畆狭屯地谓之小畆社地谓之广畆宣徳间垦荒田永不起科及洿下斥卤无粮者皆覈入赋额数溢于旧有司乃以大畆当小畆以符旧额土地不均人得以意赢缩世宗嘉靖中桂萼郭宏化唐龙简霄先后疏请覈田畆顾鼎臣请履畆丈量江西安福河南裕州先行之法未详具人多疑惮神宗初建昌知府许孚逺为归戸册以田从人法简而宻万厯六年帝用大学士张居正议天下田畆通行丈量限三载竣事用开方法以径围乘除畸零截补于是豪猾不得欺隠里甲免赔累而小民无虚粮然居正尚综核颇以溢额为功有司争改小弓以求田多或掊克见田以充虚额北直湖广大同宣府遂先后按溢额田增赋云
　　陂渠
　　唐代宗大厯五年朗州刺史韦夏卿于所治开槎陂溉田千余顷徳宗贞元九年明州刺史任侗修鄮县仲夏堰溉田数千顷宪宗元和三年江南西道观察使韦丹开南昌南塘斗门以节江水开陂塘以溉田淮南道节度使李吉甫筑扬州高邮隄塘溉田数千顷　宋太宗至道元年度支判官梁鼎陈尧叟上郑白渠利害按旧史郑渠元引泾水自仲山西抵瓠口并北山东注洛三百余里溉田四万顷畆收一钟白渠亦引泾水起谷口入泺阳注渭水长二百余里溉田四千五百顷两渠溉田四万四千五百顷今所存者不及二千顷灌溉之利絶少于古郑渠难为兴工今请遣使先诣三白渠行视复修旧迹于是诏大理寺丞皇甫选光禄寺丞何亮乘经度选等还言郑渠用功最大并仲山而东凿断冈阜首尾三百余里连亘山足岸壁頽坏陻废已久度其制置之始泾河平浅直入渠口年代久逺泾河深水势渐下与渠口相悬水不能至峻崖之处渠岸摧毁荒废难于致力其三白渠溉泾阳栎阳髙陵云阳三原富平六县田三千八百五十余顷望令增筑隄堰以固防之旧设节水斗门皆请缮完就近度其岸势别开渠口以通水道泾河中旧有石堰废坏已久造用木堰梢桩出于縁渠之民夏潦木堰流失至秋敛民复葺自今溉田既毕命拆堰木寘于岸侧所役縁渠之民计田出丁调万三千人疏渠造堰各获其利选能吏以时行视又言邓许陈颍蔡宿亳七州之地有公私闲田二十二万余顷民力不能尽耕皆汉魏以来召信臣杜诗杜预任峻司马宣王邓艾等垦辟之地内南阳界凿山开道疏通河水散入唐邓襄三州以溉田后盐铁副使林特度支副使马景盛陈闗中河渠之利请遣官诣郑白渠兴修古制乃诏太常博士尚賔乘传经度率丁夫治之賔言郑渠久废不可复今自介公庙回白渠洪口直东南合旧渠以畎泾河灌富平等县工既毕水利饶足民获数倍神宗熙宁元年诏诸路监司比嵗所在陂塘堙没濒江圩垾浸坏沃壤不得耕宜访其可兴者劝民兴之具所増田畆税赋以闻二年权三司使吴充言前宜城令朱纮修复木渠民乐趋之渠成溉田六千余顷诏迁纮大理寺丞制置三司条例司具农田利害条约诏颁诸路有能修复陂湖河港或元无陂塘圩垾隄堰沟洫而可以创修或水可及众而为人所擅有或田去河港不逺为地界所隔可以均济流通者县有废田旷土可纠合兴修大川沟渎浅塞荒秽合行濬导及陂塘堰埭可以取水灌溉若废坏可兴治者各述所见编为图籍上之有司其土田迫大川数经水害或地势污下雨潦所钟要在修筑圩垾堤防之以章水涝其县不能办州为遣官事闗数州具奏取防民修水利许贷常平钱谷给用四年前知襄州光禄卿史炤言开修古淳河一百六里灌田六千六百余顷修治陂堰民已获利虑州县遽欲增税诏三司应兴修水利垦开荒梗毋增税六年程昉言得共城县旧河漕若疏导入三渡河可灌西垙稻田从之诏诸创置水碇碾碓妨灌溉民田者以违制论命赞善大夫蔡朦修永兴军白渠七年金州西城县民葛徳出私财修长乐堰引水灌溉乡戸土田授本州司士参军八年深州静安令任迪乞俟来年刈麦毕全放滹沱胡卢两河又引永静军双陵口河水溉南北岸田二万七千余顷河北安抚副使沈披请治保州东南沿边陆地为水田皆从之右班殿直干当修内司杨琰言开封陈留咸平三县种稻乞于陈留界旧汴河下口因新旧二堤之间修筑水塘用碎甓筑虚堤取汴河清水入塘灌溉从之江宁府上元县主簿韩安厚引水溉田二千七百余顷迁光禄寺丞太原府草泽史守一修晋祠水利溉田六百余顷九年程师孟言淤田甚利尚虑河东犹有荒田可引大河淤溉者于是遣都水监丞耿琬淤河东路田【按熙宁中程昉悉陈淤田之利然损多益少或事半而废或成而复隳故不具载云】哲宗元祐四年诏濒河州县积水占田在任官能为民沟畎疏导退出良田百顷至千顷以上者递赏之功利大者取特防乾道七年委御前诸军统制吴珙经理兴元府山河堰发卒万人修濬大小渠六十五溉南郑褒城田二十三万余畆四川宣抚王炎表称珙宣力最多诏书褒美淳祐中参政程伯大命知长溪县黄恪修营田陂灌溉长溪一县制帅顔颐仲浚定海西市抵鄞桃花渡六十里以复故河灌溉田畴民蒙其利名曰顔公渠宁徳县令李泽民躬率僚佐鸠工作堤遏东山之水田无旱涝之虞邑人徳之号李公堤　辽道宗清宁十年禁南京决水大安四年禁民挟私引水犯田　金章宗时诏郡县有河者皆开渠引以溉田中都路言安肃定兴二县可引河溉田诏行之先是傅慎微权陜西诸路转运使修三白龙首等渠以溉田募民屯种卢庸为定平令治旧堰引泾水溉田民赖其利明昌六年定制县官任内有能兴水利田百顷以上陞本等首注除穆昆所管屯田创增三十顷以上赏银绢二十两匹承安二年敇放白莲潭东牐水与百姓溉田三年命勿毁髙梁河闸从民灌溉泰和八年诏诸路按察司规画水田因劝农按问开河或掘井如何为便规画具申以俟兴作宣宗贞祐三年谕尚书省嵗旱议弛诸处碾碇以其水溉民田禁随朝职官夺民碾碇以自营利四年言事者程渊言砀山诸县陂湖水至则畦为稻田水退种麦所收倍于陆地宜募人佃之官取三之一嵗可得十万石从之兴定五年南阳令李国瑞创开水田四百余顷诏升职二等仍録其最状徧谕诸道于是议兴水田省臣奏河南郡县多古所开水田之地宜敇令分治戸部按行州郡有可开者诱民赴功其租止依陆田不复添征仍以官赏激之陜西除三白渠设官外亦宜视例施行元光元年正月遣戸部郎中杨大有等诣京东西南三路开水田　元制内立都水监外设各处河渠司兴举水利修理隄垾太宗十二年令梁泰充宣差规措三白渠使郭时中副之修三白渠世祖中统元年怀孟路嵗旱总管谭澄令民凿塘造渠引沁水以溉田二年诏提举王允中开沁河渠经济源河内河阳温武陵五县名广济渠允中又请开邢洺等处漳防澧河达泉以溉民田至元初张文谦行省中兴路修复唐来汉延各渠灌田十数万顷后诏诸路开复水利敇巴图军于齐噜纳之地开渠耕田导肥河入于淤陂尽为良田浚竒拉尔河以溉衮诺尔黄土山民田西夏行省郎中董文用开秦家等渠垦中兴西凉甘肃沙等州之土为水田平阳总管郑鼎导汾水溉民田千余顷荆南行省亷希宪决江陵城外蓄水得良田数万畆武宗至大初右丞相哈喇哈斯出镇和琳浚古渠溉田数千顷至正时右丞相托克托言京畿近水地利召江南人耕种嵗可收粟麦百万余石不烦海运而京师足食于是立分司农司于河间保定等处引水立法佃种中书省议于江浙淮东召募能种水田及修筑围堰之人各一千名为农师教民播种降空名添设职事故牒一十二道遣使赍往其地有能募农民一百名者授正九品二百名者正八品三百名者从七品即书填流官职名给之领管所募农夫期年散归是嵗大稔　明太祖立国之初设营田司专掌水利洪武中命长兴侯耿炳文浚泾阳洪渠堰溉泾阳以下田二百余里决荆州岳山坝以灌民田浚鄞县东钱湖灌田数万顷又特遣国子监生分行天下督吏民修水利成祖永乐元年戸部尚书夏原吉奏浙西诸郡皆环太湖浦港堙塞宜于疏浚按禹贡三江入海之迹相度地势各置石闸以时啓闭遇水涸之时修筑圩岸以御暴流诏从其言治之逾年而成农田大利于是诏工部安徽苏松浙江江西湖广凡湖泊卑下圩岸倾頽令有司修治濒江濒湖之郡建圩修塘者以时兴举英宗正统五年令天下有司秋成时疏濬陂塘以便农作于时兴水利者宁夏巡抚金濓疏鸣沙州七星汉伯石灰三渠溉田千三百余顷芜湖弋阳海阳诸县皆浚旁郡陂湖世宗嘉靖二十六年给事中陈斐请仿江南水田法开江北沟以祛水溢益嵗收报可三十八年尚书杨博请开宣大荒田水利从之神宗万厯中给事中徐贞明上水利议谓陜西河南故渠废堰在在有之山东诸泉引之率可成田畿辅诸郡或支河所经或涧泉自出皆足以资灌溉今顺天真定河间诸郡桑麻之区半为沮洳永平滦州沧州庆云地皆萑苇土实膏腴若招徕南人俾之耕艺北起辽海南濵青齐皆良田也俟有成绩次及河南山东陜西庶东南转漕可减西北储蓄常充事下所司朝议以水田劳民请俟异日贞明以事谪官着潞水客谈一书论水利当兴之事于是顺天巡抚张国彦副使顾养谦行之蓟州永平丰润玉田皆有效给事中王敬民荐贞明乃进尚寳少卿兼御史赐敇勘水利贞明先治京东州邑不及一年垦田三万九千余畆又遍厯诸河穷源竟委将大兴疏浚而奄人勲戚之占闲田为业者恐水利兴而已失其利为蜚语闻于帝御史王之栋遂言水利不可行而水田遂罢三十年保定巡抚汪应蛟在天津见葛沽白塘诸田尽为污莱营作水田当必有利募民垦田五十畆为水田者十之四畆收至四五石移保定疏请广兴水利言臣境内诸川俱可灌溉请通渠筑防量发军夫一准南方水田之法行之所部六府可得田数万顷工部尚书杨一魁亟称其议报可愍帝崇祯二年兵部侍郎申用懋言永平滦河诸水逶迤寛衍可疏渠以防旱潦宜令有司相度其地为民兴利从之

　　钦定续通志卷一百五十二
　　钦定四库全书
　　钦定续通志卷一百五十三
  </div>
  <div class="pagination">
   <a href="钦定续通志_page93.html">
    上一页
   </a>
   <span>
    ...
   </span>
   <a href="钦定续通志_page89.html">
    89
   </a>
   <a href="钦定续通志_page90.html">
    90
   </a>
   <a href="钦定续通志_page91.html">
    91
   </a>
   <a href="钦定续通志_page92.html">
    92
   </a>
   <a href="钦定续通志_page93.html">
    93
   </a>
   <span class="current-page">
    94
   </span>
   <a href="钦定续通志_page95.html">
    95
   </a>
   <a href="钦定续通志_page96.html">
    96
   </a>
   <a href="钦定续通志_page97.html">
    97
   </a>
   <a href="钦定续通志_page98.html">
    98
   </a>
   <a href="钦定续通志_page99.html">
    99
   </a>
   <span>
    ...
   </span>
   <a href="钦定续通志_page95.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
