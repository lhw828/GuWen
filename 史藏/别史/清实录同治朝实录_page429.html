<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 429 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 429 页/共 505 页
  </h1>
  <div class="content">
   ○予顺天故都察院左都御史李绶入祀乡贤祠。从兼管府尹万青黎等请也。　　

○己卯。谕军机大臣等、奎昌等奏、遵旨筹办伊犁情形。暨棍楚克丹赞等回籍葬亲。请饬东两盟照常换班各摺片。荣全因接到俄国来文。有约会派兵出征之语。派令防御多仁泰先赴伊犁查探情形。多仁泰、著照所请赏给三品顶带并赏换花翎。即著饬令该员赶紧前往。将一切情形详细确查。随时禀明酌办。据实具奏。俄国既代为收复伊犁。非有大员迅速前往经理。恐该国更有所藉口。著荣全懔遵前旨。部署起程。需带官兵。或即在乌城附近酌调。以资迅捷。其如何取道前进。如何派兵驻守。前由户部拨银二十万。并另筹赏需。此外尚应筹饷若干。除由塔尔巴哈台行走外。尚有何路可以径达伊犁。科城迤西五站以外。台站阻绝。应如何鼓励蒙民。一体设立台站。俾官兵粮饷。往来不至窒碍。兵少不足以振威。兵多又艰于粮运。荣全应带兵若干名。均著与奎昌等通盘筹画。迅速奏闻。荣全素性勇往。朝廷固所深知。奎昌等断不可畏难迁延。致误大局。棍噶扎勒参之弟棍楚克丹赞等、回洮州原籍葬亲。经奎昌等派令把总朱澍带兵护送。经由绥远城行走。著定安查明另给护照。一面行知山西陕西甘肃各督抚。转饬各属。于棍楚克丹赞等经过地方。一体验照放行。并令原籍洮州于事竣后。加给执照。俾令仍回乌城。定安并传知棍楚克丹赞等。沿途安静行走。所过州县。毋得藉端骚扰。前据张廷岳等奏东两部落。防堵吃紧。该协理将军等未能赴乌。当谕乌里雅苏台将军咨行西两部落。就近直班。兹据奎昌等奏、本年夏秋直班。已令西两部落代替。惟乌城军务。亦形吃重。所有蒙古各务。均恃副将军转饬办理。未便专责西两盟常年驻班。致涉偏估。且遇有应饬东两盟事务。呼应不灵等语。所奏亦系实情。著张廷岳、阿尔塔什达、自明年起。仍照常例。令东两盟副将军等赴乌换班。如届时遇有要务。该副将军等未能前往。即著拣派公以上明干扎萨克前往署办印务。将此由五百里各谕令知之。　　

○以广西省城重修书院落成。颁秀峰书院扁额曰书岩津逮。宣成书院扁额曰道道陶钧。榕湖书院扁额曰经明行修。　　

○陕甘总督左宗棠六十生辰。赏御书扁额曰旂常懋绩。并御书福筹字。文绮珍玩。　　

○庚辰。谕军机大臣等、庆春奏、兵房因雨坍塌。请给款补砌一摺。本年秋雨过多。张家口官署兵房。半皆坍塌渗漏。该官兵栖身无所。亟宜赶紧兴修。惟查勘办理。尚需时日。即著照所请。先行筹款。每户赏给银五两。令该兵丁等自为补砌遮盖。并著饬令各该旗协领佐领等眼同散放。具结存案。此项银两。即准其于该都统衙门库存茶马厘捐项下动支。并将用过银两数目。并案报部核销。将此谕令知之。　　

○命河东河道总督苏廷魁来京。以仓场侍郎乔松年为河东河道总督。　　

○辛巳。世宗宪皇帝忌辰。遣官祭泰陵。　　

○上诣寿皇殿行礼。　　

○谕军机大臣等、张廷岳等奏、侦探贼匪情形。请饬催古北口练军迅速前进。并筹解马匹军火。接济前敌各摺片。贼匪分扰阿毕尔米特游牧等处。大股在珠格伦山一带盘踞。八月初二日。复窜至沙巴克台地方。分路滋扰。张廷岳等现拨马匹军火。解往伯克瓦齐尔军营。以资接应。即著督饬伯克瓦齐尔侦探贼踪。相机进剿。并著杜嘎尔督率官军会合夹击。务期悉数殄灭。早靖边疆。塞外地方辽阔。兵分数路。防剿均属不敷。古北口练军。业已先后起程。暂扎宣化等处。前据庆春奏、拟将该军分扎赛尔乌苏迤北库属台站。当经谕令张廷岳等酌度办理。现在库伦需兵孔亟。著李鸿章催令都司贾吉龄迅速拔队。驰赴库伦。庆春将台站驼只筹备支应。俾利遄行。该军到库后。即著张廷岳等体察情形。妥为调度。如西路军情紧急。或由张廷岳督兵进剿。或另派得力员弁。带队前往会剿。均著斟酌缓急机宜。妥筹办理。将此由五百里各谕令知之。　　

○又谕、刘昆奏、清查益阳等处逸匪。勒缉首逆。并分布各军情形一摺。湖南益阳等处逸匪。经李光燎等督饬官兵团练。分路摉捕。叠获多名。逆首刘道美之妻钟氏。何春台之弟何子详。亦均缉获。讯据供称。刘何两逆、于桃花江溃窜后。日久无踪。刘昆现饬地方官购觅眼线。并派副将戴登高等、带同兵役。分赴各处摉查。即著严饬派出各员。密探贼踪。将刘道美、何春台、迅速拏获。毋任远扬。致稽显戮。其分布弹压各军。并著饬令严扼要隘。实力巡查。不得稍有疏懈。湖南伏莽甚多。该抚务当将团练保甲各事宜。认真整顿。以清奸宄而消隐患。将此由四百里谕令知之。　　

○调礼部右侍郎邵亨豫为仓场侍郎。以都察院左副都御史胡瑞澜为礼部右侍郎。工部左侍郎童华兼署吏部右侍郎。　　

○以蒙古直隶官兵叠次剿匪出力。赏扎兰噶勒旺多尔济二口顶带。讷林扎布等花翎。外委冯步青等蓝翎。余升叙有差。　　

○壬午。谕内阁、李鸿章奏、直隶现办灾赈。招商购米。请饬蠲免厘税。严禁遏籴一摺。本年直隶天津等府属被水成灾。居民困苦。前经截留糟粮。采办赈米。以资抚恤。兹据李鸿章奏称、灾区甚广。待哺日长。全赖商贾辐凑。源源接济。现饬委员分赴各处购办备放。并招劝绅商购米运赴被灾处所售卖。惟商米经过局卡。应完厘捐。而邻省州县。又往往任意闭籴。深恐粮价日昂。民生日困等语。近畿灾黎待拯。亟应设法变通。著奉天江南山东河南各将军督抚府尹等、将商人应完米粮厘捐。暂予停免。其由李鸿章派员招商采运米石。著饬各关卡验明护照。免税放行。俟来年麦收成熟。再行照章抽收。并著出示严饬地方官绅囤户。毋得遏籴居奇。俾商贾流通。粮价平减。庶饥民得沾实惠。　　

○谕军机大臣等、刘岳昭、岑毓英奏、官军进剿东沟获胜。并攻克小东沟贼巢一摺。贼首马城麟、久踞河西县属之大东沟。与小东沟匪首合帼治句结为患。经马如龙派兵分道进攻。复亲率队伍继进。将小东沟贼巢收复。并捦获合帼治等正法。其余贼众就抚。惟大东沟之贼。尚负嵎死守。马如龙督队剿贼。身受枪伤。曾否痊愈。殊深廑系。即著刘岳昭、岑毓英、传知该提督迅速调治。一面督率兵勇。乘贼匪势蹙之时。赶将大东沟逆巢攻拔。毋令首逆马城麟乘闲逃遁。致稽显戮。此次出力及阵亡员弁兵勇。准其俟大东沟肃清后。汇案奏请奖恤。其小东沟招抚人众。务当设法弹压。随时稽察。毋令再生事端。将此由五百里各谕令知之。　　

○以云南攻克小东沟贼巢。赏提督马如龙白玉翎管一支。白玉搬指一个。火镰一件。大小荷包各一对。　　

○癸未。谕内阁、翰林院代奏、编修吴鸿恩敬陈管见各摺片。不无可采。整饬风俗。为地方之要务。乃各省莠民。竟有传习灯花教白莲教青林教诸名目。蛊惑愚民。亟应随时查禁。有犯必惩。士子身列胶庠。尤当恪遵轨范。著各直省督抚学政。责成各学教官认真训戒。如有不遵约束。即行从严惩治。军兴以来。各省招募勇丁。于遣撤后。结会聚党。滋生事端。所在多有。并著严饬地方官实力稽查。遇有恃众扰害地方肆行不法者。立即严拏惩办。不得讳饰轻纵。以清乱源。各省大小官员。贤否不齐。全在举劾公允。方于吏治有禆。该督抚当破除情面。悉心考核。俾属员知所劝惩。至特旨交查事件。及京控提讯之案。尤当秉公核办。毋许瞻徇回护。常平等仓存储谷石。本为豫备凶荒而设。从前动用未经买补者。著各省督抚详细查明。务须筹备足额。毋任亏缺。其地方善举。如设厂施粥等事。亦当劝谕绅民。集赀兴办。以裕民生。闾阎疾苦。朝廷时深轸念。该督抚等如有所见。即行据实奏闻。　　

○又谕、张之万奏、职官招摇生事。请严行审办一摺。浙江试用府经历赖其勋。自称知州衔浙江候补知县。在江苏上海地方。招摇多事。声名甚劣。并有刊刻匿名小录妄言人罪情事。经苏松太道访传。发县看管。饬将议叙加衔饬知及加捐知县部照呈验。该员延不检呈。显有诈冒情弊。赖其勋业经咨部斥革。即著张之万提讯该革员实犯劣迹。从严究办。以肃官方。　　

○谕军机大臣等、本日据翰林院代奏编修吴鸿恩陈奏、四川按粮津贴。几成永远定额。而劝捐抽厘。又同时并举。去年大水。本年大旱后又大小。米价之昂。甚于往岁。农民雨遇荒年。若再责令照前津贴。民力实有不支。请饬停止等语。该编修所陈民生苦累。自系实在情形。虽京饷军需。藉资挹注。而灾区必当抚恤。吏胥或恐侵渔。均应认真办理。其按粮津贴一项。能否停止。抑或变通裁减以舒民困之处。著吴棠悉心筹酌。奏明办理。原片著钞给阅看。将此谕令知之。寻奏、津贴一项。为奉拨京协各饷之需。明年仍请照旧办理。俟邻省军务肃清。即行奏请停止。从之。　　

○追予江苏各属殉难布政使理问衔吕慎学等绅民妇女一千七百十八员名口分别旌恤如例。　　

○乙酉。谕军机大臣等、金顺奏、分起拔营日期。恳请借拨饷项。暨请饬山西仍筹拨垫办皮衣银两各摺片。金顺后起各营。现定于本月十一十七等日。拔队起程赴乌。取道缠金向包头进发。清厘积欠。筹办行装。需饷甚钜。前谕何璟将其饷筹拨三十万两。以利遄行。嗣据该抚奏称司库支绌。措办为难。业照户部所议。准将该省欠解本年地丁京饷暂留二十万两。再将积欠饷银筹拨十万两。均解交金顺军营应用。以符原拨之数。著何璟按照户部前奏。迅速如数筹解。金顺得此钜款。足资饱腾。一俟行抵包头。即将采卖转运各事宜悉心筹画。迅统所部驰赴乌城。妥为布置。其垫办皮衣银二万两。即著何璟仍由司库照数筹解金顺军营。毋稍推诿。另片奏、军营需用驼只。前经咨调每蒙汗筹办健驼四千只。配齐鞍绳。解至归化包头一带。接运军食。迄今未据筹拨等语。著奎昌、多布沁扎木楚、张廷岳、阿尔塔什达、酌量蒙古情形。实能筹拨驼只若干。饬令尽力协济。派员会同尚玉解往应用。所需运脚银两。仍由金顺照章发给。将此由五百里各谕令知之。　　

○追予湖南绥甯殉难知县吴熊于死事地方暨原籍建立专祠。典史马景恒等均附祀。　　

○追予江苏各属殉难从九品周彬等绅民妇女一千八百四十六员名口分别旌恤如例。　　

○丙戌。谕内阁、定安奏、请饬查明转运军需无误之各厅州县给予奖励等语。近年归绥甯夏各营。需用饷银军火。由顺天直隶山西等处运解。各该地方官均能竭力供支。数载以来。尚无贻误。著顺天府府尹直隶总督山西巡抚查明奏请奖励。毋许冒滥。　　

○又谕、定安奏、特参不守营规之哨官。请旨革职一摺。直字营哨官花翎补用游击刘永和、随同提督刘景芳带队防剿。遇事任性。行为乘谬。并私自出营。任意游荡。实属庸劣无耻。刘永和著即行革职。永不叙用。并不准其投效军营。即将该革员解交原籍地方官严加管束。以示惩儆。　　

○谕军机大臣等、奎昌等奏、俄人袭取伊犁。遵旨筹办情形。请饬杜嘎尔赴翁音河一带剿贼。定安奏、另股贼匪复犯草地。派队迎剿。萨萨布因病请假。张廷岳等奏、请派兵击贼。并催古北口官兵。暨购备铁掌各摺片。俄人代复伊犁。仍令满汉察哈尔官员办事。查察该国情形。虽不至公然占踞伊城。惟口舌辩论。势所难免。亟须大员前往经理。著荣全仍遵叠次谕旨。与奎昌、多布沁扎木楚会商。部署起程。荣全拟由杜嘎尔军营抽调。黑龙江头起三起官兵五百名。交吉尔洪额统带。吉林官兵五百名。交纳苏肯统带。配齐军火器械。并将夺获贼贼中驼只。选择膘壮者五百只。兼程前进。限九月内到乌。并拟将在绥防剿之萨萨布所带吉林黑龙江马队一千二百余名。调至杜嘎尔营中。以补其数。现在杜嘎尔剿贼。亦属吃紧之际。该副都统能否令吉尔洪额讷苏肯、带领马队赴伊。抑或另行派员统带前往。著荣全与杜嘎尔悉心商酌。妥筹调派。闻索伦官兵。现住苇塘子地方。荣全即可就近带往。以壮声威。杜嘎尔无论如何为难。总须抽调官兵。拨交荣全带赴伊城。不得因荣全尚有索伦官兵可拨。遽存推诿。荣全拟带官兵一千余名。裹粮三个月。约需二十万斤。请饬由口北道归绥道另筹款项。各先办粮十万斤。由台站解赴乌城。即著李鸿章、何璟、饬令各该道如数筹办。由绥远城张家口分道运解。并著定安、庆春、赶紧催提。设法趱运。以济要需。所请添调吉林黑龙江马队二千名之处。该处官兵年来徵调不少。已谕该将军等先行挑齐。候旨备调。奎昌等所称科城迤西约十数站应设粮台之处。著瑛棨、文硕、与奎昌等妥筹办理。定安所奏。贼匪窜入阿毕尔米特旗游牧诺彦山等处。与奎昌、张廷岳等奏报。大略相同。该将军已令侍卫永德督带马队。由济斯洪果尔驰赴乌喇特旗。会合杜嘎尔所派之兵进剿。此项官兵。本应由萨萨布统带西进。现在杜嘎所部马队。既须拨赴伊犁。萨萨布一军。尤当速赴杜嘎尔营中合队。以资厚集。萨萨布病尚未愈。著定安饬令迅速调理就痊。克日起程。一面檄令永德。先行带队进发。探踪截剿。杜嘎尔前奏贼匪并不甚多。而本日奎昌等奏、贼中逃出蒙古人供称。贼约二万。分起向西扑犯。于七月二十七日。已到巴彦察罕山。偪近翁音河。又据张廷岳等奏、贼于八月初闲。窜至巴勒达尔多尔济旗界内。向东北窜扰。贼众约六七千人。欲犯库伦。贼踪已至翁音河哲林等处各等语。贼数究有若干。现在究窜何处。共有几股。著杜嘎尔侦探明确。贼势趋重何路。即行迎头拦击。并著奎昌等督饬派出蒙古官兵。速赴哈尔尼敦等处。与达尔济一军。合力堵击。张廷岳等亦当饬令伯克瓦齐尔统率所部。实力严防。以遏奔突。库伦军情吃紧。著李鸿章迅催都司贾吉龄统带古北口练军星速前进。并著庆春严饬各台。一体妥速应付驼只。俾得早日到防。张廷岳等奏口外驼马疲乏。皆由不用铁掌所致。著定安。庆春。于绥远城张家口两处。将铁掌宽为筹备。一面咨照各路统兵大员。需用若干。随时领取。以利驰逐。奎昌等另片奏请调员随营。已谕侍卫处令锡纶驰赴乌城。并谕户部等衙门拣派司员笔帖式六员一并前往。其山西试用县丞长庚。试用从九品曹遇亨、著何璟饬令由驿赴乌。均交荣全差委。所请拣发大员二员。俟＜??闲＞派有人。再行发往。将此由六百里各谕令知之。　　

○又谕、前因俄国派兵代为收复伊犁。当经谕令荣全带兵前往经理。兹据该署将军奏称、拟于杜嘎尔所统吉林黑龙江马队内先调一千名。统带赴乌。惟兵力太单。必须添调官兵。方足以资接应。著奕榕、托克湍、于吉林黑龙江所属。各挑选得力马队一千名。豫备调遣。一面仍令认真操练。俟读奉谕旨。再令起程。将此由五百里各谕令知之。　　

○以捐备军需驼马。命乌里雅苏台参赞大臣扎萨克图汗郡王衔贝勒多布沁扎木楚为郡王。　　

○旌表守正捐躯直隶稿城县民底保住妻白氏。　　

○拨神机营洋枪二百杆。解赴乌里雅苏台军营备用。　　

○拨神机营火药六千斤。轰药六百斤。火绳三千丈。给库伦官兵领回备用。


大清穆宗继天开运受中居正保大定功圣智诚孝信敏恭宽毅皇帝实录卷之三百十八　　

监修总裁官经筵日讲起居注太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十年。辛未。八月。甲戌。谕军机大臣等、冯子材、康国器奏、攻克越南贼巢。并当川等处捕匪情形各摺片。越南贼匪邓建新、周仲汶等盘踞香洧等处。经总兵刘玉成等攻克。复将曾亚治余党王大等捦获。惟邓周二逆率残党向太原一路逃窜。首恶未除。仍恐复出滋扰。著冯子材、康国器、饬令刘玉成等跟踪追剿。迅速歼除。其陈四、何三等匪。窜入谅山太原交界之螳螂陇坭地方。并著督饬官军分投摉捕。以绝根株。逆首苏帼汉遣党赴广东乞降。业经瑞麟派委知府何世俊等前往查办。该匪是否真心反正。瑞麟务当饬令何世俊等详细察看。不可轻率招抚。致贻后患。并著冯子材等就近体察情形。傥该逆意存反覆。即行派兵进剿。毋误事机。窜扰富川之盗匪盘科仔等。现已拏获永甯附近之四十八山□弄踞匪黎伯城等、亦经参将黄新春带兵剿除。所有在事出力员弁。准其择尤保奖。该处地势险阻。难保无余匪潜藏。仍著冯子材。康国器。饬令游击黄兴仁等常川巡缉。毋稍疏懈。其藤县永安接壤之满村思排等处股匪。著饬都司卢殿清等克期攻剿。以靖地方。刘长佑已抵广东接印。该抚调任广西。此时谅可接奉谕旨。著即速赴新任。将援剿越南及本省剿匪事宜。会同冯子材妥商办理。越南军务。尤当迅速办完。毋再迁延时日。冯子材等另片奏、进剿越南贼匪。夺获象只。拟挑选呈进等语。著照所请。准其挑选数只。派员解京。并檄饬该委员等沿途安静行走。毋得骚扰。将此由五百里谕知瑞麟、刘长佑、冯子材、并传谕康国器知之。　　

○调正白旗蒙古副都统吉和为正红旗满洲副都统。以库伦办事大臣张廷岳为正白旗蒙古副都统。未到任前。以刑部右侍郎常恩署理。　　

○以詹事府少詹事苏勒布为詹事。光禄寺卿程祖诰为太常寺卿。通政使司副使朱智为太仆寺卿。　　

○以广西官军援剿越南匪股。叠获胜仗。予总兵官刘玉成、道员华廷杰等、加衔升叙有差。　　

○乙亥。谕军机大臣等、前据户部奏查明各省关欠解西征协饷银数。请旨饬催。当谕曾国藩等迅速筹解。兹据袁保恒奏称、迄今各处。不惟积欠之饷。丝毫未补。向解之数。丝毫未增。且闲有不如从前者。近日左宗棠进规河州。师行愈远。劳费愈增。各处解款。随到随罄。异常支绌。现又筹垫哈密军饷。左宗棠复派拨大队进驻肃州。尤非大批现饷。不克成行。请饬迅速筹解等语。西陲军务。正当吃紧。而粮台艰窘万分。几至无从支应。若再不速筹接济。恐有哗溃之虞。著各该督抚监督懔遵前旨。迅将原拨续拨陕甘各月饷。按月如数解清。其从前积欠。并著该督抚等查明。陆续筹解清完。傥再任意迟延。致误戎机。必惟该督抚监督等是问。将此由五百里谕知曾国藩、瑞麟、文煜、李瀚章、吴棠、张之万、英翰、丁宝桢、何璟、李鹤年、王凯泰、杨昌浚、郭柏荫、刘昆、并传谕崇礼知之。　　

○以镶白旗汉军副都统穆隆阿署镶红旗护军统领。　　

○丙子。遣官祭贤良祠。　　

○谕军机大臣等、御史彝昌奏、盐务废弛。请遴员专运。严禁私销一摺。据称永平府属盐务。自改归官运后。分司王钟林办理未善。复归滦州经理。该州盐吏门丁。有私自运销情弊。济民场大使蒋嘉泉畏罪禀诉。虽经运司严饬认真掣配。该分司并未照办。且所得余利。悉以肥己。亟须更改章程。拣派廉员前往试办各等语。永平盐务。归地方官经理。有无流弊。是否必须派员承办。方臻妥善。著李鸿章查明实在情形。斟酌办理。分司王钟林等如实有侵蚀盐课情事。即著从严参办。以儆官邪。原摺著钞给阅看。将此谕令知之。寻奏、遵查永平引岸。废弛多年。请仍暂归各州县经理。以俟招募殷商接办。分司王钟林并未侵蚀滦州盐利。门丁亦无私运情弊。均请无庸置议。从之。　　

○又谕、都兴阿等奏、匪犯私入围场枪毙官弁。请饬吉林将军饬属查拏一摺。据称协领玉奎带兵巡查围场。行至那丹阿木巴色合勒围内。领催凤林被贼枪毙。官兵拏获打牲人犯于帼汶一名。据供偷入围场捕鹿。其枪毙官兵之贼。系窖鹿贼窝家路＜?氵喜＞。在吉林义通河勒克山居住。看守鹿窖之把头王大沅、王二麻子、王三小子、均居住义通河属小黑顶子地方。请饬严拏等语。围场重地。岂容匪徒潜入。都兴阿等务即督饬开原尉县及威远堡边门巡防各员。将此起匪犯认真访缉。毋任远扬。于帼汶一犯。既知各匪姓名住址。自系同夥匪类。即著交盛京刑部严行讯办。并著奕榕分饬所属地方官及边界各官一体严缉。务将匪党路＜?氵喜＞等按名弋获。毋令漏网。将此各谕令知之。　　

○又谕、李鹤年奏、出省查勘沁河漫口。抚恤灾黎。并估计豫备堵筑一摺。本年六七月闲。河南河内县徐保村。暨武陟县方陵等处。沁河漫溢。被灾村庄较多。李鹤年亲往履勘。分别被灾轻重。筹款赈济。并饬印委各员妥为抚恤。即著该抚督饬各该地方官实心经理。务期惠及灾黎。毋令一夫失所。此次堵筑两处缺口。需银三万余两。并著饬司迅速筹款。赶备料物。俟霜清后。即责成该管道府等官分别动工。克日堵合。其温孟毗连被水之区。亦著分别拯恤。以副轸念民艰至意。将此谕令知之。　　

○总理各国事务衙门奏、日本国使臣议约事竣。来京呈贡方物。得旨、该国所呈方物。著留中。其另馈土仪一分。即著恭亲王收受。　　

○丁丑。谕内阁、温葆深、恩承、都兴阿奏、修理河道工程完竣。请派大员验收一摺。永陵草仓河苏子河工程。经温葆深等督率在工各员。次第修筑。于本月初三日一律完竣。即著派瑞联敬谨验收。另片奏、草仓苏子两河。水势迁流不定。请饬随时保护等语。嗣后两河各工。应由盛京将军会同工部。于每岁春融。随时派员查看。斟酌办理。以昭慎重。　　

○又谕、御史吴镇奏、访闻四川各州县未经查禁私种罂粟。并将洋药税一项按粮摊徵。请饬严禁一摺。民闲裁种罂粟。地方官即应认真查禁。至洋药税一项。取之商贩。何得科派农民。若如该御史所奏。是四川省奉行不善。致有前项情弊。恐他省亦在所不免。著各该督抚严饬所属。于徵收洋药税务。止宜稽察商贩。不准按粮摊徵。以免扰累。并随时晓谕农民。不得违禁私种罂粟。致干功令。另片奏、军务平定后。各省流寓孤寡。亟宜设法保全等语。著各直省督抚通饬所属地方官。劝谕绅民。共成义举。如何集赀设局妥为养赡之处。即由该绅民自行筹办。毋得假手吏胥。致滋流弊。　　

○以记名总兵官杨芳桂为浙江处州镇总兵官。　　

○戊寅。吉林将军奕榕等奏、添兵会剿盗首乌痣李等。得旨、著即督饬派出官兵。会同奉天员弁。将盗首乌痣李等悉数捕获。毋任再行漏网。　　

○追予河南各属阵亡殉难绅民妇女三千一百三名口分别旌恤如例。　　

○予顺天故都察院左都御史李绶入祀乡贤祠。从兼管府尹万青黎等请也。
  </div>
  <div class="pagination">
   <a href="清实录同治朝实录_page428.html">
    上一页
   </a>
   <span>
    ...
   </span>
   <a href="清实录同治朝实录_page424.html">
    424
   </a>
   <a href="清实录同治朝实录_page425.html">
    425
   </a>
   <a href="清实录同治朝实录_page426.html">
    426
   </a>
   <a href="清实录同治朝实录_page427.html">
    427
   </a>
   <a href="清实录同治朝实录_page428.html">
    428
   </a>
   <span class="current-page">
    429
   </span>
   <a href="清实录同治朝实录_page430.html">
    430
   </a>
   <a href="清实录同治朝实录_page431.html">
    431
   </a>
   <a href="清实录同治朝实录_page432.html">
    432
   </a>
   <a href="清实录同治朝实录_page433.html">
    433
   </a>
   <a href="清实录同治朝实录_page434.html">
    434
   </a>
   <span>
    ...
   </span>
   <a href="清实录同治朝实录_page430.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
