<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1407 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1407 页/共 1860 页</h1>
    <div class="content">○庚寅。冬至。祀天于圜丘。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵　　

○遣官祭孝贤皇后陵。端慧皇太子园寝　　

○谕、阿克苏、地当冲途。应专派大臣驻劄。景福人尚稳妥。著授为领队大臣。驻劄阿克苏办事。景福所遗员缺。著舒泰前往。乌什与阿克苏、相距不远。倘景福不得主意之处。即与永贵商酌办理　　

○辛卯。上御太和殿视朝。文武升转各官谢恩　　

○谕军机大臣曰、汪廷玙奏、据河间府知府顾学潮禀称、访有交河县文童魏鹏程、黄干城、被人掉去银两一事。旋即缉获陈建笼一名。并传唤魏鹏程、黄干城、到案质认。供系七月内。有陈姓三人。到魏鹏程、黄干城、馆中。谈及营谋进学。言定每进一名。谢银一百。如不进。罚银亦一百。该童等信以为实。各出银一百两。陈姓等亦出银二百两。用布袱共作一包。交该童等收存。及私取银封拆看。俱系铅锡。讯据陈建笼供出二人。一系钱明。一系张信。每人各分银六十余两。分头逃走等语。棍徒等敢借进学为名。撞骗文童银两。并潜将铅锡抵换。其情罪甚属可恶。不可不迅速弋获。彻底究治。现在陈建笼、虽已就获。而钱明、张信、必须上紧查拏治罪。断不可听其远扬漏网。著传谕周元理。即速督饬所属。选派干役。购线躧缉。将各犯严拏务获。从重定拟。毋稍宽纵。再该二犯。俱籍隶安徽。或潜回原籍。亦未可定。并著闵鹗元、派员一体严缉。讯明供词。移咨周元理、定拟结案。毋庸将所获之犯。解赴直省。以免疎虞。至魏鹏程、黄干城、二人。轻信棍徒哄诱。受骗封银。亦非安分之徒。著周元理、一并讯明。照例治罪。将此传谕知之。所有汪廷玙原奏、均著钞寄阅看　　

○壬辰。遣官祭先医之神　　

○定驿务归巡道分管例。谕、昨因高朴家人。随往叶尔羌。沿途需索骚扰。皆由驿站各员之逢迎酬应。实为邮政积弊。不可不设法剔除。已谕令各督抚、按站查参。并降旨通行严饬整顿矣。但思向来各省驿站事务。直隶则系臬司兼辖。其余俱系粮盐道员兼管。该员等俱驻劄省城。以一人而辖通省邮传。地方辽阔。稽察难周。莫若将各省驿站事务。皆令各守巡道。按其所属府州县。分司其事。而以按察使总其成。不必令粮盐等道兼管。如有本系专管驿传。并无兼辖他务者。即将员缺裁汰。则事有专责。而呼应亦灵。倘再有废弛。及徇纵供应等弊。惟该管之司道等是问。其如何分辖归并、及作何巡查稽核之处。著交该部、详细酌议具奏。寻奏、嗣后各省驿务。应令巡道分管。粮盐道、兼管驿务者。如有分巡地方。仍令管理所属之驿。无、则不必兼管。其专管驿务者。惟甘肃驿传道一缺。应敕该督、酌定裁并。奏覆另议。再驿站马匹。即令巡道稽查。加结送部。仍将差员印花底册。按月缴部。如有馈遗需索。照例查参。并将该道议处。从之　　

○谕、昨因高朴家人。跟随伊主往叶尔羌时。沿途驿站。有需索骚扰之事。已谕令各督抚、按站查参。直隶按察使。系专管该省驿站之员。而其事系达尔吉善任内之事。并降旨将伊交部严加议处矣。前此以各省驿站。遇出差大臣官员。沿途俱为备办供应。屡经饬谕严禁。该管驿站之大员。理应严饬所属。遵旨妥办。设有需索情事。或直揭部科。或禀报上司参劾。其风自必敛戢。何以高朴出差。其家人尚敢沿途勒索。此皆不肖州县。迎合应付。有以诱之。高朴业已于偷卖官玉一案。审明正法。其家人亦罪不容诛。而所在驿站官员。曾经给与银两者。皆不可不查明。从重议处。以儆将来。此等积弊。始于换马使费。皆由各驿站、马不足数。或疲瘦不堪。恐为钦差参奏。遂私自打点弥缝。日久竟成锢习。并闻有上下站合棚餧养之说。遇到站马不敷用。即令上站之马。仍复应差。欲称为打过站。此于邮政。大有关系。盖由有驿各州县。平时短餧马匹。扣克马乾草料自肥。及差至需马稍多。不敷支应。因而巧为生法。以混目前。且计其终年所扣之数甚多。而钦差家人勒索。虽费至十余金、数十金、亦尚有限。遂致甘心付给。希冀无事。此等恶习。不可不彻底严查。现已另降谕旨、令各省守巡道。分管所属驿传事务。并令按察使总司其事。嗣后伊等必随时查点。如有短少及疲瘦者。立即查参。州县自必凛法知畏。如果马匹膘壮。不缺额数。而钦差往来家人。仍复借端需索者。即报知管驿之司道。验明马匹。具揭该督抚参奏。必将纵容勒索之钦差。及其家人。查明从重治罪。如仍有应付驿站之事。一经发觉。除将该州县重处外。惟于该管驿站之司道是问。恐伊等不能当其重戾也。将此通谕知之　　

○谕军机大臣等、据勒尔谨、毕沅奏、高朴家人沿站勒索使费。不能稽察。惟自请交部严加议处。而于经过驿站州县。并不查参。殊属非是。高朴家人。沿站勒索。其时经过各州县。如何迎合应付。原可逐程查核。即有离任事故。询之管号书役人等。无难究出实情。秉公参奏。现在周元理、已将直隶供应各地方官。逐一查参。交部严加议处。直隶既能如此办理。陕甘何独不能。乃勒尔谨、毕沅、仅自请交部严加议处。而于各州县、并不指实查参。其意盖以交部议处。极重不过革职。朕亦必加恩留任。该督抚故欲独自担承。而于属员意存袒护。此岂封疆大臣。秉公整饬之道。况高朴家人之敢于勒索骚扰。皆沿途州县之迎合应付。有以导之。今朕降旨挨查。如复令其脱然事外。伊等岂复知警惧乎。勒尔谨、毕沅、俱著传旨严行申饬。仍将高朴沿途经过各地方官。逐站详查。指实参奏。毋得稍有徇纵。致干重咎　　

○又谕、据常喜奏称、去年在库车、拏获私玉一千六百余觔。当即请示绰克托。解往叶尔羌变价等语。殊属非是。常喜驻劄库车。专任办事。拏获私玉。理应即行具奏。因何听从绰克托指示。私自消弭。常喜、著交部严加议处。此外如叶尔羌、及哈密各处驻劄大臣。俱系专城办事之人。著传谕伊等。遇有应奏事件。即当据实入奏。不可如常喜所为。自取罪戾　　

○又谕、前因迈拉逊、德成、意见参差。今派令同办城工。恐仍执私不化。曾面如训诲。并著军机大臣传旨。令其和衷共济。嗣据德成独奏、勘估各工。有与迈拉逊不合之处。朕因其偏执见小。曾降旨严行申饬。并谕知迈拉逊。而其事则交将军弘晌、秉公会商妥酌。以期公事有济。迈拉逊奉到此旨。自应痛加湔改。今日又据奏、南路查勘八处城工。其岫岩、熊岳、复州、三处。复与德成意见不同。且据称、已告之弘晌。尤当听其悉心查勘。公同商办。乃复哓哓渎奏。所见益可鄙笑。迈拉逊、德成、同办一事。各持己见。实属不成事体。俱著传旨申饬。迈拉逊摺。并著钞寄弘晌阅看。令其一并勘估、妥议具奏。至此后一切事宜。迈拉逊、德成、俱当与弘晌公同商酌。妥协筹办。勿再固执私见。各自专具奏摺。致干咎戾　　

○赈恤广西兴安、灵川、永福、全州、马平、雒容、柳城、来宾、象州等九州县。本年旱灾贫民。并予缓徵　　

○癸巳。谕、从前各城回众。于厄鲁特时。派喀喇罕前往驻劄。受其种种苦累。复被霍集占兄弟。任意扰害。回子等甚属难堪。朕因怜悯西域群生。特移平定准部之兵。前往平定回部。安抚地方。即于各城分驻官兵。并派钦差大员。经理其事。是以回子等、赖以得就生理。各安本业。后素诚在乌什。不知爱养回人。且与阿奇木伯克阿布都拉、任意滋扰。于私事辄行派累差使。以致回人怨愤激变。复经派兵平定。迄今二十年来。各处办事大臣。均知守法。抚辑地方。颇属宁谧。不意高朴、又与鄂对、阿布都舒库尔等、朋比为奸。恣意勒索。希图渔利。私行派拨三千余人。往密尔岱山采取玉石。夥通奸商。潜赴内地售卖。而鄂对、阿布都舒库尔等、亦冀携带伊等私玉。遂告知高朴、复凑派二百余人。致令回子力不能支。各怀怨恨。实非意料所及。殊堪骇异。幸色提巴尔第、感激朕恩。念地方紧要。据实呈告。永贵即秉公参奏。其事始得败露。彻底查办。以肃法纪而辑回民。若再迟一二年不办。安知不又有如乌什从前之事耶。今已将高朴、并怂恿附和之伊什罕伯克阿布都舒库尔等、审讯明确。均于彼处正法。并将协同办事之淑宝、及派往密尔岱山采玉之达三泰、瞻徇未奏之乌什参赞大臣绰克托等、亦俱拏交刑部治罪。其与高朴代赴苏州、贩卖玉石之商人张銮、赵钧瑞、及高朴家人李福、常永、沈泰、均经查明解京严讯。从重办理。以昭炯戒。并因色提巴尔第、据实控告。赏给贝子职衔。永贵秉公参奏。亦仍擢用尚书。又念回子等屡被扰累。甚为可悯。因将高朴所有派累之腾格普尔、令其于官项内动支。照数拨还。其派出采玉之回子三千余人。所有明岁应输钱粮。概行蠲免。今经此番整理。嗣后自无人复敢似此恣意妄行。第恐日久、仍有负恩不法。如高朴、及鄂对、阿布都舒库尔者。尚不能保其不滋生事端。必须酌定章程。方可遵行永久。不致稍有流弊。因特降谕旨、将密尔岱之采玉之例。永行禁止。交色提巴尔第管理。以绝滋扰。又将叶尔羌、和阗、所采废玉。停其变价。概行送京。以杜藉端冒滥之弊。此等事之紧要者。节经朕洞鉴酌定。其微细条例。必须相度地方情形。筹画办理。其应作何防范偷采玉石。不致扰累。俾回子等各安生理等事。已谕令永贵定议。俟其具奏到时。另降谕旨外。朕办理庶务。一秉大公。惟视其人之自取。从不肯稍存成见。驻劄各回城办事大臣官员伯克等、果能仰体朕爱养回众之至意。善为抚驭。于伊等应行输纳官赋之外。毫不多为派累。俾新疆回众。永享昇平。方不失满洲体面。副朕恩眷。倘有肆行扰累。不知体恤抚育。恣意勒索。致令回子心存怨望。酿生事端。朕必重治其罪。断不稍为宽宥。高朴即其榜样也。近复谕令军机大臣、将各城伯克。每日上衙门。及大臣接见伯克礼节。另行酌议。向后自不至复有往来交结之事。如将来众伯克内。仍有如鄂对、及阿布都舒库尔之营私作弊。该管大臣。能据实参奏者。除讯明将该伯克从重治罪外。必将持正之大臣。加以奖赏。若大臣中。有如高朴之贪黩狼籍。敛怨于人。伯克等、有能如色提巴尔第之据实告发者。一经审实。亦必将该伯克、照色提巴尔第之格外施恩。将此传谕各回城驻劄大臣官员、及伯克等。俾各凛遵奉行。　　

○甲午。谕诸皇子、及军机大臣等、昨惇妃、将伊宫内使唤女子。责处致毙。事属骇见。尔等想应闻知。前此妃嫔内。间有气性不好。痛殴婢女。致令情急轻生者。虽为主位之人。不宜过于很虐。而死者究系窘迫自戕。然一经奏闻。无不量其情节惩治。从未有妃嫔将使女毒殴立毙之事。今惇妃此案。若不从重办理。于情法未为平允。且不足使备位宫闱之人。咸知警畏。况满汉大臣官员。将家奴不依法决罚、殴责立毙者。皆系按其情事。分别议处。重则革职。轻则降调。定例森然。朕岂肯稍存歧视。惇妃、即著降封为嫔。以示惩儆。并令妃嫔等、嗣后当引以为戒。母蹈覆辙。自干重戾。朕办理此事。准情酌理。惟协于公当。恐外间无识之徒。或有窃以为过重者。不知朕心已觉从宽。事关人命。其得罪本属不轻。第念其曾有公主。故量从未减耳。若就案情而论。即将伊位号摈黜。亦岂得为过当乎。朕临御四十三年以来。从不肯有溺爱徇情之事。尔众皇子、及众大臣、皆所深知。即如惇嫔、平日受朕恩眷较优。今既有过犯。即不能复为曲宥。且不特此也。如大臣等办理事务。今日有善。即从而眷遇。明日有过。即予以训饬。如其有心干犯。私过亦即严惩。祸福悉视其人之自取。丝毫不设成见。且不肯存某事必须某人办理之心。如大学士鄂尔泰、张廷玉、大学士公傅恒、协办大学士公兆惠、皆在左右襄赞机务。伊等既逝。未尝无承办政事之大臣。又如尚书张照、汪由敦、大学士梁诗正、刘纶、皆在内廷经理笔墨。伊等病殁。亦未尝无接办文墨之词臣。此外皆可类推。若为人君。不能见及于此。何以抚驭天下。董率群臣乎。此即为君难之一端也。诸皇子各有福晋格格。家庭之事。当法朕于宫闱。不稍溺爱徇情。其下亦有官员太监。即可以小喻大。当法朕于臣工。不稍专恃偏护。家国一理。事可相通。诸皇子、可不知所遵守乎。至若纵性滥刑。虐殴奴婢。不但福晋格格等不宜有。即诸皇子亦当切戒。且如朕为天下主。掌生杀之权。从未尝有任一时之气。将阉竖辈立毙杖下。诸皇子岂不知之。从前小太监胡世杰、如意等、在朕前常有惹气之事。不过予以薄惩。杖责二十。极多亦不过四十者。诸皇子当遵朕此谕。咸知效法。倘或管教不严。及自行任性毒殴。致死奴婢者。朕一有所闻。必不轻恕。所有惇嫔此案。本宫之首领太监郭进忠、刘良、获罪甚重。著革去顶带。并罚钱粮二年。其总管太监。亦难辞咎。除桂元、在奏事处。萧云鹏、兼司茶膳房。每日在御前伺候。不能复至宫内稽查。伊二人著免其议罪。其王成、王忠、王承义、郑玉柱、赵德胜、专司内庭。今惇嫔殴毙使女。伊等不能豫为劝阻。所司何事。著各罚钱粮一年。但其事究因惇嫔波累。著将伊等应罚钱粮。于各名下扣罚一半。其一半、亦著惇嫔代为缴完。所有殴毙之女子。并著惇嫔罚出银一百两。给其父母殓埋。此案虽系小事。朕一秉大公至正。与综理庶务无异。亦可恍然咸喻朕意矣。将此旨交总管内务府大臣。传谕内府诸人知之。并著缮录一通。交尚书房、敬事房、存记。令诸皇子共知警省。永远遵奉　　

○谕军机大臣等、前据高晋等奏、时和驿八堡。将次堵竣。因西坝陡然蛰塌。恳展限十二日赶办。虽允所请。而心甚悬注。兹据奏、现在设法捞凿水底刷存柴土。使其一律平整。已补镶十七丈。尚存口门十四丈五尺。惟有昼夜赶办镶做。不敢稍懈。至所开引河。水已源源下注。将来上游八堡之工。将次堵闭。则下游之仪封引河。亦可相机开放。即当同时合龙等语。高晋等既为此奏。自必上紧筹办。所喜冬至以后。连日天气融和。豫省距京不远。气候自应相仿。施工当更为迅便。但时和驿、是否能照所展之限。于此月初十日合龙。仪封之工。是否亦同日竣事。奏内未经详晰声叙。朕心倍殷盼望。今日已初八。此旨发往。计该处应已合龙。伫待喜音。以慰廑念。至姚立德在豫。并无必不可离之事。而山东运河煞霸估挑。乃其专责。姚立德接奉此旨。著即速驰往山东。料理挑河诸务。不必在豫耽延。以致两误。将此由六百里传谕知之。仍著高晋等、将合龙情形。由六百里加紧覆奏　　

○乙未。谕军机大臣等、毕沅奏、于长安县地方。拏获赵金海遣回之雇工黄虎儿。并起出衣服杂货七十一箱包。讯据供称、赵钧瑞之子赵世保、并伊弟赵金海、在苏置办。令其押货先行。赵金海、尚在苏州未回。并听得伊等先令肃州人牛四、带玉石赴苏。卖银二万余两。牛四现在扬州梗子街。宝玉行内等语。赵金海、系赵钧瑞之弟。且既在苏置买物件。自必将玉石卖去。收回价银。始能办货。亦系案内应行讯究之犯。现尚逗留在苏。著传谕杨魁、即速派委干员。严密查拏务获。并将所有赀财查封。一面奏闻。一面派委妥员。管解来京质讯。毋稍疎懈。其牛四一犯。既住扬州梗子街宝玉行内。著伊龄阿、即速严缉就获。查追所卖玉价。全数起解。仍将该犯、派委妥员押解来京。沿途小心防范。毋致疎误　　

○丙申。谕、据吴虎炳奏、署柳城县事梧州府经历谭应麒、先报该县收成八分。及批司确查。即禀改实止七分。又忽报被旱八百余村。臣因该县不过八百余村。如全县被灾。因何不早具禀。即饬委该道府等。亲往各乡确勘。所属田禾。均已全行收割。并无歉收之象。出具勘不成灾印结。该署县亦自行禀请销案。似此游移反覆。办事不实之员。请旨革职等语。谭应麒、查办该县丰歉情形。并不核实呈报。反覆更改。固有应得之咎。但朕自临御以来。于有司玩视民瘼。从不肯因报灾过重。加以处分。今若照吴虎炳所参。将谭应麒革职。恐无知之徒。妄生揣度。致启讳匿灾伤之弊。于事甚有关系。谭应麒、转可毋庸置议。但须将该员彻回。另选妥员接署。至谭应麒办事如此。其人之无能可知。柳城本任知县。系属何人。因何委署。况柳城在粤西。较为要缺。该抚理应遴选干员署理。何得率以庸劣之人。令其承乏。且谭应麒于勘灾情节。既属支离。吴虎炳、即应迅派大员。及早查出。因何俟桂林檄令藩司等往勘。并据实奏闻。该抚始为此奏塞责。殊属不合。吴虎炳、著交部议处　　

○又谕、据伊勒图奏称、总兵刘鉴、自到伊犁。管辖屯田绿营兵丁以来。实心办理屯务等语。刘鉴至伊犁。于屯田出力办理。甚为可嘉。著施恩赏戴孔雀翎。以示鼓励　　

○谕军机大臣等、昨据毕沅奏、拏获赵金海、乃赵钧瑞之弟。牛四、亦伊等夥计。先后携带玉石。赴苏贩卖。置办货物。均系高朴一案干涉之人。自应缉获到案。讯究明确。归案办理。但现在应行拏究者。不过赵金海、牛四、二人。伊等所有玉器赀财。理应查封入官。其从伊等转售者。即不必查办波累。即如张銮、夥同李福。在苏偷卖私玉。其在张銮手内买去者。自应查明玉器大小。及作价若干。照数追缴。并治以知情之罪。倘若经买去之人。另行转售。即不必追求。应知此等大玉器皿如意。非卖给盐商。即售与督抚。若彻底根查。究及督抚盐商。尚复成何事体。况朕办事。惟去其已甚。不为已甚。不肯使稍有株连。前降谕旨甚明。著传谕杨魁、伊龄阿、办理此事。当善体朕意。切勿张皇滋扰　　

○又谕、昨据毕沅奏、续获商贩玉石雷英等六人。讯明所带玉石。系在哈密、辟展、阿克苏等处。有用银陆续收买者。有将货物易换者。并非勾通高朴家人。通同贩卖。现在咨查口外。照各犯所供得价卖玉。及给玉抵欠各银数。一并追出解京等语。已谕令该抚、将玉石入官。人犯省释矣。此等贩玉牟利之人。既非与高朴家人通同偷卖。自可无庸另行治罪。止须将其玉石入官。亦足蔽辜。至伊等前在哈密等处。零星收买。为数甚多。阅时又久。若辗转根究。波累必多。朕办事不为已甚。即如张銮、夥同李福、在苏偷卖私玉。其在张銮手内买去之人。自应查追。若复经转售。好谕令毋庸究办。朕于内地商人。贩卖玉器者。尚不使辗转株连。况回疆各处。岂肯追究已往。致滋扰累乎。恐哈密等处。接到毕沅咨文。照供查办。殊觉不成事体。著传谕景福、伯忠、佛德、松龄等、将毕沅行查之案。毋庸办理。如有已获得价卖玉之人。亦即遵旨释放。仍将办理情形。迅即奏闻。其肃州等处。并著勒尔谨、遵照办理。至毕沅前此缉获常永、讯供颟顸草率。屡经传谕训饬。兹于供出口外卖玉之事。思欲稍盖前愆。所办又不免矫枉过正。殊属非是。毕沅、著传旨申饬　　

○闽浙总督杨景素奏、闽省存局硝觔。不敷支发。前经奏明委员采办。所有四十二年、及本年应办硝二十五万余觔。现俱抵闽无误。查委员在山东。向与产硝地方官。各半认买。恐不免折价短缺等弊。已咨令东省查禁。于办足时。秤明觔两。移咨覆核。得旨嘉奖　　

○旌表守正被戕河南太康县民张二妮妻李氏　　

○丁酉。谕、本年湖北汉阳等各府属。先被旱灾。又因汉江盛涨被淹。灾分较重。节经降旨、谕令该督抚等、加意抚恤。第念灾后贫民。盖藏鲜少。其补种之秋荍杂粮。收成亦属有限。若银米兼徵。民力不无拮据。著加恩将成灾有漕之江夏、武昌、嘉鱼、汉阳、黄陂、孝感、黄冈、潜江、天门、荆门、安陆、云梦、应城、应山、江陵、公安、石首、监利、松滋、咸宁、蒲圻、大冶等二十二州县。本年应完漕粮正耗米石水脚、及随漕银两。均缓作两年带徵。至有漕之崇阳、通城、兴国、沔阳、蕲水、罗田、蕲州、广济、黄梅、随州等十州县。虽未成灾。但悉与灾地环近。在本处既歉收食贵。而邻境成灾应赈之民。皆仰资购食。又通山、当阳、二县。虽系折徵银两。但需拨江夏等县耗米。均宜藏富于民。以资接济。并著加恩。将该十二州县。应纳漕粮正耗米石。及折漕银两、水脚随漕等银。同成灾无漕、而有应徵随漕浅船银之黄安等县。暨屯田分坐灾地。应徵军三安家闲丁等项。分解湖北、湖南、之武昌、荆州等、各卫所银两。一体暂宽催纳。亦缓至下年、一年带徵。该督抚等、务宜董率各属。实力妥办。毋使吏胥从中滋弊。以副朕轸念灾黎至意。该部即遵谕行　　

○谕军机大臣等、据王亶望奏、浙江巡抚衙门。额设养廉银一万两。诸事已敷用度。向因兼管盐政。于引费项下。添有养廉银四千八百两。及掣盐路费、赏赉等项公费、银五千两。请一并裁减。拨充海塘经费等语。自应如此办理。已批交该部知道矣。但历任浙江巡抚。因兼管盐政。养廉优厚。每将金珠镶嵌之如意陈设等项。附贡呈进。耗物力而适形其俗。朕所不喜。向来多不赏收。今该抚既奏裁盐政养廉等项。更不必复为此无益之费。著传谕该抚、嗣后务须遵旨妥办。不得复以金珠镶嵌器玩呈献　　

○署湖北布政使按察使福川奏、安陆府城外。富民河淤塞。士民情愿公捐疏浚。需银一万二千两。工多费繁。请借项垫发。照堤工例。按亩带徵。分两年归款。得旨、告之督抚。令其速行办理　　

○旌表守正捐躯山东宁海州民修柱妻孙氏　　

○戊戌。谕、本年轮蠲奉天等省地丁银两。又因临幸盛京。降旨加恩。将奉天所属乾隆四十四年、地丁正项钱粮。通行蠲免。其米豆一项。例不在应蠲之内。但念奉天省地丁。向系银粮并纳。其额徵米豆。即属任土正供。自当普予加恩。著将乾隆四十三年、四十四年、该省应徵米豆。一体免徵。俾得均沾渥泽。该部即遵谕行　　

○户部奏、出派金川各省兵丁。制办衣履银两。请于本省未经出师之文武员弁养廉内摊赔。得旨、此项办送征兵衣履银两。户部议在本省未经出师之文武员弁。酌量养廉多寡。分别摊赔归款。固属允协。第念此次平定金川。大功告成。各省绿营官兵。均能奋勉出力。应予加恩优恤。且此项节次运送衣装。均在乾隆三十七年、准予开销恩旨之后。所有陕、甘、两省。应完川省垫支夫价、米价、银二十六七万两。俱著加恩准入军需项下。作正开销。其湖广、云、贵、等者。亦著一律开销　　

○浙江巡抚王亶望疏报、仁和场乾隆四十二年分。开垦下则地一百亩有奇　　

○己亥。圣祖仁皇帝忌辰。遣官祭景陵　　

○上诣奉先殿、寿皇殿、行礼　　

○谕、本年豫省黄河漫口。仪封、考城、一带。被灾较重。业经降旨、于两淮运库。拨银一百万两。以为工赈之需。复命截留江西漕米、及本省新漕三十万石。以备赈恤。第念该省灾重之区。明春尚需加恩展赈。恐有不敷。著再拨户部库银六十万两。速派妥员、解赴豫省。俾资接济。该部即遵谕行　　

○庚子。调盛京礼部侍郎全魁、为盛京户部侍郎。以内阁学士宗室玉鼎柱、为盛京礼部侍郎　　

○蠲免甘肃宁夏、宁朔、盐茶、安化、合水、环县、古浪等七厅州县。乾隆四十二年雹水箱灾地亩额赋有差　　

○旌表守正被戕山西河曲县民李顺妻钟氏　　

○辛丑。谕军机大臣曰、高晋等奏、仪工漫口。先行合龙。及时和驿八堡。近日办理情形一摺。已于摺内批示矣。高晋等之意。因时和驿水深沙活。施工稍艰。而仪封溜势平缓。办理较易。即派员赴该处堵闭合龙。固欲先完一工之意。但据称、彼处水势。现已积高五尺。仍俟正河水势。再涌高一二尺。即将引河开放。畅达下注等语。自属慎重办理。但仪封距祥符、不过百里。若必俟正河再高一二尺。始行开放引河。恐现在之水。向上涌长。更增时和驿八堡之势。朕意以为仪封既已合龙。莫若即开放引河。引归正溜。如仪封之溜。果能畅达下注。则时和驿八堡之水。不致涌积旁趋。施工自更较迅捷。将此由六百里加紧传谕知之。仍将能否如此办理缘由。迅即覆奏。如八堡已经合龙。即由六百里加紧驰奏。以慰廑念　　

○又谕曰、周元理奏、云南委员陈朝书、运铜被窃一案。先经缉获正犯来彬、丁三、二名。现据署天津府知府朱澜禀称、又拏获正犯张五到案。查此案正犯三名。业俱拏获。讯系来彬起意。质证相符。又续获卖船之阎明、拉纤之丁六等、饬解来省严审等语。此案偷铜正犯。该地方官。俱能迅速拏获。办理颇好。著交该督查明。记功一次。以示鼓励。其获犯之差役人等、亦著查明量加奖赏。并令该督、即将此案各犯。速行严审定拟。仍将未获从犯。一并拏获。并所窃铜觔。全行起获具奏　　

○又谕、据毕沅奏、拏获赵钧瑞之子赵世保、究出伊父同卫良弼、徐盛如等、合夥贩玉。带往南方货卖。共有四起。约重四千余觔。每起合夥人数。多寡不一。各人所出本银。亦多寡不齐。玉石所卖银两。照股分收。共计卖出苏平色银一十四万一千两。除现在起获赵世保货物、及会票银两、照数查追外。其供出之同夥各人。分过银数。约计十万两有零。自应一并追出。以警奸贩等语。卫良弼等、与赵钧瑞合夥贩玉。赴苏售卖。分得多金。均应缉获讯究。其银两理应一并究追。除赵金海一犯。业经谕令杨魁查拏。牛四一犯。亦经传谕伊龄阿查拏。至卫良弼等、亦应拏究。著将赵世保开出清单。钞寄勒尔谨、杨魁、巴延三、即将卫良弼等拏获到案。讯究伊等从前分得银数。是否符合。速行查追解京。毋令丝毫漏匿。再本日讯据赵钧瑞供称、此项玉石。俱于四十一年二三月间。叶尔羌、因玛兴阿、雅德、俱有发卖官玉万余觔。所以陆续收买四千二百余觔。俱经给有官票等语。著毕沅、查明伊所执官票。现在何处。并核对与所供觔数。是否相符。至叶尔羌从前。何以有万余觔官玉发卖。雅德、玛兴阿、作何办理。除就近询问雅德外。并著传谕永贵、一并询问玛兴阿、仍将此事详悉查明。迅速覆奏　　

○刑部议奏、嗣后白役诈赃逼命之案。除将白役拟抵外。正役知情同行主使者。发黑龙江、给披甲人为奴。同行而无逼索者。杖一百。流三千里。未同行、亦未主使、而止分赃者。杖一百。徒三年。至并未分赃、及诈赃并未致毙命者。仍照私带白役例。责革。加枷号两个月。并交各督抚、饬令州县。剔除白役。严行禁止。从之　　

○旌表守正捐躯山西崞县民于金牛女于氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千七十

大清高宗法天隆运至诚先觉体元立极敷文奋武孝慈神圣纯皇帝实录卷之一千七十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十三年。戊戌。十一月。壬寅。谕军机大臣等、昨据赵钧瑞供称、乾隆四十年。叶尔羌、因雅德、玛兴阿、俱有发卖官玉万余觔。所以陆续收买四千二百余觔。俱经给有官票等语。现谕永贵、详细查奏。兹复询据雅德称、四十年间采办大玉。除挑选进呈外。其余零碎平常玉块。于摺内声明。照例变价。分给官兵认买。尚未奉到朱批。即奉调喀什噶尔。所有叶尔羌官玉变价之事。系玛兴阿、淑宝、接办等语。此项玉石。虽经雅德奏明变价认买。但原定之价。为数过轻。若再照高朴所定之价出售。则伊等渔利尤重。更不成事体矣。总之发卖官玉。实开影射私玉之端。从前所办。本属未妥。而日久弊滋。遂致高朴勾串官商。赃私狼籍若此。不可不彻底严惩。至叶尔羌官兵。与喀什噶尔、阿克苏、无异。劳逸亦同。何以他处俱无。独叶尔羌酌赏。亦未平允。永贵前奏。仍欲官为变价。是未知去弊之根源也。前已谕令永贵、嗣后将官兵回子议给赏玉之处。一并停止。并谕知永贵、将密尔岱山。即行永远封禁。丝毫不许夹带偷漏。方为正本清源之道。永贵深体朕意。妥议行之。至玛兴阿等、从前办理此事。是否照所定官价发卖。抑系轻价收买官玉。重价发给商人。从中牟利染指。及雅德尚未经手。即交给玛兴阿办理之处。是否确情。并著永贵详悉确查。据实迅速覆奏。所有军机大臣、询问雅德奏片。并著钞寄永贵阅看　　

○癸卯。谕军机大臣等、据向导处奏、乾隆四十五年春南巡。所有自京至浙江杭州府。沿途水陆路程。绘图进呈。请旨办理等因一摺。从前四次南巡。皆豫派向导前往查勘。原因山东、江南、尚有行营数处。是以必须向导相度核定。今春高晋、国泰、在京。面请江南、山东、各添建行宫数处。以供憩息。俱已酌定地面。并称现在各行宫。均有移拆材料。足数添用。不致多费。因允其所请。饬令勿事浮靡。是由京至江南登舟处陆程。沿途俱有行宫。毋庸武备院备带大营城分、及氊庐等项。以省驼驮之烦。并不必复派向导前往。其沿途尖营。向日本有章程。只须酌量道路远近安设。远者设尖营两处。若近在四十里以内者。止设尖营一处。均非难办之事。各督抚自能经理裕如。著传谕各督抚、将南巡跸路所经。一应桥梁道路。尖营行宫。按站开明。总列一摺。并详晰绘图贴说呈进。其两省交界之处。并须彼此照会。将何处行宫、及何道路。系何省何州县所辖。明白声叙。自可一目了然。又水程所安大营。上四次南巡。江浙两省。久经办熟。近年直隶、山东、间有于水营内。备板房坐落数楹。朕因回銮时。天气渐热。且北方岸旁宽阔。尚可扩充。若江浙河岸窄狭。实无可容板房之处。且自登舟至回程。不过春末夏初。亦无取凉爽之所。断不可仿照山东、直隶、办理。至山东水营。旧料尚存。原不妨听之。直隶并不必备水营也。其余各省古迹行宫。有由督抚承办者。有由盐政织造承办者。均著一并开列清单。绘图贴说呈进。总宜善体朕意。勿稍踵事增华。致耗物力　　

○又谕、本日闵鹗元汇奏、甄别六年俸满千总。止于摺内总叙。并未另行分款开单。殊属不合。甄别员弁。乃每年照例汇奏之件。各督抚等、俱系开列清单。将千总若干员。留任者几员。勒休者几员。分项详列。便可一目了然。闵鹗元、简任巡抚数年。何于此等体例。尚属未知。任意率略若此。闵鹗元、著传旨申饬。仍著开列清单。另行具奏　　

○又谕、据索诺木策凌奏、查讯密赖里木、所控吐鲁番郡王素赉璊、向回人科敛银两。挑选幼女等情。种种属实。素赉璊肆意妄为。自应革去王爵审办。但由彼处革其王爵。则似大臣等过于权重。著传谕索诺木策凌、接奉此旨。即晓谕素赉璊、言此事业经奏闻。交部办理。将伊及所有应质人犯。派员解送来京。沿途密为防范。毋致疏脱。　　

</div>
    <div class="pagination">
<a href="清实录乾隆朝实录_page1406.html">上一页</a><span>...</span><a href="清实录乾隆朝实录_page1402.html">1402</a><a href="清实录乾隆朝实录_page1403.html">1403</a><a href="清实录乾隆朝实录_page1404.html">1404</a><a href="清实录乾隆朝实录_page1405.html">1405</a><a href="清实录乾隆朝实录_page1406.html">1406</a><span class="current-page">1407</span><a href="清实录乾隆朝实录_page1408.html">1408</a><a href="清实录乾隆朝实录_page1409.html">1409</a><a href="清实录乾隆朝实录_page1410.html">1410</a><a href="清实录乾隆朝实录_page1411.html">1411</a><a href="清实录乾隆朝实录_page1412.html">1412</a><span>...</span><a href="清实录乾隆朝实录_page1408.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
