<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 352 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 352 页/共 1860 页</h1>
    <div class="content">○户部议准、江苏巡抚陈大受疏称、江苏各标营。乾隆十一年、正闰兵米十一万七千余石。除将额编实徵南凤等米拨给外。不敷米三万石。请动支司库存银。按各营驻劄州县。发交印官买给。从之。　　

○兵部等部议覆、湖广总督鄂弥达疏称、长安营、系新辟苗疆。楚南极边。召募抽拨各兵军装。均应修制。其鸟枪、请照边营例添设。查定例内省兵千名。设鸟枪三百杆。沿海沿边兵千名。设四百杆。长安营、应照沿海沿边例制设。从之。　　

○甲申。册封纯贵妃、娴贵妃、愉妃、令嫔。命大学士查郎阿为正使。礼部左侍郎木和林为副使。持节、册封纯妃苏氏为贵妃。册文曰。朕惟赞椒涂之雅化。德重幽闲。协彤管之令仪。质推柔顺。式稽彝典。用锡纶言。咨尔纯妃苏氏。祗奉女箴。凛遵内则。动娴礼教。久膺象服之荣。佩协珩璜。宜锡龙章之彩。兹仰承皇太后慈谕。以册宝封尔为贵妃。尔其益修淑慎。迓景福于方来。弥事谦冲。荷鸿禧于有永。钦哉。命大学士史贻直为正使。礼部右侍郎觉罗勒尔森为副使。持节、册封娴妃那拉氏为贵妃。册文曰。朕惟化起璇闺。克佐肃雝之范。劳襄椒掖。聿彰淑慎之声。爰考彝章。式颁纶綍。咨尔娴妃那拉氏。性生婉顺。质赋柔嘉秉德罔愆。协珩璜之矩度。服勤有素。膺褕翟之光荣。兹仰承皇太后慈谕。以册宝封尔为贵妃。尔其益懋温恭。尚祗承夫休命。弥怀谦抑。庶永集乎繁禧。钦哉。命礼部尚书来保为正使。工部左侍郎索柱为副使。持节、册封愉嫔海氏为愉妃。册文曰。朕惟化理肇于宫闱。令仪是式。功容凛夫图史。位序宜崇。爰贲徽章。用昭懿典。咨尔愉嫔海氏。性生淑慎。质秉柔嘉。力佐椒涂。恒服勤而弗懈。荣分象服。早敬慎而无违。兹仰承皇太后慈谕。以册印封尔为愉妃。尔其祇承休命。愈怀谦抑之衷。式荷鸿禧。永迓骈繁之祉。钦哉。命工部尚书哈达哈为正使、内阁学士伍龄安为副使。持节、册封贵人魏氏、为令嫔。册文曰。朕惟仰事璇闱。必选柔嘉之质。佐徽、椒掖。久推淑慎之姿。载考彝章。特加锡命。咨尔贵人魏氏、久娴姆教。长奉女箴。礼法是宗。凛小心而严翼。敬勤弗怠。遵内则以温恭兹仰承皇太后慈谕。册封尔为令嫔。尔其祇膺巽命。迓景福以咸绥。益懋壸仪。荷鸿庥于方永。钦哉。各正使跪受节。起。于各册前。依次行。副使随行。至景运门外。捧节授内监。册宝册印入宫。册封礼成。内监持节出景运门。授各正副使。至后左门复命。　　

○吏部等部议覆。江苏巡抚陈大受等奏称、松江府金山卫。向隶娄县。距城窎远。设经历、专管卫民词讼。自分立金山县。卫民词讼。归县管理。经历闲冗。请裁。应如所请。裁缺经历胡光祖。请仍留江南补用。与例不符。应饬令离任。咨部另补。从之。　　

○以刑部左侍郎兆惠、兼管正黄旗满洲副都统。　　

○以江南镇海将军标中军副将张接天、为广东碣石镇总兵官。　　

○旌表守正捐躯之江西金溪县民冯启秀妻、敖氏。　　

○乙酉。协办大学士刘于义等奏、广利渠北岸、禹王祠倾圯。仅存正殿。请拨水利各工节省银。交地方官修葺。得旨。是。应修葺以展洁诚之意。祈利济之福。　　

○户部议准、两广总督策楞疏称、粤东南海、番禺、东莞、新安、新宁、清远、花县、增城、归善、高要、恩平、等十一县。入秋猝被风雨。损伤沿海田禾。又化州、阳春、罗定、三州县。及南澳同知所属之隆澳。田亩被旱。所有应徵钱粮。一并缓徵。并借给贫民社仓谷石。秋后免息还仓。至南海等十一县。风雨碎船坍屋。压没人口。照例分别抚恤。城垣衙署等项。确估兴修。得旨。依议速行。　　

○又议准、策楞疏报、滨海之海矬、香山、归靖、东莞、等四场。猝被风雨。寮灶房屋盐觔等项。倒坏消化。煎丁间有淹毙。除委员会同各场大使确勘。照例分别赈恤外。其寮房等项。请于收盐帑项内。酌借灶丁修复。得旨。依议速行。　　

○丙戌。谕、山东济南、武定、东昌、青州、四府属内。自乾隆四年至十年。有被灾之处。所有缓徵带徵银两。例应按限徵收。今岁该省收成虽颇丰裕。但积歉之余。元气未复。若新旧并徵。民间未免拮据。著将济、武、东青、四府属内。积欠之州县卫所。除四五两年未完无几。仍照例徵收外。其乾隆六七八九十等年、被灾案内缓带钱粮。自乾隆丙寅年起。分作五年带徵。每年徵完一年之欠。其历年出借口粮耔种。亦著一例分年分案徵还。以纾民力。该部即遵谕行。　　

○又谕曰。吏部尚书高斌。著兼总管内务府大臣。赵宏恩、既有部务。而又兼理旗务。著不必在总管内务府大臣上行走。　　

○工部议准、两江总督尹继善等奏称、上江凤阳一带州县。毗连豫省。粟麦花豆根箕。难供炊爨。且连年被灾民力拮据。查怀远、凤台、二县交界之舜耕山。煤线颇旺。怀邑外窰地方。向曾采煤。乾隆四年封禁。宿州之徐溪口。亦有山产煤。无关城池龙脉等项。俱应令民开采。于采煤处。照保甲法。各设窰头。并遴员籍查弹压。从之。　　

○云南总督兼管巡抚事张允随奏报、酌拨官兵土练。防堵翁书关等隘卡。以遏瞻对贼番奔窜。应给口粮盐菜赏号等项。请照乾隆四年。防堵交匪矣长例支给。土练口粮。照本地时价折给。又、严冬边地寒冷。每兵俱请豫借一月口粮。以昭体恤。凯旋后、分四季扣还。下部知之　　

○又奏报、拆修安宁旧井。增筑井台。不令淡水浸入。卤味复咸。每年可煎盐四十二万八千九百九十六斤。仍拨原销之安宁、新兴、嶍峨、三州县领运。其因旧井卤淡。傍开新井。每年所出盐一百万斤。著运省、添拨迤东各属盐少处行销。报闻。　　

○命青州将军钦拜回京。在内大臣上行走。以西安副都统额尔图、为青州将军。　　

○以故四川祖卜柏哈土百户七林之子达布、郭宗土百户安初之子大太、袭职。　　

○丁亥。上诣皇太后宫问安。　　

○谕军机大臣等、黄廷桂奏摺内。将归化城沿边蒙古。称为夷人。夫夷人乃非内地所属。如准噶尔之类。至于沿边蒙古。皆系内地所属。应称为蒙古人。不应以夷人称之也。嗣后应改正。尔等可寄信与黄廷桂知之。　　

○礼部议准、福建巡抚周学健疏称、前任总督姚启圣。克复台澎。肃清海岛。士民怀德。于该省洪山桥、建祠崇祀。其祠宇年久损坍。请予修葺。从之。　　

○予故大学士伯原任贵州总督鄂尔泰、入祀贵州贤良祠。　　

○戊子。上诣雍和宫行礼。　　

○幸圆明园。　　

○还宫。　　

○吏部等部议准、川陕总督公庆复等奏称、渭南县属之下邽镇。富平县属之美原镇。俱人烟稠密。离县窎远。盩厔县属之祖庵镇。路通汉中。商民凑集。且逼近南山。易藏奸匪。请将各该县县丞。移驻各该镇。应建衙署。确估动项建造。关防、照各该职守字样铸给。从之。　　

○礼部议准、直隶学政吕炽奏称、唐山屯地方。分隶顺德府唐、任、二县。新进童生。拨入正定府。且由正定府学教官考送。殊未允协。应将唐山屯额进文武童生。并从前拨入正定府学之文武生员。改归顺德府。又、唐山屯地方。隶唐山县者、十七八。隶任县者、十二三。应将任县童生。移少就多。统归唐山县、考试申送。用府学之唐山屯廪生、暨唐山县县学廪生保结。从之。　　

○己丑。户部议准、直隶总督那苏图奏称、保定、雄县、驻防兵。丙寅年岁需米、共一万二千七百六十一石。本应各属采买。但本年二麦歉收。幸获秋成。若采买兵米。恐市价渐长。请动保定各属、分贮漕米。将原估价银。扣存司库充饷。从之。　　

○又议覆、安徽巡抚魏定国疏称、宿州、凤阳、临淮、怀远、虹县、灵璧、凤台、阜阳、颍上、霍邱、亳州、蒙城、泗州、盱眙、五河、全椒、和州、含山、建平、合肥、太和、等二十一州县。凤阳、凤阳中、宿州、庐州、长淮、等五卫。秋禾被水成灾。最重之宿州、灵璧、虹县、亳州、蒙城、应徵漕粮漕项。请按分蠲免。蠲剩者、缓至来秋带徵。次重之凤、临、等二十一县卫。本年灾田。应完漕粮漕项。并上年缓徵漕粮。均缓至来秋、补徵搭运。未完节年漕项。分年带徵。所奏与确勘实在情形。临时请旨蠲缓例相符。应请旨遵行。被灾各属。应支俸工驿站等项。钱粮既准蠲缓。应如该抚所请。于匣费内借给。来岁徵还。至凤、颍、泗、等府州属。丙寅年应解河工钱粮。准借支司库地丁银。开徵归还。得旨。依议。宿州等州县卫。应徵漕粮漕项等项。著照该抚所请速行。　　

○又议准、云南总督兼管巡抚事张允随疏称、鹤庆府属之金登、孝廉、等沿河村庄被水。除动项遴员赍往查赈外。俟勘明成灾分数。将应徵钱粮。照例题豁。并将河水设法疏通。以便补种豆麦。缺乏工本耔种。动支常平仓谷接济。得旨。依议速行。　　

○礼部议覆、浙江布政使潘思榘、奏请严禁吏员。僭穿补服。干谒地方官。应如所请。吏员僭穿补服。干谒地方官。照违制例、革去职衔。至州县佐杂等官。均有地方之责。理宜关防严肃。如有与在籍吏员。往来请托。有玷官箴者。事发。照因事嘱托例革职。从之。　　

○兵部等部议准、直隶总督那苏图疏称、端慧皇太子园寝。新设千把外委各一员。马守兵共五十九名。所需衙署营房等项。均请建设。从之。　　

○工部议准、护江苏巡抚安宁疏称、宝山县旧城湾等处土塘。于本年秋、被风潮冲损。请分别抢修。从之。　　

○庚寅。大学士等议覆、江南河道总督白钟山、覆奏陈家浦堤工一摺。查陈家浦堤工。该河督既称于旧堤、向里接筑。一律合龙完固。办理尚属合宜。至称河工漫口。虽经合龙。而河势坐湾。直逼堤根。恐致将来汕刷。请加筑重堤一道。应如所请。并令将陈家浦北岸河形。是否兜湾。河头相去几许之处。相度情形具奏。以便酌量开挑引河。从之。　　

○户部议准、前任湖北巡抚晏斯盛疏称、宜镇左后营。谷镇左营。施南、远安、等营。乾隆丙寅年、应需、春季白中米折银。统计尚不敷银八百七十两有奇。请于司库本年地丁银内拨支。俟本年各季估饷清册到部日。拨给扣还。从之。　　

○兵部议准、奉天将军达勒当阿奏称、南金州、陆路汉军披甲三百名。雍正十二年。经前将军那苏图、奏分三班。每年令该佐领、轮流率往旅顺水师营操演。查南金州、距旅顺。往返二百四十里。兵至旅顺。并无栖身房屋。且水师营操演。俱驾三板船。在海汊内演放枪炮。若不随战船出洋巡哨。止在汊口操演半年。仍回金州陆路当差。于洋面水性。水师阵势。仍未谙悉。请将汉军披甲三百名。拨派一百名。给水师营。令于该营战船十只。各派十名。随同出洋巡哨操演。从之。　　

○辛卯。上诣皇太后宫问安。侍膳。　　

○壬辰。皇太后圣寿节。遣官祭太庙后殿。　　

○上诣寿康宫、行庆贺皇太后礼。王大臣于慈宁门、众官于午门、行礼。　　

○上奉皇太后幸静怡轩、重华宫、侍宴。　　

○癸巳。谕、宣属今岁被旱。歉收地方。经朕降旨加赈一月。闾阎尚不致失所。第念天津府属庆云县。僻处海滨。频年被旱。恐明岁停赈之后。青黄不接。贫民糊口无资。著加恩于明年三月内。再行普赈一月。以示朕重恤灾黎之意。该部即遵谕行。　　

○直隶总督那苏图奏、宣化府属。被灾州县。除业经题明赈恤外。遵旨酌量情形。请于明年三月内。无论极次贫民。再加普赈一月。并将银、米、豆、三项兼赈。得旨。著照所请行。该部知道。　　

○是日起。上以冬至祀天于圜丘。斋戒三日。　　

○甲午。谕、八旗暨内务府步射人等。中三箭以上。及以弓强射优记名。年久效力保举者。每人俱赏一月钱粮。其食五两四两钱粮者。中五箭、加赏银九两。中四箭、加赏银六两。中三箭、加赏银三两。其食三两二两钱粮者。中五箭加赏银六两。中四箭、加赏银四两。中三箭、加赏银二两。此内执事人。有食四两钱粮者。亦有食三两二两钱粮者。伊等所当之差。既属一体。所赏一月钱粮。俱著给与四两。其计射中数目。加赏银两。仍照本身钱粮。食四两者。照护军例加给。食三两二两者。照马甲例加给。　　

○乙未。上诣南郊斋宫斋宿。　　

○谕、年节较近。所有八旗、及包衣兵丁等。本年应领明年正月分钱粮内。应扣支借库银之本利。著加恩免其坐扣。其射布把、曾经记出之兵丁等。朕已加恩奖赏。著即开除。朕施此恩。原为补助伊等。设不知体朕委曲恩恤。随所得奢侈糜费。不惟负朕施恩之意。而国家定额帑项。亦不能屡邀赏赉也。著交各该管大臣。通行晓谕兵丁等知之。　　

○丙申。冬至。祀天于圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○诣皇太后宫问安。　　

○丁酉。上以冬至节。诣寿康宫、行庆贺皇太后礼。王大臣于慈宁门、众官于午门、行礼。　　

</div>
    <div class="pagination">
<a href="清实录乾隆朝实录_page351.html">上一页</a><span>...</span><a href="清实录乾隆朝实录_page347.html">347</a><a href="清实录乾隆朝实录_page348.html">348</a><a href="清实录乾隆朝实录_page349.html">349</a><a href="清实录乾隆朝实录_page350.html">350</a><a href="清实录乾隆朝实录_page351.html">351</a><span class="current-page">352</span><a href="清实录乾隆朝实录_page353.html">353</a><a href="清实录乾隆朝实录_page354.html">354</a><a href="清实录乾隆朝实录_page355.html">355</a><a href="清实录乾隆朝实录_page356.html">356</a><a href="清实录乾隆朝实录_page357.html">357</a><span>...</span><a href="清实录乾隆朝实录_page353.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
