<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1839 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1839 页/共 1860 页</h1>
    <div class="content">○谕军机大臣曰、玉德奏通省甘雨沾足情形一摺览奏欣悦。该省麦收前据该抚奏、牵算约有六分惟登莱青三属雨泽。未能沾透兹既普被醲膏迤东三府禾苗亦可一律长发。但现在热河。有外来无业贫民三四百名已设厂煮粥给食。询之该道府称、此项贫民多由山东前来口外觅食。若果该省雨泽优沾并无歉收地方则民人等何以轻去其乡。远来觅食即云伊等于原籍起身时。尚在未得透雨以前。是该省麦收。已不免歉薄。何以该抚尚奏称约有六分。不致成灾著传谕玉德务宜留心查察。如有应接济之处。即行据实奏闻。一面妥协办理。勿得稍存讳饰。以致小民失所。　　

○己丑。举行山东省军政。卓异官一员。议叙如例。　　

○庚寅。谕曰、福康安、和琳奏、升任广西藩司西成、现在随营办事。并据该藩司呈称与两广总督长麟、系属儿女姻亲。例应回避。奏请拣调等语。西成现在随营。委办粮运军火事宜。未便遽易生手。广西布政使员缺。著闻嘉言调补。所遗四川布政使员缺。即著西成调补。四川现有英善、在彼办理廓尔喀军需报销事宜。所有藩司印务。即可就近交英善暂行兼摄。以便闻嘉言速赴广西调任。西成调任四川。和琳即其本省总督。仍可令其随营办事。较为得力。俟大功告竣。再赴新任。　　

○又谕曰、福康安、和琳、奏官兵攻克沙兜寨等处苗寨一摺。内称连日驻劄大乌草河。该处有大山一道。地势险峻。苗寨甚多。所有鸭保、鸦酉、天星寨等处。远近山势。约略可见。贼匪往来出没。俱于沙兜寨聚集。随督率将备等。分路进攻。将沙兜盘喇等处寨落。番行攻克等语。此次官兵在大乌草河驻劄。躧探贼匪。俱于沙兜寨聚集。密派额勒登保等分路绕道前进。福康安等统领劲旅。由正路进攻。该处山坡陡窄。险峻异常。贼苗筑卡守御官兵围绕贼寨。并力夹攻。随将沙兜盘喇多喜等处寨落。悉行攻克。歼毙苗匪无数擒获。活贼多名。实属出力可嘉。又据福宁奏、镇筸一带贼匪。连日前来滋扰。该督与苏灵密商。归并一处。协同防御。杀死苗匪甚众等语。镇城关系紧要。连日以来。因该处兵力稍单。正深廑念。今据福宁奏、现已固守无虞该督与苏灵合并一处。与贼打仗多日。昼夜不息。亦属出力可嘉。福康安、和琳、福宁、额勒登保、德楞泰、达音泰、花连布、苏灵、俱著交部议叙。其在事出力人员。并著福康安等查明。一并咨部议叙。所有此次攻克沙兜等寨。及镇筸打仗兵丁。俱著赏给一月钱粮。以示奖励。　　

○谕军机大臣等、前因大乌草河水势涨发贼人又拚命拒守官兵守待无益。已谕令福康安另寻别路。绕赴贼巢。为暗度陈仓之计。今福康安等先将附近大乌草河之沙兜、盘喇多喜汲河独盖等寨。悉行攻克。想福康安之意。自亦以沿河贼寨。先行廓清。即可出其不意觅路径渡。正与朕前降谕旨相合。现在官兵愈进愈远。一切粮运军火。防贼抄截后路。尤关紧要。各处防范接应在在均须兵力昨已有旨如兵力不敷。即于川黔附近营分。檄调应用。今福康安等添雇壮健乡勇。酌派营弁督领。分拨各隘口协同防堵。所见甚是亦与谕旨相合。如所雇壮健乡勇。仍不敷分拨。即遵昨旨、添调官兵。亦无不可此次福康安等布置一切悉协机宜。而官兵分投攻扑无不奋勇争先。均属可嘉。又据福宁奏、镇筸一带贼匪。昼夜前来攻扑经官兵痛加击杀等语。连日以来。因镇筸一带兵力稍单。贼匪肆行焚抢。正深廑念。今得此奏。知镇城固守无虞。福宁与苏灵合并一处。督率官兵与贼打仗多日。昼夜不息。亦甚出力。已另降谕旨、将福康安、和琳、福宁等、交部议叙。都司广惠、守备从大雄、因剿贼阵亡。殊为可惜。广惠著照游击例议恤。从大雄照都司例议恤。又据福康安等奏、讯之拏获活贼。供称石柳邓、由土空一带、辗转逃窜。现与石三保、仍同在一路等语。目下全在福康安等倍加努力。设法进攻。一经擒获首恶。其余当不攻自溃。即镇筸一带贼匪。亦必立时瓦解。　　

○又谕、据都察院奏、山西洪洞县民郝天寿、呈控该县因灾积欠常平仓谷七千余石。递行倒换作为现年应还之款。未得一体豁免。又藉称应差派捐谷石。编排保甲。勒派银两等款。请派员审办等语。各省民欠。特经降旨普免。且山西一省。前据该抚奏称、并无积欠。及因灾缓带各项。何以洪洞一县。犹有积欠仓谷、至七千余石之多。如果该县有更换领状。改旧作新情弊及藉端勒派银谷等事。自应彻底根究或系郝天寿曾充总甲。别有挟嫌诬控情事亦不可不按律惩治。以警刁风。前经降旨、令景安于陕西富平、安定两案审明完竣。即顺赴山西审办寿阳县擅砍官树一案。勒保会审事竣。来京陛见必由山西经过。著传谕景安、勒保于路过洪洞时。将郝天寿控告之案。及寿阳擅砍官树一事。一并会同秉公严审定拟具奏。　　

○辛卯。谕军机大臣曰、吉庆奏、运闽米石船只经过调帮一带洋面。有匪船二十余只拢船行劫因官米装放舱内。用板钉盖一时不能搬抢。随劫去银物等件。委员等间有受伤尚不甚重。又在石浦地方。猝见盗船三十余只驶来抢夺。经石浦巡检朱麟、带同渔船出口迎捕。都司张世熊等、赶至协拏砍死盗匪二名打伤落水多人。并夺贼船一只鸟枪藤牌各一件。腰刀一把上有闽右十号字样等语。昨因台州洋面。有闽匪绿头船二十七只。拒伤兵船。已降旨交闽浙二省。一体严拏。兹复有盗船五十余只。叠劫官运米船。殴伤兵役。实属愍不畏法。调帮洋面二十余只。或即系前此之闽匪船只。尚可藉口于台州现在缉拏。窜至该处。而石浦地方盗船二十余只。又从何而来。是前后计算。匪船竟有数十余只之多。似此洋盗充斥。若不上紧严拏。其何以安商旅而靖海疆。况夺获贼船之上。查出鸟枪腰刀藤牌等项。有闽右十号字样。自系闽省兵船为盗所劫。乃伍拉纳、浦霖并未奏闻。此皆伊二人之罪。将来均当逐一查究。现在吉庆等飞调温州兵船。由南而北定海营船。由北而南。四路堵截。所办尚好。但尚恐匪徒等见浙省查拏紧急。又复潜回原籍。此时长麟自已抵闽。并著长麟、魁伦、姚棻、通饬各海口文武。仍一体严拏。务期尽数擒捕。剪绝根株。毋任一名漏网。本日又据哈当阿杨廷理、覆奏台湾办理各情形一摺。所奏亦俱不可信。前降谕旨、俟姚棻到闽后。令长麟将总督印篆交魁伦接署即回两广本任今思闽省缉捕洋匪。及查办仓库。诸务正关紧要长麟未便遽离闽省、著再传谕该督接奉此旨、仍留闽省。务将缉盗、暨清查各事宜帮同魁伦实力妥办。俟大局完竣。再行奏明起程回粤。不可因有前旨。遂思置身局外。至杨廷理前任首县亏空仓库。已有旨革职拏问。目下自已解至内地。并著长麟等即向其严切究讯。勿任支饰。将此由六百里加紧各谕令知之。仍将两省洋面如何会缉。及获犯若干名之处。六百里加紧迅速覆奏。　　

○壬辰。蠲缓福建晋江、南安、龙溪、南靖、长泰、海澄六县。及石码一厅。乾隆五十九年水灾额赋有差。　　

○癸巳。谕军机大臣等、本日额驸拉旺多尔济、差人至行在请安。询之该摺差护卫福禄、称察哈尔正红镶红二旗。及绥远城、俱未得透雨。现在望泽等语。察哈尔正红镶红二旗及绥远城地方。与山西西北各府州接壤该处既未得透雨。想关外一带。自亦未获醲膏。现在时值大暑。称粱禾黍。正资雨泽长发。何以未据蒋兆奎奏及。著传谕该抚、即将近边、及关外地方是否缺雨。田禾有无妨碍之处。迅速查明。据实覆奏。勿得稍存讳饰。　　

○甲午谕军机大臣曰、蒋兆奎奏太原等九府属并辽州各直隶州属、及归绥道所属、于五月二十前后。并六月初一日等日得两自二三四寸、及深透不得一摺。昨因询据拉旺多尔济。摺差福禄、称察哈尔正红镶红二旗地方。暨绥远城、俱未得雨。山西沿边一带。与该处接壤。恐亦未获醲膏。已有旨询问蒋兆奎矣。本日又阅该抚所奏。粮价单内。如辽州、代州及归绥道所属米粮价值。俱较上月贵至八九分、及一钱不等。虽青黄不接之时。粮价稍增。亦常有之事。但究属昂贵。辽州、代州、皆系近边。归绥道所属。俱系绥远城一带地方。该处粮价增长。自因雨泽稍稀所致。看此情形。福禄所称缺雨之处。不为无因。沿边及口外一带。固止系该省中之一隅。第小民觅食维艰。亦不可不亟为调剂。即如直隶省今年雨水调匀。可卜丰收。而热河现因晴霁日久。粮价稍增。已命设厂煮赈。岂可因口外不过一隅。致贫黎稍有失所。著再传谕蒋兆奎、即速查明沿边及口外各属、是否情殷望泽。田禾有无妨碍。如有应行接济者。即一面妥为办理。据实奏闻。毋得稍存讳饰。以副朕轸念民依至意。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百八十



大清高宗法天隆运至诚先觉体元立极敷文奋武孝慈神圣纯皇帝实录卷之一千四百八十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六十年。乙卯。六月。乙未。谕曰、长麟等奏、广东南海、三水、四会、高要等县。沿江基围。因四月中旬阴雨连绵。海潮盛涨。以致间段漫溢。禾苗俱被淹损等语。南海等县江外围基。本以护卫民田。今因海潮盛涨。间有被冲漫溢之所。田禾致有淹损。虽各该县基围被淹。不及十之一二。但现在早收将届。正值青黄不接之时。猝被水淹。民力未免拮据。所有南海、三水、四会、高要等县、被水地方。著加恩借给两月口粮。俾资糊口。其本年应纳钱粮。著一并缓至来岁秋成后带徵完徼。以纾民力。该督抚务督率所属。实心经理。以副朕轸念偏隅。不使一夫失所至意。　　

○又谕曰、魁伦奏、同知秦为干、知县李廷彩、牛世显。汪光绪、县丞史恒岱等、在闽年久。所至声名狼籍。众怨沸腾。经手钱粮。任意侵亏。又泉州府知府张大本贪鄙性成。现在办理平粜一事。开粜则倒填日期。报价则短开数目。便已病民。怨声载道等语。闽省吏治。废弛已极。皆由不肖官员。不思实力抚绥。惟事剥削苛刻。侵帑殃民所致。魁伦甫行署任。即据实纠参。所办甚是。张大本、李廷彩、秦为干、均著革职。与已革之牛世显、汪光绪、史恒岱、交与该督抚一并严审定拟具奏。其现任漳州府知府金城、前任嘉义县知县单瑞龙、据魁伦奏、该二员守洁才优。民情爱戴。金城虽于前在延平府任内、所属亏缺。未能揭报。著从宽暂予留任。如果始终出力。再行奏明请旨。单瑞龙亦著留于该省委用。俟服阕再行送部引见。以示朕劝惩并用至意。　　

○以工部侍郎吴省钦、为浙江乡试正考官。编修洪梧、为副考官。吏部侍郎金士松、为江南乡试正考官。赞善钱樾、为副考官。刑部侍郎谭尚忠、为湖北乡试正考官。工部员外郎李肖筠、为副考官。　　

○丙申。月食。　　

○谕、军机大臣议奏台湾鹿仔港彰化县被贼、戕害各官、分别议恤一摺。所议甚是。同知朱慧昌、虽办理陈光爱匪案。本有疏漏。游击曾绍龙、不能豫为防范。但该员等均驻劄鹿仔港。猝被贼匪滋扰。带兵抵御。因众寡不敌。以致临阵被戕。究系殁于王事。与畏葸偷生者有间。自应照阵亡例。给予恤典。伍拉纳自知身获罪愆。意欲故从刻核。以为见长地步。殊属过当。虽伍拉纳之罪。原不止此。但即此可见其办理诸务、颠倒错谬。不一而足。朕于臣工赏罚。一秉大公。赏宜从厚。从不肯使勤劳者稍有屈抑也。　　

○谕军机大臣曰、福康安等奏官兵攻克盘基坳山梁。剿杀各寨苗匪。并酌调观成、前赴镇筸策应一摺。诸凡用心。连日盼望捷报。今观此奏。心觉略舒。又据福宁奏、贼匪屡至镇城窥伺。经官兵奋勇剿杀。近日镇筸一路官兵。亦渐有起色。目下所调荆州满兵、计已可陆续到齐。福康安等、又知会观成。即由正大铜仁一路。迅速前往。并派巴图鲁侍卫伍绍、温春等、随同进发。所办甚是。观成屡经出兵。兹到镇筸统领满兵。与福宁筹办一切。于堵剿机宜。更为有益。且经福康安、谆嘱伊二人严防固守。思虑尤为周到。是镇筸一带。断不致复有他虞。此次福康安等、密派官兵分投设伏。诱贼前来。出其不意并力进攻。额勒登保、德楞泰等、分兵两翼抄上山梁。痛加剿杀。将附近一带屯聚接应逆苗概行焚剿。甚属可嘉而镇筸一路。剿御贼匪。亦为出力。著赏给福康安、和琳、伽南香手珠各一盘。上用绿皮小刀各一把。嵌松石火镰各一把。以示优眷。余赏给福宁等、荷包翎管烟壸等件。交福康安等查明分赏。又据福康安等奏、各兵于崇山峻岭之上。昼夜奔驰。日晒雨淋。间有染患洩泻之症等语。官兵等冒暑剿贼。致染疾病。实堪怜悯。昨忽思及。已发去香薷丸益元散等项。并发去平安丸一千丸交与福康安等。遇有触热之将弁兵丁。即行分赏。俾得祛烦歊而资调理。今福康安等已饬黔川司道。制造各种丸散。豫备应用。所办亦好。目今军营气候如何。兵丁等腹疾曾否全愈。并著福康安等。遇便覆奏、以慰廑念。至苗匪心性无常。现因首逆未擒。准令投降。不过为解散余党一时权宜之计。此时究以用兵为正办。福康安等惟当持定主见。并力进攻。剿捕肃清。长驱冞入。以期捣穴擒渠。完善蒇事。　　

○丁酉。举行陕甘两省军政。卓异官四员。年老官二员。罢软官一员。有疾官二员。广东省、卓异官四员。罢软官一员。才力不及官一员。广西省、卓异官一员。罢软官一员。分别议叙处分如例。　　

○戊戌。谕军机大臣曰、梁肯堂奏查勘永定河水势工程一摺。今年入伏后。雨水短少。河流不致增长。工程自属平稳。但往后秋汛方长。该督尚宜倍加小心。督率在工员弁。实力巡防。不可少存大意。又阅所奏各州县得雨单内。至多之处。不过四寸。此外止一二寸不等。现届伏暑之际。一二寸之泽。恐不足以资接济。看来畿南一带。亦不免情殷望泽。热河于十八日夜间得雷雨一阵。约有三寸。未知畿南曾否同沾。著传谕梁肯堂、即速查明具奏。其前此得雨一二寸各州县。已经长发田禾。是否不至妨碍。现在曾否普获甘霖。禾稼一律结实灌浆之处。一并查明。详细具奏。勿稍讳饰。　　

○旌表守正捐躯陕西三原县民冯丕卿妻梁氏。　　

○己亥。谕军机大臣等、京城自初七日、据王大臣等奏报得雨四寸后。迄今又将半月。未据续奏。现当伏暑之际。田禾正资雨泽滋培长发。看来京城一带。不免情殷望泽。著传谕王大臣、即于黑龙潭觉生寺两处、设坛祈祷。除八阿哥现在留京办事。绵恩署理步军统领外。其余绵字辈阿哥应照向例分日输流前往拈香。著八阿哥传知伊等、务须斋心虔祷。并派伊龄阿、令熟习祈雨之回子、一体祈求。八阿哥于下值无事之日。仍分往两处拈香。虔诚祈祷。并照料一切。以期甘霖速沛。　　

○庚子。谕军机大臣曰、梁肯堂覆奏、各州县自六月以来。尚未得雨。当此溽暑郁蒸。农民盼泽未免殷切。现在敬谨设坛。朝夕虔祷等语。此间自十八日夜间得雨三寸后。连日未获续沛甘霖。同深焦切。想因本年春间雨泽沾足。直隶麦收丰稔。大田复早播种齐全。我君臣未免稍存满假之心。以致现在雨泽稀少。著传谕该督、断不可稍存讳饰。惟当以百姓之心为心。常恐一夫失所。倍加敬凛。斋心吁祈。以期感召庥甘醲膏渥沛。　　

○辛丑。谕曰、孙士毅奏、严饬备弁于各卡隘交界地方。实力防范匪苗。当据盘获奸细邓老红一犯。讯明正法。并于省城及重庆地方制造药丸帐房。解赴军营应用。其兵丁应行更换衫裤鞋袜。一并豫备解往等语。所办甚好。此次逆苗滋扰。经福康安、和琳、督兵痛剿。连次攻克贼寨。首恶不日就擒。孙士毅署理川督。派拨将弁。于要隘地方严缉堵御。拏获奸细。并以夏热较甚。官兵等触暑攻围。药味可以袪暑。帐房等项。未免阅久破烂。即行赶紧制办。解赴备用。实为可嘉。孙士毅著交部议叙。以示奖励。　　

○又谕、据兴兆奏、伊带兵已抵辰州府。由蓝尼高村等处前赴镇筸等语。兴兆此次带兵前往。尚属迅速著寄赏大荷包一对。小荷包四个外。其带兵之协领等官。及兵丁等所借修理行装银两。著加恩宽免一半。以示奖励。　　

○谕军机大臣曰、李奉翰奏、黄沁两河水消工稳情形一摺。据称河水自六月初八日以来。连次加长。因前水消落。后水续长。是以大河堪资容纳。河槽日愈刷深等语。览奏欣慰。此皆仰赖河神默佑。伏汛安流。堤埽各工。咸臻稳固。特发去大藏香二十枝。交与该河督敬谨祀谢。用答神贶。至现在甫届立秋。为日方长。所有埽湾迎溜各工。在在均关紧要。该河督务须董饬道厅人等。实力巡防。小心守护。勿稍懈忽。以期秋汛安澜。通工一律完固。用副朕轸念河防至意。将此谕令知之。　　

○又谕、据陈大用奏较阅外海兵船水操情形一摺。另片称、节次获过水陆盗犯二百九十余名。所办尚属认真。前据吉庆奏、浙洋盗船。逃至定海一带外洋潜匿。当饬将备等带兵搜捕。在吉祥门洋面、追获盗匪十二名。访查余匪。俱窜至北洋。已飞咨江苏巡抚、及崇明镇缉拏等语。浙江盗匪。胆敢抢劫官运米船。情殊可恶。虽经吉庆派委官兵搜捕。但北距江苏洋面不远。陈大用现在外洋巡阅。著传谕该提督。即督率将领带兵。分投严拏。并著苏凌阿一体饬属严拏务将各盗船尽数缉获。毋任远扬漏网。　　

○壬寅。遣官祭火神庙。　　

○癸卯。谕、承德府及所属滦平县。自六月以后雨泽稀少。秋收恐致歉薄。若将应徵钱粮。照例徵收。民力不无拮据。所有承德府及滦平县缺雨地方。本年应徵钱粮。著加恩查明。缓至来岁麦熟后徵收。以纾民力。　　

○甲辰。谕、上年曾降旨。将发遣新疆各处及军台官犯。按其情节、并发遣年分。分别减释。今思上年查办时。有因到配年浅。仍留该处。及查办之后。续行发往者。其中亦不乏情节可矜之员现在热河暨近畿地方。两泽稍稀。允宜宥过省刑。以期感召甘泽。所有发遣及军台官犯。并曾经当差之旗人。著军机大臣即会同该部。核其情节。分别减释。开单进呈。请旨定夺。以示朕法外施仁。眚灾肆赦至意。　　

○留京王大臣等议奏、臣等查各省督抚办理地方事务。凡事关奉旨。或命盗邪教重案。及更定旧章。关系民瘼。一切紧要事宜。自应随时具奏。若寻常照例事件。俱有例案册档可查。毋庸专奏滋扰。乃各省办理。未能画一。有循例具题。仍复具摺陈奏者。有各省俱系题达而一二省独用摺奏者。亦有命盗案件已结。其案内续参人员。即可一律题参。仍复有具摺劾奏者。又如丞倅牧令题升调补。如有实系要缺。原准专摺奏请。其余寻常之缺。自应循例具题。即间有人地相需。历俸未满者。不妨于疏内声明。而督抚等因有专保之例。率行纷纷摺恳。亦应饬止。再地方照例办理事件。各省有祇奏不题者。亦应于年底汇奏咨部。用备查核。均无庸专摺具奏。从之。　　

○以侍讲学士罗修源、为陕西乡试正考官刑部主事朱文翰、为副考官礼部侍郎刘权之、为江南乡试正考官。编修钱福胙、为副考官。　　

○旌表守正捐躯奉天广宁县民朱勇祥妻宋氏。江苏海州民杨勇富妻唐氏。　　

○乙巳。谕、留京王大臣会同六部议将各省题奏事件。画一办理一摺。应依议。但朕之意。不可不明白宣示。各省寻常事宜。从前原止系照例题报。近自一二十年以来。各省督抚。每将例应具题之件。改为奏摺。以便一月之中。发摺数次。见其办事认真。该督抚既已奏到。朕无不逐加批答。遂至踵习成风。徒滋烦渎。今经王大臣等议归简要。恐外间无识之徒。疑朕批阅惮烦。大臣等因而迎合。以向来具奏之件。大半改为咨题。不知国家创立奏摺。原为关系民瘼。并一切紧要事宜而设。至于王大臣现改题咨各款。皆系无关紧要之件。此内如接收交代盘查仓库无亏等款。更为有名无实。各省遇有前后交代。及督抚甫经到任时。无不相沿具奏。佥称并无亏短。乃现在福建一省。仓库空虗。已阅多年。而该省历任督抚籓臬等。仍以并无亏缺具奏。其明验也。可见此等奏摺。不过藉词搪塞。实为无谓。况王大臣等所改题咨各款。皆属寻常按例之件。其实系重要急务。原仍许其随时专摺具陈。至于题升调补等件。向来该督抚具奏。尚须敕部核议。迨议覆疏题。朕必确加察核。或照该部准驳。或照督抚所请施行。是权衡悉由朕亲裁又何必具奏在先。转致办理纷歧。若谓朕惮于披阅。则临御以来。已六十年矣。朕敬天勤民。维日孜孜。迄今已五十九年。又过半矣。未尝稍存懈弛。现距丙辰归政之期。祇余半年。岂五十九年半之久。不敢怠遑。而此半年之内转致稍图安逸。有是理乎即如朕现因热河及近畿一带。雨泽稀少。宵旰焦劳。无时或释每遇阁章递到。无不亲加详阅。是朕于办理庶务。从不肯一刻稍宽。不特此也。即明年归政以后。遇有紧要之件。尚当指授嗣皇帝。率诸大臣等凛遵妥办。俾得闻朕教诫。有所禀承仍与今日无异。总之朕仰。承昊眷。康强逢吉。一日不至倦勤。即一日务存兢业。虽归政之后。亦岂肯置、政事于不问。此次王大臣等所改题咨各款。各省如何遵照办理之处。仍著各该部按照汇奏事件之例。于年终汇奏一次。其中准驳及有无迟逾之处。朕可一览而知。庶删其烦复。而仍综其大纲。于法制更为周密。将此通谕中外知之。　　

○又谕、昨因热河雨泽短少。已将承德府及所属滦平县本年应徵钱粮。降旨缓征。连日以来。仍未得沛甘霖。现在已过立秋。收成恐致歉薄。若只缓至来岁麦熟后徵收。小民仍不免以输将为念。著即施恩宽免。以示朕轸念民艰。有加无已至意。　　

○谕军机大臣曰、苏凌阿等奏伏汛安澜一摺。览奏欣慰。据称自五月初旬以后。大雨时行。黄河水势陡长。汇流下注。至六月初七八以后。渐次消落。各工一律平稳等语。此皆仰赖河神默佑。得以工固澜安。特发大藏香二十枝。交与该督等敬谨祀谢。以答灵贶。现在甫过立秋。大汛方长。苏凌阿等惟当督率文武各员。益加敬畏。实力巡防。勉之又勉。不可稍存懈忽。以期河湖水势工程。一律平稳安流。方为妥善。将此谕令知之。　　

○又谕、前以降苗等。或有心怀反侧。难保其不复萌故智。曾谕令福康安、和琳、于擒获首逆后。趁此兵威。详细查办。现在热河及近畿一带。雨泽稀少。业已叠沛恩纶。煮赈缓征。减刑肆赦。尚未克即邀渥泽。朕夜间再四思维。求其致旱之由而不得。因念苗民涵濡王化。百有余年。与编氓无异。今吴半生、石三保等。自作不靖。纠众滋扰。焚抢抗拒。固属自外生成。而其党与、以及附从苗众。究由贼首等。勾结迫胁煽惑所致。若概行搜查严办。则人数较多。亦非所以仰体上苍好生之德。目下雨泽愆期。朕夙夜省循。未必非此一念所致。况首逆既擒。其附从苗众。自必纷纷瓦解。若必逐加查究。既未免搜捕需时。且恐辗转株连。致滋拖累。朕心殊觉恻然。著传谕福康安、和琳、除吴半生等四犯首先肆逆。罪在不赦。及各处焚抢为首有名贼目彰明较著者。亦当查拏究办外。其余被胁苗众。虽经从贼抗拒。而畏罪投诚。俱可无庸深究。总之渠魁一得。胁从可以罔治。若谓苗众心怀反侧。恐年久。又复滋生事端。无难随时究惩。自古本无一劳永逸之策。亦不必豫为逆亿。以致歼戮过多。有违好生之道。况剿抚兼施。自更易于蒇事。朕盼望甘泽。宵旰靡宁谅福康安等。定能善体朕心。遵照妥办。以期速奏捷音。罢兵息民。仰承恩眷。　　

○丙午。旌表守正捐躯江苏山阳县民陈潜浚妻张氏。　　

○丁未。谕曰、赵佑奏闽省有司积习一摺。所奏已迟。赵佑由安徽学政调任福建。已及三年。该省吏治废弛。自必早有见闻。若伊系编检部员。简放前往。尚可藉词于职分较小。然学政有奏事之责。已难辞隐默之咎。今赵佑系副都御史。职司纠察。非微员可比。该省吏治。似此废弛已极。伊在任三年之久。何并未一字奏闻。及至朕降旨查办。始为此一奏。以为见长跕脚地步。大负委任。著传旨严行申饬。并著交部议处。　　

○湖北巡抚惠龄奏、荆州沙市。滨临大江。向藉大堤保障。近因江流冲激。致紧靠沙市堤岸。露有顶冲九处。绅士鲍照等、呈请出资。自汪家场起、至拖船埠止。共长二里。添建草坝一座。当即准其兴修。嗣经前任督臣福宁、来堤巡视。因恐本地民人不谙工程。建筑未能如法。复咨调南河河工守备包宗尧、带领河兵三名。来荆勘明。大江水性驶悍。草坝难以抵御。随于顶冲处所。排钉木桩。另用竹篓装石。沉于水底。上铺柴草。层草层石。积累而上。计高二丈五六尺不等。宽四丈至七丈有余。长九十余丈。于五月初十日工竣。所有人工物料。俱系绅士等自行经理。臣复亲临履看。工程实属坚固。当谕该绅士等将来秋深水落。准其就近于窖金洲上取土挖芦。以为岁修坝工之用。至守备包宗尧等。在工数月。不辞劳瘁。督率有方。现已饬回。并咨明河臣兰第锡、量加拔擢。以示奖励报闻。　　

○驻藏办事大臣松筠奏、聂拉木、宗喀济咙及沿边一带。番民贫苦。俱系达赖喇嘛所属。自应轻其赋税。臣因阅边。沿途面询此数处百姓。并称每年应纳钱粮之外。尚有别项折色。而济咙番民赋税尤重。前此曾向达赖喇嘛、言及番民穷苦情形。据云如查有苦累之处。即应随时调剂。臣因向边民等谕以达赖喇嘛之意。每年止令交纳正项钱粮。其余概行豁免。其聂拉木百姓钱粮过重。已量为减额。尚有沿边各处番民。赋纳皆属较重。概行查减。再途次有番民禀诉。每年达赖喇嘛商上。及大寺庙、差人赴聂拉木等处贸易者。俱系边地百姓应付乌拉。随出示严谕。嗣后此项贸易者。所需乌拉人夫。俱著发价顾用。其唐古忒各世家。及达赖喇嘛亲属人等。概不准私用乌拉。再查前藏所属番民。每年差派杂役烦多。除边远游牧者。尚无从摊派。其余种地番民。一年交纳各项钱粮外。每户另出银帮贴夫费。此项差役。除洒扫布达拉等处寺院、及秋季豆草交庙上应用。实属苦累。查庙上日需之草束。原有百姓一年所交折色银一万两。应用尚有赢余。尽可顾募应役其格外苛派。概请严禁。得旨、览奏俱悉。　　

○广西巡抚成林疏报、乾隆五十九年小镇安、天保慱白三厅县。开垦水旱田十顷七亩有奇。又水田＜土韦＞二十二＜土韦＞。　　

○戊申。谕曰、姚棻现有应讯事件。著解任候质。福建巡抚印务。仍著魁伦兼署。其闽浙总督印务。仍著长麟署理。　　

○又谕、朕近年未曾进哨。因上围蒙古等、皆系早经派定。是以仍加恩减半赏赉。本年停止进哨行围。虽早经传示。但蒙古等仰戴悃诚。自必深切。著该部将本年应上围人等。仍照上年减半赏赉。此项赏银。并著该扎萨克、均匀赏给派出之行围人等。毋得任听属下章京等侵渔。及未经当差之人冒滥。以副朕惠爱至意。　　

○谕军机大臣曰、魁伦参奏姚棻、前在漳州道府任内。所属三县亏空库项二万余两。姚棻著解任。交长麟等严切讯问。据实具奏。又据长麟等奏、闽省米价平减。无需浙米协济。查浙米十万石。现在仅运到六千三百余石。余米俱请停止等语。所有浙江运闽米石。及江西拨运之米。一体停运。行抵何处。著即于何处截留。起贮候拨。将此并谕陈淮、吉庆知之。　　

○又谕曰、苏凌阿等奏伏汛安澜工程平稳一摺。本年六月以来。黄沁两河水势。随时增长。堤坝各工悉臻稳固。皆赖河神默佑。得以循轨安流。特再发去大藏香二十枝。交该督等虔诚祀谢。以答灵贶。其臬司康基田、参将韩胜、于水溜坐湾侧注情形险要之处。分投往来督率抵御。尚为出力。康基田、韩胜、先行交部议叙。至该督等。以及此外在工员弁。统俟秋汛安澜。再行一体议叙。现在甫过立秋。大汛方长。该督等惟当倍加敬畏。实力巡防。以冀工固澜安。仰邀甄叙也。将此谕令知之。　　

○又谕曰、吉庆等奏、拏获盗匪留润之等、供称匪船闻拏畏惧。驶往北洋躲避。向来官兵在洋追捕匪船。多至本省交界洋面而止。匪船窜逸邻境。即不复追拏。最为恶习。已飞咨福建江苏督抚等。通饬沿海各营。遇盗追赶。即出本省交界洋面。仍须出境穷追。邻省巡船。亦即策应堵截。以期遇盗必获等语。正当如此办理。匪徒在洋为盗。竟敢公然纠聚多人。抢劫官米。实属目无法纪。此而不速拏严办。其何以昭国宪而靖海疆。现虽获犯四十余名。但此次盗船共有数十只。其未获之犯。为数自必尚多不可不四路搜擒。以期悉数就获。定海迤北。距江苏洋面不远。昨据张诚基奏、亲赴上海镇洋等处。会同陈大用、严饬水师将弁。无分畛域。合力兠擒等语。此时张诚基自己早到该处。务当与陈大用严饬员弁。实力堵拏。不可因系暂时护篆。存五日京兆之见。以既到海口。即可塞责完事。再阅吉庆摺内称匪船逃至长涂北洋。经官兵追至擒获。又逃往外洋等语。浙省外洋直捷北上。即系山东登莱青一带洋面。恐该犯等见江浙两省查拏严急。又逃往东省。亦未可定。并著玉德、严饬沿海地方文武。于各要隘一体严密截拏。勿任远扬漏网。总之此等盗匪。现经吉庆、王汇、调拨兵船。并选派干役乡勇。先后赴洋购线捕缉。即有窜逸者。非在江苏山东邻境。即系潜回福建原籍。此事著责成闽浙江苏山东各督抚。董饬所属。上紧严拏。如视同海捕具文。致令免脱稽诛。将来获犯后。审出该犯在何省藏匿。惟疎纵之该省督抚提镇是问。不能稍从宽贷也。再苏凌阿现因在工防汛。未能分身前往。但护巡抚张诚基、系属汉人。陈大用未曾经历戎行。于海洋缉捕事宜。究未能谙习。现在已届末伏。河工有兰第锡、康基田在彼。亦足资分投照料。著传谕苏凌阿、酌量察看工程平稳。于七月初十出伏可以分身时。亦即速起程前往上海镇洋等处。严督官兵实力堵拏。自更有益。将此由六百里加紧传谕苏凌阿等。并谕陈大用、王汇知之仍著将如何设法会拏。并续获盗犯若干之处。迅速具奏。　　

○又谕曰、吉庆等奏、抢劫官运米船之盗匪。窜入长涂北洋。官兵追至该处擒捕。复逃往外洋等语。浙省洋面。距江苏不远。而外洋又紧与山东登莱青一带洋面相对。张诚基现已亲赴上海镇洋等处。会同陈大用合力堵拏如该犯窜入江苏。业经该抚等按名捕获则已。若尚未经拏获。必又逃往东省。亦已有旨谕令玉德、督率沿海各员。严密堵拏。因思现在甫交秋令。南风尚多。恐该犯等见各省查拏紧急。乘风北上。又窜至天津、及奉天一带洋面。亦未可定。天津系属内海。虽向无盗匪。但亦不可不留心防范。至奉天牛庄等处。向多盗案。最易藏奸。尤不可不严加堵缉。并著琳宁、台费音、梁肯堂、督饬各海口员弁。一体实力严拏。勿令免脱漏网。将此谕令知之。　　

</div>
    <div class="pagination">
<a href="清实录乾隆朝实录_page1838.html">上一页</a><span>...</span><a href="清实录乾隆朝实录_page1834.html">1834</a><a href="清实录乾隆朝实录_page1835.html">1835</a><a href="清实录乾隆朝实录_page1836.html">1836</a><a href="清实录乾隆朝实录_page1837.html">1837</a><a href="清实录乾隆朝实录_page1838.html">1838</a><span class="current-page">1839</span><a href="清实录乾隆朝实录_page1840.html">1840</a><a href="清实录乾隆朝实录_page1841.html">1841</a><a href="清实录乾隆朝实录_page1842.html">1842</a><a href="清实录乾隆朝实录_page1843.html">1843</a><a href="清实录乾隆朝实录_page1844.html">1844</a><span>...</span><a href="清实录乾隆朝实录_page1840.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
