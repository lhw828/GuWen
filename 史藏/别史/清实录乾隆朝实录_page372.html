<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 372 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 372 页/共 1860 页
  </h1>
  <div class="content">
   ○又谕、从来左道惑众。最为人心风俗之害。理应严加惩创。庶足儆顽悖而安善良。今纪山摺内奏称、从前办理邪教数案内。有刘奇一名。止以充徒枷责完结。今据张允随奏称、刘奇乃大乘教为首重犯。图为不轨。情节显然。此乃断断不可轻纵者。纪山奏称、业经拏获。现在办理。而又称此等邪教、愚民难以骤悟。若治之太严。展转牵引。则人心惶惑。易致生变等语。纪山从前于刘奇一案。既未能究出实情。处治已属过轻。今又恐治之太严。则必草率完结。不能尽法处治。办理甚属错误。尔等可速传谕纪山、令其将刘奇一案。务必严行根究。依律正法。以快人心。此旨、即随伊奏摺发去。尔等仍从兵部飞递。再行寄去。令伊得于两处内、先接到一处。以便即行办理。张允随摺、一并钞录寄去。　　

○又谕、据张允随奏称、接准贵督张广泗咨称。四月十五日。系火官会期。在教之人。聚集必多。密咨将张保太之弟张二郎、拏获研讯。随于四月十一日拏获。并访得自张保太拏禁之后。乡民咸知畏法。即四月十五日火官会。亦未有人举行等语。又前据张广泗奏称。四月十五日。系邪教人等、做火官会期。在教之人。必多齐集。一面飞咨云南、四川、督抚。各选差弁。务于四月望日前后。将涪州为首之刘权、滇省之张二郎。以及两处妖人。相机擒获。臣即于四月十五日。乘该犯等会聚之期。将黔省为首之魏斋婆。勒拏到案等语。看来火官会、乃滇黔四川等省。常时举行之事。即滇省据称自张保太拏禁之后。亦未有人举行。则从前竟系公然聚集。盖此即聚众生事之渐也。张允随等、身任封疆。似此聚众结会。理应严行禁遏。何以平日漫无查察。一任妖民借端滋事。其火官会独非邪教。可以听其私相纠集乎。尔等可传旨询问之。　　

○又谕、据张允随摺内奏称、准江苏抚臣陈大受来咨。有宜兴县凶僧吴时济、倡立龙华会。供指伊师张保太在云南。希将张保太现在存殁有无。查明移覆。当将张保太久经监毙缘由。咨明江苏等语。从前陈大受具奏匪僧吴时济之案。因未根究张保太。经部驳令查审。至今尚未覆到。可速传谕询问之。再伊审理此案时。曾否问及时济。伊师张保太傅授徒弟。尚有何人。时济又再传何人。著陈大受将从前办过情由。一一详明摺奏。又本年五月十八日。据陈大受奏称、有燃灯教一案。传自云南犯案之张保太。习其教者。有震泽县、宝山县、嘉定县、等处之民人。现在拏获。已饬按察使分别情罪。严加惩治等语。是张保太之教。附从之人甚多。其意亦非止诱人入教。骗财淫乱而已。今据张允随、将张保太邪党缉获审理。陈大受所审。亦系此案之党羽。可将张允随原摺。钞寄陈大受、令其留心查审。勿得宽纵。使奸徒漏网。　　

○壬申。直隶总督那苏图奏、准云南督臣张允随札称、拏获邪教刘钧。供出唐登芳。系保定人。密咨严缉前来。臣密札布按二司。在保定境内、设法访拏。并以原札未将唐登芳之年岁面貌。及所居州县乡村。有无同夥。亲属更有何人。详细开载。已密咨张允随、详讯声覆。以便查拏。首犯刘奇、现在四川。如现已就擒。于唐登芳住址年貌。自必熟悉。又密咨川省督抚讯覆。臣思此等邪教煽诱。易滋事端。必须豫为严禁。尽法惩治。但地近畿辅。不便行文出票。致骇听闻。惟有慎重缜密。妥协办理。得旨、所见甚是。但应差可信之人。密行侦缉。似此徒行布按。恐无戈获之日也。一俟要犯就擒。即当速为摺奏。朕日夜望之。　　

○铸给江西南昌府管理粮盐水利通判关防。从护理巡抚布政使彭家屏请也。　　

○癸酉。谕军机大臣等、朕阅马尔泰巡察浙东营伍摺内奏称、俟六月中旬。天气稍凉。起程前往宁绍一带。查阅提标营伍等语。所奏含糊。其于何时回闽之处。摺内未经声明。尔等可寄信询问之。浙江营兵夥劫。该管武弁。在都行贿一案。前有旨、因马尔泰甫自浙回闽。令其不必复来。交与崔纪、安宁、前往查审。今看来马尔泰尚在浙省。著伊会同审理。此案从前虽系督抚会题。马尔泰不过列衔会稿。此次会审。务必秉公研讯。以得实情。不得稍为常安回护。再前次审理卢焯一案。办理未妥。以致物议纷纷。地方不能安静。此案事关武职多员。更宜详慎。已传谕崔纪等、令其镇静妥协办理。马尔泰系该省总督。尤当加意弹压。勿致滋事。可一并传谕知之。　　

○又谕、据直隶总督那苏图奏称、准云南督臣张允随札开、滇省拏获匪犯刘钧。供出四川妖贼刘奇。倡立邪教一案。内有唐登芳一名。系保定人。尚未讯明年貌住址。查刘钧供出首犯刘奇、现在四川。该犯唐登芳住址年貌。刘奇定皆熟悉。必应确讯等语。前据纪山奏报、刘奇已经拏获。唐登芳既系刘奇同夥。其踪迹定刘奇之所素知。可速行传谕纪山、令其提讯刘奇。将唐登芳居住保定。系何州县乡村。是何年貌。家中尚有亲属何人。离家赴川。有无同行夥伴。现今是否尚在四川。曾否回籍之处。逐一严究。毋许狡词庇党。希图隐漏。务取确供。即速奏闻。寻纪山奏、严讯刘奇等犯、供内有曾瑞芳一名。系亲见唐登芳身故之犯。现在上紧缉拏。并准贵州督臣张广泗咨、魏王氏、唐世勋供。俱称唐登芳、于乾隆三年。在同风店身故等语。查唐登芳之子唐世勋。系魏王氏招赘在家。则唐登芳存殁。伊等自必深知。或前供尚有狡饰。复飞咨贵州督臣确讯具奏。得旨、览。　　

○又谕、朕览张广泗所奏会缉邪教一摺。因云南故犯张保太继子张晓、接法开堂。其党魏王氏、刘奇等。传播妖言。招人入教。连结贵州、四川、云南、湖广、江南、江西、山西、等省。不法已极。应通行严缉。可将此摺钞录。密寄各该督抚、令其速行躧缉查拏。将布散羽党。跟踪弋获。不得稍有洩漏。以致匪徒闻风兔脱。亦不得张扬惊扰。贻累善良。但此教流传已久。失察官员甚多。若按照定例处分。恐各官自顾考成。反致讳饰。其各省失察之员。暂缓处分。令其实力查缉。或现在供出人犯。不行跟追。以致漏网者。倍治其罪。总期尽绝根株。毋致漏网。拏获到案。即讯取口供。一面奏闻。其应关会之他省督抚。即行关会。各督抚皆有封疆之责。似此邪教盛行。包藏祸心之人。平日既不能查察。以靖地方。若奉旨之后。复办理不善。以致滋事。或忌人之功。而欲将就了事。苟且塞责。自问于心。能无愧乎。　　

○又谕、据张广泗奏称、开修赤水河一道。所有用过银、三万八千余两。系于黔省铅觔脚价内二年补足。其滇省铜运脚价。每年可节省若干。应听滇省查办等语。可传旨询问张允随、滇省铜觔、由赤水河运送。较之从前陆运。每年脚价。可节省若干之处。令其查明具奏。　　

○步军统领衙门奏、翼尉出派官差。请照副都统、给与帮贴银两。步军协尉、步军校等。由本衙门资生银内。酌量办给。得旨、出派官差之翼尉等。著照副都统赏给帮贴银两。余依议。　　

○甲戌。谕曰、刑部革职郎中李钟份、著发往山西。交与巡抚阿里衮。酌量差遣。如果实心效力。三年无过。以知县题补。　　

○乙亥。上御勤政殿听政。　　

○户部议覆、山东巡抚喀尔吉善疏称、寿光县弥河水决。附近村庄遭水。房屋多坍。应令该抚确查。无力修葺者。照例给费。缺乏耔种口粮者。酌量借贷。令其赶种秋禾。得旨、依议速行。　　

○以刑部侍郎兆惠、兼管镶红旗护军统领。　　

○以原任河南布政使赵城、为通政使司右通政。　　

○命翰林院侍读学士龚渤、以原衔充日讲起居注官。　　

○以广西义宁协副将魏文举、为右江镇总兵官。　　

○丙子。上诣畅春园。问皇太后安。　　

○户部议覆、湖南巡抚杨锡绂疏称、各属社仓谷、散贮私家。侵挪不免。请于适中之地建总仓。工料并基地。及看守住房等项。估银二万一千八百三十五两。查自乾隆三年起。九年止。共收息谷、四万五千七百七十六石零。照各属时价约计。可变价银、二万二千四百八十五两零。足敷动用。至社谷既建总仓。自应归并收贮。而原贮处所。距新仓远近不一。请照拨运常平仓谷、水陆程途之例。分别给运。即在各该年息谷内支发。不敷、于前项办工余银内拨给。若时价平减。盈余无多。即动本谷找给。至社谷原贮各乡。每年春借秋还。祗就各处斛斗出入。应令各州县、照依常平仓斛。每总仓制造一二副。较准印烙。转发各社。悉以官斗为定。多者作盈余存贮。少者作亏折豁除。又每总仓、设看守斗级一名。即于息谷内、每年给工食银六两。每仓选殷实良民。承充正副社长。均应如所请办理。从之。　　

○兵部议准、山东登州镇总兵谭行义奏称、登镇所属。除标下三营外。东西南三路十营。向例镇臣、于三年之内。通巡一次。半巡二次。凡遇半巡之年。亲查东南五营。及水师东南二汛。其西南五营。委员考查。是东南年年亲查。西南止通查之年、亲查一次。考核不均。请嗣后于半巡之两年内、一年、亲查东南路之宁、文、即、胶、莱、五营。一年、亲查西南路之济、武、青、寿、安、五营。至莱州一营。路当孔道。往返经由。照旧亲查。余各营、不应巡查之年。仍委员考查。从之。　　

○湖广总督鄂弥达、湖南巡抚杨锡绂、奏报湖南长沙府属益阳县、岳州府属平江县、等处。山水涨发。堤垸民房。间有被水倒塌。沿河田禾。亦有淹浸。飞饬该司、委员查办赈恤。再宝庆府属之新化、永州府属之道州、辰州府属之沅陵、乾州厅、等处。日内亦报被水。饬司飞查。是否成灾。据实详报。得旨、览奏俱悉。但此事所奏迟而伪。已向大学士等降旨矣。　　

○以正蓝旗蒙古王府长史图拉、为正黄旗满洲副都统。　　

○丁丑。上诣畅春园。问皇太后安。　　

○谕、昨夜戌时。京师地觉微动。朕返躬思之。或因春夏以来。雨旸时若。禾稼茂盛。朕心乾惕少疎。或大小臣工。见休和有象。揆朕悦豫。应行陈奏者、不行陈奏。以致政事有所阙失。上天示警。著询问九卿科道等。如各有所见。令其据实奏闻。如无实事敷陈。不必公同以虚文覆奏。　　

○谕军机大臣等、四川邪教一案。巡抚纪山。办理过宽。已降旨训谕矣。刘奇一犯。乃教中之首恶。其所有逆书邪说。纪山并未搜查陈奏。此等邪教书本。应查出销毁。以免蛊惑人心。尔等可传谕。令其上紧办理。务将伊逆书邪说。悉行搜出。应行陈奏者、钞录进呈。并将书板焚毁灭迹。以杜后患。其现在如何办理之处。可速行奏闻。　　

○戊寅。谕军机大臣等、杨锡绂奏报、岳州府平江县、等处被水一摺。内称会商该督鄂弥达、飞饬该司查勘赈恤。并列该督鄂弥达之名具奏。夫赈恤灾荒。乃刻不容缓之事。湖南湖北。相距千有余里。若果会商该督、而后抚恤。则赈务稽迟。穷民其何以堪。尚可谓之臣等飞饬乎。可谓漠视民瘼矣。若未曾会商。而杨锡绂竟列该督之名。则又伪而不实矣。况发水在四月二十八日、以及五月初旬。而六月中旬始行奏到。是朕视民如伤之意。杨锡绂全不知之。朕平日以和衷训饬督抚。原指办理公事。以及举劾属员而言。至于赈恤灾荒。此等急切之务。焉有俟文移往来。辗转相商。然后办理之道乎。尔等可传谕。严饬杨锡绂。至于鄂弥达平日习气。常以为地方遥隔。凡有奏事。不妨竟行列名。今则又蹈此辙。可一并申饬之。　　

○又谕曰、准泰奏太平关徵收货税。内有则例未载、比照徵输者。有因货物贵重、酌加细料者。有因则例稍重、量从轻减者。历任相沿。商民悦服。若概为改照旧例。均有未便。请仍照现在之数徵收一摺。经部按册查对。其量增量减之处。尚属合宜。惟比照徵收各条。如珍珠玉器等货。比照潮绸例徵收之处。均属未协。议令该抚准泰、会同总督策楞、另行酌议。造册具题等语。该部所议是。夫比例徵收。原因例无正条。酌量货物贵贱。以此较彼。价值相等。始可比照。今珍珠玉器贵重等货。非潮绸可比。准泰岂不知之。乃如此比拟徵收。轻重不伦。或系准泰、未经细心查察。或系胥吏朦混。借此行私。均未可定。尔等可传谕准泰、令其留心查办。　　

○直隶总督那苏图奏、保定以南之天、河、正、大、顺、广、等属地亩。有黑土白土之分。黑土性多滋润。白土挟砂礓石□喿。若十日不雨。即觉土乾灰动。查各属自六月初五日得雨后。将及旬日。土气微觉乾燥。今于初九等日。各得甘雨。尚可接续均匀。所种黍稷高粱。可期次第扬花垂实。省城现亦得雨一寸。得旨、览奏俱悉。看此则保定以南。似属望雨。不知此数日内。得沾足否。速奏、以慰朕怀。此处则十分优渥沾足。只虞其多。不愁其少耳。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百六十八


大清高宗法天隆运至诚先觉体元立极敷文奋武孝慈神圣纯皇帝实录卷之二百六十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十一年。丙寅。六月。庚辰。谕、朕闻广西桂林等府属。于四月二十七八等日。雨水过多。江水暴涨。沿江一带之临桂、灵川、等县。低洼地亩。多有被淹之处。兵房民屋。间有倒塌者。朕心轸念。著署巡抚鄂昌、遴委干员。分行查勘。加意抚恤。务令妥协办理。毋致失所。再此外或有被水州县。亦著查明。一体办理。并将实在情形。现在如何办理之处。即具摺奏闻。该部遵谕速行。　　

○又谕曰、仓场侍郎吴拜之母病故。例应治丧百日。此际重运抵通。正当料理之时。其仓场侍郎事务。著内阁学士塞尔赫、暂行署理。　　

○谕军机大臣等、据那苏图奏称、保定郡城。前于初五日得雨。不及一寸。今于十三日午刻。得雨一寸。高原卑隰。所种黍稷高粱。尤见肥长稠密。保郡以南之天、河、正、大、广、顺、等府州。于初五初九。各得甘雨。最为接续均匀等语。保定两次得雨。据奏俱不过一寸。即保郡以南、各府州所得之雨。但称最为接续均匀。亦未将实在分数奏报。现在正值中伏。禾稼数日之内。即望雨泽沾洒。今看那苏图所奏情形。似未沾足。而摺内又称最为接续均匀。可传谕那苏图、令其将保定以南、所属地方实在情形。据实速奏以闻。寻奏、保定以南、所属地方。自五月十五日、至六月十三日。连次得有透雨。接续均匀。悉皆沾足。并无望雨之处。保定郡城。六月中、接连三日得雨。在地庄稼。十分得益。得旨、览奏俱悉。若有觉旱光景。不可粉饰。　　

○又谕曰、马尔拜具摺请安。并无别奏。想伊闻知十二日。京师地觉微动之故。古北口密迩京师。彼处若亦稍觉。马尔拜即当陈奏。即较京师稍重。更当奏闻。候朕降旨。倘彼处不觉。亦当奏明。今但具摺请安。似有掩饰之意。不得封疆大吏之体。著传谕、令其将实在情形。据实奏闻。寻奏、古北口地方。本月十二日亥时。无风。窗纸微响。顷刻即止。臣觉为地动。饬查营中兵民。有言微觉地动者。亦有全未知觉者。复查沿边居民。亦俱宁静如常。臣因事属恍忽。未敢妄陈。迨闻京师地觉微动。俱摺请安。又未将口上情形声叙。实属愚昧。并非敢稍有掩饰。得旨、览。　　

○吏部议准、湖广总督鄂弥达疏称、宜昌府长乐县县丞。改驻湾潭。办理兵米。前经奏准遵行。查该县丞、原驻渔洋。在县之极东。今改驻湾潭。在县之极西。应请从长乐县城分划。自北门外仁育之西半乡霞口溪起、并礼教、智慧、信孚、三乡。归县丞分管。自县起、并仁育之东半乡、以及义正一乡。归典史分管。凡清查保甲。缉拏逃盗匪类等事。均照调换界内管理。从之。　　

○户部议覆、云南总督兼管巡抚事张允随疏称、东川府属之者海铅厂。矿砂旺盛。离东局止二站。开采供铸。脚价甚属节省。请照卑块铅厂事例。收买抽课。应如所请行。至所定运脚。查自厂至局。路止二站。因何每铅百斤、给运脚银三钱。应令查明报部。从之。　　

○辛巳。礼部议覆、御史沈廷芳奏称、宋臣谢枋得、以直言忤贾似道、被谪。寻授江东提刑。江西招谕使。守饶、信、抚、三郡。督军与元兵力战。后隐于闽。元臣程钜夫、荐宋遗民。以谢为首。固辞。尚书留梦炎、辟召不赴。参政魏天祐、累荐之。不为礼。强之而北。至京师。问瀛国公所在。再拜恸哭。居悯忠寺。不食死。又其妻子弟侄在闽。俱为守将执送建康狱。妻李氏、自经。弟侄及女瘐毙。其伯父徽明、为富阳尉。与元兵战亡。二子同难。其弟禹、不屈死。君泽、君烈、俱死。阖门忠节。宜于授命之所祠祀。至明仅谥文节。奉祀弋阳。而悯忠寺未设像主。请敕礼部、即于悯忠寺内立专祠。设像。置春秋祭。阖门诸节从祀。祠成赐额等语。查宋臣谢枋得、大节孤忠。阖室殒命。该御史宜有是请。但史载忠烈甚多。国家褒旌有典。江西弋阳县、原建有谢文节专祠。久经该省编祀在案。惟祠宇未入防护册内。应照雍正七年定例。忠烈祠墓。造入防护册。随时修葺。阖门诸烈。应请附祀。行令该抚、遵照办理。从之。　　

○壬午。上诣畅春园、问皇太后安。　　

○吏部议准、胡北巡抚开泰疏称、蕲水县地方辽阔。有上、下、南、北、永福、五乡。周三百余里。向由典史稽查巡缉。不免顾此失彼。查有巴河、兰溪、巡检二员。堪以就近分管。应将附近巴河之北乡、归巴河巡检专汛。附近兰溪之永福乡、归兰溪巡检专汛。其上、下、南、三乡。仍令典史、照旧管理。从之。　　

○癸未。谕、直隶通省。今年应徵地丁钱粮。已加恩全行蠲免。固安、霸州、二防守尉所辖。应徵屯粮例不在蠲免之内。但朕念耕种井田之旗户。按亩输谷。在县交纳。与民田正赋纳银者相同。著将固安、霸州、二防守尉。本年应徵屯粮谷石。一体加恩蠲免。该部即行文该督知之。　　

○谕军机大臣等、据步军统领。拏获宏阳教人犯供称、其教、先系河南卫辉府道人、传与右安门外居住赵姓旗人。授持茶叶。与人治病。各处散香作会。托名静养工夫。教人右手扣著左手。右脚扣著左脚。舌头抵著上牙根。可以疗疾延年。其道人姓赵姓恁。记不清了等语。此等邪教、例应查禁。可传谕巡抚硕色、令其访拏此人。再豫省现在兴行此教与否。著伊严饬该地方官、实力查察。妥协办理。不得被属员掩饰。以贻蛊惑人心之患。仍将查办情形。具摺奏闻。寻奏、严饬卫辉府、密拏去后。据禀、遍访所属八县地方。并无传授宏阳教之赵姓道人。亦并无此教名目。与信从附和之人。并行按察使、严饬各府州查访。亦无其教其人。查豫省从前曾有书符治病、哄骗乡愚匪徒。经臣缉获惩办。今宏阳一教。虽据各属、查无影响。诚恐稽察或有未周。仍饬各属再为严查。即此外别有邪教。亦应实力查办。得旨、此奏甚属草率了事。汝向来即不肯留心整饬地方。此亦无怪耳。　　

○又谕、据步军统领、拏获宏阳教人犯。供称伊等作会时。有别教道人来吃斋。问及、说是永平府属石佛口地方、无为教道人。其会首何人、及何如行事之处。不能知悉等语。无为名色。与张保太所传教名相同。畿辅近地。非他省可比。可密传谕与总督那苏图、令其差妥协之人。密行访查。是否即系张保太流传之教。现在该处掌教之人。系何姓名。其如何开堂作会。招引徒众之处。务须根究明确。据实奏闻。不可声张滋扰。寻奏、遵旨选派妥人。赴永平密访。并于保属、四路侦缉。凡有聚集诵经之处。即细加盘诘。近于通州地方。访有宏阳教名色。拏获诵经归教民人张三道。供出传教、即系步军统领拏获之犯。并录供词呈览。报闻。　　

○甲申。谕军机大臣等、从前庆复保奏笔帖式噶尔玛、老成练达。办事勤敏。请以理事同知升用。朕是以用为广州府理事同知。今将军锡特库奏称、该员办事舛讹。才力不足。不胜理事同知之任。可传谕询问庆复、似此不胜理事同知之人。伊缘何专摺保荐。随便令其回奏。寻奏、臣保笔帖式噶尔玛、因其在臣衙门二十年。节次领兵运米。颇著劳绩。遇有满洲蒙古事件。均能料理。初不虑及其不通汉文。迁地立形拙钝。愚昧之咎。实所难辞。报闻。　　

○给事中周祖荣、奏进经史讲义。恭录易经坤文言。君子敬以直内义以方外二句。引宋儒黄干之言。疏解进呈。上召入。谕曰、此内引黄干所云、乾言德业。坤言敬义。实相为经纬。欲进乾之德。必本之以坤之敬。欲修乾之业。必制之以坤之义数语。及尔所释。俱未达韦经本义。盖德业无定体。而敬义有恒功。故德有君子之德。有小人之德。业有大人之业。有小人之业。文言所云、进德修业。盖发明九三君子终日乾乾夕惕若之义。是即敬义也。坤之直内方外。盖本诸此。岂可谓乾之德业。反本于坤之敬义乎。乾包乎坤。坤承乎乾。犹之地承天。臣奉君。子遵父。妻从夫。不可倒置也。修身齐家治国平天下。一以贯之耳。　　

○乙酉。上幸静宜园驻跸。至丁亥皆如之。　　

○户部议准、浙江巡抚常安疏称、云和县向有产铁砂坑。每年徵税银五十八两。解司充饷。但开采日久。或致藏奸。现饬封禁。其额徵解坑炉税银两。请自乾隆十一年起。照数豁除。从之。　　

○丙戌。谕曰。御史薛澂奏称、云南总督张允随、保举幕宾候选县丞邵岷。吏部以该督、并未先将该员履历报部。与定例不符。应毋庸议等因议驳。张允随不知而为之。谓之不明。知而为之。谓之不公。不公不明。何以寄封疆而膺察吏安民之任。请敕部察议等语。张允随未曾豫先报部。即行保荐。是伊错误之处。然保荐幕宾。尚属遵照向例。非有意行私可比。薛澂遽加以不明不公之语。如有徇情舞弊者。又将何辞以指摘乎。此奏过于苛刻吹求矣。张允随不必交部。余著该部议奏。摺并发。
  </div>
  <div class="pagination">
   <a href="清实录乾隆朝实录_page371.html">
    上一页
   </a>
   <span>
    ...
   </span>
   <a href="清实录乾隆朝实录_page367.html">
    367
   </a>
   <a href="清实录乾隆朝实录_page368.html">
    368
   </a>
   <a href="清实录乾隆朝实录_page369.html">
    369
   </a>
   <a href="清实录乾隆朝实录_page370.html">
    370
   </a>
   <a href="清实录乾隆朝实录_page371.html">
    371
   </a>
   <span class="current-page">
    372
   </span>
   <a href="清实录乾隆朝实录_page373.html">
    373
   </a>
   <a href="清实录乾隆朝实录_page374.html">
    374
   </a>
   <a href="清实录乾隆朝实录_page375.html">
    375
   </a>
   <a href="清实录乾隆朝实录_page376.html">
    376
   </a>
   <a href="清实录乾隆朝实录_page377.html">
    377
   </a>
   <span>
    ...
   </span>
   <a href="清实录乾隆朝实录_page373.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
