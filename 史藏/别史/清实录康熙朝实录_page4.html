<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 4 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 4 页/共 681 页</h1>
    <div class="content">○予故一等精奇尼哈番额驸顾尔布西、祭葬如例　　

○兵部题、汉中、兴安、壤接蜀楚。伏莽未靖。请将暂驻兴安之提督王一正、率标兵三千、移镇汉中。其兴安总兵于奋起、标兵三千。应再添拨附近标营兵一千、以资守御。从之　　

○工部议覆宁夏巡抚刘秉政、请令灵州营兵疏浚河道一疏。得旨、设立营兵、原以防守边方、剿御贼寇。平时须休养训练、方于战守有裨。若疏浚河道、原非营伍事务。刘秉政辄请灵州营兵疏浚、不致劳民伤财。既恐劳民。何独不念劳兵。大不合理。刘秉政著吏部议处。河道作何疏浚。尔部另议　　

○戊申。户部议覆、江南总督郎廷佐疏言、临江临海百姓、修理烽墩、奉法惟谨。应予豁免丁徭、略示优恤。从之　　

○又议覆狭西巡抚张瑃疏言、凤翔所屯地八十五顷、山碛荒芜。丁粮应准豁免。从之　　

○阿霸垓多罗郡王沙克沙僧厄。土默特镇国公古睦、归化城土默特都统古鲁格、台吉讷尔布、喀喇沁塔布囊厄林陈、敖汉多罗郡王马济克、苏尼特多罗贝勒额驸萨穆札、察罕达尔汉绰尔济、五台山居住阿旺罗卜藏喇嘛、四子部落台吉诺木齐、盛京萨哈尔图噶布楚喇嘛、吴喇忒镇国公褚崇克、巴林额驸齐门、克西克腾台吉马纳虎、阿禄科尔沁多罗郡王朱尔札哈、察哈尔和硕亲王额驸阿布柰、科尔沁冰图郡王额参、蒿齐忒多罗额尔德尼郡王阿赖充、乌朱穆秦和硕车臣亲王苏达尼、札鲁特多罗贝勒桑噶尔、鄂尔多斯固山贝子古禄西希卜等、各进香献马。酌纳之　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

顺治十八年。辛丑。三月。庚戌朔。遣官祭历代帝王　　

○郧阳抚治白秉真、题留总兵官穆生辉。得旨、郧镇岩疆弹压需人。穆生辉久历其地、洞悉地利贼情。兵民倚赖。著留原任　　

○定直隶各省巡抚以下、州县以上、徵催钱粮、未完分数处分例　　

○辛亥。谕吏部、设官用人、国家大务。除授升迁、宜立画一之规、方可永行无弊。所进品级考。为时已久。官衔品级、尚有未符。宜再详订。务期允当、以垂永久不得各。为本衙门起见。但计目前。致日后纷更。著九卿科道会同详酌妥议、以成一代典制　　

○户部题、总理漕务侍郎巴格、三年差满、并标下员兵、俱请更换。得旨、专理漕储侍郎、职任重大。须贤能之人。巴格练达素著、克胜此任。且更换往返、滋扰驿递。巴格并笔帖式兵丁、俱著久任。不必更换　　

○甲寅。谕吏部、凡进奏本章、关系政务。应切实陈奏。若于事理之外、牵引比拟、多用繁词。事情正理、反不明悉。嗣后内外一切本章、须直据事理、明白敷陈。不得用浮泛文词。尔部即传谕内外大小衙门、一体遵行　　

○以原任吏部侍郎觉罗硕博会、为都察院左副都御史　　

○免顺天丰润县、顺治十七年分、水灾额赋十之二　　

○刑部议覆、保定巡抚王登联条奏、大盗横行、恃窝主为奥援。藏身打点、无所不至。又有引线者、潜通消息、以作向导。二者共谋造意、分股得财。应将窝主审实、照例拟罪。引线之人、审有造意共谋实情、即以窝主论。从之　　

○乙卯。清明节。上诣梓宫前致祭　　

○遣官祭永陵、福陵、昭陵　　

○丙辰。上诣梓宫前、行月祭礼　　

○以大学士成克巩、为会试正考官。卫周祚、为副考官　　

○丁巳。谕户部、八旗水淹田地。每田二日给米一斛。近闻食用不敷。殊堪悯念。著每田一日给米一斛。应给之米、候粮船抵通、即于船上支给。不必等候入仓。既省搬运脚价之费。又杜仓中搀和糠秕。且船只早得回空。其支兑时、该管官务严加稽察。不得疎忽滋弊。扰害船丁　　

○戊午。谕户部、近观直隶各省钱粮、逋欠甚多、徵比难完。率由绅衿藐法、抗粮不纳。地方官瞻徇情面、不尽法徵比。嗣后著该督抚责令道府州县各官、立行禁饬、严加稽察。如仍前抗粮。从重治罪。地方官不行察报、该督抚严察、一并题参重处　　

○以翰林院编修汪炼南、提督顺天学政　　

○平西王吴三桂疏报、擒获龙吉兆。克平马乃土司。下部知之　　

○庚申。工部尚书管都察院左都御史事霍达、以病乞假。令暂假调理　　

○广东广西总督李栖凤疏报、雷县西海贼黄占三等、率众投诚。下部知之　　

○辛酉。以故江南崇明县知县升授知州陈慎、有守城功。追赠布政使司右参议。荫一子、入监读书　　

○云南巡抚袁懋功、请减云南屯田赋额三之一。下部议　　

○袁懋功又疏言、投降人众、皆无藉亡命之徒。虽令归农、实有难归之势。应令所到地方、准其入籍。酌量安置、随编保甲、严查出入。或有无主田亩、听其开垦。照例起科。下部议　　

○壬戌。升前锋参领阿穆尔图、为正黄旗蒙古副都统　　

○癸亥。命保定府、沧州、德州、三处水淹田地、照京城八旗例、每田一日给米一斛　　

○刑部议覆、巡按苏松六府御史张凤起条奏、奸民隔属赴控。请发被告所住地方官审结。如事虚陷、将赴控并代书之人、俱以光棍例治罪。从之　　

○甲子。江南桐城县生员周南、诣阙条奏十款。一、请复乡举里选之旧。一、请善海防之策。一、重巡方之差。一、裁监司之兼任。一、重民牧之拣选。一、施法外之仁。一、核钱粮而慎赦免之条。一、察荒垦以清赋税之原。一、培旧人以作后起之彦。一、请垂帘以勷盛治之隆。得旨、生员虽有禁不许建白。此所奏款内、亦有可采。著议政王贝勒大臣九卿科道、会同详确议奏　　

○乙丑。授浙江提督田雄、二等侯。福建提督马得功、三等侯　　

○丙寅。谕吏部等大小各衙门、国家纪纲法度、因革捐益、代有不同。必开创之初、筹画精详、贻谋弘远。所定典例、可以垂之奕世、永行无弊。我太祖太宗、创制立法、垂裕后昆、自当世守勿替。今应将大小各衙门见行事务、如铨法、兵制、钱谷、财用、刑名律例、内外文武各官一应恩、恤、荫、赠、谕祭、造葬、款项繁多、难以枚举。或满汉分别、参差不一者。或前后更易、难为定例者。著议政王贝勒大臣九卿科道、会同详考太祖太宗成宪、斟酌更定、汇集成书。勒为一代典章、永远遵行。其有今昔异宜、时势必须变通。有满汉悬殊、定例难于归一者。亦须斟酌至当、详明具奏　　

○丁卯。万寿节。停止行礼　　

○遣官祭福陵、昭陵　　

○遣官祭真武、东岳、城隍之神　　

○巡按湖南御史仵劭昕疏报、顺治十七年、湖南所属州县、开垦田地共二千八百九十顷七十二亩。下部知之　　

○戊辰。谕礼部、次日于大高圆殿祈雨　　

○己巳。免湖南澧州石门县、顺治十七年分、旱灾额赋十之二　　

○予故工部侍郎巴进泰、祭一次　　

○壬申。以上大行皇帝尊谥。遣官告祭天地、太庙、社稷　　

○吏部议覆都察院奏、京师五城、原各设有满御史二员。于顺治十五年八月、遵旨裁汰一员。今五城事繁、请仍各添满官一员。应如所请。从之　　

○郭尔罗斯镇国公昂阿车根之多罗贝勒古穆、喀拉车里克之镇国公奇他忒、台吉达尔玛等、各进香献马。酌纳之　　

○以原任河南按察使王原膴、为福建按察使司按察使　　
</div>
    <div class="pagination">
<a href="清实录康熙朝实录_page3.html">上一页</a><a href="清实录康熙朝实录.html">1</a><a href="清实录康熙朝实录_page2.html">2</a><a href="清实录康熙朝实录_page3.html">3</a><span class="current-page">4</span><a href="清实录康熙朝实录_page5.html">5</a><a href="清实录康熙朝实录_page6.html">6</a><a href="清实录康熙朝实录_page7.html">7</a><a href="清实录康熙朝实录_page8.html">8</a><a href="清实录康熙朝实录_page9.html">9</a><span>...</span><a href="清实录康熙朝实录_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
