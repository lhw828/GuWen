<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 289 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 289 页/共 367 页</h1>
    <div class="content">　　○山东牛产双头三眼两鼻二口者历城高苑两处巡抚黄克缵以灾闻乞简发前＜锍-釒＞请蠲除税银内以一半解工部者
　　○丙申辅臣叶向高极言身病时危乞早简阁臣以隆政本其言谓阁臣向以票拟为职自诸事留中军国大计不得不请至于琐事亦为屡揭今奴酋声迫北关直隶山东一带盗贼荒旱＜牜孛＞牛异灾而一事之请难于拔山□＜锍-釒＞之行旷然经岁臣独力诚不知为计不报
　　○吏科给事中胡应台催请本科都给事中曹于汴之命
　　○丁酉礼部以山东土牛妖上修省状请将东省税粮尽数蠲免凡有税之处一切报罢所遣内臣一概召还诸臣所请亲朝讲早谕教卜阁臣补大寮起遗佚下章奏平刑狱用人行政之要尽赐施行不报　　○各运粮官挂欠数多荆州等卫把总陈嘉谟等降级有差
　　○兵部尚书李化龙以辽东按臣熊廷弼言谓河西款事业有次第东虏酋长秃计打不害三台吉十倘不浪俱至蓟门讲詟其八酋仍至宁前讲议又废将赵梦麟以千五百人往萧如蕙以二千人往俱驻宁前以防不测操纵有机收拾差易今为患最大独在建奴将并北关以图开原而宰赛暖兔等酋鬨然并起河东之扰岂但十倍河西将使广宁大营卷甲赴援则虑西虏之袭吾虚辽阳沈铁各自为守其势又不能相犄角惟当速募有马壮军一万委之能将屯驻要害可为救急一着其安家行粮马匹草料等项约费三十万或发内帑或责成户部计处至宁前兵备乞将推高折枝速令赴任马拯仍候交代其蓟兵应援宁前广宁兵应守开原俱听督抚酌量调遣＜锍-釒＞不报
　　○以甘肃参将王允中为甘肃副总兵大宁都司王道中为倒马关参将德州游击郑禄为宣府永宁参将福建游击刘文原为金山参将原任辽东总兵刘孔胤为神枢二营参将
　　○戊戌命通政司左参议吴默署掌本司印信
　　○高家营参将刘宇＜日攵＞保宁营参将高继光各相更调从延绥巡抚涂宗浚之请也
　　○以兵部覆言达官金从南着抚按官提问并垛军边夫应否豁免俱勘明具奏编差姑停免
　　○工科给事中何士晋催请本科都给事中王德完之命
　　○刑部以热审届期言五城兵马官多有人命重情奉委简报其间或器不合伤伤不合器该城吏书有明申发保之文暗系无名之狱百姓安得不冤自今每年终以五城兵马听臣部考核揭送吏部庶几假课吏之微权寓慎狱之深意
　　○广东道御史苏惟霖陈时政阙失一大僚之隔阂太甚一臣子之恩礼太薄一言官之章＜锍-釒＞大轻一功罪之赏罚不明一思乱之人心宜辑一大工之责成宜速
　　○驸马都尉万炜言管理将军原系驸马今屡推侯伯乞仍如  祖制章下兵部
　　○己亥加升口北道按察使张我续为山西岢岚道右布政
　　○下诸岁贡生员堪授教职者李星枢等四百八十八人
　　○庚子辅臣奉命恭拟  皇太子第五女名
　　○是日赐辅臣李廷机叶向高鲜藕
　　○户部言顷者兵部议募有马壮兵万人以备开原约费三十万责臣计处臣部自老库八万之外毫无所出非恳求  皇上发帑不可又言一开原增兵费至如此假令九边有警各议增兵费当几十倍辽阳兵九万有奇原非无兵兵而不精与无兵等推之九边概可想见户部盖以九万之兵选付操练皆成骁徤不在议增也
　　○襄阳卫指挥薛宗尧管窑四载停造一年没官银百三十有奇命发四川会川卫左所立功
　　○回贼流害地方潼关卫千户高汝泰西安卫百户高继炤各失事降一级
　　○以延绥副总兵张承胤充总兵官挂印镇守延绥
　　○辛丑祭  方泽遣英国公张惟贤恭代
　　○寅刻金州天鼓响地震
　　○长芦御史毕懋康言芦课之坏鹾□之困无如挨单一税初奸□钱似玉等呈献于湾津两监期每年加徵银二万六千以存积引盐挨单发卖会抚按力争其事然其事虽寝其税遂不改至是懋康＜锍-釒＞请罢之
　　○壬寅巡视光禄寺给事中韩光祐言本寺每岁额银三十四万九百三十余两各省直拖欠岁少额银几二万欠者既缩于额之内用者复溢于额之外以致各行户价银自上年十一月到今欠至二万七千未给倾囊鬻产何以为生当  世庙时用至三十六万一加查刷遂减至十七万  穆庙时曾裁原额为二十二万  皇上于万历三十三年以后亦减醮祭银二万二千余两今中外穷困不敢望减膳辍举谓宜于养身殿等处汤酒饭卓增一百四十者省之岁可省银一万九千余两又以崇文门钱钞银八千两近归宝和者还之光禄而又有汰冗役令庖厨空名尽行清革有节贡夷令建州海西诸夷比照北狄留边听赏是在  圣明以节俭先之当事诸臣以石画佐之耳不报
　　○安宁州贼屡行劫皆系元江府夷民提举叶光岳者自琅井移家行为贼所掠因言课银并失云南巡按周＜棥心＞相责令赔补以知州王贤卿指挥董天常土官知州董希文各失事拟令住俸捕贼以闻
　　○癸卯御史杨师程言滇贼已除滇患未息上安民弭盗二事以为牧民之官当除以甲科优以异等捕盗之人当用彼土司鼓以恩信又言滇中盗贼类多东川之夷良以东川地方于蜀远于滇近乃反隶蜀而不隶滇所以统驭既分事权掣肘则节制不可不兼也粤西滇南疆界唇齿乃仅通□贾不通仕宦只今黔山走险舍故道而弗繇舆论虽同  明旨久阁则粤路不可不通也滇中善后之策无出此者
　　○甲辰礼部题唐王硕熿周世子恭枵柘城王肃濠原武嫡长子在金□阜汤阴王府奉国将军载＜土韦＞汝阳王府辅国中尉勤殽□□镇平王府镇国中尉睦梁等皆贤明仁孝博古崇儒各赐敕书命仪制司主事游汉龙赍往旌奖
　　○福建建宁等四府大水丁口失者逮十万江西南昌等八府同日灾
　　○乙巳刑部以热审踰期为言辅臣李廷机等因言囹圄幽囚与死为邻而云南叛贼犹滞天诛将使人以  皇上不忍于逆贼而反恝然于可矜之狱囚刑科给事中杜士全亦言滇贼不决举朝莫测其故至诏狱诸臣冤状甚白乞乘此时亟行肆赦不报
　　○以哈流兔大胜堡二役并行巡按御史勘明具奏仍谕该镇危急抚按官有备御方略着各条奏来看从兵部覆请也
　　○丙午  穆宗庄皇帝忌辰遣官祭  昭陵
　　○御史史记事以章奏留中出入无稽请为印钤文簿一登记进览本一登记奉旨本每十日科臣挨次尽录开注其紧切者进请简发
　　○丁未始以滁州所属应解南京太仆寺马价改折站银以苏州额派站银转解寺抵凤滁马价初滁大濠梁等驿路当冲衢首称繁剧佥派苏民供役已而苏人议每年告输五千六百余两协济走递而节年拖欠催徵不便兵部以兵科议覆请抵解许之
　　○磔滇贼凤克郑举等于市
　　○戊申报叙蓟昌两镇修筑墙台抚臣刘四科而下道将督率等功
　　○时冏寺所解往蓟密银内凤阳府属马价夹铁假银一百五十四大锭顺天巡抚刘四科遣官赍送兵部凿验令转行该寺照数补发于是以闻仍乞敕　　○山洞峪利答牙等族备方物腰刀进贡赐叚钞有差
　　○朵颜等卫都督花歹等差头目打儿罕等各备马匹补贺万历三十六年分  万寿冬至令节赐表里有差
　　明神宗显皇帝实录卷之四百五十八终
明神宗显皇帝实录卷之四百五十九
　　万历三十七年六月庚戌朔  上谕法司如今天气暄热两法司并锦衣卫见监罪囚笞罪无干证的放了徒流以下便减等拟审发落重囚情可矜疑并枷号的都写来看
　　○升河南右布政蔡逢时为四川左布政使
　　○予故工部尚书姚继可赠太子少保荫一子
　　○予故吏部左侍郎杨时乔礼部左侍郎杨道宾各祭葬
　　○行贵州巡按御史以所获苗贼阿包阿牙等审明枭示
　　○辛亥刑部言岷王定燿所奏宗室将军干走□屈等违训宣淫紏党行盗长史张而綗故压申请致难约束均于法纪有碍命该省抚按官提问具奏
　　○南京礼科给事中晏文辉言留都卿贰久缺废政莫甚乞速赐点补时南中乙衙门仅有五人惟吏部侍郎赵士登户部侍郎赵钦汤兵部侍郎张鸣冈都察院佥都御史丁宾通政使王国余咸空署焉
　　○壬子赐韩世孙逵杞谥温穆周府汤溪王在□□□金谥恭安
　　○豊润县地塌一穴有声顺天巡抚刘四科以闻因言胡虏猖獗镇军饥羸顷蓟兵援辽到彼并无升粮束草军丁无不垂涕郊甸土崩或者示兆于此乞发帑以播特恩养军以遏狂虏不报
　　○时辽抚以军兴急费议复标盐兵部遂议于两淮割行广盐者江西湖广等处复其额地巡按彭端吾言德靖之际割江广七府州于两广固以佐军兴实以地势顺而人情便今无论形格势阻复之为难即两广果可理夺乃此邦之人久不知有淮盐淮□至必无所得售而徒冒复地之虚名受浮课之实害与其取之浮课而亏正额孰若即取之额课而速其掣卖标盐之议复寝
　　○先是守备薛经受事会盐克举已遁矣目不睹贼妄称连营十里浮筏蔽江淹死数万众招降六千人乃呈解阿列等十三名并首级十六颗捕杀无辜以实已言四川巡按钱桓劾之至是兵部言薛经妄杀幸功应行提问监理通判欧阳炳该道蔡守愚宜从降罚得旨
　　○初户科给事中王绍徽请以宝和店税仍归光禄  上竟用税监张隆言谕店税系  皇考在藩府时承  皇祖钦赐遵行已久今进  圣母宫御用岂可擅自更改着照旧徵解进用
　　○山海关主事邵可立参奏旧镇李成梁私放配军郑汝矿撤回税珰高淮私带入配军刑朝正奉等汝矿以割马显忠卷论戍朝等门阉以勒门钱挞死泰兴觐令龙镗者也
　　○以宁塞参将李怀信为延绥定边副总兵独石参将王宣为洮岷副总兵大永峪游击袁登为石门参将固原游击崔廷振为镇番参将
　　○癸丑福建学臣熊尚文条陈学政其曰禁吏生以杜幸进谓汉之人才出于吏唐宋昭代之才出于儒吏生之设各省无之夫三品以上京堂考满方有官生覃恩始有恩生而为吏者即有吏生何无章也以后吏生乐生歌生名也皆不许巧立生端其曰议月粮以崇风教谓凡节妇应旌者官给坊价应奖者岁给布栗至于孤贫则有月粮若以节妇而受月粮则为呼蹴之食而况又动支操军月米乎以后节妇务查勘旌奖其各军月米听该卫所官支放不许各衙门狥情乱批余明职掌禁冒籍严怀挟申法纪重纲常礼部覆如议
　　○吏部尚书孙丕扬言旧例推官三日奉旨今受事两月在大僚则都察院京营协理在巡抚则山东之河漕保定之提督在京堂则太常之正卿顺天之府丞暨部属诸僚三十余员并不即下倘有不当亦宜开示以凭再推不报
　　○甲寅礼部覆以延平府宋儒罗从彦李侗从祀  孔庙如福建学臣熊尚文请  上命翰林院詹事府等衙门作速具奏
　　○乙卯更铸武定印并武定所百户贰伍印及嵩明州兔儿关巡检司印各一颗仍谕禄寿用心钤束土夷不得生事取罪
　　○广西道御史马孟祯论奏户部尚书赵世卿初孟祯为分宜令以钱粮考成题参镌级故攘臂脩郄世卿亦以为言御史苏惟霖等复言世卿箝制言官之口盖其党附相应云尔
　　○丙辰以广东佥书梁时聘为云南掌印都司中都留守佥书刘光祚为大宁掌印都司四川坝底守备王之栋为福建都司佥书
　　○丁巳庆王帅锌以本府灾奏闻  上慰遣之命查例估价脩理
　　○锦衣卫左都督王之祯以奉旨热审在诏狱者辽东同知王邦才武昌同知卞孔时横岭参将梁心山海参将李获阳请行释放不报
　　○戊午以巡抚郭子章请命贵州改食淮盐如户部覆议
　　○越嶲指挥陈文龙百户周福没饷逾二千论应骈斩行四川抚按问奏
　　○兵部复言开原告急增兵万人尚不过一时补辏之计计臣虽明知辽之单弱而无柰饷绌虽明知饷之当处而无柰计穷以天下之火仅太仓八万两何惜捐大内朽蠹之财以安宗社兵戎钱榖孰非  皇上家事而忍屑越之不报
　　○广西巡抚蔡应科言粤西当亟处者二事其一靖江王府宗室三千余禄俸不支其一汉土军兵四万五千余有广东及湖广衡永二郡协济措饷自榷使摉括割□税以充国税饷额遂缩兵食坐匮谓宜停国税以还兵饷还饷外尚可以给宗禄给禄外尚可以蠲细民不报
　　○翰林院修撰张以诚复除原职
　　○予故成山伯王允忠祭五坛造葬以提督南京操江守备积有年劳也　　○铸给提督工程侍郎关防一颗
　　○己未四川巡按钱桓＜锍-釒＞请以蜀中应解内帑税银并土产铺垫共三万三千两岁留充采木之用
　　○永康侯徐文炜惠安伯张元善并卒
　　○庚申辅臣李廷机十七＜锍-釒＞乞放是日辅臣叶向高亦引疾求罢
　　○广东巡按李应魁请撤回税监李凤并罢粤中税额一十八万两以交夷蠢动未息人心思变也
　　○贵州赤水卫生员宋国勋等奏阿永沾千户程良筹通夷谋变状言良筹以所聘妖道刘旦玄送与叛贼阎宗傅伪立军师将库局军器千余件尽鬻与宗傅而先是土妇奢世续之乱良筹不行拒敌反令人迎接抄掳下该部院
　　○辛酉甘肃地震红崖清水等堡军民压死者八百四十余人边墩摇损凡八百七十里东关地裂南山一带崩讨来等河绝流数日
　　○壬戌兵部覆言立陇之议支派已确有当详者三焉一父子先后异议当初议时何以舍阿章而立其子议之二年何以舍阿固而立其父一镇雄府印难弃印见在者氏老女官手犹世守也或安克臣擅佩入黔则当谕之献还或有别情则当使者氏明言所以失印之故而后更请铸给一蜀兵移驻未宜陇后之立本以弭兵而又以兵立之使夷果心服则一纸贤于万师若犹未也则遣将移兵徒速之衅不妨仍行该抚按并会同贵州抚按覆议奏夺  上是之
　　○命李效忠以新升参将仍为铁岭游击郑朝隆以新升游击仍为中固备御从督臣题留也
　　○甲子吏部尚书孙丕扬引疾求去辅臣叶向高言  皇上笃念旧臣当有一番信用丕扬受事两月所推上内外大僚一切不报穷窘无聊曾几何时遽使不得已而有此情因乞病免  上意頍动得旨铨臣公清端亮董率百僚今国家多事之时岂可以疾求去卿偶疾暂假数日慎加调摄稍可即出佐理补官诸＜锍-釒＞俟朕详览即行简发丕扬＜锍-釒＞并优旨答马
　　○兵部尚书李化龙言秋防在迩协理缺官乞速赐点用  上以戎政重务委难久缺吏部即将原推的开写来看
　　○命福建道御史孔贞一掌河南道管理大计
　　○广东巡按李应魁追论抚臣戴燿钦州养乱言万历三十五年间莫党翁富拥众四千移文借居澌□□禀峒设场粜米贼得犯钦全从此始及其  犯再犯愈掠愈惨据黎维新所解贼首扶安等三名实非因谕而解者是时钦州劫后黎所遣贡使未回恐留质其人故擒献此三贼比贡黎出关即檄兵而不来兵来而不剿今翁富贼首尚在逋讨苟且塞责奉旨为民夫复何辞至于戴罪从征诸不在失事内者今日之举万万不可言功祸起有因得不偿失略前罪而夸后劳非臣之所敢知也
　　○乙丑降顾天埈为行人司司正李腾芳为太常寺博士陈治则为国子监典簿刘道隆为户部简较王元翰为刑部简较
　　○山东道御史顾慥以  大工鼎建上法  祖恤民议工部条覆一广采取之料以收逸材一禁有司之扰以杜奸欺一严冒破之禁以惜膏脂一免关税之榷以通□旅一颁一定之式以便交纳　　○丙寅卯刻月当食云遮月体不见
　　○兵部言秋防愈迫辽危愈甚乞早定处饷之策以为标监不可行矣鹾臣谓取之浮课何苦取之额颗计臣一铢一鉨皆有正项然那缓就急权处十万似无不可外帑不易借矣然南京兵户工三部各有积贮若勉强合输十万亦似未至空藏太仆之借已再三矣查累年寄库班价银尚存十万余两而计部应还太仆今年漕折银十万两于内各借动一半辏足十万似亦可以酌处者若曰今岁括借三十万来岁何以应之则前＜锍-釒＞明言以后除安家马价不用即可减省其半因而渐汰冗冒节啬通融亦不至于久累司农请旨
　　○丁卯以辅臣叶向高乞假调理赐猪羊米酒等物向高＜锍-釒＞谢命稍愈即出辅理
　　○行福建巡按御史覆勘仙崎地方捕获诸夷有无勾引突犯情弊内系朝鲜人作何安插系广东人作何究问及吕宋西番日本诸夷作何区处一并具奏以凭定夺
　　○山西巡按陈于庭言河东盐课票引兼行互相影射大为弊薮莫若干行票之地俱改行引庶头绪不多稽查亦便以至引额四十二万分派三省州县必会计总撒刊刻书册颁示三藩以便画守而节年欠引有实欠有虚欠尤在蚤为清刷而斟酌豁免之旧制缴引之多寡原以验盐之通塞今引一入□手东西南北惟其所便僻远地方不睹引目半通而缴引之数必欲取盈奸□猾贩反招收退引居为奇货以后凡部引领到之日运司备造各□姓名买引数目认卖地方勒限销缴必使盐无不到之地引无转鬻之嗟庶岁省民间金钱数百万矣
　　○福建巡抚金学曾言矿税之行未可卒罢姑当去其七害一该监跟随必限定人数其余尽驱还籍合用诸役惟行府县选择土著良民充之一南台等处榷有旧例不容例外再抽浦崇泉兴等处多系肩挑背负一旦闻税未免中途惊阻必准行禁革一闽产原无长物其从他省来此节经屡税而又加派出贾市价益涌民何聊生必尽与停免一硝黄铅铁犯禁货番严诛犹不能止若税役私贩为祸益大必听臣等拿究一闽中矿洞止有数处今议先开龙岩一处审视砂脉有无定议采否庶该监得以亲验设有真砂不为下人侵匿如无亦枉费夫力苦奸徒指告有与民居及坟墓相碍者必听臣等拿究一榷采之处不用内监差役惟以两院委官监督置簿稽验前收一监役供应钱粮惟于税课内取办及各处差役亦照例支给不许额外索□日食凡此所谓去泰去甚者也至□税原系饷额若归之内帑则饷不得有若仍之饷额则课不能充所当恳请持留以给兵需不报
　　○给寿宁公主庄田顺天属地二千五百九十顷
　　○戊辰左卫道马拯以讲款留宁前三月宣大巡按吴亮言辽左结局尚未有期乞将原推宁前道高折枝竟补左卫以济日前而留可缓急之缺以待拯章下吏部
　　○己巳吏科都给事中久推未下教官候凭日久多有穷死者吏部请权宜给劄令其赴任辅臣以给劄赴任二百年来所无况今候凭者七八百人即使教官给劄而其余尚在守候终非事体惟  皇上一赐点用不报
　　○庚午调中府掌府事英国公张惟贤掌后军都督府印管事　　○以司马台提调戈仁躬为中都留守佥书南京大教场坐营李文奎为广东都司佥书
　　○兵部覆言建昌诸臣各失事罪因言建昌之变土官被弑夷猓无主禄氏以外家之羽翼藉口索讐阴图易姓总以禄承爵故耳今那固已杀夫讐已报若薄开一面诘责承爵令献首谋以正国典夷妇将悔祸不遑如奢世续故智亦以息肩蜀人也有旨地方官千户李应春等提问通判刘冲降调该道蔡守愚佥书张洪烈等并戴罪其剿抚机宜巡抚官悉心处置务保万全以靖地方
　　○辛未户部以辽饷无策谨开列逋负侵妨设处三项逋负如各运司盐课省直岁京边税粮屯折布折赃罚等银侵妨如各处税银之题归税监及地方之扣留协助借支者设处之法于南京户部借二十万兵部工部共借一十五万以淮芦之带盐工部之事例并掣还本部又查取征倭事例钦依勒解各项银两如税契缺官节省之类至于各省税银其半以资工费其余以济京边相应此后尽归本部请旨
　　○贵州巡按冯奕垣＜锍-釒＞结黔事安尧臣之离镇雄也诸夷目埶留其妻禄氏不肯放黔中诸臣数遣人阴向禄氏谕以祸福至是禄氏绐诸目归督尧臣取回水西
　　○壬申武骧卫管伍百户张四辅接管失印兵部参治之
　　○兵部武选司主事魏成忠言南南京粮储水兑之法岁三十万石有九万之余诚仿其事例在京各卫所官军于大通桥水次兑支其耗米仍作正支放岁计其余可得四十万有奇而所省车脚之费席木之费脩仓之费又不与存焉诚理财之上计治兵之先务
　　○命户部仓场尚书孙玮到任管事
　　○南京户科给事中邓云霄上言铨巡之法久隳所参论部司倪思蕙马大儒杨材耿廷柏等明明鬻爵无异鸿都巡按康丕扬周懋相等久玷乘骢总宪詹沂不能紏察台臣贪鄙无状也
　　○山西繁峙县民李宜妻牛氏一产二女头面相连手足各分
　　○癸酉以滇妻俘至者丽江府经历陈应科等纪录赏录有差
</div>
    <div class="pagination">
<a href="明实录神宗实录_page288.html">上一页</a><span>...</span><a href="明实录神宗实录_page284.html">284</a><a href="明实录神宗实录_page285.html">285</a><a href="明实录神宗实录_page286.html">286</a><a href="明实录神宗实录_page287.html">287</a><a href="明实录神宗实录_page288.html">288</a><span class="current-page">289</span><a href="明实录神宗实录_page290.html">290</a><a href="明实录神宗实录_page291.html">291</a><a href="明实录神宗实录_page292.html">292</a><a href="明实录神宗实录_page293.html">293</a><a href="明实录神宗实录_page294.html">294</a><span>...</span><a href="明实录神宗实录_page290.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
