<!DOCTYPE html>
<html>
 <head>
  <meta charset="utf-8"/>
  <title>
   明实录世宗实录 - 第 387 页/共 518 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录世宗实录 - 第 387 页/共 518 页
  </h1>
  <div class="content">
   ○庚戌
　　○以将诣  山陵命靖远伯王瑾户部左侍郎李如圭居守京师
　　○辛亥  上缞服御西角门文武百官行奉慰礼初  上在丧哀戚殊甚礼官以奉慰请  上曰朕正当守奉  几筵未忍一刻离次但以卿等曰免从之是日礼毕即谕礼部议  大行皇太后尊谥曰朕惟身备天下之至善没受天下之显名媲宗称于无穷垂母仪于不朽此人子尊亲之大典慎终之要务也洪惟  圣母大行章圣慈仁康静贞寿皇太后王国克生天作之合相我  皇考睿宗献皇帝坤章敬顺阴教肃雍仁厚兴周风化行于江汉警戒成圣闻望远于家邦诞育眇躬夙承  慈训蒙而养之以正长而教之以义方盖无所不至焉暨朕入承大统沾臻小康增光烈于  祖宗衍休祥于＜彳胤-丿＞祚咸我  圣母诲迪之功善庆之泽也方期  慈寿万年备膺百福夫何遘兹□□食疢遽迩弃违御罔极之恩思报酬而莫及抱终天之恨徒攀恋以无从呜呼哀哉追惟厚德弘深率土仰戴上荐  徽号旧有懿章是宜采众之公称  天而谥以播告寰宇昭示后世庶朕荼毒之痛摧割之伤其少纾焉礼部即会文武百官议拟来闻钦哉  敕武定侯郭勋知  山陵建造事辅臣夏言顾鼎臣同知  山陵建造事并总督工程兵部尚书张瓒提督领军工部尚书蒋瑶调督工程都督佥事陈寅监督工程谕以  皇考梓宫迎自远道至当即就窀穸不可停厝事体非往昔比宜竭心督理刻期完工务图尽善以副朕终事之情仍令太监高忠侍郎周叙摠管工程令朝夕在工提督内外人员勿怠
　　○壬子  大驾发京师诣  山陵大峪山躬往相视时  天颜凄怆擗跃号恸诸臣莫不感动云  初礼官具仪当用素杖有司以请  上以丧礼用素义专服制乃诏仪仗不必改色执役者皆常服以行命成国公朱希忠轻骑扈从习练事体  巡按直隶御史陈让上言顷者  陛下定大礼拟合葬  睿宗皇帝于  天寿山大峪之阳此固以体  慈闱之念然臣闻葬者藏也欲人之不得见也今出  圣考玉魄于所善藏之地虽重封累袭能无疑哉昔皇帝衣冠之陵在狭西延安府中都县名为桥陵舜葬九疑二女不从则古人事死之礼先庙后坟重魂后魄盖知鬼神情状之深者也臣谓宜奉  睿宗皇帝遗衣冠与  章圣皇太后合葬于大峪山又以  章圣皇太后遗冠帔奉以合葬于  显陵若必欲迁  显陵梓宫于大峪山则  显陵之在承天者当为  二圣衣冠凡杖之藏以当荆襄旺气＜锍-釒＞入  上曰朕奉迁  皇考显陵乃据礼襄事国家重典屡经群臣集议成命已下矣陈让輙引渺茫不经之说敢于阻挠鼓惑中间言词展转矛盾甚为欺妄且并建  二陵用衣冠交葬从古所无尤见乖谬其从实以对已而让陈状引罪且自辩诏黜为民
　　○甲寅  上素冠腰绖以建造  显陵告  长陵遣大臣朱希忠张溶崔元邬景和卫錞陈鏸分告  六陵尚书严嵩祭  天寿山侍郎周叙祭大峪等神是日兴工  驾遂还京师  贞惠安和景皇后忌辰遣安仁伯王桓祭  陵寝  礼官言  皇上圣孝天至恸慕情深古帝王所不能及顾帝王之孝与凡庶不同故以日易月之制自汉以来  之有改诚以  大宝传承万几听览厥系至重也臣等远质古义近循  祖宗旧典仰遵  慈诰恭请  皇上释缞服易素翼善冠布袍腰绖二十七日而除且  驾诣大峪经始  陵役  圣体为劳宜还宫调摄不必复处丧次以体  慈圣平时慎爱  皇上之心  上曰人子之情不忍抑损顾朕昨者因疾未愈遽遭  母丧连日乍作乍愈又内以风热病目必湏调摄且  圣母爱子之心异常朕当思顺勉从卿等所请
　　○乙卯
　　○少傅兼太子太师吏部尚书华盖殿大学士李时卒时河间任丘人举弘治壬戌进士改翰林院庶吉士授编修  武庙初为经筵讲官以  孝宗实录成升侍读寻升右谕德  上即位充日讲官预修  武宗实录升侍读学士累升礼部侍郎尚书赞  上分建  四郊赐玉带及银图书一曰忠敏安慎  四郊成累加太子太保进武英殿大学士寻改吏部尚书是岁彗星见时陈言三事曰务安静惜人才慎刑罚颇及大礼大狱诸臣  上曰御便殿阅章奏军国重事必召时面决及人才贤否民间利病悉以咨访甲午加少保  皇史宬成加太子太傅寻加少傅进谨身殿  九庙成加太子太师进华盖殿  上数幸  山陵时常扈从命直宿行殿侧以便召对眷遇隆厚至是卒  上深悼之赐祭葬如例赠太傅谥文康时以谦和得士心以恪慎称  上意秉政数年虽无大匡弼而议论常在宽平天下称为长者
　　○戊午
　　○礼部进  大行章圣慈仁康静贞寿皇太后谥议伏以运启  皇图太妙全俪文之德庆开  帝＜彳胤-丿＞涂山备相禹之功福已齐天安四海一人之养教能成  圣建百王千古之勋可谓享纯嘏于极隆垂令名而不朽者也矧臣民之爱久蒙华夷之情均戴宜崇  徽号会荐群言恭惟  大行章圣慈仁康静贞寿皇太后顺道承天柔仪应地慈仁内蕴恭俭外章著女中尧舜之称成壸内清宁之政逮事  宪皇恪遵妇道作嫔  睿考昭示阃仪媲德奉藩江汉被周南之化翊  圣登祚本支茂螽羽之祥大室展祠怀先恩而流悌  七陵祗谒闻储庆以怡颜过外戚则每中祖法之防处中闺则尤切宫闱之训鞠育  圣子昭中之教已严抚抱神孙膝下之欢未艾茂膺  天眷万方怀诞  圣之恩弘施  母慈一德敷  天之治方期遐寿以正位慈宁遽念  先皇而上宾冲漠罄薄海而兴悲虽深山如丧妣德既与乾元而合轨名当并坤轴以垂光文逐情生礼缘恩至当隆  尊谥为中兴报德之功永享  徽称使万世知庆源之自臣等亲瞻  懿范均被  慈恩哀发群衷公归舆论宜  天锡之曰  慈孝贞顺仁敬诚一安天诞圣献皇后臣等拜手稽首谨议是时  上有疾先一日谕内阁云朕丧次冒风遍身拘急明辰如可力疾御门如仪行否则谥议但封入朕深以自知孝诚不至以致疾侵焉是日不御门内侍官捧谥议入诏付翰林院撰册文  以旱灾免宁夏等卫秋粮有差仍发太仓银一万两给赈
　　○己未
　　○伊王进白兔礼官请告  郊庙  上以兔瑞屡见不宜频渎报罢  上谕辅臣曰昨朕与卿面加慎详于边  陵一事或谓为先入之言今朕复思一夜中心甚惧夫三年之丧上下一道故曰虽天子必有父所以无别只此一大道理尔后世日系万几之务易月为日虽圣人复生朕度必不能复设使示争于初必不终于古徒卖虚名下若以时为顺乃为职理之真至于墓次于庙礼也且礼亦明著子为天子诸侯父为大夫士则葬用死者之爵以安亲为上不敢强在生之实矧奉藏体魄将二十岁忍启露于风尘之间撼摇于途路之远朕心既不妥宁我  皇考亦必不宁我  圣母又大不宁也兹决以礼之正情之安奉  慈南宫诣合葬穴中不必粉饰果有未尽即彼处置朕湏躬至  显陵亲临调度此恐与比来为孝之大卿即将此谕播之群臣礼官当亟上议于是礼部会议上言  灵驾之北来与  慈宫之南诣其理一也顷岁以  显陵远在江汉深廑圣圣怀兹者  皇上躬择大峪地胜而近春秋展谒便于修举不宜舍朝发夕至之地而远即数千里之外又如术家地理之说以龙脉沙水较地美恶幽宅之中理难遥度万一果有未善一山风气相去不远别选吉地仓卒定难  慈宫既南不可复返此甚可虑也臣等咸谓宜如初谕遣亲重臣及知地理者先诣相度以闻俟  上裁择即  大行几筵安奉  慈宁迟之数月未为不可若夫  乘舆南陟关系匪轻文岂容造次轻误而不为长顾却虑也  上曰兹所言只重在人情私俗不思四海非王土欤即如我  皇祖孝陵之在南京今岁时展谒得亲睹否乎又我  成祖岂不永慕  皇祖耶卿等执前议朕心终不安尔乃停在元等三命使惟令赵俊赍吉凶仪仗以往  六科给事中奚良辅等上＜锍-釒＞请停南狩报闻  夜月犯土星
　　○庚申
　　○礼官奏恭上  大行皇太后尊谥仪一先期太常寺官奏致斋五日遣官奏告  天地  宗庙  社稷如常仪是日早告祭  几筵设册宝案于  几筵前册东宝西设读祝案于御拜位右祭前一日内侍官置册宝舆香亭于奉天门捧册宝各置舆中是日  上素服冠御奉天门内侍官举舆外导驾官导  上随册宝舆后降阶升辂外导驾官退百官素服于金水桥南北向立候册宝舆将至百官皆跪册宝舆过毕兴皆随至  慈宁宫门外北向立导引官导  上至  慈宁宫门外降辂  几筵殿前丹陛上导引官导  上由左门入至丹墀内赞唱执事官各司其事导引官导  上至丹陛上拜位太常寺官于册宝舆内捧册宝由殿中门入至  几筵前左右北向立内赞奏四拜礼在外鸿胪寺官传唱百官皆四拜导引官导  上由殿左门入至  梓宫前奏跪传赞百官皆跪奏进册捧册官以册跪进于  上右  上受册献毕以册授捧册官置于册案奏进宝捧宝官以宝跪进于  上左  上受宝献毕以宝授捧宝官置于宝案奏宣册宣册官诣案取册跪于  上右宣讫奏宣宝宣宝官诣案取宝跪于  上右宣讫奏俯伏兴平身传赞百官同奏复位导引官导  上至  几筵前唱初奠礼奏跪传赞百官皆跪奏献帛奠酒赞读祝读讫唱亚奠礼终奠礼奏俯伏兴平身传赞百官同奏复位导引官导  上由殿左门出至拜位奏四拜传赞百官同导引官导  上由左门入至  梓宫前以册宝授太常官捧入内导官导  上入内安册宝行叩头礼导引官导  上由左门出至丹陛上奏礼毕一是日领  尊谥诏先期百官各具青服乌纱帽黑角带于承天门外伺候大臣于午门前导引  上御华盖殿具黑翼善冠青黑犀带执事官先行五拜三叩头礼鸿胪寺官奏请升殿导驾官导  上御奉天殿鸣鞭讫序班设诏案翰林院官捧诏立于左鸣赞唱须诏翰林院官以诏授礼部官置于案序班举案由奉天殿左门出鸿胪寺奏礼毕驾还宫锦衣卫用伞盖捧至承天门百官入班鸣赞唱四拜平身称有制赞跪开读讫再行四拜礼鸿胪寺唱礼毕锦衣卫具舆亭迎至礼部誊黄次日进缴遣行人等官赍持诏示天下初行礼择以十九日戊午礼部上仪注  上更定二十七日仍亲笔注更数处奏告  南郊命武定侯郭勋  北郊英国公张溶  太庙成国公朱希忠  成祖庙大学士夏言  睿宗庙顾鼎臣  六庙尚书许赞严嵩李廷相王廷相毛伯温蒋瑶  太社稷遂安伯陈鏸  帝社稷驸马谢诏各行礼俱青衣常带惟勋不诣  圜丘令奠献诸执事官仍即  圜丘供事而勋以祭服行礼昭亨门首皆钦定也
　　○癸亥
　　○升翰林院修撰龚用卿为左春坊左谕德兼翰林院侍讲  礼部以正旦莭预请陈设马匹  上曰朕在哀疚一应庆贺礼仪乞罢之已礼部请先期百官习仪至日仍庆贺报如前旨至是礼部复言  皇上哀慕孔殷庆典报罢此诚纯孝大德今正旦在二十七日外服制已除宜令臣等百官行庆贺礼苐免宣表文及陈设马匹稍变服色以成礼仪  上曰履端大庆臣民所同但朕哀戚未平其如前旨罢贺卿等宜体此意  命阳武侯薛翰等为正使礼科给事中奚良辅等为副使持莭册封淮王祐楑世子厚寿为淮王妃周氏为淮王妃崇恭王厚燿世子戴境为崇王妃成氏为崇王妃瑞安恭简王祐桓长孙戴植为瑞安王肃恭王贡錝世孙弼桄为肃王韩王融燧世孙谟＜土典＞为韩世子革爵闲住庆王台浤庶苐二子檙枋为桐乡王庶苐三子檙槚为延川王徽王厚爝庶苐三子载垙为太康王庶苐四子载非□土为阳夏王鲁府安丘荣恪王观火□廉嫡长男颐堀为安丘王周府奉新荣宪王睦才□甾庶长男镇国将军勤火□戒为奉新王夫人王氏为奉新王妃义宁荣□□王心□王睦榉庶长男勤福□火为义宁王代府饶阳荣庄王聪澂长孙充■为饶阳王陈氏为永福王妃牛氏为□城王妃刘氏为修武王妃李氏为柘城王妃杨氏为宣宁王妃
　　○乙丑
　　○礼部言十二月三十日  大行皇太后服制二十七日已满恭检  孝贞皇太后丧礼制满后  上位仍素翼善冠布袍腰绖御西角门不鸣钟鼓百官俱素服乌纱帽黑角带侍朝俟  梓宫入  山陵奏请变服第今岁适遇正旦朝会祭享一切吉仪所当酌议臣等恭拟  皇上是日早黑翼善冠浅淡袍服黑犀带御殿受朝＜锍-釒＞入未下  上谕大学士言元旦  玄极殿拜  天仍具祭服陛下望拜及先期一日合变服否于是礼部更请正旦日  上拜  天受朝及先期一日俱宜青服孟春时享  宗庙自前三日奏斋始  皇上具青服臣下同之后遇祭享以此为例余日仍以  孝贞皇太后丧礼例行  上览＜锍-釒＞谕内阁曰部＜锍-釒＞所拟未免循故事未见损益何如礼曰三年之丧贤者勿过不肖者不可不勉若拘此纸上法度自后世君人者皆罪人也不但景君一人耳朕气质微弱志念实不副每有志于古道力不克然时亦不同也今既曰以日易月无有不知无有不见非虚文也是实行也更不必小惠报父母姑息以事亲直便实为之庶不傍牵蔓引而圣人可作伪乎虽  山陵之未就而实不是古人未葬之时百事皆辍之羙吉典亦行  郊社在上又不敢废封建征伐赏刑诸事命出一人本无虚日谓之居丧吾不信也便当如制定服后皆不必迁就遇  郊有事宜吉服作乐况父在柩子嗣位率用全吉何事  天反云尔耶此尊尊也  庙有事著浅色服不作乐此亲亲也居他处服墨布至丧次仍素色直候奉引安  陵仍用始服之服以终之庶为情实卿等即抄明白付宗伯翰林院礼科各议来行否即曰否礼部覆  皇上析礼精微可为万世法请令臣等通行内外一体遵奉报可  初礼部请正旦朝贺三奉  旨罢免及上制满仪注内开正旦视朝一莭因别＜锍-釒＞专请  上仍于是日御殿受朝  上曰履端岁首朝会之始但昨方除服  梓宫在上卿等连以礼请且朕亦谓行实事依拟于奉天门青衣本等带行五拜三叩头礼不必公服致谓钟鼓鸣鞭俱辍之礼部复固请  上具翼善冠黄袍御殿百官公服致词鸣钟鼓鸣鞭奏堂  乐  上曰改岁更始王者奉顺天道不可不重有谓弗宜非知道者既在除服外其义行子刻初朕用祭服于  玄极殿行告祀礼前期在服制内变服玄色吉衣  几筵四七莭权命内侍行礼  吏部拟升吏科左给事中曾烶为户科都给事中工科右给事中吕应祥吏科右给事中张守约礼科右给事中郭鋆俱左给事中应祥礼科守约兵科鋆刑科复除服阕左给事中李逢于户科  上允之命今后该复除者不许混入升官＜锍-釒＞内  升兵科都给事中朱隆禧为应天府府丞  旌表孝子赵进等二人莭妇于氏等一十八人烈妇张氏等三人从巡按直隶御史王应奏也
　　○丙寅
　　○恭上  大行皇太后慈谥册文曰臣闻颂称寿母子赖以成者远风美贤妃化行于助者深是故母仪所被  万方仰其徽音内治明章闺门由之正始永惟懿德卓辉前闻自非隆大号以追崇曷以酬至恩于罔极粤询古式率乃彝章恭惟  皇妣大行章圣慈仁康静贞寿皇太后贞明合天广大法地宅心专静坤道得一以宁约己俭勤  母德用慈为宝于  宪皇有逮事之孝敬于  睿考有辅佐之忧勤爰及眇躬之践阼式临  慈极以居尊蕴性仁恭岂马邓之足尚秉心敬爱嗣任姒之芳徽化洽六宫恩覃四域三十载化行于江汉之国十七年受养于长乐之宫  九庙圣灵俨祎衣而祇褐  七陵閟寝勤鸾驭以瞻依忻介百福以有永宜享千龄于无疆岂意天不慭遗虽切攀号何逮追惟顾复徒创钜而感深上荷劬劳实叩心而御恤兹欲播休声于后嗣扬芳烈于无穷匪易大名曷尊至德敬遵典礼请命于  天谨奉册宝上  尊谥曰  慈孝贞顺仁敬诚一安天诞圣献皇后伏惟  亲慈降鉴临享徽称陟祔严宫萃歆万＜礻冀＞佑予嗣人永永无极是日诏告天下诏曰至尊无上固人主所以奉亲于生存令闻不已尤人子所以显亲于没后揆诸天道而不悖察诸人情而允谐爰荐尊亲用光遗烈洪惟  圣母大行章圣慈仁康静贞寿皇太后至性纯粹厚德含弘逮事我  皇祖妣孝惠皇后徽音克嗣于  先朝久相我  皇考睿宗献皇帝内范聿彰于藩服勤俭之纪布于宫闱而罔愆仁爱之风敷于邦国而无间善积深厚庆泽悠长施于冲人庸膺宝命凡宣猷振弊兴道致治弗坠  祖宗之洪业咸赖  圣母之慈训也痛夫寿宫颐老方逾六襄之龄仙驭升遐遽违四海之养追攀莫及摧割奚堪永惟不朽之图议举易名之典兹卜十二月二十七日祗告  天地  宗庙  社稷恭上  尊谥曰  慈孝贞顺仁敬诚一安天诞圣献皇后于戏采集众论之公成于一人之孝尚慰终身之慕诞垂奕世之休
　　○丁卯
　　○以正旦莭遣英国公张溶西宁侯宋良臣驸马谢诏分祭  七陵都指挥方锐祭  恭仁康定景皇帝陵寝长宁伯大经祭  孝洁皇后陵寝  上既定奉  慈宫南祔心复犹豫乃复敕锦衣卫指挥赵俊令星夜驰赴  显陵于正月十三日午时会同内官何富奉祀蒋华都御史顾璘陆杰御史朱箎等奉启  玄官审视大内有无蒸润  梓宫安否据实详具即刻星驰回奏限正月二十六日抵京  玄宫可即掩之毋忽是时俊已行命使趋追及于内丘付之  升大理寺卿屠侨为刑部右侍郎
　　○戊辰
　　○夺工部左侍郎吴大田俸半年时尊上  圣母章圣皇太后尊谥行礼大田服貂为御史桑乔所纠  上恶其废礼不敬下诏责问大田认罪以病对  上曰大田果病自宜先以闻既可与行礼乃服貂自如及有旨令自责又不以实对而牵蔓浮词礼法何在姑夺俸半年
　　○乙巳
　　○授大学士夏言侄男夏克承为中书舍人  以太仓银库告乏命取南京户部库银八十万两实之
大明世宗肃皇帝实录卷二百十九


大明世宗肃皇帝实录卷二百二十
　　嘉靖十八年正月庚午朔  上御奉天殿文武群臣具公服致词行八拜礼
　　○辛未  上谕辅臣曰朕昨居丧礼疾阅礼记檀弓等篇其所暑礼仪制度俱不归一又不载天子全仪虽曰三年之丧通乎天下而今昔亦自有大不同者朕数有意在是第以  皇宗所定未有全文每遇  帝后之丧亦未免因仍为礼至于冠裳  经所司之制亦各不一卿等试于礼官考定之自初丧至除服冠裳轻重之制具为仪节俾归主当于是初部议丧服诸制奏之  上令更加考订画图注释并祭丧全仪编缉成书备览  上谕辅臣朕居丧哀毁因而多病湏一摄理顷者免朝实非好逸之故卿宜谕礼部使宣示群臣各悉朕意  上以慈孝送终事大念之至数旬犹未虽自决初命京山侯崔元尚书张钻太监鲍忠南迎  睿宗梓宫比亲视大峪归又拟奉  慈宫南祔遂停三臣行令锦衣指挥赵俊赍吉凶仪仗往寻复命俊启视  显陵玄宫归报及元日之夜又  面谕武定侯郭勋日所有大事朕见愚夫细人满世虽读书号知道者亦视礼仪为虚文可慨人见大峪工复遂以朕为不继是安之朕意卿其传示礼部趋昨三命使率原定官役南诣承天启奏  严宫俟至  慈舆发引  先朝有制俱令各司拟行尚书严嵩奏此大事愚夫细人不足与计惟即  圣心皆安者行之是即义理之正请暂缓命使待赵俊归报后发庶为祥慎  上乃报曰优柔不断乃妇人事朕意决矣即择日命官恭奉  梓宫南附  显陵合葬一应礼仪事宜各该衙门即逐一具拟以闻于是钦天监择二月七日  梓宫发引  上曰八日祈榖奈何于七日发引乃更定十五日工部以发引祔葬事宜及沿途供应人役工所支用钱粮条例以上且请差郎中一员搭盖行殿另差郎中二员督理开矿合葬复言  神主回京京城外设立幄次  上曰  神主回京一节不用启  玄宫惟用郎中一员各衙门章奏文移自后毋得用开矿字余如拟
　　○壬申  宣宗章皇帝忌辰  景神殿行祭礼遣长宁伯周大经祭  景陵
　　○乙亥录狭西延绥宁夏诸镇累次斩获功赏总督尚书刘天和固原总兵任杰延绥参将杨信宁夏副总兵魏时及狭西宁抚于堪宁夏巡抚张文魁延绥巡抚张衍绥镇守少监张惇宁夏镇守太监刘玉各银币有差
　　○丙子遣工部郎中张镗太监杨纲各捧敕谕遵依钦  降式格预行沿途搭盖  梓宫行殿平治道途整办舡只  改巡抚湖广右副都御史今升吏部右侍郎顾遴为工部左侍郎兼右副都御史仍在地方督理  显陵工程
　　○丁丑立春时享  太庙分遣文武大臣希忠溶勋元言鼎臣赞嵩诣  列圣群庙  皇考睿宗庙各捧  主行礼
　　○戊寅顺天府官进春  上御奉天殿受之文武群臣行庆贺礼  免百官立春元宵各莭宴
　　○己卯  命直隶新安卫都指挥佥事孙仁扬州备委署都指挥佥事汤庆俱充参将仁分守湖广靖州等处庆分守广西柳庆等处  奉先殿成升赏劾劳诸臣武定侯郭勋太监高忠大学士夏言顾鼎臣各赏银八十两彩叚五表里尚书张钻蒋瑶各荫一子入监读书侍郎吴大田江晓各加二品服色给事中李鹤鸣御史杨绍芳郎中范钦等诰敕房办事光禄寺卿周令等各升俸一级锦衣卫掌卫事都督佥事陈寅升都督同知都指挥同知张锜都指挥使指挥同知赵俊指挥使太仆寺少卿郭文英李良贵本寺卿仍各赍银币有差于是工科都给事中尤鲁御史李复各＜锍-釒＞上诸臣升赏太滥末流之弊将有冒功竞进躐等请级者又如郭文英李良贵者徒以匠作蒙被恩遇不二三年致身卿佐工部尚书蒋瑶自留都召入莅任方越月未有才劳均户荫子兵部尚书张瓒兵戎乃其专曹侍郎吴大田江晓及诸司属营建乃其职务诰敕等房光禄寺卿周令等十七员又不过理办文书亦得升级臣恐后日难于为继乞止以厚赏酬之俟各处大工告成始行荫俸升级之典庶爵赏不滥人亦知劝  上以工完加恩亦系常典张瓒吴大田江晓陈寅张锜赵俊已有成命郭文李良贵实有劳勚准升赏蒋瑶等升荫俟各工完再议  辛巳  诏改建隆庆  隆庆殿于原世子府殿乃承天府旧邸家庙奉  献皇帝神位者也  上以规制隘陋命命同陵山工  壬午升礼科左给事中吕应祥兵科左给事中张守约俱本科都给事中刑科右给事中丁堪为左给事中户科给事中周珫礼科给事中钱薇兵科给事中冯亮俱右给事中湛珫吏科薇本科亮工科
　　○癸未改巡抚江西都察院右副都御史胡岳为大理寺卿
　　○乙酉总理河道都御史胡缵宗言河南睢州考城县地方新开孙继口孙禄口各黄河支流一以分杀上源归睢二处水患一以灌下流徐吕二洪以济官漕议于孙继口至孙禄口另筑长堤及将考城县马牧集等处修堵决口务筑高广坚实密栽榆柳护之河身既宽土堤亦实大水涣发势能容受可免冲决散漫之虞而黄河安流二洪顺受运道可无患矣＜锍-釒＞入下工部议行之仍命从宜计处修筑务臻实效毋得怠缓虚费扰民
　　○丙戌  英宗睿皇帝忌辰  景神殿行祭礼遣定国公徐延德祭  裕陵
　　○先是太仆寺奏马匹不敷请将本寺所属地方并南京太仆寺所属应天扬州庐州和州等处共派本色而巡按直隶御史王瑛称永平兖州二府水旱相仍请量派折色以纾民力俱下兵部覆言永平兖州二府灾伤州县宜暂改折色余悉徵本色如太仆寺议  上曰马匹量地方丰歉酌派本折但顺天府寄养马匹百姓甚苦之其从长议处
　　○丁亥兵部言  梓宫南祔扈卫官军应用三千人在京宜于团营有马官军摘拨在外宜责各抚按官拣选护送凡  梓宫临至之处各抚按官俱当亲诣交代地方迎候挨程扈行出境乃止诏悉如拟
　　○南京工部右侍郎韩荆卒赐祭葬如例
　　○己丑以蜀王让栩有贤行赐  奖励仍命有司具礼竖坊表异之
　　○礼部奏海西卜鲁兀等卫女直都指挥佥事歹速等以与邻虏相攻朝贡后期而在道未至者尚八百余人此其情亦可原乞宽已至者罪而下命关吏入贡各夷继至者使毕事俟其遣归则谕以礼法俾自后入贡无敢夫期乃为得怀远之义诏许之
　　○庚寅命咸宁侯仇鸾神机营坐营成安伯郭瓒扬威营坐营
　　○甲午增设山西三岔守备官一员从巡抚都御史韩邦奇奏也
　　○暂罢耕藉遣侍郎李如圭祭先农之神
　　○  孝静毅皇后忌辰  景神殿行祭礼遣安仁伯王桓祭  康陵
　　○  上敕谕礼部曰朕仰承  天眷赐生元子已逾二岁宜前体  慈圣面训及文群臣累请取来月朔丑刻躬奏告  南郊  太祖庙分命大臣祭告  北郊  列圣宗庙  太  帝二社稷朝日夕月神祗四坛于即日申吉册立为皇太子并册封第二子为裕王第三子为景王以上慰二祖  七宗之灵近遵  皇妣日切之训远副中外臣民之望其具仪以闻
　　○是日颁降册立  东宫敕谕例于奏事毕鸣鞭罢方行时紏仪御史李复初苏祐不知旧典以为差错紏举之鸿胪寺卿陈璋奏辩  上怒复初等任情紏劾命锦衣卫逮系已而夺俸一月
　　○乙未礼部上册立  皇太子册封  裕王  景王仪注前期三日斋戒初一日丑刻  上躬诣  南郊以册立  皇太子册封  裕王  景王奏告  皇天上帝  驾回躬诣  太庙告闻  皇祖分命大臣祭告  北郊  列圣宗庙  太社稷  帝社稷朝日夕月天神地祗合用文武大臣恭候钦命祭告日行事用祭服太常寺恭办酒果脯醢礼三献  上帝皇祇加太牢翰林院撰告文  圜丘祭告文武陪祀官具祭服陪拜百官亦各具祭服并耆老生儒于昭亨门外陪拜分遣祭告  北郊等官俟  圜丘陪拜毕方各诣祭所祭  宗庙文官五品以上武官四品以上皇亲指挥等官六科都给事中俱照例具服陪拜  郊  庙祭告毕  上以册立遣使告闻于  昭圣皇太后  上具常服躬告  慈孝献皇后几筵其持捧节册宝文武大武九员充正副使行礼俱俟钦命前一日鸿胪寺设节册宝案各三于奉天殿中节居中册东宝西设册宝彩舆于丹陛之东教坊司设中和韶乐及大乐于奉天门内侍官设节案三于文华殿正中设册宝案各三于节案前设香案于册宝案前设  皇太子拜位于香案前设  裕王  景王拜位稍后至日锦衣卫设大驾卤簿百官各具朝服入丹墀内侍立  上具冕服御华盖殿鸿胪寺官引执事官进至华盖殿就次行五拜三叩头礼赞各供事鸿胪寺官奏请升殿乐作导驾官前导上升座乐止鸣鞭报时鸡唱定时鼓讫赞排班文武百官及生儒耆老人等入班鸿胪寺官赞四拜乐作兴乐止左右侍班引礼引正副使入就拜位赞四拜传制官跪奏传制俯伏兴执事官举节册宝案由殿左门出置御道□传制官由左门出称有制赞跪正副使跪传制官称制曰嘉靖十八年二月初一日册立元子  为皇太子并册封第二子  为裕王第三子  为景王命卿等持节行礼  俯伏兴又四拜礼毕执事官举节册宝置于彩舆中黄盖遮送教坊司鼓乐前导至文华殿正副使由中门入至丹陛上停止保姆奉  皇太子  裕王  景王迎于文华殿门内正副使各捧节册宝置于案节中册东宝西内赞导保姆奉  皇太子  裕王  景王就拜位赞四拜保姆奉  皇太子  裕王  景王各拜兴赞宣册赞跪保姆奉  皇太子  裕王  景王跪鸿胪寺宣册官取册立宣于  皇太子之左宣讫赞受册捧册官以册授  皇太子内侍官跪代受以册授捧册官置于册案宣册官又取册立宣于  裕王之左宣讫赞受册捧册官以册授  裕王内侍官跪代受以册授捧册官置于册案宣册官又取册立宣于  景王之左宣讫赞受册捧册官以册授  景王内侍官跪代受以册授捧册官置于册案赞宣宝鸿胪寺宣宝官取宝立宣于  皇太子之右宣讫赞受宝捧宝官以宝授  皇太子内侍官跪代受以宝授捧宝官置于宝案宣宝官又取宝立宣于  裕王之右宣讫赞受宝捧宝官以宝授  裕王内侍官跪代受以宝授捧宝官置于宝案宣宝官又取宝立宣于  景王之右宣讫赞受宝捧宝官以宝授  景王内侍官跪代受以宝授捧宝官置于宝案赞俯伏兴保姆奉  皇太子  裕王  景王拜兴礼毕正副使捧节由正门出于奉天门具本复命乃行告谢礼以册立之明日早  上恭诣  宗庙捧  德祖主钦命大臣捧  列圣神主奉安毕上具常服  皇后贵妃王氏康妃杜氏靖妃卢氏各具礼服保姆奉  皇太子  裕王  景王恭行告谢三献如常仪是日遣内侍官诣谢  昭圣皇太后  上具常服诣  慈孝献皇后几筵  皇后率贵妃康妃靖妃各具服保姆奉  皇太子  裕王景王诣  上前  皇后妃俱代  皇太子  裕王  景王行八拜礼贵妃以下又代  皇太子  裕王  景王诣  皇后前行八拜礼保姆又代  皇太子  裕王  景王诣贵妃康妃靖妃前行四拜礼毕回宫明日上表庆贺颁诏天下前一日鸿胪寺设诏案表案锦衣卫设云盖云盘于奉天殿东内别设云盘于承天门上设彩舆于午门外鸿胪寺设宣读案于承天门上西南向教坊司设中和乐及大乐于午门外鸿胪寺列百官班次于承天门外侨南锦衣卫设卤簿驾至日百官具朝服入丹墀内侍立  上具冕服御华盖殿鸿胪寺官引执事官进至华盖殿就次行五拜三叩头礼赞各供事鸿胪寺官奏请升殿乐作导驾官导  上升座翰林院官先捧诏书于华盖殿从至  御座前东立西向乐止鸣鞭报时鸡唱定时鼓讫赞排班文武百官入班鸿胪寺官赞四拜乐作兴乐止赞进表乐作执事官举表案由殿左门入置殿中乐止赞宣表目宣表目官宣讫叩头兴赞宣表赞百官皆跪宣表讫赞俯伏兴序班撤表案于殿东随举诏案于殿中赞四拜乐作平身乐止鸿胪寺官赞颁诏翰林院官捧诏授礼部官礼部官捧诏置于案上云盘内叩头兴鸿胪寺官举案从殿左门出鸿胪寺官跪奏礼毕退鸣鞭  驾兴校尉擎云盖至午门外礼部官捧诏置彩舆内乐作公侯伯三品以上官前导迎至承天门上鸣赞赞排班引礼官引文武百官就拜位乐作赞四拜乐止赞宣读展诏官升案称有制赞众官皆跪礼部官捧诏授宣读官宣读官宣讫礼部官捧诏置云盘中赞俯伏兴乐作四拜乐止唱搢笏鞠躬三舞蹈跪唱山呼万岁者三唱出笏俯伏兴乐作四拜兴平身乐止赞礼毕百官以次出礼部官捧诏授锦衣卫官置彩舆中以彩索系于龙竿颁降礼部官捧诏置于龙亭内鼓乐迎至礼部授使者颁行天下明日文武百官庆贺  昭圣皇太后表文及命妇庆贺  中宫笺文共二通俱捧至午门外司礼监官捧进是日文武百官进笺庆贺  皇太子前期鸿胪寺官设案于文华门至日班首官捧笺至案上行叩头礼毕司礼监官捧进遣官赍捧御书礼物分报各王俱用原定遣报  南郊册礼官一并赍捧遣翰林院科官二员并  南郊册礼一同诏谕朝鲜国遣行人等官及国子监生各十二员名充正副使颁诏天下诏俱如拟命官待别谕行命妇令入内行贺礼
　　○升南京太常寺卿王暐为都察院右副都御史巡抚江西等处
　　○丙申敕谕礼部朕惟孝子之事亲送终为大矧  陵寝所在体魄攸居必求允臧庶  亲安而人子之心亦安且尽矣  皇考显陵昔者建造狭隘虽尝增修犹多未称兹朕恭诣  陵下与诸左右大臣周阅山川更卜吉兆重建  玄宫以妥  皇考  皇妣神灵于无穷以昌厥后永绵胤祚于百世朕亲择于二月十五日子时发京前期五日朕亲奏告  皇天于  玄极宝殿及  太祖庙  睿宗庙分遣大臣祭告  北郊  五祖  六宗  太  帝二社稷朝日等四坛所有合行事宜尔礼部会同在廷群臣详议即便开具奏闻处分先是  上既定议命官恭俸  梓宫南祔礼部已移所司各遵行矣已而锦衣指挥赵俊自承天旋言启视  显陵玄宫有水于是众啧啧谓  显陵当北迁上意欲躬自往视决之乃降是谕会礼部拟上  上躬奉  梓宫南祔事宜得旨  梓宫且暂奉慈宁宫俟朕还京来奏
　　○丁酉  上谕工部命内监官袁亨工部主事袁钺遵奉钦定格式会同各地方巡抚自涿州起至丰乐驿搭盖沿途驻跸行宫原差内官曹臻会同守备太监何富侍郎顾璘修饰旧邸宫殿及社稷山川坛工部郎中岳伦往启  玄宫督理  显陵合葬事
　　○先是恭上  皇天上帝大号尊加  皇祖谥号礼成礼部奏遣使诏谕朝鲜  上曰安南亦在天覆之下不可以迩年叛服之故不使与闻今择廷臣有文学才识通达国体者赍诏谕之如故事于是所司以其人上  上命更推者再四皆不遣己乃命原任礼部左侍郎黄绾升本部尚书为正使右春坊右谕德张治升翰林院学士为副使捧诏行时绾守制家居趣赴行在所领  面谕行事
　　○命故彰武伯杨质子儒袭祖爵
　　○戊戌  上以去冬祗荐  皇天上帝册表诸奉使大臣有虔恭赞佐劳诏持加恩进封武定侯郭勋为翊国公加武英殿大学士夏言特进光禄大夫上柱国少师文渊阁大学士顾鼎臣少保兼太子太傅改武英殿大学士成国公朱希忠驸马崔元俱太子太傅英国公张溶礼部尚书兼翰林院学士严嵩俱太子太保宣城伯卫錞太保遂安伯陈鏸少保兼太子太傅吏部尚书许赞少保各余官如故勋等各＜锍-釒＞辞不允
　　○己亥工部尚书蒋瑶言  圣驾巡幸承天请暂止  慈庆宫景阳宫一号等殿并沙河城等工报可惟景阳工仍旧
　　○命工部右侍郎江晓巡视督理经行桥道晓领礼部刊定  圣驾往承天府钦限驻跸程次以行踰二日方至涿州及会众官又失传示于是巡按直隶监察御史胡守中论其违慢得旨江晓不以朝廷公务为重恣肆稽延有负委任令自陈状已下晓行在镇抚司拷讯遂黜为民
　　○户科都给事中曾烶言河南湖广俱各灾伤展  陵之费乞通融均处酌资群力工部议取南直隶浙江江西福建贮库银各三万两两淮盐运司四万两两浙盐运司二万两以济工用  上从之仍谕湖广巡抚官无得重派小民
　　○户部言  圣驾幸承天扈从官军人马供应浩繁而比来北直隶河南湖广三省灾伤公私匮乏宜先遣户部右侍郎高公韶及郎中数人赍太仓银二十万两给与北直隶三万河南七万湖广十万督同所在抚按官预整刍粮共随驾教坊司给与行粮银官人五两俳长人四两乐工人三两俱出太仓银库诏从之
　　○兵部尚书张瓒条上扈从驿传事宜一选锦衣卫官百二十员旗校八千人沿途应用仍给旗校马三千匹官军自行粮外先加赏赉有差一  驾所驻跸之地各守巡兵备等官亲督官军朝夕巡视一舆辇经行之处无论大小坊牌悉行拆撤一沿途行宫之侧盖厂舍十余间安设舆辇驾仪及官校直宿一扈从人员所用马匹先令太仆寺少卿二员分程催调每处备六千余匹委二司官领之其无马地方即以河南马匹通用一马有疲于长途者该寺少卿如数验兑一每府州县借支官银募夫万余名以应扈从官员之用一每处备坚车四百余辆俱以官银雇募一扈从人员廪给口粮自关文外多索者罪之一自京师至涿州人夫车辆取兵部协济银雇募马匹暂借团营骑操马四千五百匹应用一各省预委二司官三员一理人夫一理车马一理廪给怠玩误事者听科道官参劾诏俱如拟
　　○初襄王祐櫍痼疾无子  上命其从弟阳山王祐楬代理府事已而阳山王薨其长子厚熲方九岁不及袭封期更敕镇宁王祐檽代理而府中臣仆皆不乐祐檽因奏其罪过且言伦序非宜乃命司礼监监丞王焘给事中马汝彰往勘之至是还报言祐檽无罪请令代理如故  上曰厚熲既伦序应袭只令伊毋保护内外辅导官协理府事待年长及例径自请封何必更命祐檽因夺其敕
　　○初礼部拟上  圣驾南行并  驾至承天谒  陵祭告等仪已得旨俱如所拟寻复面谕尚书嵩发京更二月十六寅时前所上诸仪有当增定更正者嵩退乃＜锍-釒＞言  驾至承天一应礼仪俟至彼另具谨先遵谕将发京沿途诸仪增正具闻一十一日辰时  上亲奏告  皇天于  玄极宝殿毕同日告闻  皇祖太庙  皇考睿宗庙遣大臣十八员分告  北郊  德祖  懿祖  熙祖  仁祖  成祖  列圣群庙  太社稷  帝社稷朝日夕月天神地祇行事俱用祭服太常寺办备合用脯醢酒果制帛翰林院撰各项告祭文軷祭于承天门遣官祭旗纛之神俱用牲醴制帛三献如常仪  驾发由正阳中门出  后妃辇轿后随锦衣卫恭设钦制武陈驾备辇舆仪仗等项扈行本卫拣选精壮旗校八千人内以六千人专管台奉  上坐舆辇以二千人专管摆执驾仪及一应正直巡绰传宣等用选委千百户一百二十员分投管理各分拨班次更番接替仍行太仆寺调取寄养马三千匹兑给各旗校令其更迭骑坐以纾困乏锦衣卫前驱使率领本卫千百户等官先期前去肃清道路简命武职重臣二员留守北京兵部尚书一员参赞机务各请敕行事简命文职大臣二员总督整饬宣大等处军务提督蓟州山海关等处地方边备各请敕行事钦命文职重臣一员往辽东蓟州宣大鴈门固原等九边阅视边备户部赍银若干随带前去劳赏官军请敕行事兵部奏请皇城四门京城九门大明门外两边合用守门文武大臣各一员坐边官侯伯二员增设守门官军用科道官点闸京城内外巡捕官军除旧有外合行团营再选有马官军三千员名分为两班酌派五城地方与同旧有官军巡逻仍选委坐营官各提督把摠等官昼夜巡捕安定门各土城外及郑村坝大黄庄居庸关白羊口六处地方该营拣选有马官军每处一千员名分为两班轮流下营防守安定德胜门土城外各用东西官厅听征总兵官一员其余各用参将一员统领下营紫荆倒马二关保定抚镇定拣选精锐有马官军每关一千员名分为两班每月一轮轮流下营守把各委坐营官一员统领下营扈  驾官军兵部于团营东西官厅御马监勇士内拣六千员名给兑马匹执武陈驾仪一千人总兵官一员领之  驾前后各二千人参将二员领之  驾左右各五百人翼  驾行左右副将军领之兵部行文沿途抚按等官调拨屯驻及扈  驾军马户部定拟扈从官军各项人役行粮奏请关给请敕命户部侍郎一员率属官六员带领太仓银三十万余两先期前去沿途整理粮草料沿途修理桥道搭盖行宫蓆殿工部行文原奉敕郎中同内官监钦遵督理礼部行南北直隶浙江等十三布政司凡有紧要重事俱达行在所奏闻其余事务俱达在京通政司照常封进各该衙门启请  皇太子令旨行其事有疑碍者各差人赴行在具奏取旨各处拜进表笺文除岁例等项赴在京礼部照常类收启请司礼监官捧进其特贺大典不系常典者原差人恭诣行在投进光禄寺随路预备御膳酒饭供具扈从官五府堂上官各一员首领官五员吏五人吏部堂上官一员文选等四司官四员办事官六员吏六人户部堂上官二员浙江等十三司官十三员办事官二员吏十三人礼部堂上官二员仪制等四司官六员铸印局官一员办事官六员儒士三人吏十二人铸印局匠四人兵部堂上官一员武选等四司官六员办事官一员吏六人刑部堂上官一员浙江等十三司官十三员办事官一员吏十三人工部堂上官二员营缮等四司官十员办事官二员吏十人都察院堂上官二员浙江等十三道监察御史二十六员办事官四员吏十三人通政司堂上官二员首领官一员办事官二员吏二人大理寺堂上官一员左右寺官二员办事官二员吏二人太常寺堂上官六员首领官二员属官十员吏二人执事人役四十人厨役三十人光禄寺堂上官二员四署官四员吏四人厨役二百人太仆寺堂上官一员首领官一员吏一人鸿胪寺堂上官俱从司宾司仪各一员鸣赞四员序班十六员通事四员翰林院讲读修撰等官三员内阁制敕诰敕二房官共二十员译字官生四人吏十人尚宝司官四员吏一人六科给事中十二员吏六人中书舍人一员吏一人行人司行人十员吏三人太医院堂上官五员御医吏目八员圣济殿医士选带三分之一吏二人钦天监堂上官一员博士等官八员天文生阴阳人共十人吏一人教坊司奉銮韶舞司乐八员俳色长乐工二百人扈从文武内外官各项人役合用夫马驴骡车辆廪给口粮各项应付事宜兵部定拟奏请转行在外有司一体应付扈从文武衙门官员先年内府印绶监收贮行在衙门印信关防本部领出给付各官使用扈从官员于尚宝司给领文武字面牙牌  驾发留守大臣率在京文武衙门官员各具吉服先期恭赴宣武门外彰义关候送  驾  驾过退各衙门扈从官员分程先行在途俱免朝参候  驾礼兵二部鸿胪寺太常寺光禄寺官科道紏仪官俱从行凡遇行宫进宫进膳处所各该抚按守巡兵备等官选委精壮官军披带盔甲器械拱卫  乘舆不许喧哗错乱违者听锦衣卫官即时具奏拏问扈  驾官军户部给散行粮工部办锅灶不许分外索害有司及入民舍混扰违者许被害之人赴抚按衙官告治仍行随  驾缉事官校访拏重治诸凡供应俱有奏请定议各该军卫有司不许分外科取歛民违者听抚按官体访指实参究重治各衙门跟随吏书人等各照兵部原行关文于军卫有司驿递衙门应付不许分外多索其应付衙门亦要即时应付毋得迟误违者俱听所在官司告治红过驻劄地方原有商贾店铺开卖即饮食等物照常市贸不许躲避亦不许从  驾人员用强轻价勒买违者许被害之人即时告治兵部咨行各该巡抚官预先出给榜文晓谕经过处所真定望祭北岳恒山之神卫辉遣官祭济渎之神钧州望祭中岳嵩山之神荥泽祭河神南阳遣官祭武当山之神沿途古帝王圣贤忠臣烈士祠墓礼部查访预期奏闻遣官致祭岳渎用太牢次用少牢又次脯醢酒果各处抚按并三司官俱于所属境上候驾先赴鸿胪寺报名  驾至行殿各具吉服朝见所过府卫州县官吏生员耆老人等俱于三十里外候迎道傍跪叩头  驾过退  驾至行殿鸿胪寺引见俱五拜三叩头礼各处近路王府许亲王具常服预先出城候  驾至跪迎道傍叩头  驾过兴  驾至行殿王具朝服见行五拜三叩头礼毕  上赐宴劳光禄寺备宴席给领其余宗室俱免出迎不许擅离府第得旨祧庙不告百官迎送但立而已亲王尤不可伏谒道左从官不得需索有司不得媚奉违者厂卫科道察举以闻
　　○以翊国公郭勋充班首官先是朝贺位次以定国公徐延德为班首至是勋进封国公官太师礼部尚书严嵩奏以为当居延德上故有是命
　　明世宗肃皇帝实录卷之二百二十


明世宗肃皇帝实录卷之二百二十一
　　嘉靖十八年二月庚子朔册立  皇太子册封  裕王  景王是日丑刻  上躬诣  南郊祭告  皇天上帝旋诣  太庙告  皇祖遣大臣郭勋等分告  北郊  列圣及  睿宗献皇帝庙  太帝社稷朝日夕月等坛出御奉天殿命公郭勋朱希忠张溶持节充正使大学士夏言顾鼎臣尚书许赞严嵩张瓒李廷相捧册宝充副使行礼册  皇太子制曰粤稽古帝王承天绍统严立长以图万世之安垂宪贻谋重建储以系四海之望朕仰膺  天命入缵丕图荷简眷于  帝心锡昌隆于祚胤肆惟元良之建实为国本攸关矧夫贤哲之资式副  宗祧之托爰颁显册肇举鸿仪咨尔长子  龙轩毓秀虹渚钟祥日角月轮殊姿见于襁褓龙行虎步太平兆于岐嶷是宜主鬯攸归允属维城之寄群心久属  慈训具存庸举彝章焕陈缛典今特授以册宝立尔为皇太子正位东宫夫立爱立敬商书昭作德之休令闻令望周雅著得贤之誉尔其逊志典学居正履谦远佞亲贤从善纳谏式仪刑于往哲立纲纪于四方克享天心聿昭帝受以答扬我  祖宗  考妣之光训钦哉册  裕王制曰惟我  太祖开国崇树亲藩分王诸子匪直荣茅土于一方实欲寄屏翰于万世仰遵成宪式用祗循咨尔第二子  睿质夙成英姿特立应祯祥于震夙昭俊伟于孩提亢兹磐石之宗浚发天潢之派今特封尔为裕王锡之册宝大启尔家夫进德讲学先王范世之訏谟忠君孝亲诸侯守身之要道尚其祗佩毌忝训词钦哉册  景王制曰朕仰荷  天休丕承  帝统景命有仆祚胤克昌式弘建国之谟茂举大封之典咨尔第三子  禀资奇伟赋质端凝挺峻＜余＞于金枝挹英风于琼握宜膺茅土以有家邦兹特封尔为景王予册予宝宜敬宜承尚其夙夜畏天慎厥身修思永钦予时命以克有令誉钦哉
　　○是日当午日下有五色云见长径二丈余形如龙凤是曰卿云
　　○辛丑以册立礼成告谢  太庙命文武大臣郭勋等分捧  列圣神主文武群臣上表称贺颁诏天下诏曰朕惟人君奉  天命而君临天下所重者大本系焉是以自神禹至今率遵此道用一人心也比岁朕荷  皇天俯眷元嗣诞生数岁之间叠承洪造顾朕何人钜膺帝德深惟  皇祖垂裕之恩  列圣累积之大  皇考功德玄隆  皇妣善慈广萃庆集朕躬显受丕荷至有今日兹念  祖宗家法具在  慈嘱切朕赤中洎文武群臣屡请左右元僚力赞咸以国本之定此其时也朕亦思维欲图久大之治安须早定立于储贰兼以藩辅之重故同建本而行适取昨旦元吉是维今月一日朕躬祇请命于  皇天  皇祖分命诸臣告于  方泽  列圣  太社稷  帝社稷神祇大颁册宝立朕元子  为皇太子分封第二子  为裕王第三子  为景王吉典告成允协神人之望大封并举式增邦国之光播谕万方咸使知悉一自嘉靖十八年二月初四日昧爽以前官吏军民人等有犯除谋反叛逆子孙谋杀祖父母父母妻妾杀夫奴婢杀家长杀一家非死罪三人采生折割人谋杀故杀蛊毒魇魅毒药杀人强盗妖言奸党失机及事干边方夷情人命十恶至死并一应真犯死罪及大礼大狱首重者不赦外其余已发觉未发觉已结证未结证罪无大小咸赦除之敢有以赦前事相告言者以其罪罪之一各王府亲郡王嫡母与生母并存者诏书到日其嫡母准加称太妃生母准授封为次妃一公侯伯有因生母未封而并其妻不得封者许一体诰封一宗室年七十以上者有司各给米十石绢十疋绵十斤庶人年及七十者一体给米五石绢五疋一各处宗室及仪宾有志讲学读书者许亲王延请儒师与同该府长史教授等官考校劝勉以资进益果有志行不苟学有成效者奏闻奖励一  累朝及见在公主子孙有志向学者许荫一人送国子监读书一两京文职三品以上官未及三年考满者俱与应得诰敕仍荫一子入监读书一王府官有年老愿致仕者进散官一阶其长史历任三年无过者给与应得诰敕一两京文官有犯公罪充军为民者著查所犯情由开奏定夺一武职官除失机重情不宥外凡一应干累诖误及因事忿争亏枉革职降级者许具奏该部即与辩理一文武官吏监生知印承差生员军民人等有为事见发运砖运灰运炭纳米及追罚马匹做工摆站煎盐炒铁充军伴仪从膳夫等项悉宥其罪各还职役宁家随住军职例该带俸差操者照原拟发落一在京文武官员之家除里甲正役外其余一应均徭杂派差役照依正统元年事例全户优免如有诡寄田粮靠损小民者听抚按参奏治罪一大汉将军侍卫二年半以上者给与冠带四年半以上者授试百户一军官旗军将军力士校尉舍人余丁有为事发遣各处立功瞭哨者尽行放免复还职役例该带俸差操者亦许管军管事一被灾地方应免钱粮诏书到日为始已徵在官者收作本户下年该纳之数未徵者炤例蠲免以苏民困一各处地方灾伤小民困苦着抚按司府州县官加意存恤有流移的即时招徕或为一时啸聚为盗者即令自首解散悉宥其罪仍一体赈济安插一各处逃军逃匠逃囚人等自诏书到日为始限三个月以里许于所在官司首告与免本罪军还原伍匠仍当匠民放宁家其各处解军之人有因违限问发充军者放回宁家后不为例一光禄寺厨役年老残疾者告官审验是实放回宁家有司炤缺佥补上林苑监原佥养牲种菜等项人户其有老疾不堪应役户内无丁顶补者许该监官验实具奏放回原籍依住一各边方方面知府等官在远效劳抚按官保留不得赴部给田者吏部查访贤能不拘常资升用以均劳逸一各处仓官及收粮经历守候二年之上放支不尽者仍听全支本等俸给一内外文武官员总小旗因事罚住俸粮者诏书到日炤旧关支一孝子顺孙养夫节妇已经旌表年及七十以上并军民之家男妇年八十以上者有司各给与绢一疋绵一斤米一石肉十斤九十以上者倍之其八十以上男子加以冠带荣身一天下岁贡生员见今应贡到部有年老不愿仕者与七品散官一各处府州县儒学廪膳生员有年五十以上并停廪年久不愿进取复学者并与冠带荣身一两京各衙门历事监生知印承差办事官当该办事吏除前次恩免外以后拨到办事者监生免三个月知印承差办事当该官吏各免二个月于戏宜王宜君衍本支于百世锡福锡禄溥仁化于万方允协神人之大猷益笃邦家之永祜遍播华夷俾悉知悦
　　○升刑部右侍郎宋景为本部左侍郎
　　○虏以去年秋冬之间数寇马兰谷总兵官萧升右参将买鉴不能御巡抚都御史戴金匿不以闻兵科给事中张守约巡按直隶御史张光祖劾其状诏革升鉴职听勘金莅任未久姑降一级调用
　　○壬寅文武大臣命妇朝贺  中宫赏彩币有差
　　○初正月中  奉先殿成  上于文华殿面谕礼部尚书严嵩二月初九日奉安  列圣帝后神位至是礼部拟上仪注先期一日司设监设  神座香烛案于  奉先殿  神位舆九并香亭于重华殿丹陛正中锦衣卫备伞仗教坊司备大乐于重华殿门外太常寺备牲犊制帛如时祫仪  上恭捧  太祖神位钦命文武大臣八员捧  成祖  列圣神位陪拜官合用文官四品以上武官三品以上皇亲都指挥以下俱吉服至日质明  上具翼善冠黄袍诣重华殿内外捧请  神位官随入上香行礼毕  上捧  太祖神位钦命内外官捧  列圣帝后神位安舆中舆出大乐前导伞仗侍卫如仪  上轿后随由昭祥门东上南门东上门东华门宝善门  奉先殿东门入至  奉先殿丹陛上乐止  上诣  神舆前跪捧请  太祖神位内外捧请  神位官各恭捧随入奉安讫典仪唱执事官各司其事内赞奏就位  上就位唱迎神乐奏  上至香案前上香  上三上香讫奏复位乐止内赞奏四拜传赞众官同乐奏平身乐止典仪唱奠帛行初献礼乐奏内赞导  上至  太祖前奏献帛献讫奏献爵献讫捧  神位官诣  列圣前各分献讫奏跪传赞同赞读祝乐暂止读祝官读讫乐复作一阕止奏俯伏兴平身传赞同典仪唱行亚献礼乐作内赞导  上至  太祖前奏献爵讫奏复位分献同乐止典仪唱行终献礼仪同亚献内赞奏四拜传赞同乐奏平身乐止典仪唱读祝官捧祝进帛官捧帛各诣燎位内赞奏礼毕  上还宫诏如拟
　　○封代府襄垣王府镇国将军仕坯为襄垣王初襄垣王仕＜土匮＞弘治间以淫暴赐死国除令甲凡郡王无子者即弟侄不得继爵无以死罪废王其弟侄得封者是时各王府往往违例陈乞多冒滥封爵仕坏耄矣有子曰成金□癸者凶狡多数是兴贩心乃百计克剥以营之遂有是命仕坏竟未受封而卒
　　○驸马都尉京山侯崔元玉田伯蒋荣俱＜锍-釒＞请扈从诏允元请荣不许
　　○瑞昌王府奉国将军拱榣尝以议礼称旨赐敕褒谕又赐敬一箴等书至是以建楼藏敕请赐名额诏扁其楼曰尊赐
　　○大学士夏言等＜锍-釒＞贺卿云  上曰卿云瑞象诚  宗社无疆之祯朕以祇感礼宜昭谢所司其择日具仪以闻于是礼部尚书严嵩等具仪请诏以初九日奏谢  上帝于  玄极宝殿遣翊国公郭勋等祭告  宗庙  社禝礼部复请受诸臣廷贺  上曰  帝臻上瑞朕实感之岂不欲交庆以受第  慈宁几席未除其免贺
　　○上以驾将南狩诏起旧辅臣大学士翟銮充行边使拊巡九边暂改兵部尚书兼都察院右都御史事完如旧发太仓银五十万两分往辽东蓟州宣府大同偏头鴈门宁武延绥宁夏固原甘肃随行遣使赏劳官军命兵部尚书毛伯温总督宣大山西三关等处军务左侍郎樊继祖提督蓟州山海关等处边备随宜往来调度各该将官相机战守镇巡以下官员悉听节制其合行事宜俱许便宜区处回銮之日具奏还京
　　○癸卯追封秦昭王生母丁氏为庄王次妃从其孙秦王惟焯请也
　　○致仕大学士张孚敬以  慈孝献皇后之丧上＜锍-釒＞称慰又以疾笃上遗＜锍-釒＞劝  上建储贰任忠良而以其子逊肤逊业孤危无托为言  上优诏慰答之
　　○甲辰造  御宝玺十一颗曰奉天承运大明天子宝曰天子信宝曰天子行宝曰皇帝信宝曰皇帝行宝曰大明受命之宝曰巡狩天下之宝曰垂训之宝曰命德之宝曰讨罪安民之玺曰敕正万邦之宝
　　○发太仓银二万两并淮浙存积盐价银三万五百两给与总督三边尚书毛伯温随军行赏发太仓银三万两给与提督蓟州等处边备侍郎樊继祖随军行赏
　　○乙巳朝鲜国王李怿差陪臣户曹参判柳仍淑等奉表贡方物贺上  庙号尊谥及  睿宗献皇帝祔享  太庙配享  明堂礼成  上以朝鲜为礼义之国奉职惟谨特御奉天门引见其使臣赐宴于礼部
　　○勋戚大臣翊国公郭勋等以册立礼成各献马币玉带进贺诏赐白金文绮有差
　　○致仕少师兼太子太师吏部尚书华盖殿大学士张孚敬卒孚敬浙江永嘉人初名璁今名  上所赐也正德庚辰举于礼部明年辛巳  上登极赐进士时方议  献皇帝尊称大礼孚敬即上疏分析继统继嗣之义为  上明父子之伦不可夺众咸不悦壬午授南京刑部主事甲申以大礼未正仍上＜锍-釒＞争之与桂萼席书方献夫霍韬同被召至京与众廷辩竟定大礼升翰林院学士乙酉升詹事丙戌升兵部右侍郎丁亥敕署都察院事治张寅狱是冬遂升礼部尚书兼文渊阁大学士入阁办事赐银图书二其文曰忠良贞一曰绳愆弼违戊子加少保纂修大明会典成加少傅兼太子太傅吏部尚书华盖殿大学士己丑罢政归行及天津召旋辛卯复罢归壬辰召入进兼太子太师复以星异免其冬遣鸿胪少卿陈璋赍敕徵之癸巳复任加少师乙未以疾乞归  上累谕固留为之亲制药饵疾亟乃许致仕遣官赍敕送之给月米八石夫役八名丙申手诏趣其还朝至处州疾作不果至诏疆起之至金华疾又作乃止至是卒  上深加悼惜赐祭葬如例赠太师谥文忠仍荫一子为尚宝司丞孚敬深于礼学丰格俊拔大礼之议乃出所真见非以阿世既以是受  上知眷骤跻崇显而一时议礼诸臣咸得重谴及奉诏鞫勘大狱独违众议脱张寅之死而先后问官得罪者亡虑数十人以是缙绅之士嫉之如讐然其刚明峻洁一心奉公慷慨任事不避嫌怨其署都察院不终岁而一时风纪肃清积弊顿改在内阁自以受  上特知知无不言密谋庙议即同事诸臣多不与闻者于是清勋戚庄田罢镇守内臣百吏奉法苞苴路绝而海内称治矣至其持议守正虽严谕屡下陈辞益剀切不挠  上察其诚久久滋重信之常以少师罗山呼之而不名其卒礼官请所以易其名者  上亲按古谥法以孚敬能危身奉上特命谥之曰忠其眷遇之隆始终不渝如此第果于自是恩怨太明休休之量是其所短然终嘉靖之世语相业者迄无若孚敬云
　　○命兵部右侍郎张衍庆先期督理驾行事宜
　　○铸嘉靖通宝钱
　　○丙午起原任都察院右副都御史张润协管院事
　　○丁未以原任巡抚甘肃左佥都御史张汉整饬蓟州边备兼巡抚顺天等处
　　○选授行人张良贵苏应旻任万里廖天明推官张翼翔知县杨上林傅佩刘大直戴梦桂高节俱为给事中良贵吏科应旻上林户科万里礼科翼翔佩兵科大直刑科梦桂工科节南京户科天明南京刑科行人舒迁王之臣毛恺博士蔡大用推官钱嶫闵煦赵大佑杨本深李延康焦琏魏洪冕陈绍郭文翰知县商承学童汉臣江浚黎循典黄镗吕光洵张梅何瑚王德纯俱试监察御史嶫迁浙江道大用云南道之臣恺煦广西道汉臣承学江西道浚四川道本深贵州道延康琏湖广道大佑镗广东道光洵河南道循典福建道洪冕山东道绍南京河南道文翰福建道梅四川道瑚广西道德纯云南道俱南京
　　○命咸宁侯仇鸾挂左副将军印东宁伯焦栋挂右副将军印扈  驾鸾因奏臣系左副将军为前锋左右前后悉宜听臣节制  上不许曰朕车驾在中军以御左右将军翼行参将二人为前锋后卫其以翊国公勋代掌中军戎务成国公希忠副之仍给勋希忠旗牌各六面副
　　○命分守通州署都指挥佥事栾锐右参将守马兰谷地方
　　○礼部请发内府所贮先年行在衙门印信关防给各扈从官员其行在通政司太仆寺鸿胪寺及各曹首领印信原无收贮者请各照例铸给从之
　　○命内监铸造左副将军银印给咸宁侯仇鸾行在宗人府银印给驸马都尉京山侯崔元钦命巡行边务关防给行边使兵部尚书翟銮钦命督理边务关防给兵部尚书毛伯温钦差整备边务关防给兵部左侍郎樊继祖
　　○礼部请移檄宗藩及天下诸司以时进  东宫贺笺  上命千秋节一贺元旦冬至俟三载后行之
　　○命团营官选官军六千名扈  驾以参将二员统之而听令于左右副将军其皇城京城各门及安定德胜等门各选营兵千名分班防守
  </div>
  <div class="pagination">
   <a href="明实录世宗实录_page386.html">
    上一页
   </a>
   <span>
    ...
   </span>
   <a href="明实录世宗实录_page382.html">
    382
   </a>
   <a href="明实录世宗实录_page383.html">
    383
   </a>
   <a href="明实录世宗实录_page384.html">
    384
   </a>
   <a href="明实录世宗实录_page385.html">
    385
   </a>
   <a href="明实录世宗实录_page386.html">
    386
   </a>
   <span class="current-page">
    387
   </span>
   <a href="明实录世宗实录_page388.html">
    388
   </a>
   <a href="明实录世宗实录_page389.html">
    389
   </a>
   <a href="明实录世宗实录_page390.html">
    390
   </a>
   <a href="明实录世宗实录_page391.html">
    391
   </a>
   <a href="明实录世宗实录_page392.html">
    392
   </a>
   <span>
    ...
   </span>
   <a href="明实录世宗实录_page388.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
