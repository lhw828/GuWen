<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 144 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 144 页/共 505 页
  </h1>
  <div class="content">
   ○谕议政王军机大臣等、前因满庆、恩庆奏称、哷徵捏词诬控。并剿办瞻对。及委员妄禀等各摺片。当经谕令满庆等、以哷徵控诉各语。万难凭信。令其传知李玉圃、迅速赴京质对。并晓谕明正土司安站通道。粮员严清荣撤回川省查办矣。哷徵失察堪布克扣布施。不能秉公办理。致令藏中滋事。断难复令回藏。所控情节。亦难凭信。汪曲结布、既为藏中僧俗所服。即著满庆等、责令协同达赖喇嘛。掌办藏务。令其抚辑僧俗。务使各寺相安。永息争端。不准区分党类。恃强陵弱。再行滋事。傥能全藏厎定。尚当破格加恩。所有哷徵前控各情。并著无庸查办。此系朝廷为安辑全藏起见。特降此旨。即著满庆等传谕汪曲结布知悉。令其益知感激。倍加奋勉。前据骆秉章奏、瞻对匪众现已回巢。此时所调藏兵。自无庸再行进剿。以省兵力而示体恤。著满庆即将此项兵丁撤退。仍归藏地本境。毋庸越境会剿。并著崇实、骆秉章、饬令史致康、派拨兵丁查拏夹坝。以次疏通驿路。前据满庆等奏称、李玉圃在川候补十年。未得署缺。并声叙该员劳绩。请破格录用。当以该员现办军务。俟有成效。再行奏奖。现在瞻对既无须进剿。著满庆等即将该员前次劳绩查明。会同崇实、骆秉章、福济、景纹、保奏。令其赴川。由骆秉章送部引见。并由骆秉章察看该员才具。酌量委用。其严清荣被参之案。即著福济等将该员撤回内地查办。其明正等土司。仍由满庆等晓谕。令其照常安设驿站。哷徵事现在虽可无庸查办。瞻对土匪回巢。能否与明正等土司日久相安。及洋人传教能否阻止各节。事关紧要。福济曾任封疆。办理较满庆等更当老练。福济到藏后。即帮同景纹、将该处实在情形办理。一面迅速奏闻。其福济行止。著俟藏务办竣后。再行请旨。满庆本系任满赴京人员。著仍遵前旨起程回京。福济等仍遵前旨迅速赴藏。毋稍延缓。将此由六百里各谕令知之。　　

○又谕、崇实、骆秉章奏、密陈西藏情形。请权宜办理一摺。据称满庆、李玉圃、汪曲结布、互相固结。李玉圃怂恿满庆蒙混具奏。以汪曲结布掌办藏务。复奏请将李玉圃破格录用。汪曲结布奏书中。复力剖满庆李玉圃之冤。并满庆、李玉圃、藉瞻对天主教为名。种种欺诈要挟。请暂筹权宜办理等语。满庆等挟私怀诈。把持藏务。已成固结难解之势。非权宜办理。不足以释藏中之疑而离其势。本日已照所请寄谕满庆等办理矣。满庆等寄谕内。仍将崇实骆秉章福济景纹四人衔名叙入。以释满庆等疑虑。著崇实等、催令满庆、李玉圃、迅即来京。并晓谕汪曲结布、令其抚辑僧俗。毋令再生事端。傥能全藏厎定。尚当破格加恩。俾免疑惧。仍晓以前次加恩。系出自特旨。非由满庆等奏请。以散其固结之心。一面催令李玉圃迅速来京。催满庆等到川。再将李玉圃押解赴京。罗勒拏于道光年闲。既已入藏。彼时未经藏中驱逐。此时弛禁之后。藏中僧俗。未必即至惊疑。满庆等前奏、藏中因洋人传教。人心惶惑。是否实在情形。著福济、景纹、于到藏后。查明酌办。瞻对土匪。前已回巢。且系满庆李玉圃藉剿办该土司为名。虚词恫喝。为要挟固结之谋。即著福济等飞速行文。将满庆等前调藏兵撤回。毋庸越境会剿。以弭边衅。仍著骆秉章等饬令史致康、督令派出阜和协兵五百名。扎驻河口。查拏夹坝。并晓谕明正里塘各土司。照常安设驿站。以期疏通道路。惟藏中正当多事之秋。此时福济等赴藏。势更难缓。且满庆等既可由藏来川。福济、景纹、何独不可由川赴藏。著仍懔遵前旨。即速由川起程。驰赴西藏。认真查办。毋得藉词推诿。致干重咎。至李玉圃诡谲异常。未必肯即行来京质对案情。前据满庆等奏称、该员自到川以来。候补十有余年。在口外苦累。未得一署本缺。恳请破格录用等语。是其志在躁进。亟图回川署缺。早已情见乎词。此次寄谕满庆等。令其会同骆秉章等。查明李玉圃劳绩。保奏请奖。骆秉章等正可行文满庆、会商酌保。一面将李玉圃檄调回省。令其署缺。俾该员有所欣羡。迅速回川。以绝藏中句结煽惑之端。亦系权宜一法。总之藏中之治乱。惟以福济景纹到藏之迟速为断。如果能迅速赴藏。俾满庆等及早交卸。则李玉圃自无所用其煽惑。福济、景纹、当识此意。赶紧由川起程。不得一味畏葸。致误大局。至福济此次赴藏。仍当以帮同景纹、专勘瞻对为词。以释满庆等疑惧。俟到藏后。仍将哷徵等一案。暗中查明。据实具奏。此次寄谕。崇实等当加意慎密。即将来覆奏时。缮写摺件之人。亦当慎择。毋令稍有宣露。将此由六百里各谕令知之。　　

○又谕、据崇实等奏、遵旨设法查提田兴恕。密陈各情。并据总理各国事务衙门。将骆秉章所致信函呈览。所称田兴恕在松桃一带。路途既有阻塞。踪迹亦无定向。意欲总理衙门再与柏尔德密酌议。先将田兴恕罪名。令贵州拟定迅速奏结。一面将其提解遣戍等语。所虑不为不周。惟此事前据总理衙门密片陈奏柏尔德密意稍活动时。即乘机告以将该革员发往新疆。不准援免。即可立结。自可毋庸监禁。以免稽迟。而该公使覆称、拏问一节已告知本国。此时拏问之人。并未监禁。即拏问亦恐不实。必须监禁后。给予照会。以便寄知本国。即可办结。是该将军等设想所及。即总理衙门所业经商办之事。田兴恕情罪重大。该公使应允仅止监禁遣戍完案。实属万不可失之机会。今拖延日久。再与饶舌。彼必仍以碍难告知本国为词。且恐谓中国尽属虚言诓诱。乘机生衅。顿翻前议。届时该将军等尚欲顾全国体人心。不知又将何所措手也。著崇实、骆秉章、懔遵上年十月二十四日密寄谕旨。迅速设法。将田兴恕查提到省。或即照骆秉章此次函内所拟。选其平素相信之人。前往查提。先使之释然不疑。迨入川后。即行羁禁。一面迅速奏闻。即可明降谕旨宣示。完结此案。川黔两省教民。咸使闻知。当无异议。此事关系至重。崇实、骆秉章、切不可稍存推诿之见。再延时日。致误全局。懔之。将此由六百里密谕知之。　　

○丙午。谕议政王军机大臣等、多隆阿奏、汇报各路军务。现筹攻剿情形一摺。据称盩厔城内。油盐缺乏。逆势十分穷蹙。适值大雪积深。师人多冻。必少需时日。方能相机剿办。准刘蓉来咨。青石关诸军。以粮运不继。退扼川疆。青石关各隘。已为贼踞。多隆阿拟俟蓝逆歼除。即当全军致讨。而陈大＜?氵喜＞张总愚股匪。分扰南阳属境。潼关应须严防。各营不敷分布。请仍调石青吉等七营来陕等语。盩厔贼粮乏绝。已如釜鱼阱兽。该将军病已渐痊。著俟积雪消融。即督饬穆图善等实力进攻。务将蓝逆全股一律歼除。以便移兵汉南。与刘蓉会师进剿。前据刘蓉奏、川援各军。分驻青石关梅子坝一带。屡次获胜。贼亦不复来犯。惟因地势高峻。冰霰坚凝。粮运不继。不得已退扎西河口等处。贼亦退驻新集油坊街老巢。未言贼踞青石关要隘。或我兵既退之后。贼匪乘虚踞险。连日情形若何。如何进兵夺隘之处。著刘蓉妥筹进扎。相度机宜。迅速驰奏。商南股匪。窜至山阳郧西交界之漫川关。著官文、严树森、严饬梁作楫一军。会同李云麟所派两营。分路夹击。不准再有蔓延。多隆阿因兵力不敷分布。请调石清吉等七营赴陕。著官文等速饬石清吉等七营。兼程赴陕。以资攻剿。陈大＜?氵喜＞等股。分扰南阳属境。潼关为全陕门户。该将军必须派兵严防。毋稍疏失。陶茂林一军。前据雷正绾奏、接其来函。有准于十四日到汧之语。已谕雷正绾督军。与陶茂林前后夹击。将汧陇及灵台崇信之贼。痛加剿洗。兹据多隆阿奏、凤翔回民乞抚。已为颁发告条。饬总兵庆瑞前往。会同分别办理。陶茂林一军。俟将抚局办理妥协。并将凤翔北山零匪。□□穴□又□捕净尽。再饬拔队由汧陇取道进攻。是陶茂林十四日到汧之语。又成画饼。该提督前此奋勇解围。是以特加擢用。宜如何勉力杀贼。藉图报称。乃自议抚以后。时已数月。未闻著有成效。恐为回匪所愚。藉作缓兵之计。凤翔固守十数月之功。未可败于垂成。多隆阿既派庆瑞前往会同办理。即著严饬陶茂林等、妥为筹办。若复稍留后患。必惟陶茂林等是问。决不宽贷。俟办有头绪。即应迅赴汧陇会剿。甘肃待援孔亟。多隆阿务饬陶茂林赶紧前进。毋稍膜视。麟游北山一带之贼。催令曹克忠认真剿洗。山东勇丁赴定边防剿。俟到陕后。由该将军另拣得力将弁。前往统带。将此由六百里各谕令知之。　　

○以江苏兴化县捐输军饷。永广学额四名。　　

○以湖北捐输团练。永广通山县学额七名。广济县五名。　　

○缓徵山东临清、历城、长山、齐河、禹城、长清、平原、泰安、东平、东阿、平阴、惠民、阳信、乐陵、滨、沾化、邹、滕、阳谷、菏泽、定陶、钜野、濮、朝城、费、聊城、堂邑、茬平、莘、冠、馆陶、高唐、昌乐、安邱、夏津、金乡、嘉祥、济寗、章邱、淄川、齐东、济阳、临邑、陵、肥城、海丰、利津、蒲台、曲阜、泗水、峄、寿张、单、城武、曹、郓城、范、兰山、郯城、沂水、日照、博平、清平、恩、益都、临淄、诸城、邱、鱼台、乐安、七十州县。暨德州、东昌、临清、济甯、四卫。东平所屯庄被灾被扰地方本年上忙额赋。暨漕河仓课有差。　　

○丁未。命四川按察使牛树梅来京。以广东盐运使蒋志章为四川按察使。　　

○戊申。谕议政王军机大臣等、曾国藩奏陈近日军情一摺。日前据左宗棠奏、贼中李秀城、李侍贤二酋。最为狡悍。屡欲挟洪逆出走。恐由句容溧阳广德一带图窜。与李鸿章奏、官军与贼力争奔牛要冲。李秀城现在句溧一带。并力抗拒等情。正相符合。左宗棠谓曾国藩所部。亟应分兵以取广德。力顾东坝。与浙师联络。李鸿章应由无锡攻宜溧。防贼由此窜走。当经寄谕曾国藩、左宗棠、李鸿章、沈葆桢、悉心商酌。谋出万全。以期同心合力。迅奏肤公。兹据曾国藩所奏。忠侍二逆。既不能各保分地。又不欲苦援金陵。非自皖以入江。别无图存之策。计从广德上窜江西。约有两路。西由旌德太平石埭以窜饶景。东由昌化淳安开化以窜玉山。其西路之防。曾国藩已派兵坚守泾旌石太青池六城。东路之防。必由浙境经过。亦已分咨左宗棠、沈葆桢、分别扼守。以期节节堵遏等语。与前左宗棠所奏。仍是一事。东南事势。方当得手。尤应防贼出窜。致成不了之局。叠据曾国藩、左宗棠等所奏。谋画均属相同。惟西路甯池太属。曾国藩分兵驻守。自足以遏贼冲。而东路徽属。据左宗棠前奏、本有王开琳一军驻屯溪镇。力薄势单。恐不足资扼截之语。浙军此时进攻杭州余杭二城。徽境之防。是否尚能增兵。广德抚局未成。办理究竟如何。曾国藩所部。能否分兵力取此城。以与浙师联络。朝廷不能遥度。谅该督等同矢公忠。必能共筹大局。以保万全也。金陵贼气尚固。粮食未尽。仍当饬令曾国荃力求稳慎。相机攻取。毋徒急求旦夕之功。李鸿章前奏常州攻剿。势在垂克。如果贼以全力。并由句溧一路突窜。该抚亦当豫筹兼顾。分饬诸军。紧蹑力追。使贼不得善脱。与徽寗各防之军。奋力夹击。江省饶信两防。沈葆桢筹之有素。此时更当严密布置。著即懔遵叠次谕旨。妥为调度。毋稍疏虞。皖北渐就肃清。寿六一带。毛有铭、蒋凝学等各军。当可别资分拨。能否调赴皖南。分投防剿之处。并著曾国藩妥为筹布。皖北善后。正当紧要。乔松年身任封圻。责无旁贷。前据袁保恒陈奏数条。不为无见。著钞给曾国藩、乔松年阅看。所言是否可行。抑应如何酌量办理。即著该督抚随时妥筹具奏。将此由六百里各谕令知之。　　

○以江南水师克复九洑洲出力。赏总兵官汪得元、丁际盛、言秀林、尹坤山、彭昌禧、副将欧阳森茂、罗芝云、宾得桂、王金楷、赵俊秀、朱兴亨、许鼎臣、参将易朝贵、张得胜、刘取仁、巴图鲁名号。游击龙意发等花翎。府经历邱式汉等蓝翎。余加衔升叙有差。　　

○上以上辛祈谷于上帝。自是日始、斋戒三日。　　

○己酉。世祖章皇帝忌辰。遣官祭孝陵。　　

○谕议政王军机大臣等、恩夔奏、青州德州俸饷马乾久缺。马匹缺额。无从买补一摺。青州德州营马缺额。至数百匹之多。向赖马乾以资买补。若复拖延不解。致令兵丁饥寒。马匹疲□□穴人又□。缺额久悬。于操防殊有关系。著阎敬铭迅饬山东藩司。将各该营官兵连年俸饷马乾等项银两。速即宽为补解。不准再事宕延。恩夔于收到此项饷银时。即将马政妥为整顿。务期一律膘壮足额。毋误差操。是为至要。将此各谕令知之。　　

○上以孟春时享太庙。自是日始、斋戒三日。　　

○庚戌。谕内阁、庆春奏、山海关驻防兵丁。应领同治二年欠放米石。管粮通判庆恩、定于上年十二月二十九日午刻开放。甲兵雅萨布等于是日早晨。聚集二百余人。擅入通判衙署索米。经庆春派令协领和盛阿等、前往解散。该通判随将同治二年欠放米石。当日全数开放。请将聚众索米之甲兵。解交刑部治罪。并请将该协领等议处。暨自请议处等语。山海关驻防兵丁。于应领欠放米石。胆敢聚集多人。径赴通判衙署索米。此等刁风。实属可恶。著庆春将首先滋事之甲兵雅萨布等十一名。解交刑部。审明治罪。惟据庆春声称、定于二十九日散放米石。何以该兵丁等仍不肯静候散放。径入通判衙署滋闹。该通判有无抑勒侵蚀情弊。并著刑部一并查讯。照例定拟。其管辖不严之左翼协领兼佐领和盛阿、右翼协领兼佐领伊克经额、佐领德存、顺龄、和明阿、庆年、佛尔国春、扎普善、均著交部照例议处。庆春失于觉察。著一并交部议处。寻议、庆春应罚俸一年。准其抵销。从之。　　

○又谕、官文等奏、请将随营效力之逃配流犯免罪等语。已革黑龙江披甲托佛洪阿、于咸丰五年。听从舒淩阿行窃库银案内。审拟杖流。在配脱逃。改名金玉。投效湖北军营。本有应得之罪。惟念该犯在营七年。叠次打仗出力。尚属奋勇。所有托佛洪阿原犯杖流。及在配脱逃罪名。著一并宽免。仍责令随队剿贼。以观后效。　　

○谕议政王军机大臣等、内务府户部奏、遵议毛鸿宾等奏粤海关例解广储司公用银两。力难批解。请于各海关均匀分解一摺。广储司公用银三十万两。例由粤海关按季批解。未便率改旧章。且各关拨款。亦属繁多。若再令添解钜款。势必藉词推诿。于要需毫无实际。著照该衙门所议。该关欠解二年京饷银十万两。仍著照旧报解。其陈欠京饷银四十万两。著准其暂缓筹解。其应解广储司公用银两。仍著如数解交内务府兑收。以重库款。经此次曲加体恤。毛鸿宾、郭嵩焘、毓清、务当认真筹款陆续起解。不准藉端拖延。亦不准饰词渎请。傥敢再行延宕。定即从严惩处。将由由五百里谕知毛鸿宾、郭嵩焘、并传谕毓清知之。　　

○又谕、官文、严树森奏、鄂省郧襄随枣。军务紧急。骤难派兵赴豫。并筹调征皖楚军回鄂。以资援剿一摺。另片奏、蓝逆窜踞郧县所属之赵家川。攻扑郧西县属之城墙垭等处要隘。均经官军团勇。先后击退等语。发逆蓝二顺、已由商南窜绕郧境。捻匪陈大＜?氵喜＞余党陈老阳等、亦由信阳窜入随州之小林店等处。数皆逾万。而苗党漏网之苗添罄。复有纠合宋景诗溃匪。图窜孝感之信。鄂省西北边境。警报频仍。官文等以众寇环聚鄂疆。兵勇不敷分布。将驻皖之成大吉、石清吉两军。调回援剿。自是先其所急。惟随枣德安一带。现有总兵杨朝林、赵克彰各营。及乌勒喜布等马队。前往防剿。总兵王桐柏、周凤山、各率所部。扼扎于随州之马平港、黄陂县之九子墩等处。今复益以成大吉、石清吉、两支劲旅。兵力不为不厚。该大臣等以贼踪散漫。道路纷歧。尚宜以静待动。固属老成持重之见。然筹防不如进剿。近守不若远攻。著即激励诸军。鼓勇前进。迅将窜入小林店之陈老阳等股匪。克日歼除。如苗添罄纠合苗党南窜。亦当严饬各将领迎头截剿。毋令阑入楚疆。一俟楚北军务稍松。即恪遵前旨。飞调石清吉七营。星速赴陕。交多隆阿调遣。以拯汉南之急。该大臣等素顾大局。谅能妥筹援剿。毋误事机。郧属官军。叠经获胜。近复添调唐协和助剿。并著檄饬道员梁作楫等、督率各营。将赵家川踞匪剿灭。肃清疆圉。其张总愚一股。业由内乡窜往南召鲁山一带。贼踪去楚较远。楚军自未便深入会剿。著张之万速饬张曜奋力进攻。若能将盘踞山中之贼。聚而歼旃。固属妥善。否则偪令出险。俾苏克金马队。得以尽其所长。亦不难于扑灭。该抚务将此股窜匪就地殄除。毋再贻患邻封。致干重咎。将此由六百里各谕令知之。　　

○又谕、庆昀等奏、防御乘闲诈赃。请旨办理。并逆回攻犯满城近日情形各摺片。甯夏步营防御佛尔国春、于逆回攻犯满城。众铺民上城协守之时。胆敢向开碾房之周辅讹索制钱六串余文。实属目无法纪。若不严行惩办。无以儆贪墨而固人心。佛尔国春、著即于军前正法。以昭炯戒。庆昀等仍即晓谕众民户。一体上城协守。毋稍疏懈。另片奏、逆回攻犯满城情形。近日尤甚。日夜前来附近城垣之四面村庄焚掠。意在不留民户。以断粮米柴薪之路。城头枪炮击倒贼匪多名。惟官兵穷饿。力有难支。日望援兵协饷到来。共保危城。近五十日未得省城信息。深以粮缺为虑等语。甯夏满城情形。危急万分。必得援兵协饷早到。方获安全。著熙麟、恩麟、懔遵前旨。设法接济。英桂前奏、报解甘饷三十万两。如已行抵庆阳。即著熙麟设法匀拨协济。其应需军火等项。并著熙麟一并解济。委员探明路径。解赴甯夏满城。如有可以抽调兵勇。并著赶紧调派。迅解甯夏之围。并通省城驿路。毋稍忽视。讷钦一军。由归绥一路赴甘。现已行抵何处。即著兼程前进。力图救援甯夏。毋得稍事耽延。致干咎戾。庆昀等仍就现有兵力。激励军民。设法守御。并飞催各处援兵协饷。以期共济艰难。是为至要。将此由六百里谕知庆昀、常升、熙麟、讷钦、并传谕恩麟知之。　　

○以理藩院尚书存诚兼总管内务府大臣。　　

○以镶蓝旗蒙古都统世铎暂署镶黄旗蒙古都统。正蓝旗满洲副都统绵宜暂署正黄旗护军统领。镶白旗蒙古副都统福钤暂署正黄旗蒙古副都统。　　

○辛亥。祈谷于上帝。遣恭亲王奕?恭代行礼。　　

○上以孟春时太庙。前期亲诣行礼。　　

○谕议政王军机大臣等、熙麟奏、请拨京局火药。并请将发遣之张维义留营效力。及阿扬阿等严办不法哨官。甚合机宜。恳请奖擢各摺片。甘肃军营。兵勇云集。日需火药甚多。若不亟为筹济。设有缺乏。所关非细。除熙麟所请饬拨京局火药。业经谕令工部迅速筹拨外。其山西欠解之火药五万斤。著沈桂芬设法筹办。飞速解甘。以利攻剿。张维义既据熙麟奏称带队尚属出力。著准其暂缓发遣。留营效力。俟军务告竣。再行起解。哨官王敬国带勇滋事。大干法纪。副将阿扬阿等、将其正法。办理尚合机宜。惟均系分内应办之事。岂可遽予奖擢。所有阿扬阿、蒋徵陶、出力之处。即由熙麟自行奖励。熙麟另片奏、葆镛防守劝捐出力请奖等语。葆镛原参处分。已准其开复。所请赏戴花翎之处。未免过优。著毋庸议。将此由五百里各谕令知之。　　

○予陕西底店被戕团总冯元佐祭葬世职。如都司例。　　

○壬子。享太庙。遣醇郡王奕譞恭代行礼。　　

○遣官祭太庙后殿。　　

○遣官祭太□山戊不□之神。　　

○上诣时应宫拈香。　　

○御紫光阁、赐蒙古王、贝子、额驸、暨呼图克图、朝鲜使臣等宴。并赏赉有差。　　

○命喀喇沁头等台吉旺都特那木济勒、阿巴哈纳尔二等台吉多特诺尔多在乾清门行走。赏喀尔喀头等台吉密济特多尔济、苏尼特头等台吉绰克苏伦、茂明安头等台吉达拉木济里迪、扎噜特二等台吉色倭英保花翎。　　

○赏科尔沁图谢图亲王巴宝多尔济紫缰。　　

大清穆宗继天开运受中居正保大定功圣智诚孝信敏恭宽毅皇帝实录卷之九十一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。正月。癸丑。孝全成皇后忌辰。遣官祭慕陵。　　

○以神灵助顺。颁陕西蒲城县东岳庙扁额。曰威镇重泉。城隍庙扁额。曰蒲津保障。　　

○谕内阁、前据耀安奏参职员谋缺许贿。请严行审办一摺。当经降旨。将候补副千总锡田暂行革职。交麒庆审办。续据麒庆奏称、锡田供词内。有耀安长子景福、曾两次带同逃兵幅才。找向锡田面许代为谋缺。并向索谢礼。幅才投首后。所供情节。大略相同。复经谕令麒庆认真严讯。兹据耀安奏称、麒庆审办此案。有偏袒锡田。并授意捕役。劝令幅才投首。任其狡展。刑偪韩喜等令其承认往找锡田等情。案关职官行贿谋缺。麒庆审办此案。有无偏见。非彻底根究。不足以成信谳而儆官邪。著麒庆即将此案一干人证迅速解京。交刑部严行审讯。寻刑部奏、遵讯景福指称买缺诓骗锡田属实。麒庆审办此案并无偏袒。耀安因幅才在逃多日。忽行投首。疑为麒庆授意捕役诱令到案。所奏未为无因。惟于伊子指官撞骗。虽非知情徇庇。究未能先事觉察。请交部议处。从之。　　

○谕议政王军机大臣等、前因刘蓉奏酌定援军饷额。谕令张集馨每月拨银二万两。解赴刘蓉军营。兹据张集馨奏称、准刘蓉劄饬每月拨银二万两。查有湖南先后奉旨饬协陕省饷银十五万两。经前抚臣委道员唐李杜前往催提。昨准楚省来咨。将垫发勇粮银二千余两。归入协饷内扣算。其余分厘未解。请饬湖南抚臣将应拨协饷径解刘蓉行营等语。汉南军情紧要。刘蓉现筹分路进剿。需饷甚亟。若不速筹接济。势必贻误戎机。著恽世临将先后派定协饷。如数筹拨。陆续径解刘蓉军营。刘蓉办理陕西军务。张集馨由陕省协济饷需。实属分所当然。岂可尽行诿诸他省。转致置身事外。著张集馨仍遵前旨。督率藩司迅速筹款。每月拨银二万两解赴刘蓉军营。毋再迟延推诿。将此由五百里谕知恽世临、刘蓉、并传谕张集馨知之。　　

○甲寅。谕议政王军机大臣等、张之万、毛昶熙奏、攻克鲍寨。并击剿张逆获胜。攻拔息县捻巢。捦斩邬大年。副将孙之友被戕各摺。鲍寨虽已攻克。而匪首王廷干受创奔窜。尚未歼毙。其贼寨究在何处。亦未据该抚等声明。著张之万、毛昶熙、查明具奏。并即督饬各军乘胜进攻谈围。将汝郡各匪巢穴次第肃清。王廷干系著名匪首。必须设法将其□□穴□又□摉捦。攻毁其巢。毋留余孽。前据官文等奏、张总愚股匪。由内乡窜往南召鲁山一带。淅川已无匪踪。兹据张之万等奏、张逆避兵喙伏。上年十二月二十二十一等日。道员葛承霖等引军出赵家庄。将出山口。贼众来扑。势甚凶猛。副将王有明等力战阵亡。葛承霖率军截击。斩贼甚夥。追至王家庄烧毁贼营而还。著张之万督饬张曜等各率所部约期并攻。务须偪贼出险。以便苏克金等马队克尽所长。免致再伤精锐。贼匪所踞沟口。是否鲁山南召山中。赵家庄坐落何地。淅川有无余匪。均著该抚等查明具奏。以后奏报。当将坐落州县地方叙明。以备参考。息县捻首邬大年攻陷民寨。经知州任重光调团往剿。密派内应。设计歼渠。办理尚为妥速。所有在事出力员弁兵勇。著暂行存记。俟汝南肃清。汇案保奖。荆子关副将孙之友所部马勇。与敖天印勇队口角互斗。闲有受伤。经署副将裴政前往劝止。何以夜闲孙之友即被戕害。裴政带领营弁弹压。何至街市塞断。无隙可出。及至天明。始行查见孙之友尸身。此等情节。殊属支离。孙之友以专阃大员。打仗向称得力。遽被戕害。实堪骇异。著张之万督饬蒯贺荪将启衅根由确切查明。并将已革副将敖天印严提讯究。按律重惩。敖天印所部勇丁。仍应妥为弹压。毋任再有滋事。另片奏、请令皖营总兵宋庆带领所部勇丁来豫助剿等语。宋庆现在驻扎何处。如皖北渐次肃清。无须该总兵防剿。即令带队前往河南。交张之万调遣。以厚兵力。著曾国藩、乔松年、酌度办理。妥为调度。将此由六百里各谕令知之。　　

○以河南攻克鲍寨贼巢。予都司连美等升叙加衔有差。　　

○予河南赵家庄阵亡副将王有明、把总张绍先、祭葬世职加等。　　

○乙卯。予浙江杭州殉难故河南吏目赵贞复妻陆费氏旌表如例。　　

○予浙江会稽殉难故河南按察使余炳焘妻王氏暨眷属二十九名口分别旌恤如例。　　

○丙辰。宣宗成皇帝忌辰。遣官祭慕陵。　　

○上诣奉先殿寿皇殿行礼。　　

○谕内阁、步军统领衙门奏、拏获从逆贼犯。请交部审办一摺。北营游击张兴等协同坊役在安定门外查店。拏获形迹可疑之冈＜?氵凤＞川等五名。讯据供称、有曾被捻匪裹胁。在寿州与官兵打仗。并曾充苗逆头目等情。冈＜?氵凤＞川、开丙申、包柏和、包明升、辛广林五犯。均著交刑部严行审讯。按律定拟具奏。其同夥之开铁三包明典二犯。并著河南山东巡抚严密查拏务获。归案讯办。　　

○谕议政王军机大臣等、本日据步军统领衙门奏、拏获从逆贼犯一摺。逆匪冈＜?氵凤＞川、开丙申、与从逆之包柏和、包明升、辛广林、均为苗沛霖所遣。潜由皖北来京。其夥党开铁三包明典二名。据冈＜?氵凤＞川等供称、尚在山东地方。已明降谕旨。将该犯等交部严审。并令山东河南各巡抚严行缉拏矣。因思京师地面辽阔。五方辐凑。奸宄最易潜踪。恐各处匪类潜匿都城者。尚不仅苗沛霖党与数人。亟宜严行访缉。以期尽绝根株。著步军统领衙门顺天府五城严密稽查。如有似此匪党潜匿居住者。即行迅速缉拏。务令有犯必获。毋任一名漏网。以期辇毂肃清。不可视为具文。稍形疏懈。将此各谕令知之。　　

○追予江西饶州阵亡千总韩凤飞于赣州府属地方建立专祠。伤故勇丁九百余名一并附祀。　　

○命山西巡抚沈桂芬拨银八万五千两。解赴乌里雅苏台科布多两城。备本年经费。
  </div>
  <div class="pagination">
   <a href="清实录同治朝实录_page143.html">
    上一页
   </a>
   <span>
    ...
   </span>
   <a href="清实录同治朝实录_page139.html">
    139
   </a>
   <a href="清实录同治朝实录_page140.html">
    140
   </a>
   <a href="清实录同治朝实录_page141.html">
    141
   </a>
   <a href="清实录同治朝实录_page142.html">
    142
   </a>
   <a href="清实录同治朝实录_page143.html">
    143
   </a>
   <span class="current-page">
    144
   </span>
   <a href="清实录同治朝实录_page145.html">
    145
   </a>
   <a href="清实录同治朝实录_page146.html">
    146
   </a>
   <a href="清实录同治朝实录_page147.html">
    147
   </a>
   <a href="清实录同治朝实录_page148.html">
    148
   </a>
   <a href="清实录同治朝实录_page149.html">
    149
   </a>
   <span>
    ...
   </span>
   <a href="清实录同治朝实录_page145.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
