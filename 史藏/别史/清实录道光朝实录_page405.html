<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 405 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 405 页/共 848 页</h1>
    <div class="content">
○又谕、礼部颁发越南国王时宪书。向由广西提塘领出。转交递摺差弁、赍带回粤。发交祗领。该提塘候选。营守备唐卓龄、于领出后迟至两月之久。并未附便赍带。实属贻误。唐卓龄著即革职。新任提塘武举孙佳璜、于接任后。复迟延十有余日。始交差便赍送。亦属不合。孙佳璜、著于补官日罚俸三个月。　　

○又谕、绵慜等奏、雍和宫应放香供钱粮。因香灯地租。未能如数解到。请由广储司先行支领。所有应支银四千五百七十二两零。著于广储司闲款项下。先行给发垫办。此项地租银两。系应放香供、按月支发之用。且为数无多。何以直隶各该州县。敢于延不完解。实属胆玩。著直隶总督、严饬各该州县。迅速如数完解。如再迟延。著即严参惩处。决不宽贷。　　

○以国子监祭酒程恩泽、为内阁学士。兼礼部侍郎衔。　　

○上以祭社稷坛。自是日始。斋戒三日。　　

○丙午。谕内阁、户部奏、请酌放义仓谷石。以惠贫民一摺。直隶地方。上年雨泽愆期。收成歉薄前经降旨、于定福等庄、分设粥厂。近畿小民。自可无虞失所。惟念现届春令米价尚昂。各属地方。不无食贵。朕轸念民依。恫瘝在抱。自应广为接济。著直隶总督、体察各属情形。即将该省义仓实存谷石。就近在于各该州县村庄。分厂煮赈。或散给口粮。俾贫民糊口有资。不致纷纷外出。该督即刊刻誊黄。遍行晓谕。务使实惠及民。傥查有官吏假冒侵蚀情弊。立即严参究办。毋稍姑容。所动谷石。事竣报部核销。统俟年岁丰稔。仍令通行劝捐。以实仓贮。　　

○谕军机大臣等、庆保奏、俟新调广州将军庆山到任交代后。再行回京等语。今已将哈丰阿放为广州将军。惟哈丰阿到任尚需时日。此刻副都统左廷桐、尚未到任。现在彼处祇有伦忠一人。广州将军印信。暂著庆保署理。俟哈丰阿到任。庆保交代后。再行来京。将此谕令知之。　　

○命詹事府詹事恩桂、内阁侍读学士王玮庆、稽查定福庄粥厂。通政使司通政使龚守正、光禄寺少卿嵩濂、稽查采育粥厂。都察院左副都御史朱为弼、詹事府少詹事受庆、稽查黄村粥厂。大理寺卿容照、宗人府府丞潘锡恩、稽查卢沟桥粥厂。太常寺卿隆勋、大理寺少卿卓秉恬、稽查庞各庄粥厂。太常寺少卿徐炘、内阁侍读学士溥治、稽查清河粥厂。　　

○以摉捕贼匪出力。予广东试用知县冯晋恩等、升补议叙有差。　　

○以广东捐输军需。赏候选道员伍元华、郎中衔卢文锦、花翎。余加衔议叙有差。　　

○丁未。祭先师孔子。遣庆郡王绵慜、行礼。　　

○江苏学政廖鸿荃奏、淮安府徐州府海州上年被灾。请缓至道光十四年岁科并试。从之。　　

○戊申。祭大社。大稷。上亲诣行礼。　　

○孝淑睿皇后忌辰。遣官祭昌陵。　　

○命贝子绵清、敬谨守护东陵。　　

○以捐赈出力。予陕西道员程楙采等议叙。　　

○贷陕西汉中、兴安、二府暨商、宁陕、孝义、三厅州上年歉收贫民仓谷。　　

○己酉。上幸圆明园。　　

○诣绮春园问皇太后安。　　

○两江总督陶澍奏、拏获盗决河堤要犯陈堂等。首犯陈端闻有逃至保定城外之信。尚未捦获。得旨、此皆鬼蜮伎俩。不可信以为实。务要刻即拏获。以正刑诛。若竟不可得。自汝以下。朕决不宽贷也。　　

○以广东南韶连道杨殿邦、为贵州按察使。　　

○修江苏六合县双城、果盒、二圩堤埂。从总督陶澍请也。　　

○庚戌。以拏获邻境凶犯。予前任兵马司副指挥江西知县席伊炳升用。　　

○加赈直隶昌平、三河、良乡、房山、密云、怀柔、六州县上年灾民。贷蓟州灾民耔种。　　

○辛亥。旌表守正捐躯江苏桃源县民苏卓青妻梁氏。　　

○壬子。孝康章皇后忌辰。遣官祭孝陵。　　

○谕军机大臣等、上年据耆英等奏、直隶保定府新安县民马金宝、杨溥、来京呈诉新安县为九河下游。堤长亘百余里。必须专员就近照料。今新安县知县员缺裁汰。则照料难周。百姓纳粮。往返至七八十里不等。遇有盗贼争讼。并无专员弹压。所有阖邑乡民。原捐谷石。恳请复设知县等语。当经降旨、令穆彰阿、于湖北河南查办事竣旋京时。顺道查明。据实具奏。现在该县民人马金宝又复在步军统领衙门。呈控安州知州多派差役。各庄村严拏不愿归并安州之人。并勒令众民出具情愿归并甘结。又将道士智多、民人杨双太、及来京告状之杨溥、地保郑姓等、一并拏去解送保定府看押。计此时穆彰阿已抵保定。著即将马金宝等所控各情节。悉心详查。其恳请复设县令之处。是否可行。务当秉公查勘明确。据实具奏。该县民人马金宝、已明降谕旨、著兵部迅速递解保定。归案审讯。将此谕令知之。　　

○赏河南壬辰科乡试年老诸生崔南鑫等三人举人副榜有差。　　

○缓徵叶尔羌、喀什噶尔、英吉沙尔、三城上年被灾回户粮石。　　

○癸丑。遣官祭关帝庙。　　

○谕内阁、邓廷桢奏、河南兵丁携带幼童。请饬查办。并将约束不严之守备、交部议处一摺。河南二起官兵。沿途携带幼童十七名。经凤阳府知府朱士达等、全数查出。给属领回。出征官兵。不准携带良民子女。例禁綦严。该兵丁等所携幼童。是否沿途诱胁。抑系乘间收买。必须彻底究办。以肃戎行。现在该起官兵。业经回伍。著杨国桢即行提集各犯。秉公查讯从严惩办。毋稍徇纵。河南营守备聂廷楷、职司带兵。约束不严。著先行交部议处。　　

○谕军机大臣等、姚元之奏、台湾营务亟宜整顿一摺。台湾合漳泉潮粤之民而聚处。寻衅逞忿。势所不免。其俗剽悍。浮动好事。当无事时有人立市一呼。今日抢某处某家。顷刻之间。从者数百。绝不为怪。此风断不可长。南路有鹿耳门。北路有鹿港。有八里坌。无票之人。概不准渡。弁兵不免卖放之弊。一船恒数百人。其沿海僻静处所。在在可以偷渡。内地游手无赖。及重罪逋逃之犯。溷迹其间。台民利其佣不取值。多乐容之。及不足相养。乃群起而为盗。是台湾盗贼之多。实由于此。地方大吏必须严密稽查。以杜其源。所奏台湾一镇。设班兵一万四千六百有奇。到台即住宿倡家。日以聚赌为事。揽载违禁货物。欺虐平民官若查拏。辄鼓噪欲变。甚至械斗杀人。不服地方官申理。不听本管官钤束。违禁犯法。无所不为。而水提金门二标为尤甚。又有身列行伍。不事训练。每操演时。本地别有习武匪徒。专为受雇替代。设有奸宄滋事。即依附为其凶党。种种积弊。尤为可恶。国家费如许帑金。养兵卫民。所以戢奸禁暴。如该侍郎所奏、窝倡聚赌。械斗杀人。不服管束。尚复成何事体。甚至营中操演。有受雇替代之弊。则是我兵竟作壁上观。而此辈无藉游民。性本犷悍。而又习之以战斗。假之以凶器。岂不相率而为盗耶。该镇将等、若竟昏庸毫无闻见。则为形同木偶。或竟知而不办。则是丧尽天良。酿成事端。罪无可逭。程祖洛甫经到任。无所用其回护。著将摺内所指各情节。实力稽查。如有前项情弊。即著严参从重究办。毋稍姑息。此次办理善后。务须大加整顿。破除积习。妥立章程。俾海疆得以永靖。方为不负委任。姚元之摺著钞给阅看。将此由四百里谕令知之。　　

○又谕、江苏桃源穵堤要犯陈端、日久未获。兹据邓廷桢奏称、经陶澍派委都司袁梦熊、探闻陈端投奔安徽贵池铜陵一带、向有私枭出没之王家□□套等处藏匿。或沿江找寻江西粮帮船户。与彼素识之王加寅。希图窝留等语。王家□□套等处。向有私枭溷迹。从前雷淋芝到案时。原有将陈端送往卖盐之金士华等家之供。是该犯与盐犯本相往来。且粮船水手。人数众多。尤易藏匿。著直隶两江江苏安徽山东江西各督抚、及漕运总督、严饬所属。于私枭托足之地。暨粮船经过地方。不动声色。严密查拏。务期要犯早为弋获。以凭究办。固不可稍有疏懈。亦不可别滋扰累。致生事端。将此各谕令知之。　　

○又谕、据邓廷桢奏、河南兵丁携带幼童。请饬查办。并将约束不严之守备、交部议处一摺。已明降谕旨、交杨国桢亲提审办矣。此次河南二起官兵。沿途携带幼童至十七名之多。经凤阳府知府朱士达等全数追出。给属领回。该起官兵。业已回伍。著该抚即查明各犯。提省查讯。所携幼童。是否沿途诱胁。抑系乘间收买。必须彻底根究。从严惩办。以肃戎行。上年该省征兵。在安徽宿州睢阳驿。即有已革守备马凤、已革把总拜鹏、藉端索扰。殴毙人命一案。该省将骄卒悍。营务废弛。已可概见。该抚职兼提督。统辖全省营伍。如果平昔训练。纪律严明。何至一经派令出兵。即节次有沿途不法情事。嗣后著该抚大加整饬。务须申明纪律。令该兵丁等有勇知方。堪备干城之选。毋得稍存姑息轻纵。将此谕令知之。　　

○甲寅。谕内阁、上年据直隶保定府新安县民人马金宝、杨溥、来京呈诉、该县员缺裁汰。种种不便。恳请复设知县等情。当经降旨、令穆彰阿于旋京时。顺道查明具奏。兹据奏称、行抵直隶省城。饬传该民人杨溥、讯系马金宝起意。商同来京具控。调查案卷。惟上年六月间。有武举辛来熊等六人。在保定府衙门具呈。九月间有生员高玉衡等五人具呈。因新安向有拨运差务。该生等家充船户。例应承当。今裁县归州。欲量求减免。是以赴总督衙门递呈。委无别故。业具切实甘结。并无乡民千余人赴诉之案。该民人等原呈所称、乡民千余人赴诉不理一节。竟属不符。该尚书亲赴新安乡一带查看界址。该处极远之张庄等村庄至安州城。较之至新安城。止远二十里。原呈所称往返至七八十里不等一节。亦属不符。各处河道。向系厅员专管。州县仅止协防。现在新安县管河县丞裁汰。即以安州管河州判移驻新安。就近弹压地方。兼管两处河务。河堤本非知县专管。既经移驻州判。即与旧设之县丞专管无异。裁并安州。亦与旧设之知县协防无异。原呈所称州判离堤较远一节。更属不符。至该尚书行抵该处。即有新安四乡士民陆金台等二百人。联名具呈。佥称裁县归州以来。旧有差徭。悉加轻减。远近乡村。无不乐便。现闻仍欲复设县缺。阖邑士民。实非所愿。并无另有以裁缺不便。愿复旧制申诉者。州县之设。所以牧民。使民情果有未便。原无难因地制宜。仍行复设。现据该尚书查明该处。民皆乐业。官无冗员。国计民生。两有裨益。所有该民人呈请复设知县之处。著无庸议。　　

○谕军机大臣等。本日据穆彰阿由驿驰奏、新安县民马金宝等来京呈诉一案。已明降谕旨、将呈诉各情毋庸议矣。昨因马金宝复行来京具控。降旨令穆彰阿归案审办。兹据该尚书奏、拜摺后即率同司员回京。想前次寄信谕旨。此时当已接到。如已折回保定。即俟马金宝解到审讯完结。再行来京。傥已起程将次抵京。著即来园覆命。马金宝咨交琦善讯办可也。将此谕令知之。　　

○又谕、本日据刘廷斌奏、淡水厅南北二路。闽粤互焚房屋。大饷未到借项抚恤。地方安静一摺。览奏俱悉。此次淡水厅民人。因雨大无屋。未能回家。闽籍俱聚桃仔园艋舺等处。汀州附粤籍者。俱在中坜新街等处。其厅南沿海被焚之家。俱在后垄、中港、厅城、三处。其案犯吴阿贤、张阿三、已回内山公管庄。经该提督亲率都司杨武镇等、前往转拏。在该庄获生番加物有八二名。先行斩决。以绝吴阿贤等、遁入内山之路。并获吴阿贤之父吴阿二、张阿三之父张阿安、交同知李嗣邺审讯。至兴化府知府黄绥诰等、入淡境之旧社、泉州厝、吞霄后垄、中港一带。有屋者俱已归家。无屋者渐次搭寮。惟后垄中港雨处。沿海归聚。及本处实在贫民缺食者。先给洋银。交总理妥为给发。俟内地饷到。按户抚恤。其厅治迤北之桃仔园。东西沿山沿海。闽籍漳州。粤籍惠潮。及附粤之汀州。互焚房屋。因大饷未到。现在春耕。难民势难久待。经王衍庆、李嗣邺、就地传殷绅铺户。暂借洋银。先将堑南堑北。挨次抚恤。已饬该同知等清查户口。急为赈抚。所办尚妥。该厅士民等、向义出于至诚。深堪嘉尚。惟未据将赈抚银若干两具奏。著程祖洛到台后。查明借银若干。俟大饷一到。即行归还。至堑南系闽籍泉州。与粤籍互焚。并有受雇之人。不受约束。互相攻庄。其堑北系闽籍漳州。与粤籍及闽籍汀州。各筑土围。因南路互焚。致生疑惧。雇人防守。至散时勒价不遂。肆行焚烧南北两处。又有自焚而诬赖他人者。其放火之犯。必应严行捕拏究办。著责成两籍总理、各拏各犯无令惊扰。总期海疆绥靖。长治久安。方为不负委任。将此由四百里谕知程祖洛、并谕刘廷斌知之。　　

○乙卯。上诣绮春园问皇太后安。　　

○遣官祭昭忠祠。　　

○谕军机大臣等、朕闻京城米价日渐增昂。每石竟须制钱四千数百文。小民日用倍形拮据。城外恐市侩囤积居奇。或竟有回漕情弊。不可不防其渐。著耆英等于各城门严行查禁。如有回漕弊端。即著严拏惩办。将此谕令知之。　　

○加赏广安门外普济堂煮。赈粟米二百石。　　

○丙辰。遣官祭历代帝王庙。　　

○谕内阁、武忠额等奏、请旨饬催两淮应解息银一摺。两淮应解道光十三年察哈尔牧群息银。前经降旨饬令两江总督豫期解送。以资办公。兹据武忠额等奏、屡奉特旨严催。仍不依限起解。现在无款筹垫。难资接济。此项息银。为该处牧群应领急需。若再任意延宕。必致贻误办公。著陶澍即严饬运司。将应解道光十三年分息银。赶紧于三月内如数解交。以为该处本年支放各项之用。其道光十四年应得息银。务于今岁冬季解到直隶藩司。发交口北道库。以备支发。嗣后每年息银。仍著按期于岁前冬季豫行解交。毋得藉词延缓。致干重咎。　　

○又谕、马金宝以乡曲小民。砌词耸听。此风断不可长。马金宝著交琦善审讯。并著该督即拏辛来熊、杨印川等务获归案讯办。寻奏、武举辛来熊、因裁县归州。不能干预公事。与杨印川邀民人马金宝等出名。前从赴京呈控。实属假公济私。逞刁挟制。请将辛来熊革去武举。依例发近边充军。杨印川系刑书。知法犯法。应拟杖流。马金宝拟杖徒。下部议。从之。　　

○以捐修书院考棚。予山西知县钟汪杰等议叙。　　



大清宣宗效天符运立中体正至文圣武智勇仁慈俭勤孝敏成皇帝实录卷之二百三十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十三年。癸巳。二月。丁巳。清明节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　
</div>
    <div class="pagination">
<a href="清实录道光朝实录_page404.html">上一页</a><span>...</span><a href="清实录道光朝实录_page400.html">400</a><a href="清实录道光朝实录_page401.html">401</a><a href="清实录道光朝实录_page402.html">402</a><a href="清实录道光朝实录_page403.html">403</a><a href="清实录道光朝实录_page404.html">404</a><span class="current-page">405</span><a href="清实录道光朝实录_page406.html">406</a><a href="清实录道光朝实录_page407.html">407</a><a href="清实录道光朝实录_page408.html">408</a><a href="清实录道光朝实录_page409.html">409</a><a href="清实录道光朝实录_page410.html">410</a><span>...</span><a href="清实录道光朝实录_page406.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
