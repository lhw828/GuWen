<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 478 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 478 页/共 505 页
  </h1>
  <div class="content">
   ○己卯。刑部奏、遵议不从反狱之监犯李汰淐、可否免句。得旨、该犯李汰淐、俟句到时。再行传旨。　　

○庚辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○辛巳。遣官祭昭忠祠。　　

○谕军机大臣等、前因直隶永定河南岸决口。被灾地方甚众。谕令于东南各省厘金关税盐课项下合拨银三四十万。以资赈济。兹据李鸿章奏称、七月十九日。运河堤岸。复冲刷数口。天津河闲保定三府属邑。被灾有极重者。亟应量筹抚恤。并酌定各省应解数目。拟拨江苏江海关洋税银五万两。甯苏沪三局厘金各银一万两。江安粮道库节存漕项银二万两。共十万两。江西厘金银五万两。九江关常洋税银三万两。共八万两。湖北江汉关洋税银三万两。厘金银三万两。共六万两。浙江厘金银三万两。浙海关洋税银二万两。共五万两。福建税厘银五万两。广东盐课银五万两。安徽厘金银一万两。请饬迅速筹拨等语。今年畿辅地方。民闲被灾甚重。赈恤之款。刻不容缓。著李宗羲、张树声、刘坤一、李瀚章、郭柏荫、杨昌浚、李鹤年、王凯泰、瑞麟、张兆栋、英翰、各饬所属迅即照数通融筹拨。务于本年十月以前解到。俾资接济。李鸿章一面饬令司道。无论何款。设法筹垫。以应急需。并著万青藜、彭祖贤、与李鸿章分饬经理官绅。认真稽查。核实办理。务使灾黎实惠均沾。毋令一夫失所。傥查有官绅等侵冒等弊。即著从严参办。毋稍宽纵。将此谕知万青藜、彭祖贤、并由五百里谕令李鸿章、瑞麟、李宗羲、李鹤年、李瀚章、张树声、英翰、杨昌浚、刘坤一、王凯泰、郭柏荫、张兆栋知之。　　

○又谕、前因常顺奏、贼氛北窜。黑龙江马队。遽难移拨。当经谕令李鸿章挑选宣化官兵五百名。前赴乌城。再饬黑龙江马队西进。兹据李鸿章奏称、宣化练兵无多。势难照数抽调。拟将乌城额驻宣化防兵二百二十七名。及现由宣镇挑定换班官兵一百四名。均暂留乌城。作为此次抽调征兵。所有换防官兵。请改由张家口行走。以期迅速等语。著照李鸿章所议。赶紧调往乌城。以资守御。额勒和布、奎昌、于此项官兵抵口后。即饬沿途台站。供应驼只。其应领盐菜米折等项。并饬口北道速为筹发。俾利师行。该官兵等到防后。常顺、车林多尔济、文奎、务饬黑龙江官兵迅赴荣全军营。并将乌城防守事宜。妥为布置。不得稍涉疏懈。将此由五百里各谕令知之。　　

○壬午。谕军机大臣等、都兴阿奏、边外复起服匪。派队剿除一摺。奉天边外匪徒。滋扰热河朝阳辖境。经都兴阿派队前往会同剿办。该官兵等于朝阳县剿贼获胜后。在束鲁克高山台地方毙匪多名。并将贼首孙洛疙疸捦获正法。其南路窜匪。亦经官军随时剿除。著都兴阿饬令派出各员。会同热河官兵。迅将窜逸余匪。悉数歼除。毋留余孽。崇实亦当饬令该地方官一体严密摉捕。务绝根株。将此各谕令知之。　　

○又谕、刘岳昭、岑毓英奏、遵查马如龙采办外洋军火情形。岑毓英奏、旋省日期。代杨玉科请觐。文武各缺。请分由督抚办理。请将徐之铭赐恤。吴棠奏、川滇边界。散练游匪为患。叠经剿除各摺片。岑毓英现在回省办理监临事务。即著暂留杨玉科驻扎大理。会同迤西道。将应办善后妥为经理。以资弹压。至遣散勇丁查办土司各事宜。著刘岳昭、岑毓英、悉心会商。妥筹办理。前有旨令各省实缺提镇尚未陛见之员。以次来见。一俟大理军务厎定。杨玉科无须留驻该郡。即著该总兵来京陛见。岑毓英拟请将文职各缺。统归巡抚主政。与总兵商定会衔。武职各缺。统归总督主政。与巡抚商定会衔。向来督抚管辖文武各员。均有定例。刘岳昭、岑毓英、惟当遵例办理。不得稍有搀越。至应举应劾各员。尤宜核其实迹。秉公具奏。方不至有名无实。徒托空言。前据岑毓英奏、滇省军务。将次肃清。上年购买洋枪等件。请饬沿途各省督抚截留。当谕令瑞麟等饬属查明。截留封存。兹据刘岳昭等查明马如龙委令涂普义采办外洋军火实在情形。著刘长佑咨照瑞麟、李瀚章、郭柏荫、王文韶、张兆栋、曾璧光、仍遵前旨。饬令所属查明云南委员由粤采买洋枪洋炮各项。无论行抵何处。即行悉数截留。封存该省军装库。并著吴棠一体钦遵办理。李玉墀本非云南所派之员。与陈得贵有无不法情事。著刘长佑就近确查。分别惩办。马如龙委令涂普义前往外洋采办军火。未经先行咨商刘岳昭发给通关文凭。以致中途被阻。亦属疏忽。马如龙著交部察议。岑毓英请将徐之铭开复议罪一切处分。并照例赐恤之处。著毋庸议。川省叙州府属地方。与滇之大关等处接壤。时有散练游匪句结为患。本年春夏闲。匪首郭心斋、林淙遂等、纠众扰掠。经提督唐友耕等督兵剿捕悉数歼除。所有川省历次剿匪出力员弁绅团。准由吴棠汇案择尤酌保。毋许冒滥。仍著吴棠、刘岳昭、岑毓英、各饬防军。会同地方文武。实力巡防。摉捕余匪。以绝乱萌。将此由四百里各谕令知之。　　

○又谕、荣全奏、恳请开缺。简员接替。常顺等奏、筹拨马队西进援剿情形。并匪徒滋扰台站各摺片。荣全催令富和起程。该员竟敢肆骂。并殴伤荣全数处。实属目无纲纪。富和著交部严加议处。并著荣全传旨。令其即日前赴景廉军营。不准稍涉迟缓。荣全以旧疾增剧。奏请开缺。现在西路军事孔棘。该署将军当顾全大局。勉力支持。尽心筹办。毋得藉词推诿。所请开缺之处。著毋庸议。回匪窜扰关外。时有零股。窥伺乌属边境。飘忽靡常。著常顺、车林多尔济、文奎、督饬官军。严密设防。确探贼踪。痛加剿击。毋任蔓延为患。缠夷图扑沙山子西湖等处。荣全军营。需兵甚亟。常顺等以黑龙江官兵久经驻防察汉淖尔。未便撤动。另拨察哈尔骑兵二百五十余名。驰往援剿。即著照所议行。常顺等即饬该官兵克日拔队西行。俾资剿办。巴里坤路等处台站。叠有贼匪乘闲抢掠。所获之车零顿多克、德米特二犯。讯明后即著就地正法。嗣后有似此扰害军台匪徒。均著照此办理。并著常顺等饬令沿台驻扎官兵。分投巡缉。以靖地方。将此由五百里各谕令知之。寻兵部议、富和照殴无统属官员私罪例革职。得旨、富和著照部议革职。即行回旗。毋庸前赴景廉军营。　　

○以协办大学士刑部尚书全庆为顺天乡试正考官。都察院左都御史胡家玉、吏部右侍郎童华、户部左侍郎潘祖荫为副考官。　　

○云南鹤丽镇总兵官马忠因病解职。以记名提督张保和为云南鹤丽镇总兵官。　　

○追予故云贵总督恒春祭葬世职加等。妻博禹特氏旌表如例。　　

○予故云贵总督劳崇光于云南省城建立专祠。　　

○修云南丽江府城。从巡抚岑毓英请也。　　

○癸未。遣官祭文昌帝君庙。　　

○谕军机大臣等、崇实奏、详陈围场积弊。并课银不能依限起徵。恳请展缓一摺。热河围场。自同治二年奏明招垦。委员办理谬误奸佃从中渔利。以致弊窦丛生。崇实现拟将已腾正围。永远封禁。并将边界卡伦修齐。所有新旧放出之地。逐次重修丈量。另换新照其旧领红照。一概缴销。查明地亩。造册发交州县承领。按亩徵粮。均著照所议办理。查文之举。须俟秋禾登场。方能举办。著瑞联、崇实、体察情形。妥为经理。以清围地而垂永久。毋任再滋弊端。库克吉泰前请自同治十二年为始。围场新旧课银。改由各府州县徵解。此时尚难照办。著准其暂行展缓。仍照旧章办理。一俟围地丈量清楚。粮籍可考。即将一切善后事宜。酌筹具奏。将此由四百里各谕令知之。　　

○以吏部尚书宝鋆兼署刑部尚书。吏部尚书毛昶熙兼署都察院左都御史。内阁学士宋晋署吏部右侍郎。礼部右侍郎徐桐兼署户部左侍郎管三库事。户部右侍郎温葆深兼署吏部左侍郎。　　

○以镶红旗汉军都统英桂兼署正白旗汉军都统。　　

○甲申。遣官祭关帝庙。　　

○乙酉。太宗文皇帝忌辰。遣官祭昭陵。　　

○谕内阁、前因都兴阿等奏、恭修永陵启运殿。请择吉移请神牌。当经降旨令钦天监于七月内选择吉期具奏。兹据都兴阿奏、接准钦天监来咨。择吉于七月二十八日移请安奉。惟接到咨文。已逾吉期。势难赶办。请饬另行择吉等语。著钦天监另于九月闲选择吉期奏明。迅速知照都兴阿等敬谨办理。此次钦天监咨文。系七月二十日由四百里驰递。何以迟至二十八日始行递到。沿途驿站。究系何处耽延。著都兴阿查明惩办。　　

○山东巡抚丁宝桢奏、查验师船。遣留员弁。请将督办道员李宗岱奖励。得旨、李宗岱著交部议叙。所请传谕嘉奖之处。著毋庸议。其广东山东出力员弁。著准其择尤酌保数员。毋许冒滥。　　

○追予山东历城等处阵亡殉难团长刘尔泰等暨妇女五百十五名口分别旌恤如例。　　

○丙戌。上诣奉先殿寿皇殿行礼。　　

○山西巡抚鲍源深奏、控制散勇。不外练兵。欲善练兵必参以练勇之法。现拟仿照直隶省练兵章程办理。得旨、务须实力训练。俾营伍渐有起色。毋得徒托空言。　　

○旌表守正捐躯河南叶县民女王喜妮。许州民女马京妮。　　

○丁亥。太祖高皇帝忌辰。遣官祭福陵。　　

○浙江巡抚杨昌浚奏、力筹云南贵州协饷。并请饬云南督抚。无庸派员来浙。得旨、滇省兵饷。支绌异常。全赖各省协拨。庶可无虞匮乏。该抚果能力顾大局。筹解无误。即著咨行云南督抚。毋庸派员守催。徒劳往返。　　

○戊子。谕内阁、李瀚章、郭柏荫奏、县属被水成灾。派员查勘一摺。本年夏秋闲。湖北公安县属地方。因松滋石首二县溃堤之水冲入。全境成灾。小民荡析离居。殊堪矜悯。著该督等饬属逐细查勘。妥为抚绥。毋使一夫失所。用副朕轸念灾黎至意。　　

○谕军机大臣等、景廉奏、请饬成瑞赴古助剿。并陕回攻破马莲井营堡各摺片景廉带兵驻扎古城。防剿正在吃紧。游击陈升恒。业经该都统遵旨饬令回巴里坤署理总兵之任。即著景廉咨催署乌噜木齐提督成瑞。迅速驰赴古城襄办一切。陕回攻破马莲井营堡。虽经官军迎剿获胜。惟东西两路回逆。声息时运关内逆匪。分窜安敦哈密。深恐句结乌城回逆。互为声援。其势又成滋蔓。孔才一军。势难分拨赴哈。景廉已咨催巴里坤迅派兵勇。并飞咨金顺所部驻扎安西之副都统明春、带领兵勇。就近往援。惟贼势正在鸱张。兵力究形单薄。著金顺懔遵叠次谕旨。迅率所部。克期出关。与景廉联络声势。会埽逆氛。毋稍延缓。并著左宗棠酌拨劲旅数营。前往助剿。兼顾巴哈两城。文麟惟当就现有兵力。勤加侦探。认真防剿。毋令贼匪蔓延为患。将此由五百里各谕令知之。　　

○云贵总督刘岳昭陛见。以云南巡抚岑毓英兼署云贵总督。　　

○以才不胜任。降广东潮州镇总兵官杨青山为副将。以补用副将郑绍忠为潮州镇总兵官。　　

○以广东潮州剿办土匪出力。赏总兵官方耀黄马褂。　　

○己丑。谕军机大臣等、荣毓等奏直隶欠解广恩库款请旨饬催一摺。直隶藩运两司及各州县应解广恩库租银。近年以来。共积欠银六万二千六百余两。现在该库应发要款甚多。需用甚钜。著李鸿章饬令藩司。无论何款。先行筹拨银六千两。长芦运司先行筹拨银四千两。迅速解交广恩库。以济要需。其易州等州县欠解陈新租银。并著勒限埽数解齐。毋稍延缓。原摺著钞给阅看。将此谕令知之。　　

○庚寅。谕内阁、理藩院奏、新章展限。署将军未能先期奏明。请旨议处一摺。蒙古捐输新章。自同治十一年六月限满后。并未据署乌里雅苏台将军常顺奏请展限。乃本年三月闲。该署将军辄请将捐输台吉布音德勒格尔等照新章奖叙。经该衙门咨查。始据奏请展限。实属疏漏。常顺著交部议处。寻议。常顺照应奏不奏例降二级留任。得旨、准其抵销。　　

○又谕、理藩院代奏土尔扈特汗布彦乌勒哲依图。赈济该游牧流离贫苦蒙民。请借支十年汗俸一摺。布彦乌勒依图、著加恩赏借十年汗俸。嗣后不得援以为例。　　

○以故青海扎萨克辅国公多尔济沙木弟车林端多布袭爵。　　

○以正红旗满洲都统景寿兼署正黄旗满洲都统。镶蓝旗满洲都统庆春兼署镶黄旗汉军都统。正蓝旗汉军都统崇纶暂署镶白旗满洲都统。　　

○辛卯。上奉慈安端裕康庆皇太后慈禧端佑康颐皇太后幸漱芳斋。侍午膳。　　

○壬辰。谕军机大臣等、景廉奏、哈密被围。拨兵驰救。并请饬乌城迅拨马队赴巴哈援应。派援沙山子官兵剿贼获胜。常顺等奏、贼氛窜近。拨队迎剿各摺片。陕回窜扰哈密。盘踞大泉黄芦冈一带。分股扑城。官军迎剿失利。统领魏忠义、张炘、李琦、李生元等、皆无下落。官兵多有阵亡。巴里坤亦有逆回分窜。巴哈两城。为西进大军后路。地方最关紧要。此股回逆。势极狓猖。现在哈密被围甚急。该城日夜盼援。景廉业经筹拨马步队前往援应。惟贼众兵单势难抵御。且道路窎远。尤恐缓不济急。左宗棠现已驰抵肃州。兵力自厚。肃州以穷寇拒守孤城。谅不难克期攻拔。刻下关外事机甚急万一肃州踞逆。铤而走险。势必与窜扰巴哈等处贼匪。联成一气。该两城稍有疏失则贼势又复燎原。关外用兵。较之内地更形棘手。目下乌垣安夷回逆。又时有东犯之意景廉孤军在外。兵力难支。著左宗棠迅即拨派劲旅数营。驰往哈密。以资援应。速将该处贼匪。悉数歼除。并堵截肃回出关分窜之路。哈密事机。十分紧急。该大臣务当迅筹调拨毋稍迟缓。致误戎机。金顺一军。叠经谕令克日出关。以资防剿。现在该处情形。较前更急。著该前将军迅即拔队起程。并先行拨派得力官兵。驰往接应。与明春一军。会同雕剿。迅埽逆氛。景廉亦当酌度情形。妥为筹布。哈密地方紧要。文麟当就现有兵力妥筹堵剿。毋稍疏虞。巴里坤已有贼匪窜近。著庆寿勤加侦探实力防守。以顾地方。乌里雅苏台现驻吉林黑龙江马队。及察哈尔官兵。尚称得力。著常顺、多布沁扎木楚、文奎、妥为调度。迅拨马队数百名。由草地兼程驰赴巴哈。以资援应。贼匪窜及沁城。喀喇乌苏等处。与乌城所属蒙古部落毗连。常顺等现已派拨官兵前往迎击。即著饬令认真剿洗。毋令贼势蔓延。景廉所派往援沙山子之营总依勒和布一军。与游击徐学功等剿贼出力。准由景廉择尤保奖。以示鼓励。阵亡官兵。并著查明请恤。将此由六百里谕知左宗棠、常顺、多布沁扎木楚、文奎、景廉、金顺、文麟、并传谕庆寿知之。　　

○又谕、荣全、英廉奏、查看厄鲁特官兵。并沿途台站情形。请调宣大官兵驻防塔城各摺片。厄鲁特官兵。屡经催调。尚未移至塔城。英廉以该官兵等困苦。路远恐难迁移。拟亲赴布伦托海查看情形。再行筹办。著英廉于驰抵该处后。将厄鲁特近日情形。留心查看。加意拊循能否迁移来塔。务与荣垥商酌妥协。迅速具奏。塔城东路各台。无力应差。致经过官兵军火运送多有耽延。并著英廉沿途周历履勘。应如何设法整顿之处。一并妥商办理。塔城向有甘省换防兵七百名驻扎防守。近因道路未通。难以调派。刻下玛纳斯等处。贼势狓猖防务吃紧。必须兵力镇抚。方免疏虞。荣全等请暂由宣化大同两镇各拨兵五百名驻守。系为思患豫防起见。著李鸿章。鲍源深。于宣化大同官兵内。各挑拨精壮五百名携带军火器械。分起赴塔驻防。俟嘉峪关道路疏通。再照旧章。由甘省拨兵换防。并著户部将此项官兵饷糈。宽为筹拨。源源接济。毋令缺乏。将此由五里各谕令知之。　　

○癸巳。谕军机大臣等、奕榕、奕艾奏、请饬催各省欠解俸饷等银一摺。各省节年应解吉林俸饷等项银两。本年三月闲。仅据长芦解过银三万三千余两。山东河南欠解吉林壬申癸酉年地丁银各六万两。癸酉年俸饷银十万六千余两。长芦欠解癸酉年盐课银二万六千余两。又整装银五万二千两。辛未壬申两年捕围资装银二万八千两。本年捕围资装银一万四千两。均无一处报解。著李鸿章、丁宝桢、钱鼎铭、即将未解吉林俸饷等银。星速源源报解。以资接济。盛京节次截留吉林俸饷。尚有二万五千两未经归款。著志和迅速筹还。知照奕榕等派员领取。以清款目。嗣后遇有各省解到吉林俸饷银两。毋再截留。以免轇轕。将此由五百里各谕令知之。　　

○山海关副都统讷苏肯因病解职。调正蓝旗汉军副都统常星阿为山海关副都统。以御前侍卫索布多尔扎布为正蓝旗汉军副都统。　　

○补铸青海右翼扎萨克印信。从西甯办事大臣豫师请也。　　

○甲午。顺天府以宗室乡试中额请。得旨、著取中七名。　　

○乙未。盛京将军都兴阿等奏、朝鲜使臣被劫。请将地方官摘顶勒缉。得旨、庆麟、余文凤、均著先行摘去顶带。勒限三个月严缉务获。　　

○旌表守正捐躯河南尉氏县民妇杨孙氏。　　

○丙申。遣官祭贤良祠。　　

○谕军机大臣等、景廉奏、派援巴哈两城。并拟亲往督队。暨请饬金顺山关。左宗棠筹办军粮。请派署哈密帮办大臣。常顺等奏、派队协剿各摺片。关外回匪。窜扰巴哈两城。哈密被围甚急。景廉现派吉尔洪额、沙克都林扎布、统带马步队前往救援。惟此股回逆。人数甚众。悍贼尤多。非厚集兵力。难图剿洗。著景廉饬令吉尔洪额等兼程前进。迅速驰援。该都统将济古两处防守。妥为布置。即著督带兵勇。亲往援应。毋稍稽迟。该处地方。为西进大军粮运后路。刻下哈密城围甚急。万一稍有疏虞。则不独西进大军。粮路阻绝。即肃州全局。亦为掣动。金顺前有带兵西进之请。现在关外情形。较关内十分紧急。该前将军曾否起程。著懔遵叠次谕旨。趱程前往。并先拨得力官兵。星驰前进。会同明春各队。迅解哈密之围。并著左宗棠饬令各属认真筹办军粮。在玉门地方。安设转运粮台。以资接济。该大臣仍当懔遵前旨。速拨劲旅数营。驰赴巴哈两城。迅埽贼氛。毋得顾此失彼。金顺一军。屡次严谕克期出关。现在哈密被围。情形如此紧急。若再迁延不进。致误事机。定将金顺从重治罪。左宗棠所部。兵力甚厚。尽可分拨出关。刻下关外贼势鸱张。巴哈两城。盼援甚急。若坐视不救。致该城稍有疏失。定惟左宗棠是问。明春现已简放哈密帮办大臣。责无旁贷。著即督率官兵。认真剿办。力解城围。该城防守事宜。著文麟就现有兵力。妥为布置。毋稍诒误。巴里坤与哈密毗连。东西北三路。皆有贼匪窜扰。著庆寿勤加侦探。固守城防严饬兵勇。遇贼即拏。常顺等已派察哈尔一起官兵。驰往巴里坤一带。会同前次派出达密兰防军。共图援剿。即著饬令该官军迅赴前敌。实力雕剿。傥事机紧急。仍著常顺、多木沁扎木楚、文奎、就近拨兵前往。以资援应。毋得稍分畛域。将此由六百里加紧谕知左宗棠、常顺、多布沁扎木楚、文奎、景廉、金顺、文麟、明春、并传谕庆寿知之。　　

○以哈密帮办大臣锡纶为乌噜木齐领队大臣。正红旗蒙古即补前锋参领明春为哈密帮办大臣。
  </div>
  <div class="pagination">
   <a href="清实录同治朝实录_page477.html">
    上一页
   </a>
   <span>
    ...
   </span>
   <a href="清实录同治朝实录_page473.html">
    473
   </a>
   <a href="清实录同治朝实录_page474.html">
    474
   </a>
   <a href="清实录同治朝实录_page475.html">
    475
   </a>
   <a href="清实录同治朝实录_page476.html">
    476
   </a>
   <a href="清实录同治朝实录_page477.html">
    477
   </a>
   <span class="current-page">
    478
   </span>
   <a href="清实录同治朝实录_page479.html">
    479
   </a>
   <a href="清实录同治朝实录_page480.html">
    480
   </a>
   <a href="清实录同治朝实录_page481.html">
    481
   </a>
   <a href="清实录同治朝实录_page482.html">
    482
   </a>
   <a href="清实录同治朝实录_page483.html">
    483
   </a>
   <span>
    ...
   </span>
   <a href="清实录同治朝实录_page479.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
