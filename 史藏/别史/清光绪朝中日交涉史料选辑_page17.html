<!DOCTYPE html>
<html>
<head>
    <meta charset="UTF-8">
    <title>清光绪朝中日交涉史料选辑 - 第 17 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清光绪朝中日交涉史料选辑 - 第 17 页/共 37 页</h1>
    <div class="content">　　奉旨：『唐景崧电奏已悉。台南府知府唐赞衮当军务吃紧之时，辄托故请开缺卸任，实属规避！唐赞衮，着即革职。前谕张之洞酌拨鎗弹并调兵轮赴台，本日据该督电称鎗弹已竭力拨解，南洋兵输无多、且船薄行迟，祗可在长江依辅炮台；若出海遇敌，徒供糜碎，有损于江、无益于台。所奏亦系实情，想该督必已电覆矣。钦此。三月十一日』。

　　翰林院侍读学士文廷式奏倭攻台湾请饬使臣据理争论折（三月十二日）

　　日讲起居注官、翰林院侍读学士臣文廷式跪奏：为倭人狡计、专攻台湾，请饬使臣据理争论，以固民心而维国脉；恭折仰祈圣鉴事。

　　窃臣于和战大局，言之再三。明知天听不回而不惮冒渎者，诚以服膺经训、荷戴殊恩，陈善责难是其职事，不敢有所隐以负神明也。

　　今日台湾之事，尤为存亡所关。李鸿章之行也，其秘计在割台湾，曾与孙毓汶、徐用仪密议于美国使署，虽大臣秘之而举国皆知之。其言谓：以散地易要地。夫奉天固要地矣；台湾关系江、浙、闽、广之得失，可谓之散地乎？乃近日有停战二十一日之说，曰「停北不停南」。同隶皇上之土宇、同为皇上之人民，何爱于北而恶于南？五洲万国，有此停战之法否？且恐倭之有所牵制，则停海城之攻以利之；虑倭兵饷之不足，则每日偿兵费以资之。此李鸿章父子恐台民之不受割，而劝倭人专力攻之也。其心路人所知，其事天下所骇！夫战而失地，出于势之无可如何；百姓虽死，亦无所怨。若朝廷隐弃之而不言、奸臣巧割之而不恤，四方之人谁不解体！不独各国环起之可虑。当日金田粤匪，岂不由和议苟且召之乎？天下者列祖、列宗所留贻，尺寸之土皆关神灵缔造；皇上不得误信一、二人而轻易弃掷者也！应请旨饬李鸿章与倭辩论，若不能一律停战，则毋庸虚受此名，堕其术中。倭之欲离间民心久矣，安可复授以隙！此事径行，臣知不能苟安，而益增危乱，断断然也。伏望皇上念大业之艰难，鉴民心之不可失；天下幸甚！

　　臣有忧幽之疾，故敢终为一言。谨缮折密陈，伏乞皇上圣鉴！谨奏。

　　光绪二十一年三月十二日。

　　军机处电寄唐景崧谕旨（三月十二日）

　　奉旨：『唐景崧电奏已悉。倭人声言欲攻台湾，而近日海面并无动静，情殊回测！据奏现在士气颇奋，有愿自备饷械者；甚属可嘉！台北布置地营濠堤，尚属周密；惟台南须待四月底方起涌浪，恐敌人此时即来扑犯。仍应时刻严防，整备堵御，勿稍松劲。粤省船械均无可拨，本日已据李瀚章电覆矣。钦此。三月十二日』。

　　军机处呈递贵铎等折片奏片（三月十二日）

　　本日贵铎奏「沥陈各军失利情形」折、又奏「举办乡团兼筹善后」片、冯文蔚等奏参「吴大澄损挫军威」折、又奏「请将马玉昆、徐庆璋破格奖励」片、文廷式奏「倭人专攻台湾请饬使臣据理争论」折、又奏「倭人条款不可轻许」片，均奉旨『存』。谨将各折片，恭呈慈览。谨奏。

　　三月十二日。

　　江南道监察御史张仲炘请饬全权大臣勿以台湾许倭折（三月十四日）

　　掌江南道监察御史臣张仲炘跪奏：为台湾必不可弃，及今和款未定，拟请电饬全权大臣勿以许倭，以杜后患；恭折仰祈圣鉴事。

　　窃自军兴以来，臣以愚蠢之才不自揣量，屡以管见渎陈，冀裨时局。逮闻李鸿章被召，授以全权，知和议事在必行；仰体朝廷万不得已之衷、不得不为「两害从轻」之举，箝口结舌，不敢复言。今者战事已停，而台湾独否；同是中国人民、土地，何分南北！臣于是知谋国之臣，有以台湾媚敌之心矣。

　　夫石晋燕云之割，终宋世不可复还；而金人即乘之以覆宋，反客为主：地逼力强，其势然也。况台湾地大物博，财产之富甲乎天下；近年偶经缔造，出产收数已数十倍于往年。果能实力讲求、拓充推广，无论煤、铁、硝磺各种，可以冠绝四大洲；即其树植、米粮，一岁所收亦足供十年之用。英之三岛，不能似此广袤；日本一隅，更不能如斯蕃盛。有天险之可恃、无地利之不充，此数千载未经开辟之区，天殆将留之以资中国富强之业者也。中国不欲富强则已，苟欲复仇雪耻，则船械之费、养兵之需，度非数千万不可；但能将台湾经营就绪，数年所产，足供此而无难。大利所关，何容轻弃！倭以至贫极弱，肆其凶狡；兴数万之师、竭数月之力，遂已便中华震动，迭陷名城。设更畀以财富之区，岂不如虎傅翼！而且既夺朝鲜、复得台湾，南北皆可驻兵，据有全海，守吾门户、持我短长；势将贪得无厌，得步进步。不惟江、浙、闽、广各省岁无安居，即辽、渖、顺、直各属虽欲长保，其可得耶？无犹不仅后患可虑也，即以目前而论，举台授倭，台民断不肯服；倭不能得志于台民，必反而诘责于我。若谕令臣服，则中朝之赤子，何忍陷之蛮夷；若令而不从，则倭必藉生衅端，益图要挟！是和仍未和、了仍未了也。臣观谋国者之意，亦未尝不豫料及此。故今日之不停战，即欲使倭夺而踞之，冀正威胁台民梗阻之心，并以掩饰中国割弃之耻；且可曰彼自取之，非我与之也。是岂忠于谋国者，直忠于倭耳！此臣之所为日夜彷徨而不敢再安于缄默者也。

　　现在议尚未定，条款秘密；外间传闻不一，而皆称有割台之说。如果属真，臣伏愿皇上统筹全局、深维后患，勿为敌人之所挟、勿为群言之所蒙；断自宸衷，严为驳斥。并请电饬李鸿章：如倭人有意觊觎，务当再三折辩，固持勿与，不得为之转达；并与倭约，将南北一律停战，以免台民涂炭之忧、以弭中国无穷之患。大局幸甚！臣不胜迫切待命之至。伏乞皇上圣鉴！。谨奏。

　　光绪二十一年三月十四日。

　　军机处呈递德本等折片奏片（三月十四日）

　　本日德本等奏「查明吏目萧光曜并无劣迹」折、又奏「副指挥沈铭新请开复处分」片，遵缮明发谕旨一道。张仲炘奏「台湾不可轻弃」折，奉旨『存』。又奏「天津运送山海关机器炮不堪应用」片、又奏参「统领卞得祥等请饬查撤退」片，遵缮寄信谕旨一道。又奏「董福祥所部甘军、西军不和」片，奉旨：『着督办军务王大臣查明具奏』。

　　谨将各折片，恭呈慈览。谨奏。

　　三月十四日。

　　－－以上见原书卷三十七。

　　翰林院代编修丁立钧等条陈时事折（三月二十一日）

　　翰林院掌院学士臣宗室麟书等跪奏：为据呈代奏，恭折仰祈圣鉴事。

　　窃据编修丁立钧、华辉、沈曾桐、黄绍第、检讨阎志廉呈称：『窃惟自停战议约以来，朝廷推大信以感孚异类，臣民士庶莫不喁喁卬首，私冀仰凭庙算，得以安所乐生；而道路流闻、人言藉藉，有谓倭索割台湾者、有谓倭且索割奉天者、有谓赔偿兵费数且三、四千万镑者、有谓倭索开腹地七省马头岁收各海关三成税款者。机事至密，无可推寻；而揆以事势之必然。凡此数端，屈体求和，理固知其难免；窃不胜其隐忧迫切！统筹全局，盖目前之大害八、将来之大害十，有不可不急图补救者；敢为我皇上剀切陈之。

　　『夫目前之害，在于蹈不测而速祸变；所谓剜肉以补疮、饮鸩以止渴，名曰自救，其实适以自贼也。京畿如人之头目，威、旅如人之咽喉，二十一省如人之股肱手足；割威、旅，则咽喉为敌之所扼。一朝有警，股肱手足虽欲自捍其头目，有所不能：其害一。辽河、大凌河，挈奉、直形要之冲。割此二河，则山海无藩篱、奉锦无唇齿，两京孤露，无复屏蔽；与新疆之伊犁大城无异。朝窥夕伺，防不胜防：其害二。台湾沃野千里，当倭全国三分之一；割以与敌，俾彼富强，异日南洋衅端百出：其害三。割地必弃民，民不臣倭，即朝旨亦无能相强；彼无如民之不服，必仍于我责言。求息事而终不能息事，北宋之割河北三郡而不免汴京之困，固明鉴也：其害四。西洋见我之轻于割地也，各国将援以为例，法固已视滇、黔、两广如掌中，俄且割吉、江，英且觊川、藏；任发一难，即可藉词以要数省。割肉饲虎，不尽不止：其害五。赔费多而一时不给，不能不听其择地驻兵；我民之骇恨方深、彼军之骄凌日甚，跬步相接，枝节丛生。设有龃龉，和局终仍不保：其害六。赔款惟视洋债，洋债视国势为难易；我甘心自弃国之权利，彼且虑国债之将不能偿。近日以来，洋商屡次食言，未必不由于是：其害七。民易动而难静，同仇敌忾，薄海一心；不尽其用而以款敌撤之，将恐忠愤之情化为乖戾，兵士雠其将领、将领且疾视大臣。江宁约定而金田匪起，前事非远，可为寒心：其害八。

　　『至于将来之害，极于失人心、亡利权，民怨财穷，坐以待困；益觉不可胜言。夫国家当积弱之秋人心尚固者，以祖宗休养保护之德不忍忘也。一旦开割弃之端，举数十万户委之敌人；国既弃民，民将谁持！从此人人自危，将恐势成瓦解：其害一。倭得我荣城、海、盖之地，极意抚绥，有缓征至四年之久、振饥至逾万之多者。今我更有弃民之事，是直为敌驱除；以彼新政宽大，形成我内地凋残。一以传百、近以传远，不及数年，恐内地百姓争愿越境相从，不可禁止：其害二。赔偿巨款，目前虽借资洋债，终必敲骨取髓，岁取盈于二十一省之商民；轻许在矢口之间，贻累至数十年之久：其害三。且自朝廷以至士庶，无不知中国积弱，当图自强，自强须财力。今赔款已竭国家之全力，则此二、三十年中岁赢之款尽以偿洋债之本利而尚恐不敷；至于修复海军、经营台炮、一切制造转运，万不容已之急务，竟以何款当之！其害四。法、越事无赔款，庚申城下之师亦仅二千万；今偿倭十倍于旧。英、法阴悔前事，固将徐肆狡谋：其害五。法、越事战胜而议和，军情已极愤懑。此次万里征兵，人思自效；俄然款敌遣撤无遗，恐此后海内灰心，无复激昂之士。骊山烽火，与此何异！其害六。洋人蚕食中国，本极无厌；然卒相顾而不动者，以中国民心、军心未易屈服也。若见我一战失利，即强军民以服他人，何乐而不兴一旅之师叩境上，以恣其要挟！今法求云、广开矿，势在必成可见：其害七。海关为我岁入巨款，军国大命所寄；若以资敌，国将不支：其害八。各口通商，向严改造土货之禁。今腹地尽设马头，势必尽改土货为洋货，华商利益概属洋商；富民化为贫民，贫民且化为盗贼：其害九。厘金岁会大宗，腹地悉变通商口岸，势必至抽厘一项归于乌有。外输巨款、内失利源，国计益亏，民生滋瘁：其害十。

　　『凡此，皆愚智所共晓、事理之显然。伏望圣明，再加详察！夫所以议和者，以战之不可恃也。事经半载，覆败固云相踵；然战而亡者，不过数城之地。今议和之所弃者，且数倍于兹矣！筹兵筹饟，征调半天下；战而费者；不过数千万之款。今议和之所捐者，又数倍于兹矣！亏国体，失人心；堕军实，长寇仇。其究乃并乖其本，计何所取而必出此哉！

　　『倭负海以为窟，距辽渖而不进，薄登莱而不取，望台湾而又不遂攻；惮于深入，情事显然。大军云集津、榆，传闻贼党筹商，颇亦慑为强敌；彼日以直犯神京为恫喝，正所谓「内不足而外示有余」。若我以数千万之款转而备战，纵使再亡数城、再覆数军，庙算益坚、人心益奋，更经三月倭必不支。尔时西人再出调停，必不至亏损如今之甚、贻害如今之远！兹谨陈补救管见六条，开列于后：一、议撤使臣。倭之坚持不让，以我之一意求和，欲合且离。不若诏李鸿章以「不成即归」，播此说于各国以眩倭之视听。彼急于和，必思改计。若冥顽不顾，则我即明诏天下以「倭欲难厌，朝廷始终不得已而用兵」之意，以释薄海臣民疑虑之心，以励边关将士忠勇之气。一、请即现集之军速筹粮饷、器械足支一军之用，以示朝廷毋速求蒇事之意。一、请严谕前敌诸军将帅自奋军威，不得倚援他部；并令切实具陈方略，各自任其力所能。至朝廷专心委任，不复遥为节度；听其择便，伸缩自如。一、请前敌受攻之地，破格简用强明敏锐之员为地方官，俾之招合民练，助为捍御；则城守愈固，攻掠为难。一、请博采洋员条陈，以资战守方略。一、请鉴庚申前事，早为筹备，以伐敌人行险侥幸之谋，且坚我以战为和、终始不易之志。以上六条，愚虑所及。伏乞皇上审择施行，则宗社幸甚！天下生民幸甚』等语，恭请代奏前来。

　　臣徐桐现在入闱，由臣麟书详加阅看，系为时事重要起见；不敢壅于上闻。谨照录原呈，恭折具陈，伏乞皇上圣鉴！。谨奏。

　　光绪二十一年三月二十一日。

　　吏科掌印给事中余联沅请勿允许倭奴奢款并速定大计力筹远谋折（三月二十一日）

　　吏科掌印给事中臣余联沅跪奏：为传闻倭奴要款太奢，万难允许，请旨速定大计以力筹远谋，毋狃目前而贻后患；恭折仰祈圣鉴事。

　　窃以李鸿章前赴日本已逾一月，庙谟深邃，外人不得而知；然而要挟之款，传闻者不一其辞。要其大端有二：曰割地、曰赔费。我朝幅员之广远迈前古，岁入七、八千万；若少与之，即可餍其欲，似亦不必深辨。惟闻其欲割台湾，并欲割辽东、索赔款三万万。其余各款不计，即此二者论之，已属万不可行。祖宗之地，尺寸不可与人；况台湾经圣祖百战经营而始得，辽东为兴王之基。无台湾，则闽、浙失其屏蔽；无辽东，则京师撤其藩篱。古者，王公设险以守其国；今一旦弃地数千里，险何以守、国何以立！金、复、海、盖虽暂为倭踞，我兵力一足，尚可恢复；若地一割，则永沦异域。所索之款，罄数岁所入不足以偿。况水旱连年，洋款积累，元气未舒，司农告匮；欲猝填无底之壑，势必至竭泽而渔。若陆续赡军，尚可支持；至勒筹巨款，则立形困窭。泰西谋国，首在富强；我欲与泰西抗衡，亦舍此别无治法。或者谓战不足恃，不得已而出于和；既款之后力图自强，未始不可收效桑榆。岂知以数千里襟带之雄拱手与敌，则强者弱；悉索敝贼不足、又借债以偿，则富者贫。既贫且弱，四国之虎视眈眈者方益肆其诛求；况闻法人又已发难端，有乘危迫险之势。且又闻台湾之民义愤激烈，恐驱之化外，吁求抚臣唐景崧代奏；此亦见人心固结，宜抚之而不宜失之也。趁此之时，李鸿章能与力争，就我范围固属甚善；如其不然，饬台湾严守备，未必遽如旅顺。奉天有宗庆、依克唐阿等军尚能力战，亦不至毫无把握。且以三万万款缮甲厉兵、选将制械，添海口守御、联合各国邦交，即以一月用三百万计，可支八年。倭奴纵狡，再与坚忍相持，不过半年情见势屈，彼自求款之不暇；又何必低首下心，伈伈俔俔以侥幸于不可必得之数，为四夷所窃笑，且密伺其旁，又从而生心也哉！

　　总之，倭方据屡胜之势，已先有轻我之心；况值此请成而来，更难满无厌之欲。急之，则彼焰益张而要求愈肆；缓之，则敌谋必沮而伎俩亦穷。指日停战期满，不可再有游移，致误大局。拟请旨饬下刘坤一、王文韶严饬津、榆驻扎各军认真堵御，竭力防守；贼到即击，为先发制人之计，毋得稍有疏懈。并饬下沿江沿海各督、抚激励将卒，一律严防，务令该倭无隙可乘；而后胜由我操、和自彼请，方足以永远守太平之局。不然，即勉强图成，终恐无安枕之一日也！

　　臣为大局安危所系，不得不披沥上陈。是否有当？伏乞皇上圣鉴！。谨奏。

　　光绪二十一年三月二十一日。

　　吏部给事中褚成博请严拒割地议和折（三月二十二日）

　　吏部给事中臣褚成博跪奏：为传闻割地议和、后患甚巨，吁恳皇上严辞拒斥，以保疆土而系民心；恭折沥陈，仰祈圣鉴事。

　　窃维倭奴构兵时历九月，皇上不忍生灵涂炭，遣使屈己讲和，圣量同天，含容普被；不特华厦臣民成感生成之德，即为倭奴计，既已仰荷仁施、许以释嫌修好，宜如何委曲承顺，俯首就盟。乃近日传闻，倭人竟肆意要挟，兵费之外，兼索台湾；虽道路之言未可遽信，然万口宣传，皆谓确有其事。臣晓夜彷徨，心结气悸；痛疆土之空掷，伤御侮之无人！不得不披沥陈辞，仰冀圣明垂察！

　　中国自与外洋立约以来，意在永好绥边，遇事过于退让；致彼族恃强恫喝，竞肆欺凌。然光绪七年逮治一崇厚，俄人卒降心改约；十年谅山一捷，法人即敛手受盟。以彼最强之国，且犹如此；则是可以威服、不可以德怀，固已彰明较着矣。倭性贪狡甚于西人，非斩馘犁庭、痛加惩创，断难折其很鸷之气。现在倭以屡胜而愈骄，我以屡败而愈怯；初遣使则被逐，再遣使则被伤。所开条款，无一不制我要害、绝我生机。倘竟隐忍许之，则割地议和之局自此而开。西洋诸强国见我之可以兵力胁制而倭之独享厚利也，必皆视劫夺为奇谋、耻息兵为懦怯；乘机奋起，各逞雄心。日前传闻法人谓：日本小国，尚能如此坚强；彼从前一败即和，未免失之太弱云云。悍很之语，咄咄逼人。一国如此，他国可知。是我欲弭衅而适起无穷之衅，欲偷安而并无一日之安。薄海内外，凡有血气者皆知为万不可行；而谋国者仍与委蛇商办、不即毅然拒绝，得无谓胜算难操而敌氛可畏乎？不知军威虽屡挫，而所失之地尚未有如台省之广也、所糜之饷尚未有如偿费之多也；与其举数千里之封疆、累万万之膏血拱手授人以助敌焰、而速他寇，何如留之养我兵民、固我封圉，誓灭此狂戾骄盈之虏哉！

　　臣闻施琅有言曰：『东南形势，在海而不在陆；台湾虽一岛，实腹地数省之屏蔽』。蓝鼎元有言曰：『台湾延袤二千余里，餹榖之利甲天下』。盖迭经康熙、乾隆两朝缔造之艰、亭育之久，始能日臻富庶，永隶版图。今澎湖虽陷，台地阽危；而该省士民感恋列圣德泽，群愿效死固守，不肯服属岛夷。皇上仰思祖宗诒谋、俯鉴边氓忠节，急宜选膺良将，大发援师，系海表烝黎之望。若置诸度外，不予保全；窃恐四海生灵，从兹解体！民心一去，国难与守？强敌凭陵，必更毫无顾忌；所失不仅一隅而已也。

　　总之，失机纵敌，误在事先；来者可追，非竟无策。目前为急，则治标之计，仅偿款而不割地，尚可迁就行成，徐图自强之实效。若戎心无厌、坚索土疆，惟有请一面电谕李鸿章克日回华，并将倭人伤我大臣、背理要求之罪宣示天下；一面激励各统帅整饬戎行，相机剿守，以赔贼之费购船械、峙糗粮、募团丁、养间谍，绰有余裕。圣心既已坚定，众志自克成城。贼知无懈可击，必渐就我范围；譬如入市购物，追求之则彼愈抬价居奇，恝置之则自踵门求售：此显而易见之理，亦一定不易之理也。

　　臣父母在籍，年将八旬；自闻海氛日棘，北望游子，晨夕忧伤，岂不冀和议速成，自便自家之计。惟念割地一事为全局安危所系，何敢昧公义而便私图！辄贡愚诚，冀裨万一。至外间传述，更有谓倭人攻踞奉天各城、不肯退还者；是迫近陵寝重地，亦敢妄肆要求，尤属悖理逆天，形同狂吠。想圣心自能力折狡谋，不为所动；无待臣之陈说矣。是否有当？伏乞皇上圣鉴！谨奏。

　　光绪二十一年三月二十二日。

　　江西道监察御史王鹏运请勿割地和倭折（三月二十二日）

　　三品顶戴掌江西道监察御史臣王鹏运跪奏：为和议要挟已甚、流弊太深，请回宸断而安危局；恭折仰祈圣鉴事。

　　窃自李鸿章渡海以后，外间传说纷如，枢廷秘之又秘；风闻军机致李鸿章电音，有「兵费不得过一万万两，地酌之」语。又闻割与台湾，已有成议。夫割地之害，臣前折已详陈之。今日如割台湾与倭人，则滇、粤边境必入于法，雷琼、西藏必入于英，黑龙江、珲春必入于俄，日脧月削，披枝伤心；不出十余年，恐欲为小朝廷而不可得。更闻往年越南用兵之法国兵官现为该国总统，眈眈虎视，久存窥伺之心；并传说粤西边越之地，时有小轮船来往。倭事处置稍一失宜，势将接踵而起：此割地之不可不慎者也。且自今已往，朝廷其遂安于萎茶，一任邻国之欺凌耶？抑尚欲奋发有为，冀雪此耻也？若云目前姑与议和，再徐图自强之策；此则庸臣误国之谭。自中外交涉以来，皆为此说所误，以至于今日。当兵刃既交之际，尚不能力图振作以奋国威，而欲于罢兵之后为我皇上卧薪尝胆，臣敢决其无是事、亦断无是人！即皇上一旦力振干纲，不为盈廷苟且偷安之说所误；而不訾巨款已付他人，如练兵、筑台、制器、造船诸费更从何出！此犹即邦交安谧时言之；而邻国之借端要挟、用出不虞者，尚不在此数。记曰：『无三年之蓄，则国非其国』；得无深念之耶！此又兵费之不可不慎者也。至于台湾既割之后，设绅民义不受割，抗不奉诏；该省孤悬海上，地广人强，使激厉众心、闭关自守，势必内之有负百姓、外之失信夷狄，进退失据、和战两难，又将何策以善其后？是亦不可不深长思之者也。

　　凡此流弊所及，愚昧如臣尚能知之；而一、二谋国之大臣竟悍然行之而不顾，岂知虑反出臣下哉！特以当垂暮之年、处崇高之位，但得数年无事，便可荣宠毕生；故国势之安危强弱，皆非其所恤。伏乞皇上念缔造之艰难，求挽回之至计；严饬李鸿意如兵费在万万两以内、又不致于割地，则姑与之行成。否则，舍力战之外，更无他策。下哀痛责躬之明诏，罢偷安偾事之态臣；以亿万和戎之帑，为收召豪杰之资。中国虽去积弱，以人、以地皆百十倍于倭；此而谓不堪一战者，臣虽死有所不受！若竟如倭所请委曲与和，后患方殷，不堪设想。

</div>
    <div class="pagination">
<a href="清光绪朝中日交涉史料选辑_page16.html">上一页</a><span>...</span><a href="清光绪朝中日交涉史料选辑_page12.html">12</a><a href="清光绪朝中日交涉史料选辑_page13.html">13</a><a href="清光绪朝中日交涉史料选辑_page14.html">14</a><a href="清光绪朝中日交涉史料选辑_page15.html">15</a><a href="清光绪朝中日交涉史料选辑_page16.html">16</a><span class="current-page">17</span><a href="清光绪朝中日交涉史料选辑_page18.html">18</a><a href="清光绪朝中日交涉史料选辑_page19.html">19</a><a href="清光绪朝中日交涉史料选辑_page20.html">20</a><a href="清光绪朝中日交涉史料选辑_page21.html">21</a><a href="清光绪朝中日交涉史料选辑_page22.html">22</a><span>...</span><a href="清光绪朝中日交涉史料选辑_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
