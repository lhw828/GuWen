<!DOCTYPE html>
<html>
<head>
    <meta charset="UTF-8">
    <title>钦定续通志 - 第 65 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 65 页/共 284 页</h1>
    <div class="content">　　元兴朔漠代有拜天之礼衣冠尚质祭器尚纯帝后亲之宗戚助祭宪宗二年八月始以冕服拜天于日月山十二月【十二月元史祭祀志作十二日今据本纪更正】又用孔氏子孙元措言合祭昊天后土大合乐作牌位以太祖睿宗配享世祖中统二年亲征北方四月亲祀天于旧桓州之西北洒马潼以为礼皇族之外无得而与皆如其初至元十二年以受尊号告祭天地于国阳丽正门东南七里建台以祭自后国有大事皆即南郊告祭成宗即位始为坛于都城南七里遣司徒谔都岱为大行皇帝请諡成宗大徳六年三月合祭昊天上帝皇地祗五方帝于南郊遣左丞相哈喇哈斯摄事九年右丞相哈喇哈斯等言祭天国之大事也陛下虽未及亲行宜如宗庙社稷遣官摄祭歳用冬至于是命议郊祀礼中书集议曰冬至圜丘惟祀昊天上帝至西汉元始间始合祭天地王莽之制何可法也今循三代之典惟祀昊天其方丘之礼续议以闻又议前代以祖宗配享今宗庙已依时祭郊礼专祀昊天为宜诏可七月筑郊坛于丽正文明门之南是歳郊配位遂省武宗至大三年十一月有事于南郊以太祖配五方帝日月星辰从祀文宗至顺元年十月辛酉始服大裘衮冕祀昊天上帝于南郊以太祖配十二月戊午以郊礼成御大明殿受朝贺大赦自世祖混一六合至文宗凡七世而南郊亲祀始克举焉盖器物仪注至是益加详慎矣
　　明太祖洪武元年中书省臣李善长等进郊祀议言当遵古制分祭天地冬至则祀昊天上帝于圜丘以大明夜明星辰太歳从祀从之建圜丘于钟山之阳二成四出陛陛皆九级又定郊祀宗庙歳必亲祀以为常是歳有事于南郊有司议配祀太祖谦让不许二年祀上帝于圜丘以仁祖配位第一成西向七年更定内壝之内东西各三坛星辰二坛分设于东西其次东则太歳五岳西则风云雷雨五镇内壝之外东西各二坛东四海西四渎次天下神祗东西分设十年秋太祖感斋居隂雨览京房灾异之説谓人君事天地犹事父母不宜分处遂改定为合祀即圜丘旧制以屋覆之名曰大祀殿凡十二楹中石台设上帝皇地祗座毎歳正月中旬择日合祭奉仁祖配从祀丹墀四坛大明坛一夜明坛一星辰坛二内壝外二十坛五岳坛五五镇坛五四海坛四四渎坛一风云雷雨坛一山川坛一太歳坛一天下神祗坛一歴代帝王坛一凡二十四坛大臣分献建文元年正月庚辰大祀天地于南郊奉太祖配成祖迁都北京建坛正阳门南之左规制悉如南京仁宗洪熈元年正月丙戌大祀天地于南郊以太祖太宗配世宗嘉靖九年既定明伦大典益覃思制作之事郊庙百神咸欲斟酌古法厘正旧章谓大祀殿乃屋下祭帝非祭天之礼天地合祭亦非专事上帝以问大学士张璁而璁言祖制已定不敢轻议帝再卜之奉先殿太祖前亦不吉议且寝防夏言上疏请举亲蚕礼帝以古者天子亲耕南郊后亲蚕北郊适与所议郊祀相表里因令璁谕言陈郊议言因上疏言国家合祭天地及太祖太宗之并配诸坛之从祀举行不于长至而于孟春皆不应古典宜令羣臣博考诗书礼经所载及汉宋诸儒匡衡刘安世朱熹等之定论以及国初分祀之旧制陛下称制而裁之此中兴大业也帝敕礼部及羣臣各陈所见于是礼部集上羣臣所议郊礼分祭合祭言人人殊卒用夏言説命改筑圜丘坛定分祭之制帝又以夏言议降谕欲于二至日奉太祖配南北郊歳首奉太宗配上帝于大祀殿张璁等言古者郊与明堂异地故可分配今圜丘大祀殿同兆郊坛冬至礼行于报而太宗不与孟春礼行于祈而太祖不与实所不安帝曰万物本乎天人本乎祖天惟一天祖亦惟一祖止当以高皇帝配文皇帝功徳非不可配天但开天立极高皇帝肇之耳如周之王业武王实成之而配天止以后稷配上帝止以文王未闻当时争论功徳也因命寝其议己而夏言复上言二祖并配之非帝命申议于是礼臣复上议请南郊太祖专配大祀殿仍奉二祖配从之然帝心终以并配为未当十年正月祈谷礼毕谕嗣后大报与祈谷止奉太祖配十八年改行祈谷之祭于大内之元极寳殿不奉配遂为定制【明初无祈谷礼嘉靖十年始行之至隆庆初而罢】神宗万厯三年大学士张居正进郊礼图册言高皇帝初定郊礼分祭十年而竟定于合祭者诚以古今异宜适时为顺故举以歳首人之始也卜以春初时之和也歳惟一举事之节也为屋而祭行之便也列圣相承莫之或易今以冬至极寒而祼将于星露之下夏至盛暑而骏奔于炎歊之中六飞再驾以时以义斯为戾矣且成祖再造宇宙功同开创配享百余年一朝而罢之于人亦有大不安者窃以为宜遵高皇之旧制循列圣之攸行歳惟一举合祀之礼于大祀殿而奉二祖并配从之
　　大雩
　　唐肃宗乾元二年以乆旱徙东西二市祭风伯雨师修雩祀为泥土龙望祭名山大川以祈雨代宗大厯九年七月乆旱京兆尹黎干歴祷诸祠徳宗贞元元年分命朝臣祷羣神以祈雨十九年自正月不雨至于五月命分祷山川
　　梁太祖开平二年令近镇按古法禳祈旬日乃雨干化二年三月雨泽愆期令宰臣于魏州灵祠祈祷
　　后唐庄宗同光二年孟夏雩祀奉太宗文皇帝配晋高祖天福八年五月命宰臣分诣寺观祷雨
　　宋制孟夏雩祀昊天上帝为大祀初以四祖迭配太宗时以宣祖太祖更配真宗时以太宗配自宋初以来凡旱潦虫蝗无雪或亲祷诸寺观甚则再幸或撤乐减膳进蔬馔或分遣官告天地太庙社稷岳镇海渎或望祭于南北郊或五龙堂城隍庙九龙堂浚沟诸祠如子夏子张信陵君段干木等庙亦祀之或啓建道塲于诸寺观或遣内臣分诣诸州如河中之后土庙太宁宫亳之太清明道宫兖之防真景灵宫太极观鳯翔府之太平宫舒州之灵僊观江州之太平观泗州之延祥观皆函香奉祝驿徃祷之真宗咸平元年以旱遣使祷卫州百门庙白鹿山二年旱诏有司祭雷师雨师【内出李邕祈雨法以甲乙日择东方地作坛取土造青龙长吏斋三日诣龙所汲流水设香案茗果餈饵率羣官乡老日再至祝酹不用音乐巫觋雨足送龙水中余四方皆如之饰以方色大凡日干及建坛取土之里数器之大小龙之修广皆取土生成之数诏颁诸路】景徳三年有司言今年四月五日雩祀上帝十三日立夏祀赤帝按月令立夏之日天子迎夏于南郊注云迎夏为祀赤帝又云是月也大雩注云春秋传曰龙见而雩谓建巳之月阳气盛而常旱万物侍雨而长故祭天以祈雨龙见谓角亢也立夏后昏见东方又按五礼精义云自周以来歳星差度今之龙见或在五月以祈甘雨于时已晚请自今并于立夏后卜日如立夏在季春则待改朔庶时节协于纯阳典礼符于旧史奏可大中祥符二年旱遣司天少监史序祀五星于北郊除地为坛望祭巳而雨足遣官报谢旧制不祈四海至是特命祭之神宗熈宁元年正月帝亲幸寺观祈雨仍令在京差官分祷各就本司先致斋三日然后行事诸路择端诚修洁之士分祷岳镇海渎名山大川诸路神祠灵迹寺观虽不系祀典祈求有应者并委州县差官洁斋致祷已而雨足复幸太乙宫报谢元丰四年详定礼文所言近诏宗祀明堂以配上帝余从祀羣神悉罢今大雩犹沿旧制皆羣神从祀与诏旨相戾请孟夏大雩惟祀上帝以太宗配余从祀羣神悉罢又请改筑雩坛于国南以严祀事并从之五年礼部言雩坛当立于圜丘之左已地高一丈广轮四丈周十二丈四出陛为三壝各二十五歩周垣四门一如郊坛之制【初大雩皆亲祀自熈宁迄靖康有司摄事而己】南渡后雩祀上帝在城西惠照院望祭斋宫行礼其后又于圜坛行礼孝宗时因雨泽愆候分祷天地宗庙精修雩祀初沿唐开元礼祈雨雩坛谓之特祀不以乐荐于是太常朱时敏言通典载雩祀用舞僮歌云汉乞用舞僮六十四人衣衣歌云汉之诗诏从之
　　辽制歳旱惟择日行色克色哩仪以祈雨【前期置百柱天棚皇帝致奠于先帝御容乃射栁皇帝再射亲王宰执以次各一射中栁者质志栁者冠服不中者以冠服质之不胜者进饮于胜者然后各归其冠服又翌日植栁天棚之东南巫以酒醴黍稷荐植栁祝之皇帝皇后祭东方毕子弟射栁皇族国舅羣臣与礼者赐物有差既三日雨则赐多啰伦穆腾马四匹衣四袭否则以水沃之】金世宗大定四年五月命礼部尚书王竞祈雨北岳以定州长贰官充亚终献又卜日于都门北郊望祀岳镇海渎有司行事用酒脯醢后七日不雨祈大社大稷又七日祈宗庙不雨仍从岳镇海渎如初祈其设神座实尊罍如常仪其尊罍用甘瓢去蒂以为尊祝版惟五岳宗庙社稷御署余则否后十日不雨乃徙市禁屠杀断繖扇造土龙以祈雨足报谢投龙水中十六年五月旱遣使祈雨于宁静山神
　　元无雩礼遇水旱或遣官行事或命西僧致祷世祖至元元年四月东平太原平阳旱分遣西僧致祷仁宗皇庆元年十二月遣官祈雪于社稷岳镇海渎二年旱帝于宫中黙祷遣官分祷诸祠泰定帝泰定三年帝以不雨自责遣使分祀名山大川及京城寺观文宗天厯二年三月以去冬无雪今春不雨命中书及羣臣分祷山川羣祀
　　明太祖洪武元年旱祷雨于滁之丰山柏子潭二年以春乆不雨祈告诸神祗为十八坛中设风云雷雨岳镇海渎凡五坛东设钟山两淮江西两广海南北山东燕南燕蓟山川旗纛诸神凡七坛西设江东两淅福建湖广荆襄河南北河东华州山川京都城隍凡六坛中五坛帝亲奠币初献余命官分献毎坛犊羊豕各一币则太歳风云雷雨用白余随方色笾豆簠簋视社稷孝宗治十七年五月畿内山东乆旱遣官祭告天寿山分命各巡抚祭告北岳北镇东岳东镇东海世宗嘉靖八年帝谕礼部去冬少雪当春雨泽不降当亲祭南郊社稷山川尚书方献夫等具上仪注二月亲祷南郊山川同日社稷用次日不除道冠服浅色羣臣同文五品武四品以上于大祀门外余官于南天门外就班陪祀九年帝欲于奉先殿丹陛上行大雩礼夏言请筑雩坛孟春既祈谷自二月至四月雨时若则大雩遣官摄行如雨泽愆期则躬行祷祝乃建崇雩坛于圜丘坛外泰元门之东为制一成歳旱则祷奉太祖配十二年夏言等言古者大雩之祀命乐正习盛乐舞皇舞盖假声容之和以宣隂阳之气请于三献礼成之后九奏乐止之时乐奏云门之舞仍命儒臣括云汉诗辞制云门一曲使文武舞士并舞而合歌之且教舞童百人青衣执羽【礼志作扇讹】绕坛歌云门之曲曲凡九成因上其仪视祈谷礼帝从其议【案明代嘉靖以前雩祭无常仪凡遇水旱或躬祷或遣官祭郊庙陵寝及社稷山川至世宗始建雩坛定仪制制乐章然行之未几复为更改其后神宗万厯十三年愍帝崇祯四年复行歩祷亦暂焉耳其于常雩旱雩之典终未备焉】
　　明堂
　　唐宗开兀二十年季秋大享于明堂祀昊天上帝以睿宗配又以五方帝五官从祀笾豆尊罍之数与雩礼同二十五年依旧改东都明堂为乾元殿自是迄唐之世季秋大享皆寓圜丘代宗永泰二年大享明堂以肃宗配宪宗时以顺宗配穆宗时以宪宗配【三大享暨配位新旧书纪志俱不载从马贵与通考增补】
　　后唐庄宗同光元年有司上言季秋大享于明堂请奉太祖武皇帝配
　　宋初沿唐制季秋大享明堂寓祭南郊坛太宗雍熈元年诏以太祖配淳化四年以宣祖配然未尝亲祠止命有司摄事真宗始议行之属封岱宗祀汾隂故亦未遑仁宗皇祐二年三月仁宗谓辅臣今年冬至日当亲祀圜丘欲以季秋行大享明堂礼然自汉以来诸儒议论不同夫明堂者布政之宫朝诸侯之位天子之路寝乃今之大庆殿也今不当于郊壝寓祭其以大庆殿为明堂仍诏所司定仪注以闻礼院请依周礼设五室于殿旧礼明堂五帝皆为幔室今旁帷上幕宜用青缯朱里四户八牖赤缀户白缀牖宜饰以朱白缯诏曰祖宗亲郊合祭天地祖宗并配百神从祀今祀明堂正当亲郊之期而礼官所定祭天不及地祗配坐不及祖宗未合三朝之制且移郊为大享盖亦为民祈福【先是宋庠建议今年当郊而日至在晦用建隆故事宜有所避因请季秋大享于明堂从之盖是歳祀明堂即以代郊礼也】宜合祭皇地祗奉太祖太宗真宗并配而五帝神州亦亲献之日月河海诸神悉如圜丘从祀之数嘉祐七年【案马氏通考及玉海作嘉祐六年今据宋史本纪及礼志辑】七月诏复有事于明堂礼院言皇祐参用南郊百神之位不应祀法宜如隋唐旧制设昊天上帝五方帝位以真宗配而五人帝五官神从祀悉罢英宗即位礼官议仁宗配明堂知制诰钱公辅等奏曰三代之法郊以祭天以始封之祖有圣人之功者配焉明堂以祭五帝以创业继体之君有圣人之徳者配焉孝经曰昔者周公郊祀后稷以配天宗祀文王于明堂以配上帝宋之太祖则周之后稷配祭于郊太宗则周之文王配祭于明堂此二配至重万世不迁之法也真宗则周之武王仁宗则周之成王虽有配天之功而无配天之祭未闻成康以严父之故废文王配天之祭而移于武王成王也唐中宗时以高宗配明皇时以睿宗配代宗时以肃宗配礼官杜鸿渐王涯辈不能推明礼意反雷同其説以惑时主延至于今牢不可破愿陛下深诏有司博谋羣贤循宗周之典礼替有唐之曲学诏台谏等官再详定以闻观文殿学士孙抃等曰仁宗继体保成功徳在人祔庙之始不得配上帝之享甚非所以宣章陛下严父之大孝谏官司马光吕诲奏论舍真宗而以仁宗配于祭法不合诏从抃议以仁宗配享神宗朝大享以英宗配元丰三年详定所言祀帝于南郊以天道事之则虽配帝用犊所谓帝牛不吉以为稷牛是也享帝于明堂以人道事之则虽天帝用太牢诗所谓我将我享维羊维牛是也自梁用特牛隋唐因之皇祐熈宁用犊与羊豕皆未应礼请今亲祀上帝配帝五方帝五人帝用牛羊豕各一六月诏曰歴代以来合宫所配杂以先儒六天之説朕甚不取将来祀英宗皇帝于明堂以配上帝余从祀羣神悉罢详定所又言案晋挚虞议明堂之祭备物以荐三牲并陈笾豆咸列礼同人理故配以近考开元开寳礼及见行仪注明堂之享席用槀鞂器用陶匏并与郊祀无别殊非所谓礼同人理配以近考之意请以莞席代槀鞂蒲越以玉爵代匏爵其豆登簋俎尊罍一用宗庙之器从之哲宗元祐元年有事于明堂以神宗配徽宗政和三年八月诏立明堂于大内之丙地徙秘书省于宣徳门之东以其地为之诏明堂之制朕取考工记互见之文得其制作之本取夏后氏益世室之度兼商人四阿重屋之制从周人度以九尺之筵上圆象天下方象地四户以合四序八窻以应八节五室以象五行十二堂以听十二朔九阶四阿每室四户夹以八窻飨帝严父听政班朔于一堂之上于古皆合其制大备宜令明堂使司依图建立蔡京言三代之制世室重屋明堂修广不相袭世每近制每广今若以二筵为太室方一丈八尺则室中设版位礼器已不可容理当增广今以九尺之筵为度大室修四筵【三丈六尺】广五筵【四丈五尺】共为九筵木火金水四室各修三筵益四五【三丈一尺五寸】广四筵【三丈六尺】共七筵益四尺五寸十二堂古无修广之数今亦广以九尺之筵明堂堂各修四筵广五筵左右个各修广四筵青阳总章各修广四筵左右个各修四筵广三筵益四五四阿各四筵堂柱外基各一筵堂总修一十九筵【一十七丈一尺】广二十一筵【一十八丈九尺】蔡攸言明堂五门廊庑盖以素瓦而明堂则以琉璃其地则随所向而砌以五色之石栏楯柱端以铜为辟邪之象而饰五方所向之色八窻八柱则以青黄緑相间堂室柱门栏柱并以丹雘涂之堂为三级毎级崇三尺共为一筵庭植松梓桧门不设防而殿隅并垂铃诏堂避圣祖讳改为平朔重和元年九月辛巳大享明堂并祭五帝【礼部尚书许光凝等言月令季秋大享帝説者谓徧祭五帝曲礼大享不问卜説者谓祭五帝于明堂莫适卜也周官大宰祀五帝则掌百官之戒誓説者谓祀五帝于四郊及明堂自神宗下诏惟以英宗配上帝而悉去从杞羣神陛下肇祀宏规季秋大享位五帝于其室既无以祢防配之嫌止祀五帝又无羣神从祀之黩则神宗黜六天于前陛下正五帝于后其揆一也从之案此议宋史作许光凝马氏通考作孔光凝所载详畧亦防有不同今依宋史作许光凝而其文则兼采通考以归明晰】诏毎歳季秋大享亲祀明堂如孟月朝献礼罢有司摄事及五使仪仗等自是迄宣和末歳行亲享云高宗绍兴元年合祭天地于明堂奉太祖太宗配【礼部尚书胡直孺言皇祐拘于礼文配帝并及真宗今主绍膺大统自真宗至于神宗均为祖庙独跻则患在无名并配则几同祫享今参酌皇祐诏书将来请合祭昊天上帝皇地祗于明堂奉太祖太宗配惟礼専而事简庶几可以致力于神明】礼毕不受贺文武百官拜表称贺如仪四年九月有事于明堂合祭天地以太祖太宗配兼祀百神【先是有司请议郊祀明堂祫享之宜礼部侍郎陈与义谏日谨按皇祐诏书曰国朝自祖宗以来三歳一郊今祀明堂正当三歳亲郊之期而礼官所定配坐不及祖宗宜并配以称朕恭事祖宗之意盖太祖则周之后稷当配祭于郊者也太宗则周之文王当配祭于明堂者也郊当祭太祖而以当郊之歳举明堂之礼则不可以遗太祖而不祭皇祐诏书可为万世不刋之典盖中兴郊祀明堂合祭天地并配祖宗之礼参据推明至是始定】三十一年九月大享明堂罢合祭奉徽宗配祀五天帝五人帝于堂上五官神于东厢罢从祀诸神位用熈宁礼也孝宗淳熈六年以羣臣议复合祭天地并侑祖宗从祀百神如南郊光宗受禅以高宗升侑理宗淳祐三年用枢宻都承旨韩祥等言明堂以太祖太宗宁宗并侑寳祐五年复奉高宗升侑于是明堂之礼一祖三宗并配度宗咸淳五年又去宁宗而奉理宗与祖宗并配焉明初亦无明堂之礼嘉靖十七年六月致仕扬州府同知丰坊上疏请复古礼建明堂加尊皇考献皇帝庙号称宗以配上帝下礼部防议尚书严高等言以功徳论则当配以太宗以亲亲论则当配以献皇帝至称宗之説臣等不敢妄议帝降旨令再防议户部侍郎唐胄抗疏言大享之祭必奉配太宗而后我朝之典礼始备帝怒下胄诏狱嵩乃再防廷臣议献皇帝配帝侑食文皇帝配孟春祈谷帝从献皇帝配帝之请而却文皇帝议不行复以称宗之礼集文武大臣于东阁议之疏上帝以不言祔庙留中不下乃设为臣下奏对之词作明堂或问以示辅臣言明堂当以父配及当称宗祔庙之义时未建明堂迫季秋遂大享上帝于元极殿奉睿宗献皇帝配二十一年即南郊大祀殿旧址建大享神御殿歳以季秋大享上帝奉皇考睿宗配行礼如南郊陈设如祈谷及殿成而大享仍于元极殿遣官行礼歳以为常隆庆元年罢之
　　【臣】等谨案明堂之礼本于成周自汉儒已莫明其义故大戴礼白虎通及蔡邕等所説制度各不相符朱子谓郊者古礼明堂者周制周公以义起之则其不必强行于后代可知汉武帝从方士之説祀太一五帝于明堂惑之甚矣唐世泥于孝经严父之义配享迭更宋臣钱公辅讥之至为切当宋皇祐时于明堂行郊礼名实乖舛英宗治平后配位専以近考自是遂以为常虽徽宗播越亦得与于配天之享其失礼尤甚辽金元皆无其制明至世宗欲追隆所生特创斯礼逮隆庆而复罢夫违经训而事靡文与假礼文而丰私昵皆无当于制作之义也
　　朝日夕月
　　唐开元礼以日月为中祀宗天寳三载诏升为大祀以四时致祭
　　宋真宗天禧初太常礼院详定秋分夕月合于未后三刻行礼仁宗庆厯中定朝日夕月圭皆五寸用羊豕各二笾豆十二簠簋俎二皇祐五年定朝日坛旧高七尺东西六步一尺五寸增修高八尺广四丈如唐郊祀録夕月坛与隋唐制度不合从旧则坛小如唐则坎深今定坎深三尺广四丈坛高一尺广二丈四方为陛降入坎中然后升坛坛皆两壝皆二十五歩增山罍二笾豆十二神宗元丰六年礼部言唐王泾郊祀録夕月坛方广四丈今止二丈请依制改造从之高宗绍兴三年司封员外郎郑士彦言春分朝日秋分夕月祀典未举望诏礼官讲求从之其后于城外惠照院望祭位版日书曰大明月书曰夜明玉用圭璧大明币用赤夜明币用白礼如祀感生帝
　　辽拜日仪皇帝升露台设褥向日再拜上香閤门使通閤使或副应拜臣僚左右阶陪位再拜皇帝升座奏牓讫北班起居毕时相以下通名再拜不出班奏圣躬万福又再拜各祗候宣徽以下横班同诸司閤门北面先奏事余同教坊与臣僚同圣宗统和元年十二月千龄节祭日月四年十一月祭日月为驸马都尉萧徳勤祈福金朝日坛曰大明在施仁门外之东北当阙之卯地门壝之制皆同方丘夕月坛曰夜明在彰义门外之西北当阙西掘地污之为坛其中春分朝日秋分夕月斋戒陈设省牲器奠玉币进熟其节并如大祀之仪朝日玉用青璧夕月用白璧币皆如玉之色牲用羊一豕一有司摄三献司徒行事其亲行朝日金初用本国礼太宗天防四年正月始朝日于乾元殿而后受贺熈宗天眷二年定朔望朝日仪有司设炉案御褥位于所御殿前陛上宣徽使奏导皇帝至位南向拜殿门外臣僚陪拜如常仪世宗大定二年以无典故罢十五年言事者谓今正旦并万春节宜令有司定拜日之仪有司援据汉唐春分朝日升烟奠玉如圜丘之仪又案唐开元礼南向设大明神位天子北向皆无南向拜日之制今已奉敕以月朔拜日宜遵古制殿前东向诏姑从南向十八年上拜日于仁政殿始行东向之礼章宗明昌五年初定日月常祀
　　元世祖至元十六年十二月甲申祀太阳二十五年春正月庚寅祭日于司天台武宗至大三年议行南北郊及朝日夕月有旨所用仪物令有司速备其后仅举南郊北郊及朝日夕月皆不行
　　明太祖洪武三年礼部言朝日坛宜筑于城东门外夕月坛宜筑于城西门外朝日以春分夕月以秋分星辰则祔祭于月坛从之其祀仪与社稷同并设太尊二着尊二山罍二在坛上象尊二壶尊二山罍二在坛下笾豆各十簠簋各四玉并用圭璧五寸币大明用赤夜明星辰并用白牲大明用赤犊夜明用白犊星辰用纯犊二十一年于南郊大祀殿为日月星辰四坛从祀其朝日夕月禜星之祭悉罢之世宗嘉靖九年帝以日月星辰止一从祀义所不安复定春秋分祭如旧仪建朝日坛于朝阳门外西向夕月坛于阜成门外东向坛制有隆杀以示别也朝日防坛地一百畆夕月防坛地三十六亩朝日无从祀夕月以五星二十八宿周天星辰共一坛南向祔焉春祭以寅迎日出也秋祭以亥迎月出也【朝日坛甲丙戊庚壬年上祭服亲祀余年遣文大臣摄之夕月坛丑辰未戌年上皮弁亲祀余年遣武大臣摄之】
　　大蜡【腊】
　　宋火徳王以戌日为腊太祖建隆三年十二月戊戌腊有司画日以前七日辛卯蜡博士和岘奏议曰蜡腊之别名也汉乗火徳以戌腊腊日接也新故相接畋猎禽兽以报百神享宗庙旁及五祀以致孝尽防魏晋同之唐乗土徳贞观中以寅日蜡百神卯日祭社宫辰日享宗庙开元定礼三祭皆于腊辰以应土徳圣朝腊用戌而以辛卯日蜡礼官之失也事下有司议如岘言蜡百神祀社稷享宗庙皆用腊日仁宗天圣三年同知礼院陈诂言蜡祭一百九十二位祝文惟载一百八十二位五方田畯五方邮表畷十位不载请于祝文内增入庆厯用羊豕各二大明夜明坛增山罍为二笾豆十二皇祐定坛高八尺广四丈嘉祐加羊豕各五神宗元丰六年详定礼文所言记曰八蜡以记四方年不顺成八蜡不通歴代蜡祭独在南郊惟周隋有四郊之兆又月令以蜡与息民为二祭故隋唐息民祭在蜡后请蜡祭四郊各为一坛有不顺成之方则不修报其息民仍在蜡后先是太常寺言四郊蜡祭有不顺成之方即祭日月其神农以下更不设祭又旧仪神农后稷并设位坛下当移坛上伊耆氏即神农也坛下伊耆氏位宜除去从之徽宗政和三年礼局上新仪腊前一日蜡百神四方蜡坛广四丈高八尺四出陛两壝每壝二十五歩东方设大明位西方设夜明位以神农后稷氏配配位北上南北坛设神农氏位以后稷氏配五星二十八宿十二辰五官五岳五镇四海四渎及五方山林川泽丘陵坟衍原隰井泉田畯苍龙朱鸟麒麟白虎武五水庸五坊五于莬五鳞五羽五介五毛五邮表畷五羸五猫五昆虫各依其方设位中方镇星后土田畯设于南方蜡坛酉阶之西中方岳镇以下设于南方蜡坛午阶之西伊耆氏设于北方蜡坛卯阶之南其位次于辰星高宗绍兴十九年有司检会五礼新仪腊前一日蜡东方西方为大祀礼料视感生帝内从祀视释奠文宣王从祀南方北方为中祀礼料视岳镇海渎内从祀视释奠武成王从祀孝宗乾道四年太常少卿王瀹请于四方各为一坛以祀其方之神如政和之制其后南蜡于圜坛行礼北蜡于余杭门外精进寺行礼【元明八蜡之祭不行明彭谨八蜡庙记云古礼天子大蜡今之制止于府州礼王国则否畿甸以降惟两淮之间有之荆扬以南莫之行也寳庆旧无庙有庙自钧阳郭公始仁哉公之用心其善于复古矣陆东蜡议云八蜡神相沿以春秋仲月致祭考之典礼于义未当蜡祭当以十二月汉以戌魏以丑议立春于除前则用立春日前丑日立春于来歳则用下旬丑日庶几协于祭义】
　　灵星
　　唐徳宗贞元六年春二月复命祀灵星
　　宋诸星祠有灵星之祭仁宗庆厯中以立秋后辰日祀灵星其坛东西丈三尺南北丈二尺皇祐定如唐制灵星寿星坛皆周八歩四尺其享礼笾八豆八在神位前左右重三行俎二在笾豆外簠簋一在二俎间象尊二在坛上东南隅北向西上徽宗政和新仪改定坛高三尺东西袤丈三尺南北袤丈二尺四出陛一壝二十五歩初真宗干兴祀灵星值屠牲有禁乃屠于城外至是勅有司凡祭祀牲牢无避禁日南渡后祀灵星如旧制明太祖洪武元年太常寺奏汉高帝命郡国立灵星祠唐制立秋日后辰日祀灵星今拟如唐制为坛于城南从之二年礼部尚书崔亮奏八月望日祀灵星遣官行礼三年罢之
　　风师雨师及诸星等词
　　唐宗天寳五载诏风师雨师乆列常祀惟此震雷未登羣望其后每祀雨师宜以震雷同坛祭共牲别置祭器肃宗乾元元年初置太一神坛于圜丘东命宰相王璵摄行祠事二年亲祀九宫贵神【天寳三载术士苏嘉庆上言请于朝日坛东置九宫贵神坛坛三成成三尺四陛其上依位置九坛坛尺五寸东南曰招摇正南曰轩辕东北曰太隂正东曰天一中央曰天符正北曰太乙西南曰摄提正西曰咸池西北曰青龙五为中数戴九履一左三右七二四为上六八为下符于遁甲四孟月祭礼次昊天上帝而在太清宫太庙上用牲牢璧币于天地神祗宗亲祀之如有司行事即宰相为之】初九宫神位四时改位乾元以后不易位徳宗贞元二年诏问风师雨师祝版署讫合拜否太常寺奏本是小祀准礼无至尊亲祭之文今虽请御署检详经据并无拜礼诏曰风师雨师为中祀有烈祖成命况在风雨至切苍生今礼虽无文朕当屈已再拜以申子育万民之意仍永为常式宪宗元和十五年太常礼院奏来年正月三日皇帝有事于南郊同日立春后丑日祀风师按有事南郊百神从祀风师既是星神厌降之仪便当陪祭如非遇郊祀其特祭如常仪文宗太和二年监察御史舒元舆奏臣伏见祀九宫贵神祝版陛下亲署御名称臣王者父天母地兄日姊月此九神于天地犹子男于日月犹侯伯也陛下尊为天子岂可称臣于天之子男耶诏都省议皆如元舆言乃降为中祀祝版称皇帝不署名武宗防昌元年中书门下奏九宫贵神司水旱兵荒累年水旱僣候恐是有司祷请诚敬稍亏请自今以后用大祀之礼御署祝版以社稷为凖所冀稍重其事以申严敬勅旨依奏
　　后梁太祖干化二年以旱诏委河南尹祈风师雨师宋制二仲祭九宫贵神为大祀立春后丑日祀风师立夏后申日祀雨师为中祀立秋后辰日祀灵星秋分享寿星立冬后亥日祀司中司命司民司禄为小祀太乙九宫神位在国门之东郊初用中祀咸平中改为大祀真宗景徳三年知枢宻院事王钦若请祠寿星诏有司详定请以秋分日飨寿星及角亢七宿用灵星小祀礼坛亦如灵星坛制大中祥符元年东封泰山于行宫东筑坛以祀九宫二年泽州请立风师雨师庙令礼官考仪式颁之有司言唐制诸郡置风伯坛于社坛之东雨师坛于西各稍北数十歩卑下于社坛祠用羊一笾豆各八簠簋各二奏可仁宗景祐二年学士承旨章得象等定司天监于渊等所请祀九宫太乙依逐年飞移位次之法按郄良遇九宫法有飞棊立成图每歳一移主九州灾福事请依唐礼遇祭九宫之时遣司天监官一员诣祠所随每年贵神飞棊之方以定祭位仍自天圣己巳入厯太乙在一宫歳进一位飞棊廵行周而复始诏可康定元年礼官言国家有天下之号实本于宋五运之次又感火徳宜因兴王之地商丘之旧为坛兆祀大火以阏伯配建辰建戌出内之月内降祝版留司长吏奉祭庆厯四年灵台郎王太明言按占书主河江淮济沟渠溉灌之事十九星汴口祭河渎七位而不及星司天监详定亢池北河南河土司空不主江淮济箕计奎三星颛主津渎请与东井天津天江咸池积水天渊天潢水位水府四渎九坎天船王良罗堰等十七星在天河内者当祠诏汴口祭河兼祠十七星熈宁四年司天中官正周琮言五福太乙自雍熈元年甲寅歳入东南巽宫修东太乙宫天圣七年己巳歳入西南坤位修西太乙宫今五福太乙移入中都请稽故事崇建祠宇迎之京师诏建中太乙宫于集禧观【太乙十神曰五福君基大游四神臣基直符民基小游天一地一】元丰详定局言周礼兆五帝于四郊四亦如之郑氏曰日月星辰运行无常以气为之位兆日于东郊兆月与风师于西郊兆司中司命于南郊兆雨师于北郊各以气祭之谓之四汉仪县邑常以丙戌日祠风伯于戌地以己丑日祀雨师于丑地亦从其也熈宁祀仪兆风师于国城东北兆雨师于国城西北司中司命于国城西北亥地则是各从其星位而不以气也请稽旧礼兆风师于西郊祠以立春后丑日兆雨师于北郊祠以立夏后申日兆司中司命司禄于南郊祀以立冬后亥日其坛兆则各从其气其祭辰则各从其星位仍依熈宁仪以雷师从雨师之位以司民从司中司命司禄之位又言国朝秋分飨寿星于南郊于坛上设寿星一位南向坛下卯阶之南设角亢氐房心尾箕七位东向案尔雅寿星角亢也説者曰数起角亢列宿之长故曰寿星非此秋分所享之寿星也又按晋天文志老人一星在弧南一曰南极见则治平主寿昌常以秋分候之南郊后汉于南郊立老人星庙常以仲秋祀之则寿星谓老人星矣请依后汉于坛上设寿星一位祀老人星其坛下东方七宿不宜复设从之六年太常博士何洵直言祀九宫贵神祝版宜依会昌故事及开寳通礼书御名而不称臣又贵神九位共用二少牢于腥熟之俎骨体不备谓宜毎位一牢凡九少牢诏下太常修入祀仪徽宗建中靖国元年建阳徳观以祀荧惑又建荧惑坛于南郊赤帝坛壝外令有司以时致祭增用圭璧以阏伯配俱南向五方火精神等从祀政和新仪立春日祀东太一宫立夏及季夏土旺日祀中太一宫立秋日祀西太一宫立冬日祀中太一宫又定风坛广二十三歩雨雷坛广十五歩皆高三尺四陛并一壝二十五歩其雨雷坛同壝司中司命司民司禄为四坛各广二十五歩同壝又请风师雨师司中司命用乐仍制乐章以为降神之始祭以少牢仍用体解止荐熟并从之南渡后祀寿星风师雨师雷师并仍旧制高宗绍兴三年太常寺言应天府祀大火今道路未通宜于行在春秋设位七年五月命举荧惑之祀十八年诏择地建太一宫又诏临安府于国城之东筑建九宫贵神坛壝其仪如祀上帝
　　辽圣宗统和二年祭风伯道宗清宁元年皇帝射柳讫诣风师坛再拜
　　金章宗明昌五年为坛于景风门外东南阙之巽地歳以立春后丑日祀风师牲币进熟如中祀仪又为坛于端礼门外西南阙之坤地以立夏后申日祀雨师仪如中祀羊豕各一是日祭雷神于位下礼同小祀一献羊一无豕其祝称天子谨遣臣某云宣宗兴定元年以久旱祀九宫贵神于东郊
　　元毎有兴作祭太歳月将日直于太史院世祖至兀五年勅二分二至及圣诞节日祭星于司天台七年大司农请于立春后丑日祭风师于东北郊立夏后申日祭雷雨师于西南郊【延祐五年始立坛壝其仪注阙】二十六年十二月命回回司天台祭荧惑【元祀仪皆礼官所拟而定于中书日星始祭于司天台而回回司天台遂以禜星为职事】成宗初即位五月壬子祭太阳太歳火土等星于司天台庚申祭紫防星于云仙馆大徳元年建五福太一坛以道流主之仁宗即位禜五星于司天台英宗初禜星于回回司天监四十昼夜文宗至顺元年以立冬祀五福十神太乙真君二年正月敇毎歳四祭五福太一二月建五福太一坛于京城干隅【张美和曰五福太一之贵神以二百二十五年行五宫自干而艮艮而巽巽而坤坤而中宫又至干毎宫住四十五年所至之宫得福是年在干宫】
　　明初以太歳风雨雷师从祀圜丘复增云师于风师之次司中司命司民司禄寿星依唐制分日而祀太祖洪武二年以太歳风云雷雨诸天神合为一坛诸地祗合为一坛春秋专祀定惊蛰春分日祀诸天神于城南既又以诸神隂阳一气流行无间乃合二坛为一而增四季月将之祀改祭期与地祗俱用惊蛰秋分后三日【坛制见山川门】又从礼部尚书崔亮奏每歳圣寿日祭寿星同日祭司中司命司民司禄皆遣官行礼三年罢寿星等祀从礼部奏于城南诸神享祀坛正南向增九间以圣寿节前三日于此祭周天星辰四年帝躬祀周天星辰正殿共十坛中设周天星辰位仪如朝日【先是三年八月夕月西郊附祭周天星辰至是乃罢】六年命天下祀风云雷雨之神九年更定山川坛制正殿太歳风云雷雨岳镇海渎钟山七坛东西庑各三坛东京畿山川夏冬二季月将西春秋二季月将京都城隍共十三坛二十一年敇十三坛诸神并停春祭毎歳八月中旬择日祭之命礼部更定祭山川坛仪与祭社稷同又以星辰既从祀南郊罢禜星之祭成祖迁都悉如旧制世宗嘉靖八年命毎歳孟春及歳暮特祀太歳月将之神与享太庙同日十年即山川坛为天神地祗二坛左为天神坛四祀云雨风雷右为地祗坛五祀岳镇五陵山海渎以仲秋中旬致祭辰戌丑未年皇帝亲祀余年遣大臣摄祭别建太歳坛凖社稷而差小中太歳殿东庑春秋月将二殿西庑夏冬月将二殿帝亲祭于拜殿中毎歳孟春享庙歳暮祫祭之日遣官致祭穆宗隆庆元年以天地神祗已从祀南北郊罢祭神祗坛惟太歳月将特祀于山川坛如故
　　【臣】等谨案郑氏周礼注谓风师雨师为箕毕二星然箕星好风毕星好雨特谓其气之感召如此非谓二星即风雨之神也天文志东井为水事而孙武书言翼轸壁皆为风星之主风雨者宁独箕毕耶顔师古注汉书郊祀志云志既言二十八宿又有风伯雨师则知非箕毕其破郑説良是云雷之祀不见于经典楚辞有云中君汉书郊祀志晋巫祠云中君元始时王莽分靁公庙于东郊兆自汉以后无闻焉唐天寳始祀雷师明初始祀云师窃以为风云雷雨皆隂阳之气流行鼓荡不得専指一星以王之而其功用相资祀典亦不容以偏废也汉郊祀志云天神贵者曰泰一泰一佐曰五帝天文志云天极星其一明者泰一之常居也晋隋天文志云泰一星天帝神也主使十六神知风雨水旱兵革饥馑疾疫灾害所在之国又云三台为泰阶泰一蹑以上下则泰一者星象之尊者也然汉既祠泰一矣又别祠三一天一地一泰一唐宋既祠九宫泰一矣唐又别置泰一神坛宋又别祠十神泰一夫泰一一星耳不知其何以分为二祀又何以或为九神或为十神也易干凿度云泰一取其数以行九宫郑康成注云泰一者北辰神名下行八卦之宫毎四乃还于中央中央者北辰之所居故谓之九宫然则九宫止泰一一神之所周流唐时术士九宫贵神之説则泰一第居九神之一而又别增其八以为九且九宫既有星名复有神名不知周天星辰皆有神名耶抑祗此九星者有之耶至十神泰一则有天一地一之名为汉三一之二而与八神皆加以泰一之号夫天一与泰一并列星象乃合而名之曰天一泰一此何义也而君基臣基大游小游等于星象又何当耶盖泰一九宫之説出于星厯五行之家而道家者流杂出其説以附益之凿空架虚支离缪悠不但为经典之所不言即求诸本术亦已淆乱而失其本矣大歳月将之祀説者谓起自元明然宋志载中太一宫灵贶殿太歳在中太隂在西则宋已祀太歳至明则泰一之祀废而太歳特尊居山川坛诸神祗之上郑氏注保章氏云歳谓太歳歳星为阳右行于天太歳为隂左行于地然则太歳者谓歳隂之在地者也若歳星虽毎年移次与太歳同而其所值之辰与太歳正不相当若太歳在子则歳星在丑太歳在丑则歳星在子太歳在寅则歳星在亥明时礼官皆以歳星为太歳误矣若以歳星为太歳则汉时已祀五星歴代从祀圜丘又安得谓起自元世耶太歳月将虽亦出于隂阳家之言然正而近实畧仿古者祭时与寒暑之遗意与九宫泰一之荒唐无据者不同矣







　　钦定续通志卷一百十一
　　钦定四库全书
　　钦定续通志卷一百十二
　　礼畧
　　吉礼【二】
　　方丘【神州后土附】
　　唐代宗大歴十二年增修北郊坛文宗太和三年太常寺奏北郊祀皇地祗坛请置斋宫一所可之
　　后唐庄宗同光元年有司上言孟冬祭神州地祗请奉懿祖昭圣皇帝配
　　宋初方丘在宫城北以夏至祭皇地祗别为坛于北郊以孟冬祭神州地祗真宗景徳三年以太常寺言神州坛迫隘徙于方丘之西四年正月以朝陵遣工部尚书王化基诣汾隂后土祠【汉武帝所立脽土祠】致祭用大祀礼大中祥符三年八月诏以来年春有事于汾隂后土有司定制四年正月备銮驾出京师二月诣脽坛如封禅礼仁宗庆歴时夏至祭皇地祗用犊羊豕各一皇祐初礼官言皇地祗坛卑陋不应典礼请如唐制增广之五年诸坛皆改神宗元丰四年诏亲祀北郊并如南郊之仪有故以上公摄事六年礼部太常寺上亲祀仪并如南郊其摄事唯改舞名不备官其俎豆乐器圭币之数史官奉祀册并如亲祀【元祐后分祭合祭详见郊天】徽宗崇宁元年礼部尚书黄裳言南郊坛十二龛从享星位具载其名至于北郊第以岳渎海镇山林川泽丘陵坟衍原隰之目别以四方置于成壝而不列其名今讲行大礼宜诏礼官考其名位礼部员外郎陈奏五行之帝既从享于南郊第一成则五行之神亦当从祀于北郊第一成昆仑神州宜列从祀之位又地莫尊于大祗而五岳帝次之欲陞之第一成并从之政和三年礼制局定方坛为再成再壝俱应坤地之数四年夏至亲祀皇地祗于方泽并如郊祀仪是后七年至宣和二年五年亲祀者凡四髙宗绍兴初惟用酒脯鹿臡行一献礼二年太常少卿程瑀言皇地祗当一依祀天仪式又言国朝祀皇地祗设位于坛北南向政和设于南方北向令北面望祭于经典无据诣仍南向并从之
　　辽祭木叶山以国俗行事【详见郊天】
　　金海陵天徳后始有南北郊之制大定明昌其礼渐备北郊方丘在通元门外当闗之亥地方坛四成成为子午卯酉四正陛方壝三周四面三门夏至日祭摄官行三献礼
　　元世祖时毎歳遣使代祀后土至元五年建后土祠于太宁宫十三年又立后土祠于平阳成宗大徳九年礼官博士奏冬至圜丘惟祀昊天上帝其方丘祭地之礼续议以闻制曰可武宗至大二年尚书省臣及太常礼官言郊祀者国之大礼今南郊之礼已行而北郊之礼未举明年夏至祀北郊请以世祖配制可三年博士李之绍蒋汝砺疏曰案方丘之礼夏以五月商以六月周以夏五月其丘在国之北礼神之玉以黄琮牲用黄犊币用黄缯配以后稷其方丘之制歴代不同然无出于三成之式今拟取坤数用六之义于都城北六里壬方择地中为方坛三成四陛外为三壝仍依古制自外壝之外治四面令稍低下以应泽中之义宫室墙围器皿色并用黄其神州地祗以下从祀自汉以来制度不一至唐始因隋制以岳镇海渎山林川泽丘陵坟衍原隰各从其方从祀今盍参酌举行然终元世北郊竟未立云明初建方丘于太平门外钟山之隂坛二成成皆四出陛陛八级太祖洪武二年夏至祀方丘皇地祗北向其仪惟迎神后瘗毛血祭毕奉牲帛祝馔而埋之与郊天异余并同圜丘三年亲祀方丘以仁祖配岳镇海渎从祀增祀天下山川之神于方丘【洪武十年定南郊天地合祭详见郊天】成祖迁都建大祀殿合祭天地制如南京世宗嘉靖九年建方泽于安定门外毎歳夏至祭祀以太祖配神宗万歴三年张居正进郊祀图册请复合祀天地于大祀殿以二祖配从之
　　【臣】等谨按唐宋虽合祭天地而不废北郊至明建大祀殿而北郊遂废又其制也屋而不坛其祀也以春不以冬此礼之大变也嘉靖改建郊丘古制始复惜中世以后怠于亲郊故一再而张居正遂得以为言复行合祭虽继世之君茍安简便亦由世宗有慕古之心而无行礼之实不足以垂法后人故也
　　社稷
　　唐徳宗贞元五年国子祭酒包佶奏礼天子社稷用太牢大歴中敇祀少牢社稷依开元礼为中祀沿用少牢至今未改宜准礼用太牢
　　周太祖广顺三年太常礼院奏定社稷坛制度诏可宋制歳以春秋二仲及腊日祭太社太稷为大祀州县则春秋二祭刺史县令初献上佐县丞亚献州博士县簿尉终献牲用少牢仁宗庆歴三年定社稷牲牢之数用羊豕各二报用两圭有邸祈不用玉神宗元丰三年详定所言社稷祝版牲币馔物并请瘗于坎不设燔燎又言周礼以血祭祭社稷今祭社不用血祭背违经典请祭社稷以埋血为始古者祭社君南向于北墉下所以答隂也今社壝无北墉而有司摄事乃设东向之位于礼非是请太社壝内设北墉以备亲祀南向答隂之位其有司摄事则立北墉下少西又王制天子社稷皆太牢诸侯社稷皆少牢今太社太稷用少牢不应礼请加角握二牛又社稷之祭有瘗玉而无礼玉开元礼太社太稷并以两圭有邸请下有司造之以礼神仍诏于坛侧建斋防三楹以备望祭先是州县社主不以石礼部以为社主用石取其坚乆请令州县社主用石尺寸广长半太社之制遂下太常修入祀仪哲宗元祐中从博士孙谔言祭太社太稷皆设登歌乐髙宗南渡初规制未备绍兴元年以春秋二仲及腊前祭社稷于天庆观以酒脯一献明年望祭于临安天宁观八年改祀于惠照斋宫始用羊豕皆四十四年诏筑坛壝于观桥之东立石主置太社令一员太社坛广五丈五色土为之稷坛在西如其制社以石为主形如钟长五尺方二尺剡其上培其半四面宫垣餙以方色覆以黄土靣各一屋三门毎门二十四防四隅连罘罳如庙制中植以槐其坛三分宫之一在南无屋孝宗淳熙四年命临安守臣更立望祭殿及庖室斋庐仪视神州设太社太稷位于坛之南方北向后土勾芒氏后稷氏位其西东向金海陵贞元元年有司奏立社稷坛于上京世宗大定七年建坛于中都其制外四周为垣南向开一神门门三间内又四周为垣东西南北各开一神门门三间各列二十四防连餙罘罳无屋于中稍南为坛位令三方广阔一级四陛以五色土各其方中央覆以黄土其髙广主石与宋同坛南栽栗以表之近西为稷坛如社坛之制而无石主四壝门各五间两塾三门门列十二防壝有角楼楼之面皆随方色之外门止一间不施鸱尾祭用春秋二仲上戊日乐用登歌礼三献太尉太常卿光禄卿行事其州县祭享一如唐宋旧仪
　　元世祖至元七年有诏歳祀太社太稷十一年颁坛壝仪式于诸路三十年正月用御史中丞崔彧言于和义门内少南得地四十亩为壝垣近南为二坛坛髙五尺方广如之社东稷西相去约五丈社坛土用青赤白黑四色依方位筑之中间实以常土上以黄土覆之依方靣以五色泥之四靣当中各设一陛道其广一丈亦各依方色稷坛如社坛之制其上四周纯用黄土坛皆北向立北墉于社坛之北以磗为之以黄泥瘗坎二于稷坛之北少西深足容物二坛周围壝垣以砖为之髙五丈广三十丈四隅连内壝垣櫺星门四所外垣櫺星门二所毎所门三列防二十有四社主用白石【制如宋金】稷不用主树松于二坛之南各一玉币社稷皆黝圭一缫借瘗玉一以黝石代之正配位皆币一各长一丈八尺牲用黝牛一其角握副羊豕各四祭日以春秋二仲上戊成宗元贞二年冬诏太常议州县社稷坛壝置坛于城西南二坛方广视太社太稷杀其半牲用羊豕余与太社太稷同三献官以州长贰为之仁宗延祐六年改祀社稷用中戊
　　明太祖洪武元年建社稷于宫城西南太社在东太稷在西坛皆向北歳以春秋二仲上戊亲祀以句龙后稷配牲用犊羊豕各一礼三献又颁制于天下郡邑坛建于城西北东社西稷毎歳春秋二仲月祭长官行三献礼三年于太社太稷坛北建祭殿五间又北建拜殿五间以备风雨四年定王国社稷之制立于王国宫门之右坛方三丈五尺髙三尺五寸四出陛其制上不同于太社下异郡邑之制十年上以太社太稷分祭配祀皆因前代制欲更制为一代之典下礼部议从尚书张筹议改建社稷坛于午门之右共为一坛合祭设木主而丹漆之祭则设于坛上祭毕收藏仍用石主埋坛中如唐宋之制罢勾龙与后稷配位以仁祖配升为大祀十一年春祭社稷行亲定仪迎神送神饮福凡十二拜余如旧惠帝建文元年二月祀社稷奉太祖配成祖永乐十九年建北京社稷坛坛制祀礼一如南京旧式仁宗洪熙后以太祖太宗同配世宗嘉靖九年改正社稷配位仍以勾龙后稷配先是亲耕礼成以给事中王玑言欲推衍耕耤之道礼部议西苑地寛宜令农夫垦蓺其中上以春秋临幸观省收其所入输之神仓上可其议命建土谷坛于豳风亭西十年更名帝社帝稷以上戊明日祭后改次戊戊在望后则用上已春告秋报为定制穆宗隆庆元年礼部言帝社帝稷之名自古所无嫌于烦数宜罢从之【案帝社帝稷之名唐神龙年间礼臣祝钦明实主其説以附于王自为立社曰王社之礼明隆庆礼臣言自古所无殊为失考以其烦数而罢之则得矣】
　　山川
　　唐肃宗至徳二载敇改汧阳郡呉山为西岳【上元时又改吴山为华山华山为泰山华州为泰州华隂县为泰隂县宝应元年复旧】代宗广徳二年诏五岳四渎名山大川宜令所管致祭徳宗贞元二年诏太常卿裴郁等十人各就方镇祭岳渎等四年复御署祭岳镇海渎祝版文宗开成二年敇封终南山为广惠公凖四镇例以本府都督刺史充献官毎年以季夏土旺日祭之
　　后唐愍帝应顺元年诏三京诸道州府界内名山大川祠庙有益于民者以时精防祭祀潞王清泰元年五月诏封呉岳为灵应王其祀享官属仍旧仪同五岳晋髙祖天福二年命使祀五岳四渎诏下各州府量事修崇所有近庙山林仍禁樵采
　　周太祖广顺二年五月亲征兖州遣翰林学士祭东岳庙
　　宋初沿旧制祭东岳于兖州西岳于华州北岳于定州中岳于河南府太祖建隆四年平湖南命给事中李昉祭南岳继命有司制诸神衣冠劒履遣使易之开寳四年广南平遣司农少卿李继芳祭南海除去刘鋹所封伪号及宫名易以一品服又诏岳渎各以本县令兼庙令尉兼庙丞专管祀事六年遣使奉衣冠劒履送西镇呉岳庙太宗太平兴国八年河决滑州遣枢宻直学士张齐贤诣白马津祠以一太牢加两圭有邸沉之自是凡河决溢修塞皆致祭秘书监李至请遵旧制就五方迎气日祭各方岳镇海渎于所之州长吏以次为献官其后立春日祀东岳岱山于兖州东镇沂山于沂州东海于莱州淮渎于唐州立夏日祀南岳衡山于衡州南镇会稽山于越州南海于广州江渎于成都府立秋日祀西岳华山于华州西镇呉山于陇州西海河渎并于河中府西海就河渎庙望祭立冬日祀北岳恒山于定州北镇医巫闾就北岳庙望祭北海济渎并于孟州北海就济渎庙望祭土旺日祀中岳嵩山于河南府中镇霍山于晋州真宗景徳三年令澶州置河渎庙大中祥符元年封禅礼毕诏加号泰山为仁圣天齐王又封泰山通泉庙为灵沠侯亭山庙为广禅侯峄山庙为灵岩侯十一月车驾至澶州幸河渎庙进号显圣灵源公四年祀汾隂命官祭西海及汾河车驾至潼闗遣官祭西岳及河渎并用太牢备三献礼已复亲谒华隂西岳庙羣臣倍位庙垣内外列黄麾仗遣官分奠庙诸神加号岳神为顺圣金天王还至河中亲谒奠河渎庙及西海望祭坛五月加上东岳曰天齐仁圣帝南岳曰司天昭圣帝西岳曰金天顺圣帝北岳曰安天元圣帝中岳曰中天崇圣帝其玉册如宗庙諡册遣官分诣五岳充奉册使副又加上五岳帝后东曰淑明南曰景明西曰肃明北曰靖明中曰正明仁宗康定二年增封东海为渊圣广徳王南海为洪圣广利王西海为通圣广润王北海为冲圣广泽王江渎为广源王河渎为灵源王淮渎为长源王济渎为清源王皇祐五年益封南海洪圣广利昭顺王神宗元丰三年集贤校理陈侗言案周理小宗伯之职兆五帝于四郊四望四亦如之郑氏注四望谓五岳四渎也今四郊无四望坛请依礼建之下礼文详定所请兆岱山沂山东海大淮于东郊衡山会稽山南海大江嵩山霍山大海于南郊华山呉山西海大河于西郊常山医巫闾山北海大济于北郊毎方岳镇共为一坛海渎共为一坎以五时迎气日祭之皆用血祭瘗埋有事则祷之又以四方山川各附于本方岳镇海渎以下别为一坛一坎水旱则祷之其北郊从祀及诸州县就祭如故诏毎方岳渎共为一坛余从之元丰八年封西镇呉山为成徳王徽宗政和三年礼局定岳镇海渎坛各髙五尺周四十歩四出陛两壝毎壝二十五歩坛依方色祭岳镇海渎设位南向以西为上山川从祀西向以北为上是年诏四镇并封王沂山东安王会稽山永济王医巫闾广宁王霍山应灵王高宗绍兴七年修岳镇海渎之祀歳以四立日及季夏土旺日设祭如祭五方帝礼孝宗乾道五年太常少卿林栗言国家驻跸东南东海南海实在封域之内而东海以莱州隔絶不曾致祭不知通泰明越温台泉福皆东海分界也元丰中尝建庙于明州定海县请依广州祭南海礼例遣官诣明州行礼诏可
　　辽尊木叶山为镇歳时临幸致祭兼及辽河之神望祭遣祠亦间举焉太祖天赞三年登阿勒坦音徳尔山以麃祭穆宗应歴十二年六月祀木叶山及黄河圣宗统和七年遣巫觋祭名山大川十三年诏修山泽祠宇以时祭之
　　金世宗大定四年礼官言岳镇海渎当以五郊迎气日祭之诏依典礼以四立土旺日就本庙致祭其在他界者遥祀立春祭东岳于泰安州东镇于益都府东海于莱州东渎于唐州立夏日望祭南岳南镇于河南府南海南渎于莱州季夏土旺日祭中岳于河南府中镇于平阳府立秋祭西岳于华州西镇于陇州望祭西海西渎于河中府立冬祭北岳于定州北镇于广宁府望祭北海北渎于孟州其封爵并仍唐宋之旧十二年有司言长白山兴王之地理合尊崇勅封兴国灵应王即其北山地建庙宇十五年奏定长白山封册仪物冠九旒服九章玉圭玉册函香币祝官遣使副各一员诣会宁府行礼二十一年册封山陵地大房山神为保陵公冕八旒服七章圭册香币使副持节行礼并如册长白山之仪二十五年封混同江神为兴国应圣公致祭如长白山仪册礼如保陵公故事章宗明昌四年册长白山神为开天宏道圣帝加五镇四渎王爵【会稽山永兴王江会源王余封号与宋同】
　　元岳镇海渎代祀自世祖中统二年始凡十有九处分五道后乃以东岳东海东镇北镇为东道中岳淮渎济渎北海南岳南海南镇为南道北岳西岳后土河渎中镇西海西镇江渎为西道既又以驿骑迂逺复为五道道遣使二人集贤院奏遣汉官翰林院奏遣蒙古官出玺书给驿以行中统初遣道士或副以汉官至元三年定歳祀岳镇海渎之制正月东岳海渎土旺日祀泰山于泰安州沂山于益都府界立春日祀东海于莱州界大淮于唐州界三【疑当作四】月南岳镇海渎立夏日遥祭衡山土旺日遥祭会稽山皆于河南府界又立夏日遥祭南海大江于莱州界六月中岳镇土旺日祀嵩山于河南府界霍山于平阳府界七月西岳镇海渎土旺日祀华山于华州界呉山于陇县界立秋日遥祭西海大河于河中府界十月北岳镇海渎土旺日祀恒山于曲阳县界医巫闾山于辽阳广宁路界立冬日遥祭北海于登州界济渎于济源县祀官以所在守土官为之既有江南乃罢遥祭其礼物毎歳祀银香盒一重二十五两五岳组金幡二钞五百贯四渎织金幡二四海五镇销金幡二钞并二百五十贯皇帝登寳位遣官致祭降香幡盒如前礼惟加银五十两或他有祷礼亦如之至元二十八年加上东岳为齐天大生仁圣帝南岳司天大化昭圣帝西岳金天大利顺圣帝北岳安天大贞元圣帝中岳中天大宁崇圣帝加封江渎为广源顺济王河渎灵源济王淮渎长源博济王济渎清源善济王东海广徳灵会王南海广利灵孚王西海广顺灵通王北海广泽灵祐王成宗大徳二年加封东镇为元徳东安王南镇昭徳顺应王西镇成徳永靖王北镇贞徳广宁王中镇崇徳应灵王泰定三年遣使祠海神天妃作天妃宫于海津镇文宗天歴二年加封天妃防国庇民广济福惠明着天妃顺帝至正十年诏加河渎神为灵源神祐济王仍重建河渎及西海神庙
　　明太祖洪武二年分天神地祗为二坛以岳镇海渎及天下山川城隍诸地祗合为一坛与天神埓定祭日以清明霜降寻又改定建山川坛于正阳门外天地坛西合祀天地诸神凡设坛十九太歳四季月将为第一次风云雷雨次五岳次五镇次四海次四渎次京都钟山次江东次江西次湖广次淮东淮西次浙东浙西福建次广东广西海南海北次山东山西河南河北次北平陜西次左江右江次安南髙丽占城诸国山川次京都城隍次旗纛诸神皆躬自行礼祝文太歳以下至四海五坛称臣钟山诸神称余皆亲署后又定惊蛰秋分后三日遣官致祭三年诏岳镇海渎并去前代所封名号各以山水本名称其神六年以琉球诸国朝贡祀其山川七年令春秋仲月上旬择日祭山川坛八年礼部尚书牛谅言外国山川非天子所宜亲祀请附祭各省从之【广西附祭安南占城真腊暹罗锁里广东附祭三佛齐爪哇福建附祭日本琉球渤泥辽束附祭髙丽陜西附祭甘肃朶甘乌斯藏】九年复定山川坛制凡十三坛正殿太歳风云雷雨五岳五镇四海四渎钟山七坛东西庑各三坛东京畿山川夏冬二季月将西春秋二季月将京都城隍十年定正殿七坛帝亲行礼东西庑遣功臣分献二十一年增修大祀殿诸神坛壝乃敕十三坛诸神并停春秋毎歳八月中旬择日祭之命礼部更定祭仪与社稷同成祖永乐中建山川坛于北京悉如南京旧制惟正殿钟山之右增祀天夀山神世宗嘉靖十一年改山川坛为天地神祗坛天神坛在左南向云雨风雷凡四坛地祗坛在右北向五岳五镇五陵山四海四渎凡五坛从祀京畿山川西向天下山川东向以辰戌丑未年仲秋皇帝亲祭余年遣大臣摄祭其太歳月将城隍别祀之穆宗隆庆元年礼臣言天地神祗已从祀南北郊其仲秋神祗之祭不宜复举令罢之
　　【臣】等谨按礼记言五岳视三公四凟视诸侯此不过言祭祀之礼秩如之耳后世缘此遂徧加五镇海渎封号或为公或为王至宋而岳神封为帝矣其尤不经者以人道求之而五岳皆有后焉明洪武三年诏曰岳镇海渎皆髙山广水自天帝开辟以至于今英灵之气萃而为神必皆受命于上帝幽防莫侧岂国家封号之所可加今宜依古定制并去其前代封号止以山水本名称其神足以一正前代之谬矣又案城隍之祀莫详其自始北齐书慕容俨载俨镇郢城城中有神祠一所俗号城隍神相率祈请城隍神之见于史始此然考太平府志载城隍庙在府治东承流坊建于呉赤乌二年则由来已旧而庙祀亦非一处矣唐宋以来其祀徧天下或赐庙额或颁封爵至明而列在祀典盖有其举之莫可废也矣窃稽礼记大蜡有八水庸居七説者谓水即隍也庸即城也其典未尝非古且祭法谓功施于民则祀之能御灾捍患则祀之髙城深沟实资保障仿诸古者门井户灶之祀孰为重轻宜乎索飨祈报之因时勿替云耤田
　　唐肃宗乾元二年春正月行耤田礼先期至先农坛阅耒耜有雕文命撤之诏有司依农用常式改造翌日致祭神农氏以后稷配享冕而朱纮躬秉耒耜九推礼官奏天子合三推今过礼帝曰朕以身率下自当过之恨不能终千畆耳既而伫立乆之观公卿诸侯王公以下耕毕宪宗元和五年诏以来歳正月耤田大常韦公肃言耤田礼乆废有司无可考乃据礼经参采开元乾元故事草具其仪未及施行而罢
　　宋太宗雍熙四年始诏以来年正月择日有事于东郊行耤田礼所司详定仪注依南郊置五使除耕地朝阳门七里外为先农坛髙九尺四陛周四十歩饰以青二壝寛博取足容御耕位观耕台大次设乐舞二县御耕位在壝门东南诸侯耕位次之庶人又次之其青城设于千畆之外用竹木为青箱无葢两端设襻中分九隔隔盛一钟黍稷秫稻粱大小豆大小麦陈于箱中覆以青帊御耒耜二具并盛以青稻凖唐乾元故事不加雕饰其祭先农用纯色犊一如郊祀例进胙余并权用大祀之制皇帝防斋三日致斋二日百官不受誓戒初大礼使李昉请乘玉辂载耒耜于耕根车卤簿使贾模等复言用象辂载耒耜以重其事五年正月乙亥亲享神农以后稷配备三献遂行三推礼毕事解严还行宫百官称贺御乾元门大赦改元文武递进官有差二月七日宴羣臣于大明殿行劳酒礼仁宗明道元年诏以来年二月丁未行耤田礼而罢冬至亲郊遣官奏告天地宗庙诸陵寝景灵宫州都就告岳渎宫庙其礼如端拱之制而损益之礼成遣官奏谢如告礼神宗元丰二年诏于京城东南度地千畆为耤田置令一员徙九农坛于中神仓于东南取卒之知田事者为耤田兵增修防麦殿成诏以思文为名徽宗政和元年有司议享先农为中祀命有司摄事帝止行耕耤之礼罢命五使及称贺肆赦之太史局择日不必専用吉亥仿雍熙仪注九卿以左右仆射六尚书御史大夫摄诸侯以正员三品官及上将军摄设庶人耕位于诸侯耕位之南以成终畆之礼备青箱设九谷髙宗绍兴七年始举享先农之礼以立春后亥日行一献礼十六年【通考作十五年误】亲耕耤田并如旧制
　　元世祖至元七年立耤田于大都东南郊九年二月戊申始祭先农如祭社之仪武宗至大三年从大司农请建农蚕二坛博士议二坛式与社稷同纵广一十歩髙五尺四出陛不设外壝坛位在耤田内是歳命祀先农如社稷礼乐用登歌日用仲春上丁后或用上辛或甲日祭毕以次诣耕讫而退
　　明太祖洪武元年谕廷臣以来春行耤田礼礼官议耕耤之日皇帝躬祀先农礼毕躬耕耤田以仲春择日行事二年建先农坛于南郊在耤田北亲祭以后稷配器物祀仪与社稷同祀毕行耕耤礼御耒耜二具韬以青绢御耕牛四被以青衣礼毕还大次应天府尹及江宁上元两县令率庶人终畆是日宴劳百官耆老于坛所十年二月遣官享先农命应天府官率农民耆老陪祀二十一年更定祭先农仪不设配位成祖永乐中建坛北京如南京制在太歳坛西南毎歳仲春上戊顺天府尹致祭后凡遇登极之初行耕耤礼则亲祭孝宗治元年定耕耤仪前期百官致斋顺天府官以耒耜及穜稑进呈内官仍捧出授之由午门左出置防舆鼓乐送至耤田所至期帝祭先农毕太常卿导引至耕耤位南向立三公以下各就位户部尚书北向跪进耒耜顺天府官北向跪进鞭帝秉耒三推三反讫户部尚书跪受耒耜顺天府官跪受鞭太常卿奏请复位府尹挟青箱以种子播而覆之帝御门外南向坐观三公五推尚书九卿九推太常卿奏耕毕帝还具服殿升座府尹率两县令耆老人行礼毕引上中下农夫各十人执农器朝见令其终畆百官行庆贺礼赐酒馔三品以上丹陛上东西坐四品以下台下坐并宴劳耆老于坛旁宴毕还宫鼓吹振作农夫人赐布一疋世宗嘉靖十年更定耕耤仪先二日顺天府尹以耒耜穜稑种置防舆至耕耤所并罢百官庆贺后又议造耕根车载耒耜府尹于祭日进呈毕以耒耜载车内前玉辂行其御门观耕地位卑下议置观耕台一诏皆可三十八年罢亲耕惟遣官祭先农
　　先蚕
　　先蚕之礼乆废宋真宗景徳三年从王钦若请诏有司检讨故事以闻礼院言按开寳通礼季春吉已享先蚕于公桑前享五日诸与享官防斋三日致斋二日享日未明五刻设先蚕氏神座于坛上北方南向尚宫初献尚仪亚献尚食终献女相引三献之礼女祝读文饮福受胙如常仪又按唐会要皇帝遣有司享先蚕如先农礼乃诏自今依先农例遣官摄祭礼院又言周礼蚕于北郊以纯隂也汉蚕于东郊以春桑生也请筑坛东郊从桑生之义坛髙五尺方二丈四陛陛各五尺一壝二十五歩祀礼如中祀庆歴用羊豕各一摄事官太尉太常光禄卿不用乐神宗元丰四年详定礼文所言季春享先蚕唐月令注以为天驷案先蚕当是始蚕之人故开元礼享先蚕为瘗塪于坛之壬地明非天驷星也今请就北郊为坛不设燎坛但瘗埋以祭余如故事政和礼局言礼天子必有公桑蚕室今请仿古制于先蚕坛侧筑蚕室度地为宫四靣为墙髙仞有三尺上被棘中起蚕室二十七别构殿一区为亲蚕之所仿汉制置茧馆立织室养蚕于薄度所用之数为桑林筑采桑坛于先蚕坛南相距二十歩方三丈髙五尺四陛置蚕宫令丞以供郊庙之祭服又周官内宰诏后帅内外命妇蚕于北郊郑氏谓妇人以纯隂为尊则蚕为隂事可知开元礼享先蚕币以黑葢以隂祀之礼祀之也请用黑币以合至隂之义诏从其议命亲蚕殿以无斁为名徽宗宣和元年皇后亲蚕即延福宫行礼命有司享先蚕氏于本坛六年皇后复行亲蚕之礼高宗绍兴七年始以季春吉已享先蚕孝宗乾道中定先蚕为中祀
　　元蚕坛与农坛同建而祀事不举
　　明初先蚕未列祀典世宗嘉靖九年从夏言言命考古制行之建坛于安定门外帝亲定其制坛方二丈六尺叠二级高二尺六寸四出陛东西北俱树桑柘内设蚕宫令署采桑台高一尺四寸方十倍三出陛銮驾库五间后葢织室三月皇后亲蚕于北郊祭先蚕氏四月蚕事告成行治茧礼选蚕妇善缫丝及织者各一人卜日皇后出宫导从如常仪至织堂内命妇一人行三盆手礼布于织妇以终其事蚕宫令送尚衣织染监局造服其祀先蚕止用乐不用舞乐女生冠服用黑后以皇后出入不便改筑蚕坛于西苑十年十一年皇后皆亲蚕其后因事辄不举十六年诏罢之仍命进蚕具如常歳遣女官祭先蚕













　　钦定续通志卷一百十二
<史部,别史类,钦定续通志>
　　钦定四库全书
　　钦定续通志卷一百十三
　　礼畧
　　吉礼【三】
　　宗庙
　　唐寳应二年【时代宗嗣位尚未改元】祧献祖懿祖祔宗肃宗【开元创立九室此仍其制以太祖代祖髙祖太宗髙宗中宗睿宗宗肃宗为九室也】自是之后常为九室徳宗时礼仪使顔真卿议太祖髙祖太宗皆不毁而代祖元皇帝当迁乃迁元皇帝而祔代宗顺宗时迁髙宗而祔徳宗宪宗时又迁中宗而祔顺宗自宪穆敬文四世祔庙睿肃代以次迁至武宗祔徳宗以次当迁而于世次为高祖礼官始觉其非以为兄弟不相为后不得为昭穆乃议复祔代宗而议者言已祧之主不得复入太庙礼官曰昔晋元明之世已迁豫章颍川后皆复祔此故事也议者又言庙室有定数而无后之主当置别庙礼官曰晋武帝时景文同庙庙虽六代其实七主至元帝明帝庙皆十室故贺循曰庙以容主为限而无常数也于是复祔代宗而以敬文武同为一代自是终唐之世常为九代十一室焉
　　梁初立四亲庙于西京
　　后唐庄宗时以髙祖太宗懿宗昭宗懿祖【庄宗曽祖执宜】献祖【庄宗祖国昌】太祖【庄宗父克用】为七庙明宗即位西京七庙因庄宗时之旧而又别立四亲庙于应州庙号惠祖毅祖烈祖徳祖【按明宗为太祖养子实夺庄宗之位故欧史以反书太祖庄宗有知岂歆其祀其仍同光之七庙者特縁餙耳】愍帝应顺元年中书门下奏太常建议以山陵毕祔庙合祧迁献祖从之【时议者以献祖赐姓于懿宗以支庶繋大宗宜以懿为始祖次昭宗可也不必祖神尧而宗大宗若依汉光武则宜于代州立献祖以下庙其唐庙依旧行之可也而议諡者忘戍通之懿宗又称懿祖父子俱懿可乎将朱邪三世与唐室四庙连叙昭穆非礼也议祧者不知受姓于唐懿宗而祧之今又及献祖以礼论之始祧昭宗次懿祖可也而献祖如唐景皇帝岂可祧乎】晋髙祖天福二年中书门下奏所司请立靖祖肃祖睿祖献祖为四亲庙其始祖一庙未敢轻议御史中丞张昭议古以有功为太祖无追崇始祖之制请依隋唐有国之初创立四庙推四庙之中名位髙者为太祖敕尚书省集议乃仿唐朝旧例追尊四庙
</div>
    <div class="pagination">
<a href="钦定续通志_page64.html">上一页</a><span>...</span><a href="钦定续通志_page60.html">60</a><a href="钦定续通志_page61.html">61</a><a href="钦定续通志_page62.html">62</a><a href="钦定续通志_page63.html">63</a><a href="钦定续通志_page64.html">64</a><span class="current-page">65</span><a href="钦定续通志_page66.html">66</a><a href="钦定续通志_page67.html">67</a><a href="钦定续通志_page68.html">68</a><a href="钦定续通志_page69.html">69</a><a href="钦定续通志_page70.html">70</a><span>...</span><a href="钦定续通志_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
