<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 155 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 155 页/共 242 页</h1>
    <div class="content">
○升编修张凤仪、为内翰林弘文院侍读。　　

○以故一等阿思哈尼哈番巴尔达齐弟之子英书、袭职。　　

○赠故太子太保内弘文院大学士高尔俨、为少保。荫一子、为中书舍人。　　

○敕谕毕席勒尔图汗、俄木布额尔德尼、大小诸贝勒等曰。曩曾谕扎萨克图汗、土谢图汗、宜思丹津喇嘛、俄木布额尔德尼大小诸贝勒、久经示悉。彼时尔等公同遣使、偕诺门汗来通好。尔等所言、游移未定。是以降谕、言我朝初定天下、怀德讨罪。用张挞伐。非无故好兴兵端。如有无故犯我者、我亦未尝轻纵。我与察哈尔、初无嫌隙。察哈尔执我使臣。又欲我毋用兵于汉人。如用兵、则将助汉人侵我。如此悖慢、故杀其使臣刚喀尔拜户。兴师致讨。尽得察哈尔福金诸王、及其土地人民。苏尼特向属察哈尔。当溃乱之时、腾机思投入尔硕雷。而苏尼特向化来归。与我亲附。尔乃唆诱苏尼特、教令叛去。我因遣兵以往。但追取苏尼特。诫勿侵喀尔喀。是与尔喀尔喀初无干涉也。乃土谢图汗、硕雷汗、辄将兵迎战。惟天谴责、土谢图硕雷兵败。若我果欲与喀尔喀构兵。乘此兵败之时、切近尔国、纵兵擒取。何为不可。而我并未加兵于尔。尔等反好启兵端。土谢图、硕雷、既逆战我师。两楚虎尔掠我巴林。俄木布额尔德尼、巴尔布冰图、以兵犯我。巴尔布冰图杀掠我土默特人马。何其妄乱若此耶。然我仍示优容。谓尔等果能自新、共为盟誓。凡往来书问、俱遵大义。尔等书云题奏朕云敕谕。两楚虎尔、将所掠巴林人畜送还。俄木布额尔德尼、巴尔布冰图、从前杀掠之咎、自行赎罪进献。嗣后息止兵戈。永坚和好。彼处为首汗、贝勒、台吉等、同对天地、诚心盟誓和好。则仍加宽宥。嫌怨释然。是以二次遣使往谕。即尔等遣来车臣卓礼克图、及为首使者至亦曾将此言传谕遣还。朕往复开导。无非欲太平修好也。不意尔等复造衅端。不惟不从朕命。且遣车臣卓礼克图、言取尔衮东古西之牲畜。是何为耶。夫一面交易、一面兵来、我曾不杀一人而遣之。可谓备极宽仁矣。尔不知感恩服罪。反遣使言衮东古西事。是以将尔使逐回。维我朝受天眷命、统一天下。尔等弹丸之地、能恣意自为乎。甚毋恃土地遥远。听信在下奸诡之言。致败和好。朕之中怀、明以告知。自古以来。是是非非、天鉴不爽。尔等未之知耶。今尔将我人口牲畜、及所定驼马速送。遣为首贝勒台吉等以来。则为无罪。不然、败弃和好。自贻伊戚。虽悔何及。其亟思之。宜早决断。毋得犹豫。朕屡示宽容。虽尔等屡违谕上□日、仍纳汝使者、给以恩赏。今若送还巴尔布冰图所掠人口。为首贝勒台吉、认罪来朝。其巴尔布冰图妄杀之罪。再为裁度。如此、则和事可成。往来通好。朕亦赏赉不绝。如仍前违上□日、即遣使亦复何益哉。　　

○甲辰。遣固山额真伊尔德、祭多罗安郡王福金、及侧福金。　　

○裁直隶兴州后屯卫、归并通州左卫。大同卫、归并河间卫。茂山卫、归并保定左卫。紫荆所、归并保定右卫。　　

○乙巳。调礼部尚书觉罗郎球、为户部尚书。以阿思哈尼哈番品级布丹、为工部侍郎。　　

○以镶蓝旗满洲委署章京绷格、为护军参领。　　

○谕鄂罗斯国察干汗曰。尔国远处西北。从未一达中华。今尔诚心向化。遣使进贡方物。朕甚嘉之。特颁恩赐。即俾尔使人赍回。昭朕柔远至意。尔其钦承。永效忠顺。以副恩宠。　　

○丙午。调工部尚书李际期、为兵部尚书。　　

○丁未。廷试□山戊不□贡生吉天赉等、五百四十八人。　　

○升礼部左侍郎恩格德、为本部尚书。　　

○升镶黄旗满洲甲喇章京卢世巴图鲁、为本旗梅勒章京。　　

○赐和硕郑亲王恤典如例。仍加祭一次。　　

○礼部奏言、在外蒙古诸王以下病故者、既蒙上赐羊酒纸张。亦应照在内诸王以下恤典、遣官致祭。以示一视同仁之意。从之。　　

○戊申。陕西宁远县冰雹伤稼。　　

○己酉。升吏部左侍郎卫周祚、为工部尚书。　　

○庚戌。宴纂修太祖太宗圣训总裁、副总裁、纂修等官于礼部。　　

○遣官祭辅国公海兰。　　

○补杨士栻、为江南道监察御史。吕祖望、为陕西道监察御史。　　

○起用原任御史吴达、为江西道监察御史。　　

○升通政使司通政使朱鼎延、为工部右侍郎。　　

○予故刑部右侍郎林德馨、祭葬如例。　　

○以正白旗汉军阿达哈哈番张元勋、为甲喇章京。　　

○壬子。遣户部尚书觉罗郎球、祭固山贝子吴达海。　　

○遣官祭三等精奇尼哈番蒙古固山额真马喇希。　　

○升銮仪卫云麾使哈习麻、为冠军使。　　

大清世祖体天隆运定统建极英睿钦文显武大德弘功至仁纯孝章皇帝实录卷之九十一




大清世祖体天隆运定统建极英睿钦文显武大德弘功至仁纯孝章皇帝实录卷之九十二　　

顺治十二年。乙未。六月。甲寅朔。升镶黄旗满洲二等侍卫巴喀、为护军参领。　　

○免浙江杭州、宁波、金华、衢州、台州五府、钱塘等二十一县及海门卫十一年分旱灾额赋。　　

○以刑部主事顾仁、巡按顺天。吏部理事官钟有鸣、巡按江安。礼部郎中孔允樾、巡按苏松。兵部员外郎叶舟巡按浙江。刑部郎中笪重光、巡按江西江南道监察御史张朝瑞、巡按湖北。山西道监察御史胡来相、巡按湖南。中书科中书舍人朱克简、巡按福建。湖广道监察御史祖永杰、巡按河南。刑部郎中刘允谦、巡按山东。江西道监察御史高尔位、巡按山西兵部督捕副理事官王继文、巡按陕西。户部理事官高民瞻巡按四川礼部郎中张纯熙、巡按广东。刑部理事官张所养、巡按广西中书科中书舍人翁祖望、巡按宣大。河南道监察御史聂介、巡按甘肃。云南道监察御史刘秉政、巡视茶马大理寺副理事官周卜世、巡视漕运兵部督捕郎中王纲、巡视京通各仓。　　

○乙卯。以学士祁彻白、为礼部右侍郎　　

○初礼部奏言靖南王耿继茂、咨称伊子精忠、昭忠、年已长成。应请缔结婚姻。不敢擅便。惟候。上裁奉上□日会同内大臣议奏。至是、议靖南王耿继茂之父、有携众航海投诚功。且继茂身任岩疆。今以二子结姻不敢专擅求请仰承皇上报功恤劳仁德至意宜以亲王等女下嫁。得上□日、和硕显亲王姊、赐和硕格格号。下嫁耿精忠。固山贝子苏布图女、赐固山格格号。下嫁耿昭忠　　

○转户科右给事中周体观为吏科左给事中升兵科给事中张璇为吏科右给事中　　

○增设吏部满洲司官八员　　

○定赐恤外藩蒙古例。亲王、牛一头。羊八只。酒九瓶。纸一万张。郡王、牛一头。羊六只。酒七瓶。纸八千张。贝勒、牛一头。羊四只。酒五瓶。纸六千张。贝子、羊五只。酒五瓶。纸五千张。镇国公、羊四只。酒四瓶。纸四千张。辅国公、羊四只。酒四瓶。纸三千张。一二品台吉、塔布囊、羊三只。酒三瓶。纸二千张。三四品台吉、塔布囊、羊二只。酒二瓶。纸一千张。固山额真、及本身得达尔汉名者、羊二只。酒二瓶。纸八百张。下嫁外藩固伦公主牛一头羊八只。酒九瓶。纸一万张。和硕公主和硕格格亲王福金、牛一头。羊六只。酒七瓶。纸八千张。郡王女多罗格格、郡王福金、羊五只。酒五瓶。纸六千张。俱内院撰给祭文。遣官致祭。贝勒女多罗格格、贝勒福金、羊三只。酒三瓶。纸五千张。固山格格、贝子福金、羊二只。酒二瓶。纸四千张。公女格格、公夫人、羊二只。酒二瓶。纸三千张。俱遣官致祭。无祭文。　　

○礼部奏言、四陵常祭。旧令内院侍读学士等官往读祭文。今应停其差遣。各陵专设读祭文笔帖式二员。报可　　

○喀尔喀部落土谢图汗等遣使贡驼马。宴赏如例。　　

○丙辰。赠阵亡三等阿达哈哈番李儒通、为二等阿达哈哈番。　　

○丁巳。谕礼工二部。从来帝王所都与夫宫禁近处。未有不因其形势、锡以嘉名者。今名紫禁城后山为景山西华门外台为瀛台。其应行事宜、尔二部察例具奏。　　

○戊午。补庶吉士王纪、为礼科给事中。　　

○吏部郎中宋学洙、以典试河南、宿娼受馈。革职。　　

○己未。升太常寺卿刘令誉、为通政使司通政使。　　

○庚申。予故三等阿思哈尼哈番苏班带、祭葬如例。谥顺僖。　　

○辛酉。升侍读学士折库讷、为内国史院学士。　　

○以拜他喇布勒哈番索洛禧、拜他喇布勒哈番兼主事达都、瓦克善、牛录章京穆成格、岳诺惠、俱为吏部理事官。　　

○壬戌。吏部奏言衡州失事罢黜各官、奉有录用之上□日。应各给以拖沙喇哈番品级随朝。遇缺补用。报可。　　

</div>
    <div class="pagination">
<a href="清实录顺治朝实录_page154.html">上一页</a><span>...</span><a href="清实录顺治朝实录_page150.html">150</a><a href="清实录顺治朝实录_page151.html">151</a><a href="清实录顺治朝实录_page152.html">152</a><a href="清实录顺治朝实录_page153.html">153</a><a href="清实录顺治朝实录_page154.html">154</a><span class="current-page">155</span><a href="清实录顺治朝实录_page156.html">156</a><a href="清实录顺治朝实录_page157.html">157</a><a href="清实录顺治朝实录_page158.html">158</a><a href="清实录顺治朝实录_page159.html">159</a><a href="清实录顺治朝实录_page160.html">160</a><span>...</span><a href="清实录顺治朝实录_page156.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
