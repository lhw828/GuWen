<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 27 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 27 页/共 245 页
  </h1>
  <div class="content">
   ○太保文肃刘公忠神道碑（许□） 

　　许□ 
　　本朝大臣负峻拔之节操着光明之仪度嫉邪振污而令闻特重一时者若野亭刘公有焉公河南陈留人讳忠字司直号野亭曾祖谦祖亭隐德弗仕父达由举人官国子博士三世俱以公贵赠如公官曾祖妣宋氏祖妣高氏田氏妣梁氏俱赠一品夫人博士公任平定州训导时梦芝生左膝上即以景泰壬申八月十五日生公于学舍州人梦芝卷纪之公少聪颖过人明朱氏诗弱冠举于乡登成化戊戌进士改庶吉士授翰林院编修弘治庚戌充会试同考修　宪宗实录成升侍讲　孝宗朝充经筵讲官兼侍　皇太子讲读辛酉主南京乡试九年俸满升侍读学士　武宗嗣位以东宫讲读劳升学士时近习导　上盘游渐隳政纪公即疏陈崇圣德戒游逸数事语极剀切又因　经筵劝　上恪遵祖宪戒狎近小日亲朝政或劝公少讳公曰尽吾职耳因是　上不悦近贵亦惴惴不自安遂欲用公南京以远之时先襄毅公吏部尚书遂推公南京礼部侍郎未几升尚书近习方幸公去襄毅之意正欲公早柄政耳公任礼部即奏减江南历纸价银岁数千两以苏民困寻改南京吏部尚书毅然以董正百司自任留都官属素便安闲动称吏隐公乃以勤惰验其理事以清浊律其检身考□直书不少假借一时官属愓然敛戢率守规箴当六年考察黜留允当虽有席势恃援无一幸免者查华江南假吏千余人瑾窃政骄炽遣术者至留都有觇达官皆延款厚馈公不与见　上召公至京有向用意瑾见公气岸知不可招致改公吏部尚书兼学士掌詹事府事瑾诛始被推以尚书兼文渊阁大学士参预机务寻加少傅兼太子太傅武英殿大学士　赐玉带蟒衣充　国史总裁知经筵事辛未　命主考天下会试众称公明中官永初用事公卿趋附公守正不往见永使其党廖鹏来谒待如仆御有馈拒之临政动以遵成宪遏夤缘要每持正论不少顾忌同事者渐弗堪而近贵亦欲公速去公见时事龃龉愤懑日切屡疏乞休　上不允乃以省墓请假　诏许乘传归归复上疏辞始得　旨致仕给禄米月五石役夫岁八名荫一子中书舍人居家杜门谢过城南葺墅舍后凿池以俸金赐余时治具与亲朋游燕或周贫助急曰此皆　上赐愿与乡人共之辛巳　今上登极遣官存问公谢疏附陈时政要务　上嘉纳再荫一子中书舍人仍　勑有司时加存问嘉靖癸未七月二十五日以疾卒于正寝距所生享年七十有二守臣以闻　上悼念不巳遣官谕祭庀葬事加赠太保谥文肃配王氏累封一品夫人与公媲德生一子朋玉早卒贰室黄氏生子男一元嗣中书舍人升　周王左长史孙男八人存恩中书舍人公性赋刚介志识宏远公私理欲界限别白极严而好恶取舍毫厘不苟恶奔竞趋附辈若将凂巳蘖之操始终一节嫉恶虽过严而与善未尝不厚处世虽寡合而义交惟恐不广事二亲生隆孝养殁尽哀诚处家严而有法应门止一二童稚每出必俟薪水入严鐍而行在南都数年不通书上都秉政时拒贵近馈遗一日有盒担数具伺门公不觉怒叱扛仆惧而趋或仆盘具品物委于街巷或谓太过余则曰苞苴盛行时不可无此事也公阅廷试卷于东阁一达宦非读卷者入公怒詈侍胥不辍其人出方巳或亦谓太过余则曰请嘱公行时亦不可无此事也公之风裁方正严毅若使得行其志士风世道当何如也未三月去位惜矣严霜陨而贞草茂横流急而砥柱安公之见重于斯道岂小补哉公□赋典丽得体文章蔚鬯滂沛并驾欧苏与讲义□疏编帖几百卷门人特录其范世者梓行之 
　　丛说云刘野亭自制墓志其畧曰归之日有先公敝屋数楹城之南有别墅一区田百亩桑枣榆柳百余株继又于舍后凿小池放一舟其中每当春暖秋晴病起意适之时或驾舆登墅或张席命舟徜徉自放于水云林月之际其所获赐余则岁分十之三四以颁诸流离贫饿者间尝进元嗣谕之曰吾老且病没之日勿请葬祭谥赠勿干名笔诔文诗挽有一于是吾不汝子矣或者乃曰公筮仕几四十年所历非一官各有所职今何不书盖予虽以文翰着衔其所职则启沃辅翼有关于上下者颇重大予于是无一能効焉书之徒以自贻媿也公孤穷阶而居之若不能安者盖予性峭直狷介既无功业以显明之资又乏低昂以植立之地不即去则罪口大媿口集士夫清议并以先所有者而夺之矣其归而居家虽杜门谢客然犹有车马游从之乐有贫饿周恤之惠若未能绝意于世者盖游从之乐所以章君上之赐周恤之惠所以侈君上之恩外此则非所知焉不敢有恤典文诔之请者盖无实德而尚虚名此予平日所深耻者今若是使予昭昭累士夫之余议冥冥地下之媿魄矣尚幸有不死可持之以见先祖考于九泉者自揣平生无大过尤此心无少负焉耳其铭曰呜呼野亭胡而生胡而仕胡而归胡而死盖其生也穷天地之委和其仕也滥皇明之介祉考诸巳考诸人则归有余裕委者还滥者收则死获所止呜呼世有野亭口者曰如斯如斯后有野亭嗟者曰乃尔乃尔余披诵再三不觉清风袭人盖其于大臣进退之义可谓极明洁矣考其进阁是丁卯九月正晦庵与木斋去国之日也是时瑾之恶逆方炽不闻野亭有所论列或者新至政府事权尚不在我耶然九月大拜十月即以病老乞休章凡七八上　上以春宫讲读恩温旨勉留甫一年余至己巳春而瑾败辛未春公求去益力遂得请而归时野亭年方六十非悬车之辰想亦但以其志不得行故决于去耳夫陈力就列不能者止即圣人所称绰绰有余裕者盖不过此则野亭者岂特近代所无盖加于古人一等矣 
　　邹东郭野亭序摘稿云正德辛未益试南省受知于野亭刘公逾月公赐勑扫先茔亟趋以别公握手语曰吾归不复来矣子国器也善自爱宁直无媚宁介无通宁恬无竞只此三言可以观野亭矣 
　　野亭归乡不见客或劝之答曰谀词巧说不曾习学卑礼謟态不曾操演知者谓麄鄙不知者且以简傲东郭云即公肮脏于山林其能脂韦于朝着耶魏庄渠与闻静中书云校昔官南都司直刘公寔吏部端居简出惓惓于鉴别人才尔时世道方倾危君子有所恃而不恐小人有所畏而不敢非隐然一时之重吾兄清德重望与刘公同素善□亭人物虽然校不惟欲兄衡鉴更欲兄大匠令□人才衰微须大振作之汲引之挽回世道庶几在此 

　　○赠太傅谥文康梁公储传（霍韬） 

　　霍韬 
　　公立朝四十年多自掩蔽无所夸其功故人不得知闻谤不辩谤言日积居之恬然施德于人不责报人赖公德以自庇覆反操戈向公公亦不较海内后进不面公徒闻谤公云云亦相附和毁公故世罕知公者正德间　秦王请陕之边境益其封壤内交嬖臣江彬朱宁宦者张锐皆有赂之祈　武皇帝诏与之兵曹臣奏曰　祖皇帝有令禁兹土不得藩封　武皇帝曰与之兵科臣执奏曰兹土遂秦藩悖　祖皇帝制　武皇帝曰业巳与之六科十三道谏臣各执奏曰秦王请益封壤不可听许　武皇帝曰朕念亲亲与之勿距大学士杨公当草制念曰若遂草制地秦藩恐贻后虞执不草制则忤　帝怒辱不可测遂引疾不视事大学士蒋公亦继引疾公曰如皆引疾孰与事　君武皇帝震怒内臣督促草制公承命草上制曰昔　太祖皇帝着令曰此土不藩封非吝也念此土广且饶藩封得之多畜士马饶富而骄奸人诱不轨不利宗社今王请祈恳笃朕念亲亲其地于王王得地宜益谨母收聚奸人□多畜士马毋听狂人劝不轨震及边方危我社稷是时虽念保全亲亲不可得巳王慎之毋忽　武皇帝览制骇曰若是其可虞其勿与回天之力决于数词然公未尝自以功也正德己卯　武皇帝躬巡边羣臣谏曰　万乘不宜轻出乃自称威武大将军巡边云诏宰臣草威武大将军勑大学士杨廷和引疾不草勑大学士蒋冕亦引疾　武皇帝御左顺门召大学士梁储面促草勑储奏曰勑不敢草　帝曰何逆命对曰凡事可将顺独勑不可草　帝曰何不可对曰　陛下君乃自卑而臣臣草勑是臣名君故不可　帝震怒手剑立曰不草勑齿此剑储免冠解衣带太地涕泣曰臣有罪今日就死他日　陛下犹悯臣若遂草勑他日　陛下觉而怒曰臣储无礼以臣名君显戮臣臣罪死不可赦　武皇帝察其诚款掷剑起不促草勑君子曰储固诚能悟主然　帝之仁明殆亦不可诬也己己卯宸濠反　武皇帝议视师羣臣诤曰不可大学士杨廷和梁储蒋冕亦曰不可　武皇帝曰朕视师廷和储冕议居从曰如皆从　跸孰与守如皆守孰与图　上之危艰乃议杨公居守曰社稷是保梁公蒋公从是时也三公盖□股肱而共成一人之身矣　武皇帝视师南都议幸苏淅荆豫云又议南都郊大学士储冕奏曰南□郊　仁祖皇帝配　天北都郊　太祖皇帝　太宗皇帝配　天若遂南都郊配位不知所　裁定　武皇帝乃不郊又将南幸储冕手奏　行在门外请母南幸自卯至酉汗浃背　武皇帝遣内臣谕起对曰臣未奉　俞旨不敢起　武皇帝乃俞曰不南幸储冕乃起君子曰江南不扰二公之力也宸濠未反时多内交士夫凡所馈皆有记籍濠诛后阅馈籍惟厚斋梁公晋溪王公无受馈世人犹多指此疵二公皆不察之过也厚斋自入仕至归老负郭不增寸土广郡沈同知尚经曰顺德南海番禺梁厚翁田无百亩所有者香山浮坦从化贼巢不食之土耳平日于人之馈未尝却随计其直酬之归老日家无余财尝见一匠人何云公归闾日议建祠妥祀其先计工匠之直曰需八金匠何六往曰未有以给也盍少云寻不能营给祠竟不克建公在位日乃王御史溱□□刑公田给事中赋请没公之赀代天下输租之半刘瑾矫诏抄公之家公在南京报闻皆不动也　上御极言官联疏劾公假宸濠卫兵故纵反者请置诏狱正其罪公不辩惟曰余只致仕去巳勿论宸濠卫兵事□也劾者犹不巳久之知与宸濠卫兵非公也实石斋杨公当制正德九年三月十五日也旧例凡阁下当制拟旨人亲署衔着笔迹故不得诬移之他公□引罪连三疏乞致其仕无片言自辩公去位后大臣披劾无不辩者然后知公之大 

　　○梁文康公传（黄佐） 

　　黄佐 
　　梁储字叔厚顺德人生有异质自幼颕异不凡笃于孝友父祖顺奇之弱冠博学能文成化戊戌礼□第一人廷对第四人入翰林庶吉士授编修寻兼司经局校书侍　孝庙东宫讲读多所启沃丁未充会试同考官寻丁内外艰服阕纂修实录成进司经局洗马壬子主考顺天乡试丙辰侍　武宗东宫讲读戊午主试应天是岁冬册封安南国王充正使礼成亟返馈遗无所顾持大体不与陪臣倡和还以考满进翰林院学士辛酉主试顺天壬戌奉诏教庶吉士与修大明会典成升少詹事兼学士迁吏部右侍郎奉　命充正使册封鲁藩正德改元迁左侍郎未几进本部尚书兼学士专管诰勑纂修　孝宗实录命副总裁戊辰主会试逆瑾弄权恶其不附巳指摘会典纰缪降本部右侍郎实录成复尚书兼职如故瑾犹憾储不巳欲中以危祸而无繇传　旨改南京吏部实阨其进也瑾败庚午召复宫兼文渊阁大学士参预机密既至进武英殿大学士加少保兼太子太保时兵部尚书彭泽讨贼有功反得罪储力辩其诬权奸并恶之储曰有功不录而复得罪非社稷之福也苟得白遑恤其它后泽止免官时论韪之壬申冬四方盗平加恩宰辅进少傅兼太子太傅谨身殿大学士辞恩荫至再三乃受甲戌再主会试凡六司文衡考六载满加少师兼太子太师华盖殿大学士时大学士杨廷和守制不出储力荐起既至逊廷和居巳上士论多之戊寅夏奉安　孝贞皇太后梓宫于茂陵损益礼仪可后法　武宗欲幸宣府廷和暨同官蒋冕皆在告乃与大学士毛纪哭谏于左顺门不能止既而纪亦在告储独廷争累日不得命陜西亲藩有请良田牧地内批如其请适储独当制草报书曰此　高皇帝所以防衅孽全宗室者王欲之朕何爱焉王其益谨侯度罔孽牙其间则朕亦何滥恩之有书进辄报罢近幸江彬用事欲请立所厚江西远藩储贰府部大臣会议于内阁储正色曰　皇上春秋鼎盛建储未宜轻言万一有他吾辈伏锧矣众皆竦然其议遂寝己卯以一品满九载进阶光禄大夫左柱国加特进兼支大学士俸仍赐燕礼部给诰命江西兵变　上亲征储偕大学士杨廷和力请遣将不听　上遂自称威武大将军廷和乃称病在告　上欲以幸臣朱泰威武副将军储方燕客命使临门召储草勑既见　上不肯奉命　上按剑强之至再惟免冠叩头哭泣　上掷剑于地不怿而罢储出仍燕客尽欢客问之一无所言俄廷和告痊储与大学士蒋冕扈从将行欲取行玺廷和不可储即止与冕中途七请回銮不听　上欲于南都旧坛大祀天地连疏谓南北配位不同典章不可紊且天子主鬯废北而南神必不歆乃弗果郊驻跸南都日久有游吴适楚之念畿内郡县供亿繁难储自执章奏跪泣行宫西阶中使传谕者再　坚不起自未自酉得　旨乃起于是北归时里河丁大数十万傒于次饥饿疫病死者枕籍储令有司散遣之民得苏息不及于乱在途三疏自劾求退不报抵京未几□羣公受遗　诏定策迎　今上入继大统与尚书毛澄等往迓于兴邸廷和忌储阴使其党论之既而屡疏乞骸情恳切　上留之至再乃可其奏命有司月给米六石岁拨舆皂八名遣官护送乘传还乡葢异数也降勑褒之有曰张九龄之忠荩而不究其用崔与之之风槩而不久于朝以卿视之可谓兼美既归上疏称谢与亲旧诗酒徜徉所居萧然如韦布士不事家产以遗子孙初号厚斋乡人咸以厚翁称之晚更号郁洲　上念定策扈迎之功未录荫子世袭锦衣卫指挥上疏辞免乃进其子中书舍人钧甫尚宝司丞储疏陈谢且谓将有言以禆圣政　温旨尉问勉其尽言储敦重慎默平生和气谦德雅量大度不矜功不伐善坚忍不言人过失轻财周急不可殚述人无贤愚被容接者辄治具款饮莫不感悦立朝四十余年议论每持忠厚若不出口且不矫亢故羣邪用事从容其间若履坦途蒋冕方在庶僚则延誉宫府力拔辅御史西安张琏论列诋毁人不能堪而储引慝往谢注意荐扬竟至大用琏终身感之卒年七十有七时杨一清在内阁亲奉　圣谕命撰勑召用而讣音至矣□上闻嗟悼辍视朝一日谕祭九坛赠太师谥文康 

　　○少师兼太子太师吏部尚书华盖殿大学士费宏（实录） 

　　实录 
　　少师兼太子太师吏部尚书华盖殿大学士费宏嘉靖十四年十月卒诏赠太保谥文宪祭葬遣官护其丧归宏江西铅山人成化进士第一授翰林院修撰弘治中改左赞善事　毅皇帝于东宫巳升右谕德兼侍讲正德初以旧学进太常少卿兼侍读充日讲官历礼部左右侍郎至尚书皆直讲如故寻入内阁与李东阳杨廷和等辅政时四方羣盗充斥以次削平诏录辅臣功官其子仍进太子太保户部尚书武英殿大学士宁濠请复护卫恃钱宁内援赂遗狼籍宏策其必叛执勿与宁深憾以计倾之宏去位　上即位手诏召宏进少保入阁修翊戴功加伯爵荫子锦衣卫指挥使世袭宏恳疏辞免时水旱相仍宏条陈救荒十事　上加纳又蠲逋税减太仆马十五以轻赍之羡给漕卒议安大同叛卒皆宏谋也　武庙实录成进少师兼太子太师　上尝制咏及四景诗属宏和　上自序其端名曰咏春同德录题其衔内阁掌参机政辅导首臣其见任如此丙戌　献皇帝实录成进华盖殿大学士食正一品俸赐御制诗一章丁亥以疾求去疏再上赐驰驿归及大学士张孚敬去位　上思用旧臣手勑起宏于家宏至见便殿　上亲劳之赐银图书一文曰旧辅元臣时时燕见密议奏对皆称旨无何遂卒　上辍朝恤典之厚诸大臣莫得比焉宏恭慎谦抑明习国家故事能持重得大体故三入政府以功名始终云 

　　○光禄大夫柱国少师兼太子太师吏部尚书华 盖殿大学士赠太保谥文宪费公宏行状（江汝璧） 

　　江汝璧 
　　公姓费氏宏名子充字也癸卯年甫冠领乡荐甲辰试春官不利卒业北雍时丘文庄公祭酒补庵费公司业皆甚重公公益肆力于学居常茹澹服敝节缩经费购书资盖自六籍子史莫不旁通而钩木颉其芳隽一家言用是月季试每据首列丁未举进士廷试第一人授翰林院修撰初公之上春官也世父公瑄方以都水主事出治吕梁贻之书曰汝脱下第母南归宜入北监读书丙午还公讯之曰伯父何以逆知宏之弗第而必令入北监耶复庵笑曰此尔远到之兆也盖吾尝梦汝入监领班签签乃彭文宪公故物也文宪尝游北监中状元矣汝第勉之至是果然人咸异之是岁五月恭上太皇太后徽号惟思羣臣父母一时并荷恩数八月　宪庙上宾预修实录丘文庄公少宰杨文懿公副总裁甚推重公加委任焉庚戌同考礼部试少师徐文靖公宗伯汪公主考程文多属稿焉而得人尤盛丙辰廷试充执事官是年　皇太子出学青宫改左春坊左赞善己未春闻余安人丧守制南归明年父又卒癸亥服阕将起复会有旨召修通鉴纂要给驿北上乙丑九载考绩升左谕德兼翰林院侍讲五月　武庙嗣服擢太常寺少卿兼翰林院侍讲以覃恩得推赠父如其官母进恭人丙寅预修　孝庙实录且经筵日讲官丁卯擢礼部右侍郎己巳进左侍郎又以特旨得赠祖父如其官阶通议大夫祖妣妣俱赠淑人时逆瑾窃柄凌轹公卿莫敢吐气公独肮脏不意会瑾败得无他瑾既败诸所变更者公悉心厘正以遵成法惟山东河南陕西山西乡试解额稍增于旧瑾意也议者欲即裁损如旧公谓求贤国家盛典且开科期迫请今科姑听俟后复旧　上可之时服公之公且恕云九月以逆藩寘鐇平录诸公卿赞画功受白金文绮之赐十月升礼部尚书十二月恭上慈圣康寿太皇太后慈寿皇太后徽号赐白金文□又以覃恩得加赠祖考如其官阶资政大夫祖妣妣皆夫人辛未正月赐麒麟衣一袭二月会试天下士公知贡举试院诸需旧皆取之顺天府宛大二县裁数百金而民不堪用且不给公议以各省乡试用度皆有羡余请俱令解部转贮顺天府库而取用之遂加旧额三之二诸用以足铸印局额设大使副使各一员食粮儒士二名及满将补投考者不下数千人请托者半之当事者每难于处分公于食粮二名之外又预取听缺者四人习字者四人拟次第补度可逾十数年由是投考及请托者皆绝二事俱着令吏部以大臣卒赠官属验封司而于荫子及祭葬事皆欲并司之奏累上公执不可竟如旧鲁府邹平王当袭爵庶兄夺且数年矣既而来奏辩公据伦序谓宜改正事下廷臣议皆如公言上从之十二月内阁员缺奉旨兼文渊阁大学士入阁供事公疏辞不允乃与文正李公石斋杨公厚斋梁公同心共事实一时之盛焉四川江西河南山东羣盗延蔓命将出师指授方畧内阁诸公之功居多壬申冬羣盗寝□上论功各赐厚赉又荫子一人锦衣千户公等□疏辞特改授六品文阶又三疏辞乃加公太子太保武英殿大学士甲戌正月赐蟒衣一袭二月进户部尚书兼秩如故先是江西盗甫缉而复叛遣总兵李鋐率边兵往讨之未几鋐以疽死本兵议遣刘晖□代鋐晖皆良将先尝平河北诸盗者也与晖同荐者某则以万金赂钱宁求行宁阴讽中使属公票拟公执不可竟用晖宁因衔公既而宁当得诰赠三代欲假此交欢乃具百金饮器二遣所亲馈公公拒之宁益惭恚无何宸濠来请护卫赂宁巨万金冀内援且遍结纳诸当路独惮公不敢近越数日疏下内阁内侍问所以处分者公因极言濠跋扈不臣将借护卫以羽翼耳不与之便明日下兵部看详又明日本兵某遇公于阙下问所以覆奏者公曰其护卫曾两革之矣今可复与乎某曰第恐不能不与也公艴然而入曰公自任之既而竟与之时濠使在京知公沮濠而钱宁恨公发其奸思有以撼公乃遗侦卒日多伺公门冀甘心焉经月竟无可指摘会同列有嫉公而思窥其位者乃阴助宁一日忽传旨诘责公公引咎力请休退遂有旨令公致仕而从弟翰林编修寀亦罢职五月南归舟至清源濠党又阴遣人于兵中纵火行李皆煨烬宁尝使人尾公舟窥公至是见舟焚而无余赀遂以是复宁宁乃巳比抵家杜门谢客足迹不履城府惟筑楼一区颜曰至乐日课诸子读书其中宸濠虽憾公然以公人望思得见公乃使所亲讽公公屹不动濠憾愈深丙子会羣从有与乡人仇赴愬会城濠知之招仇家入助以费令捃摭琐屑事入奏且厚诬公欲以耸动上意或重得罪以快其意奏入秪如例下都察院时大司马幸庵彭公方掌院事洞烛其奸既驳之且欲加罪焉濠知计不行丁丑春乃嗾羣凶啸聚奸细以泄忿于公室庐积聚焚掠殆尽又侵毁其先墓惨不可言公恐与羣从避处县城濠复嗾羣凶攻城掠公兄若弟各一人以往兄竟死自是羣凶知法不容逭而势且不可解遂用猖獗时赠礼部尚书孙忠节公方巡抚江西乃疏上请兵擒捕下兵部看详得如请戊寅春孙公乃令藩臬阃帅率兵临之得渠首二人其党数十人公乃有宁宇然濠势日益炽吏于兹土者皆畏濠莫敢造公矣己卯六月濠因朝会杀孙公燧及副使许公逵遂擅兵反随遣数十骑趋信图公过进贤今中丞刘公源清所斩而濠方一意向北无暇东顾遂无他或劝公避之者公弗动且谋与弟寀起义兵勤王会阳明王公方以羽檄征兵列郡信守周朝佐铅令杜民表等率兵往公皆之赞画方畧且遣人间道致书王公议兵事濠平王公欲以公功闻公力辞焉侍御谢君源伍君希儒方随阳明公纪功乃竟奏曰大学士费宏编修寀当护卫之再请也昌言明沮巳怀先事之忧及逆谋之既成也间道献策又急勤王之义既而巡按渔石唐公给事中视君续齐君之銮易君瓒御史章君纶宁君钦皆连荐公事下吏部题覆时　武庙南巡未及处分逾年而　上入继大统甫旬日即降勑起公而寀亦召用时辛巳四月也公具疏辞温旨褒答有卿辅导　先帝累效忠谋遭谗去官舆论推重新政之初特兹召用等语寻复遣行人赵玙再捧勑速公伍公乃促装以十月末旬抵京　上慰劳再三赐以酒馔勑加少保照旧入阁供事公疏辞新秩不允越月赐蟒衣三袭玉带一束乂以赞画平逆濠功加厚赉前所得诰命之毁于火者皆赐重给且有温旨褒答焉壬午春　上祝太学谒见先师孔子侍行亲耕籍田在九推之列三月以恭上四宫徽号恩得赠及三代又以登极翊戴功加恩内阁诸公皆伯爵公荫一子锦衣卫指挥使累疏具辞得旨改正千户又辞又得旨改荫从士品文职一人然公终谢不敢受五月以知经筵事又赐玉带袭衣癸未四月一品满三载又荷宝镪羊酒之赐是岁淮扬大水山东河南旱且蝗公条上救荒数十事□上嘉纳□所司施行户部以各省逋赋甚多请自弘治元年以后逋者皆如数征之公言岁远人亡自难卒办拟自正德元年始太仆马匹颇富其寄养于畿郡列县者大民累而又不足以供武备诸道之马岁赋者如故公因兵部之请拟自今岁解马及价各十之五自是马不缺而积有余漕运轻赍银余者旧皆贮京通二仓公议以外卫军士终岁勤动竭力以供京军今脚价有余自宜分给诸卒以苏其困皆从之甲申五月进吏部尚书谨身殿大学士时大礼未定　上心未安而诸公相继去位公亦有去志矣第以受国厚恩未忍遽去诸凡委曲调护　上心渐安缙绅倚之无恐而大礼亦徐以定七月　献皇帝神主至自安陆奉命同惠安伯张公伟驸马都尉邬公景和往迎于定兴八月大同卒叛杀参将贾鉴巡抚都御史张文锦势颇汹汹议者欲遣将出帅大举以讨之公曰变出于激不叛者固多也讨之胜则玉石俱焚不胜则彼拒城抗命损威伤重寔多矣莫若徐图之议先遣兵部侍郎李昆往抚谕以观其变而以都御史蔡天佑往巡抚命都督桂勇镇守其地代还旧总兵官江桓遂以其事责之有成□□顾在廷之议纷纷不一　上乃遣户部侍郎胡瓒□督□边官军数千驻宣府传谕天佑勇令取首恶一时擒获畧尽而瓒欲稍振军威又飞檄欲有事大同镇城城中卒甚恐又协众围勇将杀之勇之童仆死者数十人赖故将某遮勇至其家获免众因愿命某帅众议不可公曰莫若姑听之而因责其擒贼及命下某果感奋擒胁勇者几百人诛之镇城以安乙酉郊祀赐大红蟒衣一袭　世庙规制公之规画多　武庙实录成进少师兼太子太师余秩如故赐白金八十两文绮六表里罗衣一袭鞍马一匹副赐宴礼部时弟寀从子懋中皆翰林编修预史事寀进左赞善懋中进修撰赐衣及宴如之金帛有差盖一家一时之盛云丙戌二月六年考满有羊酒宝钞之赐　上以御制咏春诗及四景律诗命公等恭和赐纯白玉带一束大红蟒衣一袭白金五十两自是日有　圣制皆命公和之六月十二日赐　御制七言古诗一章是日大雨　上御平台召对命自左顺门度文楼历中左门而入时以荣　献皇帝实录成加正一品俸兼华盖殿大学士白金文绮袭衣鞍马之赐皆如前是月又赐　御制律诗一章七月　御制敬一箴成颁赐诸大臣又赐　献皇帝御书大字四幅是年累以疾辞不允温旨褒答丁亥二月疾再俸□益力　上□□志决去遂允之令驰驿以还时公子懋贤巳登进士被选入翰林庶吉士因疏乞归侍养疾　上并允之日令痊日照旧作养恩至渥也既而懋贤家居数年则又促之行曰吾受国厚恩莫能报称未究之志其在汝哉濒行勉以忠孝自励居常焚香祝天以早生　皇嗣愿癸巳八月　皇嗣生公闻之喜跃不自胜驰疏入贺荷　温旨褒答乡尝大旱里人祷雨无验公虔诚具祷辄得雨如澍人皆异之乙未四月忽有旨起用且遣行人王献芝捧勑促公行时方溽暑或谓行宜稍俟凉爽或谓宜先具辞公曰吾名位巳极年且衰迈岂□于进取者哉顾君命召不俟驾乃圣人之训而鞠躬尽瘁死而后巳实古大臣事也吾岂务逊谦之虚名忘事君之大义哉遂于六月朔日冒暑以行至中途具疏谢恩温旨褒答有卿可兼程早来朕宁俟卿见等语七月二十日至京未及陛见翼日即荷御札咨访政事遣中使劳问赐以上尊珍馔恩数逾前时弟寀方南祭酒适北员缺　上欲用寀谕吏部推举成命巳下矣有相知者谓公初入朝而寀即北调恐涉于引用亲党之嫌公深然之即上辞疏　上亮公之诚寀不调既逾时竟擢南京礼部右侍郎八月二日既陛见入阁供职午复召见文华殿右室赐银图书一文曰旧辅元臣又白金五十两大红织金麒麟纱衣一袭且谕之若曰别卿久矣喜再见即即犹康徤凡百宜尽心辅导以称朕怀公稽首谢自是日承顾问御书稠迭且数命代祀先师孔子帝社帝稷及时享捧主庙廷又尝赐游西苑遍历新构诸别殿每至一所必驻辇顾问天颜和粹温旨绸缪拳拳于大臣之进退朝政之得失皆天下大计也抵暮始出且有酒饭之赐公感激知遇矢竭报称又得少保序庵李公协心匡弼引用耆俊光复化几一时忻忻想望泰平第以累月积劳脾疾复作然犹力疾视事不少怠十月十九日以陪祀归一夕奄逝序庵公及少保桂洲夏公闻之奔哭尽哀如失手足诸大夫士莫不悲怆倍常讣闻　上用震悼命礼部议恤典云公生于成化戊午二月二十六日享年六十有八娶濮氏赠翰林编修太平濮公集之女有贤行先公三十年卒累赠一品夫人继娶孙氏南京吏部尚书德兴清简公之女累封一品夫人侧室李氏男二长即懋贤由南京文选主事改北职方濮出次懋良李氏出公性孝友少以宦游未得侍二亲养歉及得告侍飬累年不忍别五峯公强之行乃遂谋迎养京邸五峯公以身家督未果行无何余夫人且卒公南奔逾年而五峯公又卒公以禄不逮养自是生辰忌日辄倍悲痛如初丧然与弟完处怡怡然可风完幼学于公及登正德癸酉乡荐公跃然喜曰吾二亲亦含笑于地下矣既而春试累不第公每忧之且虑其年及乃劝之就一官今授判顺天而公亦寻以召至聚处累月甚欢及公卒完悲哀几绝人以二难凡同考礼闱者二主应天乡试者一廷试读卷者四门生半海内一经指授率有时名尤精识鉴凡所称诈可远到者后辄如公言弘治间公再入朝序庵方在翰林公一见奇之曰子公辅器也他日且当与某共政及今果然人咸服之公雅尚俭约自入仕来食无兼味衣自命服外纨绮罕御然于施仁举义事则豁然之不少靳先代诸墓旧以族人分掌而逓主之间有贫莫克举者公慨然出田输其入每岁合族而祭以其余赡族之贫者遂着家规世殖农然岁歉即减租或有逋负即焚其券不复问幼出补庵公之门公之子及诸孙皆贫不能立每过其家厚恤之尝至济宁见有旅榇在舟遭覆溺者厚资之以俾其归即公之细若此则公之阴泽天下者又可想见其大也少喜绩文晚乃谢却惟斋居养静以观元化所著第有惭□录若千卷藏于家 

　　○光禄大夫柱国太子太保户部尚书武英殿大学士赠太傅文僖靳公贵墓志铭（王鏊） 

　　王鏊 
　　正德庚辰八月七日太子太保户部尚书武英殿大学士靳公卒未葬　武宗南巡还帅过江幸其第临其丧抚柩嗟悼者久之　今上入继大统讣闻辍朝一日谕祭者九赠太傅谥文僖遣进士朱纨治葬事其子懋仁卜以嘉靖元年二月二十五日葬公于其邑长山之原某于公寮友又姻家也知公深故之铭公讳贵字充道靳之先世家庐州元季避乱徙镇江之丹阳曾祖讳某祖讳荣不仕考讳瑜温州府经历有遗爱在温皆以公贵赠光禄大夫柱国太子太保户部尚书武英殿大学士曾祖妣姜祖妣吴妣范皆赠一品夫人始温州年踰五十无子范夫人忧之阴置媵于侧室温州见之惊曰是何者吾老矣何可复絫人亟遣归其家俄而范夫人就馆以天顺甲申十二月二十日生公于温州之官舍少长颖悟捷出时广东副宪丁玉夫号深理学公从之游又从今致仕少傅杨公游其学益邃以博弘治巳酉举应天乡试第一庚戌会试第二廷试第一甲第二及第授翰林院编修弘治丙辰　皇太子将出阁□学诏选正人以端国本其选特慎翰林旧学多不预户部尚书侣公以公名上遂兼司经局校书未数日也宫僚环侍　皇太子独指公问左右曰非靳先生耶固巳自属之　孝庙幸讲所尤加奖异有文绮玳带之赐又进春坊中允会典成进春坊左谕德翰林院侍讲公每侍讲筵敷奏雍容仪□□伟□武宗登极公以旧学进太常寺少卿翰林院侍讲充日讲是岁范夫人卒京邸给驿归治葬服阕还职寻掌翰林院事进礼部侍郎时逆瑾盗政常因事讽公密书京官殿最以进公不从衔之时翰林多外迁公亦左迁光□卿巳乃复旧改吏部又进兼翰林院学士管诰勑掌詹事府事仍充日讲官又进礼部尚书甲戌遂进文渊阁大学士参预机务巳又进太子太保户部尚书武英殿大学士公在内阁属时多事居常色忧不满容与少傅杨公等同心辅政时　上讲武禁中视朝稀晚相与上言谨视朝之节以示勤政严宫闱之禁以备不虞储嗣未定海内寒心中外无敢言者乂相与劝上择宗藩之近且贤者置之京师以系海内人心竢皇子诞育仍归藩邸皆人所难言者丁丑　上以郊祀毕将遂田南海子公时卧病即上疏言方今国本未定中外危疑饥馑荐臻四方多□　銮舆岂可轻动遂乞告　诏遣御医视疾中使存问又上疏乞致仕不许时礼部以会试请考试官　诏以属公公曰吾侪所以报国者在此力疾以往事竣复三上疏乞去　上以公忠勤体国方切倚毗屡□诏慰留公词益切乃许之赐勑给驿以归有司月给禄米舆皂且荫子懋仁中书舍人公虽得谢而忧世之心不释居常邑邑不解颜人莫测其所以越二年疽发背卒寿五十有七在翰林时同考会试主考顺天乡试者一考会试者再授庶吉士者再造就多西夏贼平赐贺功碑一寻又赐麒麟斗牛服玉带罪人家属蟒衣三袭及归又赐袭衣白金楮币公豊夷温粹可望而亲平居端默临事则侃侃无所避文根极理要病世之学者多趋华靡教人必先经学尝曰涵养须用敬进学则在致知此虞廷相传心法也尝典试崇雅黜浮力变士习家居斥去纨绮侈丽之物作师俭堂以示子孙事亲色养无违居丧致毁而动遵仪礼自袒括至祥禫皆有仪注以后式晚以故第逊其族兄作室城南建祠堂于正寝之东置祭田祭器作惇叙堂以合族革去近世焚楮之币□好古力行如此夫人某氏故云南左布政使某之女继夫人夏氏金氏子男一即懋仁 

　　○特进光禄大夫左柱国少师兼太子太师吏部尚书华盖殿大学士赠太保谥文襄杨公一清行状 

　　□□ 
　　杨公一清字应宁号邃庵先世云南安宁州州有石淙渡公凡撰述题识皆以石淙系之故时人称石淙先生父讳景中永乐癸卯乡试初判霸州改澧州迁广东化州同知景泰甲戌十二月六日生公于化州天顺庚辰父致仕携公便道访前母刘氏家于巴陵公甫八九岁颕悟绝伦经书一览不忘文义一经指授即能成章时岳州同知胡公升大奇之荐于湖藩当道遂以奇童荐入翰林读中秘书　宪庙命内阁选师教之受业于黎文僖公年十四中顺天乡试时巳抗颜人师有文中子之风壬辰登进士癸巳以父艰解官访姊氏于丹徒会公前室氏继卒贫寠不任远归乃葬丹徒因家焉初授中书舍人职务清简横经授徒从者日益众以其教魁天下魁两京诸省登显位者百余人详见于同门题名集成化乙巳公年巳壮未有子奉母命请于朝归云南会宗族以堂兄续次子绍芳家嗣杨氏镇江人自此始出山西提学佥事力祛宿弊学政肃清丁母张夫人忧服阕改陕西提学副使创建正学书院拔名学俊秀会业于中亲督教其大规先德行而后文艺故院中士连魁天下状元者二人其以学行功业着闻者甚多具见于正学书院志及关西政教集入太常少卿迁南京太常卿用荐升左副都御史督理陜西茶马亲历边荒浚求利弊条陈机宜累十余疏诏皆拟行茶利大兴而马大蕃盛三边仰给详具御史陈讲所著马政志中会虏贼大举司马刘大夏奏谓杨一清在彼多才好问有谋善断请勑改巡抚兼经畧边务勑下公即率精兵阻遏上疏具陈边事劾罢总兵武安侯及守备不职者数人请释缘事守备杨宏使自効裁抑镇守太监支应岁省数千两创城平虏红古二处以援固原筑垣濒河一带以捍靖虏虏遂不敢渡河乙丑冬虏数万入宁夏乘胜直抵因原远近危疑公率帐下五十余人趋会总兵曹雄议方略众遮道不可参政安惟学曰公行何恃公曰以身狥国成败利钝非所计也竟去贼围各马营见原选新兵军容甚整贼骇之又闻公且至乃移侵隆德夜薄城下公先是巳聚城中人褁毡乘城连发火炮响应如数万人酋长疑我大兵至遂掣众比老公发平凉时道无行□关中震恐众谓与郭子仪□骑见虏相类正德改元朝廷以边患方炽兵权太分命公总制全陜三边军马仍兼督马政公以宁夏花马池系要害地虏数由以入公率官属沿边巡视处方略上疏极陈战守之策修浚墙堑以固边防增设卫所以壮边兵经理宁夏以安内附整饬韦州以遏外侵又谓河套即古朔方地唐张仁愿筑三受降城自是无寇岁省亿万上可其奏公以三月兴工筑边墙刻期奏绩时刘瑾憾公公遂乞休工亦罢仅筑四十余里至今屹然巨障后瑾罗织公被逮得致仕庆藩寘鐇叛起公复总制寘鐇既就擒仍留公总制瑾素憾公以事变不得巳起用既平颇悔之乃矫诏改公专在宁夏抚驭实阴夺总制之权亡何瑾逆发大诛众但知瑾之诛张永所发不知永先受算于公以遂成之耳其一切兴革计处事宜具见于西征日录中征户部尚书改吏部黜邪佑正起废拔幽国是复定江西盗久未平公荐按察副使吴廷举宜委用责成山东盗日炽公条陈战守抚驭赏罚机宜下兵部檄诸镇施行渠魁刘七屯兵近畿要朝廷宥罪廷议将从之公独执不可中原百姓敢称兵扇□罪在不赦宜易将增兵殄灭乃巳七年羣盗□□监谷大用陆誾欲累功加升弟侄诏从进封伯爵公疏谓三等之爵必开疆拓土削平僭乱始得之今以赤子弄兵调发官军合诸将之力久乃成功遽□封爵非美事也不报御史孟洋劾大学士梁储□□御史张朴忤太监梁裕刘天和王廷相忤太监廖堂御史成文劾都御史张翼佥事赵应名许成文并逮系狱公皆奏释给事中王昂摭拾选法数事窦明以言事激切侵中贵上　震怒公各连章力救干清宫灾公自劾罢黜会诏求直言公上疏谓祖宗之时昧爽视朝今累数月而一朝或日昃而始出四时庙享必亲莅祀事今但闻遣官行礼朝退深居禁中夜宿寝殿今出无定期止无常所至于佛氏本异端番僧又非类今皆置之左右沿边宿兵本御戎掣兵内讨暂出权宜今调边伍以轮操视禁旅无用皆于成法有干疏入　上遣官慰留乙亥闰四月诏兼武英殿大学士入内阁办事固辞不允　上时多微行公奏曰圣驾出宫经宿乃返文武羣臣皆不与知尘埃中万一奸盗窃发柰何疏入　上大惊遣官释谕公以时事多乖言不尽用乃因灾异自劾曰□□纪纲纵弛风俗倾颓用舍违宜宫府异体官帑空虚浮费冗食不能革民力困敝征求病民不能除赏功太滥刑罚失中谗言可以惑圣聪匹夫得以摇国是禁廷杂介冑之夫京师无藩翰之托一切弊政大异往年是宜地震天鸣日食星变旱干水溢报无虚□天心谴告固以昭然政事差忒未闻修改臣职在论思参陪密勿沃心造膝调护莫施承德弼违难免扞格有所论说既多不行有所拟议或从中改九卿执奏不能赞其从言官纳忠不能必其用正类摈斥不能救邪说横行不能止冒辅导虚名无斡旋实效去年内阁缺人误蒙超格简用然言无所采力无所施徒使违心度时腼颜在位将安用之大乞早赐罢归又不允越数日移疾坚卧连上四疏　上乃勑允累数百言极尽褒嘉之美月米人夫逾于常例初公论列多中近幸钱宁衔之遂与优人臧贤密造不根之言嗾罢黜生员朱大用具奏矫诏下吏部上遂不问而公得谢政归矣武宗南征特幸公第宴饮赓歌两昼夜左右有导上幸江浙者公从容婉谏不果行　世宗即位论荐起公者凡二十疏诏待缺起用特先遣官赉勑存问嘉靖四年正月起授兵部尚书兼都察院左都御史提督陕西诸边军务命巡抚都御史即家敦遣启行十一月召入阁明年五月陛见复公吏部尚书武英殿大学士加少师兼太子太傅□□诗一章赐公　献皇帝实录成加兼太子太师谨身殿大学士提督三边王宪报捷谓公前年经画有素勑加特进左柱国兼华盖殿大学士荫一子锦衣卫百户世袭初张桂二臣恣肆着闻　上亦厌之每降谕惩戒言官多有论劾八月十三日给事中陆粲上疏极陈其罪状有浮于钱宁江彬者　上怒欲重罚二臣又念议礼之功革桂散官致仕令张暂回家省过十五日早　上忽降勑谕宣扬二臣罪恶于午门百官闻之动容公在家闻之亦愕然惊讶越二日桂先行次一日张乃行缙绅无一人饯于祖道惟路人有揄揶之者又一日　上问公曰璁可留乎公曰朝命方下谕示初宣未可遽变且璁妻久亡每欲归葬莫若待其回家葬毕诏取回京则公法私情两无损矣于是璁深憾公不将顺请留又以陆粲之奏疑公所授方二臣行时即私谋于霍韬韬惧有齿寒之势遂上疏毁公于朝宸聪尚未惑次日降旨追还□于道公求退愈切　上屡降温旨慰留至九月初内阁无人办事公姑强出一二口且将与璁暴白衷曲即引归霍惧公出不利于巳复上疏诬公　上始有投杼之疑矣璁回京见公偃然自负曰若吾在阁韬敢有是言邪公笑不答再疏乞归　上乃俞允命驰驿去又遣中使赉赐白金五十两蟒衣四表里公行日举朝士大夫有祖于南郭门外者有祖于五里亭十里亭者有追祖于张家湾者冠盖拥道一时之盛近未之有也若夫萋斐贝锦营营苍蝇岂暇与辩哉初张永起废入直适三宫皆进徽号制应制宝　上以内帑金不精命永别买金一千五百两充用永出令门下人朱继宗买备止得金一千四百两以进蒙给银五千二百两偿其直后　上欲更制圭以内帑玉不中度又命永别买三块以进永暴卒其弟容因取继宗先所假居室继宗欲诈巳有遂有怨言仇者闻之嗾令继宗诬奏谓永尝令买金玉赂公荐用永家人亦陈奏辩白皇上省觉下刑部问理刑部请宝较数惟少金百两主刑者陷公之心少沮适大学衍义修完进呈欲行赏典当位者以先生去去公名氏若无预焉者　上怒曰修是书实肇于杨一清又尝序诸后乃可独遗乎命再补列及遣官赉赏金帛于家又方议分祀礼纷纭不一　上轸念曰朕□放杨一清归矣若彼在能无决乎而其言遂泄于外仇公者惧再起公日夜合谋诬前所少金乃永□□侵克持庆公寿又于奏词外谓公作墓志受金帛□□文致坐罪旧例刑部狱具必堂审付大理评之然后奏报彼径奏报　上亦未及审遂依拟行彼又恐公论不服讽同年给事中赵廷瑞论劾乃革公官行巡按追金寻亦罢追众谓当进辩公曰吾心无媿得失在彼吾何辩哉饮酒奕棊如故公赋性燥热又多饮醇酒故每病热毒至六月终疽发加泄泻越数日卒无一言及后事前半月尝叹曰吾疾不起矣使是疾早发则吾得早归林泉使是疾后发则吾得白心迹今适当蒙昧之际而是疾乃发嗟乎人将以口实也卒之期嘉靖九年八月十四日夜四皷矣是夕寒风飕飕堂户闭皆洞开有一卒过公之门恍惚见公舆出骑从旌帜甚盛卒私念曰吾闻公病今将何之公病起耶及间出大市又遇公如故天明方闻公殁矣于戏公身虽殁而英灵洋洋在天地间将复神而阴佑下民是故岳降生甫说卒骑箕古今一道也又奚足讶哉 

　　○少师太保华盖殿大学士吏部尚书文襄杨公墓表（李元阳） 

　　李元阳 
　　正德初阉人刘瑾有宠于　上窃弄政柄公时总制三边条列修边事宜极有端绪　朝宁翕然称之瑾恶公不先白巳内批罢公遂引疾去位瑾怒公不巳又逮诏狱首相长沙李公力救得释瑾权日益重鼻息所向无敢违者六卿一言不合辄辱以荷校敢有乞骸骨去者中以死祸相逢禁中跪大不敢仰视国事惟其意指危乱之几巳在旦夕时公家食日夜筹度不遑寝处五年安化王反宁夏　命太监张永讨贼永奏须文臣有智谋者一人同行召公仍总制陜西延绥宁夏甘凉各处军务协同讨贼谓永曰藩室乱易除国家内变不可测柰何永曰何谓公曰宁夏事不足平非久当有捷报内变事非公无能也永佯若不知纔入陜界果闻仇越巳擒贼永服公料事有神促席问内变事公手画瑾字永曰渠日夜在　上傍不离　上一时不见渠不乐今其本干枝叶连结巳成　上傍皆其耳目安从得间入一言乎公曰此自有间可乘观讨贼不付他人付公上意可知矣言巳即袖出二奏与永一言宁夏事一言内变事嘱永曰公班师入京见　上先进宁夏奏　上必□□问公诡言请屏人语乃进内变奏永曰即不济□□公曰他人言济不济未可知公言必济顾公言时须有端绪万一不信公顿首请　上实时召瑾抄其兵器请　上登城验之如无反状杀奴餧狗又顿首涕器　上必怒瑾瑾诛柄用公益矫所吕强张承业暨公千载三人耳但须得请即行事无缓时刻永勃然作曰老奴何惜余年报　主乎巳而永入京请见如公策　上览奏至瑾侄刘二汉方面大耳巳谋不车丸遂顿足即召瑾入侍瑾不知巳有别旨差永抄没其家矣　上命縳瑾下狱时上尚未甚信及登城阅所少兵器绳绳不绝始吐舌竟诛瑾等一时公卿士庶方能吐气欢声震天摘瑾肉而嚼者如市永乃备言于首相长沙李公同荐公才望　上益喜公公七岁能属文聪敏绝世读书过目成诵人欲试其心计戏取市家日历鳞杂米盐之数令目一过辄无遗脱故六经百氏无所不窥官制兵卫本　朝故事历历详晓八岁以奇童荐入翰林秀才及中进士中书舍人结交海内名士文章日益有名从学者□□如丹徒靳贵同在内阁大原乔字冢宰皆执弟子礼终身不衰公薨乔复自山西至丹徒持服奔丧其师友之义何如也公提学谓都人曰吾于陕得三士康海吕柟马理也后果闻人弘治十五年刘忠宣言马政废坏荐公升副都御史督马召诣阙面授勑行明年拜理茶马盐马公条上茶盐监牧事宜及易置马吏奏请辄允牧事有成益开水草善地起城堡庐舍河湟凉固间云锦成羣十七年虏入花马池塞十八年勑公经畧边务兼巡抚陜西御虏虏素畏公威名闻公至遁去改总制三边兼理马政是年升右都御史公上疏曰陜西各边延绥城堡据险宁夏甘肃河山阻隔贼虽侵犯患犹浅惟花马池至灵州一带地里宽漫城堡稀疏兵力单弱一或失守虏众拆墙而入犯我环庆寇我固原深入我平凤临巩其间汉土杂处傥兵连祸结内变或因之而作根本动摇诚非细故此所谓膏盲之疾腹心之害也成化初年北虏在套彼时未有边墙恣肆出入巳而得巡抚宁夏都御史徐廷璋修边墙二百余里开浚沟堑　道又得巡抚都御史余子俊修浚完固北虏知不能犯不复入套者二十余年世平人玩边备稍疏墙既日薄沟又日浅弘治十四年大虏由花马池拆墙而入残破内郡虏人得志始蔑我边墙不足畏连年拥众拆入我军动辄失利宁夏镇巡屡奏乞筑墙浚堑提督军务都御史史琳又乞于花马池韦州设立营卫兵部奏下总制尚书秦纮纮止添修四五小堡及于靖虏至环庆地方挑穵边堑一道七百里自谓可无虏患弘治十七十八年冬虏复大举仍自花马池清水营拆墙深入纮所修边堑营堡不能捍御阻遏攻陷清水营残破花马池上廑　宸虑勑臣经理臣闇劣历官陕西有年虏情边事颇常究心但腹里频年旱荒仓廪空虚馈饷不继虏贼动号数万倐聚忽散未至而广征士马则徒费刍粮既至而调兵应援则缓不及事纵使大兵既集务速则彼或不来持久则我师先老恐终无以伐其深入之谋沮其方张之势常闻防边之计莫危于战莫安于守臣恐坐谈不如亲见自庆阳环县延绥定边宁夏花马池兴武清水管直抵宁州一带边墙城堡墩台躬亲阅视广集众思兼收羣策参酌损益始有定论其大要有曰修浚墙堑以固边防增设卫所以壮边兵经理宁夏以安内附整饬韦州以遏外侵当务之急莫先于此但陜西财匮民劳修边之役人多异议然利害有轻重关系有大小大事可成则小费不足计远劾可图则近怨不足恤此臣区区犬马一寸之忠也今之河套即周之朔方汉之定襄赫连勃勃统□城也唐张仁愿筑三受降城置烽堠千八百所自是突厥不敢踰山牧马朔方无寇岁省费亿计减镇兵数万受降远在河外古之举大事者劳而后佚类如此受降据三面之险当千里之蔽正统以来浸失其险舍受降而卫东胜巳失一面之险又辍东胜以就延绥则以一面之地遮千余里之冲遂使河套沃壤虏瓯脱巢穴其中深山大沙势固在彼而宁夏外险反南备河此陕西北虏之患所以相寻而莫之能解也兹欲复守东胜因河固东接大同西接宁夏使河套方千里之地归我耕牧开屯田数百万用省内运不然则陜西用兵殆无虚日八郡之人疲于奔命民穷盗起祸将何极及今将延绥宁夏一带边防设法整饬贼来有以待之虽非上计犹逾于无策丑虏闻知或数十年未敢轻犯我得休养生息东胜之议未必终不可复也世之论边事者或专主于战伐臣亦非敢忘战者方将搜选官军策励将士修车马备器械储糗粮明斥堠今冬虏贼若复侵犯谨当督率诸将恭行天罚成功在天臣不敢必凡所当臣不敢避今首以筑墙挑堑言宜必憎兹多口但受恩深重自当国远图今年套内无贼腹里有秋人民稍安正可有之日应合经理边防事宜条奏大望　圣明俯垂省览下兵部议勑公经理二年公言臣初兼巡抚巳不能专力马政今冒总制事益废阁乞仍遣巡茶御史兼马政瑾恶公公遂去兵部疏言边务甚急修边防虏舍一清无可代者不报乃议上文贵张鼐曹元乞简用瑾不欲修边内批罢役银镕大镪解京由是朔方复套之议竟中止人谓瑾虏交通欲外乱以济巳私或然也瑾诛召公入户部尚书寻加太子太保六年改吏部尚书时中原盗起公上平贼十一策贼果平加少保兼太子太保十年入内阁加少傅太子太傅武英殿大学士四年虏大入塞扰关陇起公兵部尚书兼宪职提督陕西军务五年五月召入内阁公首荐起余姚谢铅山费二公至京遂请老公亦请老不允加少师改华盖殿　上怜公老令朝朔望公□锐意修边及选将练兵屯田防虏　上亦喜公在□定侯勋手握重兵而骄横公讽御史赵□劾勋□勋后府及团管莫不□□时张桂报复私怨时论所短八年秋公计去之霍韬曰议大礼者吾辈三四人张桂去且及我上疏列公二十四罪　上立召永嘉还内阁俄朱继宗狱起坐公受张容金钱名请永志又辄与容指挥世锦衣　上知公不问永嘉讽言官劾削藉明年公卒孙元援诏请得复公官公生而隐宫无嗣学博才雄应变济务斡旋事势调停机宜人所不及尤晓畅边事熟谙军旅总制岁久得士卒欢虏闻公至相谓曰公巳回矣今云复来将无伪传公召虏人来果见非伪又相率遁去其威信之着自有国以来未之前闻也羽檄旁午顷刻应上十余疏列书吏十余人各执笔听受甲乙次口拈辄书一疏成则诸疏皆成文事各殊略无错乱古今才敏如公者百代不一二数也好汲引人一时才俊无问识不识皆使之通达人或訾巳顾荐扬之在吏□时给事中王昂劾吏部谪官公疏救在内阁时御史孟洋劾内阁谪官公疏救陜西云南镇守太监诬奏巡按御史张璞刘天和王廷相逮下狱公又一一疏救其存心行巳光明俊伟类如此处羣小横流之中而有阴扶善类之意当大权倒置之际而有密制凶逆之谋堂堂乎大臣哉 
　　维风编云罗文恭述杨文襄一清相时有人馈美珠一斗者公直受之嗣诸边将谒请留侍左右询边事公随出所受珠分劳之投之地顷刻立尽门生有以分归者发囊助给率数十百金以常盖以天下财天下用而不私蓄即比于一介不取可也近杨太宰述徐文贞　相时亦常捐千金边将纾祸意亦若此昔寇莱公出入将相终身不蓄财产无声色之娱寝处一青帏二十余年时有破坏则命补葺自入官所得俸禄赏赐金帛惟务施与史所谓内俭外奢如此古人肩巨任重志在国家者大都然耶余尝尚论杨文简躬清俭郭令公减声妓评唐之相业者未可以是低昂韩魏公有玉盏司马温公无茶具评宋之相业者未可以是较优劣亲其所存所树何如耳昔人云平仲俭矣夷吾曰奢均齐良巳若由今之世维今之风与其奢□□俭 
　　弇州别记云一清故善朱宁其用□大都出宁力而上疏极论国事甚激中类若攻宁者宁恚甚詈一清于朝不自得乃乞罢许之因家镇江而　武皇南征过其第朝一清于中堂次日大宴赋诗以赠凡十二章□清大献其金宝所从巨珰幸贵咸饫今　上初褒奖诸笃老勑加益廪饩官一子而台谏臣争言一清才不宜令终老先是　上世子日　献王从容言曰吾楚有三杰若知乎问谁曰故大司马大夏少师东阳少傅一清上久以识之矣而会虏寇西北边使者即家起兼兵部尚书都察院右都御史乘传往提督秦中诸军赐金币及勑比于赵充国马援郭子仪云过洛谒刘徤不出曰此子污我而会大礼议起一清林居时则巳揣摩张桂等当胜阴主之半岁果由是召入复相加少师寻以史成加太子太师谨身殿大学士时　上召少师宏一清少保珤咏至平台面见各赠以诗极褒许而宏等咸属和成卷中外荣之雨雪诏特免朝参费宏免加特进左柱国华盖殿大学士一清荐故大学士迁召至京因请居其下不许而中外人犹谓一清欲上之其请伪耳又荐故所善太监张永才请以元帅永钩校宿弊新军法因与武定侯勋忤勋亦因以恨一清一清狡多变恶同列张桂宠谋去之不果而二人极怨望一清又勋腹也亡何詹事霍韬极疏攻其恶　上大怒罢一清还镇江会张永卒一清多受其黄金作墓铭事发诏削职有司督其金还官一清遂愤愤死后得雪赠太保谥文襄 

　　○内阁大学士蒋公传（弇州别记） 

　　弇州别记 
　　蒋冕字敬之全州人也卞四举省解第一又十载举进士翰林庶吉士授编修进左中允久之迁左谕德修会典讫上以母丧归服满授翰林侍讲学士迁少詹事擢吏部左侍郎进礼部尚书掌詹事府改兼文渊阁大学士冕清谨有识度自其未拜日人雅巳望之及　武庙常游幸西北边自称威正大将军镇国公免时病在告满三月乃上书力陈谏　上不宜自损威重下同臣子所过诸侯王傥以大将军礼见　上安能督责之且　睿皇帝弃羣臣陷虏非巡幸也六军私属近三十万祸且叵测如此　上以单属宿卫之兵经行虏地宁不寒心请究罪左右奸邪导引者语切甚不报久之加太子太傅从　上幸南都还进少傅户部尚书谨身殿大学士　上崩与少师杨廷和同心靖难迎　今上于兴国诏褒赏封伯爵冕固辞久之乃听侍郎吴廷举其乡人也强直好奇诡因面责数冕不能匡正　先皇帝冕大怒嫚骂廷举且上疏自明诏迁廷举分司南京人繇是不能无狭冕焉会以议礼不合廷和先乞归冕继罢 

　　○明故光禄大夫柱国少保兼太子太保吏部崩书谨身殿大学士赠太保谥文简毛公纪神道碑（严嵩） 

　　严嵩 
　　东海之上岱岳之墟融结郁勃含灵毓粹乃生元臣以佐大君惟东莱毛公蜚声台阁定策中兴禄位岩崇名寿鸿显其在　孝庙擢颖词垣简侍东观羽翼启导蔚然公望扶在　武庙历践省署荐履台衡正色直言匡扶鼎祖　今上皇帝神圣明睿褒隆勋德宸章备具揄奖大赉焯于始终二十四年乙巳六月六日以疾薨于里第之正寝讣闻　天子震悼恩恤隆备乃有仲子太仆卿渠累然在疚遣使托嵩铭诸墓道公姓毛氏讳纪字维之世东莱掖人曾祖伯全祖福英隐弗仕父敏举乡荐教授杭郡学俱赠光禄大夫柱国少保兼太子太保户部尚书武英殿大学士妣俱赠　品夫人公幼则侍父于杭笃志力学弱冠举丙午山东乡试第一丁未第进士入翰林读中秘书授检讨同考丙辰会试升修撰充经筵讲官选侍东宫讲读赐五品服修大明会典书成升侍读赐给驿归省再同考乙丑会试　武庙即位进左春坊谕德兼侍讲赐金带丁父艰服阕值逆瑾窃政削其春坊衔　孝庙实录成升侍讲学士充日讲官寻升学士擢户部右侍郎礼部左侍郎丁母艰服阕改变部左侍郎升礼部尚书掌詹事府事赐玉带时遣使西域赍番供公奏言西番佛国远在数万里外祖宗朝虽许入贡赐法王国师名号特藉以羁縻番众今不边患而巳赍供媚之失天朝体又以储嗣未建疏乞早定大计以学士司诰勑仍掌府事赐麒麟服蟒衣绦环系带等物于是勑兼东阁大学士入阁供事随加太子太保文渊阁大学士赐蟒衣斗牛服钱宁等数导　上巡幸会逆濠之乱倡亲征议　上御文华殿宣内阁九卿科道官于左顺门传旨促令撰亲征诏公等力言不可免冠大地泣诸司皆泣　上谕各官退复降手勑欲出师自称威武之号公奏言人君天下主不宜自贬下同臣庶三载考满加少保武英殿大学士　车驾幸宣大驻跸居庸公力疏请还未几卒以征濠议南幸公等奉勑居守忧□备至恳请回銮章数十上　武皇晏驾公等密疏前于　昭圣皇太后决策奉迎　今天子入承大统□时逆彬统京营边军及□衣官校威熖特盛祸机□测复密请　懿旨先擒彬党令边军官校各数□□久始安　皇上入登大宝开经筵勑同知经筵事纂修　武宗实录命充总裁累赐蟒衣玉带银币　上念定策功勑封公等伯爵疏辞改荫锦衣一职世袭又改荫文职五品　上引前代汉文加封平勃等功及我　成祖封尚书茹瑺故事俾勉承恩命皆力辞免六载考满改吏部尚书谨身殿大学士　上召公等至平台议庙号称谓众久不决公以疾面陈乞退　上知其志决疏入乃允致仕命有司给月米夫役陛辞赐白金彩币宝钞公既归台谏累疏奏请起用山东抚按官奏公年登八十诏赐羊酒存问仍加给夫米等数甲辰太仆君以公年高乞假归省居无何而公讣至矣距生天顺癸未七月十有七日享年八十有三 

　　○资善大夫礼部尚书兼文渊阁大学士赠太子太保谥荣襄袁公宗皋神道碑（温仁和） 

　　温仁和 
　　正德辛巳九月初七日礼部尚书兼文渊阁大学士南郡袁公卒讣闻　上惊遣中使谕祭命行人潘泗舁衬南还工部郎中李纶营兆域谕祭凡七特加祭二坛赠太子太保谥荣襄可谓始终荣遇显有令德者矣公讳宗皋字仲德世家石首其先有仕元守吉安路曰方者公始祖也高祖讳志达举元至正庚寅乡荐曾祖讳寿先祖讳思明封河南道监察御史考讳恺广东左布政使祖妣沙氏封孺人妣汪氏封淑人俱加赠夫人配黄氏封太夫人公少儁异有大志稍长治尚书诸生文名崛起成化癸卯与弟宗夔同举于乡弘治庚戌登钱福榜进士辛亥　恭穆兴献皇帝初分封安陆之国选充长史公厉精奉公夙夜匪懈　献皇庆得贤相身倚重焉事无大小悉裁决尝降温旨云袁长史厚内方外正学笃行盛德长者也公见信任鞠躬尽瘁厘弊戢奸布德兴利卫从有强取民财者公廉之不少贷由是府中惮公严肃无敢扰州民赖以安堵举手加额德公者载道豪民万世杰等缘王庄疆界结讼数案不能直致□众张帜不□抚按莫敢谁何推公刚正明决足以怀服俾往按焉公单骑诣之举正其界翕然受命癸丑升正四品□级丁巴　献皇奏公历任既久辅导以正宜加升擢用励忠勤　孝皇帝嘉悦授正三品进阶通议大夫正德乙亥　献皇复表公清谨有年政事练达　武皇帝赐旨劳之进江西按察使秩仍旧辅导辛巳今　上入继公扈从至良乡　上览礼部具仪谓公　遗诏以吾嗣　皇帝位非皇子公曰　主上聪明仁孝实天启之也跸次京城行殿辅臣杨廷和固请　上由东安门入公曰今　上继序即　帝位可复行藩王礼耶因正色厉声呼辟大明中门入登大宝公翊赞新政益效靖恭凡所建白悉　国家无穷之基四月二十二日升吏部左侍郎兼翰林院学士先　武皇帝时内竖乘逆瑾余烈纵恣不戢公首请裁抑止给役禁闼不得预政事典兵柄繇是阉尹屏缩朝纲肃清五月初十日迁礼部尚书兼文渊阁大学士赐蟒衣三玉带二称元老而不名公素刚正清介入居台衡大小师承京师苞苴无敢至门者八月初二日　上简儒臣备日讲公预知经筵敷陈坟典明鬯剀切　上注听之改容因钦赐公奴婢各六人初公长吏时中酒昼寝偶梦□□□扶床跽请曰妾备李白洲下陈今愿治相公帷箔□惊觉召黄夫人语异之既而李以党宸濠败妻孥□入官至是公所受赐婢李姬预焉则昔梦中人也□绅闻之皆叹定数之不可移如此累荷镪宝彩币□赐不可悉纪九月朔公遘疾　上命一御医诊视中官临问病革上疏敬还所赐奴婢不从公遗命各放宁家寝疾七日公竟不起舆论惜焉公生癸酉年正月十四日距其殁享年六十有九 

　　○大学士石文隐公珤传 

　　石珤成化丁未进士改庶吉士授检讨与修大明会典辛酉充经筵展书官乙丑满秩迁修撰同修　孝庙实录会　武宗初开经筵充讲官寻迁南京国子祭酒升礼部侍郎兼翰林学士掌院事授庶吉士庚辰主考会试又主武举事未几擢礼部尚书兼学士掌詹事府事　皇上入嗣大统会吏部缺尚书廷议首以珤名　上报可时辅臣有不悦其介特者请　命兼学士在内阁专管诰勑实夺之权也修　武宗实录副总裁录成加太子太保武英殿大学士赐玉带蟒衣戊子　上御平台召内阁四臣面谕各赐诗一章于珤称许尤至丁亥锦衣官有构飞语讦辅臣者并中伤珤台谏皆白珤无他力辨之珤不自白惟求去疏再上许之僦民车归私第闭门不出而望益归重珤在国子以身率人教严而诸生莫敢犯时　上无嗣上疏请于宗藩中择其亲且贤者育于官中代行温清烝尝之礼其翰长　武宗始狩宣大疏请回銮曰六师不备远违法宫内无近亲之托外有事变之虞若銮舆一日未返则臣子之心一日不安其后百官相率谏南巡者罪且不测珤上疏救之辞尤切直其在吏部承羣小窃柄之余政以贿成官以意授士习靡然日趣于坏属考察京官诸凡清议有干者多见屏黜登贤汰冗不及究所施而迁去前后所上封事士林多传录其要语则劝　上清心省事法尧舜之恭巳无用汉文之与民休息而巳其愿　上力行王道辨别忠邪中才皆可用之人不必求备平易有近民之实不必务奇治有端绪不必责效于旦夕之间事可包荒不必刻意于渊鱼之察人谓其救时之药石云及遣祀事竣便道归家以疾请老　上优诏褒答遣官促之台□亦疏论珤不宜许退　上命抚臣亲诣其家以礼□劝不得巳力疾至京其在内阁有所论列多触忌讳　上优容之再求退不允有勋戚怙势夺畿内民地万余顷诡言国初所赐岁久失之今得焉以请既得旨矣畿民大恐珤言于　上曰百姓业且久一旦夺之恐生变　上停前命仍给之民以沉静寡默居政府不轻发言遇事所难徐出一二语辄中节有不当意者愤激见辞色间人或诮其过直或歉于雅量久乃服之屡典文衡以平正简要取士力去浮夸险怪之说文体之一变自文亦称是卒赠太保谥文隐 
　　弇州别记云石珤字邦彦藁城人踰冠举进士翰林院庶吉士授检讨以文学名诸先生多愿就交珤而检讨十八年多引疾家居诸日讲摩纂可梯是迁者恒巽其后进而久之乃满考擢修撰武庙初稍充经筵官再迁南京翰林院侍读学士拜国子祭酒数转礼部左侍郎入兼翰林院学士授庶吉士业主会试又主武举试进尚书玫吏部中外藉藉贺得人而辅臣中忌珤者夺之权令兼学士专管制勑及兼大子詹事遣祀东岳阙里珤取便归藁城坚引疾不起而给事御史诸曹郎亡虑十余疏请召珤□上手诏促之乃还主会试踰年进　文渊阁大学士实录成赐宴礼部加太子太保武英殿大学士赐玉带金蟒衣白金彩币鞍马再加少保珤相位第三不能有所可否居恒悒悒思归而会有飞语中伤者因请罢报可珤僦露车一乘行诸国藉行李在焉自嘉靖中内阁臣廉贫亡踰珤者卒谥文隐珤兄玠太子少保户部尚书亦才士也其□称不如珤远甚　南廱志云石珤字邦彦定□□□少博雅颖悟明周易与兄玠齐名先后举乡□成化丁未俱登进士第时称二凤珤被选人翰林庶吉士除检讨□器刚毅知识不羣馆阁称重之以纂修功升修撰侍经筵讲读赐金带四品服正德初士风渐漓于前类多巧宦珤愤世嫉邪作媒说以讽升南京翰林院侍读学士己巳遂补南监祭酒教法严邃济之以恕时阉瑾用事以励精名士大夫当官亦附会振作监生查对军册有患病不容给假珤力主之晒景黄册有不至者辄行典簿厅取供令其每夕画酉珤以　祖宗成宪不敢擅改答之诸生感悦会廷臣议令纳银监生增报年岁或谓将拣选听点人情恟恟珤拘集至班惟令递增一岁缴册至部亦竟无他人益服其有见明年改北监祭酒教法如在南时后晋南京吏部右侍郎寻调礼部右侍郎又晋左侍郎兼翰林院学士庚辰主会试号得人嘉靖初又晋礼部尚书兼学士掌詹事府事初珤法古文颇喜庄列在南监时取名士梅鹗季试首文体奇崛之一变癸未复主会试所作录文乃更醇雅人固莫能测也是年五月升吏部尚书每铨辄以职名书诸片楮丸纳袖中探而出之嘱托不行累官太子太保武英殿大学士尚书珤尝以大礼定议是而言或时有从□门生有当柄者每谓其怀情不尽巳而罢归卒于家　上特赠少保谥文隐以此 

　　○光禄大夫柱国少保兼太子太保礼部尚书武英殿大学士赠太保谥文靖贾公咏行状（李濂） 

　　李濂 
　　公讳咏字鸣和姓贾氏别号南坞其先中山人也相传汉胶东侯复之后唐宋以来多闻人始祖拜天佑将军以官行二世祖汉臣仕元万户居赵之拍乡汉臣生清甫居郑之郭店清甫生景山陕西行省参政元季兵乱始徙临颍之商城依部将西华杨万户居焉景山生彬通经史百氏学有隐行邑大夫行饮射礼于学官则宾之彬生瑛号乐庵翁是公父以公贵上逮曾大父景山凡三世皆赠如其官自曾祖妣张氏而下皆赠一品夫人母曹氏感异梦生公丰神莹澈目烱烱射人自孩提时巳颖慧异羣儿大父少保公喜曰大吾门者其此子乎稍长英特秀发举动有度八岁伤齿妨诵读十二岁始入乡塾岁余通小学论语大义成化戊戌提学副使天台陈公选选入邑学弟子员江浦石公淮继至试公居第一丙午许州守无锡邵文庄公宝合试属邑士公复居第一再试论策于大梁书院阖省之士咸在谕诸生勿属草公援笔立就云行泉涌石惊叹曰是可以冠多士矣是科遂举解元丙辰登进士第改庶吉士益肆力于学阁试往往居优等戊午冬十月授翰林院编修未几遇恩诏获封其父母妻如制明年己未春二月以诗充会试同考试官辛酉内书馆教书壬戌秋八月给假省亲还颍乙丑春二月再充会试同考试官正德九年丙寅充经筵讲官有白金宝钞袭衣之赐明年丁卯夏五月丁母孺人忧己巳冬十月服阕入京适逆瑾窃政以扩充政务名黜翰林十三人部属而调公兵部武选司主事庚午春二月迁礼部祠祭司署员外郎是岁秋八月瑾大诛乃复公等官公再入翰林阅历几十年问学益充明年辛未夏五月迁左春坊左中允兼翰林修撰奉　命偕侍郎李公浩都御史王公璟清黄兼修选册事竣有羊酒之赐癸酉秋八月充应天乡试主考明年甲戌复充武举主考是岁冬十一月迁南京翰林院侍读学土丙子冬十月迁南京国子祭酒公申明祖宗旧规严立章程监事振举如修葺廨宇刊补经籍公以拨历廉以莅属凡生徒有疾病者咸给医药恩义兼施士心悦服又因南监博士助教学正学录弗得预风宪之选上疏乞比照北监一体选擢以励庶官巳而□节授御史杨林擢主事前是久未有也戊寅秋七月转北监祭酒诸生相率述公功德树碑于太学门下公赴任便道过家省其父乐庵翁时年九十有五既拟上疏乞终养而乐奄翁卒辛巳春正月服□□上夏五月迁礼部左侍郎明年嘉靖改元壬午　上恭上　恭穆献皇帝尊号抇三月被命承天题主有白金文绮之赐癸未春二月当会试之期公知贡举官甲申秋八月改吏部左侍郎乙酉夏五月简命公以吏部左侍郎兼翰林院学士入内阁专管诰勑仍掌詹事府事公疏辞不允会修　武庙实录充副总裁秋八月满三载给三品诰命封二代寻奉手勑晋礼部尚书兼文渊阁大学士参预机务复疏辞不允实录成加太子太保武英殿大学士尚书如故有鞍马金币宝镪袭衣之赐丙戌春二月充会试主考殿试充读卷官夏六月十三日　上御平台召对是日大雨命自东角门历中左门循廊而入　上亲洒宸翰赐诗褒谕秋七月　献皇帝实录成加少保兼太子太保光禄大夫柱国尚书大学士如故复有鞍马金币宝镪袭衣之赐值郊祀奉命分献北海坛明年丁亥复奉命分献西镇屡有玉带麟袍蟒衣飞鱼□带之赐□筵日讲有五经四书大全通鉴纲目之赐　上尝以先帝御书进德修业圣贤至公大哉先圣允执厥中十六字暨御制敬一箴四景回文诗赐公其在内阁夙夜毖慎与二三元老协心匡辅太监阎宏欲夺牧马草场时民佃岁久公与熊峯石公疏论民佃百年一旦遽夺俾百姓失业恐生他变　上嘉纳止之定国公徐光祚先朝钦赐蓟州庄田巳易常州田矣复乞恩奏讨公极论之亦荷嘉纳而止其因事纳忠从容启沃有非外庭所能尽知者丁亥八月公年六十有四以病乞休蒙恩赐驰驿归田里既抵家杜门谢客官长按部入其邑者亦罕接见暇则与耆旧五六人酌酒赋诗乐己亥三月　驾南巡驻跸钧州乃奉迎銮舆以朝见失仪免散官癸卯寿跻八十河南抚按会疏以闻蒙遣官存问复其散官且有月廪岁夫羊酒之赐公居林下二十年耳目聪明不衰四方求诗与文者踵相接于门公应之不少倦挥毫运思无异少壮时丁未夏偶感脾疾秋八月三十日终于正寝距其生天顺甲申冬十一月六日享年八十有四贾氏世临颍望族科日之盛甲于一邑正德间公诸子中兰举丁卯蘩举癸酉嘉靖初诸孙中晓举戊子淮举丁酉诗书开倡之泽寔自公始公天性耿介外若和易而中实刚直在翰林惟扄户读书奕酒宴游咸非所好累典考试程序文字多出其手人皆传诵之所取士最称得人平生著述醇雅鬯达不作艰涩险怪之语有南坞集若于卷传于世其居乡也抑畏小心无异立朝时而率坦夷不自尊大若未尝居显官者保族宜家戒勿放逸济人利物弗吝施予每旦必蚤起入家庙焚香再拜而后就食时飨忌辰斋素终日有时物必荐而后廪四时拜扫躬造先茔不使子孙摄之值元旦长至暨万寿圣节必肃朝服五皷初即趋公所随众拜舞弗令家僮掖之一念敬君之诚终始如一日云乃若厚宗族置义田悯孤嫠无后者立义冢先人遗产尽让诸兄自登第后所得俸禄惟供养父兄不自私其续置田产亦分给族人以广恩义忧旱蝗则斋沐祈祷忧河溢害则建议筑堤汲引后学称人之善不啻巳出穆然有前辈长者之风是故捐馆之日阖邑之人罢市悼伤无间远迩此亦足以观公之大畧也巳嗣于芳卜以某年月日葬公于董村新阡之原爰述公履历之槩撰次状以俟大君子之芟择谨状 

　　○光禄大夫柱国少保兼太子太保礼部尚书武英殿大学士赠太傅谥文襄席公书墓志铭（杨一清） 

　　杨一清 
　　嘉靖丁亥春二月少保兼太子太保礼部尚书席公以目疾久木愈求致仕先是凡三上疏乞休不允至是　上曰卿学行才识朕所简注方赖辅成化理而卿疾弥留志不可夺宜勉从之特加武英殿大学士以示优异然不欲卿远去赐第京师月俸支如故尚资谋议以匡不逮文臣得谢恩礼之优未尝有是命下而公卒是月十日也讣闻　上悼惜辍视朝一日赠太傅赐谥文襄谕祭九坛初丧文出亲制备述君臣始终之义听者感动给官舟遣行人冯震护丧归其乡凡葬事则遣工部主事张淑督有司治之又官其子中尚宝司丞子中将以四月日扶柩还蜀葬于遂之席家陵其弟翰林修撰春状公行事率中哭诣予请志铭按公讳书姓席氏字文同别号元山系出蜀潼川州之遂宁七世祖友轸轸生福号横冈学博而邃尝游元草庐吴先生之门横冈生汝霖汝霖生思恭思恭生瑄公大父也父祖宪娶于吴寔生公少颖敏强记既冠文有时名补县学生弘治巳西举乡试庚戌第进士壬子授山东郯城知县岁水溢患地旷贼繁民苦输公察其所疾苦者而厘革之劝民垦辟荒亩生业渐拓转徙他郡者多来归作新黉舍以其余力课诸生讲说科目渐多癸丑岁饥倡义民输粟择人分地粥食之多所全活尝效古人立保甲法守望相助盗贼莫敢入境戊午召都水主事去之日老稚遮道留之不获立生祠事之督清江厂漕舟税不苛而财用裕所规置条格代理者遵行之至今考漕运颠未作志附以巳见庚申改户部升员外郎甲子云南昼晦公疏言致灾之由系天下不系一方因论列时政　孝庙嘉纳升河南按察佥事理屯政时兵部议奏勘复屯田旧额以足兵食所司承望风旨征屯税讼狱猬兴公缓其征民得奏复温汜二县民讼河滩地至杀人积十余年不决抚按属公勘处公谕民曰汝所争地耳忍戕民命乎吾直之使汝不复争也岁大饥抚按议赈时镇守中贵甚横督修黄河诸工役朘削无算所在骚然公曰第停工役禁克削不烦赈济也抚按从之民稍安回贼流劫汝邓间公督军剿平之赐白金文绮正德己巳升贵州提学副使夷方士鲜知学公立教约廸以正道时王伯安□□场驿公每学择其秀者一二人集省城书院延伯安师士始闻古道趋正学庚午进贺万寿表归至河南子自陜西被召司徒遇诸驿舍中询之曰河南省试黄河策其出子乎曰然予曰贵州宜无劳子河事关系颇重非子孰克任之入朝荐公河南参政意以河事属之而公以外艰归矣癸酉服阕北上擢浙江按察使风采一新讼牒填委决断如流剔奸雪冤吏无所措其手甲戌迁山东右布政以丁内艰去丁丑服阕补云南沾益州土官构怨乱道塞抚按受命抚剿议以属公公遣人谕以福祸指授夷方畧刻期平之夷首大诛事闻被赉白金文绮迁福建左布政宸濠之变公募军二万赴援道闻贼平乃归又建道山书院以祀闽中诸贤擢右副都御史巡抚湖广定审户则以均徭役筑沿江堤岸以备水患廉得省城号三虎者置之法人心称快长沙知府贪酷而巧于附丽顾得旌奖公发其赃以万计坐谪戍嘉靖改元以大礼称号事关纲常名义当正有所论列道闻诏下乃止寻升南京兵部右侍郎以　献帝尊号恩赠祖及父如其官祖母及母俱淑人署南京户部京军以乏粮兴怨公规画得银数万给之稍安贻书执政奏截运储五十万以给军饷南直隶大饥户部议发银赈贷公疏谓江北淮扬庐凤诸郡灾伤甚苏松常镇次之徽宁池太又次之执政始知状议遣大臣往赈公适上赈粥要议众喜曰此任幸属此公也时饿莩塞途人至相食盗起莫可制公被命讲求时宜谓给散银米实滋弊端且饥民命在旦夕若待编审事定将无遗类矣设粥则所赈皆贫民乃令州县每十里一局先发见银市米粥饥民趋之全活者若千万盗贼渐解乃以奏截运储及户部所发银给粥两月饿夫稍苏始定议□银闲月兼给人沾实惠甲申春南京刑部主事今礼部侍郎桂公蕚以公及吏部员外郎今少詹事方献夫大礼疏录奏上下其议再命遣官征入京憾公者乃咸谓赈粥非善谤议纷起公疏乞终事三月特升礼部尚书公疏辞不允南北言官交章劾公公又疏乞休致以全臣节温旨褒答仍命吏部趣之入京五月公再疏乞休并上所撰大礼考议有谤公侵赈济银者公乞差官核勘　上遣近臣偕户部及法司会查公复疏乞放还不允使者催趣相望于道公不得巳北行至德州闻百官大阙被逮系上疏乞宥学士丰熙等未许仍趣其来八月至京陛见初廷臣□议以人后者之子谓今　上宜考　孝宗母□圣太后称本生叔父母上勉从之既下诏矣然终以疑公及今兵部侍郎张公璁少詹事霍公韬抗议谓　上以　圣祖兄终弟及之训八继大统非人后者尊号宜具实以称庶合古礼经争论数年几成聚讼至是　上下公等及廷臣先后所奏会文武百司集议于朝众论既定卒如公等言合疏以请大礼始告成焉公谓礼成之后宜图新政以答人望乃疏列十二事皆指陈实政触犯忌讳言人所不敢言者而言官复有所动公杜门三上疏乞罢俱不允乃出视事乙酉大同五堡军叛杀参将及抚臣又夺总戎印并令旗焚之劫死罪将官朱振于狱求立帅朝廷权授振总兵以纾其乱因命礼部铸新印给振公疏以唐藩镇之祸鉴宜追究原印不宜轻给与执政意忤衔之署丞何渊奏　献帝宜附太庙公引汉宣帝故事请于南城北建穪庙奏可乃定世庙之议修　献皇帝实录命公监修　上所修大礼集议四卷纂要二卷降手勑加太子太保赐白金五十两纻丝衣四袭颁其书于天下梓行之公又疏辞加官不允丙戌二月会试知贡举官廷试充提调官五月偶感暑疾在告目渐失明又具疏辞　上遣中官赍赐牲酒食米菜来问疾又赐诗遣官慰问以　献皇帝实录成进少保兼秩如故赐白金文绮鞍马公以　世庙告成宜仿宋郊祀覃恩之典将先日议礼获罪诸臣从宽矜贷诏褒答又疏举礼部尚书起复罗公钦顺自代重修大礼全书以公总裁公立朝仅二岁有余耳所赐赉白金文绮者十一赐宴礼部者四赐文献通考敬一箴　献皇帝宸翰及遣中官赍酒米蔬肉来问疾者各三赐诗者一又赐三代诰命赠曾祖父祖父父俱少保兼太子太保礼部尚书曾祖妣祖妣妣俱一品夫人乞休荷温旨褒答十有四日望其勿药将用之内阁典机务而公不可起矣比属纩时呼第修撰及子中至榻前曰自检平生清苦体国一念可质鬼神即死无媿　上若问遗言第曰愿朝廷亲君子远小人分别邪正□于取舍而巳语毕而逝公生天顺辛巳四月五日寿六十有七公孝友天至有弟四人诗与记先卒抚诸孤如巳子次即修撰次彖举进士给事中实公诲之于成公读书信道学求理性穷探苦索务窥蕴奥居常以□自牧至义之所在则勇往直前无所忌避言若□出诸口至当大事决大疑发幽析纷则极其明辨众莫能夺取与一介不苟门庭如水然不以是自负且以先人迹其行履素孚于人作官所至声闻籍甚部使者剡荐未尝不及官至侍郎尚书计日可得也而直以议礼之疏与众不合哗言遂兴一倡百和牢不可解公方自信不疑谓公论在万世不待辨而达礼君子固有先得公心之同然者矣初桂公疏上或劝公宜勿承不然忤众且得罪公不肯以书质予予复之曰公既实有此疏今安得不承亦据其所见者耳何必同比尚书命下或止公不宜来予曰　上命若是公不去恐衣冠之祸起矣比公入朝　圣心悦怿上下相安消重祸释隐忧不可谓无功也是时　上方图新政理公特被知遇假之岁年所建明树立可量哉天顾丧其明又遏其年使不克大究厥施以没呜呼其命也夫铭曰惟士穷经或不达于政公以经术餙其政令析繁举剧心得手应而要其终卒归乎正雷风春撞众恃公以定士有从政或未闲于礼公执典礼以佐天子谓礼弗习如□地弗视羣咻柰何曰有人纪众匪之狥惟权度在巴我求天知亦求同理食少虑多云胡不伤能丧其目不夺心之明煌煌礼书匪裁曷彰有命自天公不起在床帝闻曰嗟我鉴斯亡曷显我忠曷遂我良辞以诔之公虽殁有耿光稽行易名无忝文襄 

　　○席书（弇州别记） 

　　弇州别记 
　　席书字文同遂宁人也举进士稍迁尚书工部郎积资十余岁按察副使视贵州学迁河南左参政累迁福建左布政使宁王反王守仁募兵于福建书从选骁勇二万人日夜驰赴守仁至则王就执一日矣书遂迁副都御史抚湖广未上而会江南北淮扬庐寿饥乃进书兵部侍郎发廪赈济时　上欲崇其所生兴献王王太妃进士张璁言合而内迫大学上廷和等未果书于是推原　上孝思辨统嗣凡数十千言大要左右璁以示刑部主事蕚蕚故璁党也得书趣缴上之　上大悦令召人对而廷和遂风言者论书赈济亡善状欲从中斥罢书　上不许寻命礼部尚书礼遂成然中外哗然争欲脔书肉而书益恃　上纵言亡所忌大同军扳杀元帅焚销印而别有所推树诏从之给印下礼部矣书不肯曰天子乃不胜叛军耶请讨之大学士宏颇尼责书而书遂讦宏奸状　上两解乃罢又欲迁大学士一清官使居宏之上其所持论颇依正而傲狼不练事多类此署丞何渊小人也欲骤贵属礼定计亡出请祔　兴王于太庙书数执不可乃别立庙时祀而又能间抗忤张桂颇以此有称修大礼书加太子太保赐白金彩币鞍马　献皇帝实录监修既成加少保赐如前加玉带绣蟒服然书目巳生月渐不复见物而病甚乞骸骨　上旦夕倚相之叹诧曰吾不知席君老而困如是当由贵晚耳所使太上尊白粲牛具酱相望道路间又辞乃进兼武英殿大学士致仕居京□赐第禄俸如常特不事事及朝参间承顾问祗答□下而卒赠太傅谥文襄 

　　○光禄大夫柱国少傅兼太子太傅礼部尚书谨身殿大学士石门翟公銮行状（许成名） 

　　许成名 
　　公讳銮字仲明号石门世山东青州府诸城县人曾祖讳吉胜洪武初以人材征至阙下不愿受官充锦衣卫校尉因家焉祖考讳顺有翊戴　英宗北狩之功考讳瑄倜傥好义名重乡评公生岐山疑辅骨峻起广颡河目视瞻有威五六岁动止辄有礼度十二三岁即古文雅爱陆宣公奏议及古文宝过目成诵初治尚书后改治毛诗尝会讲别塾有相士诣公所徧观诸友至公独惊曰君相非常人也他日当大显贵公考弃养公年十六岁哀号忧念癯然骨立居丧尽礼折节向学荜门圭窦环堵萧然并日而食而义理之趣充然自得博学强识十行俱下日记数千言闻人有秘书奇集必曲访观之一览无遗每读书率终夜不寝邻有武人张姓者每五皷赴操必扣门求火公自给之如是者数载其人嗟叹谓公曰吾老矣然未始见读书之苦如先生者公精于举业凡经传微言奥旨研精殚思务求深造文雄俊摸写精到沛然有余名动京邑时葩经文义称东江顾公曰清逸称东泉姚公曰雄浑称公曰似兼有而时出之弘治戊午领顺天府乡荐乙丑登进士第选翰林院庶吉士每阁试常居首列丁卯冬授编修戊辰预修　孝庙实录进呈时逆瑾煽祸流毒□绅抗节不屈瑾深□之遂调刑部四川司主事履任后即与僚友会律讲解条例谳狱必求情罪当而后巳大司寇刘公称公曰先生客居于此亦肯留心力学足占他日庙堂材也庚午八月逆瑾诛仍复编修辛未充会试同考官时大学士野亭刘公主试事发经始灵台题虑无雄文以压天下端士习特命操笔稿呈刘公捧读惊喜踊跃不忍释手谓公曰先生此文令我加飡矣寻奉　命充内书馆教书甲戌□充会试同考官丁丑春九年考满升本院侍读充殿试弥封官壬午主考应天府乡试事竣还京复　命　上即命充经筵日讲官　皇上锐情经术每见公长身玉立音声炳烺进退周旋皆有常度规陈启沃切中几宜受知眷注实自此始乙酉七月　武宗实录成升本院学士　命下十日陪蒲汀李公推南京吏部右侍郎　上即点用公本面巳票红尚未发行　上见有南京二字惊曰是善讲书者岂可去朕左右耶　命司礼监官于左顺门宣吏部云昨推南京吏部侍郎本照前式样另写一本不必实封次日改用蒲汀李公矣八月　命主考顺天府乡试录成文体端雅一扫时格天下传诵公复　命毕往谒阁下熊峯石公谓公曰今年援例应试者甚多恐物议故借重先生一行升学士甫百日陪推礼部右侍郎　上即点用公照旧日讲赐　睿宗皇帝御笔及　御制敬一箴并五箴注五经四书性理大全通鉴纲目文献通考等书丙戌春朝鲜国陪臣进贡例尚书侍宴以命公丁亥三月内阁员缺廷推吴白楼等四人奉旨再推两三员来看公列名第二即蒙　上点用邃庵杨公具揭帖仍用循资　圣谕云用銮者于朕学有益公之入相特膺简用如此十七日早奉手勑升吏部左侍郎兼翰林院学士内阁办事于时邃庵杨公木斋谢公南坞贾公皆　先朝耆旧与公同居揆席而公谨密凡一切章奏详阅无少厌倦邃庵称公曰吾观先生悉心章疏　朝廷有托矣顷之　钦命文书官赍手勑一通银图书一颗其文曰清谨学士同时邃庵杨公罗峯张公见山桂公亦各有图书之赐诸公时有密启公独无　上尝诘之公奏曰臣恭逢　尧舜在上事体俱各稳当是以未敢有闻非敢怠忽也　上尝顾问罗峯张公某事莫知所本公告以出刘向说苑手自检授张公叹服曰公博物洽闻如探渊海非吾所及公每与罗峯公阁中议论不合姑置弗较徐伺其悟既而据理开陈得失目曰　国非一家私事公其察之至有票拟将　上改正者张公每之媿屈后公独揆三月时几务盘错公镇以和静断以公平不动声色百僚承式　上亦委心用之尝拟升西陲抚臣某人之旨　上特召见文华殿面议可否既退复召见是日公凡三接　天颜奏对明正剀切真虞廷君臣都俞吁咈之美又　皇上尊奉　圣母章圣皇太后构崇棕殿特隆　孝养既考厥成大陈法部即日　命辅臣致语诗章以进　上顾左右曰日晡矣其令速成公受　旨援笔立就致语二　上览之嘉悦有彩帑金之赐是后上元令节及瑞庆之辰　上悉命公词章每蒙眷奖时有　恩赐又公奏贺有白鹿古风白免诗白鹊颂灵雪歌甘露表黄河清颂类付史局可考而知戊子进书升礼部尚书兼文渊阁大学士己丑充殿试读卷官辛卯二品三年考满　上赐以羊酒宝镪公祖及考俱赠礼部尚书兼文渊阁大学士祖妣张氏及妣郭氏元配蔡氏俱赠夫人生母黄氏封太夫人继配刘氏封夫人荫一子入监读书三月　上南城游幸演马召诸辅臣于环璧殿赐燕　上亲洒宸翰特命赓歌及命中使剪赐红芍药　勑簪于首复颁宝扇　勑悬于身宫珰拥簇徘徊于翠芬宝月之亭一时君臣同游之盛公悉有诗章奏谢顷刻立就不加点缀赐以飞鱼服壬辰再充廷试读卷官西苑无逸殿成　上命辅臣坐讲序庵李公讲书之无逸篇公讲豳风七月流火篇公尝与李公奏对　上前票拟某人之罪　上欲重置于法公难之反复诤论忤　旨　上震怒公叩谢复披沥肝胆从容纳约　上察公忠实之霁容李公战慑罔措退语人曰石门气节吾今知之矣居无何进武英殿大学士癸巳公生母黄夫人卒　命工部营葬事己亥二月　圣驾大狩北虏边徼择可往者　上起公充行边使暂改兵部尚书兼都察院右都御史奉　玺书符验旗牌及赐飞鱼服银椰瓢三事等物前往九边劳赏官军经畧边务其总督镇巡等官悉听节制巡历自宣府始悉将道途远近事体繁简扣算日程务使边人实沾　圣恩又欲速毕　王命以纾　皇上北顾之怀公所至宣谕欲将士知　朝廷思念边人戌役之苦故遣我重臣亲赉重赏以劳之劳所及皆叩头踊跃呼　万岁军士有斩得敌首者公实时厚赏趣题　奏之宣府乃北门锁钥兵分五路极重镇兵马钱粮词讼甚是繁伙止有一佥事总之事多壅滞具题添设参议一人　上可其奏巡至大同有云重臣宜戒严后入者公即刻进城推心置腹慰劳给赏示以　朝廷威德虽狂夫悍卒至感激泣下始知曩者边臣处置失宜自致纷更耳大同宗室缺禄粮者几百人公廉得水府知府不职数事即劾去之大同北路延袤数百里声援不接每达贼大举直抵城下驻牧杀掠罔知忌惮我军无伏险之处任贼深入莫之敢婴土地千百余顷遂至荒弃公与总督宣大东塘毛公力筑五堡以大同藩篱星罗棋布坼堠相望嗣是而后戌卒乘高哨远据险设奇实扼其吭贼望见辄引去云中赖焉厥功告成升太子少保仍有彩白金之赐由偏关保德州渡黄河历清水等营人延绥镇城本镇军素号忠勇公更奖慰之以作其气自花马池登大边巡至宁夏抵固原事竣将入甘肃总督镇巡等官佥曰过此即河西金城五郡番夷杂处中通一线之路往年有总督遇虏之患可命代摄公即誓众曰銮受　朝廷心膂重托当以死报吾不亲履其地沙漠孤寒将士何由仰识　朝廷体悉至意吾敢爱此身耶即刻戒行由庄浪凉州越甘肃直抵嘉峪关是关华夷之限一关卑隘既无城池又极圯坏每土鲁番犯顺直至甘州镇城杀掠人畜若蹈无人之境公阅视甚骇曰纵欲闭关绝贡亦不可行遂命肃州兵备具呈事宜奏　闻得准修筑恢拓坚固城垣岿然添设兵马近年虏有犯甘肃者此关扞御之功居多任务完　圣心嘉悦荫一子中书舍人昔公至西河闻土人云吾侪每闻颂　诏给赏军士引领翘望如在天上今日　朝廷念我边人遣阁老散赏百余年来所未闻见也凡行赏赉公必会抚按等官当堂唱名目覩给散间或摘取一二封袋亲平重轻有司莫敢欺慢沙漠孤寒将士一旦得此岂止挟纩之温哉还自嘉峪关历金城关临巩西安过潼关渡黄河由山西保定直抵遵化永平出山海至广宁适值叛卒甫平人心汹汹公至教场宣谕　朝廷恩威解释疑惧颁给犒赏军士皆加额嵩呼人情始安事竣人关历蓟州沿边及喜峯口燕河营太平寨马兰峪□云等处阅视给赏谓抚按曰此处密迩神京尤□要凡边垣墩堡军数粮饷圯坏缺少者急宜修筑补给以备不虞慎勿虚应故事庶仰副　朝廷责成之意庚子正月初二日至京朝见毕即奉旨仍复改升原职以太子少保礼部尚书兼武英殿大学士入阁办事翌日即　召见禁内　圣心欣慰面谕公曰卿巡边劳勚朕即命卿入阁矣公叩首谢曰臣受　皇上隆恩当以死报公巡历九边周回三万余里首尾一年斩获虏级五百余颗拟奏修筑大同五堡兵部具题荫一子锦衣卫副千户世袭公入阁后益蒙眷注朔望永朋殿上香祭丁及　列圣忌辰多遣公代摄九月历正二品俸六年考满　特恩升太子太傅赐以羊酒宝镪辛丑充殿试读卷官　太庙灾　上命公恭诣　长陵点　成祖神主陜西大捷奏　闻兵部具题加少保安南国平赏银五十两制服彩四表里壬寅　上念公辅赞之劳特升光禄大夫柱国少傅兼太子太傅进谨身殿大学士冬至视牲　特命公代摄　上尝面谕公科道官言事不实公奏曰科道官风闻言事尤望　皇上优容然卒不以语人　上尝询公以边将可任者公对曰臣历九边骁将固多若廉勇严明与士卒同甘苦者周尚文最臣荐疏中备陈之但尚文军法过严耳　上曰卿言甚是将之道宽严亦宜相济迄今尚文以老将筹边奇功懋着特膺　上赏公之言验矣公于边计素所究心及巡边于九塞关河险易士马强弱粮饷虚实虏情出没将吏勇怯咸在目中近岁以来边警颇炽每奏报紧急军情　上遽以付公文书官守候票拟公仓卒批答脗合军机往年山西残破张世忠等死节公谓孤军遏敌血战以死王事赏非破格何以励众拟　旨　上请先赏银三十两具棺埋葬慰奖忠魂续即查给赏功恤典　上嘉纳之仍加赏世忠银二十两　上尝以　东宫睿龄日盛耆旧大臣亦宜相接每朔望后一日　特命辅弼勋戚大臣朝见公与焉复　命　圣心欢慰公自再相以来宠贶不可殚纪玉带之赐蟒龙斗牛独角兽绦环提系金簪暖耳套杯宝扇金带蔽膝至给赏官奴及金帛彩　御馔珍馐悉人臣所难遇者一朝之用彰　恩眷甲辰春三月公之子汝俭□孝□进士第　朝论翕然谓公清谨公忠之报九月□事有上言者谓公身居宰相子不宜登第意有司有附公者公自陈于　上曰臣以翰林名官以诗书训子仰惟　皇上恩威隆重固不敢欺亦不忍欺今日之事臣岂敢深辩惟有□试臣之子而巳公竟以是罢乙巳　庙工成　诏复冠带卒嘉靖丙午二十五年十月二十三日亥时享年七十岁公矜而不争羣而不随人虽望之和厚而临大事决大义必不可夺序庵李公尝语人曰石门公诚平易可亲至于秉道执法凛不可犯吾亦惮之又语公曰公长于谋国而短于谋家可谓公之知巳矣公家自祖父来素不杀生逮及公奉行惟谨每燕会必易之于□尝切戒诸子无违也诸城县有祖茔一区本省藩臬每欲崇饰屋垣规恢基址公累遗书固止之曰吾身居显位未能福我乡人而重以此累之非所以光慰祖宗也其仁厚类此 

　　○翟銮（弇州别记） 

　　弇州别记 
　　翟銮字仲鸣诸城人也其先世隶戎藉京师家焉举进士翰林庶吉士授编修满九载迁侍讲学士擢礼部右侍郎銮人滑稽自抑下多交游公卿间然少称也而家京师故善中贵人中贵人誉于上会内阁员缺擢吏部左侍郎兼翰林院学士修明伦大典充总裁久之擢礼部尚书兼文渊阁大学士銮拜日年最少又起疏远暴先上贵臣张桂等而张桂等从后入咸以秩位銮　上擢銮折节恭谨伛卑事属后以不欲有称也然亦颇检厉于六曹少所托狥居内阁八载家尚贫而官亦大不进再兼武英殿大学士尝与大学士孚敬等从上游西苑赐飞鱼服犀带又与　上相倡和有集母丧归服除未起门渐可罗雀恒悒悒不得志谋于时宰相夏言顾鼎臣会　主上南巡恐虏或乘虚捣惊我欲重臣往镇抚北边言鼎臣以荐乃即起家兼太子少保兵部尚书都察院右都御史充行边使按核秦晋燕诸镇邻虏者军实抚帅而下咸属焉銮至边即大内贿赂以万计还辎重载车而铁其毂者以千两计巳遂充羡成富人犹以功录一子锦衣千户一子中书舍人而銮复原官俄进加少保太子太傅夏言罢稍迁谨身殿大学士居首揆再加少傅其所拟调不甚当上意而　上亦仅以义故不忍废之其二子应乡试主试官来谒辞銮銮恫喝关节咸唯唯即取荐会试亦如之而复昂其对策取上第大学士嵩负上宠日□銮先之乃嗾给事御史使论劾銮等　上怒责銮自辨解銮枝梧又其语多引西苑直　上益怒下诏称翟氏子虽有□□才不得并进夺寒士路并銮除名其主试少詹事江汝璧中允秦鸣夏赞善浦应麒咸从坐矣 

　　焦太史编辑国朝献征录卷之十五 

　　●焦太史编辑国朝献征录卷之十六 

　　内阁五 

　　◆内阁五 

　　张文忠公孚敬传（王世贞） 
　　少保兼太子太傅吏部尚书武英殿大学士桂公蕚传
  </div>
  <div class="pagination">
   <a href="国朝献征录_page26.html">
    上一页
   </a>
   <span>
    ...
   </span>
   <a href="国朝献征录_page22.html">
    22
   </a>
   <a href="国朝献征录_page23.html">
    23
   </a>
   <a href="国朝献征录_page24.html">
    24
   </a>
   <a href="国朝献征录_page25.html">
    25
   </a>
   <a href="国朝献征录_page26.html">
    26
   </a>
   <span class="current-page">
    27
   </span>
   <a href="国朝献征录_page28.html">
    28
   </a>
   <a href="国朝献征录_page29.html">
    29
   </a>
   <a href="国朝献征录_page30.html">
    30
   </a>
   <a href="国朝献征录_page31.html">
    31
   </a>
   <a href="国朝献征录_page32.html">
    32
   </a>
   <span>
    ...
   </span>
   <a href="国朝献征录_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
