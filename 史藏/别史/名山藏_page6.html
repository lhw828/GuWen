<!DOCTYPE html>
<html>
 <head>
  <meta charset="utf-8"/>
  <title>
   名山藏 - 第 6 页/共 112 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名山藏 - 第 6 页/共 112 页
  </h1>
  <div class="content">
   名山藏卷之十 

　　●名山藏卷之十一 

　　臣何乔远恭辑 

　　典谟记十一 

　　◆典谟记十一 

　　英宗睿皇帝一 

　　○英宗睿皇帝一 

　　英宗睿皇帝御讳祁镇宣宗皇帝嫡长子以宣德以年生生之日日下五色云见光灼殿陛既二年立为皇太子能言宣宗抱置膝上问他曰为天子能令天下太平乎曰能问有干国之纪者敢亲总六师讨之乎曰敢宣宗大喜解所御龙袍宝带加上体置宝座左右皆呼万岁上天姿秀杰龙颅魁硕顾盻有威立其侧者皆若傍睨之宣宗崩以正月壬午即皇帝位凡岁矣颁诏大赦天下以明年为正统元年癸未营建大行皇帝陵丁酉上尊谥敕沿边总兵官严守备命户部尚书黄福参赞襄城伯李隆几务于南京命廷臣会举文武大臣镇守江西湖广河南山东敕朝鲜国王李裪曰朕嘉与天下安于清静王国朝贡一循旧章非常贡悉止之戊申尊皇太后为太皇太后庚戌尊皇后为皇太后辛亥册弟祁钰为郕王赐臣民白金绢布钞锭敕谕南北两京五府六部都察院南京内府各监局等衙门曰朕体祖宗赡养军民之心凡事从简可简之事公议以闻于是诸司冗费悉行裁罢敕三法司锦衣卫诏书赦外再别犯者情罪以闻戍边输作之命成国公朱勇新建伯李玉提督大营五军三千等营官军操练三月放教坊司乐工三千八百余人江西贼曾子良等平 【 先是江西连年水旱人民艰窘有司不能赈恤曾子良率水丰新淦乐安等县聚众据大盘山为乱至三万余监察御史程富与三司前后擒剿子良为乱军所杀余党溃散】 敕谕三法司锦衣卫刑科都给事中自今死死罪决须三覆奏行在礼部尚书胡濙等奏比奉敕旨节一切费而四夷使臣动以百数疲于供给宜敕边官审其来者量遣正副使从人赴京余悉留彼给待从之赠皇庶母殉葬者十妃四月谕行在兵部尚书王骥曰比闻河南军民有困迫饥仅流离就食因而群聚为盗原其初心良可矜恻尔兵部即出榜文谕之榜至悉宥罪祀唐韩愈于潮以元学士吴澄从祀孔子庙减差行人禁约私荼员数递减在京鞑官月俸给米丙辰月食修葺长献二陵置石人石马于御道东西天久不雨命考察群吏方面及郡守有阙令遵宣宗皇帝敕旨保举若犯赃罪并坐举者命三法司有犯罪即会官覆审毋淹两畿山东河南诸府蝗蝻伤稼命御史给事中驰驿往捕丘月命吏部初入仕者毋辄铨除风宪监察御史有闻都察院堂上及各道官保举以闻吏部审察不谬然后奏授赈扬徐滁及诸属邑饥命河南山西镇守廵官招抚逃民复业免其徭赋谕礼部朕念祖宗忌晨食稻衣锦非心所安其与翰林院议忌日礼以闻大学士杨士奇等请其日服浅淡色衣不鸣钟鼓视事奉天门从之革两京都察院交址道并户部刑部交址司以旱涝命覆死狱遣监察御史给事中点视边军命监察御史往扬州等处缉捕盐盗准廵按例岁一更荐宣宗陵号曰景陵六月辛酉奉葬大行皇帝乙丑祔庙敕南京法司会审重狱七月修宣宗实录严私下海捕鱼禁八月减光禄寺厨役四千七百余人封乳母李氏为恭圣夫人九月龙州宣抚司献瑞麦上以所在旱蝗相望独此麦瑞何以免民饥自今天下凡若此类皆母献十月立天下卫所学较谕行在吏部方面郡守九年升用与大臣会议使常流不得幸进十一月戊辰朔日有食之行在吏部言御史员缺请夺情补用上曰非盛世令典不许敕行在兵部臣曰比闻顺天直抵山东府州县岁歉民艰所养马匹死损合追赔买补者俱俟来岁收成后命天下布政司都司严督所属栽种桑枣儒士卢忠以经明行修应荐吏部验忠军籍当补伍上命试之试可用擢为教谕曰戎伍得人孰与学较得师十二月妖贼张普祥伏诛 【 普祥真定卫军以妖书惑众潜居井陉县自号七佛祖师遣其火往河南山东山西直隶等处度人约先耴彰德以次夺诸城其党百余人入磁州城焚千户所官军攻败之普祥窜伏柏乡递运大使魏景原擒获之械送京师伏诛】 命少传兵部尚书兼华盖殿大学士杨士奇少传工部尚书兼谨身殿大学士杨荣行在礼部尚书兼翰林学士杨溥论议建言事行在刑部右侍郎吾绅言臣奉命考察群吏虽已悉详尚恐人心变态遂失其初乞敕行在吏部今后方面守令给繇赴部仍会在京堂上官考核从之 
　　元年正月以京军数多令余丁于北京旷土屯种敕中外群臣敬职勤事减陕西苑马寺官吏二月禁内外法司鍜炼刑狱严逃民不复业之禁择通经秀才为教官教书公侯家三月改建广邑州四月命行在礼部右侍郎王士嘉等五人捕蝗畿内 【 王士嘉武城人永乐初繇国子生选任知县历官工部员外郎宣德中荐陜西参政清誉大振正统初召为礼部右侍郎后以年老致仕卒年八十余为人端谨巨细毕饬士大夫推为慥慥君子】 以公侯伯位久禄厚无事征伐而百姓连年艰供亿马匹草料悉停罢之五月罢修南京池水窨减慈恩隆善能仁宝庆□寺番僧敕行在右都御史顾佐御史有尝犯赃罪及暴酷枉死人者悉降黜之他诸衙门官一听堂上官考察有狥私容隐御史举劾之增设提调学较官南北直隶御史一员各省按察尸石官一员起复部郎中谢庄为西安知府给驿赴任闰六月严自宫禁罢陕西织造驼毼挣县蝗饥有司征索如故上闻命抚按官分投验视凡被灾处悉免其物料税粮谕行在礼部山陵祭祀百官毋华服皆浅色衣从朕如洪武永乐故事命行在都察院举可御史者理刑半岁乃除授八月命提调学较风宪官兼督民间栽种桑枣折收江南金帛以当租税免挽运之劳命锦衣卫带俸食粮官较有小技者自食其技有为诸王公主守庄守墓者自食其力四夷降附老弱者悉就食南京以省费九月分遣监察御史轩輗等十七人清理天下军政命攒运粮储总兵官若廵抚侍郎明年八月至京会议军民利便命锦衣卫耴刑囚刑部者赍驾帖以防伪命边郡民犯罪者听纳米麦豆自赎封黎麟为安南国王淮河清十月命北虏降人非率所部及眷属来归者俱发遣江南卫所管束听征调士一月麓川宣慰思任发侵孟定府及湾甸等州黔国公沐晟以闻下兵部议处之命逃民即占籍于寓所毋游食而不赋命在京三品以上官各举可御史者一人四品官及国子监翰林院堂上官部属科道官举可知县者一人吏部察用之十二月故和宁王所部阿台王子及朵儿只伯数寇边下兵部会廷臣议五日不上奏上曰谓朕冲人耶执兵部尚书王骥侍郎邝埜下狱遂敕都督蒋贵宁夏总兵官都督同知史昭大同总兵官都督同知方政等出兵剿虏 
　　二年正月敕大同总兵都督方政宁夏总兵都督史昭都督蒋贵等率兵二万出境廵哨遇虏贼相机剿杀廵抚大同右佥都御史李仪言和宁残虏穷无所归乍臣乍叛小为边寇此常情也严烽火谨斥堠练士马待其自遁则无事矣今重兵出境弃所守地侥一胜贼倘侦伺袭我空虚非策也上是之三月增云南儒学师生廪米籍重囚出免死十乙巳月食大名河陕诸处逃民先后入山抵汉中府深谷中潜住以四五万黄河北岸亦有千数团聚命监察御史金敬抚辑之敕谕曰皆朕赤子愿还故乡者令有司善加绥抚愿占籍者复二岁四月遣官督捕蝗于畿内山东河南诸府谕行在礼部臣曰先王盛时四夷之献惟服食器用毋有珍宝毛怜等卫撒满荅失里贡珠本意却之宴使者而予之直聊酬远诚毋以为例五月郑州儒学训导郭明郁奏本州荣泽孝义保汉纪信死节地遗墓尚存祠庙靡立乞下礼官议下廷议封信荣泽侯谥忠烈有司立祠致祭浮梁人胡有初等十人反出稻千石佐赈赐尔书旌劳复其家自是为故事六月禁罢闲吏及奸民结揽写发把持官府起灭词讼者以宋儒胡安国蔡沈真德秀从祀孔子庙命副耪举人不愿就教职者入监读书申明生员学书习射之业申明内外官免原籍差徭禁部民绑缚有司赴京命行在都察院右副都御史贾谅工部侍郎郑辰赈饥江北诸府命诸番国三岁一贡七月以淮扬饥弛所属川泽之禁时达官军较勇士人等居止畿内多占民田地相聚骑射强掠民财诏锦衣分捕之犯死者于犯所枭首徒流者发边卫充军仍罪其头目十月命中军左都督任礼佩平羗将军印充总兵官左军右都督蒋贵充副总兵左军都督同知赵安充副总兵兵部右侍郎柴车右佥都御史曹翼罗亨信俱参赞军务率领车马剿捕虏寇阿台朵只伯谕行在兵部揭榜有壮勇膂力通武艺愿自効者在京许赴通政司沿边赴总兵官自陈亡论奴隶亡命坐罪人一槩试用有谋略出众者不次擢十一月封哈密脱脱哈木儿为忠义王 
　　三年正月二月庚午月食三月东平知州传霖言陛下即位却珍奇之献罢不急之征耴回内官粮储之事以命廵抚侍郎清军之事以命监察御史天下欢欣歌诵圣泽而徐临等仓仍用内官收粮淮浙等处盐场仍遣内官并锦衣卫官较缉捕以臣愚见所在收粮自有州县官员廵盐已有监察御史内臣锦衣络绎四出瘠民膏血安所用之上嘉纳焉禁天下祀孔子于释老宫四月任礼蒋贵击败胡虏朵儿只伯于石城兀鲁乃赵安等亦出昌宁大击虏众封礼宁远迫贵定西伯安会州伯予行在兵部尚书王骥兼俸柴车曹彝罗亨信俱升俸各赏劳有差修宣宗皇帝实录成命监生八监者皆从原籍科举出身勿历事诸司以图侥幸五月命行在吏兵二部曰先朝尝书在外庶官姓名于武英殿南廊或书奉天门西序以备观览是以远近闻风濯磨中都留守司各都司布政司按察司官姓名尔等其书揭文华殿东西壁朕考其贤否进退焉修葺天下府州县申明旌善二亭六月黔国公沐晟奏麓川宣慰思任发累侵南甸干崖腾冲潞江金齿等处上敕晟相机剿捕巳命右都督方政署都督佥事往云南与晟恊同镇守使右都督沐昂率兵讨之思任发杀掠瓦甸顺江江东等处行在吏部尚书郭琏为朝臣考满者请勋阶上曰勋阶所以宠百官例授罔劝初考不称者勿滥与之 【 郭琎圻内新安人初名进宣宗改名王琎起家太学生永乐中任户部郎中为上所知琎天资质厚临事从容不见愠喜精练吏事简而有条累迁吏部左侍郎已代蹇义为尚书上以吕蒙正夹袋虞允文材馆录故事勉之李贤举进士琎试贤嘉禾诗谓其有公转才授验寺主事属岁早言者谓大臣尸位妨贤宜令自陈遂皆乞去琎曰先帝以幼主托吾侪自洁其身置天下事谁理乎宜引罪乞改过琎老矣官至太宰言复贪位顾义不得不尔琎秉铨十四年矢心廉洁崇实行抑浮薄杜请谒虽时为内阁所侵然能持正坚忍自行其志】 命祭孔子先师非土所产者鹿兔代以羊榛枣代以果十一月谕右副都御史陈智今武臣子弟忘祖父起家之艰漫不省武艺赴京比试多有过期及觅代者自今犯者全家戍边官吏受贩及不审实一体治罪敕沐晟沐昂方政等击思任发潞江破之十二月复命监察御史廵视淮浙盐课禁江西窑场烧造青花白地瓷器货卖馈送违者正犯者死全家戍口外 
　　四年正月沭晟与沐昂方政进攻思任发麓川大寨破之追至空泥败绩失政所在贼势益众二月益沐晟官军更击之三月巳酉朔大赦天下增山东西陜西河南湖广方面官各一员招抚逃民四月壬辰月食黔国公沐晟以师败病悸卒五月以沐昂为左都督佩征南将军印充总兵官代之遂命右都督吴亮充署副总兵都督佥事马翔充左参将署都督佥事张荣充右参将从昂征剿思任发凤阳开封兖州济南诸府蝗命捕之壬申京师大雨水溢坏官舍民居溺死人甚众人多露宿长安市六月京师地震命工部右侍郎邵旻等择亢爽地及各厂房居军民无屋者户部右侍郎吴玺存问被水家给米一石溺死者加钞五百贯丁酉以京畿大水遣祭告于昊天上帝后土皇地祗敕群臣修省七月遣道士赍祝币往命所在守臣祭历代帝王陵寝命顺天府修元世且庙辛酉月食命行在六科十三道廉在京诸不法事行在工部给事中吴升言迩年御史命三品京官举保臣谓御史既从保举则顾恋私恩大臣即有奸回不法孰肻弹劾乞停止之上是升言下行在礼部会议议上命自今御史员缺第从吏部于进士监生及教官儒士出身俱历一任考称内选其操行端洁政理疏通者送都察院理刑半岁本院覆试堪任者具奏擢用之命公侯伯都督诸武臣隶成国公朱勇操习内外文武大臣并廵按御史各举堪任武职者令御史给事中任满九年果廉干者都御史掌科给事中连名奏保吏部廉实具奏升擢后坐赃罪逮治举主八月以畿内旱涝相仍人民流困敕行在都察院右佥都御史张纯廵视抚恤之南安右府林芊言比者提督学较佥事薛瑄建议凡生员疾病不堪教养者罢黜之追偿给廪臣谓疾病人所时有罢之足矣给廪累岁追偿一朝且使父兄惩征纳之患则孰遣子就学者命行在礼部除其令十月敕谕行在礼部都察院曰风宪之官所以肃僚贞度也宪纲一书肇于洪武厥后官制不同所宜因时改书而中外宪臣有任情增益者先帝尝敕礼部同翰林儒臣考旧文中明之益以训戒之言臣下所增并从削去书成而先帝上宾朕今考定益以见行事宜尔礼部其即颁布中外诸司都察院通行诸道御史及按察司官敢有不遵必罪不恕十二月修建干清官敕行在都察院右佥都御史张纯于顺天保定河间永平四府大理寺右少卿李畛于真定顺德广平大名四府往来廵视民瘼 
　　五年正月真定太原所属州县招抚逃民复业三万余户令有司善加抚绥色租役三年谕行在户部臣曰去岁畿甸及山东西河南蝗恐遗种于今岁速下所司捕灭之令北方民出榖五百石赈济者旌为义民优免其家口外民能出米豆三百石者亦如之令南北直隶河南山西诸处逃民复业者有司优恤不服招抚者罪之二月行在光禄寺厨役白大有奏父年八十无他子乞归养上曰礼八十者一子不从政即遣之以畿内灾民食不胆敕张纯李畛区画赈济给京城畿民饭三月造奉左华盖谨身三殿干清坤宁二宫以畿内饥复民二年家有父母丈人赐二石米以南京暴风雨北京烈风屡兴遣祭告于天地宗庙社稷山川诸神四月以山西荒下宽恤诏两畿河南山东蝗遣捕之六月疏滞狱赈宜川县饥令进士观政一年监生历考中并坐监三年以上有学识者繇吏员出身授官历两考廉洁守身志在爱民才识相称者悉得保举县令送吏部考用后犯赃罪连坐举者陕西旱饥甚命赈之七月命行在刑部右侍郎何文渊等分行畿几诸省修备荒之政八月行在户部瘈大同宣府岁稔旗军给粮请代以布上曰边士执戟而暇耕乎稔亦给之九月造浑天仪璇玑玉衡简仪成御制观天之器铭 【 铭曰粤古大圣体天施治敬天以心观天以器厥器伊何璇玑玉衡玑象天体衡审天行历世更代垂血千■〈示冀〉沿袭有作其制寝备即器而观六合外仪阳经阴纬方位可稽中戈三辰黄赤二道日月暨星运行可考内仪四游横简中贯南北东西低昂旋转简仪之作爰代玑衡制约用密疏朗而精外有潭仪反血观清上规下规度数方隔别有直表其崇八尺分至气序考景咸得悬象在天制器在人测验推步靡忒毫分昔作今述为制弥工既明且悉用将无穷唯君勤民事天首务民不失宁天其予顾政纯于仁天道以正勒铭斯器以励予敬】 十月中外官缺命吏部会廷臣举可任者既举复命尚书郭琎精核之复戒兵部臣曰自今会举武职须精察允当不然尔为首罪兰县庄浪同以月朔地震十日乃止坏城堡官民庐舍压死男女二百余人敕三司修葺赈恤之十一月行在工科给事中吴升言中外言事有切直者会议之时执政或因中已病或见与已乖故辄回护驳令指实乞敕自今会议可行则允不可行则止毋驳言者以通下情上嘉纳之升复言近例方面官令在官三品以上官荐举县令令在京五品官荐举若此则贿赂请托生矣给事中御史九年任满令都御史掌科给事中连名举荐升用若此则人悦求进莫肻持正虑见忤矣乞一归其责于吏部上命方面官府州正官如先朝敕旨会举知县吏部自选授之给事中有才行者同御史例举九载任满者吏部考核推用因敕吏部毋朋比请托如有滥荐即以奏闻以杭嘉湖三府水患未消流移未复命浙江布政按察各选一人专理预备之政十二月修中和韶乐器先是四夷朝贡使皆给马出入至是始令给正副二使而止增乡会试取士额敕曰钦天监言岁朔日食凡九十一钞故事食不一分者不救护朕惟敬天之变毋敢豫康况兹献岁其以是日免贺行捄护礼如常仪 
　　六年正月巳亥朔日如不食行在礼部请贺不许麓川寇思任发未平复命定西伯蒋贵佩平蛮将军印充总兵官都督同知李安充左副总兵都督佥事刘聚充右副总兵都督指挥使宫聚充左参将都指挥佥事冉保充右参将行在兵部尚书兼大理寺卿王骥总督军务统率大军往征之三月敕谕太师英国公张辅及五军都督府兵部臣京师操练官自都指挥而下有通晓兵法智略优长才堪御众者经历战阵有技勇者具举以闻朕将亲阅焉辅等推选得纪广等四十四人上令读武经百将传讲略练武待试而用之癸亥十京大风折孝陵树三百余株坏官民舟溺死者五十余人四月禁僧道私创院观命行在户部右侍郎陈瑺通政司右参议王锡大理寺少卿顾惟敬等分督捕蝗于畿内及南京江北诸府以去冬迄今雨雪稀少烈风屡兴蝗蝻萌发遣分告于天地社稷山川诸神敕三法司慎选所属官分审天下疑狱既推择监察御史张骥刑部郎中林厚大理寺正李从智往赐敕以行 【 张骥陜西安化人繇乡荐授监察御史是行也之福建出诬几千人还迁大理寺丞赈济山东东民以宁还升右少卿复命廵抚山东直隶淮扬等处福建浙江盗起命骥抚捕贼平命镇守浙江寻卒骥刚方廉慎为时所称】 五月命行在刑部右侍郎何文渊大理卿王文审在京刑狱廵抚南直隶行在工部左侍郎周忱行在刑科给事中郭瑾审南京刑狱敕分镇诸勋臣督军卫有司于镇所捕蝗六月监察御史曹友言蝗蝻水潦皆大小臣奉职亡状所致乞令科道官指实劾奏仍令堂上官考察所属选择廉公大臣分行天下考察上可其奏已科道交劾尚书郭琎等上姑恕予自新巳琎等上章伏罪请矢心选择大臣考察在外官吏上亦罢之敕曰间者畿内旱蝗朕心警惕有言大臣所致朕明下其章俾之修省而言官指摘过当朕虑混淆悉置不问乃犯者不悔过言者犹忿攻今最甚者皆已罢黜尔大弓官员宜益励厥心洗改焉八月赈常池二府饥谕都察院曰朝廷优士至矣将领不恤辄私役为工匠月日亡休沿边军屯操稍暇边将亦辄令捕野味治薪炭勾至补伍者所隶官尽索其携何怪不贫窘逃窜也今犯者与法司执之九月奉天华盖谨身三殿干清坤宁二宫成赈丰沛二县饥十月总督云南军务兵部尚书兼大理寺卿王骥奏云南按察司佥事徐观大理知府贾铨楚雄知府冯洧馈运有方乞量升转以示褒劝下吏部尚书郭琎请如骥请上曰贼未平而升馈运之官先事也功成后论叙班赏人其孰不然琎顿首谢行在户部尚书刘中敷侍郎陈玺吴瑺等虑京城草束之请以御用牛马分牧之民间上示奏于言官皆劾中敷变乱成规遂下狱廷议当斩命枷之已乃释蠲畿内荒田税十一月甲午朔上御奉天新殿大赦天下罢称北京行在冠南京二字于南京诸衙门新兖国复圣公庙成闰十一月赠败翰林待制王祎官赐谥王骥蒋贵攻思任发于上江破之十二月大破之思任发遁走悉平其地命庙祀平江恭襄侯陈瑄 
　　七年正月南京西安门火革陕西甘肃茶马司命吏部左侍郎魏骥等五人分往北京及南京江北诸郡督有司预绝蝗种以麓川寇平使都知监左少监萧保镇守云南三月壬戌朔上诣天寿山展祭于三陵甲子还京四月遣户部左侍郎王质以羊酒途劳蒋贵王骥凯旋将士悉给舟车饩廪五月进封蒋贵定西侯王骥靖远伯从征将士悉论功乙亥月食戊寅册立钱皇后已卯诏天下赈巢县饥八月以思任发未就俘复命王骥往云南总督军务仍给金牌印符便宜行事九月西安府及耀州产嘉禾止群臣贺十月太皇太后不豫祷太庙行人司行人尚裭言二事一大臣位任去天子不远者也古者黥劓不及大夫今或被言官弹劾或罹旗较缉访灵顶跣足束缚奔命若系囚然事实尚可傥涉虚妄行当复职则今日衣冠之卿执即昔者窘辱之囚拘非所以重体也请自今有犯者命锦衣卫官召至午门敕诸大臣以礼会问踪迹可验疏上轻重如其无端即奏复职一旗较缉事未必番实有为他人报雠或以自泄私忿倒置是非诬陷平民请今不实所缉者量罪轻重以半坐之下刑部集议裭言可采而律例无文上命旗较察不实者坐罪太皇太后不豫久思见襄郑荆淮四亲王遂召之乙已太皇太后崩十一月庚申工尊谥曰诚孝皇后诏天下壬申月食在井十二月礼部臣奏山东左参政沈固右参政刘琏并言中外官舍军民戴帽穿衣语言跪拜尖顶秃袖垂缨插翎并学胡俗请令都察院严榜戒治从之己卯祔太皇太后主太庙 
　　八年正月命吏部左侍郎魏骥等八人分往南北两京灭蝗种升大堙寺右寺正李从智为苏州知府敕遣之二月裁省南京官员敕谕尚膳监内官供养若御膳若宫中食物之用毋不洁蠲亵神而耗费襄王淮王荆王至京改封荆王于蕲州郑王于怀令天下里置木铎诵教民六喻如高皇帝旧三月令户部榜谕天下民流移境外愿占籍其处者听仍免役三年愿复业者记名优恤秋成遣之公私逋负悉与蠲除廵按直隶监察御史赵勖奏皇上承列圣之绪躬履节俭子育元元甚大惠也夫何郡邑守令未尽得人凡遇水旱灾伤虑烦勘覆辄匿不闻间有上陈部司又以国用不敷不为停免是致冻馁贫困转徙流移臣见凤阳颍川一带扶老携幼风栖露宿者动以万计询其所自皆真保二定山东诸郡民因累岁荒歉税粮孳牧逋负者多有司不量情力且责偿远年赈济粮米饥宭转切棰楚日加若不转徙何以自存乞延议便利凡天下旱涝之处一应应征钱粮盐钞并孳牧杂办赈齐仓粮悉皆停免仍取勘缺食之人不问土著流移验口赈给自今殿最守令一以户口增减为差上从其言致书郑王瞻埈曰比念皇考同气至亲久处封国特召诸叔及宫眷子女来京不幸皇祖母遐弃痛何可言近襄荆淮三叔王次第具至叔独疾不果来怅然在念兹特赍奉金银彩币鞍马诸物兼赐世子郡王郡主叔宜勉进药食远副睠望襄王荆王淮王还国南京都察院右佥都御史张纯奏宋臣包拯谓古礼人臣七十致仕所以优崇老成且开止足之端也历代皆行国朝尤重切见内外文官有踰厥纪亦或年及者精神昏晦在公日少请急时多旷废甚矣问有畏清议勉告致仕吏部又以精力未衰奏留如故彼此相蒙乞申明古礼有因循觊觎之辈许给事中奏黜其倚重卷留无可去之义者自难绳拘上示纯奏于吏部令先以纯言晓谕许其自陈盖自是多有致仕者命吏部咨访堥臣尚书王直疏户部右侍郎王质兵部左侍剆邝埜刑部员外郎刘广衡监察御史张骥以闻上即升质为刑部尚书四月免凤阳灵璧二县被灾夏以久旱遣祭于天地社稷山川诸神五月翰林院侍读周叙上言时政及郡臣不职上示章诸大臣皆引罪自讼上命加毖慎以副朕意思任发子思机法复据麓川侵扰复命定西侯蒋贵充总兵官佩平蛮将军印督都冉宝毛福寿充参将兵剖尚书靖远伯王骥总督军务调云南湖广四川贵州官军士兵五万征之已已月食戍寅雷震奉天殿鸱吻已卯上辍朝三日遣祭于昊天后土敕谕文武群臣曰朕颛颛之诚不遑夙夜上天垂戒厥有所繇典祀之官诚弗至欤养民之职政失当欤军旋之臣令过苛欤铨选之仕进退乖欤爵赏之行明公不尽欤至于刑罚过当尤干阴阳抑诉冤有词菀结不理指告有禁违例故行欤或操不洁白受人贿嘱或听不明公为人胁制诬枉平民传致其罪欤朕思省愓惧尔群臣其即革心改虑勉効自新天道显明可忽违哉壬午大赦天下六月翰林院侍讲刘球下狱死以驳死罪囚不实下大理寺左少卿薛瑄贺祖嗣右少卿顾惟敬等狱七月论薛瑄死罪枷国子监祭酒李时勉于监门之外已乃释之八月复宋儒周敦颐程颢程颐司马光朱熹子孙十月禁敕内官内使母与外庭私相交结嘱托营求敕内外官员毋交通作弊畏势图贿以致那移文武铨选出入囚罪劳敝军民修国学十二月营建静慈仙师坟命太常寺凡遇时节依例祭祀 
　　九年正月兀良口合三卫阴寇边命成国公朱勇兴安伯徐亨都督马亮陈怀等分剿之命兵部右侍郎虞祥等五人分往南畿廵视督捕蝗种二月以西番僧朝贡众多劳费军民敕甘肃镇廵官自今如例起送余留其处管待所进马就彼给军骑操方物贮库第具数来闻有所欲言译实处置善抚谕之三月辛亥朔上幸国子监始复晚朝御制重建太学之碑以雨雪愆期遣祭天地社稷山川诸神命征进云南达官舍人家属给绢二匹布三匹有愿省视者给口粮脚力封陈怀平乡伯马亮招迼伯四月以雨泽愆期遍告于群神监察御史朱本等言三事一去冬少雪少春不雨饥馑荐臻咎在臣下乞敕大臣率属修省不梭者许言官指实弹紏天下贪酷官吏皆考核之一刑官人命所系今在外按察司及断事理问推官多不谙律乞加精选一在外儒学故以举人任教官比因任满生徒应举乏人行充河泊等官续将年深监生选补往往废职不能育才宜遴简之用称模范上纳其言谕吏部尚书王直等曰在廷群臣俾共乃职府州县官不称者廵按御史布按二司官廉察罢黜之其贪酷者布按二司官御史一体举劾刑名官当选有学行通律意者教官当选有文学者教官任满九载生徒如无举人试学果优许任如故监察御史曹泰言今布政使即古州牧按察司即古监司近岁有缺必令大臣会举然或循资格或涉亲故任之者昏耄时有庸懦亦多乞精厥选上然之谕吏部以旱分遣翰林诸臣祭岳镇海渎钟山之神命教官任满无举人试学优者教授学正教谕俱降训导训导调任边远试不中者除杂职五月靖远伯王骥等执麓川叛贼思机发男菡盖等至京没入御马监养马会录两京疑狱癸亥月食七月重开福建浙江银场令天下岳镇海渎府州县社稷山川文庙城隍及祀典神祗坛庙有损坏者有司以时修葺令有司掩瘗暴骨禁发掘坟塜者壬寅雷震奉天殿鸱吻上亲告干太庙遣祭于昊天后土敕户部曰南北直隶被水灾绝多册甚悯焉尔户部其令所司加意存恤缺食者赈之蠲其租及岁办物料命都察院揭榜禁约在所豪横之徒巧科敛克害军民者八月饬将帅无掊克军士申明习尚胡虏衣服语言之禁刑科给事中鲍辉言府州县官九年考满多因在任买田置宅娶妻立籍恐迁别处要民保留弊政为甚下吏部言保留旧例不可以一妨十惟宜申明所隶上司严加核覆上令廵按御史布按二司及该府官自今从公核具实奏闻有狥私罪之大理寺卿俞士悦等言文职受财枉法满贯当绞者例充军不满贯者并赎为民武职坐流徒杖者例槩充军夫武职出万死得官例槩充军则前功尽弃罪反重于文职乞令武职受赃私纵操卒满贯当死者充军其余不满贯当流徒杖者如旧赎罪还职从之九月命靖远伯王骥右都御史陈镒整点军马于西北■〈氵公〉边以麓川平立云南陇川宣抚司十月丙午朔日食命大同总兵官武进伯朱冕宁夏总兵官都督同知黄直镇守延安绥德都督佥事王祯守备偏头关都指挥马贵廵视塞外已未月当食不食甲子诚孝昭皇后祔庙颁释道大藏经典于天下寺观十二月令囚杂犯死罪以下递减二等笞杖罪悉宥之休息工匠赴役待明岁 
　　十年正月命吏部都察院会同礼部察来朝司府官令各察所属治行具最以闻既浙江都转运盐使司运使丁镃巩昌知府韩福南昌知府胡本惠宁国知府袁旭松江知府赵豫凤阳知府杨瓒海丰知县王懋霸州知州张张雷吴县知县叶锡庆云县月典史赵亮察最命人赐金织衣一袭钞五百贯宴礼部吏部录姓名叙擢之举将才二月申蓦越诬告禁诬十人以上者军发远边卫民迁口外三月甲戌朔上谒祭于三陵乙亥还京师申禁私创寺院庵观敕镇守陕西右都御史陈镒廵抚河南山西左少卿于谦曰近得御史马恭奏陕西远近居民求食日有二千余人饿死数多咸陵渭南富平等县闭门塞户逃窜趁食及尔谦奏祥符境内饥民屯聚男妇千余原武亦如之朕即位以来轻徭宽负诏书屡矣今岁歉未甚流散若此岂非府州县官侵暴之耶又闻卫所官亦往往剥害诸军士方面风宪与同流污疾苦不在心是皆不可原今姑予自新其各饬令正佐能干官分廵所属量发廪或劝富家赈贷不急之务悉为停止有所不便具实以闻逃移至境者设法安插之尔等为国重臣宜尽心区画有司官贪暴阘葺者起送赴京军官具奏处治钦哉复分敕陕西河南山东西三司及近畿诸府四月甲辰朔日食复闭浙江福建银场五月广西浔梧诸府蛮寇窃发总兵官安远侯柳漙率兵剿杀斩首七百三十五级平乡伯陈怀奏荐山西行都司都指挥佥事吴浩将材宜召用之京师上曰正可障边因命兵部臣有边材者自今毋辄动六月以西安绍兴宁波台州诸府大疫遣祭于西岳南镇之神为民祈福死者蠲其租病赈恤之七月廵抚河南山西大理寺左少卿于谦奏山陕饥民俱餬口于河南怀庆河南有贮米六十余万请减籴上许之命户部驰报毋缓复荆王瞻堈书曰承谕渔于蕲州之赤东湖朕特允请然山泽之利自昔共民叔氏宜体此意八月命黔国公沐斌佩征南将军印充总兵官镇守云南乙已遣祭于司锺之神曰惟神职司禁锺朝仪是肃兹晨扣击失常朕惕政乖特申祭告命户部左侍郎李暹核储于河陕酌籴买以备边九月谕吏部尚书王直曰给事中职封驳紏劾非行谊庄饬才识优长仪伟言端曷克称之今后慎选毋以轻畀乙亥吏部右侍郎赵新言铨衡四事其一人无全才古今皆然身言书判法固当因器使随才亦或不远若责短弃长拾佥议而自用变旧典以狥私则选任失宜矣其二荐贤臣忠考察才彀也今孝谨人才有司举到不辨真赝辄自发回匪惟蔽贤抑且违诏其三各衙门送到办事年满官员挨次耻选故事也今不论月日先后却候积累人多杂乱文状陏手耴写谓之公道后薪前鱼欲人无怨不可得也其四官吏诈匿亲丧厥罪惟均今匿丧者罢为民而诈丧者职役如故礼法乖违轻重失等臣敢冒昧以闻上一从新言命诈匿亲丧者并为民着为令十月丙午上畋于南海子命吏部与诸尚书都御史推举堪任六部侍郎者于是以翰林院学士钱习礼为礼部右侍郎侍读储懋为户部右侍郎吏部郎中曹文为本部右侍郎十二月真定府所属州县野蚕茧知府玉以丝来献制幔褥陈于太庙之神位云南千户主政诛思任发于缅甸 

　　名山藏卷之十一



　　●名山藏卷之十二 

　　臣何乔远恭辑 

　　典谟记十二 

　　◆典谟记十二 

　　英宗睿皇帝二 

　　○英宗睿皇帝二 

　　十一年正月赐司礼监太监王振及各监太监钱僧保高让曹吉祥蔡忠白金宝楮彩币诸物命振侄林为锦衣卫世袭指挥命事僧保等弟侄俱为锦衣卫世袭副千户赐振敕二月有异气现华盖殿金顶及奉天殿鸱吻之上遣告于上天后土以春和下宽恤四月命苏州府知府朱胜乘传赴任敕谕之七月选朝觐卓异九月敕谕漕运总兵及诸廵抚官曰租税出民漕挽以军劳苦矣所司不恤复侵扰之卿当加意暴官污吏必致之法十二月以甘州等处疾疫遣左通政王锡祭西岳西镇太常寺寺丞李宗周祭境内山川 
　　十二年正月申明僭用织绣蟒龙飞鱼斗牛及违式花样之禁二月命户部右侍郎一员专廵视仓场命翰林侍讲等官杜宁裴纶刘俨商辂江渊陈文杨鼎吕原刘俊王玉日读书东阁学士曹鼐陈循马愉为之师以次侍经筵礼科给事中言铨选经也保举权也仰惟太祖太宗之世一凡铨选吏部专职之仕版得忠良豪门无奔兢宣宗时虑有遗伏爰命大臣旁求俊又布按二司知府有缺令京官三品以上保举初意未尝不善法行既久多所比周旧例犯赃连坐举主今复未闻所以互相仿习略不警惮先所荐扬或其过恶力为揜覆能人贞士耻媚拙容内而御史外而知府有任九年尚仍厥官贤否溷淆何所激劝哉臣惟昔之铨衡或未精是以先帝改为保举今之保举既未公伏望皇上复祖宗之故廷议命如旧比周攀援者御史给事紏劾之三月乙丑上展祭于三陵庚午还京师五伦书成谕礼部月一集议群臣所言事闰四月敕礼部申谕内外毋得私收阍人十三道监察御史陈璞等奏山东湖广等布政司直隶淮安等府州县连被水旱人民艰窘或采食野菜树皮或鬻卖妻妾子女或流移他乡甚至聚为盗乞令有司加意赈恤蠲免杂征停止正赋贪酷不才坐视民患者皆究治之命所司议行五月敕大理寺左少卿张骥赈济山东济宁以南至直隶之淮扬杂泛徭役悉与蠲免流移者招抚之所司官吏贪酷害民依法究开大修南京宫殿及祠庙六月南京大风雨山川坛灾命户部移文山东布政司民逃移者设法招抚饥馑者验日赈济会稽县人赵伯泰自言宋裔奏宋孝宗理宗歹赞宫在会稽安定郡王坟在诸暨福王坟在山阴者豪民田宅樵牧之喜基垣墉尽见毁斥下监察御史发豪民戍边命吏部毋以夷人为御史七月永平真定大名凤阳开封诸府蝗下所司扑灭赈济之八月庚申朔日有食之应天山东诸府州县卫所各奏旱蝗相仍军民饥殍上恻然谓户部臣曰天灾未有甚若今者朕夙夜惶惧卿等思弭恤之道亟行之十月监察御史林廷举言吏部者朝廷所使进退流品考课铨选也近年三司等官及军民人等槩将方面有司具奏保留至拟升某官拟改某任夫改任者以为才固不必改也不才则彼民非民欤保留者以为不贤固不必留也果贤曷若多方分惠欤矧其所举多以逄迎谀悦为卓鲁以催科掊克为龚黄抚字心劳目为迂懦刚介不阿斥为戅愚阘茸之吏互相仿习煽或愚民蒙昧保举复任之后惟图私报曷念在公紊乱侵官莫此为甚乞严加禁戢下吏部议命满九年去任者听保留未及去者不许并下廷举所言于中外十一月庚寅皇长子生考郎兀卫都指挥哥哈遣官入奏黑龙江诸部野人欲来朝贡乞付敕招之上曰朕不能劳人以事远若其山来固不拒也严私盐之禁十二月禁饶州府私造黄紫红绿青篮白地青花等甆器者首犯凌迟处死籍家资丁男充军边卫知不告者连罪坐严四川陕西私茶之禁 
　　十三年正月释李景隆家属拘系于南京册祁铨为淮王二月修大兴隆寺禁城西作佛事上临幸焉 【 寺初名庆寿金章宗时所创王振言其朽敝上大役军民重修费物料巨万既成壮丽甲于京都】 甲申上展祭于三陵三月戊子还京壬寅传胪进士及第第一人彭时不至鸿胪寺卿廷劾时上曰宣索之故事廷劾当捕逮廷臣服上敏思任发既诛其子思机发潜住孟养使招谕之疑惧不至命兵部尚书靖远伯王骥总督军务都督同知宫聚佩平蛮将军印充总兵官都督佥事张軏充左副总兵田礼充右副总兵方瑛充左参将贵州都指挥同知张锐充右参将率南京直隶及云南湖广四川贵州官土二军征剿之兵部侍郎侯琎赞其军四月皇二子见潾生给辽庶人贵烚妻子岁禄如故命吏部选进士人物俊秀员江北者三十人以闻既得万安刘珝王恕等引见内廷以为庶吉士教读于翰林遣刑部右侍郎薛希琎都察院右佥都御史张楷分诣南北直隶凤阳等府捕蝗 【 张楷慈溪人永乐甲辰举进士归省遂肆力古文辞宣德间拜监察御史刑部狱系巨盗赂椽诈死出复为盗楷劾罢尚书以下十数人理冤摘奸风振朝宁久之升陜西按察佥事寻升副使同王骥廵边上安边十二事多见采用正统十二年驿名升佥都御史廵抚畿甸至是被命捕蝗真定守捕不力奏械之八郡震竦蝗不为灾其后讨邓茂七叶宗留有功第其承命抚贼时兵部务无印文贼疑不信楷即矫为征南将军印往招之贼平坐削职久之复荐起南京佥院】 诏热审五月禁使铜钱以久旱遣祷于封观祠庙诸神以河南山东旱蝗敕刑部右侍郎丁镃廵视之命中外学宫元时所塑孔子像为左袵者悉改之襄王妃父卒请遣官祭葬又为郡王郡主请吊贺于其外戚家礼部尚书胡濙请如韩王往南京祭扫祖坟例允所请上青濙祖茔也而何可比外戚不许六月广西蛮贼杀掠浔州等处贼破电白县审验被杀家优恤之大名府淫雨河决渰没三百余里坏军民庐舍二万区有奇男妇死者千余人命户部遣官赈恤除其租税七月京师飞蝗蔽天廵按河南监察御史涂谦言窃见内外官初任之时莫不砥砺束修及得授方面知府岁不二三遂改度操往往累及荐举大臣诚以厥初希望而后怠窳乞遵洪武永乐旧制一从吏部选择升授或皇上亲擢任用从之遂罢大臣举官例亦罢各部郎中员外九载会考之制从本部堂上官及都察院考核八月福建贼邓茂七攻掠沙尤二县命左军都督府左都督刘聚往剿之上识右佥都御史张楷才命往监其军得用鼓吹导骑出都门文武大臣祖饯廵抚大同宣府右副都御史罗亨信奏塞卒劳边岁无宁日余丁无他生业惟事田作而巳今计一岁得尽力南者十无八九葢每岁正塞卒候接北虏使臣二月出境三月始得就田七月又复采草八月以后修关备边十月又将迎接使臣矣边地砂鹻硗瘠霜早雨迟收获甚薄听之自食犹虑不足若征其税必致逃窜昔太宗皇帝时诏辟边土者无征皇上初年亦有是命今大同宣府所有新辟户部遣官经量人除八十外余地每畆征税五升臣窃谓为户部者但知积粟实边孰知守边在人人心不固谁与共守乞罢其役上嘉纳之九月新城县疫宁王权薨上谕礼部臣曰闻内外官有事至王府者多方需索致其宭迫自今止许礼待酒馔勿与余物三司并廵按御史体实来闻犯者悉处死全家发戍边三司御史知而容隐者重治之十月命廵河官三年更代命刑部右侍郎杨宁往江西大理寺少卿张骥往浙江抚安人民操练军马堤备贼寇廵按广东监察御史杨刚言岭南被寇多因有司抚字失宜访得广东都司经历司都事邓敏布政司广丰库大使周刚海南县典史杨杰皆通练有断乞署敏于化州刚于泷水杰于新会俾展所长庶末僚跂奋罢民苏醒上曰三县创残御史所举必称抚绥吏部其母限资格擢用之十一月命宁阳侯陈懋佩征夷将军印充总兵官保定伯梁充左副总兵平江伯陈豫充右副总兵部督佥事范雄充左参将董兴充右参将刑部尚书金濂参赞军务统率在京及浙江江西官军征剿福建贼邓茂七广东山贼赵普旺等率众为乱刼掠泷水电白二县 
　　十四年正月泷水县猺贼出掠民居丙申月当食不食二月湖广贼蔡妙光攻破龙南县宁阳侯未至福建廵按御史丁瑄率指挥刘福击邓茂七于延平斩之王骥宫聚张軏田礼方瑛张锐侯琎等攻思机发十三寨于金沙江之管屯大破之思机发遁赐敕奖谕令骥聚軏礼回京瑛留云南充右参将锐回贵州都司琎留云南赞理军务敕缅甸宣慰使卜刺浪马哈省以速刺管治孟养地方缉捕思机发等以麓川平告于天地宗庙三月处州贼叶宗留犯江西广信境永丰知县邓颙死之予赠谥 【 颙广东乐昌人时贼众侵扰上饶都御史张楷檄颙御之颙伏兵截杀贼众大至颙力战不敌或劝颙走颙曰人臣死忠遂为所执不屈骂贼死事间赠光禄寺少卿谥忠毅】 庚寅上展祭于三陵癸巳还京反贼蔡妙光平招抚叶宗留贼党福建强贼流刼江西赣州府境攻破瑞金刼广昌石城处州贼陈鉴胡破松阳龙泉二县湖贵苗贼攻破靖州五开铜鼓各卫屯堡及绥宁会同等县四月处州贼陈鉴胡刼掠崇安等县杀指挥吴刚等命靖远伯王骥旋师沿途相机剿杀湖贵苗贼遂昌贼首苏牙俞伯通等攻兰溪县金华知府石瑁等集官军民壮擒斩之命崇信伯费钊刑部右侍郎薛希琏镇守福建新宁伯谭璟大理寺右少卿张骥镇守浙江刘聚张楷擒邓茂七余党于南平顺昌瓯宁三县招抚三县民复业命大理寺左寺丞李奎廵抚河南及直隶真定等四府吏部右侍郎赵新廵抚山东及直隶凤阳等四府以赈失业之民贼陈鉴胡刼义乌武义东阳等县贵州苗作乱以久不雨遣告于天地百神福建海贼陈万宁攻破广东潮阳县五月以建昌府推官黎忠为本府知府 【 时闽寇猖獗建昌密迩近地民亦啸聚忠多方抚捕未几知府员缺属民千余保忠才能故有是命】 贵州镇远府四川播州所属苗獠俱作乱丽水县丞丁宁率领老人王世昌等诱贼首陈鉴胡等出□追还所掠人口即升处州府同知世昌等授廵简一官命薛希琏张骥访察贪污官吏逮送京师命大臣考察中外官吏着锦衣卫驰命福建抚按等官会同案问贼所以起与有职事于其土者悉械送京师并抚捕实状以闻义乌县民壮胡彦升等生擒贼首伪大王苏记养寻授副廵简六月靖州等处苗贼流刼辰溪县等处瓯宁县贼首林拾得聚众拒矢官军杀右参将张瑛等丙辰南京风雨雷震谨身等殿灾敕谕两京文武群臣修职遂下诏大赦天下湖广生熟苗蛮蜂起命靖远伯王骥调师十万灭之命太保成国公朱勇选精锐马步官军四万五千人令平乡伯陈怀驸马都尉井源都督耿义毛福寿高礼太监林寿率三万训练于大同都督王贵吴克勤率万五千训练于宣府以备虏七月遂昌县民郑仕本杨实宁擒获贼首华宗演等命为副廵简虏大入寇有声息命边将谨备之苗贼刼掠武冈州及黔阳县处州知府张知统领民快王应参金礼率众杀贼一千余徒生擒首从八十余人授应参礼廵简巳丑虏酋分道入寇上议亲征焉吏部尚书王直率廷臣谏司礼太监王振从中劝成上不听命郕王祁钰居守驸马都尉焦敬辅之太师英国公张辅太保成国公朱勇镇远侯顾兴祖泰宁侯陈瀛恭顺侯吴克忠驸马都尉井源石璟广宁伯刘安平乡伯陈怀襄城伯李珍遂安伯陈埙修武伯沈荣建平伯高远永顺伯薛绶忠勇伯蒋信左都督梁成王贵右都督李忠都督同知王敬都督佥事陈友安朵儿只户部尚书王佐兵部尚书邝埜吏部左侍郎兼翰林院学士曹鼐学士张养刑部右侍郎丁铉工部右侍郎王永和都察院右副都御史邓棨通政使司右通政龚全安左参议栾恽太常寺少卿黄养正戴庆祖王居一大理寺右寺丞萧维祯太仆寺少卿刘容鸿胪寺掌寺事礼部左侍郎杨善左寺丞张翔尚宝司少卿凌寿翰林学士张益及诸给事中监察御史等官俱扈从大同总督军务西宁侯宋瑛总兵官武进伯朱冕左参将都督石亨等拒虏大同已败瑛冕死之甲午车驾发京师夕次康家岭乙未次龙虎台夜惊丁酉过居庸关风雨连朝六军患苦文武将士皆无纪律群臣请驻跸不许戊戌次榆林站巳亥次怀来庚子次雷家站辛丑驾至宣府风雨大至边报益急扈从群臣复交章请驻跸王振怒俱令略陈壬寅次鸡鸣山众皆危惧上素以事付振振益肆威拒言折辱诸大臣必进师我师渐进虏渐退伏塞外癸卯次万全峪是夕金星犯亢甲辰次怀安是夜黑云四塞乙巳次天城西丙午次阳和是夕火星犯土星丁未次聚落驿八月戊申朔次大同巳酉雨益骤始议旋师庚戌东还其夕营于双寨有黑云覆营如葢须臾大雷电风雨彻夜惊乱辛亥次滴水壬子次洪州方城癸丑次白登月犯心宿甲寅次怀安城西乙卯次万全峪丙辰次阳和北沙岭丁巳次宣府庾申将发宣府谍报虏袭我军后遂驻跸恭顺侯克忠殿战败没遣成国公勇永顺伯绶领军往捄遇伏鸡儿岭亦陷辛酉次土木绝水虏益至壬戌诈退王振使移营近水阵动虏四面至我军大溃上陷虏中虏邀车驾北行唯中官喜宁忠勇伯蒋信从振等皆死士卒死者数十万张辅陈瀛井源 【 井源刑台人尚嘉兴大长主其卒追封巨鹿谥荣愍】 陈怀李珍沈荣梁成王贵王佐邝埜曹鼐丁铉王永和邓棨张益龚全安黄养正戴庆祖王居一刘容凌寿及给事中包良佐姚铣鲍辉中书舍人俞拱潘澄钱昺监察御史张洪黄裳魏贞夏诚申佑尹竑章存德孙庆林祥凤郎中齐旺冯学明滕员 【 员瓯宁人】 员外郎王健程思温程序逯端主事俞鉴张瑭郑瑄大理寺左寺副马豫行人司正尹昌行人罗如墉钦天监夏官正刘信序班李恭右玉等皆死焉 【 王佐海丰人宣德初为户部右侍郎往陕西经理粮储疏言军卫仓弊百端请改隶有司天下称便已镇守河南民安盗息未几召回提督京仓久之命理部事进尚书为人宽厚坦夷不沽名伐技勤于学问在官节省调剂虽无赫赫名而政未尝不举景泰初赠少保官其子道谥忠简　邝埜字孟质宜章人永乐九年进士为兵部侍郎言天下军总小旗子弟代袭必试弓马然例皆赴都督府今后请各试于都指挥使司为便上亲征埜首言不可数请命将代行皆不报次鸡鸣山宣府虏报渐进振以埜与王佐留守老营使不得复有所陈比见上即抗言请速班师为振所叱退埜为人谨畏而性尚节俭居官四十年终始无日不以职务为念而求所以称使者惟恐或后于人赠少保谥忠肃　曹鼐字德恒一字万锺宁晋人宣德丁未中乙榜授学官不就愿自效剧职铨曹衘之改太和典史时中使旁午邸无虚日鼐处应绰裕暇即延礼师儒讲明性理岁壬子督部工匠赴阙疏乞再入会试中第二人杨士奇一见奇之廷试宣帝策以羲禹河洛象数鼐对称旨上亲擢第一鼐居常笃行事继母至孝有邻妇欲挑之鼐心念曹鼐不可及廷试之日忽有曹鼐不可四字从空飞至授官翰林修撰英庙初杨漙荐入经筵为讲读官累进吏部左侍郎仍兼学士入阁疏□俊爽识达政体被英庙眷注士奇没后大事皆决于鼐其才亦大类士奇十四年死土木赠荣禄大夫少傅吏部尚书文渊阁大学士谥文襄英宗复辟加赠太傅谥文忠官一孙锦衣百户　丁铉字用济丰戒人以进士任太常博士正统三年为刑部侍郎姿貌洁白恂恂宾言退然若无能及任事绰有余地尝承命赈饥江淮暨山东河南抚循劳来出于至诚大发仓库悉停不给民气勃然　王永和字用节昆山人父有疾伏枕十八年永和奉父无懈以明经举永乐甲午乡贡乞就教职以便养母吏部尚书蹇义器之奏为兵科给事中以都给事中擢工部右侍郎往廵视淮南诸郡访求利病致便宜于民比还特命掌部事河决山东河南诸郡改而北注漕河被其溃溢永和受命往治浚泄有方比还以能事简预扈从妻陆有贤行闻当永和行惊悸欲绝闻变哀痛成病死　邓棨字孟扩南城人永乐中进士授御史按苏松诸郡用宽平治岁余当代父老乞留二千余人遂许留一年以父母丧归起清军福建荐升陕西按察使居陕十年不携家人子弟岁满将诣京师吏民父老涕泣攀赠既至超迁右副都御史数月从征虏英宗蒙尘从者请棨脱去棨叱之曰銮舆不返何面目见人逐虏深入死之赠资善大夫右都御史谥襄敏子瑺大理寺右评事痛不得父遗体以所收平日发并字迹受以衣冠敛而葬之　张益吴人七岁而孤母倪通孝经女史日自课督谕以哀苦即知泪励永乐乙未年十九举进士选庶吉士以善楷书改中书舍人正统中为侍读学士闻母节于朝诏书旌门复家益欣然遂志乞休终养不许至是以学士从驾没益初同夏仲昭同时登第两人并从陈嗣初王孟端游作文写竹而益文章圆熟有名于时性喜奕与人奕无日夜求益文者逼之则命书童预界卷轴举笔一挥词翰俱美其后仲昭见益文隹为之辍笔既益以仲昭写竹愈巳亦不复画两人竟用所长名世孙琮官至右都御史初琮为御史时印马道土木设祭焉是夜梦益衣冠如平生曰予我红沙马明日忽报后队红沙马死归访其父从驾时骑红沙马云天顺年谥文僖　申佑贵州人为诸生读书思州府褁粮徒步常从其父之田父忽虎衔去佑挺身持杖奋击之虎逸父免咥焉正统中以举人诣业国学祭酒李时勉被枷国学门佑与石大用抗疏寻登进士为御史谈论风生会出按南畿所至与诸生讲论经史至安庆诸生相谓曰御史贵州人千字文秀才也佑微闻之次日试题起剪颇牧用军最精诸生大沮】 上之陷虏中也南面坐地一虏来税上衣上不受虏怒欲兵上一虏诘之熟视曰此非常人与见赛刊王上见赛刊王曰子也先乎子伯颜帖木儿孚子赛刊王乎子大同王乎伯颜帖木儿赛刊王大同王皆也先诸弟也赛刊王惊驰告也先曰今得一人问我那颜名字问我等名女生宁大明皇帝耶那颜华君也主也也先曰安在召熟使使视之使至上亟呼其名虏使大惊下叩首还语也先果大明皇帝也也先聚其酋长而谋曰大元皇帝一统天下我等日夜扣天求耴故物天果与大明皇帝若何处之有一酋长名乃公者曰大明皇帝我大元皇帝仇也天赐那颜其可违乎伯颜帖木儿怒抟乃公颊曰那颜图作万世后好男子大明皇帝天人也不知天帝何故有怒焉推而弃之地下虽然两军交战不亿人马有中刀者有中箭者有践伤死者有压死者大明皇帝独不中刀不中箭不及践伤不及压见而问那颜问我等无惊恐怨怒我等久受大明皇帝厚赏赐虽天有怒推而弃之地下而未尝死之我等何可反天那颜若遣使告明人使明人来迎而返之后为天子万世而下那颜不留好男子名耶皆曰得知院言是也也先顾伯颜帖木儿曰汝即领活大明皇帝遂以我先所使千户梁贵见使虏一人偕报明虏中所嗜九龙蟒龙段匹上使贵耴之并耴珍珠金银以赐也先时梁贵以袁彬见遂得侍上当是时也京师戒严羸马疲卒不满十万人心汹汹羣臣聚哭于朝议战议守未有所决侍讲徐珵晓天文好谈兵倡南迁礼部尚书胡濙曰文皇帝定鼎于此示子孙不拔也而尚可迁刑部待郎江渊曰当固守兵部侍郎于谦曰言迁者可斩也速召勤王兵死守之学士陈循曰于侍郎言是众皆是皇太后禁中疑惧问太监李永昌永昌对曰是也陵庙宫阙在此仓廪府库百官万姓在此南迁大事去矣且陛下不闻宋靖康乎因为皇太后述靖康事皇太后悟甲子也先奉车驾宣府城南专宣府者昌平侯洪先避去上命诸将开门登陴遥对曰天暮矣所守者陛下城池也上涉河北是夕虏有他志天大雷雨震死也先所乘马虏众皆惊袁彬出窥赤光覆幄虏大骇异旦也先顿首幄前进熟肴皮服寝具有岳谦者故通事也上复使从故太监喜宁于京师耴金银彩币赐虏乙丑皇太后命郕王祁钰摄总百官戊辰虏二千余人奉车驾大同城下守大同者定襄伯登亦闭门不内上曰传语郭登与朕姻■〈女连〉何得便尔袁彬持驾牌触门而呼大同人缒之广宁伯刘安给事中孙祥知府霍瑄出见上曰勿疑汝主也安等伏哭上前上使入登亦出见伏器上曰奏报皇太后朕虏中亡恙也先欲送朕还使来厚赏之迟之益深入矣因耴库金二万二千两以二千赐也先五千赐伯颜帖木儿若赛刊大同王余以与虏众虏益邀赏武进伯朱冕内官郭敬□括家赀并诸指挥千百户家出衣服分犒之置酒大劳上召定襄伯固守刈秋稼饱士慎警报是夕虏奉上驻跸城西二十里定襄伯欲使壮士辇上过石佛寺乘间迎入城上曰我命在天勿耴败道是时郕王以于谦为兵部尚书庚午王御午门诸大臣廷启王振罪王曰待耴旨百官趋进伏地不起曰王振罪不容诛殿下不即正典刑族灭之臣等今日皆死此廷中痛哭呼号不辨人声郕长史仪铭膝行前锦衣卫指挥马顺叱退之给事中王竑起直前捽顺发啮其肉曰尔昔倚王振奸横今尚敢尔群起摮之或就脱顺鞾击出顺眼洒血于廷顺遂死朝班大乱守卫之士皆哭王环视屡起于谦掖止之王竟入将阖门百官随之太监金英传令且退众欲捽英英惧即传令曰许籍没王振家矣尚何言百官曰犹有毛贵王长随亦振党请付外王令出二人门隙中又捶死之顷之众执振侄指挥山至相戒勿捶使伏法与天下共知之王遂命缚山赴都市坐凌迟之诛下谕曰阉寺颛权国家多难已如百官请其各出莅事皆拜退曳弃三尸东安门外道上军民争之卫士提水来水涤血廷中仪铭曰母其影可以鉴是日也进都督杨洪为昌平伯辛未升石亨为武清侯充总兵官练兵京师是日虏奉车驾至威宁海子壬申廷臣交劾随驾失机总兵官镇远侯顾兴祖等王下兴祖狱禁锢之是日虏奉车驾次九十九个海子癸酉次柳原甲戌次黑河刘安述出见太上皇语于朝王谕安曰闻虏围拥一人称是至尊尔等出朝与之货物不虑诱耶杨洪葢远避之尔何无谋中国惟知社稷为重总督独石等处备御右少监陈公言虏中阿刺知院率众围龙门射矢系书言讲和下兵占吊尚旴谦曰虏诈但防兵丙子群臣合请皇太后国有长君社稷之福宜立郕王为皇帝是日虏奉车驾次八宝山九月癸未郕王即位遥尊上为太上皇立太上皇子见深为皇太子以明年为景泰元年诏赦天下监察御史李着上疏争疏曰启称帝曰殿下自称曰下官帝曰御史醉耶着对曰下官正言帝诛之 【 着郿人以监生授广西道监察御史既伏诛英庙复辟令礼葬之□着家人欲葬者柩不可迁礼葬命下得谕祭乃可迁云】 癸巳虏奉车驾断头山虏故得赏赐厚有德中国之心其送上皇也第欲得汉物无他意中国虑虏黠不敢信既扣诸关无所入乃奉车驾以北上皇在虏中无阻怯之容隐处幄居时时见征表也先繇此奉上皇甚恭而我虽不纳虏众往来遣使亦不绝也乙巳遣都指挥季铎起居太上皇告即位及立皇子王奉太上皇书虏若送驾来可五七骑拥众大入则不敢许大兄还居天位无所不可但恐降尊就卑他日非所以正名亦致书于也先也先曰明立皇帝矣终无和意复往迫扰令彼南迁耴我故元大都不亦善乎庚戌杀马设宴共立太上皇为皇帝以白马贺壬子复送车驾还京十一月甲寅至大同东门也先遣伯颜帖木儿及喜宁岳谦言于城下曰不纳上皇者久久必雠杀霍瑄出水窦以见控御焉献鹅酒诸物上皇密谕瑄告郭登毋开门也转至阳和阳和不敢纳喜宁语虏曰二边不纳今可从紫荆关进腹里以入京师遂奉车驾入关杀关指挥韩清等副都御史孙祥守关出走死时京师戒严命诸将分陈九门受石亨节制于谦督亨军丁巳虏奉上皇过易次良乡父老献茶菓羊酒戊午次卢沟果园署官献果品上皇奉太后与帝谕群臣凡三书书命固守顷之遣岳谦与虏使纳哈出荅话彰武门外守门官军击杀谦纳哈出奔还也先遂列阵西直门外上皇御幄止德安门外巳未虏奉上皇土城邀大臣迎帝疑焉即日升通政司右参议王复为右通政中书舍人赵荣为太常寺少卿赍敕出见进羊酒诸物也先伯颜帖木儿擐甲冑属弓矢耴敕视蕃书太上皇带刀耴敕视汉书上皇曰大臣何不来也先问曰是皆何官上皇曰小臣也也先曰大臣不迎而使小臣我送皇帝到门乃诸大臣不迎皇帝上皇曰尔归则使于谦石亨王直胡濙来复荣反命下廷议言谦等国所仗竟不遣庚申谦亨伏兵德胜门两旁击虏败之都督孙镗战西直门斩虏先锋数人逐之虏益围镗镗力战都督高礼中流矢亨分兵往虏引却都督王义武兴战彰义门外以神铳击却虏遂败之逐至土城兴中流矢死居民升屋掷虏砖砖乱下也先怒壬戌奉车驾出土城北去与伯颜帖木儿大同王谋送太上皇出紫荆自往攻居庸居庸不守即迎大上皇还入京师而曰中朝大臣无一人出迎驾但随皇帝者皆归于是独袁彬与通事哈铭随太上皇驾癸亥也先先行驾后失所向袁彬大哭家有老母而不得归哈铭曰兄切勿言万岁金身然且在此我等草木沙土也又何足道太上皇使铭笼马左右行过沟河山崖铭下马扶持甲子伯颜帖木儿大同王来护太上皇道见曰太师诚心送皇帝归皇帝家兄弟立为皇帝皇帝臣宰背皇帝恩不一出见太师所以怒而西还今欲到阳和使使臣送皇帝从居庸关以归母令皇帝望见京师思念皇太后万一皇帝念太后病悸至有不可知乃使我留恶名后世晚至易卒刘婆儿耴水作饭铭煑肉纳皮袋防太上皇道饥乙丑过紫荆铭请过视其亲太上皇曰如何舍我铭曰铭死不敢他丙寅次蔚丁卯次顺圣川巳巳至阳和是时也先巳攻居庸不下喜宁曰太师云于此送驾矣忠勇伯把台曰太师又谓于此送驾是轻也意欲奉太上皇至其营还求中朝使臣来迎乃成礼耳把台者蒋信也与喜宁故皆虏中人故能得虏意然信多所拥护而喜宁好生事时时为虏画计亦数桀骜上皇前上皇无以罪也庚午虏奉车驾出阳和西行云太上皇帐寝雪中辛未次猫儿庄壬申往即宁海子东岸行甲戌至虏营哈密为帐有虏一人欲杀铭竟巳乙亥往西北行曰小黄河东伯颜帖木儿小营在焉伯颜帖木儿妻急使虏女设毡帐止宿供具数日复西行是月也致书也先曰太师送太上皇还京具悉厚意闻军马从西剽众心惊疑以此整木朔堤备太师若退札山下解甲置兵送驾中途人有额数此亦当解甲置兵迎驾人如太师之人抑太师之人有厚赉焉以虏退进封石亨武清侯于谦少保兼兵部尚书十一月上皇至虏营虏奉益恭杀马设宴稽首行君臣礼妻妾四人次第上寿伯颜帖木儿亦与其妻见上皇如也先礼也先七日一献马伯颜帖木儿七日一献牛日一献羊马牛潼射生则献野马黄牛上皇道行或乘马或坐暖车虏男女途见皆马上叩头时或进生也先时时设宴手上酒手弹箎拨思儿唱曲虏齐和之大同赛刊二王上酒皆跽曰中国圣人天之姤也也先请上皇曰今得明遣使来迎皇帝归矣上皇曰即汝自送我求我使臣徒费往反耳喜宁不悦谓忠勇伯曰求急归者袁彬也合杀之上皇乃谓喜宁我自谓也居数日也先奉上皇转西行至八宝山喜宁复言从此还到甘使其守将迎入即转入陕西耴陕骑卒以入南京遂居于南京彬铭候喜宁戈白上皇曰天寒甚陛下又不能骑空耴冻冷到时守将亦必不受上皇曰是也喜宁曰此又哈铭谋直杀铭耳上皇道渴铭觅阳泉凿进水上皇居哈铭求虏车一辆骆驼一只展猫皮褥坐上皇车中伯颜帖木儿所畜虏奴窃上皇物喜宁闻上皇使铭往索之铭曰我今在困中索虏窃耴物如虎口夺食徒生怨耳上怒使袁彬鞭铭鞭已就叩头毡帐前上皇曰鞭何叩头也铭曰臣弃父母兄弟妻子而从陛下尚谁攀耶是月也也先遣使来求使臣不见报因自来掠宁夏竟归归则请尚妹上皇固郄之上皇处居益庄虏大服圣敬云是月以甲申诏天下诏书言虏驾辞讲和迎请太上大臣出见徧历虏营失驾所在乃焚书斩使捣之六军斩获甚盛京城内外人心帖然用告天下以彰杀伐之威太常寺少卿习嘉言孝弟慈爱人道所先推以化成天下虞氏之为政也太上未还皇太后宫中岂能纾树谖之忧割悬旌之心愿陛下朝夕惓惓口不释迎复语皇太子幼冲不时存问孝弟慈爱昭著内外自然天下之人有所感动以济大功十二月庚戌尊皇太后为上圣皇太后母贤妃吴氏为皇太后封妃汪氏为皇后云南金齿军民指挥使司知事袁敏言太上皇帝曩居九重之上所服衮绣所食珍羞所居璚瑶之宫芙蓉之阙今远处沙漠日之穷次岁且更始凡有人心孰不思痛臣闻主辱臣死上皇辱至是为人臣子鼌夕思念碎骨刳心乞遣人起居将奉御寒衣具若饮食之物或就令臣同通事人伴赍往臣虽死虏亦所甘心是岁湖广贵州苗贼作乱广东强贼黄萧养广西猺贼肆掠电白县焚县治杀官妻女命靖远伯王骥佩平蛮将军印充总兵官剿杀贵州等处苗贼后军都督同知董兴充左副总兵调遣江西两广官军往剿广东叛贼 

　　名山藏卷之十二 

　　●名山藏卷之十三 

　　臣何乔远恭辑 

　　典谟记十三 

　　◆典谟记十三 

　　景皇帝 

　　○景皇帝 

　　景皇帝景泰元年正月太上皇在迤北烧表告天地也先设羊酒断头奉山奉宴也先及酋众进皮条为贺是月福安县贼首陈严四等作乱沙尤二县邓茂七余党罗应廖宁等复叛杀尤溪县主簿突入清流杀掠闰正月韩王范土卬薨大同总兵官右都督郭登败虏栲栳山封定襄伯初喜宁引虏破紫荆关虏欲以轻骑送上皇喜沮虏者再至是登获虏谍言诱扰边者出喜宁二月上皇居东胜州也先使那哈来朝上语也使先喜宁及高旺与之俱既行上皇使袁彬哈铭送微雨上皇曰此洗尸雨也喜宁不反矣高旺至边亦言喜宁于边人及野狐岭右参将杨俊令边人为喜宁置酒将食缚之归京师磔之市三日报至上皇亦喜曰我故言洗尸雨是月也命石亨佩镇朔大将军印充总兵官廵哨大同都指挥杨能充游击将军廵哨宣府太上皇第四子见淳生三月也先闻喜宁诛与赛刊王议领部属异道入寇必送上皇遂分围万全宁夏庆阳一城鴈门大同等处皆不得利四月上皇叹曰曷月予归哉归当居于逍遥之府哈铭立曰陛下非有畋游荒亡之乐为天下苍生而来归当正位又何叹也既数日上皇居丰州伯颜帖木儿妻使使女问铭等曰今已夏暖何得炙薪皆言不也我辈数人同一毡帐何地炙薪使女曰我谓薪焰也毡帐上乃有火光归语伯颜帖木儿妻妻以告伯颜帖木儿皇帝帐上夜现光必有大福伯颜帖木儿放鹰得一野鸡与酒来献谓哈铭曰我今有一喻上奏皇帝如大海潮时有一大鱼落在水滩是大海鱼能浅水住潮来终去皇帝莫急是月监察御史许仕达言自冬徂春灾异数见黑气四塞烈风拔木时雨久缺臣考之经传验之人事天降灾异莫不有繇臣以为天心仁爱欲陛下尽绝宴安酖毒之私奋发卧薪尝胆之志以成非常之功以雪非常之耻陛下宜痛自修省日与辅臣讲求治理耳目之娱荒宁之事不使丧于心志居起服食凡百白奉亦宜抑损不令过奢申戒群臣同加修省视雩南郊祷于皇天后土如成汤申桑林之责高宗用祖乙之言庶可上副天心下消灾异帝曰善敕保定伯梁瑶佩平蛮将军印充总兵官与都督毛福寿方瑛剿杀贵州苗贼召王骥还京广西罗城贼首韦万保攻融县柳城贼首侯公寒攻破古免高界等塞复攻藤县杀指挥潘济丽水县贼首朱必森复聚众行刼杀县丞一人县丞叶仁集民夫破之五月虏分道入犯河曲县复犯义井屯堡尽杀其守卒及指挥佥事刘受复围代州寇宣府已虏酋阿刺知院以虏主脱脱不花之命来遣其参政完者脱欢贡马请和至怀来使太常寺少卿许彬锦衣卫指挥同知马政往察其情伪完者脱欢言讲和退兵即奉上皇还不且率众大举若见疑请以为质帝问户部尚书兼翰林学士陈循曰虏可和耶循曰遣而备之是月旱不雨广东贼黄萧养攻广州府数月左副总兵都督董兴等败之萧养中流矢死函首京师枭于市六月太子太保兼吏部尚书王直率诸大臣言上下神祗阴诱虏衷使来请和臣等功惟陛下大宝嗣登天与人输永永无二陛下隆敬兄之心尊为太上昭告天地宗庙社稷名位已定天下之人皆以为宜令车驾还虏中太上尊居不复事天临民陛下但尽崇奉之礼即称天伦之厚伏望俯从虏请遣使荅之如果至诚即别令大臣迎驾帝曰当时大位卿等归我非出朕心大兄蒙尘朕累使往虏不听从无如诈何于谦从旁对曰陛下大位已定谁复异议荅使尽礼纾虏难也帝曰从汝从汝既出帝使人追问曰即使虏谁可者孰为富弼文天祥王直对曰孰非廷臣孰敢不应丙戌也先帖木儿奉太上皇至大同城下郭登开门以迎朝服立于闉伏人城上约驾入下悬闉及门虏觉复拥上皇去遂转犯怀来戊子月食七月以礼科给事中李实为礼部左侍郎罗绮为少卿马显为指挥使偕完者脱欢往以报请和之议帝遗可汗及也先书不言及迎上皇事顷之虏主脱脱不花使复至求与廷臣同往王直等以请帝曰李实方行已命都察院口都御史杨善工部右侍郎赵荣为正使都指挥同知王恩正千户汤胤绩为副使与使同往礼部尚书胡濙等请量赍服食御用太上所需不报实至朝上皇上皇皮帐布本席地而寝独袁彬等三人侍傍牛车一辆马一匹以备徙营上曰为天下生灵躬率六军不意被陈友王振等所陷念非乐酒从兽以至于此也先送我固其诚意喜宁导行引破紫荆关再图京城以此不得还归后尝一到小黄河一到干河又复阻也先送我振宁死矣陈友罪不可赦也因问圣母今上安否问旧臣一一道其名姓上曰我居虏一岁矣何故不来迎归我衣服冠带帽靴将得来否实对曰陛下蒙尘天下臣民如丧考妣从虏中还者有言见陛下有言不见虚实难知遣臣来探故不将得上曰汝言当今皇帝及文武羣臣遣人迎我还守祖宗陵寝也可为百姓也可也先言不迎我援边十年亦不罢休我不足惜须念祖宗社稷生灵实奏臣诚悲痛陛下昔日锦衣玉食今至恶陋辄有白粲数升欲进厨下上曰此小节尔朕念归也实曰当日王振一宦官耳陛下何故宠之太过以至今日上曰我亦知之无事时人皆不言今乃罪我我悔何及实退将行复朝辞请返国之日引咎避位上皇嘉之日暮上皇情色凄然实与虏使还朝具述虏情及上皇起居状诸文武大臣合上疏曰臣等共询李实言出塞道中行群虏间欲议和皆举手加额及见也先殊喜言迎使夕来大驾朝发天日在上决非妄言引见上皇亦谓虏信上皇凄切不忍之情实又具道臣等切详虏人悔过请和实天地宗社之福宜仍遣实诣虏仰复上曰虏诈杨善已去第以迎复之意书敕付虏使还文武大臣言虏非诈也臣等询李实详矣虏使来和尚遣使荅今请迎复乃不与偕是轻迎驾车讲和也虏之复疑和且不终不迎驾归何以和为帝令再议李实言也先约臣迎驾毋出八月五日臣言须得朝旨不得擅为期也先言此期决不可失遂令酋长偕罗绮往大同一带调回扰边人马臣遇过宣府怀来见军民始敢出郊刍牧诚非空言臣曩将命止为讲和迎复日期实出也先伏望陛下俯从群请即遣材智大臣往脱虏有诈亦可塞之若过所期更欲使臣亦不敢往帝命再议及虏使还竟付迎复于敕书而已文武大臣复言事会不再机不可缓愿陛下体上皇之心顺臣民之情不然虏人指此为兵端矣乃命择人以闻群臣皆言实方从虏来得其要领即实可再市竟不遣曰待杨善归监察御史毕銮等复言群臣之请切矣陛下必待善归夫中国所恃者信义也不迎不义失词不信就令虏诈我备在也不报翰林院简讨邢让复以为言帝曰上皇朕兄岂有不迎虏情叵测正欲探之情诚而迎又何暮焉八月杨善至虏中也先曰大臣来矣不可无信引见善于上皇所与伯颜帖木儿杀马牛为酒送上皇行也先弹琵琶妻妾奉饮居数日筑土台奉上皇台端率妻妾酋长膜拜献鞍马貂银二鼠皮袄弓若箭赛刊王亦打野盘进酒上皇行也先与酋长送车驾可半日许下马叩头跽解弓箭撒袋战裙以进诸酋长罗拜伏哭而去伯颜帖木儿独送上皇至野狐岭进酒账房既毕屏人语使哈铭上奏天使皇帝来我遐荒我也先顺天之意敬事皇帝一年矣皇帝此来为天下也为边城也归时还当作皇帝作皇帝即我主人 【 作音做】 有缓急我可得告愬众虏皆道傍送驾进羊马善口呼皇帝行矣伯颜帖木儿再送驾出野狐岭口上皇揽辔慰藉而与之别伯颜帖木儿大哭归而放围得獐复使数十骑来追献帝以太上皇且至敕礼部具迎复仪注兵部总戎具防变方畈先是累奏不得旨至是群情欣慰朝下多官集议都御史王文厉声曰来耶来耶虏不索金帛必索土地便谓上皇来邪皆相顾莫敢言于谦曰防变方略谦之职也胡濙上仪注宜令遣本部堂上官一员至龙虎台锦衣卫遣堂上官一员并官较执丹陛驾辇至居庸关各衙门分官迎接土城外太上皇入安定门东上北门坐皇帝见毕文武百官朝太上皇自东上南门入南城大内帝曰迎居庸用轿一马二丹陛驾第迎安定门内户科给事中刘福等言礼大薄帝曰朕之即位非得已也尊称太上何云薄耶礼部会议之胡濙言福无他意大抵欲皇上笃厚尊亲帝曰太上皇自虏中寄言迎礼从简朕敢违也朝退诸大臣得一亡名书聚观之书上修史先生隐其名言都人一闻驾旋人人喜跃近之不厌远望可知今日宜请主上厚奉迎之礼避位女辞然后受命因述唐肃宗故事诸臣曰若封进或可感动上心胡濙以谓诸同官王直曰可礼失而求诸野王文曰不可匿名文书不得以告礼科给事中于泰以闻帝诘濙何从得书濙言臣得之高榖帝怒命按捕其人高榖云臣得之隶隶云臣拾之道王文曰勿累小子吃牢饭也千户龚遂荣出承曰臣为之胡濙因奏考之唐史天宝之乱玄宗幸蜀肃宗即位灵武尊玄宗为太上皇帝肃宗收复两京迎还上皇至咸阳备法驾望贤楼上皇在宫南柚肃宗着紫袍望楼下马趋进拜舞楼下上皇降楼抚肃宗雨泣辞黄袍自为肃宗着之肃宗伏地顿首固辞上皇曰天下人心皆归于汝使朕得保养余龄汝之孝也肃宗乃受此已行之令典政可効之良规今备法驾安定门内诚为太简帝曰虑堕虏诈故简其礼但大兄入城朕知尊亲朕今迎太上皇东安门内行叩头礼毕领群臣随至南城内便殿太上旺升座朕行礼毕文武百官皆朝毋再纷更癸未太上皇至宣府下诏曰朕之不明蔽于权奸被留虏廷圣母贤弟数遣迎取以天地之恩祖宗之佑幸得还京尔文武群臣请重迎接之礼朕辱国丧师其何颜复见是时礼部复请帝迎驾安定门外文武衙门分官诣龙虎台百官万姓迎接土城外会太上皇诏至帝曰太上皇命简朕事已定乙酉太上皇至双泉赐袁彬以所御白绫衣及也先所献战裙赐哈铭衽褥靴望日丙戌车驾还京至东安门送驾虏揭帘审视叩头退帝迎东安门内驾入南宫文武百官行见礼庚寅以太上还京祭告天地社稷山川之神遂颁诏赦天下升杨善为左都御史仍掌鸿胪寺事王恩等赏有差宴虏使九月封朱谦为抚宁伯十月祀故翰林侍讲刘球于乡赐祠忠节十二月已酉月食礼部请以正旦群臣朝太上皇于延安门诏罢 
　　二年正月梁瑶击苗贼于靖州大有斩获二月南京雷雨击损大报恩寺塔三月罢遣使入虏四月贵州贼首韦同烈伪称苗王聚兴平之三截洞攻平越清平卫梁瑶方瑛等会击大败之五月虏使来欲求使荅诸大臣请许之以慰其心帝曰祖宗开创以来丑虏远遁不敢窥伺正为绝其来往也小人通使语言不一坐生衅端朕甚恨之今其切已群臣复言虏情至黠我备未修人情求不得则惭再则愤求而不得虏无愤耶帝曰虏之狗窃未尝忘心去年入寇京师岂因不遣使臣国家久安计不在此太子太保兼吏部尚书王直言比见圣谕绝虏讲和臣知陛下有为之君也如是则当有以备之帝曰天下虽安犹备不虞况今日耶有智勇谋略当举用者总督总兵具名以闻亡论戎伍太子太保兼户部尚书金濂言我备未也虏惭而愤孰遏其衅昔汉高帝自将三十余廿众往击顿而有平城之围矧今人民边储凋弊耗损伏望念祖宗创业之艰悯远近生灵之苦俯就所请荅其来意帝曰朕志已定所引平城之事恐非臣下所以愿国家者太子太保礼部尚书胡濙等言续出瓦刺番文一通令臣详议观其语意专在求使臣谓虏情虽谲未保其终然始则奉送上皇今又还我制使使人络绎驼马迭贡归诚悔过亦不可诬夫厚往薄来柔远常经彼使再来此不一报似非其义往年土木之事虽臣子痛心切齿皇上卧薪尝之日火然边无储蓄之素野有奔亡之忧师帅趋生士卒忘死尔者边报稍急曾无一人敢言战伐甚至张惶失措安邦大计谅不如是伏望皇上深惟曲虑量遣往和乃敕武臣修治军实庶彼无可执之词我有预为之计常曰卿言良是朕志定矣遂赐虏脱脱不花王可汗书曰朕自祖宗以来四裔来朝并加恩待殊不遣使至彼以此和好久久保全比岁可汗太师累使朝贡朝廷嘉厥款诚频使还荅岂期荅使贪功嗜利激怒可汗太师致使前目暂失欢好以天之灵要约如故朕与可汗可不思所以保终之终至业厚宴劳所赐可汗若可汗妃有金银及金银器皿织金蟒龙文绮等物即付领去自今但可汗使来朕终始善视决不食言六月戊辰朔日当食不食七月以边储不给许纳粟补官八月壬申南京地震十月监生郭佑疏言曩以太上蒙尘门庭有寇谋国大臣欲纾急难令民纳粟者赐冠带今军旅稍宁行之如故农工商贩不分贤愚惟财是授使之骄穉亲戚欺诳乡里又有赃污之吏罢退为民欲掩乡闾之耻纳粟纳草冠带而归何前日以财去职今日以财得官堂尚天下藏富于民木有不得已之时而有此轻名爵滥章服之意是以空乏示敌益启寇心愿裁止自今下大臣议寝不行湖广麻阳县教谕章泰言三事其一曰愿陛下孝孝百行之本也曩上皇北狩陛下仰承母后俯询群臣以登大位臣窃以天意人心与祖宗所以责望陛下者诚愈重而愈难视昔从容继统故自不同愿陛下师文王之敬止朝问定省以承大内两宫之心其二曰愿陛下弟诗云凡今之人莫如兄弟仰惟宣宗皇帝笃生胤嗣惟上皇与陛下而已陛下莅藩之初上皇留止京师岂不以手足情亲不忍违远冀得时晤日见今銮辂复还二圣重欢臣愿陛下体昔上皇友爱之心师古帝王因心之仁以父道尊事上皇用子道教育储圣百凡恩礼无替有隆三曰愿陛下武奋发威断义理所安行之不疑行之必毅中外晓然明知意向依凭城社者不敢肆昔日阴窃之奸啖饵权势者不敢萌昔日萝附之诡则彼无厌丑虏自凛然有虎豹在山之惧用以克戡大孰心且无难者下大臣议谓今上已行不须渎听士一月太上皇圣节礼部请令群臣朝延安门命罢 
　　三年正月太上皇居南宫石康县流贼入境攻掠县治二月太上皇第五子见澍生四月帝有意废东宫立其子见济未敢发也太监王诚舒永请先赐诸大臣金于是赐少保户部尚书兼文渊阁大学士陈循少保户部尚书兼东阁大学士高榖人白金百两吏部左侍郎兼学士江渊礼部左侍郎兼学士王一宁户部右侍郎兼学士萧镃翰林学士商辂人白金五十两顾亦未敢发有思明府都指挥黄王以罪系广西狱上书请立帝子为皇太子帝喜下廷议皆请从王请遂先置东宫官属诸臣皆兼保传等官支二俸以悦群臣之心京师为之语曰朝尽傅保部两尚书五月甲午废汪皇后立见济为皇太子册见济母妃杭氏为皇后改封太上皇帝皇太子为沂王封次子见清为荣王见淳为许王六月大雨浃旬河决沙湾八月命都察院副都御史凿英等十七人分行天下考察官员九月南京锦衣卫镇抚司军匠余丁华敏言臣窃见近年以来袁琦唐受喜宁王振等专权误国俱已败露天下共知也臣章茅贱陋切见言官苦害军民事非一端恨在朝文武臣僚缄口不言不胜痛哭流涕不惜一朝之命图安万乘之国臣切见内官收积家财金银珠石动以万计岂能天降地出非盗府库则浚民膏害一也侵牟公侯房屋兴造劳援害二也名为家人义男外亲莫不轻肥纵横恣睢凌击甚至入赀求仕莫差贵贱害三也葢造佛寺用费不訾以一已之私破万家之产害四也广置田租寄户郡县繇赋丁力不应科征害五也家人中盐虚占盐数转鬻与人先得勘合倍支巨万坏国家榷法夺商贾之利砉六也奏求塌房邀接客旅倚势赊卖负赖不还害七也卖放匠人名为伴当办纳月钱内府监局乏人造作工役烦楚不堪害八也家人包揽各色物件官府畏惧以一科十害九也董监工之役非法酷刑军匠涂炭不胜嗟怨害十也伏望皇上鉴前车立后宄母使萧墙祸稔帷幄奸生令曹节侯览复见今日下礼部寝之以南京地震雷击兽吻江淮以北直至济宁水涨渰没禾稼房屋东昌府连接河南地方黄河奔决敕太子太保兼都察院左都御史王文廵视整理监察御史刘琚等言近者灾异见示非常臣等切惟文武群臣德行才猷靡所表建而师保兼官禄俸加倍侈必费财费必伤民近者户部奏今年京师支放会计米银动以千万府库将空欲将被灾田地覆廿追征与其剥疲民之财孰若省重支之俸伏望听群臣挹损辞让亦消弭一端命关支两俸者蹔停其一年丰仍旧十月太仆少卿黄仕隽言臣访得各处廵抚考察州县官吏每凭里老以为去留闻里老多因前官纵容往来嘱托公事经揽收物营求催办害众成家积有年岁间有端已临民辄贻怨恨反加诬污廵抚官辄因黜罢州县官员一闻考察将临盛设酒席激求泣诉贿之钱帛以此多得保留否则去之殆尽用是里老有权官司受制无籍刁民妄行告害亦繇于此乞敕该部移文所在廵抚分豁详审或彼此互询或稠独交察或独步暗行或遥审面辩毋徒耴迎送随从电过风飞使猫鼠一家奸犬同窖疏入命考察不实者坐之仕隽复言廵抚朝廷重臣三司所行多被掣肘况在任年久或变节怠终昔唐玄宗谓张说曰向令十道使出廵诸州以察善恶兹因东封始知负朕多矣今岂无如前所云乞敕所在廵抚大臣惟总大纲无亲细事惟从舆论无执私见其事妥民安之处可无廵抚亦令多官集议暂从省革从之也先遣使臣来朝贡马复奏求中国使臣往报不许敕沿边总兵官防备之凤阳安庆浙江湖广诸府旱十一月已未朔日有食之太上皇帝万寿节群臣请贺延安门诏罢也先复遣使二千余人入贡太子太保兼工部尚书石璞疏言邦畿千里万国瞻依礼乐刑政胥繇此出乃盗贼横发披甲戴兵明火刼掠近闻所获强盗俱言谁不惧死但以粮赏不得全关妻子饥饿难忍复审口外边军夜行日伏侦探虏情乃其月粮亦行减去致令窘迫是启盗端实非俭道与减士饟宁损臣俸又闻山东河南南北直隶等处今年多被水患小民缺食盗贼潜起福建浙江蔓延可畏乞敕吏兵二部省冒滥去蚕食其文武官俸粮六品以下者如故五品以上斟酌减支量添军储尤望被灾州县蠲其徭税暂停一应军需遣一二大臣廵视赈齐下多官集议以闻诏文武官俸禄如故有员酌烦简量省之十二月令布政按察二使有缺三品以上连名会保以征湖广苗贼功升保定伯梁瑶为保定侯右都督毛福寿为南宁伯 
　　四年正月太上皇居南宫河复决少湾三月大隆福寺成寺甲京师费以数十万四月复筑沙湾决口辛丑月食五月以黄王为都督同知召至京师管事前府其家人系广西狱者俱宥之七月旱八月工科给事中徐廷章言师保之位非具经纶调燮之才不可轻畀今每部增尚书一员都察院增左右副佥都御史三十余员又复徧加师保衔阶高华猥滥所宜慎重十月以右春坊右谕德兼翰林院侍讲徐有贞为都察院佥都御史往治沙湾决河十一月太上皇万寿节群臣请贺诏罢帝所立太子见济薨谥曰怀献 
　　五年正月太上皇居南宫以山东河南连年水旱遣平江侯陈豫太子少师吏部左侍郎兼翰林院学士江渊往抚安之二月建昌武昌汉阳疫京师阴雪弥月淮徐苏松等府积雪小民饿冻死者甚多四月壬午朔日食五月礼部仪制司郎中章纶监察御史锺同并请复东宫下锦衣狱南京城内火焚民居六十家死者三十余人六月以云南左布政使贾铨湖广右布政使马谨右参政徐俌按察副使陈质定州知州王灼清苑知县吴宗庆治绩有称赐诰敕封赠及二代升左都督方王瑛为南和伯 【 贾铨鄞郸人永乐甲申进士自刑科给事出为大理知府洁已平政化洽上下会王骥征麓川兵兴数年大理当要冲铨给军不乏加升参政仍掌府事已再升为左布政使景泰四年入觐赐宴升副都御史廵抚山东兼廵河南往来二省便宜行事铨为政务实耻名人有称其善政推而不受以归诸其僚属成化二年召还理院事寻卒谥恭靖　马谨新乐人宣德丁未进士授监察御史廵按浙江等处所至克振风裁正统中吏部火书郭琎奏选为验封郎中以荐授湖广右布政使苗贼作乱朝命敕同参将张善御史侯□往总军事兼督粮饷谨曰苗众之叛罪在有司横征暴敛谁则不变盍先谕檄安辑降附负固弗庭然后动兵众如其言不数日来降者数千谨分布给赈乃与善等督兵出沅州绥宁等处破攻洪溪等寨擒斩之景泰中复与善等攻破腾婆等洞大小千余寨已复与参将李震征青龙渡杨山等寨贼靖州石壁等寨贼武岗城溪平水山言臈马等塞贼升左布政复论功升俸召为左副都御史廵抚河东天顺初致仕寿七十余】 八月云南总兵官槛送贼子思机发至京师伏诛十月癸已月食十一月太上皇万寿节群臣请贺诏罢十二月赐少保兼兵部尚书于谦敕曰闻卿婴疾朕心愓尔心命医往视赐卿白金五十并赐羊酒白粲卿其勉扶副朕卷睠 
　　六年正月太上皇居南宫四月丙子朔日有食之太上皇第六子见泽生五月册子垕为周王祁镃为赵王祁镐为荆王是月旱闰六月淫雨七月命翰林臣编纂宋元通鉴矕目监察御史倪敬等言天气失调灾异迭见雨水霖霪军民养难臣等敢直陈修省之助窃惟府库之财不宜滥予游观之乐不可无节曩因斋僧累出藏金易米供给米价涌贵不免损民异端惑众无耕蚕衣食之劳征科徭役之扰厚之如此则遐耴远漠栉风沐雨之穷军荒年歉岁趋事赴役之饥民又将何以济之近闻起造燕室龙舡宴娱频繁木石资饷为费不少恐非所以保圣躬隆圣德也帝曰朕知秦王仕洁薨八月廷杖南京大理寺左少卿廖庄降为定羗驿丞遂并杖章纶锺同于狱中九月丁亥月食十一月太上皇万寿节群臣请贺诏罢湖广苗贼攻围隆里新化铜鼓诸城命方瑛佩征蛮将军印充总兵官往征之 
　　七年正月太上皇居南宫命石璞抚安湖广军民二月皇后杭氏崩时两京群盗充斥三月以辰沅有警敕石璞总督军务四月湖广贼首蒙能紏苗贼二万攻围平溪卫城守备都指挥郑东等击败之官军乘胜追剿斩获无筭彗星见五月纂修寰宇通志书成六月太上皇第七子见浚生是月淮安扬州凤阳三府大旱蝗徐州大雨水河南亦大雨河决开封河南彰德渰没无筭七月命伶人李安为锦衣卫百户 【 安姊惜儿自教坊入侍幸故有是命】 封左都督吴安为安平伯两畿山东西江浙诸省虫蝻旱疫八月广西流贼破钦州虏知州姜原性裁省左下添设官员九月戊子道录司右玄义仰弥高奏近闻东南蝗疫盛发河间等府旱涝相仍而圻甸之间盗贼充刃八月二十九夜迅雷雨雹九月初九太阳无光色红如血薄暮太阴色亦红近者阴霾连日不散此殆囹圄冤滞之征乞敕法司明清庶狱诏曰朕屡命诸司平反诸狱今有逮问未完速断遣之谥宋臣文天祥曰忠烈谢枋得曰文节十一月太上皇万寿节群臣请贺诏罢十二月癸玄帝有疾且以星变罢明年元会 
　　八年正月太上皇居南宫是时帝疾不瘳储嗣未定内外忧惧在廷各怀择君之意司礼监陈□王诚与大学士王文谋耴襄王子立之其事渐露太监兴安讽群臣请复迎立太上皇学士萧镃不可王文持两端丙子群臣聚而属奏章于左掖门乞早建元良以安人心左都御史萧维祯请易建曰择既上奏不允丁丑将郊帝力疾出宿于斋宫戊寅遣太子太师武清侯石亨摄祭庚寅上不视朝者三日矣群臣复请议立太子礼部尚书姚夔与大学士商辂议率百官伏阙请辛卯集朝房夔属辂奏草辂属草曰陛下宣宗章皇帝子宜复立宣宗章皇帝孙皆曰善疏具日已暮皆出而石亨与徐有贞等夜夺门迎太上皇出南宫即皇帝位太上朝鸣锺鼓帝曰于谦耶既闻故曰哥哥做好居数日太上语近臣曰皇弟食粥可望差耳帝竟筋号废帝戾郕王葬之西山宪宗十一年上尊谥曰恭定康仁景皇帝改陵寝祭礼如诸陵先是正统中京师小儿祷雨之谣曰雨地雨地城隍土地雨若大来谢了土地雨御地弟音相近也葢至是验云 

　　名山藏卷之十三 

　　●名山藏卷之十四 

　　臣何乔远恭辑 

　　典谟记十四 

　　◆典谟记十四 

　　英宗睿皇帝三 

　　○英宗睿皇帝三 

　　上居南城七年矣景帝伐宫树锢宫门已无复天下意景帝病所立太子薨上太子久废司礼监太监王诚与大学士王文等谋迎立襄王子未定群臣且上章请惟景帝所立都督张軏与其弟輗武清侯石亨太监曹吉祥谋请上复位鸿胪主簿万祺知禄命告亨曰皇帝在宫奚事他求亨告太常卿许彬彬曰社稷功也虽然彬老矣徐元玉才有胆盍图之元玉者副都御史徐有贞也亨等夜过有贞有贞曰太上出狩非以游畋为国家耳南宫虽锢民无离心奉以复辟天人同符在此时也一再日亨等复过有贞有贞升屋步干象曰可矣在今夕相与密定计有贞曰今虏骑薄都城公总兵也莫若名备非常纳兵阙中皆曰善遂仓皇出会曹吉祥芨靖远伯王骥都御史杨善兵部侍郎陈汝言等至长安门下门开亨等以兵千人入有出入者辄呵止之宿卫皆惊有贞收诸门钥投水窦中时方四鼓天晦亨等亦恇惑有贞大呼曰时可矣勿退率众薄南宫门锢俄隐隐有开户声有贞使数人举梁厉以冲门勇士踰垣入毁入城中黯翳軏等入乃烛太上皇烛下独出曰尔何为俯伏合声请陛下登位挥士进辇皆惊颤莫能举有贞挽之前拥上皇登遂夹辇行忽月星明穊上皇顾问有贞卿等为谁各具官对舁导入自东华门门者呵之上曰吾太上皇也遂翼升奉天门诸臣推御座门中上升座鸣锺鼓群臣之请立太子也景帝许以是日朝群臣皆待而帝不可起有贞等号曰太上皇复辟矣趣入贺举朝震骇遂皆呼万岁日中群臣各朝服奉上登奉天殿行即位礼时正月壬午日也是日命徐有贞兼翰林院学士参预机务于内阁执少保兼太子太傅兵部尚书于谦少保兼太子太保吏部尚书谨身殿大学士王文司礼监太监王诚舒良张永王勤等付锦衣狱顷之改升有贞为兵部尚书兼职视事如故升许彬及大理寺卿薛瑄皆为礼部右侍郎兼翰林院学士参预机务于内阁下都都督同知黄王子指挥同知翰于狱谪戍之科道官劾大学士陈循萧镃商辂尚书俞士悦江渊侍郎王伟党比王文于谦迎立襄王子事上命群臣廷治之告即位于宗庙陵寝诏天下曰朕昔恭膺天命嗣承大统十有四年民物康阜北虏为变朕念宗社生灵亲率六师以庶弟郕王监国不意兵律失御乘舆被遮皇天悔祸虏酋格心奉朕南还监国之人既无复辟之意反为幽闭之谋旋废皇储爰立已子惟天不佑未久而亡杜绝谏诤失德良多朝政不临人心斯慎今月十七日朕为公侯驸马伯及文武群臣六军万姓之所拥戴请圣母皇太后祗告天地社稷宗庙以其日复即皇帝位其改景泰八年为天顺元年大赦天下咸与维新咨尔万方臣民同秉忠诚会归皇极布告天下咸使闻知封石亨为忠国公张軏太平侯张軏文安伯杨善兴济伯皆予世迁景帝杭后祔庙主于别室升曹吉祥嗣子锦衣带俸指挥合事钦为都督同知吉祥侄铉及太监刘永诚侄孙聚蒋冕弟成业兄成达俱为锦衣世袭指挥佥事皆以迎驾功群臣杂治王文于谦陈循罪言谦与王文江渊及太监王诚舒良张永王勤景泰中串同故都督黄王构成邪议更立东宫寻复逄迎废黜汪后陈循萧镃商辂不能阻又附之谦文举用项文曜王伟古镛丁澄等树党行私比因景泰皇帝不豫在廷诸臣请立皇储而谦文诚良永勤意欲外向已见群情迎复皇上乃图紏合逆旅欲擒杀总兵亨等循镃辂渊士悦伟镛澄文曜俱知不告言坐谦等谋反当凌迟循等知情故纵斩死罪学士薛瑄请轻之乃命斩谦文诚良永勤于市籍其家谪循渊士悦文曜充军铁岭卫罢镃辂伟镛澄为民忠国公石亨言迎驾者于上封右都督孙镗为怀宁伯董兴为海宁伯余论叙有差凡夺门者升三级保驾守门者升一级葢三千余人景泰中诸群小皆伏诛增给石亨张軏禄命杨善理左军都督府事进封会昌伯孙继宗为侯予世榜示王诚于谦罪于天下升礼部仪制司郎中章纶为本部右侍郎二月以太后诏废景帝为郕王复号郕王母后为宣庙贤妃皇后为郕妃怀献太子见济为怀献世子革肃孝皇后诸贵妃封号徙王文于谦王诚张永舒良家属充军口北开原等卫升南京都察院右副都御史轩輗为刑部尚书命吏部右侍郎李贤兼翰林院学士参预机务于内阁封都督曹义为丰润伯焦礼东宁伯施聚怀柔伯调左副都御史王竑为浙江参政寻罢为民不叙升都督佥事石彪为左都督同知充游击将军领兵廵哨大同月食郕王薨谥曰戾以水蠲保定河间税粮遣刑部侍郎周瑄往赈之畿内饥顺天民聪粥民四月赐褒敕特赐忠国公亨禄米前后通三千石进封广宁伯刘安为侯广西蛮贼黄公好等叛总兵安远侯柳溥讨平之三月升锦衣卫指挥同知门达为指挥使指挥佥事袁彬为指挥同知已已立太子封诸子见潾德王见澍安王见泽崇王封徐有贞武功伯升李贤吏部尚书兼职如故因命有贞兼华葢殿大学士仍供文职于文渊赐勋号散官奉书襄王瞻墡曰先帝惟叔父亲宗室惟叔父贤侄简祁钰宫得叔父陈言慰安二疏循览再三比于金縢皇太后感叹不已叔父云欲朝觐侄亦喜见以笃亲亲实时气候清和敬遣太监时赍奉敕符若书迎请叔父从容就道侄竚俟叔父之至命石亨充总兵官佩征虏副将军印搜虏于延绥命兴济伯善兼礼部尚书靖远伯骥兼兵部尚书都督石彪奏廵抚大同副都御史年富违法系法京师上问李贤富何如对曰其在大同公以断上曰彪将恶其不利也名锦衣门达必审究之既多诬贤曰欲卒白当再勘请遣给事中郎中二员上曰使武职一人同之不者彼谓文臣相党命左佥都御史林聪赈饥于山东升都察院右副都御史耿九畴为右都御史敕曰朕惟御史内紏百官外按方隅受朝廷耳目寄苟非其人曷任称使景泰失政台宪进选每出私门当官者或枉法鬻狱言事者或济私罔上出廵者或张声势作威福官邪不儆纪纲荡然尔承朕简必奉公正已督率咸修御史不职尔等察举尔等不职亦听御史紏劾黜幽陟明国典斯在四月上召诸大臣曰中外民艰皆因有司匪人卿等审察先有犯赃复职及见任操行不端政绩无闻老有疾者具以奏命内外法司审录罪囚襄王瞻墡至见之武英殿敕刑部右侍郎黄仕隽赈济近畿山东饥民五月命都御史马昂赈饥山西以民饥减岁办物料之半御史杨瑄上书言石亨曹吉祥夺民田上示其章徐于有贞李贤皆曰御史言正上嘉之六月彗星见室宿十三道御史张鹏等以上嘉瑄合章紏石亨不法事章且上石亨惧入谮上命收鹏及瑄面诘诸御史于文华殿悉下锦衣狱究主使者锦衣卫以右都御史耿九畴右副都御史罗绮名上遂并下狱鞫之狱词复言主九畴绮者大学士有贞学士贤上命科道官劾有贞贤专擅威权排斥勋旧并下狱复命吏部核御史给事中年二十五以上者留任事三十五以下皆外调之于是给事中玘御史祯等四十余人并得调是日大风雷雨雹发树坏屋奉天门东吻牌摧毁乃降有贞为广东右参政贤为福建右参政九畴为江西口布政使绮为广西右参政十三御史盛颙等调知县杨瑄张鹏谪充军玘祯等复职如故命通政司左参议兼翰林院侍讲吕原于内阁参预机务薛瑄乞致仕许之追赠故御史锺同为大理寺左寺丞命翰林院修撰岳正于内阁参预机务留李贤复为吏部右侍郎彗星示变占谓应在母后己已上亲告于皇天上市兼为母后祈福诛左副都御史蒋琳枭其首贵州 【 贵州按察佥事李叔义奏琳恃于谦商辂为亲旧杖杀下挥千百户逼窜土官锢死守边都指挥赵信擅籍其家惧无罪者数十人番异嗾按察使张海廵按御史靳敏俱勒杀之且纳海及指挥吴升赂荐升按察使都指挥奸留苗贼男女市银千余两诬叔义等以上私罪命给事中汪浩同廵按御史杨贡往察覆章先后上闻上曰琳贪淫暴恶又系奸党锦衣卫即逮鞫之既至诉叔义诬已且云贵州乱离之后边事窘迫夷情凶狼惩奸宜严故多怨谤浩贡因已就逮遂不公于案验且臣远在万里岂知于谦等不轨之谋上不听命廷鞫之坐琳谋杀人斩决不待时遂命枭琳首于贵州】 七月复执徐有贞下狱丙寅承天门夜灾丁卯上躬祷昊天上帝后土皇祗曰恭惟皇卷命臣承统即位以来星变不消烈风震雷拔树坏屋午门吻牌摧毁承天门楼被灾屡见变异深惧不胜意者事天法祖未尽诚欤爵赏刑罚未当欤忠良未尽用奸邪未尽去欤所见不明信谗佞欤节俭不崇侈财用欤征敛掊克之未息而刑狱冤滥之未雪欤思过省躬仰体仁恩大赦天下伏祈曲赐洪原用宁邦家臣不胜待罪惶惧之至复遣告于太庙社稷山川敕谕群臣曰朕以菲德膺干复祚图治虽勤应天无效六日丙寅承左门灾朕心脤惊罔知所措意者敬事天神有未尽欤善恶不分用舍乖欤曲直不辨刑狱冤欤征调多方军旅劳欤赏赉亡度府库空欤请谒不息官爵滥欤贿赂公行政事废欤朋奸欺罔附权势欤群吏弄法擅威福欤征敛徭役之泰重闾阎田里靡宁欤谗谄奔竞之幸进忠言正士不用欤抑文武有司阘葺酷吏贪冒无厌致军民失所欤此皆所繇伤和致灾而朕或未明也尔文武群臣股肱耳目休戚惟均果有直言必当无隐其或躬蹈前非亦宜洗心改之遂下诏大赦天下升李贤为吏部尚书兼翰林院学士掌文渊阁事调许彬为南京礼部右侍郎 【 许彬宁阳人以举人选入翰林译字中永乐中进士改庶吉十累升修撰正统已已升大理寺少卿兼翰林待话提督译书英宗自虏地将还遣近臣迎驾彬请往谒见于宣府为英宗草罪已之诏繇是见知景泰未与石亨定复辟谋事成进礼部右侍郎兼翰林院学士入阘至是调南礼部既行降陕西参政至乞致仕许之成化初复官仍致仕卒赠礼部尚书谥襄敏材夙有文誉顾坦率无简择一时放荡之士尽出其门饮酒吟诗议论亹亹不切于用晚预机务方欲谢绝平昔旧游恶其变态谤议坐腾】 命岳正仍于内府授内使书顷之外调为钦州同知轩輗乞致仕复以故广平侯袁容庶子瑄袭侯富阳侯安顺侯成山侯保定侯子皆许袭伯黜徐有贞为民金齿进封南和伯方瑛为侯封为督陈友为武平伯后军都督石彪为定远伯予世左都督杨能为武强伯右军右都督李文为高阳伯俱流上谕户部自辽东抵陕西边军良苦其遣给事中并司属官各六人赍金分劳之人二金八月甲午以彗星未灭躬祷于昊天上帝丙什月食安置王竑于陕西报书襄陵王冲■〈火禾〉曰日出视朝礼经所载古人君是常王念予朝昧爽侵冒风寒亲亲忠爱感德良厚九月命太常寺卿兼翰林院侍读彭时于内阁参预机务封通许王子堕为周王渖王售焞薨报代王仕■〈土廛〉书曰承惠菘菜榲桴虽王国隹产道远人艰自后无再谪岳正充陕西卫军十月赐故太监王振祭葬赐杭州府宋岳飞祠曰忠烈有司春秋祭慧星复见于宿敕处士吴与弼曰朕惟劳于求人乃成无为之治乐于忘势斯致难进之贤闻尔与弼潜心博闻蕴藉抱略不求闻达嘉遯园丘睠兹高谊渴望来仪特遣行人曹隆往诣尔居征聘赴阙仍赐礼币以表至怀尚欣然首路副朕翘跂上谓李贤曰建庶人文垚与故吴庶人允熥婘属淹禁且六十载亲而亡罪朕不忍其久系贤顿首曰尧舜之心也皇天后土太祖大天之灵实临陛下遂白太后出之左右或言不可上曰有天命者任为之乃居之凤阳令有司给月火薪炭婚娶出入听自便复给火者二十多人十余人遣内使溥等六人守视使令敕群臣曰建庶人等幼累于前人拘幽至今朕欲群生皆得其所况懿亲哉悯此遗孤特从宽贷用加赉送听送婚娶以演后嗣庶天下谓朕亲亲焉敕中外寺额曰真庆嘉福圆林观音净觉普寿南泉云间庆宁永庆妙亨常乐显宁惠明昭灵昭宁碧峰护国景会福严灵云报因报国大胜清源普利英台慈会兴善净业广福崇化法空广惠延寿龙泉普济静仁业庆龙兴凡四十寺命工部为忠国公造宅十一月上曰山东连年灾伤民其艰难虽已遣赈朕尚念之吏部其就于本布政司推选廉能官一员专行抚恤吏部举右布政王宇遂以命之命左佥都御史王俭赈贫于徐州陛辞上曰徐南北畏冲民艰朕恻然设心赈济毋恤庾仓定文官封赠诰敕例一品四道二品三品三道四品至五品二道致书襄王瞻墡曰兹予初度承惠多仪加以玲珑碧玉之带书曰分宝至于伯叔之国予施叔父宜也乃承惠于叔父敬酬白金彩币曰匪展亲特表谢敬赐中外寺额曰清光永泰龙泉灵岩归义隆安地藏重熙法幢延供华光普陀大云海会智安福胜普应青塔阳坡榖积石佛夕照普安通法普仁嘉福法宁开化大宁法宝罔极永峯圆广观音显法永福保安崇庆广福圆真凡四十寺十二月封曹吉祥嗣子左都督钦为昭武伯虏寇庄浪等处命太傅安远侯柳溥佩平虏大将军印充总兵官右都督过兴充副总兵都督同知雷通充右副总兵武平伯陈友充游击将军往陕西剿杀之祷雪于宫中 
　　二年正月庚申朔六科十三道劾兵部尚书陈汝言诸不法事文武群臣奉诏鞫实命固禁之巳卯尊皇太后为圣烈慈寿皇太后诏天下二月封都督同知杨信为彰武伯鞑贼入境命大同总兵官高阳伯李文游击将军定远伯石彪调领精兵往延绥等处会彰武伯杨信等御之有斩获上曰朕闻向者土木阵亡官军至今南山河南北一带骨骸尚暴露甚悯然其命瘗收之三月广西贼流刼博白及广东宁川永安千户所等处敕镇守临清平江侯豫山东东昌府青莱诸府故多安插夷人朕念东凶连岁民流离困敝恐因而相聚为非敕至其往来饬兵盗生翦之四月乙丑皇太子初讲学于文华殿户部奏副都御史聪言山东诸郡县逃亡死绝之数核视皆实上曰税粮草束急除之逃亡户今有司尽心招抚东苗十三番贼首干把猪等僭称伪号攻刼都匀等处命湖广贵州总兵官南和侯方瑛周兵剿之石康贼攻破博白县敕曰近闻皇亲公侯伯文正大臣中多有藏匿罪人亡虏有令家人强占外州县军民田地有起葢房屋把持行市有诡名中盐挟制官司者夫京师天下本贵戚近臣四方视効欲无干朕宪在守位循礼矣比会昌侯弟显宗侄璘令家人私造房屋罔市秉朕不敢用外戚故屈法也诸臣有犯前所云者自首免罪不首自发者罚无赦家人投托人皆水适戌边五月册秦世子公锡为秦王处士吴与弼陛见命为左春坊左谕德辞并封还敕币不许遂见与弼于文华殿从容顾问辞职之意上曰重卿学行特授宫僚烦辅太子与弼终不受遂赐宴于文华复赐彩币羊酒薪米遣中官送至寓舍上谓李贤曰曩者奉迎之人纷然请革边廵抚今闻武官贪纵暴横无所镇压之朕乃知其谬卿与王翱马昂仍择可者遂命白圭廵抚辽东王宇廵抚宣府芮钊廵抚甘肃陈翌廵抚宁夏皆从各省布政使升为右副都御史以行李秉廵大同则以右佥都御史往徐瑄廵抚延绥则以监察御史往上曰有文臣则武臣不得遂私其即日遣召之已而马昂言东苗十三番等贼急乃复以白圭赞理贵州军以太仆卿程信为佥都御史代之安远侯柳溥败虏于凉州都督同知雷通自永昌来援遇虏怀安站亦败之七月赐吴与弼敕曰朕惟英君谊辟莫不好贤求士闻尔与弼怀抱道德嘉遯林丘特行征聘惠然肻来深慰朕心用授春坊谕德烦辅东宫固辞难拒今仍遗行人送还故里赐尔银币复命有司月给廪米二石尔其优游桑梓尊仁乐义傥精力未衰尚无忘纂述辅教垂世以继前贤虏欲寇宁夏命宁远伯石彪充总兵官佩征夷将军印左都督刘深充副总兵官往剿之敕三法司曰御马监都指挥千百户并勇士小厮自倚善骑射恃宠估势自今但坐事者不分轻重录取上裁伶人有谋升伶官者特发充边军上谓李贤曰朕念曹吉祥随侍旧人每有干请多曲狥之吉祥不顾可否无厌足虽朕十不可二三四方奏事者不知谓必行往往造门求通朕断以公道八月敕谕李贤彭时吕原曰朕欲览于天下舆地之广我文祖太宗皇帝尝命儒臣未究厥绪景泰间虽已成书繁简失当卿等尚折衷精妥继成初志用昭我朝一统之盛九月复以轩輗为南京都察院右都御史甲子驾幸南海子上谓李贤曰朕朝罢膳后阅章奏易决者下有司可议者送先生参详当乃出左右乃曰陛下自劳非养生道又曰内阁可无送朕荷天下之重五更二鼓起斋洁拜天毕省奏章既剖决谒奉先出视朝不爽于时度退朝召问大臣商略机务于文华复省奏章省讫还宫至申又如之暇则听内政暮乃休母后所旦朝有命则间一日隆冬盛暑则五日左右亦曰陛下自劳非养生道贤对曰陛下孝敬精勤古贤君何以加此愿持毋衰上曰朕之行此亦有何劳便于安逸怠荒至矣十月鹰坊司内官请出猎不许固请许之上曰毋扰州县朕迹尔矣内官至果多索有司禽兽以进曰猎所获上已访知既反命杖黜之上屏左右问李贤政治得失贤极言官较出外逮籍罪人之弊上密察果然召指挥门达戒之曰敢有不悛罪毋赦戊寅幸南海子十一月分遣大臣祷雪于天地社稷山川以耿九畴为南京刑部尚书诏访举精通天文历数地理课命之术者送诣京师十二月以西师无功召柳溥还革其大傅闲住罢举经明行修贤良方正儒士修万工堰 
　　三年正月命法司锦衣秘狱无泄虏入安边境总兵石彪等击败之都督佥事周贤死焉赐赠葬与升袭庆远同知叶祯率民兵击贼死之赠广西右参议赐祠三月下右佥都御史李秉锦衣狱罢为民四月增建南内殿宇龙水县獞贼凤弟吉紏合广西流贼为变两广都御史叶盛击败之召石彪杨友还论功进封侯方瑛白圭剿东苗克之俘干把猪等于京师广西流贼紏广东怀集县獞贼攻破开建县杀知县典史廵简广西猺獞苗贼出刼杀敕镇守两广左少监阮能朱详总兵官左都督刘深副总兵都督同知欧信等恊心剿捕下雄县知县秦纮锦衣狱赎罪调边方五月禁商旅携违禁物贸易诸夷中广西流贼破容县刼浔梧柳庆南宁诸府州县六月命廵抚官以岁乎赴京师议事七月封幼■〈土学〉为渖王八月下石彪锦衣狱敕曰我太祖高皇帝立纲陈纪照临天下谆谆诰戒董正百官制铁榜以谕功臣当时臣下凛凛然近来公侯驸马伯五府六部都察院等衙门大臣及近侍官员多不遵礼禁私相交往甚至阿势泄事因而结构百端即如定远侯彪图谋镇守令指挥等官假进奏词事发被劾辄有情熟近侍濳报消息官之不正无此为此甚今后文正大臣无故不许往来互通给事中御史亦不许私谒文武大臣敢有阿附漏泄轻则发戍重处死锦衣卫指挥亲军近侍尤不合与诸臣交通他卫指挥以下非出征时毋得辄候公侯门违者如铁榜处治田州府头目吕赵杀知府岑鉴渖王之封也修武伯煜刑科给事中俨实充使既至受王馈上使较尉觇得下逮下狱书告宗室诸王曰正统初敕朝使无得需索王府物犯者处死家戊边严矣修武伯煜给事中俨近复玩无忌王府资费有限岂堪如此念我亲族申明旧例后有遣至者饮馔之外毫无与也九月广西流贼犯广州界命都御史叶盛并总兵镇守等官调度所在官军土兵剿除高石亨家属指挥佥事宁等十人于雷州等卫凡繇亨进者皆降谪有差肃州火延烧五千余家死者六十余人十月已未驾幸南海子命石亨闲住许报夺门升官者自首改正敢隐者罪葢首改者四千余八十一月敕诸王毋干预有司事湖广旱饥命设策抚赈光禄寺请陶器于饶州凡十三万三千有奇工部请减八万以纾民从之十二月月食 
　　四年正月已卯朔虏二万寇榆林总兵官彰武伯杨信御之有斩获下亨石狱籍亨及彪家上谕李贤曰天下诸司朝觐大集旌异之典当如祖宗之故既吏部举右布政使贾铨梁棨萧晅徐景李颙按察使刘孜知府丘陵胡浚知府张福知县张暄等十人各赐锦衣一袭钞千贯宴礼部随擢暄为礼部尚书铨为副都御史二月广西獞贼流刼永州攻破桃川枇杷三千户所永明江华二县石亨死狱中诛定远侯彪癸酉幸南海子致书襄王瞻墡曰叔父欲朝朕亦欲一会敬遣太监定奉敕符金牌迎请可从容就道从行人数惟叔父所定广西蛮贼破信宜县三月已卯幸南海子辛卯幸仰山洼恊赞广西军务监察御史吴祯平吕赵斩之四月襄王瞻墡来朝命宗室王府无子者方许请继室子八岁方许请名女子岁十五方许请封着为例致书襄王瞻墡曰叔父来觐晤间屡闻嘉言裨益良多及叙亲情乃知世子妃病未有出而庶长子巳十岁知向学朕甚喜之重闱之下宜有令孙兹特立见淑为襄世孙以遂叔父裕后之怀叔父母逊复书曰朕念叔父国家至亲雅有贤誉宜享优游之乐每岁秋冬间可出城游赏三五次或世子郡王从亦可玩览山川猎取禽兽畅怀怡情焉乙卯王辞上送至午门外握手泣别王拜上亦拜王起行数步顾且拜上使中官掖之王起行顾且拜者以十数上目送出端门六月月食七月乙亥朔日有食之上患脚气不朝者累日甲午朝朝罢召李贤王翱马昂慰问良久赐金若宴湖广当造纸工部言楚饥请成造于不灾州县上曰皆罢之八月命湖广有司加意恤赈其租税上谕户部曰四方奏报水旱民多困苦朕甚悯焉其移文廵抚廵按官覆视灾伤甚者租税悉除轻者量蠲之不能自给者速发廪赈济禁假较尉行事害人者虏酋孛来大举入寇自大同威远西拥众南行已直抵鴈门关代朔忻州一带遣都督颜彪冯宗领兵往备之上召李贤王翱于武英殿曰户兵二部缺侍郎谁可贤曰副都御史白圭可兵部翱曰故南京户部侍郎马谅服除可户部遂用之九月赵王祁镃薨虏围大同右卫命抚宁伯朱永都督白玉鲍政统领官军廵边于宣府十月阅骑射西苑赐总兵官会昌侯孙继宗等宴钞骑射官赐钞有差谓学士李贤彭时吕原尚书王翱马昂曰为国重武练武先骑射皆顿首称善遂皆锡宴钞戊辰幸南海子十一月复阅随操武臣侍卫勇士赏赐降将领一等闰十一月予襄王瞻墡书曰承惠药及方已秪领惟卫生之术先资药饵而方书不下数十家非考阅参验之玉畴得要且良叔父明达仁恕留心于此良方佳剂亲爱惠予感慰之深布此以谢庚戌幸南海子戊午晓刻日食四分有奇掌钦天监事礼部侍郎汤序不预奏上切责之李贤曰天戒有在人君正欲因而儆惧汤序奸不忠乃不奏闻序凡遇灾异皆隐不言见象变必曲解说或将天文书所载不祥语改削进遇吉兆即详呈序奸不忠无所容遂及监正副等官皆执下狱因降序为太常少卿已未幸郑村坝阅仗马十二月镇守大同总兵高阳伯李文太监陈瑄屡为虏所掩袭不实奏下狱治罪廵按浙江监察御史阎鼐言闸办银课内外等官扰害军民状忤旨下狱已降为平南主簿上召李贤曰吏部缺侍郎尚书王翱老当得一人佐之其与访择明日以副都御史崔恭奏上曰善因论徐有贞才自金齿放还家巩昌同知崔达任满巩人乞留为其知府从之是岁赐致仕四川按察佥事王琦以周其贫 
　　五年正月壬寅朔迁代府山阴襄垣于蒲宣宁隰川于泽灵丘于绛怀仁于霍天理少卿子茂卒上谕李贤曰大理法官今虽有寺丞二人名位轻恐不敢与法司持辩卿与王翱择明日以故大理卿李宾奏上曰善二月谕李贤曰锦衣指挥逯杲诬弋阳王奠壏败伦丑事今云不实宗室如此它枉行多因下谕曰刑狱国重事今后陈冤者三法司当审辨毋畏嫌避疑遂遣右副使李广驸马都尉柳镇与杲复往勘之命都督佥事颜彪佩征夷将军印充总兵官征剿两广獞贼四月虏犯庄浪镇守都督佥事林宏等击却之敕游击将军都督同知和勇统领两京达官旗军杀贼于两广修大明一统志成御制序上谕李贤曰军官季俸至关银十四万余府库入少出多奈何贤曰自古国家食是患今卫官二千有余员矣上曰令兼支布钱则因何如召贤与吏户部三部尚书议曰议毕且复下廷议不者不惟归怨朝廷亦怨于尔辈五月中官过南雄有所索于知府刘实不得中官怒叱捽之遂与中官交讼上并逮治京师上亲听之论治中官罪弋阳王奠壏竟为逯杲所诬赐自尽六月虏大犯凉州庄浪命兵部尚马马昂总督军务怀宁伯孙镗佩平虏将军印充总兵官右都督冯宗充副总兵官都督佥事鲍政充左参将赵胜充右参将统京师精锐骑马万五千往击之李贤及会昌侯继宗吏部尚书翱兵部尚书昂以所在兵灾人民艰窘请下宽恤以苏疲困许之命花木鸟兽梨板及追马清匠刷卷采柴之役悉停罢葢所罢皆民最苦而采柴之役岁省可三十余万时所在告讦及采访事情皆即遣锦衣官较籍其家李贤言其多枉因敕法司情重者奏请余悉发廵按御史及所司问治七月昭武伯曹钦有罪下谕文武群臣钦等遂与司设监太监吉祥反恭顺侯吴瑾广义伯吴琮以闻命怀宁伯孙镗等率官军讨之钦杀左都御史寇深及恭顺侯顷之与其兄都督铎弟指挥铉及从兄都督浚皆为镗所败死执吉祥下狱磔于市并磔钦等尸以狥诏赦天下 【 寇深唐县人永乐间为郡庠生乡人有谋不轨者驰京师告发得为同子生宣擢刑部主事正统中以右俭都御史镇守四川松藩修筑关堡城池六十余所哨台三百七十余座平治饷道开凿山泉诸蕃皆来送款以功升左副都御史食二品俸景泰二年召还未踰月复奉命提督辽东军务捕获妖贼李福惠分遣将士擒斩入犯虏辽左以宁英宗复辟升左都御史至是为曹钦所杀赠少保谥庄愍深强劲敢任然无学术重以贪鄙残刻朝士有忤之者睚睚眦必报初迢事曹钦父子已而踈之故及于祸】 诏曰凡朝廷得失生民利病百僚贪暴奸邪近侍风宪职皆当言近多嘿嘿畏避权势今后亡讳不当者亦不罪寇深既遇害上谕李贤与六部公举可都御史者惛荐南京刑部尚书萧维祯上曰非端士也贤曰大堙卿李宾司刑日久其年尚少容止老成上曰善逐用之 【 李宾顺义人正统乙丑进士初授监察御史伉直著名超迁太仆寺卿寻转右副都御史提督永平山海诸处军务兼理粮饷天顺初改大理卿丁父母忧两夺情曹钦反宾率子弟家人挺身奋击贼平升右都御史成化改元南都大饥江中盗起升宾南京兵部尚书满考来京留改左都御史掌院事荆襄流民啸聚宾请命都御史原杰抚视之进太子少保宾刚简镇默留心公事每当议政动中机宜锦衣门达有罪廷讯强辨至宾前曰公宜讯我遂引服成化中有奏杨荣曾孙曅不法者宾言荣有功朝廷其子孙当宽处之会曅以逃难至京词连二三大臣宾与焉宾恐得自陈致仕卒赠太子太保谥襄敏】 河南水黄河溢涨汴襄间渰没官民庐舍多死者命工部右侍郎薛远往视之进寺怀宁伯为侯止其击虏之役而使冯宗佩平虏副将军印充副总兵赵胜充左参将与都督佥事李果充右参将统故所选京师军往击之命兵部右侍郎白圭起王竑为左副都御史俱参赞军务八月追封吴瑾为凉国公子谥赐葬加吴琮岁禄二百石赐寇深赠谥祭葬加李贤太子少保九月苏州滨海诸县潮挟雨大至死者万余人命赈恤之虏犯永昌山丹抵甘右参将李恭等追御之有斩获十月致书襄王瞻墡曰朕念宗室至亲贤无如叔父兹仰体情尚制神像画轴服饰器玩数十品物虽不腆工作颇精朕复制诗赋数首用写名藩山川风景之胜以寓嘉美至可目入复设饭堂于南京给孤贫日二粥如永乐中故事十一月丁酉朔日有食之壬子月有食之壬戌幸南海子上谕李贤曰左右群小日见吉祥败稍敛戢近又放纵朕恒戒之曰即如吉祥岂无功哉一旦犯法不得赦也葢朕未尝忘南城时贤对曰善上曰朕五鼓拜天虽足疾不废拜毕阅章奏亦拜于八庙出则视朝退朝母后毕复视政既罢进膳饮食未尝拣择衣服亦随宜虽衣布天子也又曰朕宫中读书观射如锺鼓司承应朕唯时节奉母后无事并不听观因与李贤论六部诸臣虑吏部尚书翱老贤刑部尚书瑜工部尚书荣而弱礼部尚书瑁十二月定赎罪例京师多盗命盗发执廵城御史下狱锦衣官较及兵马司官皆锁项捕盗着为令乙亥幸南海子释陈循为民 
　　六年正月丙申朔程乡贼罗刘宁等紏海贼攻烧揭赐兴定县刼仓库复攻围长乐县参赞机务右侍郎白圭左副都御史王竑等分兵廵边适虏分道寇固原圭竑与冯宗李杲分击之有斩获赐奖敕敕谕天下提督学较监察御史等官陈政等朕惟自古帝王率以兴贤育材为首务学较废兴人材之盛衰治道之隆替系焉曩嗣位之初爰简学行老成之士授以宪职俾专学政行之十余年厥有成効景泰中罢去而废坏日甚今复行旧典命尔等往尔其钦哉夫是一方表率也率人必先已其务端轨范严条约公劝惩俾崇于正学廸于正道庶称朕简任之意颜彪等剿浔州大藤峡等处獞贼攻破七百二十一寨斩首三千二百一十七级复所掠男妇五百余口赐奖敕蜀王悦劭火薨三月皇第九子生虏寇靖虏境都指挥汪礼逐出之召冯宗赵胜白圭还敕王竑李杲暂留防守四月上召礼部尚书石瑁瑁趋疾上谕李贤曰石瑁动止粗疏不称宗伯朕欲以户部侍郎张睿易之贤退语瑁瑁求去上曰瑁大臣也为人诚岂可坐小失退因留如故而以睿为户部尚书五月端午赐群臣扇及宴扇题御制二诗分赐诸大臣颜彪等剿龙山等处猺人直抵浔梧廉诸处皆击胜之赐奖敕禁在外大小衙门毋增置夹棍等件刑具八月虏入独石马营命修墙垣屯堡炖台壕堑于诸边九月乙未圣烈慈寿皇太后崩壬申上御西角门谕礼部曰大行皇太后遗诰服制二十七日除朕不忍朕仍素冠服视事西角门尔群臣以素服朝参待山陵祔庙毕乃用浅色衣服以朝都指挥佥事门达请门置锦衣狱从之 【 时达掌锦衣遣较尉四出狱讼甚繁云】 征进两广总兵官颜彪赞理军务右佥都御史叶盛等献所杀潮州反贼罗刘宁广西龙山等处猺獞韦公立等首三十五级十月上大行皇后尊谥曰孝恭章皇后诏天下十一月甲午合葬于景陵庚子祔庙严捕私盐船令 
　　七年正月郊上病足掖而就事二月会试天下举人试院火死者九十余上悯之命无物色者有司具木瘗之朝阳门外为六大冢题曰天下英才之墓改试于八月致书襄王瞻墡曰朕惟叔父在怀兹特送袍带数事以识爱私叔父鉴之荆州知府张嵒九年考满荆人奏留许复任上谕李贤曰近闻空中有声大谴也宜祈禳贤对曰考之于书无形有声名曰鼓妖君不恤民天下怨叛则妖生焉乞行蠲恤之政上曰朕心也三月颁蠲恤诏于天下封蜀世子友垓为蜀王四月辛未奉孝恭章皇后主太庙广西流贼攻破岑溪郁林五月已丑朔日有食之闰七月追上胡太后尊谥修其陵寝改殿试于明年裕州知州秦永昌以贪酷伏诛河南前后廵按御史布政按察二司官皆坐罪八月代王仕■〈土廛〉薨九月四川贼悟真等据岳池流刼荣昌遂宁铜梁等县广西流贼纵刼广东雷廉高肇诸府切责总兵官泰宁侯陈泾会广东副总兵都督同知欧信等剿之十月复书襄王瞻墡曰近令庶子德王见潾出府荷叔父赐诲靡匪格言颛谢叔父之嘉训命都御史叶盛言潮阳知县陈瑄能抚亡而剿寇以为潮州试知府广贼流刼广东广州甚亟敕廵抚广西佥都御史吴祯节制两广军与广东镇守官计擒之十一月万寿节礼部请贺上曰母后违养未及大祥朕何忍哉至期御奉天殿群臣如朔望仪金华民诉其知府瑄贪酷者上密遣官较察之曰即不实亦械至调都指挥袁彬于南京锦衣带俸闲住廵按四川御史斌故善漏刻慱士诚诚使蜀府斌从诚所受贿赂事觉下狱上曰其栲讯令言御史行人进士使出似此受赃者有几若不得问问官罪无赦十二月初以较尉言廵按云南御史祚贪清军御史万锺淫逮下三法司锦衣具狱上命更讯祚万锺如其贪淫者有几葢上严墨吏上诛曰贪风息则天下治 【 韩雍谒陈循墓诗序曰先生平生荐贤一惟至公门下称为得人至南阳李原德相继执政士君子自重者多不得进而乞哀奔竞之徒皆相率向用清议为之不平既出其门者多以路败英庙知其为人将图显黜而宾天矣使假以数月原德必不免于殒身欲优游考终得乎】 是岁广西流贼突入苍梧城总兵官陈泾不敢战致仕左布政朱钦出谕贼贼杀之 
　　八年正月乙卯上不豫已未召太子视事文华殿凎西流贼夜入清远卫执都指挥尹通按察佥事王鼎蛮贼破怀集县及梧州府已已上大渐召谕皇太子及太监牛玉于榻前除妃嫔殉葬令命敛衣服毋用多庚午上崩下遗诏二月乙未上尊谥曰法天立道仁明诚敬昭文宪武至德广孝睿皇帝庙号英宗五月庚申葬裕陵寿三十八上闲习骑射时御琴书自奉俭约宫壶严于外廷临朝渊默岳峙近侍莫窥其际百司奏章一览即记亲自裁决无所旁落尝与李贤彭时讲论时事赐贤其所食菓至亲纳之袖中至其敬天之诚勤民之切臣品心术悉知高下事皇太后之孝时襄王叔父会昌侯元舅之情礼兼至所以处宗室戚畹不用恩掩义一代称圣主焉 
　　臣乔远曰上始即位十有四年北廷两岁南宫七载岂非天哉自古人君忧患困横未有如上者也其初冲年嗣统虽赖三杨辅以简静邪阉王振尚得干其间复辟以后总览明察内臣莫敢奸外臣莫敢贪至其释建庶人之囚复胡皇后之号罢殉葬之令庙号曰英信不诬也孟氏称动心忍性亶其然乎 

　　名山藏卷之十四 

　　●名山藏卷之十五 

　　臣何乔远恭辑
  </div>
  <div class="pagination">
   <a href="名山藏_page5.html">
    上一页
   </a>
   <a href="名山藏.html">
    1
   </a>
   <a href="名山藏_page2.html">
    2
   </a>
   <a href="名山藏_page3.html">
    3
   </a>
   <a href="名山藏_page4.html">
    4
   </a>
   <a href="名山藏_page5.html">
    5
   </a>
   <span class="current-page">
    6
   </span>
   <a href="名山藏_page7.html">
    7
   </a>
   <a href="名山藏_page8.html">
    8
   </a>
   <a href="名山藏_page9.html">
    9
   </a>
   <a href="名山藏_page10.html">
    10
   </a>
   <a href="名山藏_page11.html">
    11
   </a>
   <span>
    ...
   </span>
   <a href="名山藏_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
