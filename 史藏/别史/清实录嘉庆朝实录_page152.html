<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 152 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 152 页/共 523 页
  </h1>
  <div class="content">
   ○又谕、昨兵部将军营彻回宁古塔防御色克金保带领引见。色克金保所奏履历。竟非清语。因交军机大臣询问。据称伊平日屯居。该处汉人居多。故未谙清语。色克金保以东三省人。不能清语。本应治罪。姑念伊在军营甚属奋勉。著加恩宽免。即令回任。色克金保身为防御。有管教兵丁之责。且年岁尚轻。著交秀林善为教导。务令熟习清语。至东三省系我朝根本之地。清语即如乡谈。原应不学而能。乃竟有不晓清语之人。想东三省似此者尚复不少。相沿成习不惟不晓清语。必致技艺废弛。所关綦重。不可不加整饬。著盛京吉林黑龙江将军等、各将所管官弁、严行教训。务令马步射精锐。清语娴熟。毋忘本业。　　

○命户部左侍郎英和、驰往热河。查办事件。　　

○命署刑部左侍郎汪志伊、驰往江西。会同巡抚秦承恩、审办控案。　　

○癸卯。谕军机大臣等、现在已交夏至。雨水渐多恐各路镇将以道路阻滞。难于入山搜剿。率以并无贼踪具报。希图卸责。额勒登保应将派委何人、专办何处贼匪豫为登记。俟办竣一处。即令该镇将会同地方官、各具实无余孽甘结。以专责成。如结报后再有余孽潜出。即查明严参惩办。庶各将领及地方官、自顾考成。必能竭力严搜。迅勉奏绩务于五月内一律殄除。将此传谕知之。　　

○甲辰。除山东惠民县、沙压地七十顷六十七亩有奇额赋。　　

○乙巳。谕军机大臣等、吴熊光奏、各路官兵寨勇等歼毙贼匪。不过二三十人。而竹溪地方。又有贼匪二股由川省窜入。该县与川省交界。所有各处隘口。自必派有官兵防守。何以任令阑入此即楚省防堵不力之咎。今该匪等既经窜入。吴熊光惟当飞饬镇将等上紧追剿。并知会德楞泰、遴派将领、并力合击。就地歼净。勿致再令折回。又稽时日为要。又据讯获犯刘世举供词。川省青龙寨民人、向奉张士虎为师、此次张士虎即纠同该寨民人赴楚滋扰、并称此外尚有白虎寨四季寨民人、是否习教、亦未可知等语。所供殊难凭信。该犯自揣情罪重大。或造作此语。希冀暂时留质。或该匪曾向青龙等三寨民人求索不遂。借此诬陷。均未可定。此时无论青龙等三寨民人、未必有习教之事。即使习教属实。伊等并未出而为匪。岂可遽行查办。激成事端况曾经习教之人。如果畏法敛迹。尚当置之不问。朕前亲制邪教说。申谕甚明。岂转于寨勇等有意严办乎。总之此时零匪已将办竣。其抢劫滋事抗拒官兵者。无论平日习教与否。均当一律剿办。亦不必问其是否曾充乡勇。设将来此数寨民人、实有为匪滋事之处。自当随时惩办。该督惟当督饬将领、将境内迅就肃清。匪徒自可立就消弭。不得轻听贼供。以致各处传闻。转滋疑惑。于事实属无济。将此传谕知之。　　

○丙午。遣官祭关帝庙。　　

○加赈陕西渭南、华、潼关、华阴、四厅州县、上年被水灾民。　　

○丁未。上诣火神庙拈香。　　

○还宫。　　

○谕内阁、颜检奏请、将三河县知县张力勤、调补武清县一摺。已批交吏部议奏矣。阅其摺尾有会同兼管顺天府尹戴衢亨等恭摺具奏之语。本日召见军机大臣、面询戴衢亨、据称并未知此事。可见外省于会衔具奏各件。并不事前咨商。仅于陈奏后关会。实为相沿陋习。此等调补人员。本非迫不及待之事。既系例应会衔奏请。自当将人地是否相宜、彼此详细公商。以昭慎重。况奏调之员。若列名会奏之人、竟不与闻其事。将来设遇所保非人。自当一律交议。徒代他人任咎。则会衔一节。不几成具文耶。著通谕各督抚、嗣后遇有彼此会衔、及会同府尹、河督、漕督学政等衙门具奏事件。总当先期知会。公同商定。俟有回文。始行具奏。傥应会不会。或仅于事后关会者。即著应行会衔之员据实参奏。交部议处。以杜专擅之敝□大。　　

○奉恩将军萨斌图、缘事革退。以其弟恒璀、袭职。　　

○戊申。上御太和殿视朝。王以下文武升转各官谢恩。　　

○幸圆明园。　　

○谕内阁、朕本日升殿。领豹尾枪之领侍卫内大臣。未见一人。询之绵恩、奏称成亲王与保宁阅看军政、阿克栋阿想在外闲等语。领侍卫内大臣内。如绵恩、绵懿、俱有后扈差使。丹巴多尔济豫备谢恩。不克分身。尚属有因至成亲王与保宁、若谓阅看军政紧要。领豹尾枪差竣再往有何不可。况向来派阅军政王大臣等、凡遇奏事带领引见等事。均照常进内当差。如此大典。岂比寻常。成亲王、保宁均属拘泥错误。成亲王著交宗人府查议。保宁著交部查议。阿克栋阿如果真病。亦当奏闻。今朕升殿大典。无故不领豹尾枪差使。殊属非是。阿克栋阿著交部议处。。　　

○陕甘总督惠龄奏请、鼓励搜捕零匪出力人员。赏道员朱尔汉、素纳、知府陈文骏、知州季荣、曹用棻、通判雒昂、参将马国用、游击七十九、林向荣、马德延、都司朱承受、祁祥、花翎。千总张怀辅等、蓝翎。　　

○调正蓝旗汉军都统阿克栋阿、为镶蓝旗蒙古都统。以经略大臣额勒登保、为正蓝旗汉军都统。　　

○己酉。谕军机大臣等、吉纶等奏、黄河口门淤浅、筹办情形一摺。据称今岁黄水较盛、清黄仅足相抵、以致溜缓沙停、口门一带、突起淤沙二百余丈、粮船时遇浅阻、现在力加挑浚、并将旧有李工口门启放、掣减黄水以冀畅行等语。现在河口水浅。尚有十七帮鳞集待渡。自应相机筹办。但前因黄水较长。各帮暂借倒灌溜势趱渡。已非良策。若此时竟将李工口门遽行启放。将来伏汛经临。万一清水不旺。黄水又复盛涨。不能收束。于田禾民舍。均有妨碍。是于粮运仍无得济。而下游转受其累。非徒无益而有害。不可不出以慎重。著吉纶、吴璥等、妥为熟筹。或将淤河极力梳爬。或用船只赶紧起拨。俾重运得以遄行。无误抵通交兑日期。此为至要。傥该处停沙旋穵旋淤。河口总形浅阻。实有碍难办理之处。即著该漕督河督等速行具奏。将此谕令知之。　　

○庚戌。谕内阁、额勒登保奏、亲督官兵剿贼、歼毙紧要贼目、现赴川东赶剿另股贼匪缘由一摺。览奏欣慰。齐国典一起零匪百余人。经官兵追剿紧急。又分三股奔逃。经额勒登保亲督官兵、并分派将领、跟踪搜捕。均有斩获。将贼目齐国典、伪元帅靳思庆、伪先锋路绍成歼毙。所办好。自上年奏报戡定以来。贼匪著名首逆。均已歼戮。惟齐国典一犯、前曾只身潜匿。继又结夥奔逃。辗转稽诛。今临阵歼毙。是从前未获凶渠。实无一名漏网。指日即可全数廓清。额勒登保前因冒昧陈奏善后事宜。干与地方事务。曾降旨将伊革去御前大臣、并紫缰。稍示薄惩。嗣伊陈明实系伊一人主见。并非听信地方官怂恿。且伊于外省地方情形。本不甚熟谙。自经朕训饬以来。甚知感奋。亲督官兵、认真赶剿。将紧要贼目、尽数歼除。实属可嘉。额勒登保、著赏还御前大臣、并紫缰。用昭优奖。游击马成林、带同弁兵入林搜捕。使齐国典无路可逃。跳崖跌毙。实为出力。著交部议叙。其朱笔圈出之把总毛三贵、兵丁陈玉奉、军功熊鸣凤、余贵、均著加恩赏戴蓝翎。以示鼓励。　　

○谕军机大臣等、都尔嘉等奏查办番案情形一摺。此次野番一闻查拏紧急。俱携带眷口、逃入老山。其畏慑情状。已可概见。自无庸遽用兵力。至现获之完纳山莫等六名、如实系正凶。则当于审明后、传到贝子齐默特丹巴、眼同正法。俾各蒙古咸知此案凶贼、业已拏获严办。共伸积愤。傥所获之贼。讯明尚非正犯。应一面仍饬各路员弁、上紧踹缉。一面宣谕该番擒献凶贼。以凭审办。至于索诺木多尔济等、呈报被抢牲畜。辄以千万计。断无有如此之多。况臬司蔡廷衡、行抵西宁时。查看丹噶尔搬来蒙古实在大小三千余口。几至形同乞丐。该蒙古如有牲畜充牣。何致顿形狼狈一至于此。可见伊等浮开赃数。其意不过希图官为追出多赃。伊等又藉得便宜。此等虚报牲畜数目。尽可置之不问。惟是现在该蒙古等既遭此播迁。自宜恩加抚恤。据摺内称大口日给炒面一升、小口减半之处。著准其作正开销。亦不必该道府等捐赀散给。都尔嘉等惟应督率各员、妥为经理。将此谕令知之。　　

○命江苏巡抚岳起留京。署礼部右侍郎。以署刑部左侍郎汪志伊、为江苏巡抚。　　

○辛亥。谕军机大臣等、据琅玕奏、酌派官兵过江、得获胜仗、并各处顺夷拏送勾结贼目、及后路防范严密各情形一摺。恒乍绷一犯、在江外逃窜日久。尚未弋获。琅玕既经酌派将弁、于各营抽拨壮练官兵、并带顺夷、分三路过江。看来势难中止。亦祇可如此办理。恒乍绷煽惑滋事。全赖江内江外犭□栗犭□粟附合为奸。令官兵渡江之后。随有从贼各寨、畏惧来投。不独江内顺夷、不肯听从勾结。即江外夷人、亦有帮同拏获夥匪之事。是该逆党与日见解散。业已力蹙势孤。无难一鼓集事。琅玕惟应谕派顺夷等、踹探贼踪。许以重赏官职。令其将首逆恒乍绷、及早设法擒缚。严加惩创。俾夷众咸知震慑。彼时即可就案完结。总之首逆既得。切勿再有株连。惟在琅玕妥速办理。以期早靖边隅为要。将此谕令知之。　　

○以故不入八分公恒谨子春龄、袭镇国将军。辅国将军弘丰孙绵鸾、袭奉国将军。　　

○予御贼被戕河南裕州拣选知县王玫、州判王珝、泌阳县捐职从九品裴涑桐、祭葬世职。并旌恤监生王＜王扁＞等一百五十五名如例。　　

○旌恤遇贼捐躯河南南召、泌阳、内乡、淅川、遂平、罗山、叶、裕、新野、唐、桐柏、鲁山、卢氏、邓、嵩、十五州县民人陈宝等二千四百七名、妇女傅齐氏等一百二十三口、如例。。　　

○壬子。命贵州古州镇总兵官永宁、来京引见。以镶蓝旗汉军副都统武隆阿、署古州镇总兵官。　　

○以前任直隶宣化镇总兵官富兰、为镶蓝旗汉军副都统。　　

○癸丑。命江宁将军富昌、来京候旨。调吉林将军秀林、为江宁将军。以署镶红旗汉军都统富俊、为吉林将军。。　　

○以直隶泰宁镇总兵官福敏泰、为正黄旗蒙古副都统。镶蓝旗汉军副都统富兰、署泰宁镇总兵官。调正黄旗蒙古副都统明兴、为镶蓝旗汉军副都统。　　

○甲寅。谕内阁、乾清门侍卫达灵阿条奏请添派行围官兵数百名、并请定哨内扑救荒火章程等语。乾清门侍卫。并无奏事之责。达灵阿即有所建白。亦当由御前大臣转奏。乾清门侍卫甚多。若皆妄行陈奏。已非体制。况达灵阿系特库之孙。特库曾随侍皇考高宗纯皇帝。清语甚好。达灵阿系满洲。且充乾清门侍卫。应用清字摺。兹达灵阿竟用汉摺入奏。自系因朕近以武隆阿、富兰、认识汉字。用伊等为总兵是以达灵阿缮写汉字摺。希冀外任。其居心卑鄙。已属显然。朕非不肯纳言之主。其有言责者。所言果当。必立加采听。如无言责而妄陈奏者。亦必加以惩儆。达灵阿著退出乾清门。降一级。赏给三等侍卫。作为领队大臣。自备资斧。前往英吉沙尔换班。所有达灵阿奏请添派行围官兵。断不可行。其请定扑救荒火章程。尚有所见。嗣后哨内若遇荒火。大臣官员侍卫章京兵丁等、著不必全往扑救。均著在门听候。其应何项人员前往扑救之处。著总理行营王大臣等豫定章程。通谕遵行。　　

○又谕、据派出考阅军政王大臣等、将各营护军等分别等第具奏。列为一等者八十一名。较之前次加倍。盖自朕年来叠次降旨、令各大臣等留心操练所致。朕心甚为嘉悦。但前次列为一等者、四十二名。此次列为一等者、虽较多一倍。然八旗前锋护军等、共二万七千余名。列为一等者、仅八十一名。朕心犹以为少。著八旗各营大臣、从此愈加留心。随时操练。俾届下次考阅时、列一等者益多。以副朕期望兵丁各臻精锐之意。此次列为一等二等之人。著照例奖赏外。余俱著照所奏行。　　

○丙辰。孝恭仁皇后忌辰。遣官祭景陵。　　

○旌表守正捐躯浙江临海县民女卢氏。山东观城县民谷仓妻王氏。　　

○丁巳。添设河南荆子关千总二员。把总三员。外委二员。额外外委三员。裁马兵一百四十名。改补守兵充额。从巡抚马慧裕请也。　　

○戊午。谕内阁、御前大臣等遵旨议驳永庆条奏、嗣后行营再增黄城一层、添派进班侍卫兵丁、大城各门悬挂鸟枪、均无庸议一摺。所议是。著即依议。我朝旧设行营。体制威严整肃。实为尽善。是以百余年来进哨。及巡幸各处。俱率由旧章。后人惟在实心经理而已。今若忽更旧制。断然不可。在永庆虽因欲行营严肃壮观起见。但未深思旧制。其所请增设黄城、添派侍卫兵丁、及各门悬挂鸟枪。均属难行。即如大城内增设黄城一层。门悬鸟枪。则看城尖营。亦应各增设黄城鸟枪。是每遇行营。纷纷携带黄城鸟枪。外闲无识之徒。必至妄生疑惑。大凡定立规条。必当永远奉行。方为妥善。傥一旦遽废。或至始勤终怠。于事何益。著交各该管大臣等。嗣后惟遵旧制、及新定章程。凡于行在。严饬各该管侍卫章京等、于一切事务差使。务须实心奋勉。傥有玩忽。即著指名严参。毋得稍为瞻徇。该大臣等如有草率因循。或别经参奏。或经朕查出。不特将侍卫章京等治罪。必将该管大臣等一并治罪。将此通谕知之。　　

○移陕西麻柳坝都司、驻安康县砖坪。砖坪千总、驻孟石岭。从总督惠龄请也。　　

○德楞泰奏报、总兵官色尔滚等、擒获首逆赵聪观。得旨、嘉奖。赏千总胡超、花翎。乡勇薛学义、蓝翎。　　

○旌表守正捐躯河南信阳州民胡志启妻陈氏。　　

○己未。谕内阁、朕于本月二十七日起、看射布靶。凡属王公大臣。均应照例站班。但念仪亲王、成亲王、系脱兄辈。虽年尚未逾六十。亦俱在五旬以外。且时届暑热。若每日在旁侍立良久。于阅射毕后、始行散班。非所以昭体恤。仪亲王、成亲王、著加恩免其站班。成亲王系总理行营。有彻名单差使。亦祇须临时请彻。无庸在彼伫候。所有王公文武大员。除军机大臣每日承旨书谕、亦著加恩免其站班外。其余年过六十者。俱著于朕升座时、随众站班。即准退散。若年未至六十者。仍照常站班。　　

○又谕、阮元奏汇核节次海洋捕盗伤毙溺毙弁兵、恳恩准令咨部议恤等语。把总郑金、柯介锡、兵丁杨兆进等、或跟随大帮兵船。或带领巡哨小船。捕盗伤毙。或中炮落海。或押犯遭风。均属殁于王事。情殊可悯。俱著加恩照例赐恤。其有应入昭忠祠者。并于浙省所建昭忠祠内添设牌位。嗣后该省缉捕洋匪。如有伤毙溺毙弁兵。该抚即当核实查明。照例咨部议恤。以慰忠魂而示鼓励。无庸专摺请旨。　　

○谕军机大臣等、近日各处零匪。势极残败。多者不过百余人。少或数十人十数人为一起。而官兵分路追剿。尚派至千余名六七百名。似此重兵追压。不特沿途遇有道路桥梁。行走需时。并恐人多声势浩大。贼匪易于探信。闻风远遁。多多益善。原指劲敌而言。近来余匪无多。其所以辗转追逐。未能及早完竣之故。未必不由于此。朕思与其多而无益。将有用之兵、置之无用之地。何如确探贼数多少。但酌加数倍。匀出兵力分路掩捕。不致声张。总同地方官声气联络为要。或择要设伏。或探踪进剿。贼匪无从探听。自难趋避。定可一鼓成擒。此朕廑念军务、偶筹及此。著额勒登保、德楞泰、勒保、酌量情形。分投掩击。庶兵皆得用。迅埽余氛。于六月内早奏肃清。　　

○旌表守正捐躯陕西郃阳县民马兴贵妻屈氏。　　

○庚申。谕军机大臣等、陕省从前召募乡勇四五万人。前年冬闲陆续裁彻。至上年七月闲。经额勒登保奏定。始有给资遣送回籍之例。此等乡勇。前后散遣日期、有无登记。其给予路费、及未经给予者。该地方官是否申报上司。立有案据。亦当详细查访。勿令致有侵冒捏饰至遣散之乡勇。在安分者。无论得受廪给与否。自能各谋生业。若桀骜性成之徒。即给与路费赏银。亦不能保无流荡为匪情事。额勒登保当移知各该督抚等、饬令地方官随时查察。如有散遣之乡勇犯法滋事。亦不问其从前曾否给与路费赏银。总当一律严拏惩治。俾知儆畏。自可渐就安辑也。将此传谕知之。　　

○辛酉。谕军机大臣等、此时楚省已无成股之贼。零星散窜者。为数实已无几。吴熊光惟当饬令镇将等倍加奋勉。务于六月内将各处零匪、搜捕净尽。用蒇全功。不得以驱逼出境。遂为了事。至军火粮运。亦当饬知属员等按时供支。勿形缺乏。又奏议各处堡寨。除原有坍塌、并未修复、及居民较众、不致藏垢纳污处所、自应仍旧存留外。其山巅各寨。此时因余匪未尽殄除。居民等尚资栖止。或未可即时毁弃。但将来匪党全就廓清后。山顶居民。亦必渐归原屋。所有空闲堡寨。自当即行拆毁。虽从前如姚之富、齐王氏等首逆滋事时。并未有占踞山寨之事。但既有旷宅、凭高负险。查察难周。恐无籍游民。不免招呼匪党、聚处其中。致生事端。不可不豫行防范。该督等惟当派委诚实可靠府州县官、妥为经理。俾绝根源。其军器一项。该省既有册档可稽。俟搜剿全竣后。即可按册指名饬缴。总在该督抚慎选官吏。留心整饬。地方自可宁谧。将此传谕知之。　　

○刑部议覆、浙江巡抚阮元疏称、乐清县民人南阿纪、图奸民妇陈叶氏不从。殴伤该氏越日身死。依律将该犯拟斩监候。叶氏循例请旌。得旨、此案南阿纪因酒醉、途遇陈叶氏、拉住图奸。该氏不从喊骂。该犯将其推倒。用石块连殴致伤。延至次日殒命。该抚将该犯照强奸未遂、致伤本妇、越数日身死律。拟以斩候。经刑部核覆具题。固属按律办理。但该犯因强奸不遂。辄用石块致毙本妇。若以其素患痴病、稍从末减。恐致启淫恶匪徒藉口装痴之渐。不可不严办示惩。且该犯叠殴致命。本妇即于次日身死。与立时杀死无异。即问拟斩候。办理秋审时。自当将该犯入于情实。亦必予勾。南阿纪著即处斩。　　

○命甘肃提督皂保留京。以提督衔为京营右翼总兵。调直隶古北口提督特清额、为甘肃提督。以京营左翼总兵长龄、为古北口提督。转右翼总兵范建丰、为左翼总兵。　　

○壬戌。旌表守正捐躯顺天大兴县民孙茂漋妻李氏。贵州贵定县民龚绍绪妻宋氏。　　

○癸亥。封浙江慈溪县北雪山龙神、为宁民普惠镇海龙神。从巡抚阮元请也。　　

○是月。直隶总督颜检、以面奉训谕。具摺谢恩。得旨、君臣相得。亦非常之缘。不可思议。卿当思颂不忘规。朕若有丛脞之处。必密行进谏。切勿不言。不言则为负恩矣。卿若有失算之处。朕必加谴责。断不姑息。姑息转为私德矣。勉之志之。
  </div>
  <div class="pagination">
   <a href="清实录嘉庆朝实录_page151.html">
    上一页
   </a>
   <span>
    ...
   </span>
   <a href="清实录嘉庆朝实录_page147.html">
    147
   </a>
   <a href="清实录嘉庆朝实录_page148.html">
    148
   </a>
   <a href="清实录嘉庆朝实录_page149.html">
    149
   </a>
   <a href="清实录嘉庆朝实录_page150.html">
    150
   </a>
   <a href="清实录嘉庆朝实录_page151.html">
    151
   </a>
   <span class="current-page">
    152
   </span>
   <a href="清实录嘉庆朝实录_page153.html">
    153
   </a>
   <a href="清实录嘉庆朝实录_page154.html">
    154
   </a>
   <a href="清实录嘉庆朝实录_page155.html">
    155
   </a>
   <a href="清实录嘉庆朝实录_page156.html">
    156
   </a>
   <a href="清实录嘉庆朝实录_page157.html">
    157
   </a>
   <span>
    ...
   </span>
   <a href="清实录嘉庆朝实录_page153.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
