<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1183 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1183 页/共 1860 页
  </h1>
  <div class="content">
   ○谕军机大臣等、本日高晋等奏到。黄运河湖水势、并上下各工、抢护平稳情形一摺。览奏欣慰。已于摺内批示。并降旨将该督等、及在工员弁、交部议叙。今年黄河汛水、颇为盛涨。兹日渐减退。工巩澜安。可无他患。惟倒漾之势。至今未减。阅所绘图内。黄水已过淮安。地经数十里之遥。总由今岁清水力弱、不能抵御黄流所致。倘任其浸灌日久。沙积淤停。于运道河防。甚有关碍。若必待蓄清涤刷。恐未能克期奏功。所有清黄交汇一带。有应量为浚治者。亦不可不稍尽人力。著传谕高晋等。即速随宜熟筹。上紧妥办。务使清口以外。湖水畅出。淤阻迅除。方为妥协。仍将作何设法浚治情形。一面督办。一面奏闻。寻奏、现在湖水加长。臣复将清口东西坝拆展。霸外沙淤。均已冲刷。里河自惠济闸至淮城一带淤垫。臣督饬厅营。将头坝收窄一丈。以节水势。其疏河器具。惟铁篦子得力，速饬兵夫乘船拖拽。俾积淤松动。日渐深通。报闻　　

○丙辰。谕、今年七月初。近京一带。雨水较多。濒河州县低田。间有被淹之处。节经谕令杨廷璋、悉心查勘。分别赈借。并拨部库银五十万两。交该督贮库备用。而抚恤诸事。米石在所必需。现在漕艘尚有未抵通者。著再加恩、截留漕米五十万石。即于天津之北仓。起卸存贮。听需米州县。就近领运。俾灾黎糊口有资。均沾实惠。其卸米之船。即于彼处饬令回空。亦为迅便。著交仓场侍郎。妥协经理。该部即遵谕行　　

○谕军机大臣等、王进泰覆奏、武员兵丁。办差疎懈。现在严查会参。并自请交部议处一摺。王进泰身任提督。不能督饬弁兵。实力查办。自有应得之咎。但当俟杨廷璋等、查明请参到日。再降谕旨。王进泰此时无庸即行交部。绿营官兵。向来积习不堪。已非一日。但此等每年按例经办之事。何至任意懒散。一至于此。以王进泰。有古北口应办差务。即杨廷璋奉到传谕、不能亲赴差所。应派能干将领。在途督办。以专责成。乃既不派员董率稽查。一任因循贻误。而该弁兵丁等、遂一切视同膜外。漫不经心。更复成何事体。试问道途雨水泥泞。乃夏秋常有之事。弁兵等食饷当差。何事不当奋勉。今一遇道泞。便已畏首畏尾。安心退诿。设令出兵打仗。其人尚可用乎。不知该督提等、所为职司整顿营伍者安在。著传谕该督等。仍遵前旨、将派出官兵。严行查参处治。以示惩创。王进泰摺。著发还。仍将此明切传谕知之　　

○吏部议覆、大学士管两江总督高晋奏称、前任江西新建县知县边学海。于江苏吴江县民人申鸿九。至新建县地方贸易。时值查拏翦辫匪犯。保正禀报拘审。该县既未审出欠钱争闹实情。又因申鸿九咆哮公堂。杖责递解。迨行至德化县地方。发痧身死。请照溺职例革职。得旨、此案前任知县边学海。并无大过。吏部议以革职。殊属非是。刁民申鸿九。敢于咆哮公堂。实属不法。该县与以满杖。实理所宜然。既非挟私故勘。又非酷虐毙命。无可加罪。今乃以未能审出欠钱争闹细故。遽议褫职。岂为平允。且因责一抗官之刁民。即罢一执法之县令。于无知愚民。亦不足以示惩创。边学海。毋庸革职。著改为罚俸三年。余依议　　

○又议准、直隶总督杨廷璋奏称、滹沱河日就北趋。工程险要。沿河之缺。今昔繁简不同。请将蓟运河通判。改为简缺。正定府粮马河通判。改为专繁要缺。从之　　

○予故太子太傅大学士陈宏谋、祭葬如例。谥文恭　　

○以参革贵州瓮安县属草塘土县丞宋琏子遵仁。袭职　　

○丁巳。上以秋狝木兰。奉皇太后自圆明园启銮　　

○谕曰、崔应阶奉、本年后进各帮粮船。沿途节次稽阻。抵坝较迟。回空食用。不无少有拮据。向例有三升八合余米。应随正米交仓。请暂行缓交。俟下运搭解等语。著照所请。将现已抵坝。及在后各帮船。应交余米。暂行免其交仓。俟下运时数搭解。俾旗丁等饭食有资。以示体恤。该部即遵谕行　　

○谕军机大臣等、据舒赫德奏、投诚之土尔扈特等、当渡河时。伊目睹其穷困情状。实堪悯恻。请饬交陕甘总督。在巴里坤。哈密。采买羊只。并将牧厂孳生牲畜。通融赶解。暂行分给。以资生计。所奏甚是。土尔扈特等、自俄罗斯。率领妻子颠连前来。窘迫已极。若不加意抚恤。令伊等或至饿毙。朕心实有不忍。今巴里坤现有孳生羊只。而哈密。吐鲁番。辟展。俱系出羊之地。从彼处办送额林哈毕尔噶。和博克萨哩。等处。亦为近便。但伊等男女。几及十万。必须专派贤能大臣、亲往妥办。吴达善甫经抵任。应行查办之事甚多。著派文绶、即带干员。前赴哈密等处。于孳生贩卖牲畜。尽数购办。陆续送至厄鲁特游牧之处。均匀分给。文绶仍往来照料。毋致贻误。再哈密伊萨克。现在入觐。伊家必有管理事务之人。吐鲁番素赉璊。现在家中。文绶即将此事明白晓谕。令其帮办羊只。照数给价。谅伊等亦无不踊跃。此项价值。现有运送哈密。巴里坤。安西。银二十万两。著就近动给。并将舒赫德摺寄阅。即著将作何商办。可得羊只若干。作何分起赶送之处奏闻外。并札寄舒赫德知之。寻吴达善文绶奏、查巴里坤、并无孳生羊只。商贩者可以买办。已于附近产羊之区。豫为部署。臣文绶到彼。尽可多得。一有确数。一面奏闻。一面酌委员弁解送。得旨嘉奖　　

○陕西巡抚文绶又奏、奉旨筹备土尔扈特投诚赏项。经臣奏请在甘肃道库。拨银二十万两。解贮安西道库。并乌噜木齐。各五万两。巴里坤十万两。今督臣吴达善札称、巴里坤路径稍僻。应改贮哈密。以省迂绕。报闻　　

○是日、驻跸南石槽行宫　　

○戊午。上诣皇太后行宫问安　　

○署云贵总督彰宝奏、古州、上江、下江、朗洞、四营。向例赴粤采买兵眷米粮。近因黔省之都匀、黎平、独山、等府州。产米颇多。相距亦近。该营员俱赴都匀等处购运。而仍向粤西取结。按粤省米价运脚造报。易滋捏饰。请将此例停止。得旨、如所请行　　

○是日。驻跸密云县行宫　　

○己未。直隶总督杨廷璋奏、北运河漫口之张家王甫、甘露寺、狼儿庄、小蒙村、即张家庄外。又有小马头庄、姚家庄、周家庄、桃花口、亦经漫溢。并续报坍损之枳棘城、丁家庄、霍家嘴、旱沟汛、天齐庙村、等处。惟张家王甫、甘露寺、两处漫口。皆二三十丈。余俱不甚宽。现在分别督饬赔修完固。得旨、知道了。又批、究竟各口皆堵筑完固否。何不奏明　　

○是日、驻跸要亭行宫　　

○庚申。谕、古北口地方。因潮河盛涨。连年被水。情形较重。叠经颁发帑金。善为抚恤。并赏银葺屋。俾有安居。开仓平粜。赏借月粮。使军民足资口食。惟是该处兵粮。祇提标岁支一季本色。余俱用折色关支。既无赢羡流通。而米粮入市。又属稀少。偶遇雨水稍多之年。价值易致昂贵。日用籴买。未免拮据。兹经临询览。虽景象尚觉安恬。而善后经营。宜令益臻饶裕。昨岁曾于口内添建仓廒。贮谷八万石备用。因思积贮既属充盈。而新陈亦当量为出易。若兵食使之宽裕。则余粮兼可赡及闾阎。自为一举两得。著加恩、将古北口驻防八旗兵丁、及城守营提标绿旗兵丁。应云月粮。自本年为始。每年支给两季本色。以示体恤。其如何酌定章程。按数准支。及将来作何源源运贮接济之处。并著该督杨廷璋详晰妥议具奏　　

○又谕、去年潮河暴涨。冲及古北口边墙。致有倾颓。因特发帑金。派和尔精额。会同王进泰。鸠工庀役。重加修筑。以复旧观。本年七月初雨后。河涨复盛。新修之墙。仍然摧塌。兹跸路经临。亲行阅视。见城垣圯处。适当来水之冲。荡击在所不免。原不当与水争地。况自古建立边墙。本为守险控远而设。若我朝德威遐讫。口外耕耒□＜鍐-釒＞相望。久为内地编氓。即蒙古诸番。亦无不隶我臣仆。并非可仅云中外一家。又何藉此重门之御。而必与水争地。请事复修。仍被水冲乎。所有经水冲损之墙。竟无庸复行补筑。止须就其形势。于外层稍加甃葺。因啮址量置炮台。俾存规制而示观瞻。其缺处听水畅流。不致凌击为患。转为经久无弊之策。但此项工程。蒇役未及踰年。何以一遇水冲。即复隤坼。究系施工不能坚实所致。若按保固成例。理应著赔。但念工料繁多。非伊等力所能办。著加恩免其赔还。而承办草率之咎。难以轻贷。和尔精额。王进泰。俱著交部严加议处　　

○谕军机大臣等、据舒赫德奏、土尔扈特投诚人众。御寒无具。请敕办皮袄二三万件分给。所奏甚是。即著文绶一手购办。惟期贯实。毋庸制面。作速解往伊犁。均匀分给。所需价值。亦于拨给银项动用。仍将朕轸念伊等施因之处。著舒赫德遍谕。并寄信吴达善知之　　

○贵州巡抚李湖奏、查动用前抚臣良卿制造兵器。除滇省新兵。按名配给鸟枪、腰刀、帐房、锣、锅、锹、斧、镰、共八千余具。又拨补出师兵丁遗失鸟枪等项。共一万余具。现存鸟枪等项。共一千余具。得旨、另有旨谕。谕军机大臣等、据李湖查覆、制办军机一摺。所开拨补出师兵丁。遗失鸟枪、帐房、锣、锅、等项。为数甚多。殊不可解。征兵随带器械。原不能保其必无遗失。但黔兵之在军营者。为数本属无多。而所失鸟枪腰刀。多至五千有余。帐房锣锅。多至一百五十有余。实出情理之外。其中不无捏报虚销情弊。从前滇省出兵时。各兵遗失器械。该领兵将佐等、岂无呈报档案可稽。著传谕温福、彰宝、将前项遗失器械。是否与黔省所开数目相符。有无弊混之处。详晰查明据实覆奏。李湖摺、著钞寄阅看。并将此传谕李湖知之。寻温福彰宝奏、黔省兵丁遗失器械。本属倍多。查所开数目。并无浮销弊混之处。报闻　　

○是日、驻跸两间房行宫。　　

○辛酉。谕军机大臣等、前因土尔扈特等投诚人众、急需养赡。曾谕令文绶、前赴巴里坤、辟展、哈密、吐鲁番一带。购办牛羊等项。解往接济。昨据舒赫德奏、土尔扈特等人众。时届冬寒。须给与御寒衣服。请由内地购备皮衣二三万件发往等语。业已谕令文绶、即照数购办运往。但思所需皮袄。为数甚多。一时恐未能如数购足。此等新附人众。现在衣不蔽体。祇取急资御寒。即棉袄等类。亦无不可。因忆文绶前日奏到、估变哈密厅协库贮物件。单内开有棉袄二千五百余件。又氊衣八百余件。此等残旧衣物。即变价所值无多。若就近解交伊犁。为伊等御冬之具。亦属一举两得。著传谕文绶、即行拣凑运往。但凑用恐亦不能足数。文绶务须酌量情形。迅速通融筹办。如数购足。统于九月底解到伊犁。俾得及时拨给。方为妥协。此谕著六百里加紧发往。文绶接到后。速即上紧赶办。毋得刻迟。仍将作何办理、何时运往之处。迅即由驿驰奏。并将此谕令舒赫德知之。寻文绶奏、前发到舒赫德奏摺。称土尔扈特穷困。或衣服破烂。或靴鞋俱无。其幼孩有无一丝雨缕者。臣查哈密厅协二库。估变各物。有棉袄、氊衣、号褂、棉褂、帽、鞋、棉袜、等项。共六千有奇。并颇布帘等项。请挑取可用者充赏。得旨、甚好。如此留心。朕得一好大臣。何乐如之。虽细事、诚可嘉也。但期此后、诸事如此留心。则益善耳　　

○又奏、甘省向产皮张。惟是六七两月。已贩往各处。本地甚少。现饬各府州县、将衣料先尽购买。如有不敷。即购买皮张。觅工赶做。俟办有二三百件。即陆续运往。再土尔扈特挈眷来归。其妇女俱知缝纫。倘皮衣不敷。即将皮张搭运。并豫备针线。散给伊等自制。又查哈密库内。有包皮布、棉帘、棚帘、布帘、等项。再巴里坤。有夹布口袋二万余条。俱可改制帐房衣服。容臣挑取运给。至甘省贫民、无皮衣者。俱以氊衣御冬。而价较皮衣稍省。应购数千件搭散。得旨嘉奖　　

○是日、驻跸常山峪行宫　　

○壬戌。谕军机大臣等、前因土尔扈特投诚人众。衣食所资。宜令优赡。即经传谕文绶、前往巴里坤、哈密、辟展、吐鲁番、一带。购备牛羊等项。并筹制御寒衣服。照数作速运往。及时拨给。伊等冻馁交迫。急须接济。不可少有迟缓。此事著交文绶专办。务即悉心筹画。将各项上紧设法购觅。如数星速送往。该抚仍即亲至该处。会同派出照料之大臣等、逐一亲加查验。当面给发。俾新降人众。均沾实惠。不致少有草率遗漏。方为妥协。至陕西巡抚、现有勒尔谨护理。一切政务。自可照常办理。不至贻误。文绶可将此事专心妥办。总以迅速齐全。及早集事为要。断不得少有刻迟。著再将此明切传谕知之　　

○又谕、自平定准夷以后。北路军营。驰递事少。是以驻台官兵。日渐疎懈。以致具奏事件。较前多迟。阿尔台军台之喀尔喀台站。向隶乌里雅苏台将军统辖。其喀喇沁军台。系察哈尔八旗都统兼管。但将军都统、管辖事务较多。如遇公出。即缺专理台站之员。鸟里雅苏台、既有副都统二员。著交将军成衮扎布、于二员之中。拟派一员。专理喀尔喀台站。成衮扎布仍照常统辖。一切往返文报。务令依限速递。不得少延。即将派出副都统职名。咨报兵部存案。如所管台站。一有迟误。即行参处。至喀喇沁台站。系都统常青兼管。即为伊所专司。嗣后务加意巡查。一切往返驰递。不致耽延。如遇公出。即令该处副都统署理。其交印接印日期。亦著咨报兵部存案。如某人任内迟延。即将某人参处。若此则台站人夫知所惩警。庶于公务有裨　　

○漕运总督崔应阶奏、奉旨截留后帮漕米五十万石。于天津起卸。查江西十三帮。内有本年满号军船六十余只。例应于交粮后变卖。照旧赴通外。尚有应交米五十四万九千余石。除截足五十万。犹剩米四万九千余石。请亦在天津起卸。报闻　　

○旌表守正捐躯之浙江石门县民傅君相妻叶氏　　

○是日、驻跸喀喇河屯行宫　　

○癸亥。谕军机大臣等、小金川贼首僧格桑、去岁招降之后。理宜感恩安分。乃竟敢因金川构隙之便。抢掠明正等处。甚属可恶。宜乘其诸事未集。且未与金川勾结。急速派兵剿办。已降旨派四川满洲兵一千名。并绿营土练兵、共五千名前往。军声甚壮。特恐阿尔泰年老、一人难以办理。又不值由京派员赴川。是以就近命德福前往帮办。铁保身系满洲。且任成都副都统。又曾身历行间。著先派满兵二百名。作为亲丁。前往阿尔泰处。务与阿尔泰协心共济。相机妥办。不得稍存彼此推诿之见。将此由六百里加紧发往　　

○又谕曰、阿尔泰现在办理小金川一事。胸中竟无定见。惟图急于迁就了事。已节经传谕饬示。小金川土舍僧格桑、去岁与沃克什构衅。经阿尔泰等、晓谕解围。乃甫受约束。不及一年。近因金川土司索诺木。与革布什咱相仇。辄复效尤滋事。且敢侵及明正土司。其罪实无可逭。阿尔泰初议慑以兵威。尚为有识。小金川之地。非若金川险隘。我兵向曾经行。无难冞入。董天弼既驰往西路进兵。阿尔泰亦即当会兵、两路夹击。出其不意。执彼凶渠。或以力擒。或以计诱。声其罪而治之。然后另立土司。抚定其地。则金川闻而知畏。自当不待征剿。歛迹归巢。方合控制机要。乃阿尔泰迁延不决。一味畏首畏尾。殊昧缓急轻重之宜。今此事办理已觉濡迟。若再因循时日。致两酋潜相联络。滋蔓难图。于边夷要务。甚有关系。阿尔泰久历封疆。朴诚任事。凡察吏安民。讲求地方实政。乃所优为。伊由部员出身。未娴军旅。且齿迈躯肥。于驰驱行阵。殊非所宜。即令其独任运筹。而意涉游移。亦恐于事未必有济。因思德福已调任川督。边务乃伊分所应为。况伊曾在阿克苏等处办事。于调度军务。亦所谙悉。而阿尔泰系多年总督。且已授为大学士。其责亦无可诿。两人协力妥商。自能和衷集事。断不至彼此稍存畛域。前谕德福于彰宝回滇后。即来京陛见。再赴新任。原不过欲面询滇省军营。应办诸务。今此事关系紧要。其滇省之事。德福如有应面呈者。不妨具摺奏闻。著将此旨由六百里加紧发往。德福此时。想已自永昌起身。途中接奉此旨。即由该处取道四川。迅速驰驿前往。会晤阿尔泰。公同商办。务期妥善。所有阿尔泰节次奏摺。及朕传谕阿尔泰之旨。并钞寄德福阅看。至该处带兵。亦需练习之人。但此事原系该督等办理本省边情。不值由京派人前往。已谕令铁保。带领成都满洲兵二百名。驰赴该督等现驻处所。以备领兵进剿。再于通省满洲总兵副将内。拣选得力之员。调赴该处。著将此并谕阿尔泰董天弼知之。德福接奉此旨。于何日起程。于何路前往。先行具摺覆奏。到川后。仍将商办情形。迅速由驿奏闻　　

○是日、驻跸避暑山庄。至八月壬辰皆如之　　

○甲子。上奉皇太后驻跸避暑山庄　　

○定臣工赐祭例。谕曰、礼部议恤福建游击尤用。赴省领劄。在洋飘没一本。请给祭葬银两。自应按例给与。至所称遣官读文致祭。祭文内阁撰拟之处。太觉拘泥不通。国家优恤臣工。备饰终之典。尊卑自有等差。至予祭并赐祭文。所以核实旌劳。尤宜慎重。岂可一概滥施。若尤用不过一绿营将佐。每念其因公飘没。给资茔奠。已属体恤之恩。然核其生平。有何事实可录。而欲为授简摛词。徒尔敷衍成章。岂所以重代言而昭体制。至于尚书。都统、督、抚、等。或扬历著迹。或宣力有年。胪其事而贲以纶言。自为相称。其他品秩稍次。勋绩无闻者。均未能以文志实。亦不必于赉锡之余。更施荣奖。即如将弁致命疆场。非不深堪嘉悯。虽褒忠泽沛从优。而阐幽词难泛设。撰文之人。亦难涉笔。此皆向例之未经分晰详定者。且由此而推。如亲王。郡王等为天潢一派。封爵尊崇。仪章自应从厚。易名表碣。固所宜然。至贝勒以下。均推世及之恩。叨膺荣宠。其礼当视诸王递减。或其人曾经任职宣劳。原可别示优异。若行事无所表见。例予祭葬。足副展亲。而亦为请谥立碑。虚文饰奏。于事理殊为过当。于令典亦鲜区分。朕办理庶务。悉惟崇实。此等深所未惬。所有各条定例。著大学士会同各该衙门、另行详晰妥议具奏。其尤用议恤一本。即著照新例行。寻议。贝勒以下。辅国公以上。如兼一品职任者。将应否与谥立碑之处。奏请办理。其兼二品职任。及不兼职任者。无庸奏请。又镇国。辅国等将军。应否赐恤之处。亦照此办理。其将弁致命。暨因公飘没身故者。除二品以上。仍照例办理外。其三品以下。祇给祭葬。无庸撰文致祭。从之　　

○又谕曰、贝子瑚图灵阿、在库抡办事。业经六载。著桑寨多尔济。前往更换。前因桑寨多尔济。在库抡获咎。革去王爵。闻即悔过。是以加恩复伊旧封。今派往库抡办事。惟应感戴朕恩。加意整顿。勿复如前贻误　　

○乙丑。户部议准、江苏巡抚萨载奏称、淮安府阜宁县。额徵漕米九千余石。该县滨临湖海。产米无多。漕仓又设淮城。距县窎远。实多未便。请照清河。桃源。宿迁。沭阳。民折官办之例。在本县易银完纳。从之　　

○湖北巡抚梁国治奏、黔省每年铅运汉口。以供采买。旋因黔运愆期。部议拨广西湖南铅协济。此项关系鼓铸。向无严查迟误偷盗之例。请嗣后将何时运到若干。何时售卖若干。并于何时运回。查明有无迟误偷盗等弊。一体汇奏。得旨、是　　

○丙寅。上奉皇太后幸卷阿胜境。侍早晚膳。至戊辰皆如之。　　

○赐扈从王公大臣。及蒙古王公台吉等食。至戊辰皆如之　　

○谕曰、金辉所办铜瓦。如系伊率意成造。不堪适用。自当治金辉之罪。今金辉既系询明匠役。按照尺寸制造。其接缝参差。乃因苦背未平。迁就穴□瓦瓦所致。且金辉到工。即查出不相符合之故。回明三和。和尔精额。是金辉于此事并无错误。无可加罪。三和等当穴□瓦瓦时。既未悉心妥办。至金辉告知缘由。仍欲朦混了事。及朕阅工面询。尚将各种情节。隐饰不奏。转以为金辉办瓦不合。希图卸责。伊等俱系该管大员。辄思诿过司官。习气殊属不堪。三和、和尔精额、俱著交内务府大臣议处。仍将所穴□瓦铜瓦。速行拆去另穴□瓦。即著令三和、和尔精额、赔修。其佛宁等四员。著从宽免其治罪。朕办事一秉至公。凡臣工功罪所在。悉惟核实。从不容稍涉朦混。致人屈抑。而臣下作伪取巧伎俩。亦难逃朕之洞鉴。将此并谕伊等知之　　

○又谕、据杨廷璋奏、本年巡幸木兰。所有办差疎懈之武职员弁。及迟误文报之台站人员等。请分别严加议处。并请将该督提等、一并交部等语。朕巡跸所莅。凡成梁除道。祇令略事修治。是便经行。从未当因办理不周。稍加责备。即此次蔺沟至密云一带桥道。俱未完妥。特派大臣等代为督办。于地方官概未加罪。且择其稍知奋勉者。予以议叙。至驰递文报、为邮政所关。乃承送之员。于克期紧要事件。辄交马夫驰送。任意稽迟。实属玩误。而沿途站道官兵。亦例所宜然。乃初十日启銮时。途中兵丁甚觉稀少。亦并未见有武职一人。相率懈忽若此。营务尚安可问。不得不加之整顿。著将该督等参奏各员。均交部严加议处。杨廷璋、王进泰、既未豫为饬委妥办。又不派员逐一稽查。咎亦难逭。著一并交部严加议处　　

○谕军机大臣等、前以土尔扈特率众投诚。衣食并需接济。所用羊只及皮袄等项。已谕令文绶。专司购办。速行送往。现在并谕舒赫德。约计尚需羊只若干。就近通知文绶、以便按数购足。因思茶叶一项。亦伊等饮食所必资。伊犁等处茶封。未必宽余存贮。而甘省库贮官茶。陈积甚多。若不便酌拨解往。于新附人众日用。甚为有益。著传谕吴达善。即查明甘省库茶。酌拨运往。或解交文绶处。听其运送物件时。附搭送往。亦属便易。该督等务酌商妥办。以期有济。仍将作何拨解之处。即行覆奏。舒赫德接到此旨。为即核计需用茶封若干。知照甘省。俾如数陆续运送。将此并谕文绶舒赫德知之。寻吴达善奏、查甘省官茶。前因陈积。奏准商交折色。存贮无多。惟新疆各处茶封。俱系早备豫运。皆有盈余。伊犁、辟展、等库。除本年并壬辰年应需支放外。共约余茶一万七千二百余封。又哈密约存四千余封。俱可拨用。臣已饬将哈密茶封。先解辟展。再加伊犁茶封。听舒赫德、文绶、酌定数目。就近调拨应用。报闻　　

○又谕、据伊勒图奏、自哈萨克换获不堪孳生羊畜。散给土尔扈特人等。作为路粮等语。土尔扈特远来投诚。固宜加意抚恤。已自商都达布逊诺尔、达里刚受牧厂。办理牲畜十万。又令文绶于巴里坤等处。尽数购买羊只。所备已为不少。著舒赫德酌计。除现在已购之成数外。尚需办给若干。一面奏闻。一面知会吴达善、文绶照办、俾数有掷节。不致糜费。并寄吴达善文绶知之　　

○调镶红旗满洲副都统集福、为镶黄旗满洲副都统。镶蓝旗汉军副都统富察善。为镶红旗满洲副都统　　

○予故乌什办事大臣吏部侍郎加赠都统衔旌额理、祭葬如例　　

○予故四子部落扎萨克多罗达尔汉郡王车凌旺扎勒。致祭如例　　

○丁卯。谕、工部用摺内开正白旗满洲都统所属、新满洲前锋鲁奇讷、应得马槽一个。照例折给银六钱一项。此等甫经安插之新满洲、索伦、乌拉齐等。一切应用之项。俱由官办给。特因伊等、俱系由本地、甫来安插京师。一切应用器具。不能自办。是以由官办给。用资生计耳。右将此各项钱银琐细事件。一一由该旗咨部。该部复按例折给。殊属纷繁。微特不成事体。且旗文部文。辗转往返。致所属胥役人等、从中滋弊。亦断不能如数全得。转令伊等不能仰沾实惠。亦与官办赏给本意未符。著交御前大臣、及各该部院衙门。将嗣后甫经安插之新满洲、索伦、鸟拉齐等、一切应得之项。作何折给银两。勿事纷繁。期于伊等实有禆益之处。公同详晰定议具奏　　

○谕军机大臣等、据福隆安奏、此次随从木兰茶膳房等处、由京原领车三十九辆。此内寿康宫茶房车一辆。于七月十八日。赶车人二名。乘骑骡二头潜逃。经尚茶正武陵阿另雇牲口前来。除将告禀迟误之武陵阿、交内务府大臣察议外。请交兵部。转行顺天府衙门。严拏治罪。以昭炯戒等语。赶车人于承领差使以后。辄敢私骑车骡潜逃。其情可恶。此风断不可长。因思顺天府所办之车。各有车夫册档。且该车存有宛字十二号车夫张大名牌。无难按名严缉。则同逃之人。亦可一并戈获。著传谕裘曰修、即速查明车户车夫等下藩。迅速严拏务获。重治其罪。再此事发觉稍迟。恐在逃之车夫等、潜踪远匿。著英廉选派番役。一并上紧访缉。毋任兔脱。仍各于拏获时。具摺奏闻　　

○又谕、此次跸途所经。口外庄稼。较往年更为畅茂。朕心略慰。因思口内被水州县。低田自不免受潦。其高地黍粱。是否尚可望有收。深为廑念。前据该督奏称、上年发水、在禾苗嫩小时。易被伤损。此番将次成熟。虽被水略减分数。而子粒仍自饱满。实比去年为胜等语。是否实在情形。究竟今岁成灾地方。比上年孰轻孰重。秋成分数。孰优孰歉。该督业经派委道府等查勘。昨亦命杨景素沿途顺便查勘。自略有端绪。著传谕该督。即将现在情形。据实覆奏。毋稍粉饰。再今日该督谢赏清汉合璧诗经一摺内。称坐京提塘具禀领到云云。殊不合理。祇领颁赐书籍。安得以员弁具禀措辞。登之奏牍。如同日富明安、梁国治、具摺奏谢诗经。均称赍摺差弁。捧到赐书。自符体制。该督何漫无检点。岂近日精神、竟不能周到耶。著并传谕知之
  </div>
  <div class="pagination">
   <a href="清实录乾隆朝实录_page1182.html">
    上一页
   </a>
   <span>
    ...
   </span>
   <a href="清实录乾隆朝实录_page1178.html">
    1178
   </a>
   <a href="清实录乾隆朝实录_page1179.html">
    1179
   </a>
   <a href="清实录乾隆朝实录_page1180.html">
    1180
   </a>
   <a href="清实录乾隆朝实录_page1181.html">
    1181
   </a>
   <a href="清实录乾隆朝实录_page1182.html">
    1182
   </a>
   <span class="current-page">
    1183
   </span>
   <a href="清实录乾隆朝实录_page1184.html">
    1184
   </a>
   <a href="清实录乾隆朝实录_page1185.html">
    1185
   </a>
   <a href="清实录乾隆朝实录_page1186.html">
    1186
   </a>
   <a href="清实录乾隆朝实录_page1187.html">
    1187
   </a>
   <a href="清实录乾隆朝实录_page1188.html">
    1188
   </a>
   <span>
    ...
   </span>
   <a href="清实录乾隆朝实录_page1184.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
