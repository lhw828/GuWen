<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 6 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 6 页/共 681 页</h1>
    <div class="content">
○吏部议覆、吏科给事中杨雍建疏言、科道据揭纠参。恐揭报之人、非谋诈、即挟讐。请行禁止。查科道纠参、有虚即反坐之例。应无庸议。得旨、杨雍建原奏甚明。科道不许据揭纠参、则光棍不敢挟私逞刁。平人不致无辜被陷。著照所请、通行禁饬　　

○兵部议覆、广西巡抚于时跃疏言、安南都统使莫敬耀、向化投诚。请给印敕。应如所请。得旨、授都统使、给与印敕、系故明之例。本朝不宜沿习。安南远方一国。莫敬耀倾心向化。自当另授官职、以示鼓励。应照何国归附例。授何官衔。给何印信。尔部会同礼部确议具奏　　

○癸卯。敕谕安南国王黎维祺曰、朕惟修德来远、盛代之弘谟。纳款归仁、人臣之正谊。既输诚而向化、用锡命以宣恩。褒忠劝良。典甚重也。尔安南国王黎维祺、僻处炎荒。保有厥众。乃能被服声教。特先遣使来归。循览表文、忱恂具见。古称识时俊杰。王庶几有之。朕心深为嘉尚。用赐敕奖谕。仍赉尔差官钗仁根、银币衣服等物。遣安南馆通事序班一员、伴送至广西境上。并敕广西巡抚、沿途拨发兵马、导之出疆。昭朕嘉与怀柔至意。尔受兹宠命。其益励忠勤、永作藩屏。恪修职贡。丕承无斁。钦哉。特谕　　

○江宁巡抚朱国治、议覆巡按苏松六府御史马腾升疏言、海防官驻劄事宜、请将苏州海防同知、移驻常熟县。松江海防同知、移驻上海县。各令其督修沿海桥梁、马路墪堡、协催兵饷、严行保甲之法、稽查出洋船只。有警、与各营汛将弁、相机商酌。庶责任专而事无贻误。下部知之　　

○甲辰。策试天下贡士陈常夏等、于太和殿前。制曰、朕惟帝王平治天下。开创守成、其道并隆。缔造维艰。缵承匪易。政治修明。群黎安遂。文德覃敷远迩。武功克奏敉宁。乃可祗绍先猷。茂登上理。朕以冲龄、诞膺丕绪。仰惟太祖太宗、肇开大业。逮我世祖、式廓鸿图。亦既治定功成、显垂谟烈矣。朕兹欲绍述祖宗、必何如而后可以乂安海宇欤。继治之道、首重典章。今纪纲法度、虽已彰明。然因革损益、岂无顺时制宜者。何以酌定章程、以为万世之规欤。闾阎愉悴、视吏治污隆。何以示之激扬、以奠民生欤。风俗淳漓、由人心邪正。何以使之朴诚。以敦教化欤。至于底定四方、赖师武臣力。然必赏明罚当、而后可以鼓励勋庸。凡行间功罪、宜如何清叙、以昭劝惩欤。尔多士蕴怀有素。各抒所学。毋泛毋隐。详著于篇、用裨维新之治。朕将亲览焉　　

○予故三等辅国公舒淑、祭葬如例　　

○予故原任吏部左侍郎禅代、祭一次　　

○乙巳。以故义王孙可望子孙徵淇、袭爵　　

○丙午。升宗人府府丞杨时荐、为都察院左副都御史　　

○以原任通政使司通政使高辛印、补原官　　

○以巡按江西御史内升侍郎许世昌、为福建巡抚。升宗人府启心郎朱昌祚、为浙江巡抚。原任兵部督捕理事官张朝珍、为安徽操江巡抚　　

○大学士金之俊、以病乞休。慰留之　　

○经略大学士洪承畴乞休。优旨允之。仍命察例加恩　　

○戊申。传胪。赐殿试贡士马世俊等三百八十三人、进士及第出身有差　　

五月。己酉朔　　

○庚戌。吏部议覆、吏科给事中严沆条奏、凡督抚具疏请告、即闭门养安。距奉命之期、将及数月。必致废事。今议嗣后督抚、具疏告病之后、且宜候代。勉强理事。不得借端旷废。从之　　

○辛亥。上诣世祖章皇帝宝宫前、行大祭礼　　

○壬子。行绎祭礼　　

○以山东巡抚许文秀、督率属员查解逃人四百六十二名、加兵部尚书兼太子少保　　

○命八旗都统、确查八旗荫子世次远近、以防虚伪　　

○都察院议覆、兵部尚书管左都御史事阿思哈条奏、各省巡按差宜停止。俟二三年之后、选重臣巡察。应劄行各省巡按、将事务交与抚臣。速行来京。从之　　

○乙卯。月祭世祖章皇帝　　

○丁巳。谕吏部、戊戌、己亥、两科、修撰、编修、庶吉士等、教习已久。今加考试。应分别授职。除宋德宜、孙一致、徐元文、华亦祥、叶方蔼五员、已经授职。仍留翰林院衙门外。其庶吉士王吉人、田麟、杨正中、杜臻、王勖、苏宣化、周之麟、刘雯旷、陈志纪、周渔、王扬昌、王钟灵、李天馥、陈廷敬、朱之佐、詹养沉、蒋弘道、吴珂鸣、金国用、十九员。俱著授为编修、检讨。彭之凤、王曰高、俞之琰、赵之符、朱训诰、刘如汉、王追骐、许玮、八员。俱著以给事中用。王遵训、甯尔讲、马大士、杨维乔、戈英、郑为光、六员。俱著以监察御史用。郭谏、曹鼎望、郑端、朱锦、赵济美、周训成、罗继谟、刘元勋、周灿、卢乾元、钟朗、唐寅清、郑日奎、李为霖、十四员。俱著以部属用。顾高嘉、杨大鲲、翟世琪、三员。俱著照甲第外用　　

○赠殉难江南江浦县知县许立达、按察使司副使。荫一子入监读书　　

○奉天府府尹张尚贤疏言、盛京形势、自兴京至山海关、东西千余里。开原至金州、南北亦千余里。又有河东河西之分。以外而言、河东北起开原、由西南至黄泥洼、牛庄。乃明季昔日边防。自牛庄、由三岔河、南至盖州、复州、金州、旅顺、转而东至红嘴、归复、黄骨岛、凤凰城、镇江、鸭绿江口。皆明季昔日海防。此河东边海之大略也。河西自山海关以东、至中前所、前卫、后所、沙河、宁远、连山、塔山、杏山、松山、锦州、大凌河、北面皆边。南面皆海。所谓一条边耳。独广宁一城、南至闾阳驿、拾山站、右屯卫海口、相去百余里。北至我朝新插之边、相去数十里。东至盘山驿、高平沙岭、以至三岔河之马圈。此河西边海之大略也。合河东河西之边海以观之。黄沙满目。一望荒凉。倘有奸贼暴发。海寇突至。猝难捍御。此外患之可虑者。以内而言、河东城堡虽多、皆成荒土。独奉天、辽阳、海城、三处、稍成府县之规。而辽、海、两处、仍无城池、如盖州、凤凰城、金州、不过数百人。铁岭、抚顺、惟有流徙诸人。不能耕种。又无生聚。只身者、逃去大半。略有家口者、仅老死此地。实无益于地方。此河东腹里之大略也。河西城堡更多。人民稀少。独宁远、锦州、广宁、人民凑集。仅有佐领一员、不知于地方如何料理。此河西腹里之大略也。合河东河西之腹里观之。荒城废堡。败瓦颓垣。沃野千里。有土无人。全无可恃。此内忧之甚者。臣朝夕思维。欲弭外患、必当筹画堤防。欲消内忧、必当充实根本、以图久远之策。下部议　　

○戊午。以阿达哈哈番宋文科、马进功、俱为广东副都统　　

○户部议覆、都察院左副都御史朱之弼条奏、一、淮库宜核收支应。请饬漕运总督、将节年出入挂欠、并余库各项银两、造册具题。嗣后于□山戊示□底造册奏报、以凭核销。一、楚漕宜还原项。查楚省接连滇、蜀、大兵征调必由之地。南粮一项、恐不足用。漕项银米、仍应留济军需。一、漕折宜清完欠。应请饬下江南浙江巡抚、严查解交细数造册。其未完之银、有无侵蚀、查明具题。以凭核追。一、钱局宜查铜本。应请饬钱法侍郎、即将各局未完本息、严限追完报部。得旨、依议严行　　

○己未。升散骑郎觉罗伊尔门、为镶红旗护军统领　　

○庚申。升通政使司右通政王天眷、为宗人府府丞　　

○户部议覆、巡按江宁御史何可化条奏芦课六弊。坍没之赔累宜豁。收解之耗费宜革。豪强之隐占宜清。洲书之飞洒宜禁。佃蠹之侵欠宜究。蠲免之条例宜溥。俱应如所请。从之　　

○辛酉。遣官祭关圣帝君　　

○朝鲜国王李棩、遣陪臣袁都朔、洪专、表贺登极。赏赉如例　　

○癸亥。升湖广按察使王孙蔚、为福建布政使司右布政使。以原任湖广按察使刘兴汉、为江南按察使司按察使　　

○礼部尚书王崇简、以衰病乞休。慰留之　　

○甲子。谕吏部、向来各部院事务、设有王贝勒等管理、因设启心郎。后止设尚书等官、故将启心郎尽裁去。后该部议称汉启心郎练习事务。请旨有改为主事留部者。有候缺未补者。此等俱系四品年久。仍应以四品用。今将在部以主事用者、并候补者、俱著照原品用　　

○乙丑。广东巡抚董应魁疏报。逆渠邓耀、窃踞廉州之龙门、历有年所。抚之愈骄。频寇雷阳。臣与平南、靖南、二王、督臣、商调水陆官兵、直捣龙门、荡其巢穴、救彼难民。邓耀远遁交趾。交彝发兵逆击。杀溺贼众无算。邓耀削发、窜匿粤西。被获。应请正法。下部知之　　

○丁卯。定六部满洲、蒙古、汉军、郎中员外郎员数。吏部三十二员。四司不论旗分。文选司、考功司、郎中各四员。员外郎各六员。验封司、稽勋司、郎中各二员。员外郎各四员。户部五十六员。旗分司、每旗郎中一员。员外郎二员。广东司、山西司、江南司、福建司、郎中各一员。员外郎各二员。山东司、云南司、浙江司、四川司、湖广司、广西司、狭西司、贵州司、河南司、江西司、郎中各一员。员外郎各一员。礼部二十员。四司不论旗分。郎中各二员。员外郎各三员。兵部四十员。四司不论旗分。郎中各四员。员外郎各六员。刑部四十八员。十四司不论旗分。江南司、福建司、山东司、云南司、郎中各二员。员外郎各二员。浙江司、四川司、郎中各一员。员外郎各三员。湖广司、狭西司、贵州司、河南司、广东司、广西司、山西司、江西司、郎中各一员。员外郎各二员。工部四十八员。旗分司、每旗郎中一员。员外郎二员。营缮司、屯田司、郎中各三员。员外郎各三员。虞衡司、都水司、郎中各二员。员外郎各四员　　

○内大臣郭迈、哭临时、托疾规避。部议应绞立决。得旨、免死。著革职　　

○戊辰。谕吏部等衙门、向来各衙门议覆本章、系一衙门者、限二十日。与别衙门会议者、限一月。其限内难完者、具题宽限。近见各衙门、曾经题请宽限、因无再定期限、往往任意迁延贻误。以后各衙门事务、必须限内完结。如限内难完、题明宽限。自宽限之日计算。一衙门者、仍限二十日。会议者、限一月完结。若不能完、将缘由开明具奏。其行文直隶各省、察问事情、及提取人犯等事、以回文及人犯到日计算。亦照前限完结。如仍前含糊迟误、任意迁延。治罪不贷　　

○升大理寺少卿卢兴祖、为广东巡抚　　

○山西巡抚白如梅疏言、原任文水县知县曹之贤、顺治六年姜逆叛乱、同士民守城三昼夜。值安国臣等内变。拘絷献贼。全家受戮。忠节可悯。请加恤典。下部察议　　

○赐故多罗贝勒齐克辛、谥怀思。辅国公满都、谥怀思　　

○己巳。升总督仓场户部左侍郎高景、为工部尚书。以原任户部左侍郎傅维鳞、为工部左侍郎　　

○以散秩大臣刘良佐、为江安提督　　

○延绥巡抚张中第、以病乞解任。从之　　

○庚午。赐故义王孙可望、谥恪顺　　

○壬申。江南沭阳县知县叚上彩、殉难。荫一子叚公黼、入监读书。寻病故。以其弟段公弼、代之　　

○癸酉。夏至。祭地于方泽。遣镇国公敦齐行礼　　

○朝鲜国进贡使臣、盗买硫黄。其民越江刨参。盗买铜、马。国王李棩、上疏引咎云、臣守藩无状。民各为心。致令进京从人、边上顽氓、节次冒犯禁制。臣诚惶悚无以自容。恭候大朝处分。乃蒙皇上特施宽典。非但不加谴责、亦不许遣官查问。止令该部移咨、详审拟罪。字小之恩。柔远之德。视古无前。与天同大。臣与一国臣民、不胜感戴。谨将各犯、责供拟罪奏闻。得旨、该部核拟。其本内有不合处、免其察议　　

○乙亥。初、世祖章皇帝时、选大臣之子傅尔察等十四人、在　　
</div>
    <div class="pagination">
<a href="清实录康熙朝实录_page5.html">上一页</a><a href="清实录康熙朝实录.html">1</a><a href="清实录康熙朝实录_page2.html">2</a><a href="清实录康熙朝实录_page3.html">3</a><a href="清实录康熙朝实录_page4.html">4</a><a href="清实录康熙朝实录_page5.html">5</a><span class="current-page">6</span><a href="清实录康熙朝实录_page7.html">7</a><a href="清实录康熙朝实录_page8.html">8</a><a href="清实录康熙朝实录_page9.html">9</a><a href="清实录康熙朝实录_page10.html">10</a><a href="清实录康熙朝实录_page11.html">11</a><span>...</span><a href="清实录康熙朝实录_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
