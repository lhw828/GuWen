<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 403 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 403 页/共 502 页
  </h1>
  <div class="content">
   ○上幸静明园。诣龙神庙拈香。　　

○谕内阁、乐斌奏、土尔扈特汗喀屯鄂斯库吉尔噶勒、因伊孙年幼孤单、差员禀请延接喇嘛教经延寿等语。喀喇沙尔游牧之土尔扈特部落。久隶藩服。素称恭顺。著照所请。所有现回洮州卓尼寺、已革诺们罕阿旺扎木巴勒楚勒齐木。著准其前赴土尔扈特。教习经典。并著伊犁将军、喀喇沙尔办事大臣、随时稽查。不准出外滋事。俟教习三年后。仍行解回内地。饬交该原籍地方官管束。毋任逗遛。　　

○谕军机大臣等、僧格林沁等奏、夷船陆续驶进海口、遵旨晓谕情形。并恒福片奏、请饬明善来津等语。此次该夷等为换约而来。虽陆续驶进海口。经派员晓谕后。尚未闯进铁戗。据称、口□普噜嘶亦在拦江沙外停泊。惟当加意严防。不值与之用武。致令藉口挑衅。明善虽曾随同桂良等赴沪。究非上年天津原议之人。一切机宜。未必尽能洞澈。且恐一与夷酋见面。必致不肯耽延。速其进京之请。本日据桂良等奏、口□普酋等、于本月十三日起碇赴津。该大臣等、亦于是日率同薛焕等、驰驿回京。但能少待时日。即可俟桂良等、来津办理。僧格林沁等、当告以桂良等回京消息。令移泊北塘口外。静待经手人到。互换和约。如坚执不听。著妥为开导。专令伊国换约之官员。由北塘到津静候。并著恒福、文煜、与其约明。不准随带多人。执持军械。惊扰人民。方合和好之意。并告以议和并非用兵。所有该国提督。及带来兵船。均不可登岸。庶彼此均可信心。即日文煜到津。著即赴北塘。与口□普酋相见。言明一切。其由北塘到津夷官之馆驿日用。自应官为给办。即在外江停泊之提督等。应需菜蔬食物等件。亦当派员在彼一体酌给。免致上岸滋扰。并勿令与民人交易。僧格林沁仍饬弁兵、严守大沽海口。勿遽开枪炮。以顾大局。将此由五百里谕知僧格林沁、恒福、并传谕文煜知之。　　

○又谕、特普钦等奏、夷目不遵理谕、带领人船进乌苏里杭行等语。据称、四月二十二等日。图勒密夷目奇萨罗幅等、分驾船只抗行入口上行。拦阻不理。并坚称、该夷酋已在江城商妥。差人进松花江贸易。复有上驶夷船。声称赴兴开湖。往勘河源分界。当向开导。坚执不听。势益鸱张。绥芬乌苏里河。本非与俄国接壤。前以黑龙江将军奕山、轻信副都统吉拉明阿之言。办理不善。业经降旨。将奕山革职留任。并令特普钦、将吉拉明阿拏赴乌苏里地方。枷号示惩。谅该酋见此光景。亦可稍知敛迹。该将军并可藉词据理拒绝。至兴开湖并无与俄国毗连地界。该处亦不在许借之内。著该署将军、查明进口各夷。是否果系贸易。抑或登岸后、别有滋扰之处。傥有开穵河道情事。当告以该处居民不能应允。如必恣意妄行。将来自肇衅端。转致有伤和好。一面谕令居民、力为拦阻。使该夷知众怒难犯。当可废然思返。该署将军等、惟有据理与之剖辩。不必显与争执。或致激生事端。至其与民间贸易。亦须暗中禁止。仍严密防范。相机开道。以期办理妥协。将此由五百里谕令知之。　　

○又谕、张芾奏、江西官军、与建德逆众接仗失利、退守彭泽、请饬催江楚援兵会剿一摺。皖南建德之贼。纠众窜偪下隅阪地方。意图西犯。防守各军。接战失利。贼众复扑牯牛岭。军士伤折甚多。普承尧一军。以待援不至。退保彭泽。其浮梁余匪。复窥伺婺源等处。贼势甚为猖獗。不特徽境可虞。即江西九饶一带。亦恐贼踪蔓延。现在皖南既无军可调。而湖北各军。又因协剿湖南贼匪。拨兵四出。势难兼顾江西。自应急筹援剿。以顾本省门户。著耆龄迅即抽拨劲旅。派委得力将备管带。分驻东流湖口彭泽之间。为普承尧后路声援。以资攻剿。毋稍迟误。将此由六百里谕令知之。　　

○大学士翁心存、因病乞开缺。允之。　　

○壬辰。孝恭仁皇后忌辰。遣官祭景陵。　　

○癸巳。谕内阁、恒福奏、查明赈恤灾民口粮、请停补放一摺。咸丰七年。直隶固安等州县灾歉。于八年正月降旨。加恩赏给口粮。兹据该督、查明被灾各属。是年二麦秋禾。均属中稔。且大赈之后。小民糊口有资。是以加赈口粮。未曾散放。体察民情。请毋庸补放等语。所有固安、永清、东明、长垣、东安、开州等州县。咸丰八年、加赏口粮银两。著准其停。止补放。惟此项口粮。业经刊刻誊黄。遍行晓谕。既应酌量停放。何以迟至一年之久。始行具奏。所有办理迟延之历任直隶总督藩司。著查取职名。交部议处。　　

○又谕、恒福奏、请将解马迟延之知县议处等语。前因天津大沽添设腰拨。递送文报。经恒福于龙门等县、饬令协济马匹。迄今数月之久。未据报解。实属不知缓急。龙门县知县卢天泽、署赤城县知县安志、署献县知县胡桂芬、交河县知县李镜瀛、均著交部议处。傥再不能赶解。即著从严参办。　　

○又谕、黄宗汉奏、请将管驾师船逗遛图利之守备、革职严审一摺。山东文登协守备徐焜、管驾造成师船。驶回山东。辄敢逗遛不进。湾泊顺德县地方。复往来押护盐船。至电白及省城等处。得受银两。任令水勇人等。将师船私放出洋。卖去炮械。实属目无法纪。该弁捏报在洋遭风。漂失船只。并据供、夺得谷船货船。是否另有在洋行劫重情。亟应彻底根究。徐焜、著即革职。交广东督抚、提同现获之许亚保等、严讯确情。按律惩办。所有损漏师船。著先由广东藩库、筹款修理。并将炮位配全。咨照山东巡抚、另派妥员赴粤。管驾回省。动用银两。即由山东省如数解还。以清款项。　　

○又谕、骆秉章奏、逆匪窜扰湖南各属、经官军击剿、叠获大胜一摺。逆首石达开、窜偪祁阳等处。自三月十四日。至四月二十六等日。叠经官军截击追剿。轰毙杀毙溺毙者。不计其数。并击毙骑马张黄盖贼目。现在贼势已极穷蹙。著骆秉章督饬诸军。分路□□穴□又□捕。毋留余孽。候补按察使刘长佑、先在木山失利。自回军新甯后。未及半月。五获大捷。功过尚足相抵。著加恩免其置议。其江忠义、田兴恕、两军弁勇。著骆秉章查明汇案保奏。　　

○又谕、扎拉芬泰等奏、查明应行补造军装器械、请通融筹办一摺。伊犁官兵军装器械。自道光二十七年查修以后。迄今历时已久。自应查明修造。惟该处物料不齐。所有应制之锣锅腰刀角弓箭支等件。即著陕甘两省督抚、筹款监造。解交伊犁。其动用银两。即由甘肃总局报销。至帐房需用布匹等件。该处既可购办。准其查照上届价值。酌给十成之四。即由各营员弁。自行制造。并著免其报销。傥上年秋间撤回官兵、原领帐房、尚有堪用者。即著该将军等、查明修整备用。毋庸另制。以节经费而昭核实。　　

○谕军机大臣等、有人奏、山东东平所守御千总谢延恩、声名狼籍。伊父谢廷琳、与帮丁阎光福结盟。行私受贿。咸丰七年。出粜仓谷二千五百石。该千总盗卖一半入己。并借与该管军民。勒令秋后加倍偿还。贫民曹姓。持票量谷。疑系假造。私押班馆。滥刑毙命。尸亲曹罗氏。在各衙门控告。该千总父子辗转行贿。以致冤久未伸。又买民人之女为婢。打死弃尸大河各等语。职官扰累地方。大干法纪。似此侵渔贪暴。任性乖张。且案关人命。亟应从严讯办。著崇恩即将该千总谢延恩、提省严讯。按律定拟具奏。原摺著钞给阅看。将此谕令知之。　　

○又谕、前因逆匪窜近粤西。谕令骆秉章拨兵援应。本日据该抚奏称、自石逆窜楚以来。数省逆党。悉窜湖南。非势极穷蹙。未肯舍楚入粤。广西现可无须分兵往援等语。逆众麕聚湖南。则粤西情形较松。此时自可无庸援剿。傥该逆穷蹙窜粤。仍著拨兵追击为要。再昨据官文奏称、采闻石逆图窜四川。蓄谋已久。或由资江沅江以窥常澧、掠荆宜。或由辰沅径趋酉秀。均应亟筹堵御。当已谕令有凤、于夔巫、及秀山酉阳等处。派拨重兵。严密设防。并谕令曾国藩、即统所部精锐。由楚江直赴夔州。妥筹防范矣。逆贼窜扰数省。所至糜烂。若再令扰及蜀中。则不独财赋之区。悉遭蹂躏。且势踞湖北上游。荆襄等处皆为震动。即陕西亦需设防。大局将不可问。著骆秉章悉心筹画。务于辰沅常澧等处。调派重兵。严行扼截。以杜贼众西窜蜀川之路。仍一面督饬弁兵。分投攻剿。将匪党次第歼除。不可稍涉疏忽。另片奏、道员李续宜、即可到籍。拟令统带宝东兵勇。著照所请办理。将此由六百里谕令知之。　　

○以四川捐轮军饷。永广遂甯、安岳、二县学额各二名。华阳、简、绵、巴、大竹、内江、南充、岳池、三台、中江、蓬溪、乐山、宜宾、卭、泸、十五州县各一名。　　

○以山东捐输军饷。永广章邱县学额四名。　　

○改铸江西瑞全县知县印信。从巡抚耆龄请也。　　

○以湖南永州剿贼出力。赏道员江忠义祖父两代四品封典。记名总兵官田兴恕提督衔。予阵亡知县李右文、都司刘开鸿、守备王荣光、谭添祥、彭义忠、千总李全星、把总刘隆吉、外委马廷荣、吏目蒋庆保、训导吴肇封、县丞唐麟、巡检卢铨等、祭葬世职。　　

○甲午。谕军机大臣等、前因夷船有北驶消息。谕令桂良等、如果夷船悉数起碇。即率同段承实、及委员薛焕等、星夜驰回京师。本日据桂良等奏、启程后、续探夷情各摺片。览奏已奏。桂良等于五月十三日。由沪启程。十六日。尚在苏州途次。而该夷兵船。陆续到津者。已属不少。节据僧格林沁等奏称、夷船有偪近拦江沙停泊者。情多诡诈。照会亦多桀骜。现派恒福、文煜、办理此事。示以诚信。令其绕泊北塘。静候桂良等到京换约。以为暂时羁縻之计。但恐夷人不能久待。此间无熟悉情形之人。可以另派。办理殊形棘手。该大臣等接奉此旨。务即星速兼程前进。不可再有羁迟。致令夷人有所藉口。设桂良等不能全行速到。亦必先到一二人。即赴天津。向其开导。方为妥协。至所称入京朝见一节。该夷在津。及所来照会内。并无此言。自无庸先与置辩。其口□佛咪二国。欲自举税务司一节。亦尚未经说及。皆须俟桂良等抵京后。办理较有把握也。将此由六百里谕知桂良、花沙纳、并传谕段承实知之。　　

○又谕、僧格林沁等奏、夷人近日情形一摺。并将照会缮递。夷船于拦江沙内外。往来游驶。近日虽移至外洋。未露桀骜情形。而该夷反覆无常。难保不肆其悖悍。设竟欲闯入内河。该大臣仍当示以镇静。派员谕以上年所定和约。中国既许以互换。决不肯食言。致有更变。惟大沽海口不能行走。设竟无现闯入。以致误有捐伤。中国不任其咎。并谕令该夷等、移泊北塘。静候口□普酋等到后。与桂良等熟商办理。至口□普噜嘶本有十三日在沪启程之说。本日据桂良等奏称、该酋船只。改于十五日开行。三国共有二十七只。该酋是否实已潜至拦江沙外。自应确加探访。前据恒福奏、请派令明善前赴海口。当经谕知不令前往。今知发递舛错。未经接到。本日已将此件寄谕。命军机处先由五百里递去。该大臣等奉到后。即遵照妥办。恒福现驻新河。即可督同文煜、就近照料。自无须另行派员。桂良等、于十六日尚在苏州。即赶紧遄行。到津尚需时日。口□普噜嘶到海口后。总须令其静候桂良等到津。傥该酋不愿在洋守候。可告以换约系属和好之事。本不应多带兵船。此时既准其由北塘赴津。设或随从多人。携带器械。必致民情惶骇。滋生事端。所有换约官员人等。至多不得过二十人之数。沿途备办供给。必当尽礼。既为和议而来。中国总以诚信相待。断无疑虑。上年口□普酋亦曾到津。当时委员内。如有认识该酋之人。即可派令同为委员。以便辨认该酋真伪。该夷虽性情诡谲。此时既与议和。但当以诚相感。使其深信不疑。以免别生枝节。将此由五百里谕知僧格林沁、恒福、并传谕文煜知之。　　

○户部议驳闽浙总督王懿德等奏、请将洋药进口徵收税银。仍归地方官委员徵解。得旨。所驳甚是。关税抽厘。原属二事。该督等欲含混为一。并以税则三十两为抽厘报数。不独以后抽多报少。徒饱私囊。不能稽核。兼可冒销前收之款。为调剂属员起见。殊属取巧过甚。依议行。　　

○予安徽军营病故署寿春镇总兵官余成蛟、祭葬恤荫。　　

○乙未。谕内阁、崇恩奏、请将押解太监不慎之委员、革职勒缉一摺。山东候补未入流王鹤龄、押解逃走太监于得海、由良乡县拨役、护解进京。并不小心看管。致令乘间脱逃。又不就近呈报协拏。辄自回省。非寻常疏忽可比。王鹤龄、著先行革职。勒限两个月。责令前赴良乡县。协同该管文武。严缉于得海。务获究办。并著步军统领衙门、顺天府、五城、一体严拏。毋任远扬。　　

○命大学士瑞麟、管户部事。　　

○命大学士衔吏部尚书贾桢、为大学士。管兵部事。充翰林院掌院学士。　　

○命大学士彭蕴章、为国史馆总裁官。协办大学士户部尚书周祖培、为武英殿总裁官。　　

○调工部尚书许乃普、为吏部尚书。以都察院左都御史张祥河、为工部尚书。户部左侍郎沈兆霖、为都察院左都御史。都察院左副都御史梁瀚、为户部左侍郎。管三库事。仍兼署吏部右侍郎。　　

○丙午。谕内阁、僧格林沁等奏、查明接仗各情形一摺。＜口英＞夷船只不遵理谕。闯入内河。于本月二十五日。先行开炮。官军亦开炮回击。该夷船只受伤。仍未肯退出。并以步队搦战。经官军击毙数百名。生捦二名。余俱逃窜回船。夷船入内河者。共十三只。惟一船逃出拦江沙外。余悉被炮击伤。不能驾驶。该夷兵头赫姓。亦被炮伤骽不能转动。＜口英＞夷狂悖无理。经此次痛加惩创。自应知中国兵威。未容干犯。该将弁等协力同心。大获胜仗。实属异常奋勇。所有在事出力将弁兵勇。著僧格林沁即行查明保奏。候朕施恩。并准其先于捐输项下。提银五千两。分别奖赏。　　

○又谕、昨据都察院奏、户部郎中铁钱局监督杨宝臣、递呈讦控户部堂官一案。当派载垣、彭蕴章、秉公查办。兹据查讯覆奏、铁钱壅滞。起自上年。由于散放较多之故。并非因本年四月、户部有减卯裁炉之议所致。至户部奏稿。系各堂官均画。并非肃顺一人独画。该监督因所拟奏稿。惠亲王等未肯具奏。仍坚执己见。辄向都察院讦控堂官。其所控情节。皆属怀疑揣度之词。毫无确据。实属胆大糊涂。未便因其起念尚属因公。曲从宽宥。杨宝臣著撤去铁钱局监督。仍交部议处。以示惩儆。　　

○又谕、昨据总管内务府大臣奏、审明太监田进幅进内偷窃多赃、定拟罪名请旨一摺。当交军机大臣覆核具奏。兹据彭蕴章等奏称、该犯田进幅、三次踰墙进内。偷窃银物。计赃逾贯。情节较重。若仅比照常人偷窃仓库银钱。拟以绞候。尚觉轻纵。请从重拟以绞决。续据总管内务府大臣覆讯、该犯又曾到韶景轩、竹香斋等处、行窃等语。禁园重地。该犯胆敢屡次潜入。偷窃多赃。可恶已极。田进幅著照军机大臣等所拟。即行处绞。以昭炯戒。　　

○谕军机大臣等、僧格林沁等奏、夷船先行开炮、官兵击毁夷船情形一摺。夷人不遵理谕。闯入内河。向我炮台先行开炮。官军愤怒。列炮环击。将该夷船击捐多只。此系该夷自行启衅。不得不示以兵威。惟该夷既竖白旗。仍复搦战。并有步队上岸、藏伏苇地、施放鸟枪等事。僧格林沁仍当严督将士。妥为防备。傥该夷心生畏惧。不敢仍前搦战。即该夷仍驾船游驶。抑或扳弄铁戗。稍有骚扰。断不可先行开炮。设使夷人开炮。再行轰击。以顾全局。傥该夷来递照会。僧格林沁断不可接收。亦不准见面。抚局著责成恒福、文煜、妥为办理。现虽用武。著恒福等派委妥员。或令天津道行文该夷。诘以既为换约而来。并已许其进京互换。是中国已属尽情。毫无他意。何以反先行开炮。肆行骚扰。是伊先自背约。并非我之无信。傥该夷既知理屈。得有转机。恒福等即可告以桂良等尚未到京。伊等或在拦江沙外停泊。或在天津等候。总须桂良等到京后。方可互换和约。至口

□普噜嘶是否实已到拦江沙外。此次兵船接仗。是否止系＜口英＞夷之人。仰有口□佛咪等国在内。著僧格林沁等、设法查探确实为要。北塘海口原设官兵。前据该大臣奏称、移往他处。此时既已接仗。则各海口均应严加防范。著饬李志和、仍统原带各兵。前往北塘。驻守炮台。实力防堵。惟不可先行开炮。自我启衅。违令者必治其罪。盛京海口。已谕令玉明等、严行防守。其山海关地方。即著僧格林沁、严饬格绷额等、实力防堵。无稍疏懈。前调赴山东之绥远归化城兵一千名。本日据崇恩奏、山东民团可用。兵力已厚。毋庸前往。现已谕令成凯等、将此项官兵、派往天津防所。俟抵津后。即交僧格林沁调遣。将此由六百里谕知僧格林沁、恒福、并传谕文煜知之。　　

○又谕、玉明奏、缉捕经费、请由船规项下动用等语。奉天省近来盗风日炽。该将军现饬各路缉捕委员。合力兜拏。所有该官兵等应需经费钱文。除将招商木价抵补外。其不敷之数。准其由船规项下动拨。以资兵食。仍著该将军、督饬委员、并地方文武、将未获各案。实力严拏。毋任漏纲。夷船现抵天津海口。本日据僧格林沁奏称、该夷不遵理谕。拦入内河。先行开炮。官兵开炮轰击。攻毁夷船多只。大获胜仗。天津既已用武。奉天田庄台两岸炮台。并著增庆、景霖、督饬在防官兵、严密设防。仍勿先开枪炮。如夷船开炮驶入。不得不回击以拒之。著饬沿海口岸弁兵。一体遵照可也。将此由四百里谕令知之。　　

○又谕、前因山东曹单一带需兵防堵。谕令成凯、桂成、于绥远归化两城、备调天津防兵内。各调拨五百名。驰往山东单县一带。择要驻劄。兹据崇恩奏称、曹单民团甚多。兵力已厚无须添兵等语。著成凯、桂成、蒋前次调拨官兵。配齐军装器械。仍交桂成管带。迅速启程。径赴天津交僧格林沁调遣。毋庸前往山东。将此由六百里谕令知之。　　

○又谕、本日据崇恩奏称、曹单一带防兵。不下四千余名。加以民团。众逾数万。兵力实已有余。峄县则三次被扰。已成贼之熟径。且兵勇亦殊单弱。请将前拨吉林官兵一千名。全劄峄县之韩庄。而将现调之绥远归化两城官兵。仍留备天津防堵。毋须再来山东等语。本日业经寄谕成凯等、将绥远归化兵丁。前赴天津防所。交僧格林沁调遣。其前调之吉林官兵一千名。昨据玉明等奏称、于四月十六日。全进山海关。俟行抵东境。即著德楞额、全数带赴峄县之韩庄驻劄。该处关系北窜要道。德楞额于地方情形。尚未熟悉。一切布置机宜。仍著崇恩妥为调度。毋有疏失。再本日据僧格林沁等奏、夷船不遵理谕。已闯入天津海口。先行开炮。我军奋怒轰击。损坏夷船多只。余船皆竖白旗。仍有夷兵登南炮台河岸。一经轰击。皆向苇地藏伏等语。该夷既肆猖狂。登莱一带海口。亦须严密防范。但勿先行开炮。自我启衅。著崇恩密饬沿海文武各员弁。加意严防。勿稍松懈。将此由五百里谕知崇恩、并传谕德楞额知之。　　

○又谕、据僧格林沁、恒福奏、该夷蓄意狂噬。遽受大创。自应胆落。赫酋业已受伤。无可与之理论。口□普噜嘶此时是否在拦江沙外。即著恒福等、探明该酋作何动静。傥以赫酋犯顺为非。即可乘机理谕。派委妥员。诘以何故先行开炮。背约启衅。并非中国失信。冀其悔悟转圜。以全抚局。此时如有可乘之机。恒福等切不可失。是为至要。至夷情狡悍。来图报复。亦在意中。所有损坏炮位、及炮墙等、均著即行修整。并督饬弁兵。加意防范。所需炮位。已饬八旗汉军、速拨武成永固炮八尊。刻即解往应用矣。所有直隶提督。已简放乐善。其大沽协副将员缺。即著以游击徐廷楷补授。将此由六百里谕知僧格林沁、恒福、并传谕文煜知之。　　

○以河南河北镇总兵官乐善、为直隶提督。云南维西协副将惠成、为河南河北镇总兵官。　　

○以国史馆臣工列传画一完竣。子内阁侍读英秀等、加衔升叙有差。　　

○予直隶天津阵亡提督史荣椿、副将龙汝元、都司奇车布、护军校塔克慎、千总王世扬、把总张文炳、祭葬世职。史荣椿、龙汝元、并于死事地方、及各原籍、建立专祠。　　

○丁酉。谕军机大臣等、特普钦等奏、夷酋恃强过卡、并贸易夷人、不遵理谕一摺。据称、俄夷火轮船只到卡。不容查验。官兵随至街集地方。询之徐尔古居住夷人。称系木哩斐岳幅。带领大官八员。由东海赴上海有事。并由黑河口、至三姓贸易之彻卜勒幅等。强行阑入松花江西上。一经开导。辄恣意猖獗。并称如不准其贸易。木哩斐岳幅到津。另有分辩等语。该夷酋既有到津之说。该署将军等、当告以天津现在设防。尔等如欲到彼。须先给我等照会。以便或奏或咨。尔等到彼时。方有人出来接待讲话。看其如何答覆。如该夷不过虚言。并非实欲赴津。亦不可先与提及。反似招之使来也。至彻卜勒幅夷船。行抵胡尔哈河后。富尼扬阿以理诘问。该夷欲给字据。据署副都统据理驳斥。办理尚属得体。著即确探木哩斐岳幅、是否欲赴天津。并剀切晓谕该夷。不准在三姓等处贸易。一面督饬团练兵丁。严密防范。禁止居民不得与之交易。将此由五百里谕令知之。　　

○以安徽宿州等处防剿出力。赏知府杨韫绪、同知华培贞、知州李承頴、都司张殿华、守备李联镳等、花翎。通判孙棨等、蓝翎。余加衔升叙有差。　　

○以安徽南陵解围。及攻复湾沚黄池出力。赏总兵官米兴朝提督衔。副将吴再升、杜兆瑞、总兵衔。朱承先、萧知音、以总兵官用。知府颜培文、同知萧树勋、都司韦上元等、花翎。外委梁宏照等、蓝翎。余升叙加衔有差。　　

○以安徽毕家集等处剿匪出力。副将博崇武、以总兵官用。赏游击玉祥、都司焦其洲、守备傅振鳌、参领雅淩阿、防御富升、道员赵连标等、花翎。把总杨连升等、蓝翎。余加衔升叙有差。　　

○以安徽张家沟带兵剿贼。约束不严。游击戴世熙、下部议处。守备王安邦等、革职留营效力。　　

○予安徽阵亡巡检费樾、祭葬世职。　　

○予湖北节年阵亡殉难文武官员绅民妇女四千八百六十九名口、分别旌恤如例。　　

○予江苏江甯扬州仪徵等处殉难文武官员绅民妇女一千六百一十九名口、分别旌恤如例。　　

○戊戌。谕军机大臣等、前因夷人先行开炮。经官兵击毁夷船多只。当谕令僧格林沁、仍严督将士。妥为防备。此次＜口英＞夷自起衅端。肆意猖獗。该大臣亲督官兵。奋力轰击。使该夷大受惩创。尚属调度有方。惟驭夷之法。究须剿抚兼施。若专事攻击。恐兵连祸结。终无了期。不如趁此获胜之后。设法抚驭。仍令就我范围。方为妥善。前谕恒福、文煜乘机理谕。谅该大臣必能深悉此意。惟恐各官兵因此次获胜。总以攻剿为是。致误大局。现已谕令恒福。毋庸仍住大营。即与文煜驻劄北塘。专办抚局矣。至该夷被击之后。是否尚泊拦江沙外。抑仍图窥伺内河。作何举动。两日未据奏报。实深廑念。僧格林沁驻劄海口。后路尚觉空虚。应调直隶何处官兵。择要扼守。统归僧格林沁调度。以为大军援应。一切守御之法。该大臣谅必妥为筹办。傥该夷再肆狂悖。前来开炮。自当竭力抵御。饬令弁兵、固守炮台。不可稍有疏失。断不可先行开炮。使该夷有所藉口。以后恒福等所办抚局。僧格林沁不必会衔。二十五日之战。史荣椿、龙汝元、阵亡。系在何处被炮。著将阵亡情形详细具奏。将此由六百里谕令知之。　　

○又谕、恒福奏、夷情桀骜、难以就抚、请派大员办理一摺。此次夷船闯进海口。先行挑衅。经僧格林沁挫其凶锋。正可乘此机会。设法开导。从来驾驭外夷。未有不归于议抚者。专意用兵。如何了局。前恒福请饬明善到津。未曾允淮。原以该督等有管辖地方之责。不得置身事外。今该督仍请另派大员办理夷务。殊属非是。所有防剿事务。已责成僧格林沁。其议抚事宜。仍责成恒福、督同文煜、设法办理。恒福经朕简任总督。受恩深重。不得心存推诿。致误事机。上年天津失事。以致和议受亏。今幸得此胜仗。稍挫凶锋。趁此时与之开导。当易有转机。＜口英＞酋先行开炮。自取挫败。当无颜来说合。其咪口□佛两国。既未随同犯顺。即著恒福、督同文煜、迅往北塘驻劄。或派员会晤。或行照会该二国。告以二国既系换约而来。中国向重信义。本于天津豫备馆驿。无如总须多待时日。必俟桂良等到后。方能互换。至海口设防。系向来本有。原拟由北塘接进。不意＜口英＞夷先行背约。拔我铁戗。击我炮台。以触我兵奋怒回击。现在相持。恐有误伤二国船只。今特布告。如愿在拦江沙外守候。必须远避。否则定期派人。由北塘接进天津相待。以敦和好。然不必多带从人。恐我居民惊扰。反失和美。至＜口英＞夷背约无礼。反将中国以诚信相待之心有失。实出意外。虽连日与我为怨。亦尚有照会。令其释疑。仍敦信好。恐执迷不悟。有误二国换约之事。特此告知。看其是否前来。如何答覆。如咪口□佛两夷。为＜口英＞夷说和。即可因势利导。相机措词。暂为羁縻。俟桂良等到后。再议互换和约之事。恒福等受此重任。必当尽心办理。以副朕怀。至僧格林沁在前应敌。其后路必须步步设防。酌调直隶官兵。已谕僧格林沁矣。以后所办防剿事宜。恒福等不必会衔。至天津民团。是否可用以辅助官兵。仍须官为钤束。勿令藉生事端。其所获夷兵两名。本留为抚绥之地。如何妥筹办理之法。著一并计议。恒福专办抚局。即无庸驻劄僧格林沁大营。至本日所奏投递照会情形。均系二十五日以前之事。该夷船击败以后。退泊何处。口□普噜嘶等、是否尚在拦江沙外。有无另谋猖獗。并著恒福等确探具奏。将此由六百里谕知恒福、并传谕文煜知之。　　

○又谕、增庆奏、查勘海防、
  </div>
  <div class="pagination">
   <a href="清实录咸丰朝实录_page402.html">
    上一页
   </a>
   <span>
    ...
   </span>
   <a href="清实录咸丰朝实录_page398.html">
    398
   </a>
   <a href="清实录咸丰朝实录_page399.html">
    399
   </a>
   <a href="清实录咸丰朝实录_page400.html">
    400
   </a>
   <a href="清实录咸丰朝实录_page401.html">
    401
   </a>
   <a href="清实录咸丰朝实录_page402.html">
    402
   </a>
   <span class="current-page">
    403
   </span>
   <a href="清实录咸丰朝实录_page404.html">
    404
   </a>
   <a href="清实录咸丰朝实录_page405.html">
    405
   </a>
   <a href="清实录咸丰朝实录_page406.html">
    406
   </a>
   <a href="清实录咸丰朝实录_page407.html">
    407
   </a>
   <a href="清实录咸丰朝实录_page408.html">
    408
   </a>
   <span>
    ...
   </span>
   <a href="清实录咸丰朝实录_page404.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
