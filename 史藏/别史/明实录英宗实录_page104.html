<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 104 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 104 页/共 263 页</h1>
    <div class="content">　　○琉球国中山王世子尚思远以其父忠薨遣长史梁球奉表请袭爵贡马及方物赐宴并彩币袭衣等物有差
　　○刊造道藏经毕命颁天下道观
　　○戊申置广西庆远府河池县都铭镇柳州府洛容县章骆镇柳城县廖峒镇古清镇罗城县中峒镇融县西峒镇大约镇保江镇理源镇来宾县游岩镇上林县思龙镇象州尖山镇十二巡检司革庆远府东兰州文州隘口目州隘口宜山县述院镇忻城县来苏镇五巡检司移庆远府河池县土堡镇巡检司于大山均峒口柳州府马平县辛兴镇巡检司于穿山旧驿归化镇巡检司于奉村都博镇巡检司于火甲堡洛容县平乐镇巡检司于大河村柳城县古＜此旦＞镇巡检司于东寨洛好镇巡检司于马跑泉罗城县莫离镇巡检司于东江莫埠安湘镇巡检司于郭城隘乐善镇巡检司于烦口通道镇巡检司于高悬里来宾县界牌镇巡检司于中望村迁江县罗目镇巡检司于蓝径武宣县廓镇巡检司于甜台村周冲镇巡检司于长塘村安永镇巡检司于冷水镇俱从总兵官安远侯柳溥奏请也
　　○工部右侍郎王佑言刊造大藏佛经颁赐天下寺院臣原籍山阴县柯桥禅寺乃臣家供奉香火者伏乞赐经俾寺僧朝夕奉诵以祝  圣寿从之
　　○庚戌设云南云南府宜良县医学置训科一员
　　○给独石等处官军马五百三十匹
　　○弥陀寺僧奏本寺原种宛平县土城外地十八顷有奇近蒙户部委官踏勘令臣输税然臣空寂之徒乞赐蠲免  上曰僧既不能输税其地令没官
　　○命山西行都司都指挥佥事吴浩总领大同东路军马
　　○湖广衡州卫奏岁歉人多缺食请发有司官廪赈济俟秋成偿官从之○壬子命户部右侍郎张睿专巡视京师仓场先是巡视仓场者兼理部事至是户部郎中何支言仓场事繁宜专委官理之故有是命
　　○增设户部主事二员于临清淮安监收船料钞课先是二处钞课令收粮主事兼理至是巡按监察御史周鉴言其不便故有是命
　　○都指挥佥事王整总督守备山海关因公事敺死千户刘成事觉命具罪状整诡词拒对法司请下巡按御史执问  上命释之戒勿再犯
　　○封故安定王亦班丹子领占斡些儿为安定王赐之敕曰尔能恪修职贡遣国师舍剌藏卜等以马来贡朕甚嘉之未几尔卫都指挥那南奔等复奏尔父亦班丹亡殁朕甚惜之今特遣官谕祭用表尔父忠勤之意复念尔为长子仍遣官赍诰敕织金衣服彩币表里封尔袭安定王管治人民并回赐尔父进马彩币表里至可收领遂敕那南奔及大小头目人等各守名分听受斡些儿约束
　　○辽东总兵官都督同知曹义奏京卫调来广宁操备官军二千一百一十人宜分作二班轮流回卫取讨军装若有畏避违限者官住俸立功军守墎哨了俱一年满日支俸如旧操备从之
　　○癸丑敕谕云南木邦军民宣慰使司宣慰使罕盖法曰曩因麓贼思任发悖逆朕命将征剿尔起集夷兵协助官军及思任发逃往缅甸尔复捐地方取贼首级角□羊京脱深嘉悦已遣敕褒谕厚加赏赍并遣官谕祭尔毋以表其贤今尔遣使赍金银器皿方物来谢益见忠敬之诚特赐尔并妻彩币尔奏请免岁办银八锭特免三年以后仍旧办纳尔又奏讨麓川地方朝廷先设陇川宣抚司除官管治已定仍念尔功令总兵等官查孟止地方果无违碍听拨尔管食尔又奏请孟撒孟影孟蒙地方然彼处见差人来京谢恩俱奏前项地方系其祖父世食之地朕复命总兵等官覆勘从公处置庶彼此相安不致乖违切不可因贪小利致有纷争尔其钦承朕命毋怠并敕罕盖法男孟定府守管地方罕郭法大候州土官知州奉敬法刀奉送孟琏长官司故土官刀派罕男刀派乐孟楞地方头目陶孟曩楪镇康州土官知州刀孟广判官刀控虐湾甸州土官知州景隆法判官刀匾垠等及颁赐各官并其妻彩币等物俱命来使赍与之
　　○命故狭西都指挥同知朱原子英袭为甘州左卫指挥佥事都指挥佥事谢信子昇袭为金吾右卫指挥使羽林前卫指挥使赵信弟敬指挥佥事梅晟子鉴府军前卫指挥使顾旺子英指挥同知蒋善子贵金吾左卫指挥同知秦能侄勇彭城卫指挥同知赵山住侄海金吾左卫指挥同知华打兰打不花子伯住指挥佥事包友子礼济阳卫指挥佥事潘荣子泰俱袭职贵州都指挥佥事苏保老疾令其孙济代为指挥同知
　　○甲寅  上御奉天门早朝退谕礼部尚书胡濙等曰朝廷人材须要作养方获实用今命翰林院侍讲等官杜宁裴纶刘俨□辂江渊陈文杨鼎吕原刘俊王玉每日俱在东阁进学作文仍令学士曹鼐陈循马愉严督考试务期成效凡会讲时轮流经筵侍班治事
　　○赐庆王秩煃庶子名曰邃＜雝土＞
　　○乙卯命赏番僧赏初坚锉巴藏卜彩币八表里以其贡马及玉石数多也
　　○都察院右都御史陈镒言其侄俨倚势违法侵害乡里有诉之官者臣失教训亦合有罪  上置之不问
　　○丙辰云南临安府嶍峨县土官知县禄万钟贡马赐以钞锭彩币
　　○丁巳升大理寺寺丞张骥为本寺右少卿山东道监察御史李奎为左寺丞刑部浙江司郎中萧维祯为右寺丞先是卿俞士悦奏政事繁剧缺官协理  上命吏部推举尚书王直等＜锍-釒＞骥等谙练刑名俱堪擢用故升之
　　○命山西汾州知州李善复任州事善先任黎城知县巡按御史并布按二司会举升知汾州以黎城民告保复理县事至是汾州民一千五百余人又奏本州政务冗剧得善理之庶事集民安故有是命
　　○敕总督独石等处左都督杨洪协同守备都指挥佥事赵玟曰今得守备马营署都指挥佥事杨俊奏贼入厦儿岭夹墙内不曾追捕此固俊之失亦尔等平日调度不严或有牵制彼不敢自专所制兹特命俊总督马营守备官军操练今后但有寇贼来近边墩听俊出兵剿捕如贼势众尔等合兵并力不许徇私执拗自分彼此以致失机误事罪有所归
　　○戊午御用监太监喜宁奏乞河间府青县地四百一十五顷有奇  上命户部遣官覆视内多民地遂以荒闲者七十九顷八十亩赐之
　　○狭西绥德卫为事指挥刘让奏镇守右佥都御史马恭受赃娶妾等事刑科给事中鲍辉等奉旨会同狭西都布按三司廉得恭令外甥刘祥往定州娶民秦兴女送至榆林庄与恭为妾未几遣回  上曰恭居风宪何以纳妾于镇守处法本难容第即遣回亦无赃私重情姑宥之再犯不宥
　　○己未命召商于辽东广宁广宁前屯宁远铁岭三万辽海六卫仓中纳盐粮准盐每引米豆一石四斗浙盐一石二斗长芦盐六斗俱不次支给
　　○湖广宁远卫奏去岁夏秋不雨禾稼枯槁子粒无徵  上命户部覆视以闻
　　○南京兵部右侍郎徐琦奏本部郎中宋勉巡风不谨以致火毁厅房宜究治之臣不严督亦合有罪  上宥琦命南京刑部逮勉罪之
　　○浙江都司运粮都指挥佥事萧华奏本司运粮署都指挥佥事刘鼎索取绍兴卫军士赂命巡按御史逮问之
　　○礼科给事中余忭言铨选之典经也保举之例权也守经而酌以权则治功成专于行权而失经则政柄移矣钦惟  太祖  太宗之时选官俱由吏部奏请或循资铨注或不次超擢仕版得忠良之辈豪门无奔兢之徒由是百官励翼庶职修明此铨选之典所以经久而尽善也逮至  宣宗之时世道亨嘉犹谓未至贤才效用尚虑有遗乃命大臣旁求俊乂凡布按二司官及知府有缺悉令三品以上京官保举此固朝廷励精图治之盛心然立法之初未尝不善特行之既久不能无毙故其所举或乡里亲旧或僚属门下素相私比者较之古人举讎不避与夫举无书问者大不侔矣彼蝇营狗苟之流既附依权贵以窃美官何尝有忠国安民之心但肆意诛求以利己耳旧例但有犯赃罪并罚举者盖以防其奸毙使知所儆毋妄举也近者福建布政使方正以挟妓饮酒罢为民按察使谢庄以奸淫欺罔谪戍边他如按察使曹习古副使李立佥事李在修陈善参议鲍时知府叶恩李性袁海袁旭知州张需或贪赃或酷刑或闺门不洁皆已按举其罪未闻连坐举保之人所以互相仿傚略不知惧于凡属荐扬者遇有过恶极力为之揜护所为如此岂可谓之公乎若其有为有守之士耻于取媚以效尤何忍炫玉而求售有任御史九年不得升用者有任知府九年复除原职者皆由无官保举遂至贤否混淆尚何以激劝人心也哉此保举之例惟权时宜不可以久行也臣惟昔之铨衡或未精是以  先帝因时宜而改为保举之例今之保举既未公伏望  皇上亦因时宜而复遵  祖宗之旧典乞敕吏部遇有方面府正员缺即具奏取自  上裁或令于见任堪升官内荐拔或令于听选相应官内推举严加审察务合至公若吏部所拟有私许六科十三道紏劾如此则恩出于  上毙消于下臣僚各思修职而治功为易成矣章下廷臣议吏部尚书王直并太师英国公张辅等覆奏忭所言保官有举乡里僚属门下者若非平日知识何以谙其才行故举子举侄自古无禁孔子亦曰举尔所知今方面府正多系举荐升用其间称职者亦多其言凡属荐扬极力揜护别无指实方正既按其罪未闻连坐举者宜从法司究治又言选授官员专委吏部缘皇上屡有敕旨方面郡守有缺仍遵宣宗皇帝时举保之例未敢擅于更易  上曰保举官既称职者多且依旧行其间徇私滥举者朝廷自有裁处今后果有蝇营狗苟者许御史给事中指劾吏部仍究方正等原犯有无赃罪以闻
　　○辛酉礼部办事官郑与常献太平十二策一曰兴学以翊泰平之运二曰安民以立泰平之本三曰崇儒以尊泰平之教四曰正俗以致泰平之治五曰用贤以宣泰平之化六曰养士以固泰平之基七曰选兵以申泰平之制八曰牧马以谨泰平之备九曰行钞以阜泰平之财十曰积粮以足泰平之储十一曰考官以修泰平之政十二曰择吏以理泰平之事  上命有司议行因谕吏部各处社学悉令提督学校风宪官严督劝课不许废弛其弟子不拘常额挨次选补儒学增广生员
　明英宗睿皇帝实录卷之一百五十一
　　正统十二年三月癸亥朔  上以躬谒  陵寝告  奉先殿遣官祭皇城门之神是日  车驾发京城命西宁侯宋瑛宁阳侯陈懋右副都御史曹翼刑部侍郎杨宁居守驻跸沙河
　　○甲子驻跸  陵下遣礼部尚书胡濙祭告  天寿山之神
　　○提督辽东军务左副都御史王翱奏臣会同军马出境巡哨总兵官都督曹义出广宁兀良哈贼众匿林中义卒兵围之贼突出迎战我军奋勇击之贼大败左参将都指挥胡源等出开原辽阳都督焦礼出宁远俱遇贼各战败之全师而还凡斩首三十二级生擒七十余人获马牛羊四千六百有奇  上赐敕褒翱等仍命选良马同俘送京余给备边官军牛羊赏有功者
　　○乙丑  上祭  长陵  献陵  景陵扈从文武群臣陪祀
　　○己巳  车驾还驻跸沙河
　　○景陵卫仓火
　　○庚午文武百官军民耆老人等四夷朝贡使臣迎  驾于都门外拜呼万岁  上还大内谒奉先殿及  皇太后出御奉天门群臣朝见
　　○山东昌邑潍县俱奏先因水旱田亩薄收人民缺食已发预备仓粮赈恤不敷见有存留粮四万余石岁给官吏俸不过三四百石积久陈腐请挨陈贷之民间食用秋成偿官  上命户部议行之
　　○壬申致书襄陵王冲炑曰孝弟人之至行治道所当先者我  祖宗以是为治用厚彝伦而美风俗叔祖宗室懿亲勤学好礼孝弟出于天性生母常遘危疾刲股和汤以进稽颡吁天原减己年以益母寿祷至再三母获痊安嫡母有疾亦然兄韩恭王寝疾晨夕侍侧衣不角□羊带目不交睫汤药必亲尝而后进及薨哀戚踰礼徒走送葬具见孝弟兼至是宜神贶昭达屡有明徵于戏天伦之道人鲜能全叔祖之德诚可嘉尚孔子言孝弟之至通于神明叔祖有焉颛此奉书用致褒嘉之意
　　○南京监察御史范霖等劾南京左副都御史周铨擅置纪功过二簿以示威福各仓设立军斗等项以作奸毙令义男擅入内府领折俸布而择其羙者擅杖御史以报私讎占官地水塘以图利己及多奸人妻南京给事中刘炜等言霖等公堂与铨相詈于是六科十三道亦劾铨且言南京右佥都御史张纯缄默不言霖等举行迟缓俱宜究问  上命锦衣卫执铨来京鞫治
　　○癸酉直隶凤阳府知府杨瓒言我朝天开景运文教聿兴内建太学以储天下之英贤外设府州县儒学以育民间之俊秀府学额设廪增生员八十名州学六十名县学四十名此外聪明之士不得与者入学寄名以俟补增广之缺寄名者既众遇开科之际欲报增广则增广名数已足欲报儒士则有司多方沮抑以此无路出身未免沧海遗珠之叹乞敕该部通行天下学校今后增广生员不拘额数但系本土人民子弟自愿入学读书听府州县正官与学官公同考选俊秀者即作收增广生员凡遇开科考其学问优长者许令应试事下礼部议请令如有此等子弟准其入学待缺补充增广从之
　　○直隶泰兴县奏本县官民地七十六顷地临大江潮水冲激坍陷入水不堪耕种应徵粮一千六百余石草九百七十余包递年里甲陪纳乞除其额以苏民困  上命户部勘实除之
　　○参赞云南军务兵部左侍郎侯琎奏云南去京师一万余里其武职应比试者多孤弱贫窘路费不给乞如守备官例就彼会官比试为便从之
　　○甲戌蜀王悦＜劭火＞奏世子婚礼已毕又册封内江等王欲令诣京谢恩复书止之
　　○礼部尚书胡濙等奏广西结安州头目黄玄都结州头目覃召镇远州头目赵＜宀十见＞各赍捧庆贺  圣节冬至正旦表笺过期方至应送法司论罪  上俱宥之
　　○设云南和曲州小甸巡检司南甸县乾海子巡检司各置巡检一员革金齿司蒲缥镇夷关官市关石龙砰关山达关永平御南关及楚雄卫西关
　　○乙亥清明节遣官祭  长陵  献陵  景陵
　　○参赞云南军务兵部左侍郎侯琎奏新设腾冲指挥使司缺官掌事其金齿司指挥佥事刘睿张善王胜冯睿尹盛俱腾冲土人熟知夷情请改任之  上命琎同总兵镇守官于金齿司推选汉官指挥能干者一员掌腾冲司印刘睿等协同视事
　　○甘肃总兵官宁远伯任礼奏达官千户苟骨束所镇抚保帖木儿等四十八户皆新降附无以餋赡家属狭西行都司所辖地方南山一带俱有空地请户给五十亩令其耕种从之
　　○丙子都察院右副都御史曹翼先在甘肃参赞军务以坠马伤足命右副都御史马昂代回医治至是自陈病稍痊复乞理事许之
　　○命直隶苏州府吴江县主簿雷铭复任升正八品俸铭九载任满吏部考称当升巡抚侍郎周忱为民奏留巡按御史勘实故有是命
　　○免浙江湖州嘉兴杭州三府并湖州守御千户所去岁被灾秋粮子粒五十一万五千五百一十二石草二十八万四千一百七十六包
　　○南京刑部右侍郎郑泰坐鞫囚罪轻者輙械至京下南京都察院狱论泰应杖赎罪还职从之
　　○设直隶定远县僧会司置僧会一员从本县耆民王昇等言也
　　○丁丑封楚府永安王嫡第二子均铦为镇国将军镇国将军季堂嫡长子均锷第二子均钃季涂嫡长子均钿俱为辅国将军宜川王庶长子公鋺庶四子公□步庶五子公鑺庶六子公金□聿俱为镇国将军赐诰命冠服等物
　　○戊寅命刑科给事中刘孚掌本科事
　　○旌表孝子檀郁节妇姚氏等十人郁直隶桐城人母殁庐墓三年郭安山西兴县儒学生父殁庐墓三年母殁复庐墓三年俱旌其门曰孝行姚氏湖广石首县民张原泰妻路氏河南汜水县民赵三妻彭氏应天府江宁县民陈歪头妻李氏直隶平乡县民魏扩妻刘氏河南宜阳县民马琼妻程氏江西德兴县民祝佛惠妻延氏直隶易州民梁才妻鲍氏直隶歙县民王铭妻俱夫死守节始终严谨旌其门曰贞节
　　○巡按直隶监察御史周纪奏总督粮储户部右侍郎刘琏占种官田减纳税粮又于所部娶妾  上曰姑贷之再犯不宥
　　○守备偏头关都指挥使马贵言戎狄之患自昔有之顾守备何如耳昔李牧在鴈门而单于不敢近边赵充国屯浩亹而先零不敢入塞以有备也今瓦剌也先远结诸部潜起边衅不可不为之备臣愚以为备边方略其要有六一曰操士卒兵不操习犹无兵也操之不熟犹不操也必以时练习务在精熟使耳熟金鼓目熟旗帜步熟阵势挥左而左挥右而右以之御敌庶无不胜二曰便器械人各有长而力不同等长于骑射者或短于枪牌善于火铳者或拙于弓矢必随其所长而用之使人专一技则练习易闲而用无不效三曰选马队将士之所恃者马而马之良否不可不择驯而善走者用之出战劲疾者用之探报驽钝者用之负载庶用当其材可以决胜四曰谨烽堠烽堠所以报贼声息必置之高阜之所远近连属不绝递相瞭望遇警则举炮火庶彼此相应五曰识地利孙子曰不知山林险阻之形者不能行军故为将者必涉历有素而知之明何处宜战何处宜守何处宜设伏或进薄于山林或追击于原野或断其首尾或截其归路识众寡之用知进退之机庶可以克敌成功六曰修城堑城堑所以固守备而障居民也臣于偏头关东设水泉营堡北置滑石涧堡沿边挑壕堑立柞木以防贼之奔突黄河东岸居民稠密又设楼子营等堡七处为御冬之计河冻则益兵守之臣才识庸鄙惟尽犬马之劳谨陈愚见及将见操官军总数以闻章下兵部议以贵言俱切边务命悉行之
　　○太仆寺奏金吾等卫及顺天府山东济南等府正统十一年孳生马骡驹三万四千五百四匹
　　○四川茂州草坡寨首加悟与苏村寨民仇杀窜杂谷者数年先是尝贡马至是又遣其弟以铁甲六副纳官乞贷死右佥都御史寇深以闻  上命姑宥之若再为恶仍调兵捕之无赦
　　○己卯书复方山王羙垣曰得奏虑府中被提人李从诬陷内使教授典仗人等叔欲亲诣京分诉然朝廷法度至公至明凡无辜者必不至于冤抑况远道跋涉非易叔宜止之已命法司讯从依法处置其教授李春先令巡按御史究问姑亦记罪还职罚俸三月微示警饬专此以复
　　○升韩府纪善所纪善郝祥为本府长史司左长史从韩王范土□卬奏请也
　　○沙州卫都督佥事喃哥等率部属二百余户一千二百三十一人来归  上命官舍头目于山东平山东昌二卫管束带俸城内居住赐都督米二十五石地二百五十亩都指挥米二十石地二百亩指挥米十五石地一百五十亩千户卫镇抚米十石地一百二十亩百户所镇抚米五石地一百二十亩舍人头目米三石地一百亩分其部落于青平博平二县为三屯居住各赐米三石地八十亩仍赐钞彩币表里纻彩袭衣绵布房屋床榻器皿牛羊等物支与俸粮月粮
　　○庚辰襄陵王冲炑奏子女七人俱已成婚出居乏人使令  上遣中官送内使十四人往分赐之
　　○减万全都司开平龙门二卫屯军余粮先是每军田五十亩纳余粮六石至是各军以地土沙瘠种纳不敷为言都督杨洪为上其事遂命开平卫每军减免四石龙门卫每军减免二石
　　○调锦衣卫指挥佥事陈端于大同威远卫操备端违禁纵孙索债为给事中御史所劾故有是命
　　○命赤斤蒙古卫故都指挥佥事锁合者子切答儿袭为指挥同知
　　○辛巳给周府扶沟县主同仪宾张镒定城县主同仪宾李钟莘邑县主同仪宾黄阜确山县主同仪宾刘彬新恩县主同仪宾严昶岁禄各六百石内二百石折钞
　　○＜锍-釒＞山东平度州大弯口等处河道
　　○壬午安南国王黎浚遣陪臣阮宗朝鲜国王李祹遣陪臣李穰等奉表贡金银器皿沉香象牙诸方物赐宴并彩币表里金织袭衣等物有差
　　○裁省云南武定军民府通判知事检校各一员和曲禄劝二州同知各一员
　　○癸未赐镇平王第三弟名子埄汝阳王第五弟名子塯第六弟名子壒第七弟名子土□巢
　　○国子监祭酒李时勉致仕时勉在国子监余六年诸生服其教而成者甚多先是累求去不遂及是以中贵用事不能謟事求去益切既得命即就道朝臣及国子生出饯都门外者几三千人
　　○升翰林院侍读萧镃为国子祭酒
　　○调太常寺丞黄玄惟于南京太常寺
　　○云南昆明县民奏岷王徙武岗州遗下果树地召军民佃纳课米二百余石年远树槁乞如鱼课例折钞从之
　　○裁省山东莱州府管粮同知一员从本府知府崔恭等奏请也
　　○乙酉南京山东道监察御史闻人韺奏  宣宗时因钞法不通命停塌□货之家舟车稛载之物皆徵其钞今闻中外钞不分软烂但有字可验者一概行使钞法可谓通矣停徵之命未下且如大舡大□万取其一固为无伤而鬻蔬载薪小车小舡媒利几何复徵其钞请暂停止  上命户部议行
　　○直隶保定府安州奏本州张丰等口曹河等河往岁为雨冲决未及修筑恐今夏复然欲趁时用工而夫役物料皆不足乞命邻邑协助从之
　　○两浙都转运盐使司奏本司厅治永乐间毁于火至今未建请如旧建置从之
　　○丁亥给周府镇国将军子埄子塯子土□盖子土□巢岁禄各一千石米钞中半兼支西华县主同仪宾张斌鹿邑县主同仪实赵寔灵宝县主同仪宾周庆岁禄各六百石内二百石折钞
　　○福建左布政使李文定自陈有疾不能任事乞致仕从之
　　○巡按山西监察御史白圭奏朔州岁办税课钞一万三千二十六贯羊皮三十二张近户部移文钞增三分之二皮增四分之三民实不堪事下户部言洪武中定税额随物价轻重每三十分而取其一请行朔州随其物价仍行三十税一之制从之
　　○大同总兵官武进伯朱冕等奏大同等处见操旗军原分二拨头拨胜兵月给粮一石次拨应兵月给八斗今于次拨应兵内选得身力强壮闲熟弓马者二千七百八十六名以补胜兵之数乞如例添给一石为便从之
　　○蠲除云南所属云南等府州县五河泊所无徵课米麦二千七百五十七石八斗以各处湖泊淤塞人户死亡故也
　　○狭西岷州卫剌麻桑结劄云南姚安军民府故土官知府高贤子嵩广西茗盈州土官舍人李玄等来朝贡方物赐以钞币
　　○四川布政司言四川岁办课钞数少文武官吏旗军俸粮钞有经四五年不得关支者今本司广济库赃罚绫锦布帛氁褐衣被杂物年久恐致朽坏请依时值折作俸粮钞从之
　　○遣给事中陈博行人万祥往琉球国谕祭故中山王尚忠并持节册封王世子思达赐敕谕之曰尔比遣长史梁球等奏尔父王尚忠亡殁良深悼念特封尔为琉球国中山王继承尔父主理国事尔宜笃绍先志益坚事上之诚敬守臣节恪修职贡简任贤良善抚国人和陆邻境以保国土庶几永享太平之福钦哉仍以皮弁冠服常服及织锦纻丝罗叚等物赐之复诏谕其国大小头目人等尽心辅翼惇行善道各循礼分毋或僣踰俾凡国人同乐雍熙副朕一视同仁之意
　　○夜五鼓南方有星如盏大青白色尾迹有光起自角宿西南行至太微西垣内后有二小星随之
　　○戊子给秦府保安王公鋉镇国将军公镀岁禄各一千石米钞中半兼支
　　○复除浙江按察司佥事董敬于湖广按察司以丁母忧服阕也
　　○河南邓州流民马贵等言臣等三百五十余户原居山东山西因地狭民众徭役繁重逃移至此近承恩例命于所在附籍均田耕种颙望已久郡县不即举行乞早加恩恤使得宁居  上命有司亟行之
　　○己丑五伦书成命工部刻板
　　明英宗睿皇帝实录卷之一百五十一
　明英宗睿皇帝实录卷之一百五十二
　　正统十二年夏四月壬辰朔享  太庙
　　○遣中官祭司灶之神
</div>
    <div class="pagination">
<a href="明实录英宗实录_page103.html">上一页</a><span>...</span><a href="明实录英宗实录_page99.html">99</a><a href="明实录英宗实录_page100.html">100</a><a href="明实录英宗实录_page101.html">101</a><a href="明实录英宗实录_page102.html">102</a><a href="明实录英宗实录_page103.html">103</a><span class="current-page">104</span><a href="明实录英宗实录_page105.html">105</a><a href="明实录英宗实录_page106.html">106</a><a href="明实录英宗实录_page107.html">107</a><a href="明实录英宗实录_page108.html">108</a><a href="明实录英宗实录_page109.html">109</a><span>...</span><a href="明实录英宗实录_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
