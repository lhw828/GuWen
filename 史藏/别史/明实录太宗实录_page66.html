<!DOCTYPE html>
<html>
<head>
    <meta charset="UTF-8">
    <title>明实录太宗实录 - 第 66 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太宗实录 - 第 66 页/共 95 页</h1>
    <div class="content">　　○唐王桱讣闻  上辍视朝十有三日谥曰定赐祭命有司治丧葬王  太祖高皇帝第二十二子贤妃李氏所生洪武二十四年八月受封永乐六年五月之国南阳其资禀敏慧然少检束薨年三十
　　○丙戌
　　○徙交阯新安府治于镇夷卫城内改南策州并至灵县隶之以多翼太平二县隶镇蛮府初南策至灵隶谅江多翼太平隶新安至是交阯布政司言南策至灵近新安多翼太平近镇蛮改隶为便镇夷卫正在南策至灵之地宜移新安府治于镇夷城内为便  上悉从之
　　○丁亥
　　○并交阯清化府之古弘县入古藤县爱州之河中统宁二县九真州之缘觉结悦二县各入本州谅山府之新安县入丹巴县如敖县入丘温县董县入镇夷县七源州之水浪县入本州琴县入渊县上文州之杯兰县入本州新平府之知见县分隶衙仪福康二县政平州之古邓从质政和三县南灵州之丹裔县入本州夜度县入左平县利仁州之古礼县入本州古榜县入平陆县古者县入利仁县三带州之元郎县入扶宁县威灵州之太堂县入本州镇蛮府之新化县入廷河县神溪县入古兰县靖安州之安立县入安和县西关县入太平县河瑰县入多翼县武宁州之安丰武宁二县北江州之安越县南靖州之河黄县欢州之沙南县各入本州路平县入衙仪县建平府之平立县入安本县长安州之安谟县入安宁县建昌府之俸田县入建昌县快州之施化县宣江州之虎岩县各入本州谅江府之古勇县入清远县革演州府以千冬县入演州并演州之芙蓉县入琼林县革威蛮利仁福安南策谅江嘉林沱江七源八州应平清威太堂古勇平河太平河瑰多翼西关同利武宁善才细江麻溪清波夏华文盘文振麻笼十九县及上洪州之金缕爱州之椿市多锦县之麻浪唐安县之司王保禄县之下昌古杜县之大拜市税课局其宣化府之长江威蛮州之山定利仁州之养顽慈廉州之上古慈廉县之兵神清威县之清威太堂县之江潭清远县之翁罗古勇县之粉池唐安县之泾咍平河县之冻美河四岐县之安定社四岐社域个娄社安老县之古斋场支封县之阿蹑社胶水县之圆光安谟县之安谟海口河泊所同安支俄长罗三场盐课司太平县之唵江口结悦县之沈渠口二巡检司三带州仓并革之  赈河南之河南府新安等五县饥民万四千二百九十七户给粮二万二千一百二十余石
　　○戊子
　　○增置直隶淮安府常盈仓大使一员副使三员
　　○己丑
　　○琉球国中山王思绍世子尚巴志遣使宜是结制等贡马及方物
　　○庚寅
　　○淫雨坏正阳门台址命工部修筑  夜太白犯房宿北弟二星
　　○辛卯
　　○保安卫进嘉禾九十四本有一茎三穗五穗至七穗者
　　○壬辰
　　○辽东金州卫绵垂伤田稼
　　○癸巳
　　○增置江西德兴县主簿一员
　　○甲午
　　○夜有星如盏大青白色光烛地出垒壁阵西北行至近浊是月霸州大城县真定府武强县河水冲决堤岸伤田稼二百三十一顷五十亩事闻命行在户部除其今年租税
　　大明太宗孝文皇帝实录卷一百六十七


大明太宗孝文皇帝实录卷一百六十八
　　永乐十三年九月乙未朔
　　○丙申
　　○修河间府兴济县水决堤岸
　　○丁酉
　　○狭西都指挥张麟洮州卫指挥陈＜王已＞镇守兴和都指挥王唤各贡羊马赐赉有差  夜荧惑犯灵台上星
　　○庚子
　　○升神乐观提点沈与真赵彝善为太常寺丞山西布政司右参政孟桓为湖广按察使左参议许昇为福建按察司副使山西按察司佥事董凤为浙江按察司副使山西右布政使周璟为左布政使改山东按察司佥事郭继宗于山西按察司湖广按察司副使朱仲安沈熊佥事王处敬董恺狭西按察司佥事姜荣于交阯按察司以狭西按察使辛耀为交阯布政司左参政副使徐道正为左参议张泰为右参议  设武清卫仓于河西务置副使二员隶北京留守行后军都督府
　　○壬寅
　　○苏门答剌国王宰奴里阿必丁遣王子剌查加那因等贡方物太监郑和献所获苏门答剌贼首苏干剌等初和奉使至苏门答剌赐其王宰奴里阿必丁彩币等物苏干剌乃前伪王弟方谋弑宰奴阿必丁以夺其位且怒使臣赐不及己领兵数万邀杀官军和率众及其国兵与战苏干剌败走追至喃渤利国并其妻子俘以归至是献于行在兵部尚书方宾言苏干剌大逆不道宜付法司正其罪遂命刑部按法诛之命兵部录官军战功于是水军右卫流官指挥使唐敬流官指挥佥事王衡金吾左卫流官指挥使林子宣龙江左卫流官指挥佥事胡后宽河卫流官指挥同知哈只皆命世袭锦衣卫正千户陆通马贵张通刘海俱升流官指挥佥事其余千百户旗军王复亨等百四十余人升用有差
　　○癸卯
　　○重阳节赐文武群臣宴  古里柯敊喃渤利甘巴里满剌加诸番国各遣使贡方物  夜荧惑犯上将
　　○乙巳
　　○蛮都荫子口河等处女直野人头目纳的加阿罕住等来朝贡方物赐钞币有差  夜有星如盏大赤色光烛地出紫微西蕃外西北行入紫微东蕃内
　　○戊申
　　○西域贡狮子文武群臣以为  圣德远及所致叩头称贺  上曰远人贡土物以达诚何用贺书诗所称唐虞三代之治曷尝及祥瑞盖古圣贤之君但求时和岁稔百姓家给入足即是太平隋炀帝时孔雀集朝堂百官称贺元顺帝时雨都桑果叶皆生黄色龙文又有嘉禾一茎至八穗者又常有五色祥云见特此而骄卒皆亡灭前鉴如此朕与卿等但当祇守  祖法敬事无怠以保鸿业不可萌侈心  擢行在翰林院庶吉士陈用刘永清陈璲黄寿生余学夔钱习礼为本院检讨  监察御史王时习言北京刑部所属郡县户口食盐每引纳米五石比年逋负既多今年六月水溢田穑无收乞暂停食盐米俟明年秋成后输纳为便  上谕行在户部臣曰民被水灾衣食不能自给其盐粮须即停罢来秋亦不必徵
　　○己酉
　　○五经四书大全及性理大全书成先是  上命翰林院学士兼左春坊大学士胡广等编类是书既成广等以藁进  上览而嘉之赐名五经四书性理大全亲制序于卷首至是缮写成帙计二百二十九卷广等上表进  上御奉天殿受之命礼部刊赐天下  御制序曰朕惟昔者圣王继天立极以道治天下自伏羲神农皇帝尧舜禹汤文武相传授受上以是命之下以是承之率能致雍熙悠久之盛者不越乎道以为治也下及秦汉以来或治或否或久或近率不能如古昔之盛者或忽之而不行或行之而不纯所以天下卒无善治人不得以蒙至治之泽可胜叹哉夫道之在天下无古今之殊人之禀受于天者亦无古今之异何后世治乱得失与古昔相距之辽绝欤此无他道之不明不行故也道之不明不行夫岂道之病哉其为世道之责孰得而辞焉夫知世道之责在己则必能任斯道之重而不敢忽如此则道不明不行而世岂有不治也哉朕缵承  皇考太祖高皇帝鸿业即位以来孳孳图治怕虑任君师治教之重惟恐弗逮功思帝王之治一本于道所谓道者人伦日用之理初非有待于外也厥初圣人未生道在天地圣人既生道在圣人圣人已往道在六经六经者圣人为治之迹也六经之道明则天地圣人之心可见而至治之功可成六经之道不明则人之心术不正而邪说暴行侵寻蠹害欲求善治乌可得乎朕为此惧乃者命儒臣编修五经四书集诸家传注而为大全凡有发明经义者取之悖于经旨者去之又辑先儒成书及其论议格言辅翼五经四书有裨于斯道者类编为帙名曰性理大全书编成来进朕间阅之广大悉备如江河之有源委山川之有条理于是圣贤之道粲然而复明所谓考诸三王而不缪建诸天地而不悖质诸鬼神而无疑百世以俟圣人而不惑大哉圣人之道乎岂得而私之遂命工锓梓颁布天下使天下之人获睹经书之全探见圣贤之蕴由是穷理以明道立诚以达本修之于身行之于家用之于国而达之天下使家不异政国不殊俗大回淳古之风以绍先王之统以成熙皞之治将必有赖于斯焉遂书以为序
　　○庚戌
　　○赐纂修官翰林院学士兼左春坊大学士胡广右春坊右庶子兼翰林院侍讲杨荣右春坊右谕德兼翰林院侍讲金幼孜翰林院修撰萧时中陈循编修周述陈全林志李贞陈景著检讨余学夔刘永清黄寿生陈璲陈用典籍黄约仲庶吉士涂顺礼部郎中王羽兵部郎中童谟礼部员外郎吴福北京刑部员外郎吴嘉靖礼部主事黄裳刑部主事叚民洪顺沈升章敞杨勉周忱吾绅广东道监察御史陈道潜大理评事王选大常寺博士黄福北京国子监博士王复原太医院御医赵友同泉州府儒学教授曾振常州府儒学教授廖思敬蕲州儒学正傅舟大庾县儒学教谕王进济阳县儒学教谕杜观善化县儒学教谕颜敬守常州府儒学训导彭子斐镇江府儒学训导留季安钞币有差仍赐宴于礼部  赐苏门答剌国王子剌查加那因等冠带白金钞币袭衣
　　○壬子
　　○琉球国中山王思绍世子尚巴志使臣宜是结制等辞归赐文绮三十表里
　　○癸丑
　　○浙江治水左通政赵居任言苏松等六府自春及秋雨旸不愆民乐耕作比之往岁实为丰年  上谓行在户部尚书夏原吉等曰两京供亿多出于此比年水旱相继民罹饥寒朕深忧之居任为人虽颇廉勤然好佞上而不恤下斯言殆未可信宜遣人验视毋为所欺  赐苏门答剌古里柯枝麻林诸番国使臣钞币袭衣有差  夜(（有）)[月]犯司怪南弟二星
　　○甲寅
　　○庆王＜木旃＞第四子生赐名秩炼  广东德庆州猺首周八十等来朝赐之衣钞□□□□□宿东扇南弟二星
　　○丙辰
　　○行在工部尚书宋礼历三考复职命宴于礼部仍赐敕褒谕之曰冬官典邦事尤难于六职必得贤能方堪斯任卿才识魁伟闲练明达出于学校乐育成材昔事  太祖高皇帝历试任使亦克有闻肆朕即位简任才贤擢二春官旋升兹职卿正身奉法不惮勤劳厥职用彰及兹九载略无愆尤朕甚嘉焉卿其益坚初志益笃勤诚以辅朕理卿推懋哉
　　○己未
　　○北京行部尚书郭资满九载复职赐宴于礼部且赐敕褒谕曰国家建北京置行部尚书总理六曹其职重矣卿质直刚毅事我  太祖高皇帝克勤职任洎朕肃清内难效劳竭谋赞辅城守简在朕心朕登大位图任旧人特授卿尚书俾总北京之务一心为国知无不为综理庶务咸得其当属兹九载考绩推称特赐敕褒奖卿其益笃勤诚以率其属庶永终誉钦哉
　　○庚申
　　○赐苏门答剌古里柯枝麻林诸番国使臣宴  上谕行在礼部臣曰先王柔远人厚往薄来今海外诸番使臣将归可遣官豫往福建俟其至宴饯之亦戒其毋苟简也  免北京山东河南被水之民徭役一年
　　○辛酉
　　○行在工部尚书吴中九载考绩命复职宴于礼部赐敕褒谕曰尚书之职所以总国纲维一事失当则天下有受其害者必得才识通练之士方堪斯任卿发身胄监事我  太祖高皇帝克称任使朕举义靖难卿自大宁来归多效劳勚朕嗣天位屡加超擢继升冬官卿亦克殚厥心及兹九载考绩式称朕用嘉之俾复厥职尚益砺乃操懋乃功表正厥属以永终誉书曰慎厥初惟厥终钦哉  行在都察院左副都御史李庆劾奏都督费瓛前在甘肃受鞑靼马驼牛羊事觉  皇上问之不以实对重为欺罔都督梁福贪淫暴酷肆无忌惮请悉正其罪以警将来  上命并录所劾章示之
　　○壬戌
　　○北京地震
　　○癸亥
　　○行在都察院左副都御史李庆以九载考满复职命宴于礼部赐敕褒谕曰都御史特宪纲总察群司为朝廷耳目其任重矣推卿刚直有为习于吏治祇事我  太祖高皇帝克勤厥务及朕即位屡用廷擢继受风宪激扬紏察咸得其宜历任九年不闻过举可谓难矣尚益懋忠勤厉风节弼成至治以永终誉钦哉
　　大明太宗孝文皇帝实录卷一百六十八


大明太宗孝文皇帝实录卷一百六十九
　　永乐十三年冬十月乙丑朔享  太庙命皇太子行礼  交阯叛寇陈月湖伏诛初月湖紏合清化磊江蛮人作乱自称月湖王适英国公张辅至交阯进兵剿之贼败走追至大关镇赤土县擒月湖械送京师诛之其党郭元庆等相继就戮余寇遂平  夜太白犯南斗魁弟三星
　　○丙寅
　　○行太仆寺卿杨砥言北京所属郡县土民养马者免粮之家五户一马不免粮七户一马比年有充军事故者宜令户部兵部计议于编发为民种田人户内选殷实之家助养从之遂下令郡县凡迁发种田者能用心牧养悉除其罪俾为良民
　　○戊辰
　　○霸州言大城县大水伤民田稼百一十七顷有奇命行在户部免其租
　　○己巳  敕开平备御成安侯郭亮等曰秋高马肥正胡虏出没之际朕将巡边尔其整兵以俟
　　○庚午
　　○修朝天宫
　　○辛未
　　○巡按湖广监察御史林衡劾奏荆州左卫指挥佥事邓义等为擅毁湘府山川坛庙逮问而掌卫事都指挥使李英佥事王刚擅引恩例释义等还职乞皆罪之命都察院悉谪戍边  夜荧惑犯左执法
　　○壬申
　　○降两淮盐运使岳福为浙江布政司右参议
　　○乙亥
　　○塞关外晏磨峪大水峪小水峪大峪长水峪小姑将峪大姑将峪胜先峪石涧跳梢峪水峪白瀑董家小陵峪常峪西石阳白石阳隘口一十六处以军士十人守之
　　○丁丑
　　○通城王孟灿妃程氏薨讣闻遣官赐祭命有司治丧葬
　　○庚辰
　　○夜有星如盏大赤色有光出室宿西北行至近浊
　　○癸未
　　○古里柯枝喃渤利甘巴里满剌加麻林忽鲁谟斯苏门答剌诸番国使臣辞归悉赐钞币及永乐通宝钱有差
　　○甲申  上猎近郊经白河之上顾侍臣曰朕昔靖难时尝冬月欲度此击敌甫至河而冰合遂济师胜敌当时亦岂计有今日然神明之相未尝忘也遂亲为文遣都督谈广以特牲祭河  都指挥佥事田真卒真兖州府鱼台县人幼习骑射从军为总旗守居庸关从征山后转攻七渡河至浑河多效劳勚  上举兵靖难真从诸将克东河升百户大战灵壁真提槊冲阵敌为披靡累升隆庆卫指挥佥事以平交阯功升都指挥佥事至是卒子昇袭指挥使时有马俊者滨州人与真同立战功累官金吾左卫指挥佥事从平胡升本卫指挥同知卒人尤称其勇敢云
　　○庚寅
　　○弗提卫奏举女直野人头目沙板等至京授指挥千百户赐诰命冠带袭衣及钞币有差
　　○辛卯
　　○考郎兀卫指挥同知恼纳等来朝置忽鲁爱渚冬河札真兀思哈里四卫升恼纳为忽鲁爱卫指挥使脱赤为指挥同知苦出脱干等四十人为指挥佥事长家为渚冬河卫指挥同知吉当哈为札真卫指挥同知忽答思为兀思哈里卫指挥同知忽秃等七十一人为千百户卫所镇抚赐诰印袭衣及钞币有差
　　○壬辰
　　○法司奏冒支官粮者  上怒命戮之刑科覆奏  上曰此朕一时之怒过矣其依律自今犯死罪皆五覆奏著为令  古里河卫女直牙失答奏愿居辽东东宁卫命为指挥佥事赐予如例
　　○癸巳  敕开平备御成安侯郭亮都指挥齐安等曰得辽东谍报阿鲁台遣人徵朵颜等卫兵言瓦剌人马已到阿忽马吉之境宜昼夜谨备不可怠忽  中官李达吏部员外郎陈诚等使西域还西域诸国哈烈撒马儿罕火州土鲁番失剌思俺都淮等处各遣使贡文豹西马方物诚上使西域记所历凡十七国山川风俗物产悉备焉哈烈一名黑鲁在撒马儿罕西南去狭西肃州嘉峪关万一千一百里其地四面多山中有河西流城近东北山下方十余里国主居城东北隅垒石为屋平方若高台不用栋梁陶瓦中敞虚室数十间窗牖门扉雕花纹绘以金碧地铺毡■无君臣上下男女相聚皆席地跌坐国主衣窄袖衣及贯头衫戴小罩剌帽以白布缠头辫发后髢服制与国人同但尊称之曰锁鲁檀盖华言君至也上下相呼皆称名相见惟稍屈身初相识行大礼则屈一足三跪男女皆然饮食不设匕筯酿酒多用卜萄饮则坐于地大宴会则设小几案尊者饮下人皆跪酒行则陈币帛次进珍宝又次进金银钱布之坐上余者撒坐间左右执事者竞拾之諠哗大笑名曰喜钱市中交易用银钱大三等下人私造无禁造成输税于国主用印记无印者禁不用市易诸物皆有征税什取其二以资国用不置斗斛惟用权衡不设官府惟设管事者称之曰刀完国主与管事者凡有事施行用纸直书其事各以花押为记花押之制以金银为戒指上鑴其名国无法律不施刑罚伤人命亦止于罚钱婚姻以姊妹为妻妾同居男女相混男子髡首缠以白布妇女亦白布蒙首略露双眸丧则易以青黑居丧止百日葬不用木棺以布囊裹尸瘗之常于坟墓设祭家不祀祖宗亦不祀鬼神惟重拜天之礼凡拜天若聚会则择日行之无月朔甲子择日每七日为一转周而复始聚拜之所筑大土屋众皆班列其中一人大呼则皆拜每岁二月十月为把斋月昼不饮食至暮乃食周月始食荤则聚众射葫芦其制植长竿高数丈竿末悬葫芦中藏白鸽一双跃马射之以破葫芦鸽飞者为得采国人有通回回教经者众称曰满剌为国主所尊敬城中置大土室中设一铜器周围数丈上刻文字如古鼎状游学子弟皆聚此若中国大学然有善步走者日可行三二百里盖自幼习步有急务令持箭走报其俗侈靡用度无礼节其土沃饶气候多暖少雨土产有白盐铜铁琉璃金银珊瑚琥珀珠翠之属多育蚕善为纨绮木有桑榆柳槐松桧白杨果有桃杏梨李葡萄石榴谷有麻豆菽麦粟兽有狮豹良马牛羊鸡犬狮子生于阿木河芦林中云初生时目闭七日始开土人恒于目闭时取之调习其性稍长大则不可驯驭云撒马儿罕在哈烈东北去狭西肃州卫嘉峪关九千七百余里去哈烈二千八百余里地宽平土壤膏腴有大溪绕城东北流城广十余里开六门其北有子城国主居之城中居室稠密西南诸番百货多聚此交易用银钱本国自造其俗禁酒屠牛羊者瘗其血城东北隅有土屋为拜天之所规制甚精柱皆青石雕镂花纹设讲经之所以泥金书经裹以羊皮人物秀美工巧过于哈烈而风俗土产与哈烈同俺都淮在哈烈东北去撒马儿罕千三百六十里城居太村周十余里人民繁庶风土物产同哈烈今为哈烈属国八答商一名八里在俺都淮东北城周十余里居平川地广无险要其南近山食物丰饶西南诸番人亦聚此市货今哈烈沙哈鲁遣其子守之迭里迷在撒马儿罕西南去哈烈二千余里城在阿木河东岸城内外居民数百家孳畜蕃息河多鱼河西多芦林狮子所产处也沙鹿海牙在撒马儿罕东五百余里城在小岗上广数里西北临河河名火站水势冲急架浮梁以渡亦有小舟南近山居人依崖谷多园林西行过一大川二百余里无水间有水多咸地生臭草茎高尺余枝叶如盖煮其液成膏即阿魏又有小草高一二尺枝丛生棘剌叶细如蓝秋深露凝结枝上如珠食之味甘如饧采煮为糖名达郎古宾塞蓝在达失千之东去撒马儿罕千三十里城周二三里四面平旷居人稠密树木深蔚五谷蕃殖秋夏间草中生黑蜘蛛甚小噬人遍体皆痛治之法以薄苛枝扫痛处又以羊肝擦之诵经一昼夜痛方息而遍体皮肤皆蜕六畜被伤者多死凡止宿必择近水之地可以避之渴石在撒马儿罕西南约二百六十里城居大村周十余里环城多水田南北近山西行十数里俱小山多苾思檀果树又西行三百余里有大山屹立中有石峡高数十丈如斧截齐峡口有门名鉄门关路通东西养夷在塞蓝之东三百六十里城居乱山间东北有大溪西流入大川行百里荒城盖其地界乎别失八里蒙古部落之间别失八里沙漠之地也今马哈麻王子主之马哈麻者元之余裔袭封居此无城郭宫室随水草畜牧居则设帐铺毡■寒暑坐卧于地其王戴小罩剌帽簪鹚鵅翎衣秃袖衫削发贯耳妇女以白布裹首缠项衣窄袖衣饮食惟肉酪间食米面不酿酒惟饮乳汁间种穄麦及织毛布为衣地有松桧榆柳细叶梧桐六畜羊马最广多雪霜风气极寒深山大谷六月亦飞雪人性犷戾君臣上下无体统询其国人云故疆东连哈密西至撒马儿罕后为帖木儿驸马侵夺今西至脱忽麻北与瓦剌相接东南抵于阗阿端于阗有河河中产玉又有哈石之地亦产宝石金银云火州在柳城西七十里城北近山其地多热山青红若火故名火州城方十余里僧寺多而居民少东有荒城盖古高昌国治也汉西域长史戊己校尉亦居此今隶别失八里柳城古柳中县在火州东去哈密千余里经一大川至其国地皆沙碛无水草道傍多骸骨土人相传有鬼魅行旅或早暮失侣多迷死出大川度流沙河有山青红如火焰山下城屹然广二三里即鲁陈城四面多田园流水环绕树木阴翳土宜穄麦豆麻桃杏小枣瓜胡芦之属而葡萄最多小而甘无核者名锁子葡萄畜有牛羊马驼气候和暖人皆醇朴男子椎髻妇人蒙皂布垂髻于额俱衣胡服男子削发戴小罩剌帽号回回妆妇女白布褁头号畏兀儿妆方音皆畏兀之语风俗大略与火州同土鲁番在火州之西百里即古交河县之安乐城城方一二里地平气候多暖少雨雪土宜麻麦有桃李枣杏葡萄畜多羊马城中有屋舍居人信佛法多建僧寺故老云其国在汉为车师唐为伊西节度之地城西二十里有小城名崖儿城中有断崖其下二水交流倚崖为城故名城广仅二里居民百余家相传故交河县治所又云古车师国王居此今其地并入土鲁番矣盐泽在崖儿城西南去土鲁番城三十余里城居平川广二里居民百家城北有矮山产石盐坚白可琢为器盛肉菜食之不必和盐故名盐泽哈密居平川城州三四里开二门东有溪西北流地咸卤间有揪杏农耕须粪壤所种惟豌豆二麦其北有山与瓦剌相界其西接火州等城故哈密为西北诸胡往来要路人性犷悍与蒙古回回杂处礼俗各异达失千在塞蓝之西去撒马儿罕七百余里城周二里居平原四外多园林果树土宜五谷居民稠密负戴则任车牛卜花儿在撒马儿罕西北七百余里城周十余里居平川民富庶户以万计地卑下气候温和冬月亦食鲜菜土产五谷桑麻丝绵布牛羊鱼天鹅鸡兔皆有之
　　大明太宗孝文皇帝实录卷一百六十九


大明太宗孝文皇帝实录卷一百七十
　　永乐十三年十一月甲午朔  书谕皇太子曰明年正月十三日大祀  天地命尔行礼其格共乃事钦哉钦哉  行在钦天监进永乐十四年大统历  上御奉天殿受之颁赐诸王及文武群臣  夜荧惑犯进贤星
　　○丁酉
　　○赐哈烈撒马儿罕火州土鲁番失剌思俺都淮等处使臣癿不花等及郎古卫指挥速苦等宴
　　○戊戌
</div>
    <div class="pagination">
<a href="明实录太宗实录_page65.html">上一页</a><span>...</span><a href="明实录太宗实录_page61.html">61</a><a href="明实录太宗实录_page62.html">62</a><a href="明实录太宗实录_page63.html">63</a><a href="明实录太宗实录_page64.html">64</a><a href="明实录太宗实录_page65.html">65</a><span class="current-page">66</span><a href="明实录太宗实录_page67.html">67</a><a href="明实录太宗实录_page68.html">68</a><a href="明实录太宗实录_page69.html">69</a><a href="明实录太宗实录_page70.html">70</a><a href="明实录太宗实录_page71.html">71</a><span>...</span><a href="明实录太宗实录_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
