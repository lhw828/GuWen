<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 183 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 183 页/共 523 页</h1>
    <div class="content">○以直隶正定镇总兵官七格年老。泰宁镇总兵官兴长久病。俱命回京。赏七格副都统衔、在大门头等侍卫上行走。兴长在散秩大臣上行走。以散秩大臣海澄公黄嘉谟、为正定镇总兵官。正黄旗蒙古副都统多善、为泰宁镇总兵官。内阁学士阿隆阿、兼正黄旗蒙古副都统。　　

○丙申。上诣大高殿行礼。　　

○丁酉。免云南犭□栗匪滋扰之丽江府属回龙厂、上年铜课。　　

○戊戌。圣祖仁皇帝忌辰。遣官祭景陵。上诣寿皇殿行礼。　　

○除江苏奉贤县捐置义冢田八亩有奇额赋。　　

○庚子。谕内阁、大学士保宁等会同礼部议驳、阮元奏请驻防生员就近准其乡试一摺。所驳是。各省设立驻防。以寓武备。国家立法。自有深意。其子弟遵守淳朴之风。祇应以练习骑射为本务。原不责以通晓文义。特因承平日久。家弦户诵。其中有向学读书之人。未便阻其上进。是以准令就近应考入学。已属格外恩施。至愿应乡试者。自应赴京与考。定例乡试录科。与在京八旗举子。先行考试马步箭合式。方准入场。以示不忘肄武之意。若如阮元所奏、欲令就近乡试。另编字号取中。已属格碍难行。且各省应试人数多寡不齐。若纷纷奏请另立中额。实于体制未协。并恐驻防八旗、竞思以文艺进身。转置骑射于不问。必致抛荒本业。流为文弱。渐失旧风。殊有关系。况京师为八旗子弟世居。顾名思义。岂可入外省乡试乎。此事若系满洲大臣陈奏。尚当加之惩处。姑念阮元系属文臣。未能通晓八旗政务。尚可不加责备。然其事断不可行。特通谕各省驻防、咸喻朕意。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百三十七　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆九年。甲子。十一月。辛丑。谕内阁、向来遇有拣选各缺。特派大臣等公同挑选人员带领引见派出之大臣、理应各矢公正。慎重遴选乃近日风闻有派出之大臣即将本人至亲挑入拣选拟正已经补放。不便彻回引见时所派之人并不入班朕何能记忆原派之人一时＜闲＞放已为所愚。此人姑不深究。自问于心能无愧乎试思乡会试回避考官定例綦严。至拣选得官。立法尤应严密。若銮仪卫官员、一经邀恩录用。不数年即可升至副将参将二三品武职。使相率瞻徇悉取贵游子弟何以收得人之效以此类推。则凡文武拣选各项员缺。派出之满汉大臣。想亦未必悉能杜绝嫌疑。毫无瞻顾。著吏兵二部将拣选派出大员。其宗族姻亲应如何回避之处。酌定限制奏明载入则例。以昭公慎。寻议、嗣后拣选。照京员回避例。祖孙、父子、嫡亲伯叔、兄弟外姻亲属母之父及兄弟、妻之父及兄弟。己之女壻嫡甥、俱令官小者回避。惟拣选内有人数过少者。遇派出之大臣例应回避。必致不敷拣选。议于奏请钦派摺内。声明请旨多派数员。如有应行回避之员即令派出之大臣回避。再游击品级较崇。请照参将例钦派大臣拣选。此等轮用旗员之缺人数亦属无多。应令派出之大臣回避。都司守备、仍照例由兵部堂官拣选。如堂官内有应行回避者。即毋庸会同拣选。从之。　　

○以故杜尔伯特扎萨克郡王纳旺索诺木子曼达尔袭爵。　　

○壬寅。谕内阁、每岁十月闲。派王大臣考验应封宗室。拣选清语骑射均属可观者数人带领引见候朕酌量加恩。赏给翎枝缎匹。此乃鼓励宗室子弟之意。但此等考验。虽系钦派王大臣酌定等第。其管理宗人府事务王公等、亦皆在坐。是以钦派王公等未免瞻徇该衙门王公情面。每将伊等子孙选取带领引见。即如去岁永臶之子。今岁弘＜曰融＞之孙。俱选取带领引见。是其明证。嗣后考验应封宗室内。遇有管理宗人府王公等之子孙。伊等清语骑射纵属皆善。祇以可观具奏。不必带领引见。至年未及岁之亲王、郡王、皆系承袭显爵之人。亦可停其入考。永著为例。　　

○又谕、御史王瑶台奏、请定升迁人员引见限期、以防流敝

□大一摺所奏甚是。各衙门升迁员缺。事关职守岂得任意迟缓。何以吏部带领给事中二缺。其吏科一缺。引见迟至一月之后而刑科一缺。三日后即带引见。迟速悬殊如此。竟系任意办理。又礼部仪制司郎中一缺。系本年八月所出。该部直至本月初二日始带引见。迟及三月。更属草率。益不可解。似此漫无期限。任意迟缓。难保其中无夤缘压缺等事。著交吏礼两部堂官明白回奏。此后各衙门出缺引见、以及外省送部引见人员。著该部酌定限期。以杜流敝□大。仍随时知照稽察各衙门。如有逾限。即行参处示儆。寻吏兵二部议奏、嗣后在京各衙门应行题补之缺。定以出缺后二十日内带领。内外杂项人员。定以验到后二十日内带领。如有辗转行查者。均宽限十日。其各衙门引见人员。统限三十日内带领。武职人员赴兵部验到。定于十日内考验弓马。十五日内带领引见。从之。　　

○命河南衡工帮价银。自十二年为始。分十年摊徵。　　

○癸卯。谕内阁、据礼部覆奏、题补仪制司郎中一缺、因拟正之员外郎卢荫溥现出试差、咨明吏部、俟该员差竣回京带领引见、是以两月后始行带领等语。所办尚无错误但摺内声叙该部员外郎祇有三员。除卢荫溥应行拟正外。一系京察两次三等。一系到部甫经三月均未便拟正。设卢荫溥于＜闲＞放试差后复＜闲＞放学差则不但不能即时回京引见升任郎中其本任员外郎亦应开缺岂礼部竟将下考及到部未久之员迁就题补耶嗣后各部院题补人员。如有人缺相宜。应行升用而该员奉差在外者。均著先行奏明则迟延之故。众所共知。自不致别生物议。至本衙门傥遇有题升缺出。并无合例应升人员应如何酌定规条之处。著吏部详细妥议奏明通行各衙门一体遵照。以昭画一寻议奏嗣后各部遇有出差人员、保题合例者。该堂官即钦遵谕旨先期奏明俟该员差竣回京。再行带领引见至各部保题之缺。自应遵旨先尽一等人员保题。一等无人再保二等如再无人咨明吏部升选从之。　　

○又谕、户部议驳马慧裕奏、请将嘉庆六年以后军需例外支用帮价及初续两案部中核减银两、仍归通省摊廉还款一摺豫省军需帮价。原以支应浩繁凡例外加增之款。准令于通省养廉内分年摊扣归款。自嘉庆元年截至六年十二月为止。其七年以后业据该抚奏明、除官兵车骡脚价等项外所有运送军装各项银两。将帮价全行删除。至八年三月以后一切帮价经部议概行停止。该抚自应按照月日。分别办理。乃此次但以嘉庆六年以后军需例外帮价为词。笼统奏请摊廉归款。殊属含混。至军需正销册内。经部臣核减银两。亦请摊扣通省养廉归款。尤属非是。试思此等银两。均系当时承办各员滥支滥应。今事阅数年。升调事故者居多。若不查明责令赔缴。则原办之员。竟得置身事外。而转藉后任应得之养廉。摊补前任浮支之款项。办理既不平允。况该州县等、于地方公事。多有摊廉扣交款目此次军需已有摊扣帮价不下二百余万两。若复令摊缴正案核减银两。未免动形支绌必致日久悬宕辗转迟延。仍属有名无实。亦非慎重清厘之道。且恐不肖之员藉端派累。尤不可不豫为之防。本年秋闲、湖北省清查军需案内。经该督抚奏将浮支银两。查明收受及滥应各员名下分赔曾经降旨通行。著马慧裕查照章程详悉确核奏明分别追赔归款以清帑项其六年接到部文之后一切帮价银两。均著遵照分别删除。将停止月日咨部查核。不得再有含糊上以冬至祀天于圜丘自是日始。斋戒三日。　　

○乙巳。上诣南郊斋宫斋宿。　　

○谕军机大臣等、姜晟等奏称治河之法。以蓄清敌黄为上策此语诚是。至以减黄助清为中策。朕看来竟系下策清水所以敌黄。自应潴蓄深畅方足以资刷沙之益。若恃减黄以助清。必致洪泽湖底逐渐停淤。久且成为黄水泻注之所成何事体。若将来淮黄不分。又借何水冲刷淤垫。凡事须念及久远。不可祇图目前。朕闻今年春夏闲黄水盛涨灌注入湖。湖底本已淤高。不能容纳。是以当清黄并涨时。高堰堤工几致危险。陈大文等乃始议开信义等坝。权宜补救。前曾屡次降旨询问。未据详悉奏陈。今姜晟等筹办各工。欲请加培高堰。试思湖底若未淤垫。又何必将堰工增高。即此可为黄水入湖之明证至祥符五瑞两闸。前曾降旨询问陈大文等、应否即行堵闭。该处下游有无被淹之处。此次姜晟等摺内称、该二闸距洪泽湖四十余里。泻水建瓴。逐渐澄清。无虑流沙垫及湖身两闸金门不但无庸堵闭、仍于西闸墙迤上土堤展宽五六丈、盘做裹头、另挑引渠俟明春查看情形、再为启放等语。祥符五瑞二闸若长时开放、不行堵闭。设水势建瓴而下黄河大溜或为所夺湖身岂能容受。且黄水经由之处。亦岂能悉行澄清不使挟沙入湖设此四十余里内泥沙停滞渐将引渠淤浅。填为平陆。则水仍无处消纳况两岸皆有民田庐舍。亦岂能无被淹受害处所伊等此议自系专为明春重运经行起见。但朕意此二闸长时启放。究属不妥仍著姜晟等慎重筹度妥为经理并遵前旨。将该处下游、有无淹浸之处。确实查明具奏。不可稍有讳饰。至姜晟等所筹加培高堰石工各款亦不过一时补苴之计。朕初不吝惜此费。但究非一劳永逸经久无敝□大之策。应俟徐端等将海口各处情形逐一履勘后。再集思广益。悉心筹画。务将全河积年受病之处。疏治通畅使运道堤工永无妨碍方为尽善也。将此谕令知之。　　

○丙午。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵裕陵。　　

○命皇次子旻宁祭孝淑皇后陵寝。　　

○遣官祭端慧皇太子园寝。　　

○停次日朝贺。　　

○赏八旗兵丁一月钱粮。　　

○丁未。命嗣后新疆换回各员御前乾清门侍卫、散秩大臣大门侍卫仍准照例戴本职花翎其因派往新疆始经赏戴者。换回后均不准戴用著为令。　　

○旌表守正捐躯河南伊阳县民王亮妻阎氏。　　

○戊申。上诣雍和宫行礼。宫仁庙凝和庙火神庙拈香。　　

○谕内阁、向来候补三品以下京堂翰詹等官、应行赴部验到者均止在部投递名帖并不亲身到部。嗣和珅管理吏部酌定章程。令此项人员赴部具呈验到。本非通行定例。今候补侍讲李传熊、既系六月赍文到京祇因投文时遗漏名帖尚非大错。此次侍讲员缺。著准其一体开列仍著补具名帖存案。嗣后三品以下京堂翰詹等官、应行赴部。验到者。仍照向例、将文书与名帖一同送部著该部纂入则例。　　

○谕军机大臣等、姜晟等奏漕船挽渡情形一摺。据称自本月十三日亥时后、截至十七日午时、所有江苏省漕船四十八帮、计二千二百九十八只、俱已全数渡竣、浙江船亦已渡过两帮、计九十六只等语。此时未渡帮船祇有浙江安徽及江广船计二千只。日内天气晴和风帆顺利。帮船等以次趱渡计月底自可一律渡竣。所办尚好惟帮船漏夜行走。此数日来。月色渐微。遇有溜势湍急之处。不可不格外堤防。总当于催趱之中、加以慎重为要。至各省有漕地方。前因帮船阻滞。俱经封雇民船。豫备剥运。此事商民等均不免滋累。自以早行停止为要。现在河流业已畅顺。若必俟各该省帮船全数渡竣之后。再行知照本省未免太迟。吉纶当酌量情形。一俟某省某帮船只将次渡竣。即先行知照该省地方官、停止封雇船只以杜扰累又据陈大文、吴璥、另片奏称、祥符五瑞等闸宣洩实为得力。转瞬重运经临拟留此两闸过水、以资减黄助清等语前此闻知祥符五瑞等闸减黄助清。原系一时权宜并非正办。今陈大文、吴璥虑及明年重运经过时黄流盛涨。欲暂缓堵闭。以为宣洩地步若彼时黄水建瓴而下。掣动大溜又将如何办理。且湖身现已较前淤垫。设黄水宣洩不已。挟沙而行。湖身受病益深。又何以存蓄清水乎。昨已有旨令陈大文等慎重筹度。今伊等既有此奏。仍著陈大文、吴璥、详细熟筹。若祥符等闸不即堵闭。伊二人能保明年黄水不致夺溜。湖身不致受淤。有何确据万无一失即著照所奏办理。将来设有贻患之处。惟伊二人是问。仍著伊二人先行据实覆奏。又陈大文奏称该闸下游、本系湖滩洼地、民田村落无多该处居民见兴工启闸、先已迁居高阜均属宁谧、闲有数处被淹田庐、已量加抚恤等语。所奏非是。该处民人本皆安居乐业。今见兴工启闸。不遑宁处咸各迁居高阜以避水患。其荡析情形。实为可悯试思高阜地方该民人等岂素有房产。今因避水移居。谅不过搭盖窝棚。暂时栖止。其原在洼地之房产。尽付洪流。尚得谓之不失所乎。朕廑念灾黎宵旰不释。陈大文办理此事未免疏率此旨到日。即著派藩司康基田迅速前往。率同地方官据实详查。应如何实力抚恤、或分别蠲缓之处。即据实奏闻。候朕加恩。勿再讳饰。　　

○以署陕甘总督那彦成、为两广总督。调两广总督倭什布、为陕甘总督。　　

○己酉。谕内阁户部等衙门议覆朱桓条奏、京城钱价过昂、请严察积敝□大、禁止居奇、以便民生等因一摺。国家设局铸钱。原以利用便民而钱价之昂贵。总不外局中短铸、及奸商私毁二端。京城宝泉宝源二局。按卯兑发铜铅鼓铸。钱数自有定额该钱法侍郎自应督饬各该监督厘剔敝□大窦实心经理而奸商私毁之敝□大即京师亦所不免著步军统领衙门、严密访拏。以清敝□大源至外省设立钱局。按卯鼓铸何以钱价腾贵更甚于京师。自由各该督抚、及各该地方官不实力督办。或系局中短铸。或有奸徒私毁。以致钱文不能充裕价值日昂。嗣后各直省督抚、当转饬各地方官一体严察。如查有短铸及私毁情敝□大。立即查拏惩办。毋得视为具文。以重钱法而利民用。傥各该督抚等不实心筹办。经朕访闻。或别经发觉。惟该督抚是问。　　

○谕军机大臣等、昨降旨将那彦成调任两广总督。谕令认真缉捕洋匪会匪。整顿地方朕风闻该省之陆丰县甲子司、有土匪李崇玉、曾经犯案拟遣脱逃。现在逃回本籍。手下盗夥甚多。与该处文武衙门兵役潜相勾结。信息交通。地方官因其羽翼散布。因循不办。当交刑部查取该匪犯事原案。李崇玉先经拟徒。续于嘉庆六年改发伊犁。由南海县起解。递至曲江县地方该犯乘兵役睡熟扭断镣铐掀开篷舱、凫水逃逸并声叙解役杨洪因患病身故等语李崇玉系积年土匪。屡犯抢夺伤人重案。前此逃逸时。焉知非伊夥匪乘夜劫夺。致伤解役。地方官避重就轻捏称病故。该犯现在公然遁归本籍。勾结多人迄今数年。地方官竟不设法缉捕。养痈贻患尚复成何事体。著那彦成到粤后。即严密查访该犯李崇玉现在是否仍在甲子司地方窝藏。其夥党究有若干人近时作何行止。访查的确。即密选明干妥协、善能缉捕之文武员弁悬立赏格。将该犯设法擒获。讯问明确立寘重典。庶首恶一除。则余党涣散。不致株连多人。酿成巨案。但那彦成须密之又密慎重从事。万不可稍有洩漏。致该犯闻风远遁尤不可轻举妄动。致有率众拒捕之事。办理转致费手。总须得人后。慎密办理。不可冒昧亦勿因循。再据长麟奏称、伊在两广总督任内、曾经制造米艇若干只、并有商民捐办若干只、用以出洋捕盗、最为便利等语。闻近年来。营官以船身损坏。不便驾驶。地方官则以修费不赀互相推诿。遂致终年停泊。日久徒归朽废。前经倭什布等奏、请将＜舟曾＞艍改造之米艇三十三号。恳于关盐盈余项下。动支银四万余两修理。业经降旨准行。又据奏、该省初造米艇九十三号。今沿海东中西三路。各有米艇数十只。亦经军机大臣议令将实存船数。咨部查核。那彦成到任后。即查此项米艇现在实有若干只。如有损坏即应督饬地方官上紧修整。以备出洋剿捕之用。至修船等项。一切均需经费。前曾据倭什布等奏、请将关盐盈余银十四万两。全数留存支用又请于武职空缺养廉及田房税羡项下。每年约余银二三万两。一并动用。亦经议准施行仍著那彦成悉心设法。通盘筹画。如该省尚有闲款可以留贮备用者。不妨奏明。归入缉捕项下支销。总须经费裕如方可责成捕盗即如海船舵工一项。闻好手多为贼船雇用。盖由小民趋利若骛。在贼船中得受雇价较多。是以乐为之用。若官为雇用时。亦酌加工价伊等自必欣然就雇方足资驾驶之力。那彦成惟当随时妥筹行之以实。转不必稍存惜费之见。致有窒碍废弛也。那彦成年富力强。受恩深重。尤应虚衷集益。整饬吏治。申严武备缉除匪党。肃清海洋。以副委任。将此谕令知之。　　

○庚戌。上诣慈宁宫寿康宫行礼。　　

○谕内阁、前因镶红旗汉军都统等具奏、该旗有原任福建诏安县知县鞠清美、自嘉庆四年参革问遣后。其家属尚未回旗行催已至七次。查该革员名下、尚有应赔官项银三千四百余两。未便任令久悬。因降旨谕令玉德查明覆奏。兹据该督奏称、查询该参员之子鞠绍勋、据称、现在衣食无资、实无盘费回京、该督等已公捐银两、勒令即日起程回旗等语。旗员服官外省。遇有事故。该督抚等即应饬知该员家属早日回旗况如鞠清美名下尚有未完官项。安知非该家属藉词逗遛希图延宕即实因赤贫无力回京该督等亦应据实奏闻。一面催令料理起程。乃事阅数年并不陈奏。又不严催。直待降旨询问始行查办。若非该旗具奏。经朕降旨饬查仍必延搁不办。任令日久稽留。成何事体玉德李殿图、著传旨申饬。嗣后外任旗员一有事故该管上司即当饬催该家属迅速回旗毋任延缓。将此通谕知之。　　

○又谕、兵部奏议处保送不慎之都统佛尔卿额等、拟以罚俸抵销。著依议行。惟摺内于应写满洲蒙古二字之处。辄省去一字。写为满蒙文满蒙话屡见数处殊属不合所有未经看出之兵部堂官著交部察议。承办司员著交部议处嗣后大小各衙门、于呈递章疏务当加意检点无得率用省文致碍文义。　　

○调贵州古州镇总兵官武隆阿、为广东潮州镇总兵官。潮州镇总兵官托尔欢、为古州镇总兵官。河南河北镇总兵官富兰、为广东雷琼镇总兵官。雷琼镇总兵官西密扬阿、为河北镇总兵官。　　

○户部议准、云南巡抚永保疏报、陆凉元江镇沅恩乐、四州县、开恳田二顷二十八亩有奇。照例升科。从之。　　

○辛亥。谕内阁、松筠等奏、浙江监生陈庸礼、呈请为伊父陈寅赎罪一摺。所奏非是。陈寅前在广东知县任内。阘茸乖谬。朕所深知。于承办案件。任意延拦。以致押毙寻常案犯至四十余名之多惨刻异常。是以经该督抚等参奏。特降谕旨、将该犯发往伊犁充当苦差。并令先于省城枷号三个月。谕以枷毙亦不足惜。实为情真罪当。为各直省怠惰疲玩之劣员知所儆戒。此时若准令赎罪是使不肖劣员、以为身罹罪谴犹可援赎生还尚复何所惩畏。亦复成何政体。松筠等本不应为之陈请。所有陈寅一犯、著永远不准赎罪亦不准其释回。　　

○赏伊犁协领库蒙额、副都统衔。为领队大臣。　　

○旌表守正捐躯直隶深州民刘年妻王氏。望都县民刘士杰妻郑氏。　　

○壬子。谕内阁前据裘行＜闲＞奏请仍禁商船配带炮械出洋。降旨谕令玉德等体察情形。详议具奏兹据奏称、往贩外夷之大洋船、该商等赀本重大、应仍准其照例每船携带炮位火药鸟枪腰刀弓箭等项、不得逾例多带其在内地南北两洋贸易商船、一概不准配带炮械等语。外洋商贩船只。赀重道远若不准令配带炮械。设中途遇盗不足以资防御然准令配带。漫无稽核。恐出洋以后盗匪乘机劫夺。转致藉寇兵而赍盗粮。并恐奸商牟利。以之济匪。亦所不免。嗣后除内洋船只。不准配带外。其外洋商船著照所议、准其按照旧例、携带炮位器械等件。不得有逾定额。仍著于船只出洋时。饬令海口员弁将携带炮械数目验明。并无多带。填给执照放行。俟该商进口时。仍将原领执照送官查验。并令该商将在洋曾否御盗。据实呈明。傥炮械或有短缺。即令其将因何失落缘由。详悉声明一一登记以备稽考。如有捏报情事。别经发觉即将该商按例惩治。如此立定章程自可不致滋敝□大。该督抚当严饬海口员弁实力奉行毋得纵容吏胥、启勒索讹诈之端为要。　　

○以贝勒永珠为宗人府左宗人。　　

○以兵部尚书明亮、镶白旗汉军都统永庆、为内大臣。　　

○调右翼前锋统领绵佐、为左翼前锋统领。以科尔沁贝子鄂勒哲依图、为右翼前锋统领。　　

○癸丑。上御乾清门听政。　　

○谕内阁、本月二十五日。因贝勒永臶具奏、是日黎明时有僧人溷入东华门。即被护军等拏获。当经谕令将该僧交军机大臣审讯。委系希冀瞻仰天颜。恳恩布施复敕刑部研审。并将东华门该班章京护军等、一并解任革退质讯。昨据刑部奏称、讯据该僧所供行走路径。似由神武门绕进。随派员带领该僧前赴东华神武两门指认。系由神武门溷入属实。与永臶原奏不符。因命军机大臣传到永臶、详悉询问始据永臶回称前日拏获僧人、本系在奉先殿墙外拐角处所伊当将该僧讯问据供由向东之门溷进、以为必是东华门、遂未详确查问又因奉先殿重地不敢直陈随以该僧溷进东华门行至桥头即被该护军等拏获缮摺具奏实属糊涂等语复质之司钥长、及该护军等佥供一词业降旨将永臶革去左宗人、内大臣、前锋统领管理健锐营等项职任。并敕部将东华门官兵等即时释宁、赏赉开复矣永臶身任前锋统领。于僧人溷入禁门。咎止失察伊前次自请严议时。尚加恩仅予察议。今询出永臶将拏获该僧处所。任意移改。并未将所进之门查明。率行入奏。致将东华门官兵无辜被逮。糊涂谬妄获咎甚重是以将伊所管职任悉行褫黜其罪实不因失察也此系从轻办理若律以欺罔即革去贝勒圈禁空房亦不为过重人臣以诚事君。总应随事据实不可稍存瞻顾讳饰遇有陈奏事件必当细心查勘得实始可据以入告若刑名案件尤宜研究实情罚当其罪。而后犯者知儆民无诬枉设稍有草率回护甚或规避处分。迁改案情必致无辜被陷冤枉莫伸而作奸犯科之徒转得置身事外岂为情法之平且小民无知犯法如果情真罪当宪典自不可挠。傥稍有屈抑。一经到官鞫问。或惨遭笞搒或拘禁囹圄甚至含冤瘐死。均所不免况一入狱中在受者或自知罪不至死强为宽解而一家之父母兄弟妻子忧惶惊惧。呼吁无门重以奸胥蠹役。多方恐吓。藉端勒索百敝□大丛滋。即幸获昭雪释宁而身家业已荡析。情状实为可悯嗣后内外问刑衙门。均当一秉至公心存矜恤。务期无枉无纵。不可稍蹈颟顸虚假积习。负朕谆谆教诫之意将此通谕中外知之。　　

○谕军机大臣等、漕粮为天庚正供。积贮本宜宽裕。朕因本年江浙等省各有蠲缓漕米。谕令户部查明来年。支放数目。是否敷用据户部查核具奏。现在各仓存贮米石可以支放至明年六七月。江南河口业已通畅明春新漕重军衔尾北来。足资接续。惟明岁新漕。因灾蠲缓。共有一百余万石其实在抵通者。计算祇敷支放至嘉庆十一年三月之用。而是年粮船到通。总须在五六月闲此数月内俸米甲米。必须百余万石。方足以供支放亟应早为筹备。以免临时缺误。本年四川湖南收成均属丰稔。四川本系产米之乡。著传谕该督、通计所属收成分数。共可采买米几十万石。由水路运至湖北。或交湖北军船洒带。或由汉口换船装载。径行运送通州其湖南除收兑本年漕粮外。著该抚酌量、仍可采买若干石。如能于本年粮船未经开行之先。采办齐备。即交令均匀搭运。最为妥协。否则随后雇觅船只。接运来京至江苏、浙江江西、安徽湖北、虽各该省闲有被水州县嗣据该抚等具奏晚稻均各丰收。并闻浙江因商贩云集尚有囤积粮石著各该督抚悉心体察。各省除交兑新漕。此外每省尚可收买米石若干以备京仓之用。不可因办理稍难意存推诿。亦不可令地方官减价抑派。致令米价腾贵。有妨民食。该督抚等各按地方情形酌定数目。即各先行由驿具奏。并将如何解运之处筹画周妥。一并奏明。一面动用正项银款妥速购办。能于明年八九月以前。陆续解运抵通即可不误。其河南山东二省漕船向系小米麦豆等项。除本年被灾各州县此外丰收之处尚多。并著酌量采买若干石。就近解通。亦足以资搭放。现在各省正当收兑新漕。再加此项采买。设为数过多。恐有谷贵伤民之敝□大。各省均有常平仓贮。或先于此内碾动成数。如期解京。该省再陆续分限补额。亦无不可各督抚皆系受恩深重之人。此事当密志于衷尽心妥办。不可宣扬。既须于国家仓储有裨又须于闾阎民食无亏。其粮石之多寡。及运解如何妥速之处。朕亦不为悬定务各筹画尽善迅速奏明办理将此各传谕知之。　　

○以大理寺少卿玉宁、为内阁学士。兼礼部侍郎衔詹事府詹事成格为大理寺卿。　　

○予原任湖南乾州同知阎广居、入祀名宦祠山东故贵州镇远镇总兵官李杰龙江苏故甘肃平凉道顾光旭河南故偃师县训导李缉入祀乡贤祠从巡抚高杞铁保汪志伊马慧裕等请也。　　

</div>
    <div class="pagination">
<a href="清实录嘉庆朝实录_page182.html">上一页</a><span>...</span><a href="清实录嘉庆朝实录_page178.html">178</a><a href="清实录嘉庆朝实录_page179.html">179</a><a href="清实录嘉庆朝实录_page180.html">180</a><a href="清实录嘉庆朝实录_page181.html">181</a><a href="清实录嘉庆朝实录_page182.html">182</a><span class="current-page">183</span><a href="清实录嘉庆朝实录_page184.html">184</a><a href="清实录嘉庆朝实录_page185.html">185</a><a href="清实录嘉庆朝实录_page186.html">186</a><a href="清实录嘉庆朝实录_page187.html">187</a><a href="清实录嘉庆朝实录_page188.html">188</a><span>...</span><a href="清实录嘉庆朝实录_page184.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
