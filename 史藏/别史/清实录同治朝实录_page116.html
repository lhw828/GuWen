<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 116 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 116 页/共 505 页
  </h1>
  <div class="content">
   ○己巳。谕内阁、节据曾国藩、李鸿章等、奏报克复松江府。及太仓州地方。陈及该处百姓被贼残虐。为数百年来所未有。各厅州县。田亩抛荒。著名市镇。悉成焦土。虽穷乡僻壤。亦复人烟寥落。连阡累陌。一片荆榛。居民闲有孑遗。颠连穷困之状。有不能殚述者。览奏情形。曷胜悯恻。因思苏松太三属地方。为东南财赋之区。繁庶甲于天下。而赋额亦为天下最重。比诸他省。有多至一二十倍者。良由沿袭前代官田租额。且自宋明两代。籍没诸田。皆据租籍收粮所致。嘉靖中又令各州县。尽括境内官田民田。分摊定额。苏松等属田赋。至比官田通额。亦皆大有增加。我朝顺治年闲。即经明奉圣谕。以故明仇怨地方。加粮甚重。我朝何可踵行。饬由地方详察具奏。嗣于雍正乾隆年闲。叠奉恩旨。以苏松浮粮。施恩议减。将苏州府额徵银蠲免三十万两。松江府十五万两。又江省粮额浮多之处。加恩免徵银二十万两。仰见我祖宗轸念民艰。至深且厚。国家承平百余年来。海内殷富。江苏自乾隆年闲。办理全漕者数十年。固由民力之充。亦属民心之厚。及道光年闲。两次大水以后。各州县每岁荒歉。加恩蠲减。遂成年例。嗣是每年徵收之数。内除官垫民欠。率得正额之七八成或四五六成不等。民力殆已难堪。及至粤逆窜陷该省。焚烧杀掠。民尽倒悬。幸自上年官军克复松江。本年克复太仓。现方饬令统兵大臣等进取苏州。救吾民于水火。而各地主经贼荼毒。雕瘵至极。若不将各该府属数百年来浮粮积弊。仰体列圣深仁厚泽。大为核减。无论民力断有不堪。即使勉强减成输纳。何以慰如伤之隐。而施浩荡之仁。且令官绅胥吏。徒营中饱。尤为弊之甚者。亟宜因此时会。痛加埽除。所有苏州松江太仓三府州县粮额。著两江总督曾国藩、江苏巡抚李鸿章、督饬司道。设局分别查明各州县情形。折衷议减。总期与旧额本轻毋庸议减之常州镇江二府。通融核计。著为定额。先自松太创行。即以此后开徵之年为始。永远遵行。不准再有垫完民欠名目。苏州所属。俟肃清后一体办理。嗣后非大水旱成灾实在荒歉者。并不准捏灾请缓请蠲。至苏松漕弊。尤莫如大小户等名目。绅户把持。州县浮收。种种弊窦。皆出其中。著即永远禁革。所有一切办理章程。及应行裁革之浮收陋规包户等积弊。均著该督抚悉心妥筹。详细具奏。务期上纾国用。下恤民生。变通尽利。经久可行。用副朝廷恫瘝在抱。嘉惠斯民至意。　　

○又谕、曾国藩奏、为伊弟国荃恳辞巡抚恩命。并曾国荃奏、恳收回成命。以开缺藩司专办军务各一摺。曾国荃自统师南下以来。叠复沿江名城要隘。驻军雨花台。连破逆垒。与彭玉麟、鲍超等、水陆诸军。为规取金陵之计。朝廷以曾国荃勋绩卓著。擢授浙江巡抚。并令仍统前敌之军。驻扎雨花台。一意进取。论功行赏。国家自有权衡。兹览该大臣及该抚所奏。深以金陵未复。兵顿坚城。而该大臣兄弟异数频邀。既荣授以封圻。复令驻军江南。遥领疆寄。深虞陨越。弗克负荷。在该大臣等受宠若惊。固辞恩命。洵属至诚。而朝廷懋赏懋官。权衡悉当。现在军事方亟。时局孔艰。凡在臣工。正宜黾勉效忠。其期宏济。该大臣惟当督率曾国荃忠诚报国。以副委任。正不必渎辞朝命也。　　

○又谕、曾国藩奏、藩司自陈办公竭蹶。据情代奏。请开缺留皖等语。江苏布政使万启琛。节经曾国藩奏保办事得力。是以叠加升擢。畀以监司之任。正当竭力报称。何得自陈竭蹶。以博退让之名。该督所请万启琛开缺之处。著毋庸议。　　

○又谕、官文奏、请饬催李云麟迅速赴陕等语。候补四品京堂李云麟。前经降旨。自闻讣之日起。赏假两个月。回旗治丧。现在陕南军务紧要。该员自鄂启行。计已到旗。远道奔丧。孝思已展。宜感朝廷不次擢用之恩。迅速赴营。以重军务。著总管内务府大臣。即行饬催该员。于到旗后。赶紧将丧务料理。不必拘泥假限。迅速驰赴陕南。督办军务。　　

○又谕、景廉奏、查明喀什噶尔办事帮办大臣。意见不合。请交部议处一摺。前任喀什噶尔办事大臣奎英、于回子伯克帕尔吐诬控一案。因委员等请将帕尔吐另调一缺。辄即应允。不复穷究。嗣因英蕴咨调此案。复赶办咨文。并单衔入奏。实属意存掩饰。帮办领队大臣福珠淩阿、于委员求调帕尔吐之时。据理直斥。尚无不合。惟于奎英单衔奏事。即以办事掣肘等词。冒昧具禀。实属藉词耸听。奎英、福珠淩阿、均著交部议处。　　

○谕议政王军机大臣等、有人奏、江苏驻扎万福桥之记名总兵王万清。纵容勇目张庆沅等。四出行劫。拒捕伤人。上年防剿淮属。见贼先退。兵勇占踞民房。抢掠财物。军政废弛。请饬查办等语。江北里下河一带。久为贼所垂涎。该处军务。宜如何力求整顿。严密筹防。若如所奏。该总兵毫无纪律。纵勇殃民。殊干法纪。此等庸劣不职之员。岂可稍事姑容。著吴棠迅即查明。从严参办。勇目张庆沅、并著严密查拏。尽法惩治。毋任漏网。原摺著钞给阅看。将此谕令知之。　　

○又谕、曾国藩奏、为伊弟国荃恳辞巡抚恩命。及代陈万启琛恳辞藩司。曾国荃奏、沥清请收成命。专办军务各摺片。又李鸿章奏、调派各军。分路堵剿。现筹进规苏郡情形一摺。览曾国藩兄弟所奏。感激恩数。互相诫勉。实属发于至诚。惟朝廷懋官懋赏。当此艰难宏济之时。尤贵因材器使。曾国藩等总当一意进取。以奏肤公。其毋固辞。万启琛现有经手事件。曾国藩可令其仍留皖营。其苏藩一缺。即暂时拣员署理。亦无不可。李鸿章所奏克复新昆。乘胜进规苏城。所筹三可虑二可幸等情。及调派程学启、李鹤章、李朝斌等各军。分路以剿为堵。并防内窜。均极妥协。即著督饬程学启、李鹤章等、稳扎稳进。以图万全。戈登常胜等军游击之师。尤宜妥为调度。策应江南浙沪等军。日图进取。曾国藩前奏、克复巢县后。现拟进攻江浦。及九洑洲之贼。谅南岸窜匪。不得复行偷渡。其由巢含等览另股窜至在长扬州之贼。多半饥疲。著都兴阿、富明阿、吴棠等督率诸军。竭力堵守。毋使窜入里下河一带肆扰。曾国藩督令鲍超等军。速克二浦。绝贼过江之路。则南北岸之贼。势成中断。各军分投剿办。当必所向较易为力也。将此由六百里各谕令知之。　　

○又谕、官文奏、李桓病难速痊。现令所部西行。归梁作楫调遣。并衣饬催李云麟赴陕。及严树森奏、亲赴安麻黄德等处。察看布置。暂回省垣各摺片。李桓病难速痊。而陕省军务。甚为吃紧。官文等将李桓所部勇丁一千余名。筹备军储。已令原派营哨各官。拔队遄行。驰赴兴安。暂归道员梁作楫统率。著即饬令梁作楫相机调遣。并力进剿。李云麟经此次饬催。亦必当奋发忠义。墨绖赴军。惟计行抵陕南。尚需时日。李桓如能速痊。即著官文等饬催赴陕。毋稍稽迟。严树森所奏布置各情。尚属周妥。此时豫东防务较松。而正息一带。豫捻复炽。著即严饬总兵穆正春等。于黄安罗山交界等处。力筹防剿。并与豫军随时联络。以资策应。毋任窜突。将此由六百里谕令知之。　　

○又谕、阎敬铭奏、沥陈淄兖吃重情形一摺。淄营兵勇。散漫无纪。惟仗僧格林沁声威慑伏。匪势不敢鸱张。刻下连营合围。已有端倪。若移师他往。不免功败垂成。且僧格林沁前赴东昌。必须将现驻曲邹之舒通额一军调往。该队专防白莲池北路。一经抽撤。必致空虚。该抚所筹。系属实在情形。自应将僧格林沁仍留淄川督剿。以期迅速蒇功。其丁宝桢一军。并即饬令驰赴东昌。会同恒龄等军。并力剿办。务期聚而歼旃。毋令窜逸为患。淄营前敌兵力尚单。仍著阎敬铭与僧格林沁悉心筹商。添拨劲旅。以利攻剿。将此由六百里谕令知之。　　

○又谕、毛鸿宾奏、剿办土匪。防剿黔匪一摺。现在辰沅界内。渐臻安谧。匪首张芝兰。是否业经歼毙。或先已逃遁。著毛鸿宾、恽世临、确切查明。毋任该逆漏网。辰溪等处余匪。并著督饬辰州府知府鄂堃等认真摉捕。务绝根株。黔省匪势鸱张。张家寨教匪。分三股出巢。图窜铜郡。荆竹园教匪。仍踞黄坪庄。趋向未定。黎平积匪罗洸明。句结播扬所洪州所各匪。声言借路前往湖南。镇远府属匪首包茅仙。聚众扰至泰坪营。距松桃城仅十余里。黔省下游各府。几于无处非贼。湖南边界。防不胜防。若非会合湘黔两省兵勇。并力夹击。实属不敷剿办。著张亮基督饬黔省官军。会同毛鸿宾派出各军。次第剿办。迅埽逆氛。张亮基办理贵州本省军务。尤属责无旁贷。毋得专待湘省援军。坐失机宜。据毛鸿宾奏、从前黔省军务流弊。在于紧急之日。则迫切呼援。迄楚师出境。剿办得手。又急于招抚。苟图近功。旋抚旋叛。仍旋叛旋抚。知上年招降张家寨匪首。据该省地方官禀称。似属可靠。而接阅各营来禀。则皆断其必不可恃。止以隔省用兵。不能坚持主剿之议。今果与荆竹园合股。大肆狓猖。张亮基在滇黔年久。洞悉情形。请饬实力筹剿等语。著张亮基拣派劲旅。迅赴贵东。痛加埽荡。务为一劳永逸之计。毋蹈从前覆辙。毛鸿宾交卸后。恽世临于一切防剿机宜。务当慎之又慎。毋得稍有疏虞。致负委任。该抚经朝廷不次超擢。想自能力图报效也。毛鸿宾另片奏、金国琛积劳成疾。禀请宽给假期等语。金国琛打仗。素称勇往。现在河南带兵乏人。亟盼该员前往。著毛鸿宾、恽世临、催令金国琛赶紧疗治。俟病体稍愈。即饬迅速赴豫。李续宜病势增重。朝廷甚深廑系。如能速就痊可。并著赶紧起程。驰赴皖营。浙江盐运使朱孙诒。现在是否尚在湖南。著该抚查明具奏。将此由六百里各谕令知之。　　

○又谕、玉通奏、花寺回教。句结撒匪。偪近郡城。请派员剿办一摺。西甯花寺回教。与临洮旧教。积不相能。该回民总约马归源。暗聚花寺回子数千。于三月初九日。将东关北古城北关一带洮教回子。杀伤过半。大肆焚抢。其丹噶尔南川营等处花寺回子。复句结撒拉并米拉沟奸回。各数千之众。烧杀洮教及汉民各村庄。并攻扑丹噶尔厅城。击伤官兵。逆焰极为凶狡。玉通现调青海部落蒙古番子。将撒匪击退。丹围已解。而镇海堡多吧等处。经撒回经过。掳掠一空。现在两教互相仇杀。扰害汉民。盘踞近郊。城池戒严。而撒匪未受惩创。势必句合复来。以图报复。且甘省逆回。现尚滋扰。若西甯回众撒匪。再复鸱张。势将不可收拾。著恩麟迅即调派劲兵。交现驻兰州帮办防剿之前任提督经文岱统带。前赴西甯。迅筹剿办。如经文岱未克分身前往。即著熙麟、恩麟、妥迅筹商。另派大员带兵驰往会剿。以顾边陲。玉通现任西甯办事大臣。责无旁贷。务即饬调该处防兵。及所调蒙古青海等兵。分别筹剿。解胁歼渠。毋得专待援师。致滋贻误。本日复据奎英等奏、喀什噶尔兵饷。不敷甚钜。而甘省久未拨解。现经伯克回子抒忱捐输等情。该城伯克回子。虽属踊跃急公。惟官兵月饷。仅恃劝捐接济。岂能经久。且恐民力已竭。官吏仍行勒派。流弊滋多。著熙麟、恩麟、迅将该省应解该城兵饷。即筹拨解。免滋扰累。又据兴泰等奏、巴里坤饷缺。已遵旭于哈密经费银内。提拨银三千两。请饬陕甘督臣筹解归款等语。著熙麟、恩麟、先行筹拨银数千两。解交哈密归款。以资协济。将此由五百里谕知熙麟、玉通、并传谕恩麟知之。　　

○又谕、平瑞奏、哈密大臣与营员互相参讦。请令新任办事大臣查办各摺片。前因兴泰奏参署哈密协副将恩贤等、于钱粮重款。任令营书侵蚀。并被参后仍抗不交印。叠经降旨将恩贤等分别革职撤任。交平瑞等查办。兹据平瑞奏称、据恩贤禀称。哈密税务。系办事大臣经管。现在隐匿徵税。朋比分肥。禀请办事大臣查办。未蒙批示。又另文禀称。据哈密合营兵丁。查明该处钱粮。并无亏缺侵那。公递悔呈。请免查办。并准巴里坤领队大臣文永咨称、哈密合营兵丁公禀。以查明该营钱粮。并无亏那。该营员弁。无故被参。请留该副将无庸交卸等语。与兴泰等前奏各情。大相歧异。哈密为新疆门户。钱粮税务。军食攸关。岂容稍有侵蚀。恩贤等于被参后。经办事大臣委员接署。辄敢据印不交。且所禀各词。牵涉办事大臣。似此上下互相参讦。殊属不成事体。是否恩贤等因被参畏罪。架词捏禀。抑系兴泰等前奏不实不尽。该营兵丁钱粮。究竟有无亏那。及原参字识李兆幅等侵扣各情。均应彻底根究。以成信谳。文祥前已＜??闲＞放哈密办事大臣。著即迅赴新任。将案内人证卷宗。提集研讯。详细清算。并恩贤等与兴泰互相参讦各情。逐一秉公查办。毋许稍有含混。另片奏、哈密地方闲荒地亩甚多。该处距巴里坤最近。如能开出地亩。粮有赢余。即将巴里坤兵丁。酌量迁驻防守。请饬文祥与扎萨克郡王伯锡尔会同查办等语。文祥深悉时务。明干有为。著俟到任后。查明该处可耕地土。共有若干。就地审度。悉心筹办。并咨会扎萨克郡王。按照平瑞在乌噜木齐所立开垦章程。妥为经理。事属创始。万不可畏难自阻。务当尽心相度。期于军食有裨。是为至要。至古城领队大臣一缺。业经＜??闲＞放联捷。未到任以前。即照平瑞所请。著保恒前往署理。以便文祥交卸起程。将此各谕令知之。　　

○又谕、常清奏、回人滋事。现将首从逆犯拏获。及续办情形。并请将文祥调补巴燕岱领队大臣各一摺。伊犁惠远城之三道河地方。回民怀疑起事。句结塔尔奇营回人。扭锁开城。抢劫库存军械。杀毙兵丁。经常清派员缉捕。先后生捦首从各犯百余名。并将逆首杨三腥、及飞刀马二等、淩迟处死。该将军现调锡伯索伦等营官兵。会同惠远城官兵。分扎东西北三门。巡查守御。惠城现已安堵。其巴燕岱地方。亦派图库尔带兵防守。并饬锡拉那等前往。安抚商民。查收器械。办理甚为妥协。惟回性多疑。近因陕甘逆回被剿。心怀疑惧。并有关内奸回。潜赴伊犁煽惑之事。该处回民聚处甚多。设被句连。纷纷起事。边疆重地。关系非轻。著常清督饬该员弁等。随时严密巡查。以杜煽惑。并一面剀切出示。谕以陕甘逆回。实因叛迹昭著。应行剿办。朝廷止分良莠。不分汉回。断无玉石俱焚之理。务使该处汉回。两不猜疑。各安生业。以靖边徼。至巴燕岱满营事务殷繁。汉回杂处。该将军请以文祥调补该处。惟文祥前已补授哈密办事大臣。且近有查办紧要事件。已令迅赴新任所有巴燕岱领队大臣一缺。仍著常清另拣贤员。先行署理。将此谕令知之。　　

○又谕、文兴等奏称、乌什乏饷。仅恃阿克苏于税课赢余项下。每月协济普尔钱五百串。前经奎楝备拨钱三千串。自本年二月起。每月协济钱五百串。仅资半载之需。山西协甘饷银。绕道解往兰州。尚需时日。傥内地经费未到。而阿克苏接济领完。诚恐缓不济急。请饬阿克苏续为拨给等语。著奎栋、崇恩、按照文兴等所请。于另库所存余钱三千七百余串内。续行分拨。如甘省所解经费。未能即到。仍按旧章。每月协济乌什钱五百串。以资军食。将此各谕令知之。　　

○又谕、景廉奏查明喀什噶尔办事帮办大臣意见不合情形一摺。喀什噶尔。地处边要。防范最宜严密。该处办事帮办大臣。必须和衷商搉。方于整顿地方。保卫疆圉。均有裨益。奎英业经另案降调。喀什噶尔办事大臣。已＜??闲＞放常明。俟其到任后。一切地方应办事宜。仍著该大臣等随时妥商。实力整顿。以安边圉。本日据奎英等奏称、喀什噶尔所需盐菜经费。因甘省未经拨解。每月除徵收税课等项外。不敷支放。现经阿奇木伯克等劝谕捐输。以补每月经费之不足。内地暂可无庸拨解等语。捐输弥补。固是权宜办法。第念该回众等生计维艰。何堪再烦供亿。此次奎英等所奏捐输经费。是否实系该伯克等情殷报效。抑系奎英等抑勒。著景廉详细查明。据实具奏。如有窒碍之处。迅即奏明停止。将此谕令知之。　　

○引见四品卿衔前任闽浙总督刘韵珂。得旨、著以三品京堂候补。　　

○赏降调河南巡抚郑元善知府。发往山东军营。交署巡抚阎敬铭差委。　　

○赏内阁侍读学士博麟头等侍卫。为哈密办事大臣。　　

○以捐输叶尔羌兵饷。免回子郡王爱玛特罪。　　

○庚午。以违例徵赋。浙江知县易心奎革职逮问。　　

○予浙江杭州阵亡殉难副将吴荩臣等八十七员祭葬世职加等。县丞龙章等祭葬世职。　　

○辛未。调礼部左侍郎毛昶熙为吏部右侍郎。转礼部右侍郎庞钟璐为左侍郎。毛昶熙未到任前。以庞钟璐兼署。调工部右侍郎吴存义为礼部右侍郎。以署礼部左侍郎薛焕为工部右待郎管钱法堂事。　　

○补铸安徽含山县运漕镇巡检印信。从巡抚唐训方请也。　　

○壬申。谕议政王军机大臣等、都兴极、富明阿奏、楚军攻克二浦及七里九洑等洲。富明阿亲赴靖江。察看难民各摺片。都兴阿自奏、旧疾举发。请开缺离营调理一摺。曾国藩前奏鲍超等军。追贼已至江浦。饬令攻克二浦后。即进攻九洑洲。兹据都兴阿等所奏。江浦浦口。已于本月初九日攻破。七里洲于十二日攻破。九洑洲于十五日攻破。九洑洲为江中要地。贼踞坚垒。数年之久。官军此次攻克。竟能敏速如此。都兴阿等所奏。谅系实情。曾国藩奏报。是否业已在途。著即将详细情形。迅即驰奏。都兴阿等摺内所称。忠逆带队渡江援浦。为梁正源截击于宝塔根。贼遂败窜。现在窜往何处。下关七里洲之贼。向中关回遁。其九洑洲踞贼。毙溺而外。是否尚有余匪纷窜。均须确切查明。妥筹堵剿。金陵势成槛阱。其机大为可乘。应即如何相机进捣。及会商左宗棠、李鸿章、进攻苏杭。使贼应接不暇。以图进取之处。曾国藩等谅必成竹在胸。惟穷寇必思铤走。江路水陆宽广。备御宜严。里下河一带。尤应严密设防。吴全美所领师船。击贼于江阴之黄田港。能否即与由沪派出进攻江阴各军。会合攻捣。著曾国藩、都兴阿等、于南北两岸。分饬各军。乘机妥办。通州所办投贼斋匪。如果仅系食斋茹素。自不得滥行屠戮。据都兴阿等奏、该地方官已率行正法。富明阿现往下游靖江一带察看情形。自应访查确实。并著吴棠饬令乔松年及各地方。确切查明。详慎办理。毋许轻重失宜。致有激变情事。渡江迁徙难民。尤当妥为安抚。毋令失所。而游匪溷迹。亦不得不严加防范。都兴阿所患旧疾。前经具奏。谅系实情。此时富明阿既赴下游。扬营堵剿。正当吃紧。何可遽尔卸肩。都兴阿著俟富明阿回营后。赏假一月。在营调理。候旨遵行。刻下军务正在得手。该将军虽在营养病。仍当督率所部各军。严密防剿。毋稍松劲。淮甸苗逆鸱张。唐训方前奏军持五日之粮。而蒙邑被贼围攻。尤为危紧。旬日以来。未据该抚续报情形。殊深廑系。本日吴棠片奏、姚广武等军。偪攻韩村。及援应英翰。遏贼戴沟童亭等处情形。著即严饬该总兵及副将艾宪银等。联合皖军。扼守要隘。实力进剿。并著探明临淮近日军情。及蒙城战守之状。与唐训方联络策应。唐训方是否驿路阻隔。致稽奏报。一切情形。著吴棠随时详悉驰奏。将此由六百里各谕令知之。　　

○又谕、吴棠奏、请饬山东抚臣。仍行接拨黄国瑞勇队月饷等语。黄国瑞一军。赴东省剿匪。前经谭廷襄奏明。按月拨银一万两。为添募勇队之用。原议以三月为度。现在该总兵由沂郡兖境。陆续添募勇丁。又有黄开榜由宿营拨往勇丁一千一百名。需用益繁。若东省于三月以后。即将此项拨饷停止。则军务即形棘手。清淮军饷。正当短绌之时。势难筹拨协济。该总兵所部各军。现驻东省助剿白莲池教匪。所需饷银。自应由东省筹给。不得仍行仰给清淮。著阎敬铭即将月拨黄国瑞添募勇队饷银一万两。仍行按月接解。毋令缺乏。致有贻误。将此由五百里各谕令知之。　　

○癸酉。谕内阁、前因前任御史许其光奏、广东信宜县城。失守两年。未将该管道府参办。已故道员刘式恕。前在阳春县任内。失守城池。蒙混未办。并督办西江军务及土客事宜。毫无成效。劳崇光率以积劳病故。奏请优恤等情。当经谕令晏端书查奏。兹据查明。奏请分别办理。前任护理高廉道广州府知府文玉、于该管县城失守。咎有应得。该员业经另案降补。仍著交部照例议处。前任高州府知府现调广西南甯府知府蒋立昂、于信宜失守时。到任甫及三日。所有应得处分。著该部查明成案。酌量情节办理。已故道员刘式恕、从前失守阳春县城。虽据该署督奏称案卷无存。无从稽考。其督办西江军务。屡膺保荐。亦非无因。惟于查办土客之案。不能设法解散。至今尚烦兵力。实属办理不善。刘式恕所得恤典。即著该部撤销。　　

○又谕、张之万奏、访查庸劣不职各员。请分别休致革职降补一摺。河南候补知府陆费灏。才识昬庸。难资表率。著以原品休致。候补知府现署陕州直隶州知州陆迺普、品行贪污。官声平常。署汲县知县孙士杰、任性妄为。声名狼藉。署洧川县知县承绶、怠惰性成。难期振作。唐县知县高天宠、居心巧诈。不洽舆情。均著即行革职。候补知县汪尔舶、年少轻浮。不知政体。著以府经历县丞降补。以肃官方。　　

○谕议政王军机大臣等、有人奏、湖北臬司武蔚文。年力恐难胜任。并请饬回籍道员唐启盛赴湖北差委各摺片。地方大吏办理公事。全视其精神能否周到。原不必拘定年岁。如其年老而精力不衰。仍可肆应。即令其理繁治剧。亦不至以废弛贻误。若如摺内所奏。武蔚文步履渐衰。于所属各员。罕与接见情形。恐难得力。著官文、严树森、查明该臬司年力果否衰颓。是否可胜臬司之任。于该省吏治防务。是否尚能得力。均著据实覆奏。毋稍徇隐。补用道员唐启盛、前在署荆州守任内。政声何如。于行军战守机宜。是否洞晓。现在告假回籍后。曾否销假回鄂。均著官文、严树森、详细查明。如果该员政声素著。才品兼优。现尚未经销假。即著饬令仍赴湖北差委。俾得及时自效。毋任投闲置散。原摺片各一件。均著钞给阅看。将此各谕令知之。寻奏、遵查武蔚文现在精力。尚堪胜臬司之任。于吏治防务。不至贻误。唐际盛政声素著。才华肆应有余。惟于行军战守机宜。尚不能洞彻。现饬假满回鄂。听候差委。报闻。　　

○又谕、张之万等奏、永亳捻匪。余烬复炽。东防吃重。移兵扼扎。并南路攻剿情形一摺。永亳贼匪蜂起。捻首苏老梦等、纠众攻扑卢庙等集。楚捻回踞雉河。李大个子等攻扰永城之丹城集等处。苗逆遣党到处煽惑涡河南北遍地匪踪该省东防吃重亟应添集兵力以资堵剿著张之万毛昶熙即饬驻防北路之李世玉带领所部各军并将添募壮勇迅速成军即日拔队东行驰赴永城扼要驻扎相机前进务当以剿为防毋得株守一隅徒事迁延张冈现已四面合围断贼汲道攻剿正在吃紧且南路之贼渡淮窜入息境。有图援张冈之信。此时豫军以全力围攻该处。自未能兼顾东路。致令功废半途。惟归陈一带。防务紧要。张之万等惟当督饬各军。速将张冈攻克。以便移军东路。迅埽逆氛。毋得旷日持久。因张冈一处。牵掣大军。致误全局。顾嘉蘅前据该抚奏称代理南阳府知府。近日是否业已交卸。该员官声政绩如何。及一切公事。是否均能实心办理。并著张之万详查具奏。将此由六百里谕令知之。寻奏、遵查顾嘉蘅历在南阳任内。著有循声。此次办理团练。亦属认真。报闻。　　

○又谕、多隆阿奏、官军分路进偪贼巢获胜。并赶造浮桥以利师行等摺片。多隆阿分布各军。由渭河南北进发。渭南各军。节次击贼。痛加剿洗。已将零口等处之贼。驱过戏河。官军移营前进。现距临潼仅十余里。渭北各营。亦已进扎交口。所办甚属妥协。所有临潼西北。尚有三府里等处回巢。著即督饬诸军。节节进剿。并饬交口各营。稳扎固守。俟南岸肃清。即行合军北岸。以剿青河迤西贼营。并将曹克忠之军移扎咸阳。以防贼之西窜。一俟炮船悉数造成。上下梭巡。贼匪不得偷渡往来。剿办更必得手。临潼一带疏通。多隆阿之军。与省城联合。并可兼顾西路。雷正绾即可迅速驰救凤歧。务令陕省逆回。不得肆意西趋。为害甘省。甘省平凉等处危急。熙麟所部兵单将寡。马德昭一军。仍当懔遵叠次前谕。饬令赴甘。以资得力。多隆阿与西安声息既通。马德昭之军。即不至为省城牵留。其地方官吏。于转运等项。有敢不竭力办理。意存玩视。即著多隆阿据实严参。咨行地方大吏。立即撤办。毋稍瞻顾。多隆阿自陈病未轻减。务须加意调理。并将各营患疫士卒。妥为拊循。将此由六百里谕令知之。　　

○又谕、多隆阿奏、汉中情形紧要。非谋勇兼备之将。未能有裨。李云麟前在安徽军营。曾隶该大臣部下。心浮胆怯。言大而夸。其性情才具。实非将将之才。以之遽膺统帅。深恐因而偾事等语。与骆秉章、官文、严树森、前后所奏。大相歧异。李云麟叠经官文、严树森、历次保奏。堪膺统帅。骆秉章亦谓李云麟可以独当一面。自应确有见闻。惟兹据多隆阿奏称、李云麟曾隶该将军麾下。所奏必非无因。诚恐其才或仅任偏裨。未必能胜督办之任。现在汉中一带。粤逆川匪。句结蔓延。多隆阿由渭河南北两岸进剿。势难兼顾。若统兵调度。不得将才。糜饷老师。必至复蹈毛震寿故辙。关系甚非浅鲜。著官文、骆秉章、严树森、迅将李云麟性情才具若何。究竟是否堪膺统帅。迅即切实驰奏。毋得以保奏在先。稍涉含混。傥该员将来办理汉南军务。或至贻误事机。必惟该督等是问。如李云麟曾经亲历行闲。著有成效。仍应据实奏闻。亦不必因多隆阿此奏。稍涉迁就也。原片著钞给阅看。将此由六百里各密谕知之。　　

○又谕、晏端书、黄赞汤奏、高州及肇罗等处军务。并剿办广海客匪情形一摺。广东巨逆陈金缸。久踞信宜。分布党与。东西奔突。加以各处客匪煽动。以致高州及肇庆罗定所属。均遭蹂躏。兹据所奏。卓兴方耀两军。分剿南山石骨及大井青垌等处贼巢。而分窜阳春电白罗定阳江等境之贼。均有另股及客匪相为句结。逆氛日肆蔓延。剿办殊未得手。昆寿前往高州督办。此时应已抵高。著即审度机宜。督率诸军。实力剿办。前谕毛鸿宾等、以道员唐启荫曾历戎行。可即派往高州。会同昆寿筹办剿匪事宜。仍著该督抚等、迅即饬令唐启荫速赴高州军营。帮同昆寿办理。并著昆寿于该员到营后。与之悉心妥筹一切进剿机宜。以资得力。吴昌寿剿办新甯广海客匪。尚未能破入寨城。仍著饬令该司督率副将卫佐邦等军。速攻城贼。痛殄逆氛。毋任久踞。毛鸿宾何日度岭可抵新任。迅速奏闻。未到以前。晏端书于地方军务。不得以交卸在即。稍存膜视。高州等属之贼方炽。昆寿以本省提督。统兵剿办。尤属责无旁贷。黄赞汤履任后。于粤省情形。自已洞悉。该督抚等均有地方之责。务须一切实力讲求。冀安疆圉。以副委任。将此由六百里各谕令知之。　　

○予河南新蔡阵亡守备徐英杰等十二员祭葬世职加等。　　

○甲戌。谕内阁、仓场侍郎奏、上年漕粮抵通较迟。恳请展限办理题销册籍等语。上年各处漕粮抵通。因运河冻阻。改办陆运。诸费周章。以致题销册籍。造送迟延。著照所请。所有该仓场本年应行题报上年到通漕粮销算奏销各册。准其展限三个月。统于八月底具题。毋再延缓。　　

○又谕、仓场侍郎奏、仓廒失去米石。请将监督议处。并据查仓给事中奏、请将监督等察议各等语。本月十八日夜闲。本裕仓西南墙隅。有数人越出。查验失去籼米数石。至二十日。始据该汛兵役盘获籼米二石有余。贼犯尚在逃未获。仓储重地。胆敢越墙偷窃米石。实属肆行无忌。该仓监督等。既未能防范于前。兵丁盘获米石。又未将人犯并获。均属疏失。裕善、司智、及该仓营员弁等。均著交部分别议处。仍著步军统领衙门严缉赃贼。务获严办。不准一名漏网。　　

○乙亥。以广西克复浔州府城出力。赏郎中蒋益清、游击胡益智等花翎。知县李国贤等蓝翎。余加衔升叙有差。　　

○予直隶冀州等处阵亡殉难举人刘清祺等绅民妇女五千一百一十八名口分别旌恤如例。　　

○是月补行同治元年直隶省军政。卓异官三员。议叙如例。　　


大清穆宗继天开运受中居正保大定功圣智诚孝信敏恭宽毅皇帝实录卷之六十九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。六月。丙子朔。上诣绥履殿问慈安皇太后安。平安室问慈禧皇太后安。至甲辰皆如之。　　

○谕议政王军机大臣等、前因侍郎薛焕奏、请筹饷练兵。当令户部议奏。兹据奏称、薛焕奏请于直隶设立四镇。每镇练兵一万。并将神机营兵丁酌添二万名。亦分四处教练。以振兵威而固根本。洵属目前急务。惟欲练兵。必先筹饷。此项固本京饷。应即照该侍郎所奏。责成十八省督抚藩司。通力合筹等语。京师为根本重地。亟应振作兵威。以资捍卫。现在各该省筹济军饷。需用亦属浩繁。惟权衡于本末轻重之闲。尤当先其所急。此事该督抚等责无旁贷。务当于无可设法之中。竭力筹措。俾军食可以常充。不至缺乏。著各省督抚速行筹画。就各该省现有之款。如厘捐等项。酌定数目。先行迅速覆奏。仍不得藉添设饷项为名。额外徵求。致有扰累。亦不准于应解京协各款内划抵。致多轇轕。原摺著钞给阅看。将此各谕令知之。　　

○又谕、冯子材、魁玉奏、南岸近日军情。并拟规复丹阳一摺。镇江南路之贼。于马陵水湖头博落村等处。深沟高垒。守备甚严。冯子材等以雨花台官军已破贼垒。江浦浦口九洑七里等洲要隘。连日克复水陆诸军。正在得手。而江北败贼纷纷南窜。半为丹阳踞贼截留。广屯米石。意图全力抗拒。并于水陆要隘。拆桥伐木。以阻进兵之路。现拟分拨总兵田宗扬等。由马陵一带步步进偪。以期规复丹阳。所筹尚中窾要。惟镇城防兵。数止万人。攻守兼筹。颇形单薄。刻下南北两岸。官军连营进偪。难保该逆不乘闲铤走。窥伺镇防。冯子材务当妥筹战守。饬令内外各城、暨云台宝盖诸山营垒。加意防范。毋稍大意。其田宗扬等军进规丹阳。尤当谋出万全。相机进取。不可轻率贪功。致有挫失。北岸自二浦九洑洲收复后。逆贼渡江之路已断。扬城防务。渐可稍松。著都兴阿、富明阿、即调派劲军。渡江而南。交冯子材等妥为调遣。力图进取。以厚兵力而牵贼势。至二浦九洑等洲克复情形。迄今尚未据曾国藩奏报。前据都兴阿等奏到。当经寄谕该大臣。迅将详细情形、及水陆进取机宜。迅速驰奏。此时谅已奏报在途。其冯子材等规复丹阳。进兵机宜。并著该大臣妥筹指示。策应调度。以期互相掎角。无误戎机。唐训方前奏为苗练所困。情形甚为危急。连日总未得其奏报。廑系殊深。叠经谕令曾国藩设法拨兵驰援。现在临淮寿州蒙城等处。该大臣曾否派兵前往救应。如何布置。及各处处现在情形如何。著曾国藩迅速驰奏。将此由六百里各谕令知之。　　

○又谕、张亮基奏、攻剿思南府苗教各匪。立解城围。印江县境肃清。并克复普安安南县城各摺片。思南府属东西两河白号教匪。句结石阡府属黄号。并各寨苗匪。窜扰思南府城。分股攻扑印江县地方。经总兵刘义方等分投进剿。叠将印江县属齐梁山等各贼营埽荡。进破饶家坝大小岩关。遂解思郡城围。复将小寨坉老巢攻克。斩获甚多。并将伪逆首李侍贤等三百八十余名正法。剿办尚属得手。黔省下游股匪。屡剿屡抚。屡降屡叛。蔓延数载。迄今未绝根株。现在印江县境。虽已肃清。而思南府属大小坉大坝场等处。余孽未净。从前韩超、田兴怒、办理贵州军务。未能悉协机宜。故军务至今未见起色。劳崇光、张亮基、初抵该省。务须力图振作。于该省将士赵德昌、杨岩宝、刘义方等。加意驾驭笼络。俾其知感。知畏奋力杀贼。以后各处接仗情形。尤当饬令从实禀报。不准欺饰。普安安南。均经攻克。惟该二县踞匪。现在逃往何处。未据张亮基声叙明晰。著劳崇光、张亮基、确切查明具奏。并饬令在事文武。探贼所向。尽力穷追。悉数殄灭。毋令复行啸聚。总兵杨岩宝等、现由坝滩进取贞丰。著劳崇光等即饬令该总兵速行攻克。俟该州城收复后。即迅饬三路兵练。合力进图兴义府城。以期肃清上游。力固边防。毋稍延误。将此由五百里各谕令知之。　　

○又谕、张亮基奏、黔省饷需支绌。委员赴川催饷办盐。请饬川省迅速筹拨一摺。据称黔省瘠苦。向赖各省协饷。军兴以来。协济寥寥。藩粮两库。摉括一空。各属地丁。类多蠲免。仓谷动用殆尽。现在通省兵练。不下五六万人。所用饷糈。皆张亮基在川时所集捐款。藉以敷衍。而无源之水。易虞其竭。自应及早筹画。以期源源接济。川省历年部拨贵州协饷等银七十余万两。屡催未解。不得已咨明该督。请速拨盐斤合银二十万两之数。以济急需各等语。张亮基恐川省协济饷需。一时无此钜款。拟以盐斤通融抵拨。其需饷情形。实为紧迫。著骆秉章转饬司道。速拨约值价银二十万两之盐。陆续兑交该省委员周守正承领。不拘川黔地面。听其变价解缴。经过地方。免其纳税。所需脚价。或以盐运盐。或以长价作为运费。均著随时会同酌办。以期川黔两省。均有裨益。将此由五百里谕令知之。　　

○以克复贵州普安县城。复已革署知县陈澍南职。　　

○旌表守正捐躯湖北应山县民傅从重妻周氏。　　

○丁丑。谕内阁、上年因文宗显皇帝孝德显皇后梓宫。奉移山陵。曾经降旨。将沿途经过之大兴通州三河蓟州遵化等州县本年地丁钱粮。加恩分别蠲免。并将由京至遵化州一带经过地方。凡有平毁麦苗者。加恩每亩赏给银一钱。以资补助。兹据刘长佑奏、上年梓宫奉移山陵。计自京起。又自宛平县境内之田村起。至隆福寺止。尚有经由宛平县地界。应与大兴等州县。共沐恩施。至遵化州地面。并未经由。不否无庸蠲免等语。著照所请。所有宛平县地方。同治元年地丁钱粮。著蠲免十分之五。应赏农民籽种银两。并著与大兴等州县一律办理。其遵化州地面。既未经由。与民田无碍。即著无庸蠲免。以示区别。　　

○又谕、刘长佑奏、公府官事官员。私发谕帖诓提监犯。请旨提讯一摺。怀来县监犯李进珍。系聚众抗差滋事。罪应拟遣尚未起解之囚。乃该犯李和等。辄敢商同镇国公桂池府中管事官员张应参、即张小曾。许给银两。私发谕帖。捏称提取庄头李进珍赴京办事。差令护军校兆惠前往。因兆惠一时不克分身。复觅得申文达顶充。持谕至怀来县守提。当经该县知县郭会昌、查验谕帖。并无印信。且提讯李进珍。亦无充当庄头之事。情节可疑。将申文达、及跟随同往之王士衡、王茂吉、徐大、董大海、佟隆顺、并李和、李继蓝等。先后拏获讯办。此案李和等设法诓提监犯。实属胆大妄为。目无法纪。而张应参以公府管事官员。辄敢通同舞弊。听属传提。尤宜严行讯办。彻底根究。著宗人府饬令贵池、迅将张应参即张小曾、及护军校兆惠、一并交出。由顺天府派员押赴直隶。交刘长佑归案严行审办。定拟具奏。
  </div>
  <div class="pagination">
   <a href="清实录同治朝实录_page115.html">
    上一页
   </a>
   <span>
    ...
   </span>
   <a href="清实录同治朝实录_page111.html">
    111
   </a>
   <a href="清实录同治朝实录_page112.html">
    112
   </a>
   <a href="清实录同治朝实录_page113.html">
    113
   </a>
   <a href="清实录同治朝实录_page114.html">
    114
   </a>
   <a href="清实录同治朝实录_page115.html">
    115
   </a>
   <span class="current-page">
    116
   </span>
   <a href="清实录同治朝实录_page117.html">
    117
   </a>
   <a href="清实录同治朝实录_page118.html">
    118
   </a>
   <a href="清实录同治朝实录_page119.html">
    119
   </a>
   <a href="清实录同治朝实录_page120.html">
    120
   </a>
   <a href="清实录同治朝实录_page121.html">
    121
   </a>
   <span>
    ...
   </span>
   <a href="清实录同治朝实录_page117.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
