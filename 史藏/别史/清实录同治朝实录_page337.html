<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 337 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 337 页/共 505 页
  </h1>
  <div class="content">
   ○追予安徽全椒阵亡知县孟煊建立专祠。　　

○予安徽绩溪阵亡殉难从九品陈德舆等绅民妇女一万二百八十六员名口分别旌恤如例。　　

○追予江苏常州殉难绅民史承简等暨妇女一百二十名口建立专祠。　　

○癸巳。以神灵显应。加江苏宿迁县金龙四大王封号曰辅化。河南陈留县陈九龙将军封号曰赞顺。曹将军封号曰护国。黄大王封号曰孚泽。　　

○谕军机大臣等、李鹤年奏、沁河陡涨。民堤漫溢。现饬勘办大概情形一摺。据称武陟县西北岸赵樊村。连日河水陡长。水高堤面。溜势顶冲。该处堤身漫溢。掣溜北趋。口门约宽五十余丈。由下游修武一带行走。现已设法堵筑。并派员驰往被水各区。分别赈抚等语。前因荥泽汛十堡漫口。当经谕令该抚驰赴工所。会同苏廷魁督属抢筑。兹复据报樊村民堤漫溢。是前险未平。后患洊至。览奏实为焦急。著苏廷魁、李鹤年、会督该管道府厅县等。赶紧购集夫料。设法堵筑。毋任汛滥无归。并查明水势究由何处归宿。妥筹办理。李鹤年现已派员携带银两。驰往被水各区。会同该地方官雇觅船筏。并带席棚糖饼。分投援渡赈抚。所办尚是。惟水灾较广。民困益深。该抚务当严饬各该地方官及委员等妥为抚恤。毋令一夫失所。荥泽漫口工程。已否办有头绪。秋汛前能否竣工。现在大溜曾否全行掣动。并著苏廷魁、李鹤年、分饬赶筑。各厅文武员弁如有偷减玩误情事。苏廷魁等当懔遵前旨。随时访查。严参惩办。该抚并檄饬藩司宽筹款项。源源接济。以期河患早平。藉苏民困。将此由五百里各谕令知之。　　

○以捻逆荡平。赏军机章京太常寺卿郑锡瀛二品顶带。内阁侍读文海等花翎。员外郎续昌等蓝翎。余加衔升叙有差。　　

○予江西各属阵亡殉难武举王履和等绅民妇女四千二百十六名口分别旌恤如例。　　

○甲午。谕内阁、詹事府右春坊右庶子翁同和奏、请给假开缺。回籍葬亲一摺。翁同和著赏假三个月。准其回籍葬亲。无庸开缺。原任大学士翁心存灵柩回籍。著沿途地方官妥为照料。以示笃念耆臣至意。　　

○追予福建各属阵亡殉难县丞张霖等绅民妇女六千三百四十五员名口分别旌恤如例。　　

○乙未。谕内阁、崇实奏、荐举人才一摺。四川候补知府彭名湜、恒泰、泸州直隶州知州许培身、候选道资州直隶州知州黄济、马边厅同知张秉堃、会理州知州徐传善、候补知州程廷杓、广元县知县盖星阶、候补知县杜受廉、均著送部引见。候旨录用。　　

○谕军机大臣等、前因官文奏、饷需浩繁。请饬部再行借拨银三十万两。由部饬催江苏等省。将欠解协饷解部归款一摺。当交户部速议具奏。兹据奏称、直省供应防兵。清理欠饷。并筹办善后事宜。需费浩繁。请在部库先行借拨银十万两。并催解欠银等语。现在捻匪荡平。该省一切用款尚多。即著照户部所议。先行借拨银十万两。解交该署督应用。以济急需。著曾国藩、丁日昌、将江苏欠解银十万两。迅速解部归款。并著郭柏荫、刘昆、丁宝桢、何璟、将湖南欠解银五万两。湖北欠解银七万两。山东欠解银八万两。迅即委员解交直隶藩库。以备应用。官文即行分投催提。毋任迟延蒂欠。各饷解到时。官文当严饬藩司撙节动用。毋稍虚糜。嗣后并不得再行渎请。将此由五百里谕知官文、曾国藩、郭柏荫、丁日昌、刘昆、丁宝桢、并传谕何璟知之。　　

○调两江总督曾国藩为直隶总督。闽浙总督马新贻为两江总督。以福州将军英桂为闽浙总督。正蓝旗汉军都统文煜为福州将军。　　

○予江西各属阵亡殉难都司李发澐等绅民妇女二千九百六十七员名口分别旌恤如例。

　　
大清穆宗继天开运受中居正保大定功圣智诚孝信敏恭宽毅皇帝实录卷之二百三十九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治七年。戊辰。七月。丙申。谕内阁、前据官文奏、疏防属境失守之司道府州等员。援案请宽免处分。当谕令俟军务完竣。再行奏请。兹复据该署督奏称、捻股肃清。遵旨奏明恳恩等语。直隶布政使卢定勋等、于所属州县城池失守。皆能督属先后收复。防剿兼施。功过尚足相抵。布政使卢定勋、按察使张树声、清河道费学曾、天津道周家勋、前署天津道博多宏武、保定府知府恩福、河闲府知府灵杰、署天津府知府任信成、深州直隶州知州刘秉琳、均著加恩宽免处分。　　

○置直隶总督官文、奏恳开复道员余承恩等革职留营处分。并请赏还原衔翎顶。得旨、余承恩等处分。均著准其开复。并赏还原衔翎顶。不得再行保奖。余承恩所部勇丁。应否撤遣。或交左宗棠带赴陕西之处。著官文咨商办理。　　

○以镶黄旗满洲副都统崇纶为正蓝旗汉军都统。镶红旗汉军都统奕劻署镶红旗蒙古都统。　　

○以京营左翼翼尉达明阿为右翼总兵。　　

○丁酉。谕内阁、前因捻匪全股荡平。降旨将已故亲王僧格林沁、并已故副都统伊兴阿、均加恩遣官赐祭一坛。以彰忠荩。因思捻逆窜扰安徽河南等省。十有余年。各该省文武官员及各路军营将领等。或城破战殁。或临阵捐躯。忠义懔然。皆未获及身灭贼。此时捻氛廓清。追念前勋。倍深悯恻。所有按察使衔记名道安徽庐州府知府金光筯。内阁学士全顺、记名布政使前福建汀漳龙道彭毓橘、开复河南南阳镇总兵邱联恩、江南徐州镇总兵滕家胜、提督衔署山东曹州镇总兵郝上庠、副都统舒明安、河南河北镇总兵余际昌、正黄旗汉军都统舒通额、护军统领恒龄、副都统苏伦保、记名副都统常顺、总兵何建鳌、广西右江镇总兵张树珊、均著加恩赐祭一坛。由各督抚将军都统等、迅派参佐道府等员。前诣各该旗籍致祭。用慰忠魂。　　

○又谕、前因捻逆荡平。施恩在事诸臣。赏加左宗棠太子太保衔。并交部照一等军功议叙。兹据左宗棠奏称、追剿无功。难以忝窃。请收回成命。览其情词。甚为恳挚。惟国家论功行赏。自有常经。该大臣其勉效驰驱。用副委任。毋许固辞。　　

○谕军机大臣等、前因侍郎彭玉麟奏、病势日深。兼未终制。恳请开缺回籍。当经降旨允准。仍令于终制后来京陛见。候旨录用。惟现在曾国藩调补直隶总督。长江水师营制。系属初创。恐黄翼升一人不足以资控制。著彭玉麟于百日后迅赴江皖地方。扼要驻扎。兼以养疴。朝廷仍不畀以员缺。于该侍郎本意亦属相符。谅该侍郎素性忠义。经朝廷如此体谅。当亦不敢再行渎请。即著刘昆传知该侍郎。于百日后迅赴江皖。择地驻扎。庶黄翼升得有商搉。而各旧部亦有所禀承也。将此由四百里各谕令知之。　　

○又谕、金顺奏、贼股麕聚榆绥。驰赴东路截剿。并请饬催山陕协饷。胡世英请假回籍各摺片。花池等处窜匪。虽经各军截剿。叠有斩捦。而土回各匪。股数甚多。蔓延葭米。并有发逆袁姓大股窜至绥德。亟应速筹剿办。金顺酌留贵升等扼守花定一带。亲督胡世英等营兼程东进。即著该副都统督率所部。迅赴榆郡。会商库克吉泰、刘典、视贼所向。痛加剿洗。迅殄逆氛。榆郡与晋省永甯保德。仅隔一河。其东北神木府谷。尤与归绥相近。著郑敦谨严檄兵勇。实力防守。以固晋省门户。甘省回匪。络绎入陕。应如何严扼窜路次第埽荡之处。著穆图善、库克吉泰、刘典、金顺、会筹布置。左宗棠身任钦差大臣。责无旁贷。所有西路防剿机宜。务当广筹方略。妥为兼顾。前据左宗棠奏参胡世英、于保安安塞告急时。并未派兵往援。当谕令穆图善查奏。嗣据刘典奏该总兵不能约束勇丁。复将胡世英撤去统领。交刘典查参。兹据金顺奏称、该总兵拟请假五个月回籍省亲就医等语。胡世英著俟被参各节查办完竣后。再照所请给假令其回籍。金顺带兵东进。需饷急为迫切。著郑敦谨、刘典、于应解该营协饷内。先各筹拨银数万两。并另筹军火帐房。一并速解金顺军营。以资接济。刘典仍一面檄令延榆绥道。饬属筹办粮石。按日供支。其粮脚各价。准其作正开销。傥因粮饷缺乏。致金顺所布贻误事机。必惟该抚等是问。将此由六百里各谕令知之。　　

○以故辅国将军惠略子宝善袭职。　　

○予山西绛州殉难郎中卫如圭等绅民妇女六十员名口分别旌恤如例。并予建祠。　　

○戊戌。以神灵佑助。颁河南封邱县金龙四大王庙扁额。曰功昭式遏。山东临清州黄大王庙扁额。曰神功翊运。黎河神庙扁额。曰丹诚永赖。漳河神庙扁额。曰发鸠泽远。　　

○谕内阁、自捻逆倡乱以来。叠经各路统兵大臣分投剿洗。复经谕令各该省督抚等激励民团。同仇敌忾。现在捻逆荡平。官兵一律凯撤。勇丁亦各还乡里。诚恐江南安徽河南山东从前被扰处所。不免伏莽潜匿。乘隙窃发。又为民害。著江南安徽河南山东各督抚、于徐海颍亳归汝曹沂等处。饬令各该地方官。劝谕民闲。照旧修理圩寨。整顿乡团。互相保卫。庶足以戢奸宄而安闾阎。此外民团。亦应一体整饬。并著该督抚等慎选牧令。安良除暴。以靖地方。至捻逆未平以前。所有为匪之人已经投诚遣散者。一概准予自新。不准该处绅团再行寻仇控杀。地方官吏亦不得藉端苛求。傥此后该降众等再有作奸犯科为害乡里者。仍责成地方官从严惩办。毋稍宽贷。　　

○谕军机大臣等、左宗棠奏、遵覆善后事宜。并料理西征各摺片。李鸿章奏、办理善后。并陆续撤勇。筹办降众各摺片。淮皖等军。现既无愿往陕境自请投效之人。左宗棠亦称其于西征情形不便。且淮军月饷数目。与各营优绌亦殊。诸多未便。该大臣拟就现有兵力。办理陕省军务。如需续行添兵。即拟在皖豫等省另行招募。著即照所议办理。直隶所属地方。李鸿章既称南勇与民情恐不相习。且久役思归。著即照所议。将刘铭传、郭松林等军。陆续裁撤。分驻徐州济甯周家口等处。速行筹补欠饷。俟补足后。即行裁撤归籍。英翰所部皖军。前据该抚奏称、拟挑留一万二千名。分为四支。选派将领。扼扎要地镇守。曾经谕令李鸿章等会商。兹据李鸿章覆奏。与该抚意见相同。著英翰即将遣将选兵并分扎何处。妥筹布置。李鸿章所陈驾驭降众事宜。本日已明降谕旨。饬令两江安徽各督抚妥办矣。蒙亳一带。民风素称强悍。将来散遣降众。归籍错处。尤易滋生事端。英翰当慎选贤能牧令。妥为整顿。李鸿章请令皖抚常驻颍寿一带。就近督察控制。所陈不为无见。著英翰妥议具奏。捻股投降贼目、及凶恶反覆、并籍隶蒙亳从逆多年之匪。业经李鸿章派员正法。其余胁从降众。均著收回军械。分别遣留。妥为安插。将此由五百里各谕令知之。　　

○又谕、李鸿章奏、请饬抚恤难民等语。现在捻股荡平。各路兵勇陆续裁撤。其盐山庆云沧州武定等处。向多盐枭出没。每图句结滋事。该处此次被扰较重。设或难民无业可归。被匪句结。难保不复行啸聚。扰害闾阎。疮痍余生。曷克当此。著官文、崇厚、丁宝桢、懔遵前旨。督饬地方官。将难民分别抚恤。毋令流离失所。庶不至迫于饥寒。穷极思乱。至枭匪凶犷性成。顽梗难化。现虽慑于兵威。暂时弭伏。兵退之后。难保不故态复萌。著该督抚大臣等督饬兵勇。实力巡缉。随地铲除。以靖乱阶。并责成各该地方官随时查拏。有犯必惩。毋得视为具文。日久生懈。李鸿章奏、宋景诗并不在此股捻匪之内。惟该逆狡猾万分。难保不仍在直东交界一带潜匿。著官文、丁宝桢、饬属严查。毋任该逆漏网。将此由四百里各谕令知之。　　

○钦差大臣左宗棠奏、请调总兵官马德顺赴陕西差委。允之。　　

○漕运总督张之万奏陈筹办善后情形。得旨、所有邳境刘兆灿等股匪。著即督饬严密摉剿。毋留余孽。以靖地方。　　

○以直隶山东办理运防稳固。予前任云南提督傅振邦以提督＜??闲＞放。并补给同治元年恩荫。　　

○以江苏淮安等处扼守运河暨随办文案出力。赏参将蔡冠伦二品封典。在籍员外郎衔光禄寺署正程增贤等花翎。同知杨学瑛等蓝翎。余加衔升叙有差。　　

○己亥。谕军机大臣等、有人奏、京仓花户擅造私斛。克减开放米数一摺。据称兴平仓本月开放镶黄旗甲米时。有该仓身后办事之逃军田立儿。串同花户吴勇＜?与心＞即吴五儿。自造私斛多张。并于斛中添夹板片。克减开放米数。请饬查拏等情。著步军统领衙门速行密派妥干员役。前赴该仓斛房。将私造之斛起获。并将田立儿吴勇＜?与心＞等拏获。送交刑部严行讯办。毋任漏网。原摺著钞给阅看。将此谕令知之。　　

○追予江苏丹阳阵亡在籍内阁中书马钊祭葬世职加等。建专祠。子监生文藻赏恤如例。并附祀。　　

○庚子。仁宗睿皇帝忌辰。遣官祭昌陵。上诣寿皇殿行礼。　　

○谕内阁、镶白旗蒙古奏、世管佐领因案革职。继子袭职无分。别无应袭之人。缮具家谱。援案请旨办理一摺。镶白旗蒙古世管佐领吉禄所遗佐领一缺。著暂行改为公中佐领。俟吉禄生有子嗣。再行奏请承管。　　

○谕军机大臣等、丁宝桢奏、酌留兵勇。并分别遣留吉林黑龙江马队一摺。东省武定东昌临清三府州。与直境毗连。素为盐枭教匪出没之所。曹沂两属接壤豫徐。又为幅匪长枪会匪所伏匿。该抚现酌留七八千人。分驻武定各属。即著择要扼扎。以资镇抚。其应行裁撤各营。丁宝桢当檄饬带兵将领及各该地方官妥为办理。毋任沿途骚扰。别滋事端。吉林黑龙江丹丁马队。其派赴直隶之一千五百名中有疲弱者。即照该抚所拟。酌给川资。饬令就近由天津回籍。其精壮丹丁。即饬该委员等按名点验。核实造册。一面咨商左宗棠等。檄令分队起程。前赴南苑暂驻。听候神机营调拨。至随同丁宝桢防剿之丹丁九百余名。并著照所请给赀遣回。以示体恤。东境虽已肃清。而伏莽尚易潜滋。仍应悉心摉捕。以卫闾阎。该抚现已回省。所有善后一切事宜。务当迅速筹办。实心经理。不得因地方现已粗安。即形疏懈。转致有名无实。将此由五百里谕令知之。　　

○又谕、前据刘岳昭奏、请运粤盐。以抵滇饷。当经谕令户部速议具奏。又据翰林院侍读学士马恩溥奏、请筹济滇饷。一并交部查明核议具奏。兹据该部奏称、查同治六年冬拨以前。广东省欠解滇省协饷约共四十余万两。内由盐课项下指拨协解者。有丙辰丁巳乙丑三年共指拨银二十一万两。又太平关欠解三十余万两。粤海关欠解二十余万两。经该部三次奏催。仅据粤东将初次奏提银六万两陆续解往。其余多未报解。刘岳昭所请运盐抵饷一节。从前云南广东。本有铜盐互易之案。章程载在则例。今滇铜虽不能运粤。仍须取给粤盐。即以划抵欠饷。视铜盐互易旧章。办法虽殊。而情理则一。且广东产盐。不虑不敷。若运至云南广南府督销。更无沿途晒卖侵灌粤东引地之虑。著瑞麟严饬广东运司。赶紧酌提盐斤。飞咨滇省委员接收。售充军需。按每盐一包合银一两二钱有零之数。抵算欠饷。不准藉词推诿。其广东藩盐两库。及太平关粤海关。截至现在实欠滇饷各若干。并如何酌提盐斤均匀划抵。及滇省如何委员设局督销转运之处。著瑞麟、刘岳昭、岑毓英、各赶紧会商。妥拟章程具奏。浙江等省应解滇省协饷。报解寥寥。现在滇省需饷孔亟。除广东一省现议提拨盐斤售抵欠饷外。著曾国藩、崇实、英桂、郭柏荫、郑敦谨、李瀚章、刘坤一、刘昆、李鹤年、迅饬各该藩司监督。按照户部叠次奏明提拨各数目。赶紧如数起解。毋稍延宕。并著刘岳昭、岑毓英、遵照该部历次奏案。将各省奉拨滇饷已解未解各数目。分晰开单。专案飞咨该部。以凭查核。至马恩溥所奏。请＜??闲＞派良将一二员。统带劲旅一二万人。入滇助剿等语。云南距直东较远。移师往剿。情形未必相宜。如该省亟须筹添兵勇。著刘岳昭等即就近添募。以资得力。将此由五百里谕知曾国藩、崇实、瑞麟、英桂、刘岳昭、郭柏荫、郑敦谨、李瀚章、刘坤一、刘昆、李鹤年、岑毓英、并传谕师曾知之。　　

○又谕、曾璧光奏、请饬四川湖南等省。严督席宝田各军分进剿办。以竟全功等语。现在龙里贵定两城。均经克复。黔省军务。渐有转机。若川楚援剿各军。遽行撤退。不惟前功尽废。必至后祸尤烈。据曾璧光奏、石阡思南。因撤兵太速。余匪已有百十为群渐肆掳劫者。且由龙贵东下。直至镇远清黄施秉一路。苗教各匪林立。非川军楚军分途进击。黔局殊属难支。所奏均系实情。唐炯、蹇訚、刘岳曙、所带川军。现已进取玉华山轿顶山尚大坪等处。著崇实迅饬唐炯等。由北而南。纵横奋击。不可稍涉迁延。臬司席宝田、前已给假两月。现计假期将满。著刘昆檄令该臬司。仍率所部。由黔省下游取道前进。期与川黔各军三面夹击。使苗教各匪。首尾不能相顾。以壮声威。崇实等素顾大局。谅不至以得胜即止。恝视邻封。所有席宝田、唐炯各军。并著崇实等懔遵前旨。将各该军饬归曾璧光节制。其各营饷项军火。仍由该省源源接济。用资饱腾。曾璧光亦当饬令张文德。督率黔中将弁。乘此声势。奋力追剿。并随时与川楚各军互相策应。逐渐摉除。以清除孽。本日据崇实奏、生捦越巂厅酋勒乌立兹。现饬越巂厅监禁等语。该夷酋攻城掳掠。叠拒官军。实属异常凶悍。俟将历年所掳汉人尽行交出后。著即尽法处治。毋稍姑容。西昌冕甯等处攻剿事宜。并著遵奉本日谕旨。妥筹办理。将此由五百里各谕令知之。　　

○实授曾璧光贵州巡抚。黎培敬布政使。　　

○以贵州督办军务出力。赏提督张文德白玉翎管一支。白玉搬指一个。火镰一件。大荷包一对。小荷包两个。予道员林肇元以按察使用。　　

○以约束兵丁不严。山东游击马秉阿、守备韩英魁、革职讯办。　　

○以湖南官军攻克贵州德明等处贼巢出力。予总兵官黎得盛以提督用。赏副将魏忠海、黄秀林、参将彭荩勋、巴图鲁名号知州瑞澎、游击黄开才等花翎。知县翟铣等蓝翎。余加衔升叙有差。　　

○以四川剿抚越巂等处夷寨。赏总兵官周家盛正一品封典。副将黎泽桂巴图鲁名号。知州杨秉璪等花翎。县丞陈世彬蓝翎。余加衔升叙有差。予阵亡参将邓有才、千总帅凤山、祭葬世职加等。　　

○以克复贵州龙里贵定两县城。予总兵官汪柱元等以提督用。赏副将李荣春、游击何雄辉、都司舒得胜、守备王得贵、巴图鲁名号。知府樊葆书等花翎。李怀易蓝翎。余加衔升叙开复有差。予阵亡都司田国珍等十三员祭葬世职加等。　　

○予宋儒袁燮从祀文庙。从浙江巡抚马新贻请也。　　

○辛丑。谕内阁、前因乔松年于陕西司道年终密考单内。注明潼商道蒋徵陶、奉职勤慎。精力稍逊。谕令该署抚刘典细心察看。如不胜任。据实具参。朝廷本无成见。本日据该署抚覆奏、历叙蒋徵陶积劳患病情形。并将未领养廉等项及筹措现银四千两捐助军饷。请免查参等语。蒋徵陶如果胜任。该署抚何妨据实具陈。傥贻误公事。亦岂捐助军饷所能获免。现在该道既禀请开缺。即著勒令休致。所有该员捐饷银一万四千两。著毋庸赏收。　　

○谕军机大臣等、刘典奏、派员赴晋办理陕甘米捐分局一摺。陕甘两省米捐分局。以章程参差。捐务有碍。业经由刘典等合为一局办理。所有山西省分局。向设太原省城及河东运城等处。该抚以原派道员苏彰阿等不能得力。改派甘肃甘凉道董文焕等、会同藩司胡大任等、分办太原等局。著郑敦谨督同晋省司道暨各该委员等。认真劝办。以济饷需。至陕省分设广东捐局。经刘典现派降调道员李羲钧等前往会办。著即知会广东督抚。饬令臬司梅启照等、会同妥办。将此各谕令知之。
  </div>
  <div class="pagination">
   <a href="清实录同治朝实录_page336.html">
    上一页
   </a>
   <span>
    ...
   </span>
   <a href="清实录同治朝实录_page332.html">
    332
   </a>
   <a href="清实录同治朝实录_page333.html">
    333
   </a>
   <a href="清实录同治朝实录_page334.html">
    334
   </a>
   <a href="清实录同治朝实录_page335.html">
    335
   </a>
   <a href="清实录同治朝实录_page336.html">
    336
   </a>
   <span class="current-page">
    337
   </span>
   <a href="清实录同治朝实录_page338.html">
    338
   </a>
   <a href="清实录同治朝实录_page339.html">
    339
   </a>
   <a href="清实录同治朝实录_page340.html">
    340
   </a>
   <a href="清实录同治朝实录_page341.html">
    341
   </a>
   <a href="清实录同治朝实录_page342.html">
    342
   </a>
   <span>
    ...
   </span>
   <a href="清实录同治朝实录_page338.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
