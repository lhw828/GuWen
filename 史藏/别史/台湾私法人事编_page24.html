<!DOCTYPE html>
<html>
<head>
    <meta charset="UTF-8">
    <title>台湾私法人事编 - 第 24 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾私法人事编 - 第 24 页/共 114 页</h1>
    <div class="content">
　　全纂弟子有罪，有师告发，亦准同自首免罪（凡犯罪未发而自首者，免其罪）。

　　若于法得相容隐者，为自首；及彼此讦发互相告言者，各同罪人自首论（犯罪自首律）。

　　（一五）尼僧之风纪

　　禁尼僧受徒卖奸

　　申严尼僧受徒卖奸之禁，以维风化事。乾隆二十六年九月，奉署巡抚部院杨宪牌，照得王化启自闺门，律法特严淫恶，至于身为尼僧，尤当屏绝女情，恪修五戒，岂容犯奸无耻，污乱清规。例载：「僧道、尼姑未领度牒，不许招受生徒，私自簪剃」；又载：「僧尼、女冠犯奸，照军民相奸例枷责，仍于寺、观、庵院门首再加枷号一个月」。良以民间子女原不容擅令出家，而既经出家，更不容复犯男女淫邪之事，以故僧尼犯奸较凡人为加重，盖所以重伦纪之防，严空门之戒也。乃本部堂访闻闽省庵院，竟有尼僧招客卖奸，公行无忌，并买良家幼女收养为徒，及其年将及笄，则诱引素封无赖之徒为之置衣衾，治服饰，公然邀集各庵尼众，理谶讽经，私自披剃。彼素对无赖即于是夜明目张胆在庵奸宿，而被其被剃之幼尼即终身藉其包容，受其约束，寝之食之，如同伉俪，呼朋引类，市色宣淫；而出价买徒之老尼则为之窝庇纵容，坐享共利。迨其年近鸡皮，色衰爱减，则又自行买养幼徒，递传衣钵，相习成风，恬不为怪。竟以清净之佛门，俨同青楼之娼薮，伤风败俗，莫此为甚。除现在遴委员弁兵役密访查拏外，合行严禁，为此未仰阖属军民、尼众及地保人等知悉，嗣后庵、院、寺、颧概不许买养幼徒，招客卖奸，其现在已收之徒众，姑准宽其已往，务各痛自改悔，顾惜廉耻；如敢仍蹈前辙，恣淫渔利，一经访拏，定将奸夫、奸妇同窝养之老尼、狗纵之地保一并置法痛处；尼僧无分老幼勒令还俗，庵院悉行折毁，以绝根源。其民门幼女不得卖与尼僧为徒；倘敢故违，立将卖幼女之父兄及媒保人等严行惩究，并将幼女当官嫁卖，身价入官。本部堂言出法随，务期力挽颓风，痛除恶习，以维风化。各宜凛遵，毋忽，特示等因。

　　乾隆二十六年九月初二日。署巡抚部院杨行。

　　（一六）僧道犯罪之规定

　　礼部则例、祠祭清吏司

　　京师僧录、道录，由部颁给印信，其各直省僧道、阴阳学、医学等官铃记，由藩司官铺照依各职衔，用梨木镌刻正字发给。京师暨各直省僧道有犯奸脏盗窃，及年未四十滥受生徒之案，其该管僧道官但失察不行举报者，即行斥革，追札送部。

　　会典内载：「顺治二年定：内外僧道有不守清规，及犯罪人为僧道者，令住持举首；隐匿不举，一并治罪」。

　　三年定：严禁京城僧道沿街设置神像，念诵经咒，或持击挪磬募化者，该管僧道官即行重治。如住持募化，罪及阖寺；如散众募化，罪坐住持，及该管僧道官一并治罪（会典）。

　　十一年定：禁止创建寺庙，其修理颓坏寺庙听从其便，但不得改建扩大（会典）。

　　康熙元年定：当街建设席棚，扬幡悬榜，及僧道张伞奉持香帛绕街行走，取水画地开酆都，穿戴甲冑等项悉行禁止；违者僧道杖二十为民，该管僧道官革职。

　　雍正二年覆准：愚昧之徒纵令妇女成群聚会，往寺庙进香，有坏风俗，嗣后从寺庙进香起会之处，严行禁止，犯者照例治罪；其住持及守门之人不禁者，同罪。

　　乾隆元年遵旨议定：尼僧一项亦照僧道之例，不得招受少年女徒；嗣后妇女有年未四十出家者，该地方官严行禁止。

　　乾隆四年议准：民间独子概不得度为僧道，严饬地方官明张晓示，仍责令僧道官时加查察；傥有故犯，本家家主及受徒之僧道均照违制律问拟；僧道勒令还俗，僧道官不行查出，一并斥革。

　　乾隆三十三年议准：在籍僧道遵照保甲条例，每庙给与门牌，地方官同民户一体查核。

　　道光二十四年八月奉上谕：御史田润奏，沿街强化、登门坐索之僧人，如例无专条，应如何酌定惩治之处，着步军统领议奏。当经步军统领衙门议准：遇有僧道人等坐门募化，并作关募化，概行驱逐；如有讹索搅扰，一经拏获，按其所犯情节，从严究办。至穿掌钉腮各项恶化，比照恐吓诈赖人故自伤残律，杖八十，分别咨送礼部内务府僧录司，照拟发落。于九月十六日具奏，奉旨依议。

　　（一七）发给受戒僧尼之戒牒

　　南山广化禅寺戒坛

　　戒牒　谨稽

　　历朝会典唐大中二年，勅上都、东都、荆扬、汴益等州建立方等戒坛，为僧尼传授戒法，听许参方。宋祥符二年，诏天下诸路皆立戒坛，凡柒拾贰所。明永乐五年，奉圣旨着落礼部知道，出榜晚谕：「该行脚僧人受戒，依大善知识住处，结坛说戒，讲演经典，用心行持，若遇关津把隘官员人等，不许阻当，任他集众教化善法，如朕亲临教训圆明无如佛上法宝，永为定例，钦此，钦遵」。兹遇大清顺治十七年，勅赐传授，具足三坛大戒。按梵网经云：释迦牟尼佛初坐菩提下，成无上觉，已初结波罗提本，又孝顺父母师僧三宝，孝名为戒，亦名制止，若受佛戒者。

　　国王、王子、百官、比丘、比丘尼、优婆塞、优婆夷及一切人非人等，但解法师语，尽受得戒，故知千佛流传，唯此一法，为入道之基，六度之首，诸成道之根本，菩萨修行之径路也。兹据僧腾慧字丹元，系福建省

　　泉州府惠安县陈氏子，年四十一岁，于年投本省本府晋江县梅福寺礼德永为师，今就福建兴化府莆田县南山灵岩广化禅寺戒坛，初坛于本年四月初四日受沙弥戒；二坛于本月初六日受比丘戒；三坛于本月初八日受菩萨戒。以此流通戒法功德，上祝今上皇帝圣躬万安，天下太平，民丰物阜，俾佛道同皇恩浩荡，金轮与法藏昌隆，填给戒牒，听许游方参学，勿令放逸，须至牒者。

　　得戒大和尚传曹洞正宗第四十七代古文善

　　禅师羯磨阿阁黎古曦　尊证阿阇黎复宗莲

　　鹫　开泉　普慧　常煌　恩修　丹贵

　　教授阿阇黎元瑞　引请大德怀悟启耀

　　圆真　通怀

　　大清光绪二十三年岁次丁酉四月　日，付菩萨戒弟子僧腾慧受持

　　本山监寺　怀悟　圆瑞　元顺　沙湛　刊

　　怡山长庆禅寺戒坛

　　戒牒

　　原夫释尊设教，不外戒定慧三学，然定繇戒入，慧繇戒发；若不学戒，则定慧皆邪，总成魔外而已。故凡出家为僧，必须首崇戒法，不可斯须有失；如破魔军之利剑，如护慧命之铠甲，诚能如是，方可仰参三宝之教。钦奉历朝圣旨传戒，按唐麟德二年，诏终南山道宣律师于净业寺建坛受具足戒。宝历元年，勅两街建方等戒坛。大中二年，勅上都、东都、荆扬、汴益等州为僧尼传受戒法。又祥符二年，诏天下诸路皆立戒坛，凡七十二所。明洪武十年，勅天下寺院僧人愿要游方参学禅教，或在寺院山林讲诵经律，所遇官司毋得禁他。永乐五年，诏行脚僧人依善知识住处受戒，着遇关津把隘官员人等不许阻挡，任他教化流通善法。国朝光绪二年，蒙圣主勅赐怡山长庆禅寺御藏经全藏永镇山门，诏建传受具足三坛，按梵网经云：释迦牟尼佛初坐菩提树下，成无上觉，已初结波罗提本，孝顺父母师僧三宝，孝名为戒，亦名制止，若受佛戒者。

　　国王、王子、百官、比丘、比丘尼、优婆塞、优婆夷及一切人非人等，但解法师语，尽受得戒，故知千佛流传，唯此一法，为入道之基，六度之首、诸佛成道之根本，菩提修行之径路也。兹据僧谈献字天珠，系福建省兴化府仙游县阮氏子，年三十七岁，投福州福清县龙卧寺出家，礼潮惺为师。年三十八岁来山，四月初四日授沙弥戒；初六日受比丘戒；初八日受菩萨戒。以此流通戒法功德，上祝今上皇帝圣躬万安，天下太平，民丰物阜，俾佛道同皇恩浩荡，金轮与法藏昌隆，填给戒牒，听许游方参学，勿令放逸，须至牒者。

　　得戒大和尚传曹洞正宗第四十八代明光泉禅师

　　羯磨阿阇黎　性坚　尊征阿阇黎碧岳　加荣　道铭　忍光

　　通慧　丹富　如光

　　教授阿阇黎　肃理　引请大德　　　　净光　瑞光　春锦　福田

　　蕴义　潮松　明通

　　大清光绪二十五年岁次己亥四月初八日付菩萨戒弟子淡献受持

　　本山监院德勤　妙堪　善慧　圆顺　梵慧　重光刊

　　永明　常定　智照　黄慧　肃理

　　戒牒

　　原夫释尊设教，不外戒定慧三学，然定繇戒入，慧繇戒发；若不学戒，则定慧皆邪，总成魔外而已。故凡出家为僧，必须首崇戒法，不可斯须有失；如破魔军之利剑，如护慧命之铠甲，诚能如是。方可仰参三宝之教。钦奉历朝圣旨传戒，接唐麟德二年，诏终南山道宣律师于净业寺建坛受具足戒。宝历元年，敕两街建方等戒坛。大中二年，敕上都、东都、荆扬、汴益等州为僧尼传受戒法。又祥符二年，诏天下诸路皆立戒坛，凡七十二所。明洪武十年，敕天下寺院僧人愿要游方参学禅教，或在寺院山林讲诵经律，所遇官司毋得禁他。永乐五年，诏行脚僧人依善知识住处受戒，若遇关津把隘官员人等不许阻挡，任他教化流通善法。国朝光绪二年，蒙圣王敕赐怡山长庆禅寺御藏经全藏永镇山门，诏建传受具足三坛，按梵网经云：释迦牟尼佛初坐菩堤树下，成无上觉，已初结波罗提本，又孝顺父母师僧三宝，孝名为戒，亦名制止，若受佛戒者。国王、王子、百官、比丘、比丘尼、优婆塞、优婆夷及一切人非人等，但解法师语，尽受得戒，故知千佛流传，唯此一法为入道之基，六度之首，诸佛成道之根本，菩提修行之径路也。前据僧宗成字妙慧，系福建省泉州府惠安县张氏子，年三十岁，投兴化府莆田县迎曦亭出家，礼瑞霖为师。年三十五岁来山，四月初四日授沙弥戒；初六日受比丘戒；初八日受菩萨戒。以此流通戒法功德，上祝今上皇帝圣躬万安，天下太平，民丰物阜，俾佛道同皇恩浩荡，金轮与法藏昌隆，填给戒牒，听许游方参学，勿令放逸，须至牒者。

　　得戒大和尚传曹洞正宗第四十九代湛源禅师羯磨阿阁黎性坚

　　尊证阿阇黎奕果道妙永静宝池至贵能愍体清

　　教授阿阇黎碧岳引清大德净光瑞光宗智景山

　　圆成祥海镜泉

　　大清光绪二十九年岁次癸卯四月初八日付菩萨戒弟子宗成受持
</div>
    <div class="pagination">
<a href="台湾私法人事编_page23.html">上一页</a><span>...</span><a href="台湾私法人事编_page19.html">19</a><a href="台湾私法人事编_page20.html">20</a><a href="台湾私法人事编_page21.html">21</a><a href="台湾私法人事编_page22.html">22</a><a href="台湾私法人事编_page23.html">23</a><span class="current-page">24</span><a href="台湾私法人事编_page25.html">25</a><a href="台湾私法人事编_page26.html">26</a><a href="台湾私法人事编_page27.html">27</a><a href="台湾私法人事编_page28.html">28</a><a href="台湾私法人事编_page29.html">29</a><span>...</span><a href="台湾私法人事编_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
