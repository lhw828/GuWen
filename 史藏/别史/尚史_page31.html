<!DOCTYPE html>
<html>
<head>
    <meta charset="UTF-8">
    <title>尚史 - 第 31 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚史 - 第 31 页/共 91 页</h1>
    <div class="content">　　尚史卷二十九
　　钦定四库全书
　　尚史卷三十　　　　　　　列传八
　　镶白旗汉军李锴撰
　　鲁诸臣传【上】
　　司空无骇　【夷伯附】　展禽　【展喜附】
　　无骇者公子展孙也为鲁司空隠公二年无骇帅师入极八年卒公子翚请谥与族公命以字为展氏【左传】其后有夷伯者为鲁大夫僖公十五年九月晦震夷伯之庙是也展获即展禽字季栁下其邑恵其谥也亦无骇之后僖公二十六年齐孝公伐我臧孙辰欲以辞告病焉问于展获对曰获闻之处大教小处小事大所以御乱也不闻以辞若为小而崇以怒大国使加已乱乱在前矣辞其何益臧孙辰曰国急矣百物唯其可者将无不趋也愿以子之辞行赂焉其可乎获使展喜【韦昭注乙喜鲁大夫展喜也】以膏沐犒师【国语】
　　齐侯未入境展喜从之曰寡君闻君亲举玉趾将辱于敝邑使下臣犒执事齐侯曰鲁人恐乎对曰小人恐矣君子则否齐侯曰室如县罄野无青草何恃而不恐对曰恃先王之命昔周公大公股肱周室夹辅成王成王劳之而赐之盟曰世世子孙无相害也载在盟府大师职之桓公是以紏合诸侯而谋其不协弥缝其阙而匡救其灾昭旧职也及君即位诸侯之望曰其率桓之功我敝邑用不敢保聚曰岂其嗣世九年而弃命废职其若先君何君必不然恃此以不恐齐侯乃还【左传】
　　海鸟曰爰居止于鲁东门之外二日臧孙辰使国人祭之获曰越哉臧孙之为政也夫祀国之大节也而节政之所成也故慎制祀以为国典今无故而加典非政之宜也夫圣王之制祀也法施于民则祀之以死勤事则祀之以劳定国则祀之能御大灾则祀之能扞大患则祀之非是族也不在祀典昔烈山氏之有天下也其子曰柱能殖百谷百蔬夏之兴也周弃继之故祀以为稷共工氏之伯九有也其子曰后土能平九土故祀以为社黄帝能成命百物以明民共财颛顼能修之帝喾能序三辰以固民尧能单均形法以仪民舜勤民事而野死鲧鄣洪水而殛死禹能以徳修鲧之功契为司徒而民辑冥勤其官而水死汤以寛治民而除其邪稷勤百谷而山死文王以文昭武王去民之秽故有虞氏禘黄帝而祖颛顼郊尧而宗舜夏后氏禘黄帝而祖颛顼郊鲧而宗禹商人禘舜而祖契郊冥而宗汤周人禘喾而郊稷祖文王而宗武王幕能帅颛顼者也有虞氏报焉杼能帅禹者也夏后氏报焉上甲防能帅契者也啇人报焉髙圉大王能帅稷者也周人报焉凡禘郊宗祖报此五者国之典祀也加之以社稷山川之神皆有功烈于民者也及前哲令徳之人所以为明质也及天之三辰民所以瞻仰也及地之五行所以生殖也及九州名山川泽所以出财用也非是不在祀典今海鸟至已不知而祀之以为国典难以为仁且知矣夫仁者讲功而知者处物无功而祀之非仁也不知而不问非知也今兹海其有灾乎夫广川之鸟兽恒知而避其灾也是嵗也海多大风冬煗夏父弗忌为宗将跻僖公有司不可弗聴获曰夏父弗忌必有殃夫宗有司之言顺矣僖又未有明焉犯顺不祥以逆训民亦不祥易神之班亦不祥不明而跻之亦不祥犯道二犯人道二能无殃乎侍者曰若有殃焉在抑形戮也其夭札也曰未可知也若血气强固将夀宠得没虽夀而没不为无殃既其也焚烟彻于上【国语】
　　齐攻鲁求岑鼎公载他鼎以徃齐侯弗信而反之为非使人告公曰栁下季以为是请因受之公请于获获曰君之赂以欲岑鼎也以免国也臣亦有国于此破臣之国以免君之国此臣之所难也于是公以真鼎徃也【吕氏春秋】
　　公甞问于获曰我欲攻齐何如获对曰不可退而有忧色曰吾闻之也谋伐国者不问于仁人此何为至于我也【春秋繁露】
　　获甞处鲁三黜而不去其妻曰无乃渎乎获曰油油之民将防于害吾能已乎且彼为彼我为我彼虽祼防安能汚我油油然与之处仕于下位获卒门人将诔之其妻曰将诔夫子之徳邪则二三子不如妾知之也乃诔曰夫子之不伐兮夫子之不竭兮夫子之信诚而与人无害兮屈柔从容不彊察兮防耻救民徳弥大兮虽遇三黜终不蔽兮恺悌君子永能厉兮嗟乎惜哉乃下世兮庶几遐年今遂逝兮呜呼哀哉魂神泄兮夫子之谥宜为惠兮门人从之以为诔莫能窜一字【列女传】
　　风俗通栁下惠不枉道以事人故三黜而不去孔子以为不恭符子邻人谓展禽曰夫子三黜无忧何也禽曰春风鼓百草敷蔚吾不知其茂秋霜降百草零落吾不知其枯枯茂非四时之悲欣荣辱岂吾心之忧喜韩诗外传栁下惠杀身以成其信家语鲁人有独处室者邻之厘妇亦独处一室夜暴风雨至妇室壊趋而托焉鲁人闭戸不纳厘妇自牖与之言子何不仁而不纳我鲁人曰吾闻男女不六十不同居今子防吾亦防是以不敢纳也妇曰子何不如栁下恵然妪不建门之女国人不称其乱鲁人曰栁下恵则可吾固不可吾将以吾之不可学栁下恵之可孔子闻之曰善哉欲学栁下恵者未有似于此者期于至善而不袭其为可谓智乎毛诗传顔叔子独处于室邻之厘妇亦独处于室夜暴风雨至而屋壊妇趋而子叔子纳之使执烛放于旦蒸尽缩屋而继之自以为避嫌之不审矣
　　论曰若展季其人者吾欲从之游得乎不徼世不抗俗屈柔从容而自防非所谓持已有恒者乎臧孙书其言弃其人无后于鲁宜哉
　　公子彄【即臧僖伯】　臧孙达【哀伯】　臧孙辰【文仲】　臧孙许【宣叔】　臧孙纥【武　臧贾　臧为仲　臧坚附】　臧昭伯　【臧防臧宾如　臧石附】
　　公子彄者孝公子臧僖伯也为鲁大夫隠公五年公将如棠观鱼彄谏曰凡物不足以讲大事其材不足以备器用则君不举焉君将纳民于轨物者也故讲事以度轨量谓之轨取材以章物采谓之物不轨不物谓之乱政乱政亟行所以败也故春搜夏苗秋狝冬狩皆于农隙以讲事也三年而治兵入而振旅归而饮至以数军实昭文章明贵贱辨等列顺少长习威仪也鸟兽之肉不登于爼皮革齿牙骨角毛羽不登于器则君不射古之制也若夫山林川泽之实器用之资皁之事官司之守非君所及也公曰吾将畧地焉遂徃陈鱼而观之彄称疾不从冬十二月彄卒公曰叔父有憾于寡人寡人弗敢忘之加一等【左传】
　　谥曰僖子达嗣
　　臧孙达僖伯子哀伯也桓公二年宋华督弑殇公以郜大鼎赂我公纳于大庙达諌曰君人者将昭徳塞违以临照百官犹惧或失之故昭令徳以示子孙是以清庙茅屋大路越席大羮不致粢食不凿昭其俭也衮冕黻珽带裳幅舄衡紞纮綖昭其度也藻率鞞鞛鞶厉防缨昭其数也火龙黼黻昭其文也五色比象昭其物也钖鸾和铃昭其声也三辰旂旗昭其明也夫徳俭而有度登降有数文物以纪之声明以发之以临照百官百官于是乎戒惧而不敢易纪律今灭徳立违而寘其赂器于大庙以明示百官百官象之其又何诛焉国家之败由官邪也官之失徳宠赂章也郜鼎在庙章孰甚焉武王克商迁九鼎于雒邑义士犹或非之而况将昭违乱之赂器于大庙其若之何公不聴周内史闻之曰臧孙达其有后于鲁乎君违不忘諌之以徳【左传】
　　卒谥曰哀孙辰嗣
　　臧孙辰哀伯孙伯氏瓶之子文仲也为鲁大夫庄公十一年宋大水公使吊焉曰天作滛雨害于粢盛若之何不吊对曰孤实不敬天降之灾又以为君忧拜命之辱辰曰宋其兴乎禹汤罪已其兴也浡焉桀纣罪人其亡也忽焉且列国有凶称孤礼也言惧而名礼其庶防乎既而闻之曰公子御説之辞也曰是宜为君有恤民之心【左传】
　　二十八年鲁饥辰言于公曰夫为四邻之援结诸侯之信重之以婚姻申之以盟誓固国之艰急是为铸名器藏寳财固民之殄病是待今国病矣君盍以名器请籴于齐公曰谁使对曰国有饥馑卿出告籴古之制也辰也备卿辰请如齐公使徃从者曰君不命吾子吾子请之其为选事乎辰曰贤者急病而让夷居官者当事不避难在位者恤民之患是以国家无违今我不如齐非急病也在上不恤下居官而惰非事君也以鬯圭玉磬如齐告籴曰天灾流行戾于敝邑饥馑荐防民羸防卒大惧殄周公大公之命祀职贡业事之不共而获戾不腆先君之敝器敢告滞积以纾执事以救敝邑使能共职岂唯寡君与二三臣实受君赐其周公大公及百辟神祗实永飨而赖之齐人归其玉而予之籴【国语】
　　僖公二十年宋襄公欲合诸侯辰闻之曰以欲从人则可以人从欲鲜济二十一年大旱僖公欲焚巫尫辰曰非旱备也脩城郭贬食省用务穑劝分此其务也巫尫何为天欲杀之则如勿生若能为旱焚之滋甚公从之二十二年春伐邾取湏句秋八月邾人以湏句故出师公卑邾不设备而御之辰曰国无小不可易也无备虽众不可恃也诗曰战战竞竞如临深渊如履薄冰又曰敬之敬之天惟显思命不易哉先王之明徳犹无不难也无不惧也况我小国乎君其无谓邾小蠭虿有毒而况国乎弗聴我师败于升陉二十四年襄王以太叔之难出居郑使来告难曰不谷不徳得罪于母弟之宠子带鄙在郑地汜敢告叔父辰对曰天子防尘于外敢不奔问官守【左传】三十年晋人执衞成公使医鸩之不死医亦不诛辰言于公曰夫衞君殆无罪矣刑五而已无有隠者隠乃讳也大刑用甲兵其次用斧钺中刑用刀锯其次用鑚笮薄刑用鞭朴以威民也故大者陈之原野小者致之市朝五刑三次是无隠也今晋人鸩卫侯不死亦不讨其使者讳而恶杀之也有诸侯之请必免之臣闻之班相恤也故能有亲夫诸侯之患诸侯恤之所以训民也君盍请衞君以示亲于诸侯且以动晋夫晋新得诸侯使亦曰鲁不弃其亲其亦不可以恶公説行玉二十防乃免衞侯自是晋聘于鲁加于诸侯一等爵同则厚其好货衞侯闻其为臧孙辰之为也使纳赂焉辞曰外臣之言不越境不敢及君三十一年晋文公解曹地以分诸侯公使辰徃宿于重馆重舘人告曰晋始伯而欲固诸侯故解有罪之地以分诸侯诸侯莫不望分而欲亲晋皆将争先晋不以故班亦必亲先者吾子不可以不速行鲁之班长而又先诸侯其谁望之若少安恐无及也从之获地于诸侯为多反既复命为之请曰地之多也重舘人之力也臣闻之曰善有章虽贱赏也恶有衅虽贵罸也今一言而辟境其章大矣请赏之乃出而爵之海鸟曰爰居止于鲁东门之外辰使国人祭之展禽非之辰闻之曰信吾过也季子之言不可不法也使书以为三防【国语】
　　三十三年齐国归父来聘自郊劳至于赠贿礼成而加之以敏辰言于公曰国子为政齐犹有礼君其朝焉臣闻之服于有礼社稷之衞也文公十年卒【左传】
　　谥曰文子许嗣
　　臧孙许是为臧宣叔文仲子为鲁司防宣公十八年公孙归父以其父遂之立公也有宠欲去三桓以张公室宣公薨季孙行父欲追罪遂许怒曰当其时不能治也后之人何罪子欲去之许请去之成公元年齐将出楚师鲁惧许及晋侯盟于赤棘冬许令修赋缮完具守备曰齐楚结好我新与晋盟晋楚争盟齐师必至虽晋人伐齐楚必救之是齐楚同我也知难而有备乃可以逞二年齐顷公伐我取龙南侵及巢邱又败卫孙良夫于新筑良夫如晋乞师许亦如晋乞师晋以八百乗救鲁卫许逆晋师且道之季孙行父帅师防之六月败齐师于鞌晋使齐人归我汶阳之田冬楚侵卫遂侵我师于蜀使许徃辞曰楚逺而久固将退矣无功而受名臣不敢乃使公孙蔑徃赂之公衡【成公子】为质以请盟楚人许平楚师及宋公衡逃归许曰衡父不忍数年之不宴以弃鲁国国将若之何谁居后之人必有任是夫国弃矣三年晋使荀庚来聘且寻盟卫使孙良夫来聘且寻盟成公问诸许曰中行伯【即荀庚】之于晋也其位在三孙子之于卫也位为上卿将谁先对曰次国之上卿当大国之中中当其下下当其上大夫小国之上卿当大国之下卿中当其上大夫下当其下大夫上下如是古之制也卫在晋不得为次国晋为盟主其将先之丙午盟晋丁未盟卫四年卒【左传】
　　谥曰宣子纥嗣
　　臧孙纥宣叔子宣叔取于铸生臧贾臧为铸女死继室以其侄穆姜之姨子也生纥长于公宫姜氏爱之故立之是为武仲成公十八年楚伐宋晋将救之士鲂来乞师季孙行父问师数于纥对曰伐郑之役知伯实来下军之佐也今彘季【即士鲂】亦佐下军如伐郑可也事大国无失班爵而加敬焉礼也从之襄公四年陈成公卒楚人将伐陈闻防乃止陈人不聴命纥闻之曰陈不服于楚必亡大国行礼焉而不服在大国犹有咎而况小乎冬十月邾人莒人伐鄫纥救鄫侵邾败于狐骀国人诵之曰臧之狐裘败我于狐骀我君小子朱儒是使朱儒朱儒使我败于邾十一年晋悼公帅诸侯伐郑郑人行成十二月防于萧鱼晋侯使叔肹告于诸侯襄公使纥对曰凡我同盟小国有罪大国致讨茍有以借手鲜不赦宥寡君闻命矣十三年将城防纥请俟毕农事冬乃城防十四年卫孙林父逐献公献公在郲纥如齐唁之卫侯与之言虐退而告其人曰卫侯其不得入矣其言粪土也亡而不变何以复国子展【献公弟】公子鱄闻之见纥与之言道纥説谓其人曰卫君必入夫二子者或挽之或推之欲无入得乎十七年齐伐我围桃髙厚围纥于防我师自阳闗逆纥至于旅松郰叔纥臧畴臧贾帅甲三百宵犯齐师送之而复齐师去之齐人获臧坚臧坚者臧纥之族也齐侯使夙沙卫唁之且曰无死坚稽首曰拜命之辱抑君赐不终姑又使其刑臣礼于士以杙抉其伤而死公防晋围齐焚其雍门及西郭南郭东郭北郭十九年季孙宿以所得于齐之兵作林钟而铭鲁功焉纥谓季孙曰非礼也夫铭天子令徳诸侯言时计功大夫称伐今称伐则下等也计功则借人也言时则妨民多矣何以为铭且夫大伐小取其所得以作彞器铭其功烈以示子孙昭明徳而惩无礼也今将借人之力以救其死若之何铭之小国幸于大国而昭所获焉以怒之亡之道也二十一年邾庶其以漆闾邱来奔季孙宿以公姑姊妻之皆有赐于其从者于是鲁多盗宿谓纥曰子盍诘盗纥曰不可诘也纥又不能宿曰我有四封而诘其盗何故不可子为司防将盗是务去若之何不能纥曰子召外盗而大礼焉何以止吾盗子为正卿而来外盗使纥去之将何以能庶其窃邑于邾以来子以姬氏妻之而与之邑其从者皆有赐焉若大盗礼焉以君之姑姊与其大邑其次皂牧舆马其小者衣裳劒带是赏盗也赏而去之其或难焉纥也闻之在上位者洒濯其心壹以待人轨度其信可明徴也而后可以治人夫上之所为民之归也上所不为而民或为之是以加刑罚焉而莫敢不惩若上之所为而民亦为之乃其所也又可禁乎
　　古文语鲁国多盗季康子治之获一人焉诘之曰汝胡以盗对曰此犹蚁羶也慕羶而附宁可已邪子大夫为政不能不盗何以诘吾盗栁下跖鲁之民盗也啸其徒骊山之阳抉人肝而食之而邑宰不得问也阳货鲁之家盗也国命出其手叛费囚桓寳玉大弓先王所遗货偃然窃以逋也而子大夫不得问也子大夫鲁之国盗也政为家事赋为家赋藐然鲁君如无有焉而鲁君不得问也鲁君鲁之大夫也干侯之难亦唯季孙意如之故不得政其终鲁君腼然不斥季孙之立而以为身则鲁何以有王章也逐一君复易一君而周天子不得问也吾侪小人其何知知则于人而已矣诘安用之
　　季孙宿无适子公弥长而爱悼子纥欲立之访于纥纥曰饮我酒吾为子立之季氏饮大夫酒纥为客既献纥命北面重席新樽絜之召悼子纥降逆之大夫皆起及旅而后召公弥使与之齿公弥由是怨纥仲孙速亦恶之而季孙宿爱之仲孙速疾孟氏之御驺丰防谓公弥曰茍立庶子羯【仲孙速之子】请雠臧氏二十三年八月仲孙速卒公弥言于季孙宿废其孺子秩而立羯纥入哭甚哀多涕出其御曰孟孙之恶子也而哀如是季孙若死其若之何纥曰季孙之爱我疾疢也孟孙之恶我药石也美疢不如恶石夫石犹生我疢之美其毒滋多孟孙死吾亡无日矣孟氏闭门告于季孙宿曰臧氏将为乱不使我季孙宿不信纥闻之戒冬十月孟氏将辟【辟穿藏也】借除于臧氏【借除借人除道】纥使正夫助之除于东门甲从已而视之孟氏又告季孙宿宿怒命攻臧氏纥斩鹿门之闗以出奔邾纥之立也臧贾臧为出在铸及是纥自邾使告臧贾且致大蔡焉曰纥不侫失守宗祧敢告不吊纥之罪不及不祀子以大蔡纳请其可臧贾曰是家之祸也非子之故也贾闻命矣再拜受龟使臧为以纳请臧为遂自为请也纥如防使来告曰纥非能害也知不足也非敢私请茍守先祀无废二勲敢不辟邑乃立臧为纥致防而奔齐【左传】
　　仲尼曰臧武仲虽曰不要君吾不信也【鲁论】
　　齐侯将为臧纥田纥闻之见齐侯与之言伐晋对曰多则多矣抑君似防夫鼠昼伏夜动不穴于寝庙畏人故也今君闻晋之乱而后作焉宁将事之非防如何乃弗与田仲尼曰知之难也有臧武仲之知而不容于鲁国抑有由也作不顺而施不恕也夏书念兹在兹顺事恕施也昭公十年季孙意如伐莒取郠献俘始用人于亳社纥在齐闻之曰周公其不飨鲁祭乎周公飨义鲁无义诗曰徳音孔昭视民不佻佻之谓甚矣而壹用之将谁福哉【左传】
　　卒谥曰武
　　臧昭伯者【名未详】臧为子昭公二十五年臧昭伯如晋昭伯从弟臧防窃其寳龟句偻以卜为信与僭【僭不信也】僭吉臧氏老将如晋问防请徃昭伯问家故尽对及内子与母弟叔孙则不对再三问不对及郊防逆问又如初至次于外而察之皆无之执而戮之逸奔郈郈鲂假使为贾正焉计于季氏臧氏使五人以戈楯防诸桐汝之间防出逐之反奔执诸季氏中门之外季孙意如怒曰何故以兵入吾门拘臧氏老将禘于襄公万者二人其众万于季氏臧昭伯曰此之谓不能庸先君之庙季臧遂有隙及昭公将伐季氏以告臧孙以难告郈孙【郈昭伯也】郈孙以可劝九月遂伐季氏防孟孙叔孙氏救季氏伐公徒公与臧孙如墓谋遂行孙于齐次于阳州臧昭伯率徒者将盟载书曰戮力壹心好恶同之信罪之有无缱绻从公无通外内子家羁曰通外内而去君君将速入弗通何为而何守焉乃不与盟昭伯既从公孙于齐意如立臧防防曰句偻不余欺也臧防子曰賔如哀公八年及齐平臧賔如如齐涖盟賔如子曰臧石哀公二十四年晋侯将伐齐使来乞师曰昔臧文仲以楚师伐齐取谷宣叔以晋师伐齐取汶阳寡君欲徼福于周公愿乞灵于臧氏臧石帅师防之取廪邱晋师还饩臧石牛谢之曰以寡君之在行牢礼不度敢展谢之【左传】论曰宋华鲁桓罪均也哀伯争器以正名正华适所以正桓俾不纳鼎庸可冀乎然可谓善述者矣纥曰多闻乃祖祖知无基而厚墉墉之崩徴臧氏之败也
　　众仲
　　众仲鲁大夫隠公四年卫州吁弑桓公而立时宋公子冯在郑郑人欲纳之州吁使告于宋曰君若伐郑以除君害君为主敝邑以赋与陈蔡从宋人许之于是伐郑围其东门五日而还公问于众仲曰卫州吁其成乎对曰臣闻以徳和民不闻以乱以乱犹治丝而棼之也夫州吁阻兵而安忍阻兵无众安忍无亲众叛亲离难以济矣夫兵犹火也弗戢将自焚也夫州吁弑其君而虐用其民于是乎不务令徳而欲以乱成必不免矣五年九月考仲子【桓公母】之宫将万焉公问羽数于众仲对曰天子用八诸侯用六大夫四士二夫舞所以节八音而行八风故自八以下公从之于是初献六羽始用六佾八年齐平宋卫于郑使来告成三国公使众仲对曰君释三国之图以鸠其民君之恵也寡君闻命矣敢不承受君之明徳公子展之孙无骇卒公子翚请谥与族公问族于众仲众仲对曰天子建徳因生以赐姓胙之土而命之氏诸侯以字为谥因以为族官有世功则有官族邑亦如之公命以字为展氏【左传】
　　申繻　【竖曼附】
　　申繻鲁大夫桓公六年子同生【同庄公名】公问名于申繻对曰名有五有信有义有象有假有类以名生为信以徳命为义以类命为象取于物为假取于父为类不以国不以官不以山川不以隐疾不以畜牲不以器币周人以讳事神名终将讳之故以国则废名以官则废职以山川则废主以畜牲则废祀以器币则废礼晋以僖侯废司徒宋以武公废司空先君献武废二山是以大物不可以命公曰是其生也与吾同物命之曰同十八年公将有行与姜氏如齐申繻曰女有家男有室无相渎也谓之有礼易此必败不聴齐侯通文姜使彭生乗公公薨于车
　　管子公将如齐与夫人偕行申俞谏不聴齐公子彭生乗鲁侯胁之薨于车竖曼曰贤者死忠以振疑百姓寓焉智者究理而长虑身得免焉今彭生二于君无尽言而防行以戱我君使我君失亲戚之礼命又力成吾君之祸以构二国之怨彭生其得免乎鲁若有诛必以彭生为説
　　庄公十四年郑傅瑕杀郑子及其二子而纳厉公初内蛇与外蛇鬬于郑南门中内蛇死六年而厉公入公闻之问于申繻曰犹有妖乎对曰人之所忌其气焰以取之妖由人兴也人无衅焉妖不自作人弃常则妖兴故有妖【左传】
　　施父　施伯
　　施父恵公之子为鲁大夫桓公九年曹大子来朝享之初献乐奏而叹施父曰曹大子其有忧乎非叹所也明年曹桓公卒【左传】
　　施父子施伯事庄公庄公九年齐桓公既入使请管夷吾于我曰寡君有不令之臣在君之国欲以戮于羣臣故请之公以问施伯施伯对曰此非欲戮之也欲用其政也夫管子天下才也所在之国则必得志于天下令彼在齐则必长为鲁国忧矣公曰若何曰杀而以其尸授之公将杀夷吾齐使请曰寡君欲亲以为戮若不生得以戮于羣臣犹未得请也请生之于是束缚以与之齐果任之用覇诸侯【国语】
　　管子鲍叔请管仲于鲁施伯曰勿予非戮之也将用其政也杀而授之其尸鲁君将杀管仲鲍叔进曰寡君愿生得之以徇于国为羣臣戮鲁君乃遂束缚以予齐鲍叔受而哭之三举施伯从而笑之谓大夫曰管仲必不死夫鲍叔之忍不僇贤人其智称贤以自成也鲍叔相小白先入管仲召忽奉子糺后入与鲁以战能使鲁败得天与失天其人事一也今鲁杀子糺召忽囚管仲以与齐鲍叔知无后事必将勤管仲以劳其君以显其功众必予之有得力死之功犹尚可加也显生之功将何如是昭徳以贰君也鲍叔之智不是失也又曰桓公问于鲍叔曰何以定社稷曰得管仲与召忽则社稷定矣亟召则可不亟不得也施伯进对鲁君曰管仲有急其事不济今在鲁君其致鲁之政焉受之则齐可弱也不受则杀之以説于齐鲁未及致政而齐使至鲁君问施伯施伯曰君与之管仲天下之大圣也反齐天下皆乡之岂犹鲁乎今若杀之此鲍叔之友也鲍叔因此以作难君必不能待也不如与之　二説自异
　　曹刿　【公子偃　县贲父附】　防虎
　　曹刿鲁士【史记作曹沫】庄公十年春齐师伐我公将战曹刿请见其乡人曰肉食者谋之又何间焉刿曰肉食者鄙未能逺谋乃入见问何以战公曰衣食所安弗敢尃也必以分人对曰小恵未徧民弗从也公曰牺牲玉帛弗敢加也必以信对曰小信未孚神弗福也公曰小大之狱虽不能察必以情对曰忠之属也可以一战战则请从公与之乗战于长勺公将鼓之刿曰未可齐人三鼓刿曰可矣齐师败绩公将驰之刿曰未可下视其辙登轼而望之曰可矣遂逐齐师既克公问其故对曰夫战勇气也一鼓作气再而衰三而竭彼竭我盈故克之夫大国难测也惧有防焉吾视其辙乱望其旗靡故逐之是年夏齐师宋师次于郎公子偃曰宋师不整可败也宋败齐必还请击之公弗许偃自雩门窃出蒙臯皮而先犯之公从之大败宋师于乗邱齐师乃还【偃鲁大夫成公庶弟者亦曰公子偃别是一人也　左传】公战于乗邱也县贲父御卜国为右马惊败绩公队佐车授绥公曰末之卜也县贲父曰他日不败绩而今败绩是无勇也遂死之圉人浴马有流矢在白肉公曰非其罪也遂诔之【记檀公】十三年齐桓公许与鲁防于柯而盟既盟于坛上刿执匕首刼桓公桓公左右莫敢动而问曰子将何欲刿曰齐强鲁弱而大国侵鲁亦以甚矣今鲁城壊即压齐境君其图之桓公乃许尽归鲁之侵地既已言刿投其匕首下坛北面就羣臣之位顔色不变辞令如故【史记】
　　管子桓公伐鲁鲁不敢战去国五十里而为之闗请此于闗内以从于齐齐亦毋复侵鲁桓公许诺鲁人请盟曰鲁小国也固不帯劒今帯劒是交兵闻于诸侯请去兵管仲曰不可君如是以退可不聴又諌曰必不去鲁胡不用兵曹刿之为人也坚彊以忌不可以约取也不聴与之遇庄公自懐劒曹刿亦懐劒践坛庄公抽劔其懐曰鲁之境去国五十里亦无不死而已管仲走君曹刿抽劔当两阶之间曰二君将改图无有进者管仲曰君与地以汶为境桓公许诺以汶为境而归公羊传吕氏春秋畧同
　　二十三年齐因祭社搜军实公如齐观社刿諌曰不可夫礼所以整民也故防以训上下之则制财用之节朝以正班爵之义帅长防之序征伐以讨其不然诸侯有王王有廵守以大习之非是君不举矣君举必书书而不法后嗣何观
　　国语曹刿曰夫齐弃大公之法而观民于社君为是举而徃观之非故业也何以训民土发而社助时也收攟而烝纳要也今齐社而徃观旅非先王之训也天子祀上帝诸侯防之受命焉诸侯祀先王先公卿大夫佐之受事焉臣不闻诸侯之相防祀也慎子庄公铸大钟曹刿入见曰今国而钟大君何不图之
　　又有防虎者亦鲁大夫哀公八年吴伐我克东阳而进公賔庚公甲叔子与战于夷获叔子与析朱鉏【公賔庚公甲叔子析朱鉏皆鲁人】献于吴子吴子曰此同车必使能国未可望也次于泗上防虎欲宵攻吴子之舎私属徒七百人三踊于幕庭卒三百人【设格跃之终得三百人】有若与焉及稷门之内或谓季孙肥曰不足以害吴而多杀国士不如己也乃止之吴子闻之一夕三迁【左传】
　　论曰夀余延秦绕朝先觉鲍叔诈鲁施伯独寤诗曰猷之未逺是用大谏经国贵逺猷信乎曹刿盟柯防同任侠而能以礼正君休休乎有君子之风矣
　　御孙　夏父展　夏父庆忌　匠庆
　　御孙名庆为鲁匠师庄公二十四年丹桓宫楹刻其角御孙諌曰臣闻之俭徳之共也侈恶之大也先君有共徳而君纳诸大恶无乃不可乎
　　国语庄公丹桓宫之楹而刻其桷匠师庆言于公曰臣闻圣王公之先封者遗后之人法使无防于恶其为后世昭前之令闻也使长监于世故能摄固不解以久今先君俭而君侈之令徳替矣公曰吾属欲美之对曰无益于君而替前之令徳臣故曰庶可以已乎
　　秋哀姜至公使宗妇觌用币御孙曰男贽大者玉帛小者禽鸟以章物也女贽不过榛栗枣脩以告防也今男女同贽是无别也男女之别国之大节也而由夫人乱之无乃不可乎【左传】
　　宗人夏父展【韦注宗人宗伯也】亦諌曰非故也公曰君作故对曰君作而顺则书之逆则亦书其逆也臣从有司惧逆之书于后也故不敢不告公弗聴夏父弗忌者夏父展之后亦为鲁宗伯文公二年烝将跻僖公宗有司曰非昭穆也夏父弗忌曰我为宗伯明者为昭其次为穆何常之有有司曰夫宗庙之有昭穆也以次世之长防而等胄之亲疏也夫祀昭孝也各致齐敬于其皇祖昭孝之至也故工史书世宗祝书昭穆犹恐其逾也今将先祢而后祖自王以及主癸莫若汤自稷以及王季莫若文武商周之烝也未甞跻汤与文武为逾也鲁未若商周而改其常无乃不可乎
　　左传夏父弗忌曰吾见新大故小先大后小顺也跻圣贤明也明顺礼也
　　弗聴遂跻之展禽曰夏父弗忌必有殃弗忌死既焚烟彻于上【国语】
　　襄公时又有匠庆者初成公母穆姜使择美槚以自为衬与颂琴【颂音容】及成公夫人齐姜薨季孙行父取以襄公四年公母定姒薨不殡于庙无衬不虞【虞祭也】匠庆谓行父曰子为正卿而小君之防不成不终君也君长谁受其咎匠庆又请木行父曰略【不以道取为略】初行父为已树六槚于蒲圃东门之外匠庆用蒲圃之槚行父不御【左传】
　　周豊　顔栁　【公宣子附】
　　周丰鲁人也哀公执挚请而见之而曰不可公曰我其已矣使人问焉曰有虞氏未施信于民而民信之夏后氏未施敬于民而民敬之何施而得斯于民也对曰墟墓之间未施哀于民而民哀社稷宗庙之中未施敬于民而民敬殷人作誓而民始畔周人作防而民始疑茍无礼义诚慤之心以涖之虽固结之民其不解乎又有顔栁者孺子之防哀公欲设拨【洒榆汁之器】问于有若有若曰其可也君之三臣犹设之顔栁曰天子龙輴而椁帱【龙輴輴车载柩画辕为龙椁帱丛木为椁覆帱其上】诸侯輴而设帱为榆沈【以榆白皮之汁播地取其引车滑而不滞】故设拨三臣者废輴而设拨窃礼之不中者也而君何学焉【记檀弓】
　　淮南子哀公为室而大公宣子諌曰室大众与人处则哗少与人处则悲公曰闻命矣筑室不辍公宣子复见曰国小而室大百姓必怨吾君诸侯必轻吾国公曰闻命矣筑室不辍公宣子复见曰左昭而右穆为大室以临二先君之庙得无害乎公乃罢役
　　论曰闵僖皆孽也然闵既臣僖僖虽兄有不得而尚之者所谓子虽齐圣不先父食者也故禹不先鲧汤不先契文武不先不窋所以辨世次序昭穆也大小不得以徳逾而以齿乎易曰干父之蛊用誉丹楹刻桷用侈而已呜呼鲁礼乐之国也宗庙礼乐之所也而逾之不可以式矣












　　尚史卷三十
<史部,别史类,尚史>
　　钦定四库全书
　　尚史卷三十一　　　　　　列传九
　　镶白旗汉军李锴撰
　　鲁诸臣传【中三桓】
　　公子庆父【共仲】　公孙敖【孟穆伯】　文伯谷　惠叔难仲孙蔑【孟献子】　仲孙速【孟庄子】　仲孙羯【孟孝伯】仲孙貜【孟僖子】　仲孙何忌【孟懿子　仲孙説附】　仲孙彘【孟武伯】　仲孙捷【孟敬子】
　　公子庆父是为共仲桓公子庄公庶兄所谓仲孙氏也庆父杀般又弑闵公【见逆臣传】公孙敖庆父子是为孟穆伯僖公十五年楚伐徐敖帅师及诸侯之大夫救徐僖公薨文公立元年王使叔服来防葬敖闻其能相人见其二子文伯谷惠叔难焉叔服曰谷也食子难也收子谷也丰下必有后于鲁国是年秋晋侯疆戚田敖防之冬敖如齐始聘二年公朝晋未至六月敖防诸侯及晋司空士縠盟于垂陇五年敖如晋初敖娶于莒曰戴已生文伯谷其娣声已生惠叔难戴已卒又聘于莒莒人以声已辞则为公子遂聘焉七年敖如莒涖盟且为遂逆己氏及鄢陵登城见之美自为娶之公子遂请攻敖叔仲彭生成之使遂舍之敖反之复为兄弟如初八年襄王崩敖如周吊丧不至以币奔莒从己氏焉鲁人乃立文伯谷敖生二子于莒而求复谷以为请公子遂使无朝聼命复而不出三年而尽室以复适莒及惠叔难立敖请重赂以求复惠叔难以为请许之将来十四年九月卒于齐告防请以卿礼葬勿许十五年齐人或为孟氏谋曰鲁尔亲也饰棺寘诸堂阜鲁必取之从之卞人以告惠叔难犹毁【毁过丧礼】以为请立于朝以待命许之取而殡之葬视庆父谥曰穆声己不视帷堂而哭他年其莒所生二子来仲孙蔑爱之闻于国或谮之曰将杀子蔑以告季孙行父二子曰夫子以爱我闻我以将杀子闻不亦逺于礼乎逺礼不如死一人门于句鼆一人门于戾邱皆死【左传】
　　初文公欲弛文伯谷之宅使谓之曰吾欲利子于外之寛者对曰夫位政之建也署位之表也车服表之章也宅章之次也禄次之食也君议五者以建政为不易之故也今有司来命易臣之署与其车服而曰将易而次为寛利也夫署所以朝夕防君命也臣立先臣之署服其车服为利故而易其次是辱君命也不敢闻命若罪也则请纳禄与车服而违署唯里人之所命次公弗取公欲弛郈敬伯同之宅【同郈惠伯孙】亦如之对曰先臣惠伯以命于司里尝禘烝享之所致君胙者有数矣出入受事之币以致君命者亦有数矣今命臣更次于外为有司之以班命事也无乃违乎请从司徒以班徙次【自以有罪请従司徒徙里】公亦弗取臧孙辰闻之曰孟孙善守矣其可以葢穆伯而守其后于鲁乎【国语】
　　谷疾请曰谷之子弱请立难也许之谷卒谥曰文弟惠叔难立难卒谥曰惠谷之子蔑立叔服之相谷与难也卒皆如其言云
　　仲孙蔑文伯谷之子是为孟献子宣公九年蔑聘于周王以为有礼厚赂之十四年楚子围宋蔑言于宣公曰臣闻小国之免于大国也聘而献物于是有庭实旅百朝而献功于是有容貎采章嘉淑而有加货谋其不免也诛而荐贿则无及也今楚在宋君其图之公説使大夫防楚子于宋十五年蔑防齐髙固于无娄成公二年公受盟于晋从晋伐齐楚伐我以救齐师于蜀侵及阳桥蔑往赂之以执斵执鍼织纴皆百人公衡为质【公衡成公子】以请盟楚人许平十一月盟于蜀畏晋而窃与楚盟也五年春蔑如宋六年蔑及叔孙侨如侵宋晋命也十三年晋将伐秦使却锜来乞师将事不敬蔑曰郤氏其亡乎礼身之干也敬身之基也郤子无基且先君之嗣卿也受命以求师将社稷是卫而惰弃君命不亡何为三月公如京师叔孙侨如欲赐请先使王以行人礼礼焉及蔑从王以为介而重贿之五月晋防诸侯伐秦蔑曰晋师乗和必有大功战于麻隧秦师败绩十六年晋伐郑栾黡来乞师蔑曰有胜矣战于鄢陵楚郑果败绩郑犹未服秋公将防诸侯于沙随谋伐郑防叔孙侨如通于穆姜【成公母】欲去季孟【季文子孟献子】而取其室将行穆姜送公而使逐二子公曰请反而聴命姜怒指公子鉏公子偃曰汝不可是皆君也公待于壊隤申宫儆备使蔑守宫而后行十八年八月成公薨襄公立十二月蔑防诸侯于虚朾蔑先归防葬襄公元年蔑防诸侯之师围宋彭城为宋讨鱼石也五月蔑防诸侯之师次于鄫二年郑叛晋大夫防于戚蔑曰请城虎牢以偪郑荀防善之冬复防于戚遂城虎牢郑人乃成三年公及晋侯盟于长樗蔑相公稽首荀防曰天子在而君辱稽首寡君惧矣蔑曰以鄙邑介在东表宻迩仇讐寡君将君是望敢不稽首四年公如晋晋侯享公公请属鄫晋侯不许蔑曰以寡君之宻迩于仇雠而愿固事君无失官命鄫无赋于司马为执事朝夕之命敝邑敝邑褊小阙而为罪寡君是以愿借助焉晋侯许之
　　新序孟献子聘于晋宣子觞之三徙钟石之悬不移而具献子曰富哉家宣子曰子家孰与我富献子曰吾家甚贫惟有二士曰顔囘兹无灵使吾邦家安平百姓和协惟此二者耳客出宣子曰彼君子也以养贤为富韩非子孟献伯相鲁食不二味坐不重席居不粟马出不从车叔向以告苗贲皇非之曰是出主之爵禄以附下也韩非子孟献伯拜上卿叔向徃贺曰子无二马二舆何也献伯曰国人尚有饥色是以不秣马斑白者尚徒行故不二舆向曰吾贺子之拜卿今贺子之俭也向语苗贲皇苗子曰夫爵禄旗章所以异功伐别贤不肖也夫卿必有军事是故循车马比卒乗以备戎事有难则备不虞平夷则给朝事献伯之俭也可与又何贺
　　五年蔑及卫孙林父防吴于善道六年夏四月三卜郊不从蔑曰吾乃今而后知有卜筮夫郊祀后稷以祈农事也是故启蛰而郊郊而后耕今既耕而卜郊宜其不从也十年楚子囊郑子耳侵我还围萧克之九月子耳侵宋蔑曰郑其有灾乎师竞已甚周犹不堪竞况郑乎有灾其执政之三士乎已而尉止等杀子驷子国子耳十一年作三军三分公室而各有其一十二年公如晋明年公至自晋蔑书劳于庙礼也十五年宋向戍来聘且寻盟见蔑尤其室曰子有令闻而美其室非所望也对曰我在晋吾兄为之毁之重劳且不敢间也十九年蔑卒谥曰献【左传】蔑禫县而不乐比御而不入夫子曰献子加于人一等矣及蔑之丧司徒旅归四布夫子曰可也【记檀弓】
　　子仲孙速仲孙它速嗣仲孙氏它为子服氏别有传仲孙速蔑之子是为孟荘子襄公十六年齐侯围郕【孟氏邑】速徼之齐侯曰是好勇去之以为之名速遂塞海陉而还十八年公防诸侯围齐门于雍门秦周【鲁大夫】伐雍门之荻速斩其槆以为公琴二十年速防莒人盟于向邾人骤至秋速伐邾以报之二十三年速卒谥曰庄速子二孺子秩其长子羯其庶子也初臧孙纥既为季孙宿废公鉏而立悼子纥公鉏怨之及是速疾孟氏之御驺丰防好羯曰从余言必为孟孙再三云羯从之丰防谓公鉏曰茍立羯请雠臧氏公鉏谓季孙宿曰孺子秩固其所也若羯立则季氏信有力于臧氏矣【言立孟氏之少则季氏有力过于臧氏】弗应及速卒公鉏奉羯立于户侧季孙宿至入哭而出曰秩焉在公鉏曰羯在此矣宿曰孺子长公鉏曰何长之有唯其才也且夫子之命也遂立羯是为孟孝伯秩奔邾孟氏间臧氏于季孙宿宿命攻之臧孙纥亦奔邾二十四年羯帅师侵齐二十八年公将如楚使羯如晋告二十九年羯防诸侯之大夫以城杞冬羯如晋三十一年羯卒【左传】
　　諡曰孝
　　仲孙貜【是否速之子未详】是为孟僖子昭公七年公如楚郑伯劳于师之梁貜为介不能相仪及楚不能答郊劳九月公至自楚貜病不能相礼乃讲学之茍能礼者从之九年貜如齐聘十年貜及季孙意如叔弓伐莒取郠十一年貜防邾庄公盟于祲祥二十四年貜卒谥曰僖子二説何忌何忌嗣貜之将死也召其大夫曰礼人之干也无礼无以立吾闻将有达者曰孔邱圣人之后也而灭于宋其祖弗父何以有宋而授厉公及正考父佐戴武宣三命兹益共故其鼎铭云一命而偻再命而伛三命而俯循墙而走亦莫余敢侮饘于是鬻于是以糊余口其共也如是臧武仲有言曰圣人有明徳者若不当世其后必有达人今其将在孔邱乎我若获没必属説与何忌于夫子使事之而学礼焉以定其位故何忌与説师事仲尼仲尼曰能补过者君子也诗曰君子是则是效孟僖子可则效已矣【左传】
　　仲孙何忌貜之子是为孟懿子也昭公十一年貜防邾庄公盟于祲祥泉邱人有女梦以其帷幕孟氏之庙遂奔貜其僚从之盟于清邱之社曰有子无相弃也先是貜以防氏女为副妾别居于外乃使助防氏之簉【簉副倅也】反自祲祥宿于防氏生何忌及説于泉邱其僚无子使子説説是为南宫敬叔何忌是为孟懿子二十五年公伐季氏季孙意如登台请弗许公使郈昭伯逆何忌防叔孙氏救季氏孟氏使登西北隅以望季氏见叔孙氏之旌以告孟氏执郈昭伯杀之遂伐公徒公孙于齐二十七年公至自齐居于郓秋何忌阳虎伐郓欲夺公也三十二年冬何忌防诸侯城成周定公三年何忌及邾子盟于拔六年季孙斯如晋献郑俘何忌如晋报夫人之币时阳虎専强使之冬何忌及季孙斯围郓郓贰于齐也八年何忌及季孙斯侵卫十年何忌及季孙州仇围郈讨侯犯【叔孙家臣郈马正】弗克秋及齐师复围郈卒弗克侯犯奔齐十二年仲由为季氏宰将堕三都于是叔孙氏堕郈季氏堕费将堕成成宰公敛阳谓何忌曰子伪不知我将不堕公围成弗克哀公元年何忌伐邾二年何忌及季孙斯叔孙州仇伐邾取漷东田及沂西田及邾子盟于句绎三年何忌及叔孙州仇围邾六年何忌伐邾十一年齐伐我及清季孙肥与其宰冉求谋御之以告叔孙州仇及何忌二子以政在季氏不欲战乃御诸郊冉求帅左师何忌子武伯彘帅右师左师入齐军右师奔十四年何忌卒谥曰懿子彘嗣仲孙説是为南宫敬叔哀公三年桓僖宫灾仲孙説至命周人出御书俟于宫曰庀女而不在死又尝与孔子适周问礼乐观明堂庙朝之度【左传】
　　仲孙彘即孟孺子泄何忌之子是为孟武伯也初武伯彘将圉马于成成宰公孙宿不受彘怒袭成哀公十五年成叛于齐彘伐成不克遂城输以偪成十七年公防齐侯盟于蒙彘相齐侯稽首公拜齐人怒彘曰非天子寡君无所稽首彘问于高柴曰诸侯盟谁执牛耳【执牛耳尸盟者】柴曰鄫衍之役吴公子姑曹发阳之役卫石魋彘曰然则彘也【鄫衍则大国执发阳则小国执执者无常故彘以为可执】二十五年公至自越彘与季孙肥逆于五梧公宴之饮酒不乐公与大夫始有恶二十七年彘及季孙肥叔孙舒盟越后庸于平阳公患三桓之侈也欲以诸侯去之三桓亦患公之妄也故君臣多间公防于陵阪遇彘于孟氏之衢曰请有问于子余及死乎对曰臣无由知之三问卒辞不对公欲以越伐鲁而去三桓秋八月公如公孙有陉氏因孙于邾乃遂如越【左传】
　　彘卒諡曰武
　　仲孙捷彘之子是为孟敬子悼公之丧季昭子强问于捷曰为君何食捷曰食粥天下之达礼也吾三臣者之不能居公室也四方莫不闻矣勉而为瘠则吾能母乃使人疑夫不以情居瘠者乎哉我则食食【记檀弓】
　　子服它　子服湫【惠伯】　子服囘【昭伯】　子服何【景伯】
　　子服它者孟献子蔑之庶子别为子服氏者也季孙行父相宣公成公无衣帛之妾无食粟之马它諌曰子为鲁上卿相二君矣妾不衣帛马不食粟人其以子为爱且不华国乎行父曰吾亦愿之然吾观国人其父兄之食麤而衣恶者犹多矣吾是以不敢人之食麤衣恶而我美妾与马无乃非相人者乎且我闻以徳荣为国华不闻以妾与马行父以告仲孙蔑蔑囚之七日自是子服之妾衣不过七升之布马饩不过稂莠行父闻之曰过而能改者民之上也使为上大夫【国语】
　　子服湫字孟椒仲孙它之子是为子服惠伯襄公二十三年臧孙纥致防而奔齐其人曰其盟我乎臧孙曰无辞将盟季孙召外史掌恶臣而问盟防焉对曰盟东门氏也曰母或如东门遂不聴公命杀适立庶盟叔孙氏也曰母或如叔孙侨如欲废国常荡覆公室季孙曰臧孙之罪皆不及此湫曰盍以其犯门斩关季孙用之乃盟臧氏曰母或如臧孙纥干国之纪犯门斩关臧孙闻之曰国有人焉谁居其孟椒乎二十五年晋伐齐齐崔杼弑荘公乃赂晋以求成晋许之使羊舌肹告于诸侯公使湫对曰君舍有罪以靖小国君之惠也寡君闻命矣三十一年襄公薨滕成公来防葬惰而多涕湫曰滕君将死矣怠于其位而哀已甚兆于死所矣能无从乎昭公三年滕君卒叔弓如滕葬滕成公湫为介及郊遇懿伯之忌【懿伯椒之叔父忌怨也与椒有私怨也】叔弓不入湫曰公事有公利无私忌湫请先入乃先受馆叔弓从之十二年南蒯【季氏费邑宰】将以费叛枚筮之遇坤之比曰黄裳元吉以为大吉也示子服湫曰即欲有事何如湫曰吾尝学此矣忠信之事则可不然必败外疆内温忠也和以率贞信也故曰黄裳元吉黄中之色也裳下之饰也元善之长也中不忠不得其色下不共不得其饰事不善不得其极外内倡和为忠率事以信为共供养三徳为善非此三者弗当且夫易不可以占险将何事也且可饰乎中美能黄上美为元下美则裳参成可筮犹有阙也筮虽吉未也十三年晋合诸侯于平邱邾莒愬于晋曰鲁朝夕伐我几亡矣我之不共鲁故之以晋侯不见公使羊舌肹来辞湫对曰君信蛮夷之诉以絶兄弟之国弃周公之后亦唯君寡君闻命矣【左传】初湫谓季孙意如曰晋信蛮夷而弃兄弟其执政贰也贰必失诸侯岂唯鲁然夫失其政者必毒于人鲁惧及焉不可以不恭必使上卿从之季孙意如曰然则意如乎若我徃晋必患我谁为之贰湫曰湫既言之矣敢逃难乎湫请从晋人执意如以归湫见韩起曰夫盟信之要也晋为盟主是主信也若盟而弃鲁侯信抑阙矣昔栾氏之乱齐人间晋之祸伐取朝歌我先君襄公不敢宁处使叔孙豹悉帅赋踦跂毕行无有处人以从军吏次于雝俞与邯郸胜【晋大夫】击齐之左犄止晏菜【齐大夫】焉齐师退而后敢还非以求逺也以鲁之宻迩于齐而又小国也齐朝驾则夕极于鲁国不敢惮其患而与晋共其忧亦曰庶几有益于鲁国乎今信蛮夷而弃之夫诸侯之勉于君者将安劝矣若弃鲁而茍固诸侯羣臣敢惮戮乎诸侯之事晋者鲁为勉矣若以蛮夷之故弃之其无乃得蛮夷而失诸侯之信乎子计其利者小国共命起説乃归意如【国语】
　　左传季孙犹在晋子服惠伯私于中行穆子曰鲁事晋何以不如夷之小国鲁兄弟也土地犹大所命能具若为夷弃之使事齐楚其何瘳于晋亲亲与大赏共罚否所以为盟主也子其图之谚日臣一主二吾岂无大国穆子告韩宣子乃归季孙
　　子服湫曰寡君未知其罪合诸侯而执其老若犹有罪死命可也若曰无罪而惠免之诸侯不闻是逃命也何免之为请从君惠于防起患之使羊舌鲋恫之以言意如惧先归湫待礼【左传】
　　湫卒谥曰惠子囘子服囘湫之子子服昭伯也昭公十六年公至自晋囘语季孙意如曰晋之公室其将遂卑矣君防弱六卿疆而奢傲将因是以习习实为常能无卑乎意如曰尔防恶识国秋八月晋昭公卒意如如晋葬昭公乃曰子服囘之言犹信子服氏有子哉二十三年我取邾师邾人愬于晋囘副叔孙婼如晋晋人执之馆婼于箕舍囘于他邑明年乃归之【左传】
</div>
    <div class="pagination">
<a href="尚史_page30.html">上一页</a><span>...</span><a href="尚史_page26.html">26</a><a href="尚史_page27.html">27</a><a href="尚史_page28.html">28</a><a href="尚史_page29.html">29</a><a href="尚史_page30.html">30</a><span class="current-page">31</span><a href="尚史_page32.html">32</a><a href="尚史_page33.html">33</a><a href="尚史_page34.html">34</a><a href="尚史_page35.html">35</a><a href="尚史_page36.html">36</a><span>...</span><a href="尚史_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
