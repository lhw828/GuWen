<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 148 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 148 页/共 502 页
  </h1>
  <div class="content">
   ○己巳。谕内阁、本日召见惇郡王奕誴、迟误未到。旋据该王进内告奏事总管太监陈鹳转奏、因昨日偶感微疾。今日拟不进内。适闻召见、故此赶紧进来。试问该王已递膳牌。本人并不到。有是理乎。即使有故不克进内。亦应不递膳牌。乃如此怠慢。已失敬谨之意。迨赶来犹复托词转奏。更属非是。设本日朕不召见。更可不必进来。朕虽不知该王在书房与否。自问于心。安乎否乎。惇郡王奕誴、著交宗人府议处。经朕此次训饬。嗣后务须黾勉在公。勿得仍若是之率忽也。　　

○户部尚书孙瑞珍等奏、接奉廷寄遵照回京。得旨。孙瑞珍虽未留津。原因统带满洲官兵。非汝所长。而在彼数月。于一切情形。自必深悉。及直务军务光景。如有所见所闻。仍著随时驰奏。候朕采择。再今夏热甚。卿在差次身体好否。　　

○庚午。谕军机大臣等、向荣奏、遵查贼船上驶。及现在筹办情形。并请留调粮员各摺片。逆匪占踞金陵。已经半载有余。朕日夜盼望捷音。乃该大臣屡次奏报。总以未能得手为词。且该大臣亦明知帑项万分竭蹶。似此迁延。日复一日。何以支持。现在南门贼匪、拒守甚坚。该大臣拟先于龙脖子朝阳门一路进攻。使贼全力复趋东面。然后进攻雨花台。即可由南而西。自系相机布置。著即督饬将弁兵勇、奋力前进。以期一鼓登城。万不可再有迟延。镇江贼匪、为金陵外援。若能设法先复镇江。翦其羽翼。则金陵贼势自孤。攻剿更易得手。该大臣等、务当严饬和春、督兵进攻。无再延误。前据叶名琛等奏、先后雇备红单船三十四只。于五六两月开行。行项船只计可陆续赶到。即著于江面择要调拨。相机剿截。遏贼来往之路并可与艇船合力夹击。熊莪总理大营粮台。既资得力。即著咨明张芾、仍留江南。无庸回任。至直隶现办巡防。随在需人。该大臣请以同知黄德坊、知州陆为隶赴营差遣之处。著毋庸发往。将此由六百里谕令知之。　　

○释已革湖南提督余万清、发往江南军营戴罪效力。　　

○辛未上诣寿康宫。问皇贵太妃安。　　

○谕军机大臣等、怀郡被围已久。前据各路奏报。城中米粮缺乏。有不能久支之势。若不赶紧攻破贼巢。则城围何时得解。日内未据奏报攻剿情形。朕心实深焦切。现在讷尔经额、谅已进劄清化。恩华即可拔营前进。直偪贼巢。与托明阿胜保等、合力攻剿。李僡所留兵九百名。及郝光甲所带兵二千余名。计已前赴托明阿、胜保等军营。以备调拨矣。该大臣等统领诸军。虽分路进攻。实共办一事。声势必应联络。缓急必当接应。总期四路兜围。直捣巢穴。迅解郡城之围。万不可再有延缓。其被剿余匪。尤宜严防纷窜。毋令遗孽潜滋。将此由六百里各谕令知之。　　

○又谕、哈芬奏、官兵会剿获胜一摺。本日已谕令讷尔经额等、督率各路重兵克期会剿。迅解怀庆之围。至太行山口一带、要隘纷歧。难保贼匪被剿穷蹙。不由此路奔逸。著哈芬督饬总兵乌勒欣泰、悉力严防。遇有贼匪窜至。即当尽数歼除。勿令余匪阑入。致有蔓延。将此由五百里谕令知之。　　

○又谕、琦善等奏、会攻扬城、并浦口仪徵接仗获胜情形一摺。七月十一日至十九日。扬城贼匪。屡次出城。均经官兵即时击退。毙贼多名。并获贼目遣赴金陵求救之贼匪李二等犯。可见该逆困守孤城。望援甚切。正当乘其穷蹙。竭力围攻。三汊河既有重兵驻守。瓜州之贼。无从与城内接应。江浦、仪徵、各口岸。又经叠获贼船木篺。斩捦多犯。是各路外援无从阑入。该逆食尽计穷。每图奔突。著该大臣即遵历奉谕旨。会督诸军迅筹克复。务须严杜接济解散胁从。该匪所搭浮桥、悉数撤毁。肃清河面。毋令一船溷入。致奸细暗受雇募。为之句结夥党、潜通消息。庶剿办更易得手。城内贼目。尤须密筹内应。设法侦捦。不可令其窜逸为要。将此由六百里各谕令知之。　　

○又谕、周天爵奏、带兵复回固镇、详陈捻匪情形、并自请斥退一摺。前以扬城逆匪穷蹙。有分门窜出之语。皖城防堵紧要。特谕令周天爵等扼要严防。兹据奏称由临涣复回固镇。扼守水陆要隘。惟以募勇又复遣散。致招物议。辄自请斥退。殊所不解。为大臣者、果能殚竭血诚有益国事。即生死亦所不计。悠悠之口。何足介怀。该侍郎居心行事。朕所素知。且年虽老而气不衰。尽可为国家宣力。著仍遵前旨奋勉图功。无庸请退。亦无须哓哓置辩也。本日据吕贤基、李嘉端奏、贼匪水陆并扰。运漕突有贼船肆掠。并扬言攻扑庐郡。英山、太湖、亦被窜扰等语。是防御十分吃紧。该侍郎片称先将陕安镇恒兴、所带之兵五百名。前赴庐郡交李嘉端调度。著即饬令星速前进。无稍延缓。固镇为徐宿门户。该侍郎既扼要严防。务即妥为布置。毋令南路奸匪乘间窜入。至所陈捻匪情形。固不可操之太蹙。亦岂可听其蔓延。所有颍属蒙亳等处捻匪。著即设法次第拏获。其单开皖豫交界处所各捻首名目。既有姓名住址可查。著即密饬兵勇跟踪躧缉。并知会河南巡抚派拨官兵、会同剿捕捦获逆首。余党自可闻风解散。务使江岸逆匪、不致北窜。而土匪亦渐就肃清。方为不负委任。勉之慎之。将此由六百里谕令知之。　　

○又谕、据张芾奏、连日杀贼、并贼扰瑞州丰城一摺。所奏京家山、七里街等处获胜。不过小有斩获。城围尚未能解而分股之贼、肆行上窜。忽又折回下驶。往来自如。并未经我兵剿击。即江忠淑在瑞州毙贼十数名。亦未大胜。以该抚现奏情形而论。似省城可保无虞。而江面毫无把握。若不迅将省垣盘踞之贼剿尽。则下窜之贼。势难分兵追击。必至任其蔓延。现在江南所拨官兵及湖南兵勇、陆续赶到当可一鼓歼除。不至旷日持久。仍令逆匪猖獗也。所有各兵勇应如何分拨留守追剿之处。著与陈孚恩、江忠源等、通筹全局、布置妥办。陈孚恩捐钱备赏。以为民倡。著与另片所奏黄立诚等、一并交该抚存记。事竣汇奏请旨。至派办团练之前任内阁侍读学士吴光业、患病未痊。不能远行。准其专办本县团练。伊侄前任编修吴嘉宾、并准其随同办理。所保之前任河南道员刘澐、候选道揭奎光、均著帮同办理本省团练事宜。福建延平会匪。现据该省奏报、剿办获胜。永安、沙县、均已收复。江西省城剿捕吃紧。自不能分兵远戍建昌。即著饬令该府文武会同绅士严密防堵。勿稍疏懈。将此由六百里谕知张芾、并谕令陈孚恩、江忠源、知之。　　

○又谕、叶名琛奏、遵查夷酋所递文书缘由。并请饬两江总督、谕令该酋回粤一摺。据称马沙利来粤、为接办公使事务。非有他故。即前往上海、亦为护货。后因江南有借雇火轮船之说。遂觉中国倚为御侮。因欲呈递文书。意图尝试。现处上海已久。应饬回粤等语。本日已谕令怡良、即饬上海道吴健彰、谕知该酋速行回粤矣。著叶名琛于该酋到粤后。即设法防维。相机控驭。或另有要求。仍当坚持定约。杜其妄念。不致别生枝节为要。至所奏剿办广西兴安恭城匪徒、连获胜仗。已将兴安县城收复。著即严饬各员弁、将被剿余匪摉拏净尽、悉数歼捦。勿留余孽。此外江西湖南各交界匪徒。据奏亦剿办获胜。该督仍当于交界处所、一体严防。毋稍疏忽。将此由五百里谕令知之。　　

○又谕、前据怡良奏、在昆山城内、与亚美理驾国公使马沙利相见。并将该酋所递夷书进呈当降旨谕该督密饬上海道吴健彰、妥为开导。告以钦差大臣现在广东。令其静候查办。本日据叶名琛奏称、该酋前往上海祇为护货而行。并无他意。惟后因江南有借雇火轮船之说。遂觉中国倚为御侮。未免从而生心其所递文书。不过姑且尝试。如马沙利早日回粤。有所要求。该督必能坚持定约。相机控驭等语。现在该酋久处上海。难保无奸民从恿。匪徒句结情弊著怡良即饬吴健彰、谕令该酋速行回粤。往见钦差大臣。毋庸在上海久留。迨该酋到粤后叶名琛自能设法晓谕杜其妄念。不致别生枝节也。将此由五百里谕令知之。　　

○安徽巡抚李嘉端奏、请将刑部候补主事朱麟祺等、留省以直隶州差委。得旨。朱麟祺、刘存厚、俱准其留在安徽差委。不准请补地方官。又奏请将前任布政使李本仁、留皖差委。戴罪自效。批。又开侥幸之门。断不准行。　　

○予广东阵亡千总谢汝恭、祭葬世职。贡生谢玉良、从九品衔谢君兰。赏恤如例。　　

○壬申。谕内阁、自军兴以来。需饷浩繁。特发帑金数千万两。以冀为民除害。今逆贼困踞江城、已极穷蹙。河北之贼、旦夕亦可翦除。惟军需各款。不能不宽为筹备。叠经降旨谕令山西、陕西、四川、广东等省督抚、申谕劝捐。以资接济。并特颁恩旨加广中额学额。以昭激劝。通行各省、谅已周知。本日据僧格林沁奏请派山西、四川、广东、陕西京员、回籍劝捐。该郡王自系因需饷孔殷。亟筹集事起见。朕思各该省大吏。身任封疆。值此军需紧要之时。自无不督率所属、尽心筹办。即如各省在籍大小官绅。或经特旨简派、或由京员保奏。奉旨帮办捐输团练事宜。该员等桑梓情联。悃忱共抒。亦必能协同地方官剀切劝谕。踊跃输将。以申敌忾同仇之志。前此山陕等省、捐赀备饷。不下数百万两。即被兵省分及素称瘠苦之区。亦多竭诚报效。可见急公好义、人有同情。经理得人。易收成效。正不必再派京员纷纷四出。致令各省官绅。转生观望。著申谕山西、陕西、四川、广东各省督抚、督饬地方官及在籍绅士广宣德意。遍示乡闾。俾知捐助军饷。即与效力行间无异。所捐之款一有成数。即行奏明。候朕优加奖励。各该督抚即宣谕官绅士民、同心合力、以济军需。从此埽荡贼氛。绥靖疆圉。朕实有厚望焉。此旨并著通谕各省督抚知之。　　

○谕军机大臣等、昨以怀郡被围已久。连日未据奏报攻剿情形。殊深焦切。谕令讷尔经额等、迅速合力兜围。兹据该大臣、会同恩华、托明阿、胜保、具奏剿贼获胜各摺。又据胜保奏称、该匪受创穷蹙。现已移营进剿。并严断接济。添调精兵。以防西窜等语。此时贼众坚匿不出。郡城尚未解围。必应四面攻击。使贼首尾不能兼顾。方可聚而歼旃。讷尔经额、现已驻劄清化镇。恩华等即可渡河合剿。蠢兹丑类无难一鼓歼除。该大臣等、惟当懔遵叠次批谕。并力环攻。毋误事机。其西路七里屯、小官路等处。仍应迅速派兵防守。严断奸匪接济。并可杜贼西窜之路。至城中粮道、如何能通。亦须设法筹运。现在大兵云集。该大臣等、谅必能协力同心迅解城围。朕日盼捷音之至也。将此由六百里各谕令知之。　　

○又谕、胜保奏、请调兵合剿等语。怀庆贼匪、经托明阿、胜保等、屡剿获胜。势已穷蹙。现在我军紧偪贼垒。城围指日可解。惟西路兵力稍单。防剿均关紧要。著舒兴阿、于所带官兵内、遴选精兵一二千名。派委得力将弁管带。配足军装器械。由该督统领渡河。与托明阿胜保等、合力攻剿。断贼接济。迅解怀庆府城之围。并可杜贼西窜之路。其陕州一带、仍应派镇将带兵严防。毋稍疏懈。将此由六百里谕令知之。　　

○帮办军务内阁学士胜保奏、移营筹剿。设法通粮。并将劄营形势绘图呈览。得旨。图留中。竭力攻击。必能得手。南面攻剿愈紧。自可掣动北面之贼城北贼少。恩华等尤应渡河合剿。必可迅就歼灭。朕所料若是。汝等酌之。　　

○兵部尚书桂良奏、吏部主事夏家泰呈请于近畿筑堡、请饬试办。得旨。夏家泰、著交顺天府酌量试行。京畿非外省可比。毫无扰累方好。若稍有未妥。反不如实力奉行旧章为善也。　　

○钦差大臣大学士直隶总督讷尔经额等、奏报丹河获胜情形。得旨。本日胜保报到已有寄谕恩华后路无虞。自可放心前进。朕惟日盼捷音诚心吁天而已。　　

○革职留任河南巡抚陆应谷奏、各路捻匪肆扰。因无征兵未能出省督办。得旨。所奏自系实情。然归德一败大损军威。汝若再弗振奋。何以全朕用人之颜面。以封疆大吏。仆仆在道。罔所措手。独不虑及通省官民笑汝乎。　　

○以攻剿河南怀庆贼匪获胜予游击格洪额等升叙有差。　　

○予河南阵亡勇目钟占魁、祭葬世职。如把总例。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之一百二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修咸丰三年。癸丑。八月。癸酉朔。遣官祭文昌帝君庙。　　

○谕内阁、本年卢沟桥。演放八旗汉军炮位。并演放满洲火器营炮位之处。均著停止。　　

○谕军机大臣等、据查文经奏称、丰北西坝尾工程。系丰北厅营承办、徐州道验收之工。非大工各员承办之工。查文经离工次时。尚存银十九万余两。钱五万余串。正料八百堆。绳缆以数万计。草石木□夬木。堆积甚多。并非无银无料。惟因徐州道王梦龄、见好属员。擅将大工要款。那作他用。以致大汛时。抢险无资。河臣所称人力难施之处。亦有不实。至留坝文员。系候补通判章仪林、武弁即系丰北原案失事合龙后开复之游击阚兴邦、河臣未将阚兴邦附参。亦属遗漏等语。著杨以增秉公严查。王梦龄因何擅动大工要款。以致贻误。据实参办。游击阚兴邦、著一并查明参奏。毋得稍存回护。致干重咎。将此谕令知之。寻奏、徐州道王梦龄、支发各厅御水埽工。及募勇借用。并借给丰砀等县、办理兵差等项。尚非擅动。惟借给铜沛同知沈文藻、宿南通判金安清银两。虽系因公。究属不知缓急。请旨将前任徐州道王梦龄、交部议处。游击阚兴邦、续派守坝。该道初禀未经请参。亦属遗漏。应请将候补游击阚兴邦、一并交部议处。得旨。王梦龄、阚兴邦、著交部分别议处。　　

○河南学政张之万奏、请速饬催解怀庆之围。并拟剿防事宜八条。得旨。所奏俱系现在办理情形。军务八条。亦多要著。　　

○调任塔尔巴哈台参赞大臣丰绅奏、捐造塔尔巴哈台鸟枪长予完竣。得旨。勤加练习。务期有裨实用。切勿徒壮外观可也。　　

○免伊犁额鲁特被雪伤损应赔牲蓄。　　

○甲戌。上诣雍和宫行礼。　　

○谕内阁、琦善奏剿击浦口贼船、并进攻扬城连获胜仗一摺。据称七月十八日丑刻。金堂门外贼船数十只。陆续驶至。总兵武庆、带领大队兵丁前往分马步二队。更番叠进。施放枪炮火箭及火药口袋。逆船为风所阻。不能退回。立时延烧。尽成灰烬。获有伪总帅二名。副司马一名。二十一日。外委姚长青带勇赴徐凝钞关一带遇贼围裹。守备叶万春、参将师长镳、冯景尼率兵援应。毙贼多名。二十三日。西门迤南埽垢山边。有贼缒城而下。经官兵施放连环枪炮。毙贼六七十名。又有贼匪由仙鹤嗉地方缒下。经都司叶舒青、色普哲讷、乌勒宏阿、青州驻防佐领魁斌、带领弁兵攻击。陈金绶、复亲督参将那玛善、游击海明、驰往接应。开放枪炮毙贼七八十名等语。此次贼船。猝至浦口经总兵武庆等、督率弁兵。于昏夜之中。乘风纵击。痛加焚剿。尽数歼捦。实属奋勇出力。著传旨嘉奖。其扬州逆匪。亦经官军截剿。叠获胜仗。贼势已极穷蹙。著该大臣等、仍督饬各路兵勇。迅即克复扬城。毋任贼匪乘闲窜逸。　　

○又谕、沈兆霖奏、请饬各处团练、保卫城池等语。前因逆匪各处纷窜。句结土匪。扰害乡闾。叠经降旨、令各省仿行嘉庆年间坚壁清野之法或筑塞浚濠。或严守险隘。原期守望相助。互卫身家。所有团练壮丁。自不宜远行徵调。若本邑城池有警。则附近村堡团练。必应纠集壮勇。合力援应。使贼进无所据退无所掠。自不难一鼓歼除。著各路统兵大臣督抚等、剀切晓谕、办理团练各绅士。凡附近郡县乡村。一遇贼匪窜扰城池。即行会同官兵。并力攻击。慎勿株守一隅致有疏失。盖城池为一方保障。官民联为一气斯即众志成城之效。乡团中如有援城杀贼立功者。即行奏请优奖以示鼓励。其隔府州县。仍不得远行徵调以免扰累。将此通谕知之。　　

○谕军机大臣等、昨据张之万奏、请饬速解怀庆之围并拟军务八条。开单呈览。怀庆贼匪。被剿穷蹙。叠次谕令讷尔经额等乘执□力进攻克期殄灭。谅已遵旨筹办矣。兹据该学政奏、各路大兵已集。而围尚未解。实由我兵未能合力环攻。且未能断贼接济等语。所奏自系实在情形。著该大臣等、速饬各路带兵大员合力兜击严断接济。迅解城围。毋稍延缓。原摺单均钞给阅看。将此由六百里谕令知之。　　

○又谕、沈兆霖奏、遵查贼匪所过地方、滋扰情形一摺。据称、专遣家丁至南康府城探询。五月十四日贼船尚未到城。即有居民百余人。将署星子县知县罗云锦、拥至城内偏东之同善堂看守。随即劫狱。放出监犯。十五日署知府恭安、往城隍庙行香居民又拥至同善堂。与署和县一同拘管十六日。贼船到南门外未及登岸居民即将守令献出。并馈贼银米鸡豚等物。都司胡瑶林、乘马出城。亦被居民拦住。执送贼船。传闻府县都司、现尚被贼拘禁并闻署知府恭安、已经拘毙等语。览奏实深骇异。此等土匪。劫官馈贼实出情理之外殊堪痛恨著张芾再行派人严密访查。如果实有其事。即将为首匪犯按名访拏。尽法惩办。其府县都司等、是否现在贼船拘禁。署知府恭安、有已经拘毙之说。是否属实湖口彭泽各城。果否保守完固。著一并查明据实具奏。毋得稍有讳饰。又据沈兆霖片奏、贼船下窜。诚得下游用战船。由湖口而入内外夹攻。不难聚而歼旃。闻省中现亦筹办湖口堵截等事不知此时能否兼顾。若听其纷窜抢掠。将将何所底止。应如何豫备战船、及雇觅民船堵截窜扰之处。著该抚与陈孚恩、江忠源及地方官绅等、迅速筹办。妥为布置。仍随时知照湖北、并下游各省一体设法堵截。无任贼＜舟宗＞往来窜驶。致滋蔓延。将此由六百里谕令知之。　　

○署四川总督慧成奏报豫筹破贼情形。得旨、何路紧要。应在何处防剿汝等商之汝所带之兵。尚未接仗。著寓慎重于勇猛之中好为之。断断不可高兴不可自矜太甚。　　

○以剿办安徽石牌股匪获胜。赏已革按察使张熙宇、五品顶带。　　

○乙亥。谕内阁、舒兴阿奏参遇贼败溃、擅自折回之带兵参将一摺。陕西延安营参将业普崇额、经该督派令管带延绥镇属官兵。行抵河南中牟县与贼接仗致将弁兵冲散多名。已难辞咎。业经该督移咨河南。巡抚确查。自应听候查办。乃以支领盐粮藉词。擅自带兵折回。实属怯懦无能昏愦已极。业普崇额、著先行革职所禀败溃情形是否属实。并沿途有无别滋事端仍著该督彻底严查。据实具奏。　　

○又谕、载鈖等奏桥道复被冲陷、请仍交地方官平垫一摺。本年七月下旬。连日大雨山水涨发致将东口子门外迤北石桥。二十里铺石桥。前次平垫处所复行冲陷。著仍交易州知州、迅即确勘修垫毋稍迟误。　　

○谕军机大臣等、讷尔经额等奏、续获胜仗一摺。并拟亲统马步兵、分队环攻等语。逆匪屡经痛剿。坚匿不出。经托明阿、胜保移营逼近贼垒。该逆出巢抗拒。我兵截剿。焚毁附垒瓦屋。歼毙贼匪甚多。松玉、德坤等亦各有斩获。复经讷尔经额、恩华、派拨马步各队。驰赴丹河。郝光甲、乌勒欣泰、驰往水北关。分路夹攻。逆匪屡挫凶锋。急宜乘胜进剿。讷尔经额、恩华、拟于二十九日亲统马步全队于丹河口岸劄营分队环攻。并暗用地雷。另堆土垒。拆贼木栅。以期立破贼巢。所办均合机宜。惟于丹河口岸劄营。距贼巢远近。是否得力该大臣等、仍应督率镇将。渡河攻剿。与托明阿、胜保等声执□力联络南北夹击。使贼匪腹背受敌。方能立解城围。至贼巢既破。尤须严防窜逸。西南一带尚觉空虚。应如何拨兵堵剿杜贼纷窜之路均宜随时筹办。毋稍疏忽。将此由六百里各谕令知之。　　

○又谕、奕经奏、宿迁地方带兵事务、请饬接办粮台之道员统带等语。宿迁为清江后路安设河南江南两省粮台最关紧要。陈启迈业经驰赴江苏藩司新任。所有前次派防之山西兵一千一百五十名。即著接办粮之广东高廉道法良统带。随时相机调遣。其拣选壮健河兵扼要布置事宜。并著法良一手经理以专责成。至所奏徐州近日办理情形。及捕获捻匪多名。现在扬州贼匪。急图纷窜。该侍郎务当会商周天爵、严密设防随时侦探无稍疏懈。将此由五百里谕令知之。　　

○又谕、舒兴阿奏酌调防兵、先赴河南府、相机进剿一摺。昨因怀庆西路。兵力稍单。降旨令舒兴阿、督兵渡河。合力进攻。断贼接济。并杜贼西窜之路。兹据奏称、河北逆匪。意图过河南窜。若官兵全数北渡。则南岸空虚。难于措手。所虑不为无见。该督现驻河南府。距孟津渡口。不过三十里。甚为切近。巡查自易周密。该处先有珠克登、所带官兵一千余名。合之该督所带、已及三千数百员名。如果贼匪穷蹙南窜。尽足截剿。惟遏于既窜之后。尤须防于未窜之先。其紧要渡口。既驻重兵。而偏僻港汊。亦应严密侦察。如果北岸实无一船。而南岸渡河之具。亦能收藏净尽。逆匪自无从偷渡。所称贼制羊皮浑脱。此项器具。非贼所能猝造。难保不有土匪句结。尤应严拏奸细方能绝其窜路。至怀庆城外。各路军情。据连日奏报、南面逼贼较紧。而兵力稍单北路兵数较多。又为丹沁两河所隔一时尚未能联络。前所以命舒兴阿督兵北渡者。不但防贼西窜。亦以添助南路。使得迅解城围。该督斟酌现在情形。如河南布置已妥。河北仍须接应即行督兵渡河会剿。勿误事机。将此由六百里谕令知之。　　

○又谕、舒兴阿奏、副将珠克登等、统带官兵一千余员名、驻防孟津渡口。沿途向地方官支领口粮。概以未奉该省上司明文推诿等语。徵兵远行。粮饷最关紧要。各省遇有军务例由驻兵处所、及经过州县。供支盐粮等项。即使不敷支放。亦当先期妥筹垫用。何得以未奉本省上司明文。拘泥推诿。著陆应谷查明该官兵。自潼关至孟津。缺乏口食。至五日之久。系何处地方官、托词不肯供支。即行据实奏参。现在怀庆尚未解围。各路援兵会集。所需饷银。著该抚严饬各属。随时筹款供支毋稍迟误。至该省被兵处所。民间荡析离居。殊堪轸念。其稍有余力者。谅已集赀团练。各抒悃忱。若再将应徵钱粮。照常徵收。民力更恐拮据。著陆应谷慎委贤员。详细确查。应如何酌量蠲缓之处。迅即驰奏。候朕施恩。将此由五百里谕令知之。　　

○又谕、车克慎、孙毓溎奏、现办团练。遇有形迹可疑之人。请交地方官严办等语。各该绅士等、乡居练勇。原以助官兵之不逮。无论外来奸宄。本地匪徒。该绅民均应协同盘缉。而惩办责在有司。著李僡严饬各属。于各该地方绅士、盘获奸匪拏送到官后。务即立时讯明。严加惩治。不得听信吏役人等。从中徇庇。任意延玩。庶官绅联为一气。地方渐可肃清。傥查有延宕徇隐情弊即著随时指名严参。至各处商贾绅民。良莠不齐。如有煽惑浮言。阻挠公事者。并著一体严饬。认真查办庶于捐输团练。可期集事。将此由四百里谕令知之。　　

○钦差大臣大学士直隶总督讷尔经额奏、总兵郝光甲现驻七里桥。未能前赴托明阿、胜保军营。得旨。郝光甲、现驻要隘。执□力难调赴他处。如该镇实在得力。自应仍在七里桥。军营情形朕断难事事遥制。总在卿等妥筹之。　　

○陕甘总督舒兴阿奏、请以前任喀什噶尔换防总兵官桂龄、留营差委。允之。　　

○以带兵迟玩。革陕西延绥镇总兵官金万全职。调甘肃伊犁镇总兵官丰伸、为陕西延绥镇总兵官。　　

○予河南阵亡外委刘勤、祭葬世职。　　

○上以祭社稷坛。自是日始。斋戒三日。　　

○丙子。遣官祭关帝庙。
  </div>
  <div class="pagination">
   <a href="清实录咸丰朝实录_page147.html">
    上一页
   </a>
   <span>
    ...
   </span>
   <a href="清实录咸丰朝实录_page143.html">
    143
   </a>
   <a href="清实录咸丰朝实录_page144.html">
    144
   </a>
   <a href="清实录咸丰朝实录_page145.html">
    145
   </a>
   <a href="清实录咸丰朝实录_page146.html">
    146
   </a>
   <a href="清实录咸丰朝实录_page147.html">
    147
   </a>
   <span class="current-page">
    148
   </span>
   <a href="清实录咸丰朝实录_page149.html">
    149
   </a>
   <a href="清实录咸丰朝实录_page150.html">
    150
   </a>
   <a href="清实录咸丰朝实录_page151.html">
    151
   </a>
   <a href="清实录咸丰朝实录_page152.html">
    152
   </a>
   <a href="清实录咸丰朝实录_page153.html">
    153
   </a>
   <span>
    ...
   </span>
   <a href="清实录咸丰朝实录_page149.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
