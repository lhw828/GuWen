<!DOCTYPE html>
<html>
<head>
    <meta charset="UTF-8">
    <title>清实录宣统朝政纪 - 第 143 页/共 148 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录宣统朝政纪 - 第 143 页/共 148 页</h1>
    <div class="content">
○以大理院刑科推丞许受衡为京师总检察厅厅丞。刑科推事董康为刑科推丞。　　

○转法部右丞魏联奎为左丞。左参议善佺为右丞。右参议罗维垣为左参议。郎中刘嘉斌为右参议。　　

○直隶提学使傅增湘电请解职。以直隶候补道蔡儒楷为提学使。　　

○辛巳。谕内阁、内阁代递安徽京官镶红旗蒙古副都统段芝贵等、请援案拨借赈济银两以苏旅困呈一件。著度支部核办。　　

○又谕、内阁代递四川京官前内阁侍读学士奎善等、呈称请饬内务府。将前项恩赏内帑银两。发交红十字会。派员驰往川省。核实赈济等语。著度支部核办。　　

○又谕、内阁代递云南普洱镇总兵署理临元镇总兵孔庆塘呈称、蒙自县城商民尽变。乘隙出险。入都呈缴关防。并请议处等语。孔庆塘著开缺。听候查办。　　

○又谕、内阁代递江南徐州镇总兵调署苏松镇总兵段日升呈称、驻辖崇明县城地方。于九月十六日。被革党扑入衙署。改悬白旗。盗去印信。仓卒出城。恳请议处等语。段日升著开缺。听候查办。　　

○又谕、电寄陈夔龙。内阁代递电奏悉。现在道路梗阻。已革绥远城将军贻谷。著暂缓发往巴藏。即在易州安置。俟时局稍定。再请旨办理。　　

○又谕、电寄长庚。内阁代递电奏悉。此次该督派帮统参将马麒等带队赴甯夏进剿。不数日闲。攻破叶昇堡。旋解满城之围。乘势克复府城。并阵毙伪统领唐纪芳、及匪徒多名。夺获军械无算。＜目辟＞暒穴＜曰融＞夕＜夗贝＞获伪统领刘福太等正法。将士奋勇异常。深堪嘉尚。著将尤为出力员弁。先行电奏请奖。阵亡弁勇。并著查明请恤。该衙门知道。　　

○又谕、电寄＜辶黎＞方■土岫。内阁代递电奏悉。五东两厅文武各员。诱斩匪首。击散从匪。权宜应变。办理甚为迅速。深堪嘉尚。所有出力官弁。暨饬亡兵丁。著即查明。奏请奖恤仍著严密防范。＜目辟＞暒穴＜曰融＞夕＜夗贝＞剿余党。以靖地方。　　

○又谕、电寄袁大化。内阁代递电奏悉。所有此次拏获匪首出力之协统总兵衔候补副将王佩兰等、均著照所拟给奖。该衙门知道。　　

○热河都统锡良奏、请将划归直隶管辖之围场地方。仍归热河管辖。至屯垦事宜。则仍归直隶派员专办。允之。　　

○壬午。谕内阁、署四川总督端方、才猷敏练。学识宏通。由部属外任监司。洊膺疆寄。庚子之变。在陕西护抚任内。保＜目辟＞行＜匧心＞口＜韦未＞＜夗贝＞维持。厥功甚伟。嗣充出使各国考察政治大臣。南北洋大臣。后因案革职。旋以候补侍郎充督办粤汉川汉铁路大臣。川中乱起。派令驰往查办。并署理四川总督。宣力有年。勤劳素著。兹因带队入川。中途遇害。死事情形。惨不忍闻。殊堪悯恻。著加恩予谥。追赠太子太保。并赏给二等轻车都尉世职。照总督阵亡例从优赐恤。任内一切处分。悉予开复。应得恤典。该衙门查例具奏。灵柩回旗时。沿途地方官妥为照料。准其入城治丧。伊子外务部参事继先、著以四品京堂候补。监生陶磐。著以主事补用。伊弟三品衔河南候补知府端锦、随行入川。因救兄同时被害。尤属忠义可风。著照三品官员阵亡例从优赐恤。以慰忠魂。寻予谥忠敏。　　

○又谕、电寄赵尔巽。据内阁代递电奏、陆防各军。联合会议表决。呈请将奉省各王公本年应徵地租。尽数留充奉饷等语。著照所请。　　

○内阁奏、监政院事务较肬■闲。请将行政事宜。归并度支部办理。毋庸另设专院。从之。　　

○又奏、本月十六日。准义使函称、太原有匪徒千余人。正攻藩署。将焚杀教堂教士。请派兵速救等语。当派员往询英使。旋准英参赞函称、太原有浸礼会内教士勃洛代。请妥为保护。速调兵队前往。查停战期内。我军驻扎各处。均已分饬守约勿进。惟太原土匪分教情事。实与外交有关。晶■宜准英义公使函请速派军队保护。故令第五协统领官卢永祥。率领步一标。马三队。山石滟驳工辎各两队。于十七日早五钟。向太原进发。现接卢永祥来电。昨抵太原。匪徒匿散。地方已渐平靖。教堂均无损失。报闻。　　

○以陆军协统领杨善德为云南普洱镇总兵官。实扰张文生为江南徐州镇总兵官。　　

○癸未。谕内阁内阁代递奉天交涉使许鼎霖呈称、吁恳收回成命。并请昭雪父冤等语。情词恳切。具见孝思。奉天交涉使许鼎霖之故父已革州同衔山东县丞许恩普。著加恩开复原官原衔。现在时局艰危。该司使务当移孝作忠。勉图报称。所请收回成命之处。著毋庸议。　　

○又谕、电寄奎芳。内阁代递两次电奏、均悉。已派多尔济帕拉木、桂芳、前往库伦查办。并宣布朝廷德意。以示怀柔。藉消反侧喀尔喀四部。复被煽动。希图肇乱。著该将军等开城布公。将朝廷保护蒙旗之意。相机开导。如有困苦及不便蒙旗之各项新政。准其尽情呈明。由该将军等代为奏明。朝廷必优加体恤。立予施行。　　

○又谕、电寄陈夔龙。据内阁代递电奏、假期又满。诸症仍未全愈。惟念时事方难。力疾销假等语。该督关怀大局。不自暇逸。具见爱国忠诚。仍宜善自调摄。期早痊可。以纾廑念。　　

○又谕、电寄胡建枢。据内阁代递电奏、前云南善普洱镇总兵孔庆塘、籍隶山东。在军界有年。拟请饬令来东差遣等语。孔庆塘著迅赴山东。交胡建枢差遣委用。　　

○内阁奏、十一月初一日。据统领官赵倜由潼关来电。称陕匪步马队约万余人。并力直攻潼关。职镇所部不满五营。有守兵无战力。请速拨援兵等语。当即电饬驻扎陕州之南阳镇总兵马金叙。驻扎洛阳之协统官周符麟。迅即拨队往援。初三日。赵军因连日苦战。兵战力薄。已由潼关退守阌乡。初九日。革军分三路进攻。南路由商洛。北路由同蒲。西路直出潼关。已有数营迳扑阌乡。赵军力不能支持。退守灵宝。十五日。革军进攻灵宝。至夜半暗袭二次。而河东运城又于是日失守。秦晋革匪会合。南下图陕。拟抄灵宝后路。赵马各军。退守陕州。现调统制官王占元。率第三协赴陕州进攻。并饬周符麟、即日拔队救援。　　

○又奏、十一月十五日。驻扎滦州之七十九标一二两营。系张绍曾原带之兵。被革党煽惑作乱。占踞滦州城及车站。扬言进攻天津。殊属狂悖。当派陆军第三镇统制官曹锟、通永镇总兵王怀庆、带领陆淮各军。前往剿抚。勒限荡平。十六日。接据王怀庆电称招抚该营乱兵。缴械投诚者。先后计四百余名。十七日早。又据王怀庆电称、本日早三钟。在滦西与乱兵接仗。大获胜捷。午十二钟。又接曹锟王懔庆电称、本日黎明。已将乱首施王两管带。及其余党七人。在阵击毙。并毙乱兵百余名。余已溃散。滦城滦站平靖。京奉全路安谧。照常通车。均报闻。　　

○以直隶提学使蔡儒楷、丁忧改为署任。　　

○内阁法制院副使章宗祥、统计局副局长张国淦、军咨府第二厅厅长冯耿光、电请开去差缺。允之。　　

○以托病请假。携款潜逃。革京师陆军测地局局长候选道金骐职。并拏办。　　

○甲申。谕内阁电寄出使大臣梁诚。内阁代递电奏悉。现在时局艰危外交重要。所请开缺之处。著毋庸议。　　

○内阁代递兴京副都统墨麒奏、假期届满。病更加剧。恳请开缺。允之。　　

○以裁缺内阁侍读学士奎善为典礼院直学士。　　

○以湖南辰沅永道朱益浚为湖南提法使。并署巡抚。　　

○以随营出力。予道员何守仁、云南普洱镇总兵杨善德等升叙加衔有差。　　

○以克复汉口出力。予京汉铁路机车总管已革奉天兴奉道沈承俊等、开复知府段永彬、二镇统制官总兵马龙标等、升叙加衔有差。　　

○乙酉。谕内阁、电寄济耀琳。内阁代递电奏悉。此次山陕革军。分路来犯。统领赵倜等、节节败退。本属咎有应得。惟据该抚声称该统领等、连日苦战。实因血■乣寡不敌。力尽无援。尚非临阵退缩可比。赵倜、马金叙、韩大武、均著加恩暂行免议。责令带罪立功。会合各军。迅图恢复。傥再贻误事机。定行从重治罪。其失守地方之河陕汝道马开玉。陕州直隶州知州岳廷楷。灵宝县知县侯维申。阌乡县知县孔繁昌。均著革职留任。以观后效。　　

○又谕、电寄出使大臣陆徵祥。内阁代递电奏、呈递国书。并承俄皇询问各节。朕甚感俄皇善邻雅谊。著该大臣向俄外部致谢。　　

○又谕电寄科布多办事大臣忠瑞。内阁代递电奏、于城工项下拨银三万两。以济伊急知道了。　　

○又谕、电寄袁大化。内阁代递电奏悉。伊＜覀之＞■牛将军各署。同时火起。乱象已成。著即迅速探明详细情形。据实电奏。并多派营队。驰往救援。至请拨款添营一节。现在部库竭蹶异常。万难兼顾。著该抚勉为其难。先行就地筹措。暂救目前之急。一面电商长庚设法。陆续接济。　　

○绥远城将军＜辶黎＞方■土岫等奏、添练兵团。防剿土匪并请饬派劲兵。速清会匪以顾边局。得旨、著署察哈尔都统何宗莲。派队协力迎剿。　　

○丙戌。谕内阁、电寄袁大化。内阁代递电奏悉。伊＜覀之＞■牛兵变。宣布独立该抚所拟办法。甚属妥协。著即相机因应。妥为开导。俾早就敉平。并将办理情形。随时电奏。　　

○又谕、电寄长庚。据内阁代递电奏、请以傅秉鉴署理甯夏道。并将失守城池之署甯夏道孙庭寿、甯夏府知府庆隆、甯朔县知县高彝、署甯朔县典史张伯铣、代理甯夏县典史王梦龄、署灵州知州邵重基、均革职听候查办等语。著照所请。　　

○又谕、电寄锡良。据内阁代递电奏、调员来热差遣等语。除周登皞已补御史外。余照所请。　　

○内阁代递赵炳麟电请开去宣慰使。允之。　　

○又代递正白旗蒙古副都统那晋奏、假期已满。病仍未痊。吁恳开缺。允之。　　

○以广州汉军副都统恩泽为兴京副都统。兼充守护永陵大臣。　　

○以镶红旗蒙古副都统李经迈署邮传部副大臣。　　

○丁亥。谕内阁、传谕哲布遵丹巴呼图克图。我朝崇奉黄教。信仰保护。二百余年矣。尔哲布尊丹巴历辈以来。承先朝之宠遇。受蒙古之皈依。实由朝廷抚绥藩属。令其自由信教。故得以无量资财。缔善缘而供香火。是尔等喇嘛僧血■乣所享利益。皆国家之所赐也。乃闻昌言独立。殊堪骇异。尔哲布尊丹巴坐爿滟木已久。精通佛理。洞达安危。谅不至以一念贪瞋。轻开杀戒。或系被人播弄。尔受其祸。人得其利。甚非尔等之福。前曾降旨宣慰。并更换库伦掌印大臣。以慰尔等。尤恐未能深悉实情。兹特派郡王多尔济帕拉木。科布多参赞大臣桂芳等、为查办大臣。亲往宣慰尔哲布尊丹巴及喀尔喀四部人血■乣。如有疾痛困苦当为尔拯救之。如有政治不良。当为尔改革之。朝廷慈悲为念。宽大为怀。凡尔有血■乣。偶因一时好事。被迫胁从一经痛改前非。无不曲予矜全。恩施格外并赐尔以先朝遗念珊瑚念珠一盘。带嗉貂褂一件。白玉烟壶一个。翠玉搬指一个。交该大臣赍往。以表示朝廷优礼黄教终始成全之意。尔其敬听焉。　　

○又谕、电寄统领津防甘肃提督张怀芝。据内阁代递电奏、因病恳请赏假等语。该大臣筹办津防。颇著成效。现在防务愈形吃紧。正资镇慑。著赏假十日。上紧调理。假满即行销假。　　

○又谕、电寄伊＜覀之＞■牛参赞大臣额勒浑。内阁代递电奏悉。已有旨谕令长庚、袁大化、会商该大臣。妥筹办法矣。　　

○又谕、电寄袁大化。据内阁代递电奏、伊＜覀之＞■牛兵变。志锐被戕。已电长督额参赞。请取销独立都督名号等语。伊＜覀之＞■牛密迩俄疆。关系重要。著长庚、额勒浑、袁大化、迅速会商办法。如能和平了结。固属甚善。傥不服劝导。即著派队驰往。剿抚兼施。以保治安而消反侧。并将志锐被戕详细情形。查明电奏。　　

○以汉阳镇总兵李长泰。现丁父忧。改为署任。　　

○戊子。谕内阁、电寄袁大化。据内阁代递电奏、广福为伊＜覀之＞■牛乱兵。立为大都督。请速照会俄使。暂毋接文承认等语。著外务部迅速酌核办理。并著该抚设法尽力维持。相机因应。以挽危局。电寄　　
</div>
    <div class="pagination">
<a href="清实录宣统朝政纪_page142.html">上一页</a><span>...</span><a href="清实录宣统朝政纪_page138.html">138</a><a href="清实录宣统朝政纪_page139.html">139</a><a href="清实录宣统朝政纪_page140.html">140</a><a href="清实录宣统朝政纪_page141.html">141</a><a href="清实录宣统朝政纪_page142.html">142</a><span class="current-page">143</span><a href="清实录宣统朝政纪_page144.html">144</a><a href="清实录宣统朝政纪_page145.html">145</a><a href="清实录宣统朝政纪_page146.html">146</a><a href="清实录宣统朝政纪_page147.html">147</a><a href="清实录宣统朝政纪_page148.html">148</a><a href="清实录宣统朝政纪_page144.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
