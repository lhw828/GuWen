<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 704 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 704 页/共 848 页</h1>
    <div class="content">○乙酉。谕军机大臣等、潘锡恩奏、筹议萧工漫口。应俟霜后兴筑一摺。现交伏汛。水势涌激。难以进占。兼之新料登场。总在白露以后。届时方能采办。著照所请、准其于七八月间先购料物。一面挑穵夫工以上引河。兴筑坝基。俟回空军船过竣。再行择日进占。所有应需物料。务期次第豫筹购买。勿致临时短缺贻误要工。是为至要。将此谕令知之。　　

○丙戌。上诣绮春园问皇太后安。　　

○旌表守正捐躯山东平度州民戴恩鸿婢女海棠。　　

○丁亥。谕内阁、理藩院奏、议驳车林多尔济等审拟损坏已故王成棍扎布棺木。盗窃尸首人犯车博克扎布等一摺。已故王成棍扎布。从前宣力有年。其坟墓自应加意妥为看守。上年十二月间。据车登巴咱尔奏、伊曾祖尸骸被伤。朕闻之深为不忍。当降旨交车林多尔济等、务将头骨迅速寻获。并将恶贼严行根究。从重治罪。乃该参赞大臣等至今尚未寻获头骨。惟草率含混办理。朕心殊为忿懑。著桂轮、车林多尔济、乐斌等、严催该旗。多派干练妥员。务期迅速寻获头骨。以全尸骸。另行提集案内人众。彻底审讯。以成信谳。傥稍意存袒护。朕决不轻贷。所有失察此案应行议处之该扎萨克等员。亦于审明具奏摺内。一并分别议罪。寻奏、讯明喇嘛车博克扎布。因妄意供奉贵人头颅。可获吉祥。辄私至王坟。窃取头骨回家。旋因屡次被人窥破。复携至山内掩藏。越数日往寻不获。迄今尚无下落。请将该喇嘛照蒙古律先行斩立决。仍派员访寻。以全王尸。失察之该管扎萨克。交本盟长分别办理。下部议。从之。　　

○戊子。谕内阁、果勒明阿等奏、查验散秩大臣病已痊愈一摺。阿勒台乌梁海散秩大臣达尔玛阿扎拉。前因久病撤任。勒限调理。现据验明该员病已痊愈。堪以办事。达尔玛阿扎拉。著准其回任。俟该处所属年班之便。仍著随同进京补行引见。该部知道。　　

○己丑。谕内阁、户部奏、请饬催直省各官部借未完养廉银两一摺。各官在部借支养廉银两。自应按限扣追。岂容日久拖延。兹据该部查明。自嘉庆十年起。至道光二十一年止。所有各至省借过养廉。除本年续报扣完外。尚未完银二十九万四千九十两零。经该部每岁饬催而完数寥寥。实属任意玩延。著各该督抚都统府尹等。务即遵照汇题各款。分别应扣应摊。并历年未完银两。埽数扣清。即行造册报部拨用。如有应扣不扣。仍前拖欠。即行查明参办。　　

○谕军机大臣等、本日据李廷钰奏、浙省营伍情形一摺。据称漫州镇德年。由广西陆路副将升任水师非其所长现在漫属洋面盗案频仍等语。刘韵珂升任闽浙总督。两省水陆将弁。皆所统辖著就近察看。如德年果不胜任。即据实具奏。于闽浙各镇内酌量更调。衢州镇林方标。到任后。亦著一并察看具奏。所奏郡城无赖布散谣言。须究出一二名重惩一节。匪徒造言生事。既虑人心煽惑。尤防夷众猜疑。必须严拏惩办。前据程矞采。拏获广东游棍钱江一案当令按律究办。浙省事同一律。著刘韵珂李廷钰明查暗访。务须究出为首之人惩一儆百。仍须处以镇静。毋任兵役藉端滋扰。新任巡抚吴其浚到任后。亦著一体严查。认真办理。所奏浙省洋面。北接江省。南连闽洋。必须三省会拏。著刘韵珂等体察情形。应咨会者即行咨会。应行知者迅即行知。务令上下兜捦。俾匪徒无所托足。是为至要。余著照所议办理。将此各谕令知之。　　

○庚寅。谕军机大臣等、本日据梁萼涵奏、查阅大同镇所属营伍情形一摺。已明降谕旨。将都司庆全等分别休致斥革矣。据称此次查阅各营。惟大同镇标四营兵丁精锐情形。为关南各营所不及。该镇兵力素称强劲。现在该兵丁能挽八力弓者。既居十之七八。其能挽十力十二力者。亦复不少。枪炮准头俱好。著该抚饬令该镇。仍当不时操练。务期悉成劲旅。无致始勤终怠。至杀虎口相距大同不过二百余里。何以兵力遂至远逊。必应酌定赏罚。力加整顿。庶可埽除旧习。将此谕令知之。　　

○命协办大学士工部尚书敬徵。户部右侍郎何汝霖。驰往南河。覆看挑穵引河。并大工合龙事宜。　　

○命告养布政使郑祖琛。留办浙江军需总局报销。　　

○以惠亲王绵愉。署镶红旗满洲都统。吏部左侍郎陈官俊。兼署户部右侍郎。兼管钱法堂事务。礼部尚书麟魁。署管理钦天监事。　　

○修浙江仁和、海宁二州县海塘。从巡抚刘韵珂请也。　　

○展缓山东阳信县歉收村庄旧欠额赋。　　

○辛卯。旌表守正捐躯四川邻水县民彭荣受妻李氏。　　

○壬辰。以翰林院编修陈枚、为湖南乡试正考官。甘守先、为副考官。检讨曾国藩、为四川乡试正考官。编修赵楫、为副考官。　　

○癸巳。上诣绮春园问皇太后安。　　

○谕内阁、李湘棻奏、清黄盛涨。五塘军船急切不能渡黄。请将湖北江西等帮催令先行一摺。现在清黄并涨。势甚汹涌。所有挂黄未进口军船三百余只。因纤道淹没。人力难施。势难催提前进。准其将湖北江西等帮。催令乘空先行。俟浙江湖南等帮进口后。即令跟随江西尾帮前进。毋庸再行漫越行走。该署漕督仍会同该河督速饬厅营。将各坝纤道。赶紧修理完竣。以利漕行而免迟误。　　

○甲午。谕内阁、礼部奏、查出博士私给奉祀生执照。请饬查办。各省奉祀生。设有定额。其充补应由该督抚学政、及衍圣公等。于本省嫡裔内选充。由部核给执照。其有事故出缺者。将原领印照缴销。历经该部通行各省。自应照例办理。兹据查出曾纪铨、既属私照滥充。恐冒滥者尚不止此一人。著衍圣公孔繁灏、详查各博士等。如有私藏关防。私给劄付。概行送部销毁。傥仍隐匿不缴。即著严参究办。　　

○谕军机大臣等、吴其浚等奏、拏获戕官首要各犯。并究出积年贼匪巢穴。委员摉捕。并请将逃回营员革职拏问各一摺。湖南武冈州痞棍。戕官劫抢。罪大恶极。吴其浚驰抵该郡。即据署新化县知县汪世泽、拏解首犯曾如炷、并下手戕官之曾以得一犯。讯出确供。分别监禁斩决。此外已经拏获要犯杨老六等数十名。著委员详细严讯。未获之犯。即饬严拏。毋令漏网。其洪厓洞地方既为逋逃渊薮。自应派兵守隘。以防该匪等窜出扰害。惟该处地形险阻。莫知路径。虽经派有练勇。侦探间道。仍宜加意慎重。不可冒险轻进。惟当设法逼令出洞。分路兜捦。剿洗净尽。以弭后患。是为至要至该营弁等观望不救。以致酿成戕官巨案。情节尤为可恶。且恐兵弁有交结匪徒。临时故纵情弊。必应彻底根究。湖南武冈营守备萧国相。把总熊登礼。俱著革职。交该抚提同已故知州徐光弼家丁差役。及各犯质对明确。严审定拟具奏。游击蔡发全。著解任归案质讯。又另片奏、办理情形等语。著照所请。嗣后拏获下手戕官要犯。讯明确供。即照例立决。其听从纠约者。解省审讯。附和各犯酌加枷号。以靖地方。毋稍姑息。被戕知州徐光弼、俟查明具奏。再降谕旨赐恤。署新化县知县汪世泽、首先拏获邻境首要各犯。署武冈州州同师鸣凤、身受重伤。尚能督率绅士。拏获要犯数名。均有微劳。著该督抚等俟事竣后。与在事出力文武各员。一并酌量保奏。候朕施恩。毋许冒滥将此由四百里各谕令知之。寻奏、讯明萧国相、赴救迟缓。应从重发往新疆效力赎罪。熊登礼、听从萧国相指使。亦应从重发往军台效力。蔡发全、守城未出。尚非畏葸不前。惟于该守备等捏伤妄禀。未能查揭。请交部严加议处。下部议。从之。　　

○以拏获戕官捻匪。予河南知县徐城等、升补加衔有差。　　

○筑山东泇河厅朱姬庄拦河大坝。从河道总督慧成请也。　　

○乙未。遣官祭火神庙。　　

○谕内阁、前据壁昌等奏、请于福山地方。添设水师总兵一员。当交军机大臣会同该部议奏。兹据穆彰阿等详议具奏。均著照所议办理。所有福山镇新设总兵。准其以孙云鸿调补。所遗苏松镇总兵准其以林明瑞升署。所遗京口协副将。准其以汪士逵调补。　　

○礼部议准、河南巡抚鄂顺安疏报、采访阌乡县节妇杨李氏等七十六口。请建总坊旌表。从之。　　

○改浙江萧山县土塘为柴塘。从巡抚刘韵珂请也。　　

○丙申。以故奉恩将军福禄堪子桂林、袭职。　　

○丁酉。命停止长芦盐政呈进佛手。　　

○旌表守正捐躯江苏铜山县民张文学妻刘氏。　　

○戊戌。以詹事府詹事吴钟骏、为内阁学士。兼礼部侍郎衔。　　

○己亥。谕内阁、潘锡恩奏参、启闭闸堰未能慎重各员等语。所参是。此次拦清堰坐蛰过水虽因黄水陡长。究系该员等办理不善所致。淮扬游击李胜、中河通判黄宗保、系专司启闭之员。未能慎重。咎无可辞。所有此次抢堵草闸。及复堵临黄拦清堰。用过钱粮。著不准开销。即令该员等赔缴。以示惩儆。该部知道。　　

○以派防捐资出力。赏南河同知陈韶等蓝翎。余升补加衔有差。　　

○庚子。上诣绮春园问皇太后安。　　

○以翰林院侍读吉明、充日讲起居注官。　　

○辛丑。谕内阁、前据御史田润奏、请团练乡兵。以杜后患而节军需一摺。当降旨著沿海将军督抚体察情形。是否可行。详议具奏。兹据壁昌等奏称、平时团练乡兵。易滋扰累。弊端叠出。窒碍难行。所议甚是。该御史所奏。著毋庸议。惟乡兵不宜无事豫练。而营伍亟须整顿。著壁昌等于江海要隘处所。派定水师官兵。勤加训练。陆路营汛。责成会哨巡防。总期水陆交严。兵弁悉成劲旅。以重操防而严守卫。余著照所议办理。　　

○又谕、桂良奏、拏获腾越南甸滋事案内主谋要犯。审明办理一摺。此案云南腾越厅南甸土目刀承绪等、犯罪潜逃。纠匪焚掠滋事。经该督亲往督拏。将主谋之管布黑捦获。并获要犯多名。分别斩决枭示。现在边境肃清。惟尚有首犯刀承绪。及供出夥匪未获。著该督严饬文武员弁。设法摉捕。并饬沿边各土司地方。一体严密查拏。务获究办。毋任远扬。其被戕弁兵练丁。著咨部照例议恤。至该地方厅营各员。未能将刀承绪弋获。实属疏玩。所有原参请摘顶带之腾越同知吴均。署南甸都司事龙陵协右营守备杨济川。及署南甸经历袁榕。著一并革职。留于地方协缉。其督缉不力之腾越镇总兵世泰。该管迤西道赵德潾。署永昌府事俸满知府陈桐生。均著交部分别议处。此案所用兵练口粮。及抚恤等项银两。系由本省筹给。免其造册报销。又另片奏、腾越士民呈控已休守备李正荣、将刀承绪纠抢田谷案内拘押在厅之土目刀三用、刀彗猛、保出。以致帮同滋事等情。该守备以告休武职。与土目熟识。代为求保。殊属不安本分。李正荣著即革职监禁。俟拏获刀三用等、质讯明确。分别究办该部知道。　　

○又谕、吴其浚奏、续拏戕官要犯多名及洪厓洞贼匪业已解散。饬属诘拏一摺。湖南武冈州痞棍曾如炷等、因阻米出境起衅。胆敢聚众戕官。实属罪大恶极。业经吴其浚带兵前往。即将首要各犯拏获讯明。按律治罪。并查该处洪厓洞地方。藏匿奸匪。素为民害。当即委员侦探。分路兜捦。以弭后患。兹据奏称、该委员等带领兵勇。会同营员。前往洪厓洞摉捕贼匪。枪毙多名。又于附近洞口一带。拏获要犯曾辛酉等七十余名。解州讯供。现共获犯已有百余名之多地方百姓。畏威感照服。拟即撤兵等语。办理尚属迅速。所获各犯。除业经正法外。其曾如炷一犯。系此案渠魁。著照议淩迟处死。舒惟清一犯。著照拟斩决。即行正法。所有同谋戕官未获各犯。仍著饬属严拏。尽法惩治。毋任漏网余著照所议办理。又另片奏、查洪厓洞既为逸匪必由之路。亟应设立卡房。以防逃窜等语。著该抚妥筹办理。饬令附近绅士。编列保甲。地方文武。定期会巡。要在实力稽查。有犯必惩。自可潜消盗患。并严饬各州县。经此次摉捕之后。如再有藏匿匪徒。立予严参惩处。毋稍姑容。　　

○予勘堤被溺湖北知府姚用书、同知乌勒登布、祭葬恤荫。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百九十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十三年。癸卯。秋。七月。壬寅朔。享太庙。遣礼亲王全龄恭代行礼。　　

○癸卯。旌表守正捐躯山东菜阳县民妇曲张氏女娥嫚。　　

○甲辰。谕军机大臣等、孟保奏、廓尔喀国人自相滋闹。以致该国头人。畏罪沿边逃窜。现已抚绥回巢等语。廓尔喀自相滋闹。究因何事。现在是否安静。抑仍有滋闹情事。著孟保拣派慎密精细之人。侦探确实。不必张皇其事。俟访有确信。遇便奏闻。将此密谕知之。　　

○以浙江杭州城守营副将阿克郭布。为广西右江镇总兵官。　　

○乙巳。谕内阁、慧成奏、中河厅九堡。堤顶过水。夺溜南趋一摺。据称本年六月沁黄盛涨。大溜涌注。将中牟下汛八堡新埽。先后全行蛰塌。赶即集料抢补。甫镶出水。溜忽下卸至九堡无工之处。正值风雨大作。鼓溜南击。浪高堤顶数尺。人力难施。堤身顿时过水。全溜南趋。口门塌宽一百余丈等语。著该河督督饬道厅营汛各员。赶紧筹办。盘做裹头事宜。毋得再有懈误。慧成身任河督。未能先事豫防。著交部严加议处。鄂顺安兼辖河务。亦著交部议处。疏防之专管中河通判王葵初、协备张广业、并防守之中牟下汛县丞张世惠、把总辛得成、均著即行革职。兼辖之中牟县知县高均、著交部议处。开归道福敏、到任仅止半月。开封府知府邹鸣鹤、现令专管城工。惟均有兼辖之责。咎亦难辞。著一并交部议处。　　

○谕军机大臣等、本日据慧成奏、中河厅九堡。堤顶过水夺溜南趋一摺。已有旨将慧成鄂顺安等、分别严议议处矣。现在该处口门。既已塌宽一百余丈。而溜势仍复南趋。必须赶紧盘做裹头。著该河督督饬工员。设法迅速办理。毋使口门再有续塌。以致将来堵合倍难。被淹灾民。即著鄂顺安饬司委员妥为抚恤。至上游既经漫口。下游自必断流。将来兴举大工。江南桃北口门。已成乾岸。自以现在豫省漫口为重。当此经费支绌之时。该河督所称另有条议之处。究有何策。足以设法补苴。即著迅速详议具奏。将此由四百里谕令知之。寻奏、请开捐输以裕工需。下部议。从之。　　

○又谕、本日据慧成奏、中河厅九堡。堤顶过水。全溜夺入南趋。口门塌宽一百余丈。已明降谕旨。令敬徵、何汝霖、折回东河查勘矣。豫省上游既经漫口。则江南桃北口门想必断流。南河现无要工可办。敬徵等接奉谕旨。自必赶紧折回。著于到工后。将口门塌宽丈数。及水由何处行走。详细查勘。迅速具奏。现计南河已拨经费。自可改拨东河。其余应需银两。仍著敬徵等均略计算。先事豫筹为要。慧成原摺。钞给阅看。将此由四百里谕令知之。　　

○又谕、耆英奏、酌定通商输税章程一摺。据奏五月二十六日。带同黄恩彤。咸龄。轻装减从。即坐火轮船前往香港。接见该酋口□朴口□鼎喳、已将通商章程及输税事例。粗定大局。该酋极为恭顺帖服。即于六月初一日回省等情。其粤海关进出货物。现已议定棉花茶叶税则。约计关课。有赢无绌。因该夷急于通市。即照伊里布前定期限。于七月初一日先在广州开市。著即照议办理。惟香港四面环海。舟楫处处可通。现已有内地民人零星买卖。必须明定章程。以杜走私漏税。并一切未定事宜。著耆英、会同祁＜?土贡＞、程矞采、文丰、通盘筹画。固须俯顺夷情。尤当慎持国体。永杜弊端。俾各省皆可照办。其咪唎口□坚口□佛口□兰哂等国。请照新定章程办理。准俟定议后。另行办理。将此由四百里谕令知之。　　

○命协办大学士户部尚书敬徵、右侍郎何汝霖、改赴东河。查勘中河厅九堡漫口情形。　　

○丙午。谕军机大臣等、慧成奏、中河厅九堡漫口。夺溜南趋。口门刷宽一百余丈。已有旨令敬徵、何汝霖、驰驿改赴东河查办矣。豫省上游漫口。则江南桃北口岸。必至断流。南河工程。易于措办。著该河督体察形势。次第办理。现在河流经过何处。归宿何处。即探明实在情形具奏。其五月内所拨经费。未经解到者。或饬令改拨。或行知东河截留。已经解到者。妥为存贮。听候调拨。至桃北口岸断流。清水自可畅出。将来回空军船。仍由运河故道。可免倒塘灌放。所有一切应办事宜。著潘锡恩相宽机宜。悉心妥筹具奏。将此谕令知之。　　
</div>
    <div class="pagination">
<a href="清实录道光朝实录_page703.html">上一页</a><span>...</span><a href="清实录道光朝实录_page699.html">699</a><a href="清实录道光朝实录_page700.html">700</a><a href="清实录道光朝实录_page701.html">701</a><a href="清实录道光朝实录_page702.html">702</a><a href="清实录道光朝实录_page703.html">703</a><span class="current-page">704</span><a href="清实录道光朝实录_page705.html">705</a><a href="清实录道光朝实录_page706.html">706</a><a href="清实录道光朝实录_page707.html">707</a><a href="清实录道光朝实录_page708.html">708</a><a href="清实录道光朝实录_page709.html">709</a><span>...</span><a href="清实录道光朝实录_page705.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
