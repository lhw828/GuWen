<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1743 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1743 页/共 1860 页
  </h1>
  <div class="content">
   乾隆五十六年。辛亥。六月。甲辰朔。谕军机大臣曰、王懿德奏江西协拨贵州兵饷过境。由辰溪县拨役。解至芷江县罗旧驿收贮。夜间被贼窃去鞘银一千两。请将辰溪县知县杨羲年等。革职拏问一摺。已将该县等一并革职拏问。交与该抚、提同兵役人等。严审定拟具奏矣。至所称现经获贼唐开泰等三名。审问时忽认忽翻。难以悬定等语。饷银过境。该犯等胆敢起意偷窃。至一千两之多。实属目无法纪。自应严加审讯。从重办理。但必须起获赃据。供认确凿。始成信谳。若现无赃据。而该犯又复随认随翻。恐刑逼诬供。致有屈抑。此时姜晟想已抵任。该抚久任刑部。于此等案件。自能详慎妥办。著传谕该抚、务须提犯亲讯。细心研鞫。必得起出原赃。方可定为此案正贼。固不可任其狡展抵赖。亦不得草率定谳。稍有枉屈也。　　

○工部议准、直隶总督梁肯堂奏称、永定河南北两岸、事务殷繁。河营守备。应驻南岸。裁石景山汛千总一缺。改为永定河协办守备。驻劄北岸。仍食千总廉俸。刊给钤记。拨河淤租银二百两。建造衙署。凤河东堤外委。移驻石景山汛芦沟桥。浚船把总。改为凤河东堤把总。移驻东堤。从之。　　

○湖北巡抚福宁疏报、乾隆五十五年分。武昌左卫、首垦下则屯地四顷二十四亩有奇。　　

○豁免江西九江前帮漕船失风漂没米、一千一百七十四石有奇。并予淹毙舵水赏恤。　　

○蠲免直隶霸州、保定、文安、大城、固安、永清、东安、大兴、通州、武清、宝坻、蓟州、香河、宁河、滦州、卢龙、昌黎、乐亭、清苑、新城、蠡县、博野、雄县、祁州、安州、高阳、新安、河间、献县、阜城、肃宁、任邱、交河、景州、故城、东光、宁津、天津、青县、静海、沧州、南皮、盐山、庆云、津军厅、南和、平乡、广宗、钜鹿、任县、永年、邯郸、成安、肥乡、曲周、广平、鸡泽、威县、清河、磁州、元城、丰润、玉田、冀州、南宫、新河、枣强、武邑、衡水等六十九厅州县。上年水灾额赋有差。　　

○乙巳。谕曰、吏部议驳勒保奏请将原任巩昌府知府陈渼、照例捐复一本。所驳甚是。著依议行。此事前据勒保奏称、陈渼在知府中。颇为出色。其降调究属因公。恳请照所降之级捐复。留甘差委等语。彼时朕以该员系因公降调。谕令军机大臣存记。俟部议上时。原欲准令捐复。今据吏部议覆。以陈渼前在礼部郎中任内。遗失红本。非寻常疎忽可比。应不准其捐复。因复看勒保摺内。仅称查其原案。究属因公。并未明叙罪由。显系希图朦混。殊属非是。遗失红本之罪。非寻常因公挂误。况有旨重处。岂得谓之获咎较轻。竟率行恳请捐复耶。勒保著饬行。　　

○谕军机大臣等、据金简奏、拏获再犯窃贼张三、照律枷号。发交宣武门监看守。于二十四日夜。在监脱枷逃走。请将看监门甲和特亨额、门军德成、德福、俱革退马甲步甲。交与刑部审讯等语。张三、系再犯偷窃枷号。既经发交宣武门监。理应严加防范。乃门甲和特亨额等。并不小心看守。致令乘夜脱逃。据供、张三脱下金□靠锁枷号。越墙逃走。其脱枷之时。岂竟无声息。和特亨额等三人。岂有同时睡熟、竟无知觉之理。恐有知情故纵情节。不可不严行审讯。著刑部将门甲和特亨额等。严切讯鞫。务得实情。定拟具奏。其在逃之贼犯张三、并著金简、饬派员弁番役人等。严缉速获。一并送部。从重究办。无任远扬。将此各谕令知之。　　

○军机大臣议覆、暂署两江总督江苏巡抚觉罗长麟等奏称、请于建昌府签商。开设总店。所属四县。各设子店。分销盐引。照闽省时价。每觔减二文。随时起落。出示晓谕。私贩无利自止。再于各要隘。严密巡缉。兵役等有能拏获枭贩者。即将所获盐、货、车、船、头匹。全行赏给。其盐交商店。八折给价。倘有包庇纵私情节。官弁严参。兵役与私贩。一体治罪。应如所请办理。并咨会闽省督抚。于交界处。委员查堵。得旨、依议速行。　　

○丙午。谕军机大臣曰、管干珍、和琳、奏、五月二十八日。江西尾船。已全数催出临清。惟闸外卫河水势。近日微形消落。现将湖河各闸。亮板北注。以资浮送等语。卫河水势消落。自系豫省雨水未能沾足之故。直隶、山东、河南三省。自四月二十七、及五月初旬、奏报得雨后。迄今未经续奏。看来各处。自五月初旬以后。俱未经续获甘霖。虽该三省麦收。据报八九分不等。此时想经刈获登场。固资晴日晒晾。而大田正当长发之候。尤赖雨泽滋培。著传谕梁肯堂、穆和蔺、惠龄、将现在曾否续得甘膏。农情有无望泽。是否不致妨碍之处。各行据实速奏。以慰廑注。　　

○都察院奏、巡城御史。如派巡漕。及巡察吉林、黑龙江等差。请即开缺。再管理街道御史。应照巡城例。一年更换。报闻。　　

○丁未。谕、据保宁奏、请将与属兵之女通奸之守备孟嘉永革职。枷号四十日。发往喀什噶尔等处效力等语。新疆地方。孟嘉永身系守备。胆敢与管辖兵丁之女行奸。甚属卑贱不堪。若仅照保宁所奏完结。不足蔽辜。亦无以警众。俟孟嘉永枷号满日。杖四十。即发往喀什噶尔等处。赏与回子为奴。余照所请行。　　

○谕军机大臣等、前经兰第锡奏、徐城北门志桩。原存长水七尺八寸。五月初七、八、九等日。骤长水五尺六寸。新旧共一丈三尺四寸。因思豫省黄河。地居江南上游。徐城志桩。已长水一丈三尺有余。河南水势。自必先行加长。传谕李奉翰、将该省黄流增长丈尺。及各工保护情形。即行具奏。本日该督奏到查勘曹单黄河工程水势一摺。内称曹单一带黄河。于五月初六七等日。陆续长水三尺九寸。初十日后。渐次消落。现在仅存长水一尺八寸。其曹县六堡。自长水之后。共深二丈七八尺。溜势湍激。畅行下注。河底可期愈加刷深。直达江境等语。所奏尚系东省黄河。而于豫省五月间长水情形。仍未经奏及。此时将届伏汛。一切河水长落。及保护工程。事关紧要。该督奏报情形。自应由驿三四百里驰递。仍仅交差弁赍呈。殊属迟缓。岂不知朕廑念河防。时萦宵旰耶。著传谕李奉翰、将前此降旨询问豫省水势。曾否加长。并各处险要堤坝。是否稳固情形。据实速奏。以慰廑注。毋再迟缓。将此由五百里谕令知之。寻奏、豫省黄河。五月初。长水三尺七寸。下旬、长水一尺七寸。六月初二、三、四等日。长水二尺九寸、至四尺一寸。均旋涨旋消。各工稳固。得旨、览。为日正长。敬之。勉之。　　

○又谕曰、福康安等奏、审明崖州拒捕戕官首夥盗犯。分别正法。并拏获盗首大辫三、李广才、及各船拒捕夥犯二十五名。押解来省审办等语。所办好。此次缉获首夥各犯之文武员弁。著福康安等、查明开单咨部。分别议叙。以示奖励。又另片奏、陆光平接到搜捕洋盗咨会。即饬该国沿海各屯。上紧巡哨。并令吴文楚、为水军都督。分布巡缉。至此案盗匪。前在广南短棉农耐地方窜匿。因令该国协同缉拏。今据该国王咨称、该国辖内。并无此等地名。应再照会阮光平、令其复行确查办理等语。阮光平接到咨会。派令吴文楚、统率海艘战兵。分屯游徼。实属恭顺可嘉。吴文楚、为该国王心腹得力之人。特令为水师都督。搜拏洋匪。足见阮光平、为内地除盗安良。出于感激悃忱。颇知以事为事。尽心调度。并非视为海捕具文。以一咨塞责。其所称该国境内。并无短棉农耐地名。自非捏饰。况广南系阮岳所管之地。闻阮光平向与阮岳不睦。恐有呼应不灵。掣肘难办之处。亦未可定。外洋岛屿沙洲。道里本属渺茫。地名多非的确。非若藏匿内地盗匪。必须确切挨查。一一穷究。吹毛求疵可比。此时福康安、惟当以该国王实心敬事。调度有方。绥辑海疆。不遗余力。婉词嘉奖而鼓励之。不必似内地。以获犯无据之供。责成该国。于短棉农耐地方。搜求根缉。转令该国王难于措办。至吴文楚、如果将盗首拏获。著福康安等、即行奏明。朕当加以优赏。即其所属土目人等。有能拏获盗匪者。亦量加赏赉。俾令益知感戴。现在盗首。止有何起文一名未获。或仍知照该国王、饬令留心缉捕。其余夥盗十六犯未获。祇须严饬内地文武员弁。认真躧缉。不必复令安南协捕。于抚驭外藩之道。较为得体。所有未获盗首何起文一犯。及盗夥王才高、孔亚锡、张亚四、布亚往、亚孻、亚妹、亚九、吴添、带头蓬、复大炮、刘亚二、陈亚二、陈亚六、张老二、亚七、亚胜等犯。并另案洋盗孙维斌首夥人等。著福康安等。严饬根拏。务期按名就获。毋使一人漏网。将此由五百里谕令知之。　　

○以故广西思恩府属古零土巡检覃子仪子兆鹏、袭职。　　

○广西巡抚陈用敷疏报、乾隆五十五年分。小镇安通判、天保、奏议等三厅州县。开垦老荒水旱田、六顷八十亩有奇。水田＜土韦＞、九十七＜土韦＞有奇。　　

○旌表守正捐躯河南西平县民赵玉书妻张氏。太康县民高兴旺妻孙氏。　　

○戊申。谕曰、步军统领衙门奏、河南民人郑守谦、呈控光山县役何九等、将伊子郑宗尼、攒殴致毙三命一案。县役何九等。因郑守谦、揭取派夫折钱告示。欲行呈控。輙将郑守谦拏获。并将伊子殴毙。复赴伊家搜取告示。躧死伊孙。又将伊媳踢伤殒命。该县祇将快役刘兴拟罪。其何九等并未抵命。核其情节。虽系该犯一面之词。但事关蠹役科歛。连毙三命重案。自当彻底根究。严查办理。以成信谳。外省习气。往往以州县民人。在上司呈控之案。即发该管府县审办。该府县岂有不回护之理。以致扶同瞻徇。百弊丛生。此案系五十四年之事。该省巡抚、藩、臬、俱经更换。与穆和蔺等无涉。自无所用其回护。著穆和蔺、将案犯卷宗。亲提至省。率同藩臬。秉公严审定拟具奏。嗣后不特民人赴京控诉事件。经朕降旨发交审办者。应行提犯亲讯。即本省民人。在督抚衙门。控告屈抑之案。亦当亲提究办。不得仍委所属府县承审。致有辗转庇护、宕延不结之事。况督抚等职任封圻。当以整饬地方。伸理冤抑为务。岂可养尊处优。于民人陈诉要案。仅委之属员办理耶。所有原告郑守谦、著该部照例解往候质。步军统领衙门原摺。并发交穆和蔺阅看。　　

○谕军机大臣等、自驻跸热河以来。连日天气炎熇。未得雨泽。想京城一带。晴霁日久。郁蒸殊甚。自必望雨甚殷。朕心深为廑念。著传谕阿桂等。于觉生寺、黑龙泽等处。照例设坛。虔诚祈祷。并查询在京回子能祈雨者。一体祈雨。以期速沛甘霖。如得有雨泽。即行奏闻。用慰廑注。寻奏、遵旨设坛祈雨。兼令回子萨哈尔索丕、一体祈祷。得雨即驰奏。报闻。　　

○己酉。谕、据德勒克扎布奏、请将扎萨克台吉齐业尔、协同贝子鄂齐尔办事等语。齐业尔署理盟长以来。诸凡妥善。且正盟长鄂齐尔、为人淳朴。副盟长腾特克年幼。即照所请。着齐业尔、协同盟长鄂齐尔、办理事务。　　

○豁免甘肃宜禾县。乾隆四十八、五十二两年分。民欠耔种口粮、五千七百九十石有奇。房马价银、二百二十两有奇。　　

○旌表守正捐躯直隶开州民吴学思妻任氏。　　

○庚戌。谕曰、勒保参奏西和县知县黄潼鲤、相验不实。请将该员革职一摺。核其情节。该县民人李琳、李三文子、与堂嫂阎氏、口解争扭。殴伤阎氏。取辜医治。旋即平复。嗣因阎氏胃痛病发身死。该县初凭仵作验报。面伤致毙。率行通详。继复讯得阎氏、实系因病身死。自行据实检举。是该员虽误报于前。尚不敢回护于后。且此案未经成招。即自行确讯得实。非有心捏报、始终回护者可比。该督请将该员革职。未免过当。黄潼鲤、著罚俸一年。以示薄惩。所有奏请革职之处。著加恩留任。　　

○兵部奏、职方司书吏陈遵五、延搁车驾司移付山东巡抚公文。复改填月分。请交刑部审讯。得旨、此案兵部职方司书吏。胆敢于印付上。私行挖补。改填月分。显系有心捺搁。藉端撞骗。自应严切根讯。从重办理。至山东巡抚、咨送迟误文报各站员职名。系上年三月内。自京发递行在本箱迟误。即经兵部参奏。行令该抚开送职名。何以直至七月内。始行咨覆。请免开参。复经兵部驳令仍将各职名开送。而该抚又迟至十一月内覆到。已属迟延玩愒。乃兵部于上年三月之事。该抚于十一月内。始行覆到。并不即时行催。任其迟至数月之久。亦属延缓。可见兵部与该抚、俱不以事为事。咎均难辞。著留京王大臣、会同刑部、提到书吏陈遵五、严究耽搁挖改实情。从重定拟。所有兵部堂官、承办司员、及山东巡抚、一并察议具奏。　　

○予故杜尔伯特扎萨克辅国公乌哷斯、致祭如例。　　

○旌表守正被戕直隶东光县民魏朋妻李氏。　　

○辛亥。谕军机大臣曰、梁肯堂奏、河南差弁赍摺。行至柏乡地方。将摺匣包袱遗失。现将差弁王晟高、锁解豫省。查明斥革等语。河南差弁王晟高、呈递奏摺。并不随身赍带。辄将摺匣包袱。拴系车后。以致中途遗失。殊属玩误。该督即将王晟高、锁解豫省。查审斥革。所办尚是。此等差人赍递奏摺。想系不甚紧要事件。著穆和蔺、再行补缮。另委妥弁赍进。将王晟高、讯明有无别情。斥革办理。并著梁肯堂、饬令正定、赵州、一带所属州县。派役留心寻觅。毋使隐匿。将此谕令知之。　　

○又谕、上年六月间。据梁肯堂奏喀尔喀王贡楚克扎布、差扎奇鲁克齐博罗特入贡。于多伦诺尔地方。被贼窃去制造经典银八百两。并衫帽等物。请令该厅同知。照数赔还一案。曾降旨传谕该督、以赔偿银两。恐来使等有装点被窃。希图地方官赔偿之事。可以不必。惟在饬属严拏赃贼务获。迄今已届一年。曾否将案内贼犯拏获。未据该督奏闻。岂以此案一经奏报于前。遂可了事耶。著传谕梁肯堂、如赃犯业经缉获。即行奏闻。倘仍未弋获。务须严饬所属。认真躧缉。毋得视为海捕具文。日久玩延。致干咎戾也。　　

○直隶总督梁肯堂覆奏、五月下旬。各属得雨一二寸、至四五寸不等。早谷、高粱、黍、稷、长发畅遂。近日间得阵雨。禾苗并无妨碍。得旨、览奏稍慰。初六此间得雨三寸。尚欠优渥。炎热太甚。尚亟愁望也。　　

○壬子。谕军机大臣曰、梁肯堂奏审办密云县道旁叩阍之湖北蕲水县民人徐文绪一摺。内称查照原呈。提犯研鞫。据供、因侄女被堂叔家人陶象吉拐匿。在县控告。本县并不传审。反受枷责。心怀不甘。要想告状伸冤。应请将该犯。照例发近边充军。但该犯年已七十。语无伦次。实有痰迷形状。应解回湖北。严行禁锢等语。徐文绪所供各情节。如果属实。何以该县并不审究。转将该犯枷责。自应秉公查办。若系该犯有心诬陷。挟嫌诬告。亦应按律办理。以警刁悍。如实系年老痰迷。即将该犯饬交司监。严行永远禁锢。毋令再行滋事。将此传谕毕沅等知之。　　

○又谕曰、吴璥奏请俟新任藩司郑源璹抵任。即交卸起程。趋赴行在陛见一摺。前据李奉翰奏称、吴璥于河防修守事宜。熟悉干练。请令该司协防大汛。实于要工有益等语。业经允其所请。现在正当大汛之期。黄河上下各工。在在均关紧要。得一熟手。率同保护。自较为妥协。此时不必汲汲赶赴行在。仍令留办防汛事宜。俟过伏秋雨汛。于九十月间。朕自热河旋跸时。再行起程。来京瞻觐。　　

○又谕曰、鄂辉奏核办本年四川省秋审案件。将拟绞官犯德新、斩犯文思镜二名。俱拟入缓决一摺。核其情节。骡夫陈大成、既经受雇起身。又复在途翻悔。并逞强嚷骂。理本不直。德新举脚吓踢。适伤陈大成肚腹毙命。尚系事出无心。且该犯父叔胞弟。均系出兵身故。情亦可悯。至文思镜一犯。因伊父与陈黄氏通奸。致其母自缢殒命。该犯将陈黄氏砍毙。究系痛母情切。与逞凶谋命者有间。鄂辉甫任总督。于秋谳案件。即能斟酌情理。细心推究。将此二案。俱拟入缓决。所办尚是。但该省秋审题本到部时。自必按律办理。已令军机大臣存记。俟刑部核拟具题。再降谕旨。将此传谕知之。　　

○军机大臣奏、旱河工程。应修者三处。广仁岭迤东。山沟水发。沙石冲入旱河。现在河底、高于大路二尺有余。又钟鼓楼至大河沿。旱河底与岸平。又河屯协署前。河身亦经淤塞。共估需银三千九十两零。即日兴修。仍请拨热河道库备赏银五万两。交典生息。为岁修费。从之。　　

○癸丑。以故奉恩将军德明子富永阿、袭职。　　

○甲寅。谕曰、普福等奏、伊等亲至苏尼特两旗游牧。查勘被灾情形。办理赈济等语。该处连年被旱。贫穷蒙古。必须广为赈济。方不致失所。著加恩将车凌衮布、巴勒珠尔雅喇木丕勒、请借二年郡王俸银。不必借与。即行照数赏给。令其散放贫穷蒙古人等。此项银。就近于口北道库内。速行支给。普福等、仍往苏尼特两旗游牧。会同该盟长扎萨克等。妥为办理。不得遗漏一人。车凌衮布、巴勒珠尔雅喇木丕勒、各赏借郡王俸一年。俾整理产业牲畜。分作四年。坐扣完结。以副朕惠爱蒙古臣仆、一体轸恤至意。　　

○又谕、据恒瑞等奏、办理户部事务主事职衔五十八、安泰、俱已年满。若俱发回原处。现在办事需人。请将安泰、发回该处。以防御补用。五十八、仍留乌里雅苏台办事。令其候补防御之缺。俟该处缺出文到之日。再行送京。引见补放。令回原处等语。五十八、安泰、俱经年满。既系情愿仍回原城、以武官补用。著照恒瑞等所奏。五十八、安泰、俱著以该处防御补用。五十八得缺以前。仍留乌里雅苏台办事。俟出缺时。再令来京引见补放。发回原处。　　

○谕军机大臣等、此间昨日未刻起。至申刻止。大雨滂沛。入土五寸。遂交热河道查看。自王家营迤西较小。本日未刻。又复得阵雨。势甚绵密。现在京师望泽甚殷。昨今两日。未知曾否一律普被甘膏。著传谕留京办事王大臣、即将日内是否得有雨泽之处。查明覆奏。以慰廑注。　　

○又谕、前因贼犯张三、脱枷逃逸。谕令步军统领衙门。饬派番役严缉。兹据金简奏、番役在涿州鲁坡村地方。将张三拏获。讯据供称、曾许给门军德成钱十千文。将我开了手金□靠。又将脚镣钥匙。交我收管。并给小刀一把。叫我起了枷上铁锔。可以逃走。于五更时候。即脱枷潜逸等语。张三前因犯窃拟枷。在宣武门看守。胆敢扮□手枷逃走。实属不法。该门军德成、因张三口许钱文。给与钥匙小刀。纵令脱逃。甚属可恶。自应与囚同罪。但张三、系二次犯窃脱逃。拏获罪不至死。即加重、亦不过发遣为奴。著传谕刑部堂官、审讯明确后。其纵令脱逃情节。如果属实。著将德成、永远枷号于各城门。轮流示众。俾得共知儆畏。其一同该班之门甲门军等。有无通同贿纵情弊。并著严行确讯。定拟具奏。其拏获张三之番子等。著金简酌量奖赏。以示鼓励。将此传谕刑部、并金简知之。　　

○又谕曰、陈用敷奏拏获脱逃遣犯正法一摺。内称该犯潜逃后。当经该县查知。会差兵役。即日在北门城外追获。审明正法。所有典史李灵长、知县李日跻、相应开报。听候部议等语。遣犯脱逃后。该县既能即日拏获。不致任其窜逸稽诛。尚属留心缉捕。自应将该员声请免议。乃该抚摺内。何以又将该县典史、一并开参。殊未明晰。况典史系属专管。知县仅系兼管之员。亦不得漫无区别。该抚前任安徽巡抚任内。办理地方事务。率多错误。是以降为府尹。经朕复加擢用封圻。何尚如此颟顸。不知留心耶。陈用敷、著传旨申饬。　　

○以喀尔喀右翼部扎萨克多罗贝勒车布登纳木扎勒、为乌兰察布盟长。乌喇特扎萨克镇国公车布登栋罗布、为副盟长。　　

○乙卯。谕曰、雅尔泰、因伊调补乍浦副都统。奏请来京陛见等因一摺。殊不成话。前称雅尔泰所遗员缺。调补兆庆、后复称将伊调补乍浦副都统。部文迟速难定。自应择其紧要者。明白入奏。雅尔泰并无罪戾。岂有无故出缺之理。雅尔泰、殊属不晓事体。著传旨申饬外。雅尔泰、距前岁年班陛见。已及二载。著即前来热河陛见。　　

○丙辰。补行乾隆五十五年大计。安徽省。不谨官一员。罢软官一员。年老官七员。有疾官二员。才力不及官三员。山东省。罢软官一员。年老官八员。有疾官二员。才力不及官三员。浮躁官三员。广西省。罢软官二员。年老官五员。有疾官二员。才力不及官三员。分别处分如例。　　

○以故贵州思州府属坪正长官司何型子镇西、袭职。　　

○丁巳。谕军机大臣等、本日刑部议驳湖北省民人陈谷松、与王廷英、共殴吕九如身死。将正犯陈谷松、减等拟流一本。所驳甚是。已依议行矣。此案陈谷松、王廷英、共殴吕九如毙命。先经该抚以王廷英、殴伤吕九如左右膝臁肕。仅止紫黑皮破。尚属轻伤。不至于死。应以在逃之陈谷松拟抵。王廷英、照例拟徒。及拏获陈谷松到案审讯。与原审各情节无异。自应将该犯、照例拟以绞抵。乃该抚又称助殴之王廷英、所殴亦属重伤。于未结案之前病故。准其抵命。将陈谷松减等拟流具题。前后自相予盾。岂吕九如之死。竟无一抵命之人。任听正犯陈谷松、以王廷英业已身故。无可质证。希图推卸。而该抚亦祗凭属员详报。并不细心研究。以致先后办理两岐。罪名互相出入。殊属非是。此事是否系该臬司意欲如此办理。抑出自该抚主见。著传谕福宁、据实明白回奏。至毕沅系该省总督。近在同城。于此等人命重案。亦应留心查察。何以未经驳正。著毕沅会同福宁、据实查明。亲提犯证。再行鞫讯明确。妥议具奏。所有刑部原本。著摘钞略节。发交阅看。　　

○又谕、前据福宁奏、安南陪臣于五月二十二日。由武昌省城前进。约计五月二十七日。可出湖北境等语。河南毗连楚省。该陪臣一出湖北。即入豫省信阳州境。该处距热河。计程不过二千八百余里。若按站行走。七月初间。即可行抵热河。彼时距赏赉之期尚远。该陪臣亦无需早到等候。且现在大雨时行。想沿途不无泥泞。尽可令其缓程行走。以示体恤。著传谕该督抚等。计算日期。令于七月二十五六。行抵热河。亦不为迟。　　

○戊午。谕军机大臣曰、王懿德奏、调补善化县知县汪辉祖、患病未痊。未便令其到任。且何刘氏等命案。该员尚有应讯之处。亦未便遽准回籍等语。已将该员开缺。交姜晟查审矣。汪辉祖、先经臬司饬委检验桂阳县民妇何刘氏等命案。该员藉病托故。迁延未往。经巡抚冯光熊、于参奏陈玉垣案内。声明汪辉祖、有无规避别情。另行参处。嗣据汪辉祖、以气体渐虚。精神恍惚。请解任回籍调理。虽据王懿德、验明患病属实。但其中恐有被巡抚参劾。托病捏报情节。王懿德所奏。殊不可信。著姜晟、亲提何刘氏等命案。研讯确实。并汪辉祖有无规避别情。一并秉公据实审拟具奏。又据王懿德另摺覆奏、严禁小钱一事。不过敷衍塞责。并无设法查办之处。至所称令盐道于收卯之日。会同藩司、亲加点验。仍不时前往抽查等语。殊属拘泥俗套。足见不实。王懿德、系本任藩司。暂护抚篆。现在姜晟已扺湖南。伊即应卸事。早回本任。藩司即伊也。将来会同盐道。于收卯之日。亲加点验。即伊应办之事。乃摺内转称饬令盐道。会同藩司办理。其时藩司是谁耶。不通之极。且公然以巡抚自居。夸大其辞。实属糊涂。王懿德、著传谕严行申饬。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百八十



大清高宗法天隆运至诚先觉体元立极敷文奋武孝慈神圣纯皇帝实录卷之一千三百八十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都
  </div>
  <div class="pagination">
   <a href="清实录乾隆朝实录_page1742.html">
    上一页
   </a>
   <span>
    ...
   </span>
   <a href="清实录乾隆朝实录_page1738.html">
    1738
   </a>
   <a href="清实录乾隆朝实录_page1739.html">
    1739
   </a>
   <a href="清实录乾隆朝实录_page1740.html">
    1740
   </a>
   <a href="清实录乾隆朝实录_page1741.html">
    1741
   </a>
   <a href="清实录乾隆朝实录_page1742.html">
    1742
   </a>
   <span class="current-page">
    1743
   </span>
   <a href="清实录乾隆朝实录_page1744.html">
    1744
   </a>
   <a href="清实录乾隆朝实录_page1745.html">
    1745
   </a>
   <a href="清实录乾隆朝实录_page1746.html">
    1746
   </a>
   <a href="清实录乾隆朝实录_page1747.html">
    1747
   </a>
   <a href="清实录乾隆朝实录_page1748.html">
    1748
   </a>
   <span>
    ...
   </span>
   <a href="清实录乾隆朝实录_page1744.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
