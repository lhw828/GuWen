<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1831 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1831 页/共 1860 页
  </h1>
  <div class="content">
   ○己卯。谕曰、兵部右侍郎员缺。著伍弥乌逊补授。伍弥乌逊现在出差。著台布署理。　　

○庚辰。上御勤政殿听政。　　

○谕军机大臣等、前据福宁奏、驰赴镇筸。迎会福康安。随同剿捕。今又称到镇筸驻劄。与前奏互异。该督竟尚欲迎赴前途。抑即留驻镇筸。坐待福康安之至乎。其意不过以镇筸有刘君辅在彼。思倚以为重。办理全无把握。且所调官兵内。有襄阳镇标兵二千名。该处与豫省接壤。道路较远。调派本未允协。而未到各兵。又不催令速至。所云相机速办之语。仅属空言。殊不足恃。前据姜晟奏、约计福康安于二月十五日。可抵铜仁。计算福康安之报。日内即可奏到。盼望甚为殷切。福康安到彼后。自必先将松桃贼苗。痛加歼戮。肃清贵州边界。迅抵湖南。带兵会剿。此事全仗福康安督率办理。克日蒇功。再据福宁奏、高村职员滕家瓒等。召募乡勇。捐给口粮。杀毙苗匪甚多等语。职员等因苗匪滋扰。设卡防御。固属自保身家。但该处为镇筸后路。贼匪时常窥伺。经滕家瓒等率领乡勇。打仗杀贼。守住要路。实为急公出力。自应拨给火药铅丸。以资应用。著福康安于军务告竣时。即查明出力者。照台湾义民首之例。分别奏请奖赏。并著福宁先行晓谕滕家瓒。赏以六品顶戴。其随从杀贼之乡勇。并即查明。先行分别赏给银两。俾踊跃争先。于剿捕更为有益。又据兴兆奏、挑备荆州满兵一千名。恳请带往协剿等语。此等满兵。驻防日久。未必能胜于绿营。现在湖广所调之兵。已有一万数千余名。为数不少。著传谕福康安、酌量情形。如无须添调满兵则已。倘或必须添调。兴兆人本老实。副都统二员。皆已年老。恐带兵不能得力。近令德楞泰由京前赴湖南。必由荆州经过。该处满兵。既经兴兆挑备。自己派有章京等领管。德楞泰途次。若接得福康安知会。即行顺路统领带往。自较为便捷也。　　

○以原署内阁学士邹炳泰补原官。　　

○辛巳。遣官祭贤良祠。　　

○谕、京师五城饭厂。定例应放五个月零二十日。本年系闰二月。应于闰二月二十日停止。但现在天气尚寒。距麦收之期较远。若遽行停止放赈。恐无业贫民。难以糊口。所有本年五城饭厂。著加恩展至三月二十日停止。以示朕施惠贫民。有加无已至意。　　

○又谕、前因福建漳郡龙溪县。猝被水灾。监房倒塌。该处监犯皆知守法。并无一名走脱。曾降旨令该抚将问拟斩绞各犯。查明报部办理。兹据刑部具奏。除大逆缘坐。未便拟减。及谋故杀人拟斩各犯。仍于秋审时。酌拟缓决外。其已结拟绞缓决一二次、及应入本年秋审缓决各犯。分别开单请旨等语。该犯等于监房被水冲塌。尚知安静守法。自应量加减等。所有缓决一二次之朱苞等二十二名。及应入本年秋审缓决之谢允和等十八名。俱著加恩照例减等。以示法外施仁。并昭奖劝至意。　　

○谕军机大臣曰、福宁等奏、剿杀贼苗。夺梁拏卡一摺。此奏略强人意。速盼捷音之至。但阅摺内称苏灵带兵六百名。于二十日辰刻方到。午刻即率领官兵。由东面上山。至头卡向西迎敌。抢上山梁。占住得胜坡、狮子口二处。刘君辅在贼后面。往上直扑。两路夹攻。福宁在紧对山梁。用炮轰毙苗匪数十人。贼始纷纷逃窜等语。苏灵曾经出兵。前据该镇奏带兵前往时。朕即以为此人必能得力。今果奋勉杀贼。实属可嘉。是此次剿杀贼苗。由苏灵带兵前往迎敌。抢上山梁。占住地势。福宁、刘君辅、不过在后策应。看来福宁前此。竟因贼势滋蔓。不免心存畏惧。株守镇筸。一筹莫展。今因苏灵带兵到彼。有所倚赖。始得有胜仗。可见该督之无能。本日据姚棻等奏、接准福宁咨会。令在交界地方。一体堵截等语。广西虽同系苗疆。而距现在苗匪滋事地方。远至数百里、及千余里不等。何至纷纷咨会堵截。即此一端。是福宁办理此事。竟系毫无主见。惟仗福康安迅速来楚。督率进剿。以期克日蒇功。再苏灵于初二日自永州起程。所带官兵六百名。为数亦少。永州距镇筸一千七百余里。该镇于二月二十日辰刻。即已齐集到彼。行走迅速。洵属奋勉可嘉。何以福宁昨奏未到官兵。尚有五千余名。当此行军之际。一经派调。自应星速前往。随同剿捕。岂容途次耽延。著传谕福康安于到楚后。务宜按各处檄调之兵。道路远近。详细确查。如有任意迟延者。即将带兵之将领据实严参。以示惩儆。其行走妥速奋勇者。亦即查明奖赏。　　

○壬午。春分。朝日于东郊。遣豫亲王裕丰行礼。　　

○谕军机大臣曰、福康安奏、驰抵铜仁亲看情形一摺。所见得要。前因冯光熊奏、黔省苗匪。经珠隆阿等带兵夹攻。奋勇剿杀。歼毙二百余名。贼已纷纷溃窜。似黔省境内。贼已剿杀净尽。是以降旨令福康安至楚省督办。今据福康安奏到情形。松桃、嗅脑、正大等处贼匪。尚肆出滋扰。而思南、印江、及镇远四十八溪地方。均有贼匪窥伺之事。自当先行剿净。俾后路肃清。方可带兵前进。福康安此时。转不必急于赴楚。惟当统领大兵。将松桃正大一带逆首。大加剿洗。急通道路。其印江四十八溪地方。并设卡安兵。严为堵截。庶廓清后路。方可乘胜直进。并力全趋楚境。以为一鼓歼擒之计。本日据孙士毅和琳奏、松桃苗匪。拥入秀山县境。将村庄汛地烧毁抢掠等语。是逆苗已延及川境。和琳到秀山后。亦当将该处苗匪。剿除净尽。以清后路。不必急思先赴松桃。与福康安会合。秀山距松桃不过七十里。和琳俟肃清后路。可以安心。再驰抵松桃。与福康安带兵会剿。维时福宁等、亦带兵由镇筸进攻。三面会剿。谅此么＜麻骨＞贼匪。无难悉数歼除。但福康安带兵进剿时。自必由铜仁正大松桃一带。先剿该处苗匪净尽。再赴镇筸等处会剿。因思福康安既带兵赴楚。而正大一带后路。尤关紧要。彭廷栋、系黔省提督。应令酌带弁兵。留于正大营驻劄。以为策应。即和琳剿净秀山苗匪后。前赴松桃。会晤福康安。商办剿捕事宜。亦应留穆克登阿、酌带弁兵。在秀山驻劄策应。将来福康安统领大兵。直抵镇筸永绥凤凰厅等处贼匪屯聚之所。捣穴擒渠。和琳并当带兵在松桃一带剿办。不可同赴镇筸。致后路无人。使贼匪得以乘虚抄袭。绕出滋扰。又据冯光熊奏、拏获汉奸杨兴农、张胜禄、现在暂行严禁。并据孙士毅等奏、都司何元卿等禀报。拏获活匪三十四名。严行收禁各等语。当此军行之际。剿捕防堵。在在皆需兵力。安有余兵可以分派看守。此等拏获贼匪。若复照常监禁。或该犯思越狱逃窜。及其余党纠众潜来抢劫。别生事端。况川省夺获匪旗。上有统兵元帅字样。逆匪等胆敢私称官号。实属可恶已极。其中必更有主谋之人。获犯后何不向其严切究讯。其统兵元帅。系何人所封。此次逆苗纠众滋事。究系何人为首。其贵州拏获汉奸。亦应向其究讯滋事根由。及为首逆犯、是否即系石柳邓、石三保等。抑另有主谋为首之人。著传谕福康安、和琳、福宁、过有生擒活口。除有关紧要一二人外。其余即一面录供具奏。一面将该犯等速行正法。其杨兴农、张胜禄二犯。及川省擒获之三十四名。即严切审讯。如有紧要可备解京讯问者。即派委员迅速解京。以便交军机大臣。讯问起衅缘由。其余即当正法。以免疎虞。又据福康安奏、请派额勒登保、德楞泰等、带领巴图鲁数十员前往。带兵剿捕等语。福康安未到之前。早已派德楞泰带领巴图鲁侍卫章京十余员。由驿即日起程。经赴黔省。今思德楞泰、竟应令赴镇筸一带。帮同带兵。庶黔楚两省。俱有熟谙戎行之员。至福宁处现有苏灵到彼。已得其力。即当一面催齐各兵。一面与刘君辅、苏灵、设法攻捕。不可等待福康安至楚。坐失机宜。至吏目施锦、因剿贼被伤身死。实为可悯。事定后。再一并降旨。照阵亡例加恩议恤。　　

○是月。浙江巡抚兼署盐政觉罗吉庆奏、江苏松江府属青村等场。上年间被水灾。业蒙恩准缓徵。惟查青村、袁浦、及下砂头、二、四场。现值青黄不接。稍形拮据。当饬运司酌量接济。旋准江苏抚臣咨会、松江歉收各县。现经奏准借给耔种口粮。民灶未便两歧。应就近于奉贤、南汇、二县仓库内。酌动银米散给。仍由运库拨还。下部知之。　　

○山西巡抚蒋兆奎奏、山西宝晋局原设六炉。前经议减二炉。复准户部咨、直隶江苏等省。现因钱价过贱。奏明全行停铸。查晋省每银一两。尚止易钱千文以内。市价未为昂贵。但局内存钱。多至一万数千串。已足敷贮备平价之用。其额放兵饷。均可以银两满支。应将减存四炉。一并停止。下部知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百七十一

大清高宗法天隆运至诚先觉体元立极敷文奋武孝慈神圣纯皇帝实录卷之一千四百七十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六十年。乙卯。闰二月。癸未朔。谕曰、徵瑞奏、长芦所属。并无积欠。惟灶户因灾缓带未完课银、共五千二百一两零等语。前经降旨。将各省钱粮积欠。并两浙积欠灶课。及因灾缓徵等项。俱经普行豁免。今长芦灶户未完五十七、五十九等年、因灾缓带银五千二百一两九分二厘。并著加恩一体豁免。以示朕恩加无已至意。　　

○谕军机大臣等、据周樽奏、亲赴太和县陶烟家。讯据陶烟之子陶兆安供称、伊父陶烟。已于上年十月十八日。自缢身故。当将尸棺刨验。咽喉有自缢痕迹。传令邻保人等认识。均称属实等语。陶烟一犯。是否实系自缢身死。尚难凭信。刘之协为此案罪首。尚且辗转逃匿。希冀偷生。陶烟系为从之犯。将来定拟。不过发遣为奴。何遂肯自寻短见。就使周樽设身处地。亦当决其计不出此也。或该犯家属。别寻缢死尸身。借为影射。地方官邻保人等。亦冀完事免累。扶同证实。均未可定。朕办理庶务。从不过事吹求。因近年外省谳案。屡有装点情形。捏饰供证之事。足见奸狡之徒。情伪百出。是以不能信其必无疑窦。著传谕苏凌阿、周樽、再将陶烟是否实系自缢身死。抑或影射潜逃。再行详细密访根究。毋任朦混漏网。　　

○又谕、湖南三厅两县腹内之地。俱被贼苗滋扰。蔓延百数十里。跬步皆山。今据福宁奏称、贼匪忽聚忽散。处处需兵堵剿。设有贼十数万。岂亦调兵十数万。以一兵办一贼。贼往何处。兵亦随往何处。就所奏情形。虽十万之兵。尚不敷用。有是理乎。且贼匪滋扰。不过在永绥镇筸一带百数十里之间。无难设法围擒。岂因兵力不敷。难于剿捕。听其蔓延。向贼坐守。置之不办乎。总之贼匪虽分合无常。其中必有主谋为首之人。大兵剿办时。当择其屯聚紧要窝巢。并力进攻。捣穴擒渠。则其余党不攻自溃。前此石峰堡回匪。以及台湾林爽文滋事时。始亦纷纷肆扰。迨大兵进剿。一举得胜。后遂迎刃而解。势如破竹。并未檄调多兵。分投堵剿。现在湖广南北两省。已调兵一万三千余名。四川亦调兵四千余名。福康安带领黔省劲兵数千名前来。共计约有三万上下。兵力已属厚集。尽敷剿捕。何得尚以兵少贼多为词。福宁此奏。不但不知用兵。且不免心存畏怯。无论福康安久历戎行。必不率为此奏。即和琳虽任事未久。伊具有识见。亦断不肯出此。福宁于军旅之事。本未娴习。现既据称兵力不敷剿捕。若该督遽带兵深入。冒昧轻进。设为贼人邀截。稍有疎虞。转属不成事体。朕此时亦不责以办贼之事。但镇筸地方。该督及刘君辅、带兵在彼驻劄。其余保靖泸溪等处。亦俱派员带兵。分投堵御。该督惟当董饬地方文武。严密巡查。留心防守。务期防护无虞。至福康安若专由松桃一路进剿。贼匪知大兵在黔。势必纠集齐赴松桃。悉力抵御。未免难于得手。福康安应察看情形。约于何时可以进攻。即先期知会和琳、福宁、同日进发。福康安带兵自南而北。和琳带兵自西而东。福宁带兵自北而南。如此三路会攻。使贼彼此不能兼顾。官兵更可乘胜夹攻。为一鼓歼擒之计。前据冯光熊奏、铜仁属良苗石老三等。坚守木寨。与贼打仗。已加恩赏给六品顶戴。本日又据福宁奏、保靖良苗张星毕等。将凶苗石大贵、与张廷仲等互相仇杀情形。赴永顺协具禀。可见苗民亦不乏畏法效顺之人。自当急为奖励。张星毕、亦著赏给六品顶戴。况贼之不和。正官军之利。何不乘机用计。设法离间招抚。此事福宁不能妥办。福康安当密为筹画。相机办理。又楚省官兵。已调至一万三千余名。自不便再为檄调。黔省官兵。素称趫健。为绿营之最。福康安统领进剿。必可得力。川省先已派调汉土官兵二千名。孙士毅又续调降番六百名。穆克登阿前带兵八百名。复添调川北兵六百五十名。共计川省之兵。已有四千余名。现因黔楚四川三省各行剿捕。未经会合。是以兵分见单。不日福康安、和琳、将松桃、秀山一带逆苗剿净。并力全趋楚省。兵威已极壮盛。屯练降番。登陟是其所长。于剿贼固属得力。但现已檄调有一千六百名。且该处道路相距遥远。一时恐不能即到。著福康安、和琳、速行酌商。如无需添调。固属甚善。倘实有需调用土兵之处。即一面奏闻。一面飞调应用。　　

○甲申。调任湖广总督福宁奏、前据永顺协副将庆溥禀报、窝喇寨苗人张廷仲、聚众不法。现与凶苗石大贵等仇杀。当经密札该副将、及知府戴求仁等。设法离间张廷仲。令其立功自效。兹据游击李光荣报称、张廷仲来营面禀。聚集多人。原为堵截贵州苗起见。并无别有不法。连日被石大贵追逼。因自投表明心迹。查张廷仲束手来归。自系为黔苗杀贼。若即究明治罪。恐伊子等穷无所归。转与石大贵合而为一。现据札谕张廷仲、先给千把总职衔。并令寄信伊子及张星奇等。率领苗人。并力堵杀石大贵。立有功绩。即代为具奏请旨。谕军机大臣曰、福宁自赴湖南办理苗匪以来。筹画布置。均未合宜。祗有此一事。差强人意。与昨降谕旨相合。但张廷仲既已投出。福宁自当示以宽大。仍行遣回。以广招徕而离党与。转不必留于永顺。致启贼疑。乃福宁将张廷仲扣留不放。即使将伊正法。亦祗杀一张廷仲。于贼众毫无所损。莫若即行释放回寨。纵或心怀狡诈。释放后又有反覆。贼苗中亦不过多添一人。何足为轻重。况张廷仲之子、及张星奇、拥众万人。尚未解散。设闻张廷仲被留。竟纠约夥党。前来劫夺。又将何以御之。是留一张廷仲。或恐别生事端。而释令回寨。使贼党万余。同心效顺。以一人而安万人之反侧。岂不甚善。此旨到后。著该督等即行传谕张廷仲、以尔聚集苗众。原为堵截黔苗起见。今被追迫自行投诚之处。业经代为奏闻。深蒙圣恩嘉奖。格外恩施。赏给六品顶戴。并令尔即行回寨。尔当感激天恩。率同尔所聚苗众。奋勇剿杀黔苗。尔果能实心出力。或将石柳邓、石大贵擒献。必当格外仰邀恩赏。加授官职。即不能擒获黔苗逆首。但能堵杀黔苗。即系尔之功绩。如此明白宣谕。抚以恩信。张廷仲自必诚心效力。可收以苗攻苗之用。即或不能杀贼。而贼党中少此万人助恶。于事大有裨益。　　

○又谕、永顺苗匪张廷仲等。聚众不法。现与凶苗石大贵争衡。此系极好机会。已有旨谕令福康安、乘机用计。抚剿兼行。但设法招抚。原因现在苗匪。处处勾结。借此散其党与。且以苗攻苗。可以助我兵势。乃一时权宜之计。但此等苗众。曾经肆逆。究防其中怀叵测。现因大军到彼。畏惧乞降。及窥见我军虚实。或又反侧生心。关系甚重。将来遇有招抚苗匪。俱当加意慎重。妥为安顿。即受降之际。不可不妥为防范。其有带令随营剿捕者。尤应分置别营。密谕带兵将弁。随时留心。以防别滋事端。福康安久历戎行。自能筹虑周到。恐福宁等见不及此。特再遥为指示。　　

○缓徵福建漳州泉州二府属、乾隆五十九年水灾场灶额赋。　　

○乙酉。谕曰、毕沅奏、彭之年年逾七十。不能得力等语。彭之年、著以原品休致。所遗襄阳镇总兵员缺。著马瑀调补。并著驰驿前赴湖南军营。随同带兵剿贼。彭之年仍著暂留襄阳。办理本镇事务。俟军务完竣。马瑀回任后。再行回籍。　　

○大学士公管云贵总督福康安奏、连日察看苗寨情形。先差兵役绕道前往正大营。饬知提镇。约日出城迎合。于二月十九夜。臣与总兵花连布等。分路直前。行至盘塘＜土幻＞地方。已系五更时候。探知该处苗寨丛襍。即令连抛火弹。烧毙苗匪多人。其寨内逃出之贼。亦多歼戮。迨天色渐明。对山贼匪。鸣锣吹号。四面均有苗贼赶来对拒。我兵枪炮并发。各从山旁沟路飞攀而上。奋力攻打。杀贼百余人。搜获米粮二千余石。提臣一闻枪炮声。立即带兵出城会合。城内外难民。闻知烧寨获粮。皆踊跃前来。当将米全行散给。仍于盘塘＜土幻＞安营。一俟大兵齐集。即进攻松桃嗅脑等处。谕军机大臣等、黔省苗匪。与楚省苗匪勾结。蔓延滋扰。梗塞道路。今福康安一到铜仁。不待兵齐。即带现在官兵。分路进攻。立解正大营之围。痛歼贼众。将盘塘＜土幻＞地方苗寨焚毁数处。毙贼多名。实属快意之至。现在大兵云集。松桃嗅脑等一带道路。应已开通。其要处剿平。乌合余匪。自必纷纷四散。福康安由黔赴楚时。和琳剿除秀山贼匪。肃清后路。亦可带兵前来会合。与楚省官兵。并力夹攻。势成破竹。愈盼捷音速至。福康安、著赏给玉扳指一个。大荷包一对。小荷包四个。以昭优奖。总兵花连布。此次打仗杀贼。亦为得力。并著加恩赏戴花翎。至毕沅奏称、据署辰州府知府朱纫兰禀报、永顺苗匪张廷仲、与贵州苗匪石大贵仇杀。败逃之后。为营员盘获。现在解赴辰州。亲往严讯等语。此事与福宁昨奏情形逈异。朕思张廷仲、系永顺苗众为首之人。聚集党与至万人之多。安能即行盘获。纵使与石大贵仇杀。何至一时歼戮殆尽。遂致只身逃窜。且贵州苗匪石柳邓等滋事不法。张廷仲因何亦聚集多人。前在保靖滋扰。昨据福宁奏、张廷仲既已前来。伊子及张星奇、并伊手下纠聚之人。现在何处。是否随同张廷仲前来。屯聚附近地方候信。抑系败逃涣散。或俱归附黔苗之处。福宁前奏摺内。俱未详悉声明。想毕沅已接到福宁咨会。驰抵该处。即将指出各情节逐一根究。据实具奏。至此事先系永顺协副将庆溥禀报。福宁进呈札稿内。又有前给该副将、及知府戴求仁札谕字样。始续据游击李光荣禀报投出。是否系庆溥禀报在前。抑庆溥、李光荣等、接到福宁札谕。始行设法招致。前奏实不明晰。而本日毕沅所奏、被营员盘获之语。又系接据署知府朱纫兰禀报。彼此情形。互相歧异。若非文武各员。彼此遮饰邀功。将盘获捏为招致。即系福宁作为前给札谕。豫占地步。二者必居一于此。毕沅抵辰州。即先行详查覆奏。福康安到楚后。亦将以上情节。覆加确讯。详悉查奏。勿任稍有偏倚。　　

○丙戌。谕、浙江定海镇总兵员缺紧要。著该督于闽浙两省水师总兵内、拣选一员调补。所遗员缺。著孝顺阿补授。　　

○又谕、此项黔楚边界。逆苗滋扰。延及四川秀山一带。各该省督抚。一闻信息。前后带兵驰往该处。会商合剿。内惟福宁自抵辰州镇筸以来。筹画布置。全未合宜。又不能带兵杀贼。毋庸议叙外。福康安、一得苗匪滋扰之信。即驰赴铜仁。筹办一切。旋赴正大营带兵督剿。痛歼贼匪。立解围城。疏通道路。实堪嘉尚。毕沅自抵常德后。诸凡用心合宜。亦属可嘉。和琳自藏回京。一入打箭炉。于途次得黔省苗匪滋事之报。即奏明驰往。先后拨派将领兵丁。前赴边界严密堵截。所办亦为得要。姜晟、冯光熊、筹办军务事宜。秩然有序。均属镇静得宜。刘君辅、驻劄镇筸。防护城池。歼获贼匪。彭廷栋、带兵驰往正大营。帮同珠隆阿、相机剿贼。珠隆阿于攻绕之贼。率领将弁兵丁。奋勇剿杀。伤毙贼匪三百余人。守住营寨。苏灵、一到镇筸。即日带兵迎贼。抢上山梁。乘胜剿杀。花连布、随同福康安。带领官兵。分路歼擒贼匪。均为奋勇出力。福康安、毕沅、和琳、姜晟、冯光熊、刘君辅、彭廷栋、苏灵、珠隆阿、花连布、俱著交部议叙。其在事守城杀贼。著有劳绩之文武各员。并著福康安等查明咨部。分别议叙。以示鼓励。　　

○丁亥。谕、前经降旨。将各省节年民欠普行豁免。令各督抚查明具奏。兹据福康安等奏、滇省钱粮。并无民欠。惟铜厂积年各户。共欠银四十九万七千七百余两等语。此项铜厂欠款。固不在钱粮民欠之例。但该炉户人等。食力营生。与齐民无异。此次特沛殊恩。将小民积欠。廓然一清。共遂含哺之乐。所有云南铜厂各炉户人等节年长支欠银四十九万七千七百四两零。亦著加恩一体豁免。以示逾格推恩至意。　　

○谕军机大臣等、据福康安等奏滇省铜厂积欠一摺。已降旨加恩全行豁免矣。铜厂工本银两。均关帑项。不容丝毫拖欠。年清年款。乃因此项积欠银两。每逾数年。即藉清查邀恩豁免。历任督抚及管厂各员。恃有恩免常例。遂任听炉户等递年积压。施欠不交。所办实属因循。兹当普免天下积欠。施恩锡庆之时。姑准所请。将厂欠一体豁免。著传谕福康安等、嗣后惟当认真查办。按年清款。倘再仍前拖欠。不能复思藉词宽免也。　　

○又谕、邪教案犯刘之协。在扶沟脱逃后。节经降旨。令该督抚严密查拏。迄今未据缉获。试思各省地方。自督抚以至州县。层层管束。如果实力查缉。彼将焉往。乃该督抚等既未能将正犯查明实在踪迹。而办理非过即不及。辄将辗转牵涉之人。纷纷拘讯。即如前次惠龄在樊城查拏张华一犯。将字音相似之人张添华、张化等、一并搜查拘讯。而现在周樽。因查拏刘玉春。亦将太和县城内城外之刘姓民人。传齐盘问。此等民人。与邪教匪犯并无关涉。而牵连提究。徒滋扰累。邪教传徒惑众。固不可不严查究办。然亦岂可波及无辜。外省派委佐杂及胥役人等。即遇无事之时。尚思借端讹诈。扰累平民。况藉查拏邪教为词。必混行搜捕。及审非案犯。并不治伊等误拏之罪。则其弊更不可问。而民人等借此互相仇扳诬陷者。亦所时有。即使讯属无干。旋行省释。而拘提到案。往来质审。已受株连破家荡产之累。成何事体。著密谕各督抚、此后惟当严密留心查拏正犯。毋任潜匿远扬。如遇委员差役等、妄拏平人。借事讹索者。即将伊等加重惩治一二。以儆其余。则委员役吏等知所惩儆。不敢任意索诈。而无干之人。亦免波累。但该督抚仍不得因有此旨。即意存怠忽。又置缉捕要犯于不问。以致终无弋获也。　　

○戊子。调任湖广总督福宁、湖广提督刘君辅奏、二月二十七日。官兵分路进剿逆苗。行至十余里。适遇贼苗数百人。官兵枪箭齐发。歼毙十余名。贼即纷纷逃散。臣等乘胜追赶。南过山嘴。忽见苗匪数千。从山后绕出。直扑我师。官兵奋勇击杀。接应之兵亦到。两面夹攻。共杀贼数十名。贼始四窜山谷。谕军机大臣曰、福宁等此次分路剿杀苗匪。虽不能大歼贼众。究竟差强人意。但该督等此次共带兵一千五百名。杀贼止十数名。为数甚少。算来几及官兵百名。杀贼一名。足见无能。岂尚能谓之奋勇。朕披阅及此。代伊等羞惭。不知该督等亦自知愧否。况官兵与贼接仗。既经击退贼匪。自应乘胜追赶。相机擒捕。乃仍复彻回。耽延时日。岂不贻贼笑乎。看此情形。是湖南一路。难望其直前进取。惟待福康安之至。方可大捷。又福宁所奏、明安图被贼戕害。固由冒昧轻进。但所带兵丁为数不少。何至不能抵御。如果因贼势较众。止于兵无纪律。尚能与贼打仗。被贼冲散。自应可原。倘竟系兵不顾将。一见贼至。即纷纷溃去。致镇将为贼所戕。此等临阵逃散之兵。若不查明严办。何以肃军律而儆将来。著福康安于到彼时。分晰查办。再前据福宁奏、镇筸镇城。四面环山。形如釜底。墙身卑矮。山后均系苗寨。登高瞭望。合城皆见等语。镇城为苗疆重镇。从前建城时。自必择形势厄要之地。何至地势低洼若此。使苗民得以登高俯视。所奏恐不足信。著福康安等、于事竣后。亲加查勘。据实奏闻。该处地方苗寨甚多。未必尽皆附贼。势难将各寨全行拆毁。若以该处逼近苗寨。城形窄小。不足以壮观瞻而资捍卫。或就前建城垣。量加展宽。将附近高阜地方。半围城中。或于镇城酌添兵丁。其山上要隘处所。酌添营汛。藉资控制。并著福康安等、一并入于善后章程内。酌议具奏。　　

○己丑。谕军机大臣等、永绥厅被贼匪围扰日久。张廷彦所带宜是镇兵二千名。此时计已早到保靖。该镇务宜上紧剿杀。将古丈坪、及花园汛一带苗匪。扫除净尽。速赴永绥厅应援。与吴开泰会合剿捕。亟解城围。此即该镇之功。不可不加倍奋勉也。至刘君辅、因恐贼人窥伺镇筸城池。抄截后路。不敢造次轻进。所虑亦是。目下镇筸左近贼尚未散。若该提督冒昧前进。设有疎虞。转属不成事体。亦祇可将附近苗寨。先行扑灭。再俟兵力取齐。由渐而入。至福康安前奏、督兵进剿。歼杀苗匪多人。正大之围立解。迄今未据续奏。盼望甚为殷切。想福康安布置一切。稍耽时日。然亦不可再迟。朕为此事宵旰萦怀。谅福康安自必仰体朕意。熟筹妥办。迅速捷音。　　

○庚寅。谕、从前徐绩在巡抚任内。办事阘茸获罪。发往新疆。及回京后。又加恩补放副都统。上年弘旿所遗都统员缺。一时不得其人。以徐绩历任稍久。人尚老实。是以加恩将伊补放。本日召见。问及弘旿声名平常。所行事迹。伊竟似毫无见闻。徐绩系补授弘旿之缺。弘旿所行之事。别旗之人尚知。徐绩岂有无所见闻之理。显系从前外任所染恶习。意存瞻徇。甚属可恶。徐绩著革任。赏给六品顶戴。发往和阗。自备资斧效力赎罪。更换托伦。令其由彼前往喀什噶尔。协办事务。更换范建中来京。　　

○又谕、镶黄旗汉军都统员缺。著保宁补授。伊未来京以前。仍著庆桂署理。明亮系新授伊犁将军。职衔较大。管理外藩。足资威镇。明亮从前曾在军营奋勉出力。现在徐绩所遗正红旗汉军都统员缺。即著明亮补授。仍赏戴双眼花翎。　　

○又谕、据松筠等奏、达赖喇嘛、班禅额尔德尼等。请将伊等所属唐古忒等应交粮石、及旧欠钱粮宽免。并赈济贫人。修理倒坏房屋之处请旨等语。达赖喇嘛、班禅额尔德尼等、一闻朕降旨蠲免天下钱粮。伊等亦请将唐古忒等抚恤办理。实属善举。朕深为嘉悦。达赖喇嘛、班禅额尔德尼著各赏给哈达一个。紫金俐玛无量寿佛各一尊。碧玉手串各一卦。大荷包各一对。小荷包各三对。松筠等接奉时。即转为赏给。但前藏地广。所交之项较多。达赖喇嘛既请宽免一年。即著照所请办理。后藏地狭。所交之项较少。恐不足班禅额尔德尼一年之用。即著免其一半。但赈济贫人。修理倒坏房屋等项。由达赖喇嘛之商中拨银三万两。由班禅额尔德尼之商中拨银几万两之处。并未声明。达赖喇嘛等仰体朕意。既将唐古忒等抚恤办理。自不必拨用达赖喇嘛银两。著即动用该处正项。赏给前藏银三万两。后藏银一万两。松筠等务须悉心办理。毋致一人遗漏。以副朕一体轸恤番仆之意。　　

○辛卯。旌表守正捐躯河南河内县民王大亮媳拜氏。　　

○壬辰。谕、现因贵州铜仁府属地方。苗匪滋扰。冯光熊办理一切军需事宜。尚皆妥协。著即留贵州巡抚之任。俾令一手经理。其云南巡抚员缺。即著姚棻调补。　　

○又谕、前因贵州铜仁府属之松桃正大等处。猝被逆苗滋扰。于农功不无妨碍。业经降旨。将本年钱粮缓徵。并令该抚查明。覆奏到日。再行加恩豁免。兹据该督抚、将铜仁府属每年额徵钱粮数目。查明具奏。所有铜仁府、及松桃正大等处、本年应徵秋粮、及改折米、共六千七百余石。地丁正耗等银、九百八十余两。铜仁县本年应徵秋粮改折米、共二千六百余石。地丁正耗等银三百余两。俱著加恩全行豁免。至附近铜仁府之镇远、思南、思州、黎平、平越、都匀、古州等府厅属。士民共抒义愤。招集乡勇。堵御贼苗。及官兵经过之贵阳、安顺等府。悉皆帮运军装。急公趋事。亦应量予恩施。仍著该抚等、将镇远等府厅属、本年应徵钱粮。查明分别蠲缓。以示朕抚绥良善。加惠闾阎至意。　　

○谕军机大臣等、据福康安奏、督领官兵。于二月二十六日。分路进攻。伐木开栅。杀毙贼匪数百。烧毁贼寨二十六座。并搜获粮食万余石。现在筹剿松桃一带贼匪。即行前赴镇筸等语。览奏欣慰。其筹办一切。甚合机宜。可谓用心之至。著赏给福康安珐琅表一个。及大小荷包奶饼。用昭优眷。阅图内正大营迤南报国哑喇各塘。地势最为险要。现已为官兵攻得。其迤北之松桃嗅脑一带。尚为贼匪屯聚。道路桥梁。被其烧毁掘断。福康安此时。自应探明路径前进。先将松桃一带贼匪。全行剿除。庶后路廓清。方可安心进剿。前据和琳奏、上月底可抵秀山。该处贼匪不少。阅图内秀山与松桃接壤。松桃等处道路未通。和琳自必将秀山一带贼匪剿尽。肃清后路。再赴松桃。与福康安并力前进。福康安、和琳、当倍加奋勉。以副委任。至贵州军需事宜。系冯光熊一手经理。尚属妥协。己另降旨将该抚即留贵州之任。其云南巡抚员缺。将姚棻调补。著福康安再行酌量。如贵州省城。有需大员驻劄。可暂留姚棻在彼。云南原有护抚也。如贵阳省城。别无紧要事件。而云南铜法钱务。需人经理。即一面奏闻。一面令姚棻径赴云南新任。　　

○又谕、此次福康安亲率总兵花连布等、带领官兵。伐木越山。分路进攻。沿途遇有贼匪。旋杀旋追。烧寨歼贼。搜获粮石。实堪嘉尚。又另摺奏、彭廷栋、珠隆阿、于正大营解围复。设卡防守。坚护塘水。贼匪不敢复来窥伺。珠隆阿所受枪伤。尚未全愈。仍照常昼夜巡防。实为奋勉。福康安、彭廷栋、花连布、珠隆阿、著再交部议叙。珠隆阿并赏戴花翎。至外委张文锦、一闻贼匪滋扰之信。即率兵约同民人抵御保守。甚属出力可嘉。奖拔千总。尚不足以示优奖。著即破格以守备超补。并赏戴蓝翎。所有在事出力各员。著福康安查明一并咨部分别议叙。其现在随同福康安分路剿贼兵丁。俱著查明人数。每名先赏一月钱粮。以示鼓励。又福宁奏、泸溪县知县黄炳奎、盘获为贼散粮之杨交等、现在究办等语。黄炳奎尚属留心。亦著交部议叙。　　

○癸巳。遣官祭历代帝王庙。　　

○甲午。上诣大高殿行礼。　　

○还宫。　　

○旌表守正捐躯直隶开州民许六女许氏。武强县民张大度妻庐氏。　　

○乙未。上启銮。谒东陵、西陵。　　

○谕、此次恭谒两陵。所有沿途经过地方。著加恩蠲免地丁钱粮十分之三。　　

○又谕、上年直隶秋间雨水较多。河流涨发。顺天、保定、正定、天津、河间各府属、地亩间被淹浸。节经降旨加两倍赏恤。豁免秋粮。并于本年春间。分别展赈。复将该省节年未完民欠正耗地粮、及折色口粮等项。普行豁免。俾户庆盈宁。益资饶裕。现届开徵之期。在小民身无积欠。自必输将恐后。但念上年被水各属。此时若一律按例徵收。究恐民力不无拮据。著该督查明直隶上年被水各州县。所有本年春间应徵银粮。俱缓至麦收后徵收。庶民力益觉宽纾。以示惠锡闾阎。有加无已至意。　　

○谕军机大臣等、据福康安等奏、探明贼径。绕道前进。高垄坡一带贼寨四五百家。出其不意。攻杀焚烧。贼匪抛掷器械。纷纷逃窜。距嗅脑仅有二三十里。从此乘朕直前。嗅脑松桃屯聚贼匪。即可立时解散。现在和琳已可抵秀山。自先将该处苗匪。剿除净尽。会合督兵。进临楚境。以靖镇筸逆苗。速成大功。伊与福康安、应否合为一路。及分路进剿之处。令福康安、和琳、会商妥办。以期迅速集事。再兵分则力单。合则势盛。福康安所言。正中湖南之弊。福宁在镇筸。惟知派拨兵丁。分投堵御。以致现存之兵。为数无多。不能并力进剿。正坐此弊。至良苗武童黄士高、带领吴正文等。赴营投效。经福康安赏给旗号。并发给告示。令其广为传播。并令帮同官兵。攻擒贼苗。即量给银两顶戴。既可安抚良苗。又可助我兵力。自应如此办理。　　

○是日。驻跸烟郊行宫。　　

○丙申。谕军机大臣曰、阿精阿奏拏获陶兴供出之张百四等五犯。严加究问一摺。据供、该犯并未与陶兴送王双喜至刘松处。其刘之协逃往何处。实在不知等语。张百四等、既系邪教案犯。其刘之协下落。虽供并不知情。但从此切实根究。如能究出刘之协踪迹。固属甚善。即使该犯等实不知情。而此等同案匪犯。多获一人。其教中即少一人。现在陶兴业已在京监禁。安徽之阮沉、郭彦忠等。谅日内亦可解到。无难三面质讯。切实银究。著将阿精阿原摺。钞寄刑部堂官阅看。即向陶兴等先行审讯。其张百四等犯。著传谕阿精阿、派员解京。以凭归案讯问。并饬解员沿途小心管押。毋致稍有疎脱。至此等案犯。皆系辗转牵涉。既非正犯。若久经羁禁。转得安坐囹圄。并著刑部堂官、于审明后。即分别发遣为奴。其刘之协脱逃何处。仍著阿精阿留心设法。严缉务获。毋得以案内余犯。已经解京。遂心存懈弛。置缉捕要务于不问也。　　

○是日、驻跸白涧行宫。　　

○丁酉。谕、今日路途较远。所有擡轿校慰。每人著赏银锞一两。
  </div>
  <div class="pagination">
   <a href="清实录乾隆朝实录_page1830.html">
    上一页
   </a>
   <span>
    ...
   </span>
   <a href="清实录乾隆朝实录_page1826.html">
    1826
   </a>
   <a href="清实录乾隆朝实录_page1827.html">
    1827
   </a>
   <a href="清实录乾隆朝实录_page1828.html">
    1828
   </a>
   <a href="清实录乾隆朝实录_page1829.html">
    1829
   </a>
   <a href="清实录乾隆朝实录_page1830.html">
    1830
   </a>
   <span class="current-page">
    1831
   </span>
   <a href="清实录乾隆朝实录_page1832.html">
    1832
   </a>
   <a href="清实录乾隆朝实录_page1833.html">
    1833
   </a>
   <a href="清实录乾隆朝实录_page1834.html">
    1834
   </a>
   <a href="清实录乾隆朝实录_page1835.html">
    1835
   </a>
   <a href="清实录乾隆朝实录_page1836.html">
    1836
   </a>
   <span>
    ...
   </span>
   <a href="清实录乾隆朝实录_page1832.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
