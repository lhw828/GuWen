<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 329 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 329 页/共 681 页</h1>
    <div class="content">
○壬寅。大计天下官员。卓异官三十二员、贪酷官四十八员、不谨官六十四员、有疾官八十员、年老官一百二十员、罢软官三十五员、才力不及官五十一员、浮躁官四十九员、俱分别升赏革降处分如例　　

○癸卯。上驻跸万峰山　　

○甲辰。御舟泊吴江县龙王庙　　

○户部议覆、四川狭西总督葛思泰疏言、狭西驻防兵马、岁需米豆草束、向派西安府属州县供办。因各属离省窎远、且山路驼载、民力艰难。若全支折色、则省会采买、粮草不敷、又恐累兵。请半支本色、半给折色、兵民两便。应如所请。从之　　

○乙巳。御舟泊浙江秀水县　　

○丙午。御舟泊仁和县塘栖镇　　

○丁未。遣大学士王熙祭先师孔子　　

○御舟至杭州。阖郡士民迎驾。是日、上驻跸杭州府城　　

○戊申。祭大社、大稷。遣吏部尚书阿兰泰行礼　　

○己酉。孝康章皇后忌辰。遣官祭孝陵　　

○谕扈从部院诸大臣、朕稽古省方、咨求治理。阅视河道、期底平成。凡有利于民生、必令群沾实惠。兹行次浙省、禹陵在望。念大禹功德隆盛、万世永赖、应行亲诣、以展企慕之忱。其致祭典礼、所司即察例举行。政治所先、在崇文教。江南、浙江、为人文萃集之地。入学额数、应酌量加增、永昭弘奖。著该督抚详议奏请。江宁、镇江、杭州、驻防满洲汉军兵丁、镇守要地、久历岁时、深用轸念。应作何恩赉、以彰优恤、著该部议奏。自南巡以来、所经过地方官员、除八法处分、及列款纠劾外。凡因公窐误、降级留任者、俱准与开复。降级调用者、著带所降之级留任。其经过地方、现在监禁人犯、除十恶、及诏款所不赦等罪、并官员犯赃者不宥外。其余自康熙二十八年二月十一日以前、死罪及军流徒罪以下、已结未结、俱准宽释、以示朕赦罪宥过之意。备办船只地方各官、效力勤劳。著该督抚、会同奉差官员确查具题、各加一级。纤夫供役劳苦、亦著该督抚察明人数、量给恩赏。朕廑念民依、特蠲租赋。总期实德润泽苍生。近见民间有建立碑亭、称颂德意者。虽出群黎感戴之诚、但恐各郡皆然、未免致损民力。诚使闾阎殷阜、则禆益良多。碑亭何与焉。嗣后亦宜停止。江浙钱粮、既经蠲豁、犹虑有不肖有司、借端词讼、朘削民生、著该督抚严行禁饬。至各处榷关、原有则例。朕舟行所至、咨访过关商民、每不难于输纳额税、而以稽留关次、不能速过为苦。榷关官员、理宜遵奉屡颁谕上□日、恤商惠民、岂可反贻之累。自今应力除积弊、凡商民抵关、交纳正税、即与放行。毋得稽留苛勒、以致苦累。违者定行从重处分。朕蚤夜孜孜、惟冀官吏军民、士农商贾、无一人不获其所。故于民生吏治、图维区画、务极周详。尔等可即传谕、俾一体奉行。称朕意焉　　

○礼部遵上□日议覆、致祭禹陵典礼、应照康熙二十三年致祭明太祖陵例、遣官致祭后、皇上亲诣奠酒。上谕曰、尧舜禹汤、皆前代圣君。遣官致祭后、方亲诣奠酒。未为允惬。禹陵朕将亲祭。祭文内、可书朕名。又谕曰、祭以敬为主。禹陵僻处荒村、恐致亵慢。凡供献粢盛礼仪诸事、令左都御史马齐、侍郎席尔达、同往省视　　

○赐扈从王大臣、侍卫、执事人、护军校、护军等、银币有差　　

○赐扈从尚书以下、主事中书以上各官、彩缎有差　　

○庚戌。赐杭州驻防八旗男妇年六十以上、白金　　

○辛亥。上渡钱塘江。舟泊绍兴府会稽山麓　　

○壬子。上亲撰祭文。诣禹陵致祭。率扈从诸臣、行三跪九叩礼。祭文曰、惟王精一传心、俭勤式训。道由天锡、启皇极之图畴。功在民生、定中邦之井牧。四载昔劳胼胝、永赖平成。九叙早著谟谋、惟歌府事。行其无间。德远益新。朕省方东南、道经吴越。睹长江之浩渺、心切溯洄。瞻高巘之嵯峨、企深仰止。幸矣松楸伊迩、俨然律度可亲。特荐馨香、躬修祀事。惟祈灵爽、尚克来歆　　

○上登窆石亭留览是日、御舟泊萧山县西兴镇　　

○先是、上欲亲视下河、命侍郎徐廷玺、巡抚于成龙、先往阅视至是、回奏、往下河所经水路甚浅、不通舟楫。陆路亦甚难行且宿顿无所。各口工程、俱遵皇上指画。今工已及半、凡所修治无可疑者。皇上似可无行。报闻　　

○癸丑。上驻跸杭州府城。传谕明日即回銮启行。杭州将军郭丕等、奏请圣驾暂留数日、以慰官吏军民瞻仰下怀。上曰、朕前往江宁、仅留一二日。且杭州地湿水土不甚相宜朕意已定。郭丕等再三叩请、乃允更留一日。又谕刑部尚书图纳等、朕兹行特为百姓、阅视河道、咨访闾阎风俗。因禹陵在迩、躬往致祭。归时便道过西湖、聊尔寓目。非为游观也　　

○甲寅。谕福建浙江总督王骘曰、朕巡行江表、缅怀禹德、躬率群臣、展祭陵庙。顾瞻殿庑圯倾、礼器缺略、人役寥寥、荒凉增叹。愚民风俗、崇祀淫祠俎豆馨香奔走恐后。宜祀之神、反多轻忽。朕甚慨焉。在昔帝王陵寝、理应隆重培护、况大禹道冠百王、身劳疏凿、奠宁率土、至今攸赖。特书地平天成四字悬之宇下。令地方官即加修理、毕备仪物。守祀人役、亦宜增添。俾规模弘整、岁时严肃。兼赐白金二百、给守祀之人。此后益令敬慎。守土之臣、亦须时为加意、称朕尊崇遐慕之怀。其各祇遵。毋忽　　

○御制禹陵颂、并序。序文曰、朕阅视河淮。省方浙地。会稽在望。爰渡钱塘、展拜大禹陵庙。瞻眺久之。敕有司修葺、春秋莅祼、粢盛牷醴、必丰必虔、以志崇报之意。时康熙二十八年二月十四日也。缅惟大禹、接二帝之心传。开三代之治运。昏垫既平、教稼明伦、由是而起。其有功于后世不浅。岂特当时利赖哉。朕自御宇以来、轸怀饥溺、留意河防、讲求疏浚、渐见底绩。周行山泽、益仰前徽。爰作颂曰、下民其咨、圣人乃生。危微精一、允执相承。克勤克俭。不伐不矜。随山刊木。地平天成。九州始辨。万世永宁。六府三事、政教修明。会稽钜镇、五岳嫓灵。兹惟其藏、陵谷式经。百神守护、松柏郁贞。仰止高山、时切景行　　

○赐福建浙江总督王骘、御衣凉帽。谕曰、尔任总督、凡事实心办理、操守清廉。浙江福建黎庶、俱称尔为清廉总督。故有是赐　　

○赐杭州将军副都统等、蟒衣彩币。协领以下、笔帖式以上各官、彩币有差　　

○上幸演武场。赐将军副都统以下、兵以上、官兵筵宴毕。阅官兵骑射　　

○乙卯。上自杭州回銮。舟泊石门县石门镇　　

○谕扈从部院诸大臣等、朕巡省民生风俗、行次浙江、见省会兵民、俱相和辑、生齿蕃庶、闾里乂安。但观民间习尚、好为争讼。争讼一兴、则不肖有司、因缘诈索、势所必至。纵或官员无所朘削、而胥吏作奸、究不能无私行勒取之弊。小民之牵连苦累者多矣。夫微忿不捐、构成嫌怨。小则耗损物力、大则倾陨身家。其为蠹害、不可胜言。矜此愚民、允宜深戒。地方大小衙门官员、亦应各简词讼。劝导闾阎、俾守分息争、共安生业。又夙闻东南巨商大贾、号称辐辏。今朕行历吴越州郡、察其市肆贸迁、多系晋省之人、而土著者盖寡。良由晋风多俭、积累易饶。南人习俗奢靡、家无储蓄。目前经营仅供朝夕。一遇水旱不登、则民生将至坐困。苟不变易陋俗、何以致家给人足之风。尔等可传谕将军总督等、令家喻户晓、务使敦本兴让、崇俭黜浮、兵民日益协和、风俗日益淳朴、词讼日益减少、积储日益丰盈、则教洽化行、朕心实嘉赖焉　　

○丙辰。御舟泊吴江县　　

○丁巳。上驻跸苏州府城　　

○戊午。松江府属百姓、以蠲免钱粮、建亭立碑、祈祝圣寿。齐集行宫门外、献所刻碑文。上谕曰、民为邦本、休养宜先。年来蠲免江南正供、兼及积逋、惟望百姓家给人足、以副嘉惠元元至意。今阅所进碑文、足见汝等爱戴之忱。第虑不肖有司、指称建亭立碑、借端科敛、犹廑朕怀。其将碑刻发还。众民闻谕、感泣伏地。奏云、阖郡公举、并无科敛。天心过虑、尧舜忧民亦不能如此。碑刻特少展微忱、众民不敢领去。上鉴其诚、命将碑刻收入。百姓皆呼万岁　　

○谕扈从部院诸臣曰、楚省兵哗时、湖广粮道叶映榴、尽节捐躯。朕心深加悯悼、特诏所司优赠亚卿、兼予恤荫。今巡行江南、见其子叶旉、迎伏道左、弥增轸恻。忠节之臣、应特予谥、以彰异数。尔等其会议以闻。诸臣拟谥忠节。上即亲洒宸翰赐之　　

○江南苏松绅士军民等、叩请圣驾暂留数日、以慰万姓瞻天觐日之私。并献本处所产土物。上曰国家之用、虽尽出于百姓。朕兹南行、民间之物、秋毫无扰。尔等既各输诚、姑取米一撮、果一枚、以慰民殷殷来贡之意。至朕时巡事毕、已奏闻皇太后矣。明日发驾、不必勉留。臣民复再三叩请、继以泣下。上勉俞其请、命再驻一日　　

○先是、浙江巡抚金鋐、以民杜光遇、条陈兵丁扰民十款、内称自有驻防兵丁以来、百姓生则倒悬、死无安土等语。批发藩臬二司查讯。布政使李之粹、并不会同按察使查讯、遽移咨将军、出示禁约。将军郭丕、据咨入告。上命兵部尚书张玉书等察审。至是、张玉书等奏称、遍查杜光遇、并无其人。明系金鋐捏造无影之款。李之粹附合金鋐。情罪可恶。并拟绞。立决。得上□日、金鋐流徙奉天地方。李之粹、充发黑龙江　　

○己未。谕扈从部院诸臣曰、大理寺少卿张鹏翮、为人颇优。前任兖州府时、居官素善。著从优升补浙江巡抚。浙江按察使卞永誉、著升补浙江布政使。江苏按察使李国亮、著升补江苏布政使。俱著明日即行赴任。其先补江苏布政使于养志、仍回湖北布政使任　　

○兵部议覆、湖广总督丁思孔疏言、武昌、荆州、并控大江。常德、岳州、俱临湖汇。诚水陆兼重之区。今此四郡、皆系陆营、并未设有水师。请各设水师三百名。再查湖广见设辰州水师营、额兵四百名、战船四十只。沅州水师营、额兵五百零八名、战船四十只。宜都水师营、额兵四百名、战船三十八只。除沅州重地、仍应留战船二十只、兵二百五十四名、以备接应外。余兵二百五十四名、应改为陆兵、统入沅镇陆营。辰州既有副将、其水师竟可裁去。即以所裁兵、分拨荆岳二营。宜都水师、亦应改为陆营。其新设武昌水师、应于督标兵内选用。常德水师、应于提标兵内选用。至三处所余战船、计九十八只。应于武昌、常德、各设二十五只。荆州、岳州、各设二十四只。再湖北驿道、所管沙船五十只、请分四十只、于武荆常岳四府、作为战船。每营设守备、千总、各一员、把总各二员。应如所请。从之　　

○庚申。上自苏州府启行。舟泊无锡县放生池　　

○浙江巡抚张鹏翮、江苏布政使李国亮、浙江布政使卞永誉、请训。上谕张鹏翮曰、今地方宁靖无事。最要者兵民相安耳。浙省向来文武兵民、恒不相得。今则皆已协和。尔其益务辑睦兵民。凡事从公、则得其平矣。昔日江南将军瓦岱、总督于成龙、和衷一体。文武官、亦皆同心共事、毫无满汉兵民之别也。又谕李国亮、卞永誉曰、布政使与巡抚、事体相关。布政使能洁己自爱、守法奉公、虽巡抚亦无如之何。张鹏翮等、因奏请远送。上曰、地方事重。尔等果尽心殚力、为国家循吏。较远送、不更多乎　　

○辛酉。御舟泊丹阳县　　

○升广东总兵官马三奇、为贵州提督　　

○壬戌。上由陆路启行。驻跸句容县城　　

○癸亥。遣官祭先农之神　　

○上至江宁。阖郡士民迎驾。是日、驻跸江宁府城　　

○谕刑部尚书图纳、左都御史马齐、直隶巡抚于成龙曰、朕巡行所过、见兵民相安、地方宁靖、村居稠密。然犹恐比屋不登、小民有不得其所者。且兵民虽享太平之福、尚虑无知、或抵触法禁。用是大沛恩泽、蠲免钱粮、赦宥罪犯、以至官兵商民、咸加恩恤。至于舟楫不通之所、令营马预备、以应一时之需。并绿旗兵丁、护从随行。此皆伊等分内专责。但兵丁备马劳苦、马亦稍疲。宜示轸恤、一体加恩。尔等将绿旗兵丁备马来者、察明人数奏闻、酌量给赏。朕以绿旗兵止官马一匹、恐随行备用、日久疲乏。已令各回汛地。驻防满洲兵所有马匹、业已足用。扬州所备者、亦著停止。尔等即传谕通知　　

○甲子。孝昭皇后忌辰。遣官祭陵　　

○上诣明太祖陵。进前殿行礼。复至陵前。奠酒毕。赐守陵人白金百两　　

○江南民王来熊、献炼丹养身秘书一册。上谕扈从诸臣曰、朕于经史之余、所阅载籍多矣。凡炼丹修养长生、及师巫自谓前知者、皆妄诞不足信。但可欺愚民而已。通经明理者、断不为其所惑也。宋司马光、所论甚当。朕有取焉。此等事、朕素不信。其掷还之　　

○谕扈从诸臣曰、朕往者巡幸江宁、地方情形、既已熟悉。兹以阅河之便、复来至此。顷谒洪武陵。又过后湖、见地方官＜衷-中壮＞饰舟船以待。朕自出京以来、纤夫之外、所需一切、皆出帑金采办、不许分毫派取民间。所御沙船。特发库银修造。扈从人等、需用小船、俱僦以官价。故于今日地方官预备之船、非惟不御、并未往观。欲尔等共悉此意。并传谕江南江西总督傅拉塔等。朕回銮后、勿谓此船、乃朕所御、妄令存贮。其将造饰物料、俱行拆毁、于应用处用之　　

○赐江宁将军副都统等、蟒衣彩币、总督、总漕、巡抚、布政使、按察使、并八旗协领以下、笔帖式以上各官、彩币有差　　

○赐江宁驻防八旗男妇年六十以上、白金　　

○江宁士民数万人、各捧土产米果食物、奏称万寿圣节在迩、叩留皇上驻跸江宁、使兆姓得遂顶祝之愿。上谕曰、朕定期二十七日赐宴、二十八日启行。不必勉留。尔等所贡方物、但取米一撮、即如全纳。士民攀留再三。上以其诚恳、命再留二日、于三月初一日启行　　
</div>
    <div class="pagination">
<a href="清实录康熙朝实录_page328.html">上一页</a><span>...</span><a href="清实录康熙朝实录_page324.html">324</a><a href="清实录康熙朝实录_page325.html">325</a><a href="清实录康熙朝实录_page326.html">326</a><a href="清实录康熙朝实录_page327.html">327</a><a href="清实录康熙朝实录_page328.html">328</a><span class="current-page">329</span><a href="清实录康熙朝实录_page330.html">330</a><a href="清实录康熙朝实录_page331.html">331</a><a href="清实录康熙朝实录_page332.html">332</a><a href="清实录康熙朝实录_page333.html">333</a><a href="清实录康熙朝实录_page334.html">334</a><span>...</span><a href="清实录康熙朝实录_page330.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
