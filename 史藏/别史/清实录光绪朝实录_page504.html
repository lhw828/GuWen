<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 504 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 504 页/共 1316 页</h1>
    <div class="content">

大清德宗同天崇运大中至正经文纬武仁孝睿智端俭宽勤景皇帝实录卷之二百七十　　

光绪十五年。己丑。五月。丙午朔。上诣澄怀堂问慈禧端佑康颐昭豫庄诚寿恭钦献皇太后安。至甲戌皆如之。记注　　

○以翰林院编修李联芳为云南乡试正考官。张星炳为副考官。陈如岳为贵州乡试正考官。刘名誉为副考官。记注　　

○丁未。吉林将军长顺奏、遵查珲春俄文书院应需汉教习等薪工。请由税款动支。分别立案。下所司议。寻总理各国事务衙门奏、所有应支薪水等银。准由库存银两项下动支。年终造报核销。从之。摺包　　

○驻藏帮办大臣升泰奏、饬令藏番办理定界通商。已有端倪。专候印使约期。亲往会议。下所司知之。摺包　　

○陕甘总督杨昌浚奏、请将丁忧陕安镇总兵姚文广改为署任。从之。摺包　　

○戊申。孝诚仁皇后忌辰。遣官祭景陵。照录　　

○谕军机大臣等、前因翰林院侍讲学士良弼奏、奉天灾歉太重。请饬停止米粮出境。当谕令定安体察该省现在情形。酌度办理。兹复据都察院奏、主事魏晋桢等、沥陈奉天等省被灾各情。据称各城高粱粟米。即无外省采买。亦不能接至新秋。吉林一带。近来流民更多。嗷嗷待哺。外省采买米石。有妨民食等语。各省灾民。同系朝廷赤子。山东业已多方接济。直隶收成尚称中稔。而奉天上年水灾甚重。民食尤艰。值此青黄不接之时。必应宽为储备。著定安饬属停止外省采买。即咨明李鸿章、张曜遵照。原呈著钞给阅看。将此由四百里谕令知之。寻奏、现已遵旨停止外省采买。又奏、锦州昌图两属。尚有余粮。拟俟丰收可望。仍奏请放行。均报闻。现月摺包　　

○又谕、有人奏、浙省南粮折价太钜。官民交困。拟请仍归本色徵放一摺。据称浙江杭嘉湖三府漕粮。年外完者谓之南粮。为旗营兵米之用。同治四年定价。每石约需钱三千八百文。当时米价昂贵。尚无轩轾。今则米价日减。折价日增。竟有增至五千至七千不等。地方官因民欠愈多。亦须赔垫。以致官民交困。拟请仍归本色徵放等语。民闲完纳漕粮。总以均平为主。据奏杭嘉湖三府折徵南粮困苦情形。著崧骏按照所陈各节。确切核议。应如何设法变通之处。奏明办理。以恤贫民。原摺著钞给阅看。将此谕令知之。寻奏、拟自光绪十五年冬漕为始。各属粮米。不分漕南。概收本色。不准再有南折名目。各营兵米。仍给折色以恤兵艰。惟州县徵本解折。无从赔垫。不得不于解款内。量予酌减。所有杭嘉湖三府减兵余米及粮道衙门南月粮米。本系徵本解折之款。原定每石解银二两。拟请核减四钱。似此变通办理。于贫民不无裨益。州县亦不致为难。从之。摺包　　

○江西巡抚德馨奏、候补武职半俸。不敷支放。请改由当税项下发给。下部知之。摺包又奏、请将海军经费一款改解南洋。为增筑炮台之用。下所司知之。摺包　　

○云贵总督岑毓英奏、流寓越南难民数千人。奔投入关。除资遣回籍外。拟分别编勇置屯。妥为安插。报闻。　　

○以擅责民人致死。革云南候补游击曲寻协千总牛先有职。并讯办。摺包　　

○予在营瘴故云南副将侯应贤等优恤。摺包　　

○己酉。两江总督曾国荃等奏、遵查十二年回空漕船经费。实难删减。请饬部照数核销。以免赔累。从之。摺包　　

○都察院左副都御史薛福辰因病乞休。允之。现月　　

○以才胜提镇。予副将綦高会等八员。军机处存记。　　

○以创办黑龙江电线出力。予补用运同方希孟等奖叙。

摺包

　　

○以捐银助赈。赏在籍翰林院编修王文在五品衔。予江西临江府知府王之藩、山西泽州府知府周天麟、山西大同府知府陈启泰、各为其父母、山西襄垣县知县沈士鑅、为其祖父、安徽在籍道衔牛歉成、为其母、浙江在籍郎中杨葆镛、为其妻、各建坊。摺包　　

○庚戌。谕内阁、陈彝奏、甄别知县等官一摺。安徽前署宿松县知县候补知县熊道南、见地卑下。无志于民。石埭县知县陈浚源、官声平常。举动谬妄。均著以府经历县丞降补。前署六安州巡检候补典史方吉升、擅受民词。致成重案。候补巡检尹文钊、前在芜湖关分卡。擅作威福。均著即行革职。建德县知县叶鸿基、人地不宜。著开缺另补。以肃官方。现月　　

○安徽巡抚陈彝奏、皖北风气强悍。现在流亡甫集。拟派江苏廪生张黼等、亲历颍凤泗三州。宣讲圣谕。俾蚩蚩之民。多闻一日之善言。即培养一日之元气。报闻。摺包　　

○辛亥。以待泽仍殷。上诣大高殿祈祷行礼。诣时应宫拈香。记注　　

○遣贝勒载滢诣昭显庙。贝勒载澍诣宣仁庙。贝子奕谟诣凝和庙。豫亲王本格诣觉生寺。郑亲王凯泰诣黑龙潭。拈香。记注　　

○谕军机大臣等、前因山东灾歉。叠次发帑截漕。并钦奉懿旨。发给宫中节省内帑银两。谕令张曜迅筹散赈。现在办理情形若何。著随时奏闻。以纾廑系。该省各属州县。常平义仓等项谷石。原备救荒之用。著该督饬属迅即查明。将所存仓谷。尽数碾出。各就本属灾区。核实散放。务当悉心经理。以期实惠均沾。用副拯救灾黎至意。将此谕令知之。寻奏、放赈情形。已随时陈明在案。至常年仓谷。除前借出十五万二千余石外。所有本年被灾各州县。实已放积谷三十五万七千八百余石。无灾各州县。实尚存积谷十九万八千余石。现在地方民情。一律安谧。报闻。现月　　

○光禄寺奏、大婚差竣。核明用款。并恭缴余银。报闻。摺包　　

○壬子。吏部奏、降调前江西南安府知府林戴亨。可否准其捐复。得旨、准其捐复。摺包　　

○癸丑。以京师雨泽稀少。命直隶总督李鸿章派员前赴邯郸县龙神庙。迎请铁牌到京。在大光明殿供奉。以迓和甘。现月　　

○谕内阁、本年朝审秋审情实人犯。著停止勾决。现月　　

○又谕、庆裕奏、病势日增。恳请开缺一摺。庆裕著赏假两个月。毋庸开缺。现月　　

○又谕、御史余联沅奏、宗人府起居注主事。升途沉滞。请饬部设法变通等语。著吏部议奏。现月　　

○又谕、户部奏、特参短欠铜斤委员。请旨、交部勒追一摺。云南运铜委员惠山、运解京铜。短交三万八千五百余斤。应赔银五千余两。前经部议革职勒追。迄今期限久逾。仍未完缴。实属任意延宕。已革云南楚雄县知县惠山、著镶黄旗汉军都统送交刑部。勒限监追。以儆玩泄。现月　　

○谕军机大臣等、有人奏、山东曹沂等处。民情强悍。向多伏莽。近闻被灾各属。渐形蠢动。并有盐枭聚众。抢人勒赎等事。请饬赈恤灾民。思患豫防等语。该省灾区甚广。难保无不逞之徒。乘机窃发。亟宜豫为防范。著张曜严饬印委各员。将赈抚事宜。实力办理。以安良善。一面认真巡缉。毋任游勇奸民。句结滋事。总期消患未萌。是为至要。将此谕令知之。寻奏、曹州安堵。沂州一带已添兵巡缉。唯歉收以武定青州为甚。被水以沿河各县为甚。叠经赈恤。均已靖谧如恒。报闻。现月　　

○又谕、前据岑毓英等奏、云南饷需奇绌。请饬部限催各省。如数筹解一摺。当令户部速议具奏。兹据奏称、滇省兵饷。系计口授食之需。各省应解新旧饷银。截至本年三月止。湖南报解。不及九成。江西湖北四川报解。不及五成。浙江报解。尚不及二成。实属任意玩延。著裕禄。刘秉璋、崧骏、德馨、奎斌、王文韶、严饬各该藩司。将欠解滇饷。设法筹措。限于本年八月内筹解一半。十一月底埽数解清。云南办理边防。饷需极关紧要。经此次饬催后。各该督抚潘司。傥再延不筹解。即著户部指名严参。原摺单均著钞给阅看。将此由四百里各谕令知之。现月　　

○山东巡抚张曜奏、钦奉赏赈银米。遵旨放散。谨陈现办情形。报闻。摺包　　

○缓徵山东齐东等州县被灾地方上忙钱粮。摺包　　

○甲寅。以顺天府府尹高万鹏为湖南布政使。现月　　

○以开缺安徽巡抚陈彝为顺天府府尹。未到任前。仍以高万鹏署理。现月　　

○乙卯。引见新科进士。得旨、张建勋、李盛铎、刘世安、业经授职外。杜本崇、周树模、饶士腾、刘彭年、丁惟禔、费念慈、魏时钜、熊方燧、陈嘉言、许叶芬、曾广钧、江标、陈长橿、徐仁铸、陈钟信、叶昌炽、王万芳、王同愈、张孝谦、卢丛林、何尔钧、陈祥燕、恽毓鼎、刘启端、程棫林、刘若曾、陆钟琦、熙元、邓维琪、孙鼎烈、豫泰、陈鸣秋、张澂、崇寿、欧阳熙、马步元、刘尔炘、傅世炜、熙瑛、曹树藩、段友兰、叶新第、薛启荣、朱锦、爱仁、刘奉璋、李传元、姚士璋、景方昶、余诚格、张鸿翊、孔繁昌、王祖同、徐德沅、薛宝辰、高枬、王尤、朱延薰、戚扬、张维彬、钟广、王继香、赵秉璋、冯端、林孝恂、吴嘉瑞、武玉润、唐右桢、刘元亮、孙廷翰、钱骏祥、希廉、李鹏飞、陈曾佑、宫耀月、梁銮藻、喻兆蕃、王垿、刘秉钧、宝丰、黄炳辰、程丰厚、萨嘉乐、劳肇光、温仲和、梁肇荣、俱著改为翰林院庶吉士。叶祥麟、刘如煇、鲍琪豹、士魁、徐心泰、王世琪、罗凤华、周来宾、陈庚经、陈泽霖、曹允源、夏声乔、丁宝铨、贺涛、张其镃、张景旭、高树、瑞贤、丁述曾、沈瑜宝、赖绍濂、邹洪纬、陈恩寿、鲍心增、赵蔚坊、陈春瀛、袁用宾、王铁珊、王为相、魏有声、唐烜、金蓉镜、赵继泰、陈昌昙、高增融、何文澜、孟滢、张颉辅、梁于渭、李登云、钱鸿文、林国赞、万和锡、罗厚焜、刘锦荣、张允言、曾光岷、熊起渭、王●、陈金台、杨芾、陈宝森、郭集琛、黄榜书、刘华、朱怀新、易贞、费道纯、唐宗海、于宗潼、王祖武、魏秀琦、雷光第、陈三立、毛慈望、张用宾、刘宝森、周秉道、高永孝、任廷扬、连培型、赵曾棣、钰昶、邱逢甲、张立德、武瀛、武镳、赵金寿、周朝槐、郑篯、俱著分部学习。钟承祺、陆钟岱、郭曾程、谭汝玉、金鸿翎、解铠、沈祖燕、郑克明、朱路、俱著以内阁中书用。杨德鑅、许在衡、吴獬、法伟堂、赵尔萃、陈怀忠、刘荫椿、程仲照、柯劭憼、孔昭采、章绍曾、黄传祁、李梦斗、王岳嵩、高涵和、王同鼎、朱寿慈、张曜斗、夏时泰、薛贺图、潘守廉、江俶、翁天佑、区宗初、刘元诚、济生、刘盛堂、郑维翰、朱秉成、江联蓉、文明钦、彭光湛、何锡章、郭以诚、李映庚、郁保章、章乃正、徐培光、纪骧、刘邦槐、王济、赖宏、杨墉、李锡庚、李含菁、黄大华、李光卓、汤汝和、赵锐、方凤鸣、张瑞麟、贾作人、曾庆兰、黄士廉、雷蔚瑞、马嘉桢、黎宗干、冯慎源、董维垿、杨纪元、彭献寿、程元恺、陈铣绶、潘尚志、李柏龄、陈本棠、黄大琨、郑炽昌、喻鸿钧、朱德泽、王天培、袁信芳、魏立、刘汝、张庭诗、刘永恭、王予符、王启烈、王同德、李棻、熊文寿、唐书年、阮善继、逯懿、杨曾新、吴国珍、张正基、王绍勋、李锦、杨万选、李汾、李步瀛、李滋然、李砚田、杨佩芬、超诣、史恩培、吕敬直、阎维玉、曹琳、魏志良、马勤臣、刘瀛、俱著交吏部掣签分发各省以知县即用。户部候补员外郎毛庆蕃、著以员外郎即用。内阁即补侍读绍昌、著仍归原班补用。户部七品小京官陈廷鉴、著以原班用。刑部学习员外郎杨深秀、著俟学习报满。作为候补员外郎后。以该部员外郎即补。分发四川道员张华奎、著仍发原省以道补用。余著归班铨选。现月　　

○山东巡抚张曜奏、疆吏捐助赈款。并义绅设局筹济。亲行放散情形。下部知之。摺包　　

○丙辰。刑部奏、秋审斩绞官犯。分别准免不准免。请旨办理。从之。摺包　　

○又奏、历次缓决绞犯。恭逢恩诏。可否援免。得旨、准其减免。摺包　　

○御史文郁奏、盐场公柜。违例营私。请饬部查照定章。核计年限。下户部议。寻部咨直隶总督查办。李鸿章覆奏。查明承办京引公柜商人姚学源。并无违例营私情弊。下户部知之。　　

○丁巳。谕内阁、前据御史文郁奏、张家口管理牧群主事文鉴、勒索规费。都统意存庇护等情。当谕令李鸿章查奏。兹据逐款查明。据实覆奏。此案文鉴藉口查群。任意刁难。向各牧群勒索银两。现经查出确据者。已有五百余两之多。实属贪劣昭著。荒谬异常。文鉴著即革职。永不叙用。以示惩儆。察哈尔都统托伦布、虽查无受贿情事。惟于司员勒索。失于觉察。著交部议处。该处牧群积疲已久。管理人员。营私害公。恶习相沿。实堪痛恨。著该都统即将一切陋规。严行查革。督饬司员等实力整理。体恤兵丁。以期牧政日有起色。傥仍前玩泄。定当严惩不贷。寻议、托伦布应降三级调用。得旨、著加恩改为降三级留任。现月　　

○又谕、沈秉成奏、土族匪徒滋事。将首要各逆。悉数捕除等语。广西庆远府土属。匪徒莫慖经、欲图土职。谋害土官。主令黄道英纠众滋事。乘机盘踞。虏掠诱胁至七八百人。经沈秉成派委知府何昭然等、会同地方文武。督带勇练。设法兜擒。将首逆莫慖经、黄道英、先后拏获。审明正法。并缉获匪党杨玉成等多名。办理尚为迅速。在事出力各员。准其酌量保奏。毋许冒滥。仍著沈秉成饬属解散胁从。随时实力防范。以靖地方。现月　　

○直隶总督李鸿章奏、续拨地粮银七千两。办理春抚。又奏、省局续铸制钱。请仍在芦课项下。截留银四万五千两。以充工费。均下部知之。　　

○补行河南军政。驻防满营年老官。内城守尉斌杰、镶红旗满洲佐领福裕、均准其留任。摺包　　

○以内阁学士李端棻为广东乡试正考官。翰林院修撰王仁堪、为副考官。编修陈同礼、为广西乡试正考官。潘炳年、为副考官。宗人府府丞徐致祥、为福建乡试正考官。编修鲍临、为副考官。记注　　

○以拏获白旗会匪出力。赏福建兴化协守备张进禄都司衔。摺包　　

</div>
    <div class="pagination">
<a href="清实录光绪朝实录_page503.html">上一页</a><span>...</span><a href="清实录光绪朝实录_page499.html">499</a><a href="清实录光绪朝实录_page500.html">500</a><a href="清实录光绪朝实录_page501.html">501</a><a href="清实录光绪朝实录_page502.html">502</a><a href="清实录光绪朝实录_page503.html">503</a><span class="current-page">504</span><a href="清实录光绪朝实录_page505.html">505</a><a href="清实录光绪朝实录_page506.html">506</a><a href="清实录光绪朝实录_page507.html">507</a><a href="清实录光绪朝实录_page508.html">508</a><a href="清实录光绪朝实录_page509.html">509</a><span>...</span><a href="清实录光绪朝实录_page505.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
