<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 311 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 311 页/共 848 页</h1>
    <div class="content">○以宗人府左宗人绵志、为右宗正。贝子绵偲、为左宗人。　　

○以户部右侍郎宝兴、兼镶白旗蒙古都统。　　

○驻藏帮办大臣盛泰、因病解任。赏前任奉天府府尹兴科、头等侍卫。为驻藏帮办大臣。　　

○给西藏喀喇乌苏等处被灾番民口粮。　　

○癸卯。谕内阁、前因水师总兵缺出。简用乏人。该督等所供人员。尚不敷用。降旨再行保奏。兹据蒋攸铦奏称、向例文职升调。例应引见人员。一经奏准升调。即作为开缺日期。将遗缺递行升补。而武职升迁。必须引见后。始行开缺。需时既久。署事人员较多。每致乏员保奏等语。文武官员。事同一例。何以武职升迁开缺日期。与文职未能画一。著兵部查明核议具奏。寻奏、吏部题奏准升。俟引见后。方作为实任。兵部题奏准升。俟引见后。即给劄实授。衡之例意。本无甚悬殊。至所遗之缺。必俟引见后始予开缺。查奏定章程。系为才具平常。奉旨不准升用者。无本任可回起见。应请嗣后仍照旧例办理。以免窒碍。从之。　　

○又谕、向来刑部承审案件。本有定限完结。惟案内有提犯未到。或行查未覆。及患病之犯应行扣限。各衙门与刑部定例。尚未画一。至斗殴之案。必以辜限伤痕。定罪名轻重。其疑难重案。遴员接审。应照例扣限以专责成。若罪止杖笞。及无罪可科之人。分别交各旗及司坊官等带讯。亦应定立专限。著照刑部所拟。嗣后在京衙门承审事件。限一个月完结。刑部现审事件。杖责等罪。限十日完结。发遣军流等罪。应入汇题者。限二十日完结。命盗等案。应会三法司者。限一个月完结。其斗殴杀伤之犯。到案后以伤经平复。及因伤身死之日为始。行查及提质。并案犯患病。以查覆及提到并病愈之日为始。接审者以接审之日为始。仍将应行扣限。及三法司会审日期。并于科道衙门注销内声明。傥司员因循。或法司不即会审。以致逾限。如系书役作弊者。将书役严加治罪。承审司员及会审迟延之堂司官。一并交部分别议处。内外移咨行查。如催文三次无回文者。照例题参。行文八旗、内务府、五城、顺天府、提人。于文到三日内。无故不行送部者。亦照例参处。至宗人府会审之案。例无明文。每于传审时不即到案。以致结案迟延。著宗人府定立限期。分别办理。并著各该衙门纂入则例。永远遵行。　　

○谕军机大臣等、据敬徵奏、相度得红桩内之于李庄山势。请派员覆看备用等语。穆彰阿等现将高家峪胡各庄地势。覆行查看完竣。著即带同戴泽同等前往于李庄详勘。并从前所看红桩内。如卫佳沟、诸葛庄、东金龙背、凤凰台等处。令海龄派委熟悉路径之官弁。带往各处。再行详细相度。据实覆奏。敬徵原摺并图说。俱著发交阅看。将此谕令知之。　　

○以兵部左侍郎博启图、署正白旗领侍卫内大臣。郑亲王乌尔恭阿、署正红旗蒙古都统。调正蓝旗蒙古副都统苏清阿、为正红旗满洲副都统。以署正蓝旗满洲副都统八十、为正蓝旗蒙古副都统。　　

○以捐赀疏浚河道、修理桥座。予江苏捐职布政司理问陈长年等议叙有差。　　

○甲辰。谕军机大臣等、前据那彦成奏、前往易州等处。相度委员等所看地势。现在节交夏令。大雨时行。且田间禾稼茂密。查看难周。该督业已起程前往。著将前奏梁格庄山后等五处地方。覆看完竣。即行来京覆命。所有前派该委员等即行撤回。俟秋间候旨遵行。将此谕令知之。　　

○步军统领奏、拏获书符惑众之伊赵氏。请旨交部审办。得旨、此案伊赵氏自称释迦道人。书符治病。惑众敛钱。实属不法。伊赵氏、善普、张红亮、陈庭魁、李浚、伊罕、俱著交刑部严审。现有悬挂扁额。及黄纸单上开写旗舍男妇姓名。乃不将该犯等住址供指。且有宗室代募缘簿。亦不肯供出姓名。断难任其狡展。务当严切根究。查拏惩办。勿致有不实不尽。寻奏、伊赵氏系正红旗已故护军广瑞之妻。因贫起意书符治病。旋披剃为尼。应勒令还俗。依例拟杖流。不准收赎。实发驻防安置。护军善普等、代为挂扁。依律拟杖徒折枷。宗室英昆、延请治病。仍例拟杖、折罚。从之。　　

○直隶提督齐慎奏、失察伊子齐重义、陡发疯疾。砍伤多人。请交部严议。得旨、实汝家门不幸。遭此意外凶事。汝子应得何罪。自有一定律例。朕亦无可如何。汝则远在任所。可从宽贷。　　

○赏乾清门头等侍卫布彦泰、副都统衔。　　

○乙巳。上诣绮春园问皇太后安。　　

○谕军机大臣等、蒋攸铦覆奏、现在查办枭匪情形一摺。枭匪黄玉林、踪迹诡秘。该督已委署游击金万全、密往诱捦。自以该游击素称能事。派令前往。惟该犯夥党众多。出没无定。金万全所带兵勇无多。设布置未能周密。致令乘间远扬。甚或恃众拒捕。众寡不敌。稍有挫折。则更不成事体。该督恐多调弁兵。走漏风声。然亦须酌量情形。妥为筹画。是否应添派兵力。分路堵缉之处。蒋攸铦自能随宜调度。慎密办理。朕亦不为遥制。断不可畏难。以致养痈贻患。总期力能捦捕。务在必获。严究党羽。尽绝根株。勿任逃匿漏网。是为至要。将此谕令知之。　　

○又谕、据给事中常恒昌奏、各省常平仓谷。如遇灾歉必须接济之年。准该州县详明上司借给。其无灾年分。概不准出借。例有明文。至于粮少价昂。祇准官为平粜。并未立有出陈易新借给于民章程。闻山西省出借仓谷。积弊相沿。州县于详准出借后。传金里甲人等按里派领谷若干石。有不愿领谷者。每石勒贴制钱一千四五百文不等。其离城较远之乡镇。赴城领谷。守候稽迟。诸多耗费。不得不就近粜卖。而奸商蠹役。从中把持。半价难售。及至新谷还仓。加倍不足取偿。是以民间闻放官谷。畏其受累。不能不贴给钱文。其有不肯贴钱者。胥役拘系入城。任意勒索。盖名为接济民食。实则朘削民膏。名为出陈入新。实则那新易旧。官侵吏蚀。无非累及闾阎。且晋省上年收成。据该抚奏称通省牵算八分有余。是各属丰稔。本可无庸借食。即谓春来市价渐昂。积存陈谷。必须出易。自应照例官为平粜。秋后官为买补。乃该抚辄请将岚县等十六厅州县徵存谷石。出阳易新。实与定例不符。且称嗣后各属续有出借平粜者。随时咨部核办。恐该州县因奏明有案。皆含混详请。藉端派累。殊于民生大有关系等语。著徐炘即详悉查明岚县等十六厅州县。何处实系粮价腾贵。何处必须出陈易新。如有朦混详请之州县。假出借仓谷为名。勒派民间领谷贴钱。任令胥役勒索扰累情弊。即行严参惩办。毋稍徇隐。傥所查不实不尽。经朕访闻。或被控事发。惟该抚是问。恐不能当此重咎也。将此谕令知之。　　

○予江南拆埽堕没外委陈广学、俞学淮、恤赏如阵亡例。　　

○旌表守正捐躯山西稷山县民高二年妻刘氏。　　

○丙午。谕内阁、那彦成奏参缉捕不力各员一摺。直隶宁晋县知县谢宇澄、于一夜连劫之案。不能实力缉拏。以致正盗日久未获。缉捕实属废弛。著即革职。接署栾城汛把总程德培、张锦增、均著交部议处。前署栾城汛把总宁晋汛外委张应凯、系在失事之先卸事。由正定镇委员接署。该镇尚未呈报。该督将张应凯作为专汛奏参。应行更正。著该部照例办理。至文武督缉兼辖统辖疏防、及文职二三参、武职接缉各职名。前经该督开参。并著交部照例查议。　　

○丁未。上御勤政殿听政。　　

○以降调安徽巡抚吴邦庆、为詹事府少詹事。　　

○戊申。谕军机大臣等、玉麟等奏、确查伊犁旗地情形一摺。伊犁屯田之法。据该将军等查明事属可行。请量为变通。著照所请、准其将该处两满洲营屯地。另议佃种。得息作为养赡。以期兵农两收实效。该将军等即将松筠任内已经开垦成熟者。查明两营公地若干亩。惠远城巴燕岱分地若干亩。其实在可以得水之地。每营各有若干亩。嗣后出佃取租。如何经理。所得租息。如何收贮。作何公用。详细妥议章程具奏。再降谕旨。其私行典卖、及扶同侵肥等弊。应如何严行杜绝之处。著一并议定条款具奏。将此谕令知之。　　

○己酉。谕军机大臣等、据武忠额等将张家口鹻务情形。查明覆奏。并酌拟章程。开单呈览。著照所议办理。惟该处商人等。据供从前监督到任。并不点卯。何以景福到任后。屡次传唤点卯。且该处运鹻之商十家。何以同时全行革退。难保非该监督藉端滋扰。另有别情。著确切查明据实具奏。将此谕令知之。　　

○庚戌。旌表守正捐躯山西崞县民妇陈武氏孙女陈缝缝子。　　

○辛亥。谕内阁、朕御极之初。因孝穆皇后安厝王佐村。已阅十年。即欲就该处形势。改建万年吉地。特派戴均元等带领熟谙堪舆之人。前往相度。旋据覆奏、王佐村丈尺规模。不符定制。地亦未臻全美。仍请另择吉壤。以昭慎重。嗣经戴均元等、勘定宝华峪、开工营建。地势既非美善。工程又不坚固。以致孝穆皇后梓宫安奉未久。金券内即有山水浸溢之事。现暂移安奉乡殿。饬谕臣工。另行相度。而事越两年。仍未得有佳壤。岂容再事迁延。朕思事权归一。斯责无旁贷。所有相度之事。著责成禧恩、耆英、那彦成、三人公同经理。即带谙习堪舆者。逐细履勘。悉心商酌。一经得有福基。会同勘明具奏。勿得稽延观望。所有派委人员。务要认真稽查。不许骚扰百姓。以副委任。　　

○又谕、户部奏、查出安徽省捐纳职衔之林德先等、并无部案。显有伪造印文。私给假照情弊。著派大学士托津、长龄、协办大学士卢荫溥、军机大臣曹振镛、文孚、穆彰阿、会同刑部堂官提集应讯人证。严审确情。按律定拟具奏。其前经降旨饬拏之书吏庞瑛、蔡绳祖、任松宇等、尚未弋获。显系闻风逃匿。著步军统领衙门顺天府五城暨浙江巡抚遵照前旨。一体严拏务获。归案究办。所有户部道光八年以前行文。及办理职衔各书吏。一并送交刑部审讯。　　

○谕军机大臣等、据户部奏、查出安徽省捐纳职衔。并无部案。当经咨取部文核对。与户部咨文板片式样。迥不相同。且文内并无取具该捐生等身家清白册结字样。又将道光六年起至八年止。报捐职衔。一并笼统开载。亦与户部向来各按各卯行文者不同。显有伪造印文私给假照情弊。安徽一省如此。恐他省亦复不免。著各该督抚府尹、详查前接部文。有无漏取身家清白册结字样。据实覆奏。将此各谕令知之。　　

○又谕、户部奏、接据刑部咨查安徽省咨覆文内。有捐纳从九品职衔之林德先。查无部案。此外尚有江大海等四十五人。较对部册。均无其名。又查出邵锦春一名。系道光六年七月二十日具呈。至今尚未上兑。而咨内则称邵锦春由监生捐纳州同职衔。于六年七月二十日上兑。其中显有情弊等语。著邓廷桢迅即查明道光八年十二月内。该省接到江大海等捐职印文。何以漏去取具身家清白册结字样。又非各按各卯。该抚当时既不咨部覆查。事后又不照例送册到部。著一并详查由驿明白覆奏。所有江大海等原领执照。著检齐咨送刑部查办。并饬传江大海等、讯明系托何人报捐。取具何人印结。何人付给执照。有无银号包揽。书吏代办。据实具奏。以凭究办。将此谕令知之。　　

○壬子。上诣绮春园问皇太后安。　　

○谕军机大臣等、据给事中牛鉴奏称、江西省南赣会匪首犯凶横绞黠。遇有恒产之人。能知法度。不肯附和入会者。非劫夺牛马。即蹂躏田禾。甚至抢掠子女。勒银取赎。小民被其淩逼。不入会则祸不旋踵。无以保其身家。入会不过敛给银钱。犹可免其荼毒。以是畏祸之心。甚于畏法。胁之者愈甚。从之者愈多。迨至官司遇案访拏。此等被胁入会者。本系柔懦愚民。一经缉捕。无不立时就获。而实系为匪之积恶要犯。往往勾连兵役。交结吏胥。声息相通。闻风遁匿。及至事寝回归。益复肆行无忌。现闻该省委员拏获之犯。已有四五百人。其未经解省报毙者。又不下二百人。是各犯案情未定。而株连民命已多。且恐所获之犯。仍多被胁。而该处积恶首匪。依然避迹远扬。该委员等于疑似之犯。随意摉捕。沿途拖毙。难保无邀功希赏情弊。请饬严拏首恶等语。江西南赣匪徒。前据该抚奏获匪犯多名。现在严讯犯供。有无积恶首匪在内。其余甘心入会者若干。被胁勉从者若干。是否解省报毙者有二百名之多。著吴光悦将所获各犯亲提研鞫。严究首恶姓名踪迹。按名捦捕净尽。其实系被胁勉从。并未为匪者。酌从宽减。务期地方肃清。勿任委员株连扰累。将此谕令知之。寻奏、历办会匪各案。务在先严首恶。所获赣属匪徒四百数十名。其中原有同名误拏、因疑牵控者。均已随时讯释。被胁勉从者。减等问拟。其罪状昭著。共二百七十余名。各委员并无希功邀赏、妄拏株连情事。至犯人病故。共一百七十九人。俱系取供后陆续报故。并非案情未定之先。实由时疫盛行。亦非沿途管解各员经理不善所致。报闻。　　

○又谕、前据刑部奏、被控私给假照之曾充户部捐纳房书吏蔡绳祖等、叠经降旨饬拏。尚未弋获。现讯据案犯供称、蔡绳祖曾在京开设银号。系浙江宁波府人。现在住居省城内清河坊。著该抚派委妥员严密查拏。迅速解交刑部审办。毋任闻风远扬。其庞瑛即庞煐、祖籍山阴县。著该抚遵照前旨。严拏务获。归案究办。将此由四百里谕令知之。　　

○以故奉恩将军恒璀长孙兴瑞、袭职。　　

○癸丑。以正白旗蒙古副都统安福、署镶白旗护军统领。　　

○以拏获抢窃窝赃匪犯。予四川知县薛济清等议叙。　　

○甲寅。谕内阁、已革笔帖式庆元、以刑部职官。藉案撞骗得赃。经长龄等审讯明确。著发往军台效力赎罪。仍照例销除本身旗档。镶黄旗火器营委参领善柱、于刑部传讯时。辄央同明沛、向庆元嘱托照应。殊属不合。善柱、著交兵部照例议处。失察笔帖式庆元及书吏得赃之刑部堂司各官。著交吏部查取职名。分别议处。　　

○谕军机大臣等、前据阮元、伊里布、于具奏年终密考单内。皆以云南藩司王楚堂、近来官声渐差。舆论不洽。当降朱谕令阮元等将该藩司官声究竟若何。有无劣迹。据实覆奏。不可畏缩避就。兹据该督抚奏称、王楚堂办事才具。实为难得。惟近来情事渐熟。不免恃才傲物。好恶不能持平。是以人心不服。遂招众议。上年迭有匿名揭帖。大概皆系空言毁詈。察访亦无实迹。当将王楚堂随时随事。加以警教。该藩司仍不能领会等语。藩司有理财用人之责。若好恶不能持平。宽严不能得中。以致人心不服。众议沸腾。岂容稍事颟顸。该督等覆奏。仍多含混。著杨怿曾等到滇后密加察访。王楚堂官声若何舆论若何。于任内应办之事。凡钱粮出纳。及一切题升调补。究竟若何不能公允。致招物议。此外有无劣迹。逐细详查确访。据实密奏。将此谕令知之。　　

○署工部左侍郎戴三锡、年老休致。以服阕巡抚程祖洛、署工部左侍郎。　　

○户部议准、福建巡抚韩克均疏报、侯官、屏南、二县开垦田地四顷有奇。照例升科。从之。　　

○乙卯。谕内阁、武忠额等奏、两淮应解牧群息银。逾限未解。无项可支。请暂借库贮军台项下银两以应急需一摺。察哈尔牧群。现在应领各项银两。著准其于该衙门库贮备放军台官兵次年俸饷银内。暂行借支给领。以资办公。俟两淮应交息银解到时。即行照数归款。至此项两淮生息银两。向系豫期解交。以备次年支放。自嘉庆十九年以后。历届拖延。甚至道光九年冬季应解息银。迟至十年夏季。尚未解交。以致办公无资。借款垫发。现在所借之款。乃次年应放兵饷。必须将应解息银即行解交归款。方不误届期散放。著两淮盐政将嘉庆十九年以后节年递欠银两。并道光十年分应解息银。迅速解送直隶藩司。转发口北道库存贮。以供本年支用。勿得稍涉延缓。以致悬垫未归。有误后糈。嗣后每年息银。务遵照向例豫于岁前冬季解交。年清年款。勿稍迟逾。致干重咎。　　

○谕军机大臣等、据胡达源奏称、前至黎平。有童生卢光灿、具呈求考。当饬提调查明应否归入府属考试。嗣于科试时。据该提调查明该童生应归府属考试。乃有童生张本宽、张锦泽、赵敦诰等、率众喧闹。临场攻讦。当将张本宽等交黎平府严讯等语。此案卢光灿。既经黎平府查明。准其收考。何以临场又被攻讦。其童生张本宽等率众喧闹。是否因需索不遂。挟嫌阻挠。苗疆地方紧要。岂容罔知法纪。恃众滋闹。然亦不可意存偏袒。著嵩溥查明卢光灿究竟应归何处考试。张本宽等临场攻讦。有无别情。秉公审办。据实具奏。将此谕令知之。寻奏、卢光灿在开泰县东门居住。应归黎平府考试。已革廪生张文博、以卢光灿系安置流犯之孙。与土著民人不同。张文博之子张本宽、与童生张锦泽等、因倡为不应在府考试之言。委非挟嫌阻考。亦无需索情事。张文博依律拟杖徒。张锦泽等拟杖。张本宽业已罪坐其父。照律勿论。下部议。从之。　　

○以广东澄海协副将万超、为福建海坛镇总兵官。江南京口协副将庄方机、为福建南澳镇总兵官。　　

○以捐修陕西三原县城垣。候选郎中胡肇基、下部优叙。　　

○旌表守正捐躯河南伊阳县民李政妻余氏。　　

○丙辰。上诣大高殿行礼。　　

○还宫。　　

○谕军机大臣等、托津等审讯蔡绳祖等私给假照一案。据冯景翰等供称、蔡绳祖之子蔡应联、蔡应增、均系捐纳库大使。内有一名分发直隶。该督即查传该员。派委妥员迅速解交刑部审办。那彦成尚未到省。即著颜伯焘遵照办理。将此谕知那彦成、并传谕颜伯焘知之。　　

○又谕、托津等审讯蔡绳祖私给假照案内。有应讯之户部捐纳房贴写刘东昇即刘永宾、系浙江绍兴府人。现据伊弟刘永明供称、在伊亲戚湖北宜昌府都司恒光署内藏匿。该犯系案内要证。或改易名姓。亦未可定。著该督派委妥员严密查拏。迅速解交刑部审办。毋任闻风远扬。将此谕令知之。　　

○旌表逼嫁捐躯河南杞县民宋善长妻程氏。守正捐躯山东章邱县民王希孟女王氏。　　

○以夏至祭地于方泽。自是日始。斋戒三日。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百六十九　　
</div>
    <div class="pagination">
<a href="清实录道光朝实录_page310.html">上一页</a><span>...</span><a href="清实录道光朝实录_page306.html">306</a><a href="清实录道光朝实录_page307.html">307</a><a href="清实录道光朝实录_page308.html">308</a><a href="清实录道光朝实录_page309.html">309</a><a href="清实录道光朝实录_page310.html">310</a><span class="current-page">311</span><a href="清实录道光朝实录_page312.html">312</a><a href="清实录道光朝实录_page313.html">313</a><a href="清实录道光朝实录_page314.html">314</a><a href="清实录道光朝实录_page315.html">315</a><a href="清实录道光朝实录_page316.html">316</a><span>...</span><a href="清实录道光朝实录_page312.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
