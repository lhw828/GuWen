<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1622 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1622 页/共 1860 页</h1>
    <div class="content">

大清高宗法天隆运至诚先觉体元立极敷文奋武孝慈神圣纯皇帝实录卷之一千二百七十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修乾隆

五十一年。丙午。　　

○十二月。乙卯。上御乾清门听政。　　

○谕军机大臣等、据保宁奏、打箭炉城。自建筑以来。屡修屡圯。缘其下皆系浮沙滚石。根脚本不坚实。易致倾颓。查打箭炉地方。东界土□自里等土司。直接内地。西南、西北、关隘重重。捍御层叠。外卫已属谨严。本无庸筑城。请仍照旧制。建立东。南。北。三门。各筑城墙四五十丈等语。所奏甚是。已照所请行矣。打箭炉地方。西南北一带。倚山为固。卡隘星罗。本足以资捍卫。是以从前止建东、南、北、三门。后经建立全城。屡致倾圯。徒滋劳费。无裨保障之实。今保宁详查旧案。细察情形。将续增城工。停其修筑。而于东、南、北、四门。各筑城墙四五十丈。以符旧制。所办可嘉。著赏给鹿肉一分。并照赏御前侍卫等年例荷包、赏给一分。以示优奖。再阅图内、东西两面。按筑护岸洋圈。一百七十余丈。系为保护城根。及附近居民起见。固应如此办理。惟所建闸桥一座。自为拦束水势而设。但该处凭临大山。水势涌激。又无舟楫往来。设遇水势陡发。闸座必致被冲。实属无益。朕意似竟可无庸建闸。已用朱笔圈出。是否如此情形。并著保宁、详加覆勘悉心筹酌。据实覆奏。　　

○以户部尚书绰克托、充经筵讲官。　　

○丙辰。谕曰、朕披阅朱载堉乐律全书。所论音律算法。称引繁赜。但其中较律吕正义一书。疎漏歧误之处。正复不少。盖乐律算法。义本相通。必须讲求贯串。以期画一。即如乐律以黄钟为本。而尺度之长短。视累黍为准。但黍有纵横。亦有大小颗粒。若用纵黍则较长。若用横黍则较短。其大小颗粒亦如之。原难定以为准也。是书所论。横黍百粒。当纵八十一粒之说。尚为牵强。又书中所载乐谱内、填注五六工尺上等字。并未兼注官商角徵羽字样。未免援古入俗。自应仿照律吕正义。逐细添注。方为赅备。盖古乐皆主一字一声。如关关睢鸠。文王在上等诗。咏歌时、自应以一字一音。庶合声依永、律和声之义。若如朱载堉所注歌诗章谱。每一字下。辄用五六工等字。试以五音分注。未免一字下而有数音。是又援雅正而入于繁靡也。即以琴瑟而论。上古操缦。亦系一字一音。后世古乐失传。而制谱者。多用钩擘扫拂等法。以悦听者之耳。遂使一字而有数音。几与时曲俗剧相似。更失古人审音知乐。能使人人声入心通之意。且如殿陛所奏中和韶乐。从前未免沿明季陋习。多有一字而曼引至数音者。听之殊与俗乐相近。经朕特加厘正。俾一字各还一音。目今朝会大典。钟虡铿鐄。备极庄雅。业经载入律吕正义。彰彰可考。独不可融洽贯通乎。著交管理乐部算法馆之皇六子永瑢、及德保、邹奕孝、喜常、会同精核朱载堉所著此书。分门别类。务将乐律全书。较律吕正义。疎漏歧误之处。分别各条。公同详悉订证。如书中凡例体裁。逐加考评。载于提要之后。以垂永久而昭厘定。　　

○以故三等伯伍弥泰子伍弥乌逊、一等子钟惠孙庆祥、各袭爵。　　

○以广东三江协副将尚维昇、为广西左江镇总兵。　　

○族表守正被戕河南夏邑县民穆二玉妻许氏。　　

○是日、丁未年立春、顺天府进土牛春山宝座。　　

○戊午。封郑华为暹罗国王、制曰。我国家诞膺天眷。统御万方。声教覃敷。遐迩率服。尔暹罗、地隔重洋。向修职贡。自遭缅匪破灭之后。人民地土。悉就摧残。实堪恻悯。前摄国长事郑昭、当举国被兵之后。收合余烬。保有一方。不废朝贡。其嗣郑华、克承父志。遣使航海远来。具见忱悃。朕抚绶方夏。罔有内外。悉主悉臣。设暹罗旧王后嗣尚存。自当择其嫡派。俾守世封。兹闻其旧裔。皆因兵革沦亡。郑氏摄国长事。既阅再世。用能保其土宇。辑和民人。该国臣庶。共所推戴。用是特颁朝命。封尔郑华、为暹罗国王。锡之诰印。该国王尚其恪修职事。慎守藩封。抚辑番民。勿替前业。以副朕怀柔海邦。兴废继绝之至意。　　

○又谕、据宝琳奏、杭州满洲驻防兵丁。生齿日繁。艰于生理。请将现在库内存贮银二万两。交盐道令其生息。每月所得利银。于贫乏成丁之闲散内、挑取二百名。每人给与银一两。令其行走当差。遇有挑取甲缺者。再另行挑人充补等语。滋生利息一项。原不成事体。但念杭州驻防满洲兵丁。生龄日繁。既艰于生理。又不得不代为筹画。宝琳所奏、交盐道银二万两。著不必交与盐道。琅玕系兼管盐务之人。即以此项银两。交琅玕、会同宝琳妥协办理。　　

○又谕、据琅玕奏、审讯温州镇标外委周鼎等。出洋巡缉。枪毙闽民纪旵等五命一案。将周鼎、照私放鸟枪杀人例。问拟斩候。兵丁等拟流杖。所办殊未允协。此案周鼎等、若有勒索情弊。以致枪伤多命。即立正典刑。亦所应得。今该弁系奉文巡缉。适见纪旵等驶船前来。喝令下篷查验。讵纪旵等。见该弁兵所乘、非巡缉船只。并不答应。反行驶避。及至弁兵追赶。又复用石掷打。以致周鼎愈疑为盗。放枪毙命。事属因公误伤。不应以之拟抵。致使嗣后巡洋弁兵。心存疑畏。转于海洋缉捕无益。即纪旵等、亦是互疑为盗。情急掷石。尚非有心不听官兵招唤。与拒捕者不同。且被枪毙五命。将该弁兵等、分别责革。已足示儆。所有外委周鼎、兵丁吴廷桂等。俱交该抚、分别责革示惩。其治罪之处。俱著宽免。以昭平允。　　

○谕军机大臣等署苏州藩司王兆棠、将苏松等五府州属。乾隆五十一年分、钱粮完欠各数。开单汇奏一摺。阅单内所开、各项未完银数尚多。上年苏松等处。因灾歉收。民力未免拮据。各项未完银两如果实欠在民尚属情理之常。第恐地方官吏。巧于腾那。以完作欠。移补掩饰。影射牵混。种种弊窦。亦不可不防。前因江苏各属。仓库亏缺。究有若干现在弥补若干。降旨令李世杰实力查办。据实覆奏。仓库亏缺。固须设法上紧弥补。而各省动有亏空。亦不可为训。其中倘藉填补亏空为名。于正项钱粮。又有那新补旧。以完作欠等弊。更属不成事体。著交李世杰、闵鹗元、确实核查。将各项未完银两是否实欠在民之处详悉据实覆奏。朕不喜纷差大臣。屡查亏空也。若激至不得不查。则督抚当知自惧。　　

○又谕。据明兴奏。赴南阳一带。查拏段文经等并督率各员。改装易服。于湖泊处所及渔船内。逐细搜捕。实无踪迹。亦无巽卦之人等语。此奏殊不可信。前据张均德供称、段文经或逃往南阳等湖一带藏匿。该省湖泊处所。系属水乡。渔人出没之区。最易藏奸。段文经行踪诡秘。恐该抚前往搜查。尚未认真根缉。以致日久未获。前因该省越狱之犯。及大名案内要犯。俱未弋获。曾降旨谕令该部。于年终提奏请旨。现在已届封篆。为期甚迫。朕方为伊等愤懑焦急。岂该抚等、转不知上紧搜捕。畏惧惶急耶。倘此等要犯。经别省拏获。究出曾在该省潜藏经过。则该抚罪上加罪。更不能当此重戾矣。　　

○又谕曰。刘峨奏、勘明大陆泽地亩。酌议徵租一摺。已批交该部议奏矣。惟摺内称、现在认租之户。每亩仅输租二分零。未免过优。若每亩徵银一钱。未免过重等语。地亩徵银。比较多寡。自应写轻重字样。试思优与重。字义相仿。何所区别。已用朱笔改正。刘峨、虽非科甲出身。然于奏摺措词。何未留心若此。岂幕友亦不通文义耶嗣后该督、于摺奏事件。当加意检点。勿再率忽错误。　　

○又谕、据琅玕奏、拏获私自出京之旗员傅嵩安、及家人百绶。解送刑部审办一摺。所奏是。傅嵩安。身系旗人。因家贫、辄敢违例私自出京。希图向伊同年借贷。并找寻伊父旧日长随。望其资助。殊属可恶。恐此外尚有招摇生事情节。著琅玕、派员小心解送。至傅嵩安、先赴山东聊城县知县王鸿任所。因王鸿升任东平州。未及会面。前赴扬州。寻伊父旧日长随。沿途逗留。已非一日。东省地方官。及两淮盐政、扬州府。岂竟毫无闻见。何以并不查拏。均有失察之咎。著传谕李世杰。闵鹗元、明兴。一并查明。据实参奏。　　

○己未。谕、据奎林等奏、遣犯史二、莫绍仁、在崆郭尔鄂博山后。拏获逃犯徐四、照例办理。将史二等赏励等语。史二等。系获罪发遣人犯。在配所知罪静居。并能将逃犯徐四拏获。实属奋勉欲赎前愆之人。与皂役人等、拏获犯人有间。虽经赏给。尚不足示鼓励。著交奎林等。询问史二、莫绍仁、如伊等愿入彼处民籍。即免罪入于彼处民籍。如愿回原籍。即各遣回原籍。再有似此者。即著为例。　　

○谕军机大臣等、本日永保奏到谢恩一摺。系因拏获豫省伊阳案内首犯秦国栋、议叙加级。并据称严督所属文武员弁。将伊阳未获余犯。及大名首犯段文经、上紧缉捕等语。秦国栋、系豫省要犯。经永保实力盘获。是以交部议叙。至段文经、现在尚未拏获。此系邻省之犯。或该犯未经逃至陕甘一带。尚非永保专责。若附天保一犯。现在该省哄骗廖珂、又经永保查出在洮岷地方。撞骗杨应强等有案。是附天保。在甘省逗留多时。又有踪迹可据。无难根究查拏。何以尚未据永保拏获具奏。著再传谕永保、即行严饬各属。躧缉务获。此系本省要犯。倘将来或经他省盘获。永保不能辞其咎也。　　

○又谕、据琅玕覆奏、查勘海塘情形一摺。内称头围沙水形势。仍系如前。现在遵旨添建挑水大坝。并急工二千一百余丈。赶办完竣足资保护。所有缓工二千九百余丈。实可停办。但沙性坍涨靡常。惟有随时履勘。相机筹酌。如水势渐近土塘。即将缓工奏请仍行接筑等语。所见是。已于摺内批示矣。范公塘外沙涂。仍属宽广。所有原定缓工二千九百余丈。自可停止不办。该抚应督饬工员。将现定急工二千一百余丈。上紧赶办完竣。以资捍卫。但涨沙既有坍刷。水性靡常。倘日久头围处所沙涂。一有刷动。该抚即应一面集料鸠工。一面将实在情形。迅速具奏。候朕降旨。将停办缓工。再行接筑以资保障。惟在该抚随时屡勘。相机妥办。毋稍存拘泥之见。　　

○以湖北驿盐巡道张廷化、为按察使。　　

○庚申。上幸瀛台。赐喀尔喀亲王车登扎布、杜尔伯特台吉鄂迈土尔扈特台吉桑噶巴拉、哈萨克汗和卓之弟阿哈岱、年班回部三品阿奇木伯克阿克伯克甘肃土司鲁璠、暹罗国使臣丕雅史滑里逊通那突等食。　　

○谕曰、朕恭阅皇考世宗宪皇帝实录。有严禁建造生祠等项一条。煌煌圣训。所以禁革陋习。杜绝虚浮者。至为明切。即如各省德政去思碑。并换帖宴会。以及坐省家人。门包押席等事。从前历有明禁。通行颁发。迺行之日久。地方官遂心存玩忽。视为具文。我皇考励精图治。十有三年。整纲饬纪。政治肃清。如耗羡归公。添设养廉诸大端。无不定立章程。著为令典。凡皆我皇考旋乾转坤之力。实力万世法守。若至朕躬而稍有懈弛。朕甚惧焉。况建造生祠。及换帖宴会等事。经皇考饬禁之后。至今未逾六十年。何致又烦朕屡降谕旨。申明训诫。此非督抚过目不警于心乎。我皇考、承皇祖六十余年、深仁宽大之后。加意厘剔。因时制宜。所谓一张一弛。原有不得不从严者。至于此等禁革陋习。澄饬官方之事。实为至当不易。不但我君臣皆当时时谨凛。即我世世子孙。亦当永远遵循。严饬臣工。守而弗替。此即我大清亿万年无疆之庥。若该督、抚、竟敢阳奉阴违。将颁定科条。因循废弛。即属变易成法。罪莫大焉。著各督抚等、将此旨入于交代。永远凛遵恪守。毋负朕谆谆训谕之至意。　　

○又谕曰、王进泰、因伊年迈有疾。惟恐贻误公事。奏请休致等语。王进泰、宣力中外。行走多年。现年八十三岁。今既恳请休致。王进泰、著加恩赏给内大臣职衔。令其原品休致。仍赏给全俸。俾得安心静义。永沐朕恩。　　

○谕军机大臣等、据谭尚忠奏、盘获自缅地脱回之广东民人林阿新等五名。请解交广东就近查办一摺。所办甚是。已于摺内批示矣。林阿新等、出赴暹罗贸易。如系私越外境。例应治罪。今据供称、船主陈岱、领有执照。纳税挂号。以及出口月日地名。历历可稽。粤省自有档册。无难质讯得实。著传谕孙士毅、俟滇省将林阿新等解到。即严切查究。照例办理。至林阿新等、既自缅甸脱回。其被裹民人潜行进口者。恐不止此一处。并著潭尚忠、分饬沿边关隘各员弁。及内地州县。严密巡查。遇有此等脱回之人。即行拏获解省审讯具奏。其失察林阿新等入口之关隘员弁。并著查明咨部议处。所有潭尚忠奏到原摺。著钞寄孙士毅阅看。　　

○以正白旗汉军副都统福长安、镶红旗蒙古副都统喀宁阿、对调。　　

○辛酉。上幸宁寿宫。御景祺阁。赐王、大臣、及蒙古王、贝勒、台吉等食。壬戌。上御抚辰殿大幄次。赐蒙古王公等宴。　　

○癸亥。谕、前因王进泰年老。奏请解任。已降旨赏授内大臣。原品休致。仍给予全俸。以资颐养。伊子王柄、现任天津镇总兵。该镇虽距京不远。但究不若在京供职。得以朝夕侍奉。向来总兵内用。多有令在侍卫上行走者。但王进泰、出力有年。王柄亦属勤勉。著来京。加恩以汉军副都统用。俾得就近侍养。用示眷注。　　

○又谕曰、给事中刘绍锦条奏、各省失察西洋人处分。请师画一一摺。经军机大臣、会同该部查议。将已经留任之广东等省、道府以下各员仍行送部引见。其藩臬以上。任内处分。俱定为降留罚俸。至现任虽系藩臬以上。而在道府以下任内失察者。仍照例议以降调。请旨定夺。已依议行矣。此等失察西洋人传教经过各案各省陆续查取应议职名送部。经部臣分别议处由阁臣票拟依议。并送部引见。双签进呈。其藩臬以上。例应出名者。及道府以下各员。或照签降调。或改为留任。俱经朕随时酌核情形。权衡轻重。分别办理。并非阁部诸臣所得高下其手于其间也。如果部中将同一处分之案办理参差。而内阁票拟、亦有心轻重。以致处分有畸重畸轻之弊。科道等能据实纠弹。朕必于阁部诸臣。彻底查办。究出弊端。明治其罪。并将该科道嘉奖。方今纲纪肃清。大小政务。悉由乾断。太阿从不下移。朕实可保阁部诸臣、于此等评处之案。断不敢稍存轩轾。况人才难得。此等失察处分。究属公过。若概予降调。未免可惜。即如李封。陈淮等。俱系在道府任内失察。而议处时。已擢为抚藩等大员。自不能因有处分。即行更易。且案内道府州县、离任引见者。朕量其才具。仍多加恩录用。此乃朕用人不得已之苦心。自有一定权衡。原不能执定成案。拘泥办理也。况现在失察西洋邪教议处之案。亦将次办竣。是以即照议准行。此后凡有地方因公失察处分。自应仍照定例核办。不必因有此奏。转致纷更。至刘绍锦、条奏此事。内称办过各案。已经奉旨者。毋庸再议等语。在该给事中之意。以为如此立言。可见其无所瞻徇。而其巧为饰词。实系揣摩朕意。向来办事、从不肯稍存迁就。既有数省邀恩留任者。必将已经降调离任各员。一体加恩从宽。而此内保无该给事中亲戚故旧年谊。可以觊觎邀恩者乎。朕于言官条奏。有可施行者。无不采纳。而该给事中此等取巧隐衷。亦不能逃朕洞鉴也。将此通谕知之。　　

○谕军机大臣等、据户部奏。本年年底、应汇奏各省乾隆四十五年地丁完结之期。内惟河南一省。未能依限完结。应请将承办迟延各员职名。交部从重议处等语。此项地丁奏销事件。既经勒定年限完结。每月汇奏。自应依限赶办。何以豫省四十五年地丁未完案件。已届例定限期。尚未据造册报部。著传谕毕沅、即饬承办之员。迅速查办清结。造册送部。以便归入下年汇奏。毋得再有迟延。仍令将迟延各职名。速行送部查议。　　

○甲子。孝庄文皇后忌辰。遣官祭昭西陵。　　

○上诣慈宁宫、寿康宫、行礼。　　

○调直隶宣化镇总兵托宾泰、为天津镇总兵。以西安将军标中军副将保兴、为宣化镇总兵。　　

○乙丑。谕、据总管内务府大臣奏、乾隆五十五年。值朕八旬万寿。请循照前例。诸王内外大臣。虔造无量寿佛。延禧祝嘏等语。因思朕六旬七旬万寿。该管大臣。俱先期奏请成造佛像。以申庆祝。惟时朕恭侍圣母皇太后慈闱。凝禧笃祜。内外臣工。共抒忱悃。是以俯允所请。藉用承欢锡庆。兹因朕八旬之庆。先期备办。非朕所喜。且回思益增怅然。朕仰邀昊眷。年逾古稀康强勤政。惟期日慎一日。敬迓鸿庥。以俟八旬有五之归政。朕一人之福。即亿兆臣民之福。又何必循用具文。徒滋繁费乎。所有该管大臣等、奏请成造佛像之处。著不必行。　　

○谕军机大臣等、据李世杰覆奏、查核上下两江亏空。共有二十七万二千余两。现在已弥补银十七万五千余两。未弥补银九万七千余两。内淮安、扬州、两府。本年间被偏灾。民力既多拮据。徐州则素称积歉。以致弥补之项。较各属多寡不一等语。所办尚未周到。已于摺内批示矣。仓库系州县自行经管。其亏空皆由各该员那移舞弊。与民何与。岂得以间被偏灾。民力拮据。饰词藉口。且地方即遇灾歉。该州县所有应得养廉等项。仍照常给领。何至遽行支绌。乃率以因灾民欠。影射声叙。殊属牵混。若州县任意亏那。而借弥补为名。科派累民是令贪官饱其私橐。贫民代为弥补有是理乎。著传谕李世杰等、务须分晰查明。上紧办理。依限全完。倘有藉口弥补。而累及闾阎。及逾限不完著。一经败露。朕必将该州县从重治罪。即该督抚亦不能当其咎也。　　

○军机大臣会同刑部议准、步军统领衙门、并大理寺奏、京城各门监内。及各省永远枷号之犯。请交刑部按罪轻重。分别发遣伊犁。乌噜木齐。黑龙江等处为奴。如犯事原在伊犁等处者。互相调发。仍分别旗民核办。在中途、与配所脱逃。及滋事扰害者。审明即行正法。枷未及十年者。满日拟发。并通行各直省、及新疆。嗣后遇此等人犯。照新例办理。从之。　　

○是日起。上以岁暮祫祭太庙、斋戒三日。　　

○丙寅。谕军机大臣等、据孙士毅奏属员贤否一摺。单内称按察使姚棻。于谳案极为认真。近似熟于趋避。其刚正稍不如前等语。昨图萨布来京陛见。朕面加询问。据称办事尚好。并未见有趋避情事。并询以督抚平日办理地方事务。是否和衷。意见有无参差之处。复据称到任以来。与孙士毅遇事商搉。甚属和协。实无意见不同之处。姚棻、前于汀漳龙道任内。朕知其办事结实。是以擢任臬司。今孙士毅奏、该员熟于趋避。稍不如前。及面询图萨布。又称该员办事尚好。图萨布未起身以前。孙士毅曾否与该抚商酌。抑系图萨布起程后。该臬司于办理案件。有一二不妥。亦未可定。著传谕孙士毅、即行详晰据实覆奏。朕于两司大员贤否。兼听并观。留心考核。从不肯稍存迁就之见。孙士毅接奉此旨。祇据实直奏。不得因图萨布现有此奏。心存回护也。　　

○又谕、据穆克登奏、现在彰卫一带。派委文武各员。带领眼目。严密躧缉。如果逆匪段文经等。窜匿在境。必能就获等语。豫省与直省境壤毗连。段文经至今未获。必在该省附近地方藏匿。穆克登奉派前往。专司督缉。不能设法挐获。理应倍加愧悚。并严饬所属。实力侦捕。乃摺内辄称如果字样。竟似段文经并未逃至该省。豫存疎懈之见。在穆克登既存此心。则所属州县。又安肯认真出力。将要犯上紧缉获耶。所奏殊属非是。已用朱笔点出。著传旨严行申饬。至缉挐人犯。总在严密稽查。购线躧踪。庶要犯不至透漏。前据毕沅奏、将段文经画影图形。到处悬挂。如此张皇办理。是使该犯闻风愈加藏匿。于事更无裨益。著再传谕穆克登、务当督同所属。实力严挐。以期必获。毋再徒事空言。心存疎懈。至干咎戾。　　

○闽浙总督常青奏、台湾彰化县贼匪林爽文。结党扰害地方。十一月二十七日。知县俞峻、在大墩拏贼遇害。县城失陷。臣闻信、飞咨水师提臣黄仕简、领兵二千名。由鹿耳门飞渡进剿。并派副将参将都司等。带兵分路夹攻。臣驻泉州。与陆路提臣任承恩居中调度。委金门镇总兵罗英笈。赴厦门弹压。饬沿海州县防范。咨广东、浙江、督抚。严查海口堵拏。得旨、即有旨谕。谕军机大臣等、台湾地隔重洋。民刁俗悍。屡次滋事。今有彰化县贼匪林爽文等纠众骚扰。杀害官长。攻陷城池尤为罪大恶极。不可不痛加歼戮。以示惩创。彰化知县。拏匪被害。该县不能严密防范。虽失之疎懈。但带兵缉犯。事属因公。并著该督抚、查明该县。如平日并无别项劣迹。及激变情事。即据实奏闻。候朕降旨交部议恤。至黄仕简、甫经病愈。一闻匪犯滋事之信。即带兵渡台。殊属奋勉可嘉。著赏给荷包等件。以示优眷。并著于办理搜捕诸务外。仍加意调摄。勿过劳勚。至贼匪么麻□骨乌合。黄仕简到彼。督率该镇。道。尽力堵剿。无难立就扑灭。但恐余党四散窜逸。或偷越内渡。常青、任承恩、现驻蚶江一带。著严饬沿海口岸地方、文武员弁。实力巡防。最为紧要。常青、徐嗣曾等、总须不动声色。妥协办理。若因外洋遇有此等案件。该督抚纷纷调遣。迹涉张皇。转至内地民人心生疑骇。殊有关系。该督抚不可不处以镇定也。　　

○丁卯以岁暮祫祭、遣官祭太庙中殿。后殿。　　

○谕曰吏兵二部。将直隶、山东、河南、三省缉拏要犯未获。暂行留任之督抚藩臬。及总兵等各员。具奏请旨。此内直隶、山东、二省武职各员。所属营汛兵丁。缉捕贼匪。绥辑地方。尤其专责。大名段文经等。纠众滋事。全保系正定镇总兵。大名是其专辖。一闻禀报。自应迅速带兵。前往搜捕。乃行走延缓。直至刘峨闻信到彼。该镇始扺彼处。以致首犯脱逃。不能即时拏获。迄今已逾数月。该镇又不能督率兵弁。将段文经等查拏。实属有乖职守。至东省监犯越狱。署参将王一魁等。近在同城。既疎防于前。又不能实力查缉。均属咎无可辞。全保、王一魁等。俱著照部议降调。至刘峨身任封疆。所属地方。有此等邪教传布煽惑。既漫无觉察。及闻该犯纠众滋事。又不能星速驰往。督率查拏。且段文经等潜匿多日。又逃后复回家中该督并未即时擒获。以致远扬。节经降旨。令该督设法侦缉。迄今仍未弋获。明兴于段文经等。未能拏获。尚可诿为邻省协缉之案。至该省两次越狱重犯。查拏日久。尚有七名未获。其咎与刘峨相等。若照部议革任。实所应得。姑念该督等、现在督率各属。设法查拏首要各犯。未便遽易生手。刘峨、明兴、梁肯堂、托伦、缪其吉及府县等。俱著暂行留任。俟获犯后、究明何处逗留藏匿。再行分别办理。另降谕旨。至该督抚等、邀恩留任。已属格外从宽。尚复何颜坐享丰厚。徒忝素餐。所有直隶、山东、二省督抚藩臬等。除新任臬司玉德。系事后到任外。其余各员。明年应得养廉。俱不准支给。至河南省伊阳县拒捕戕官一案。首犯秦国栋、系陕西拏获。该抚等难辞疎纵之咎。而徐克展一犯。经该抚派员缉获。功过尚足相抵。但伊阳案内。尚有逸犯三名在逃。且段文经等。亦并未督拏就获。毕沅、江兰、穆克登、亦俱著暂行留任。所有明年应得廉俸。准其支给一半。统俟获犯日。再降谕旨。　　

○闽浙总督常青奏、贼匪滋事。台湾郡城紧要。臣与陆路提臣任承恩会筹。调提标兵千二百名。由提臣带领。于鹿耳门前进。并拨各营兵候调。先为保守郡城计。且与水师提臣黄仕简、声势相援。臣于泉州、蚶江、厦门等处。往来督察。派道府经理粮饷。得旨、总以镇静内地为要。看尔等具属张皇失措。为此朕却牵念。台湾常有此等事。此次何至汝等如是张皇畏惧。又奏、台湾匪徒。聚众滋事。地方官。平日全无防范。罪实难辞。得旨、此应事定后严查。但非目前急务。目前惟当镇静内地。速剿灭逆贼。又奏、逆首林爽文。系漳州人。其附从率籍隶漳属。保无内外勾连情事。漳泉尤为内地根本。除加意防范外。并咨两广督臣。于连界处。一体防范得旨是。应留心。又奏。水师提臣黄仕简。已领兵开渡。鹿耳门为台地咽喉。尤须厚集兵力。现添派各标营兵。候风出口。得旨、看来尔等皆过于张皇矣。岂有因一匪犯。使合省以及邻疆。皆怀恐惧之理。　　

○以直隶督标中军副将朱泰德、为正定镇总兵。　　

○戊辰。祫祭太庙、上亲诣行礼、　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

</div>
    <div class="pagination">
<a href="清实录乾隆朝实录_page1621.html">上一页</a><span>...</span><a href="清实录乾隆朝实录_page1617.html">1617</a><a href="清实录乾隆朝实录_page1618.html">1618</a><a href="清实录乾隆朝实录_page1619.html">1619</a><a href="清实录乾隆朝实录_page1620.html">1620</a><a href="清实录乾隆朝实录_page1621.html">1621</a><span class="current-page">1622</span><a href="清实录乾隆朝实录_page1623.html">1623</a><a href="清实录乾隆朝实录_page1624.html">1624</a><a href="清实录乾隆朝实录_page1625.html">1625</a><a href="清实录乾隆朝实录_page1626.html">1626</a><a href="清实录乾隆朝实录_page1627.html">1627</a><span>...</span><a href="清实录乾隆朝实录_page1623.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
