<!DOCTYPE html>
<html>
<head>
    <meta charset="UTF-8">
    <title>东观汉记 - 第 19 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东观汉记 - 第 19 页/共 61 页</h1>
    <div class="content">      　　孝穆皇〔一〕
      　　〔一〕　“孝穆皇”，即河间孝王刘开，桓帝之祖，范晔后汉书卷五五有传。史通古今正史篇载东观汉记撰修经过云：“至元嘉元年，复令太中大夫边韶、大军营司马崔寔、议郎朱穆、曹寿杂作孝穆、崇二皇及顺烈皇后传，又增外戚传入安思等后。”浦起龙史通通释认为“‘孝穆’五字，传写讹脱，当作‘献穆、孝崇二皇后。’”。余嘉锡四库提要辨证云：“浦起龙通释谓‘“孝穆、崇二皇”五字，传写讹脱，当作“献穆、孝崇二皇后”’，则又非是。献穆皇后乃曹操之女，献帝之后，薨于魏景初元年，崔寔等死已久矣，安得为之作传乎？考桓帝纪云：‘本初元年闰月，即皇帝位。九月，追尊皇祖河间孝王曰孝穆皇，皇考蠡吾侯曰孝崇皇。’以其位号出于追尊，故皇而不帝，且不作纪而作传也。起龙不知此事，而欲轻改旧文，妄孰甚焉！”辨证所言甚是。孝穆皇传中文字未见他书引征，今全阙，仅存其目。此目姚本、聚珍本皆未辑录。
      　　孝崇皇〔一〕
      　　〔一〕　“孝崇皇”，即蠡吾侯刘翼，桓帝之父。据史通古今正史篇，东观汉记有孝崇皇传，参阅本书孝穆皇传注〔一〕。孝崇皇传中文字今全阙，仅存其目。此目姚本、聚珍本皆未辑录。
       
      卷八　　　传三
      　　东观汉记卷八
      　　传三
      　　刘玄
      　　刘玄，〔一〕字圣公，光武族兄也。弟为人所杀，圣公结客欲报之。客犯法，圣公避吏于平林。吏系圣公父子张。圣公诈死，使人持丧归舂陵，吏乃出子张，圣公因自逃匿。王莽末，南方饥馑，〔二〕人庶群入野泽，掘凫茈而食，〔三〕更相侵夺。新市人王匡、王凤为平理诤讼，遂推为渠帅，众数百人。诸亡命往从之，数月间至七八千人，号新市兵。平林人陈牧、廖湛复聚众千余人，号平林兵。圣公入平林中，与伯升会，〔四〕遂共围宛。圣公号更始将军。自破甄阜等，众庶来降十余万。诸将立刘氏，南阳英雄皆归望于伯升。然汉兵以新市、平林为本，其将帅素习圣公，因欲立之。而朱鲔立坛城南淯水上，诣伯升。吕植通礼经，为谒者，将立圣公为天子仪以示诸将。〔五〕马武、王匡以为王莽未灭，不如且称王。张卬拔剑击地曰：〔六〕“称天公尚可，称天子何谓不可！”于是诸将军起，与圣公至于坛所，奉通天冠进圣公。于是圣公乃拜，冠，南面而立，改元为更始元年。上为太常偏将军。上破二公于昆阳城，〔七〕而更始收刘稷及伯升，即日皆物故。上驰诣宛谢罪，更始大惭。长安中兵攻王莽，斩首，收玺绶诣宛。〔八〕更始入便坐黄堂上视之，曰：“莽不如此，当与霍光等。”更始韩夫人曰：“莽不如此，帝那为得之？”〔九〕更始北都洛阳，李松等自长安传舆服御物，〔一０〕及中黄门从官至洛阳。关中咸相望天子，〔一一〕更始遂西发洛阳，〔一二〕李松奉引，车马奔，触北阙铁柱门，三马皆死。更始至长安，居东宫，钟鼓帷帐，宫人数千，官府闾里，御府帑藏，皆安堵如旧。〔一三〕更始上前殿，郎吏以次侍。更始愧恧，俯刮席与小常侍语，〔一四〕郎吏怪之。更始纳赵萌女为后，有宠，遂委政于赵萌，〔一五〕日在后庭与妇人□饮，〔一六〕诸将军言事，更始醉不能见。时不得已，〔一七〕乃令侍中坐帷内与语，诸将识非更始声，出皆怨之。韩夫人尤嗜酒，〔一八〕每侍饮，见常侍奏事，辄怒曰：“帝方对我饮，正用此时持事来乎！”〔一九〕起，抵破书案。〔二０〕所置牧守交错，州郡不知所从。赵萌以私事捽侍中。〔二一〕侍中曰：“陛下救我。”更始言：“大司马纵之。”萌曰：“臣不受诏。”遂斩之。更始在长安自恣，三辅苦之。〔二二〕又所署官爵皆群小，〔二三〕里闾语曰：〔二四〕“使儿居市决，作者不能得。佣之市空返，问何故，曰：今日骑都尉往会日也。”被服威仪，不似衣冠，〔二五〕或绣面衣、锦葱、诸于、襜褕，〔二六〕骂詈道路，〔二七〕为百姓之所贱。长安中为之歌曰：“灶下养，〔二八〕中郎将。烂羊胃，骑都尉。烂羊头，关内侯。”由是四方不复信向京师。雒阳人韩鸿为谒者，〔二九〕更始二年，使持节降河北，拜除二千石。其冬，赤眉十余万人入关。徐宣、樊崇等入至弘农枯枞山下，〔三０〕与更始将军苏茂战。崇北至蓩乡，转至湖。引兵入上林，〔三一〕更始骑出厨城门，〔三二〕诸妇女皆从后车呼更始，当下拜城。更始下马拜谢城，乃去，至高陵。上闻更始失城，乃下诏封更始为淮阳王，而赤眉刘盆子亦下诏以圣公为长沙王。更始仍许赤眉，求降，〔三三〕上玺绶，乃封为畏威侯。〔三四〕赤眉谢禄曰：〔三五〕“三辅兵多欲得更始，〔三六〕一旦失之，合兵攻公，自灭之道也。”〔三七〕遂害更始。〔三八〕诏邓禹收葬于霸陵。〔三九〕御览卷九０　　下江王风、王延兵侵疆，〔四０〕与荆州牧战，钩牧车屏●泥，刺款款陪乘，〔四一〕度足以得牧，〔四二〕然不敢害，尚愿望赦。〔四三〕书钞卷一三九
      　　三辅豪杰入长安，攻未央宫。庚戌，〔四四〕杜虞杀莽于渐台，〔四五〕东海公宾就得其首，传诣宛，封滑侯。〔四六〕类聚卷五一
      　　〔一〕　“刘玄”，范晔后汉书卷一一有传。又见汪文台辑谢承后汉书卷一、司马彪续汉书卷二。聚珍本把刘玄编入载记。按史通题目篇云：“东观以平林、下江诸人列为载记。”刘玄不属平林、下江，史通编次篇明言东观汉记作者“抑圣公于传内”，可见刘玄应编入传内。
      　　〔二〕　“南方饥馑”，聚珍本同，范晔后汉书刘玄传亦同。书钞卷一五六引作“东方枯旱，民多饥饿”。御览卷三五、卷四八六引作“南方枯旱，民多饥饿”，卷九九四引同，惟脱“饥”字。
      　　〔三〕　“凫茈”，即荸荠。“茈”，聚珍本同，书钞卷一五六、御览卷九九四引亦同。御览卷三五、卷四八六引作“茨”。
      　　〔四〕　“伯升”，刘縯字，事详范晔后汉书本传。
      　　〔五〕　“仪”，聚珍本作“议”。
      　　〔六〕　“卬”，原作“印”，聚珍本作“卬”，与范晔后汉书刘玄传同。通鉴卷三九作“卬”，考异云：“司马彪续汉书‘卬’作‘印’，袁宏后汉纪作‘斤’，皆误，今从范晔后汉书。”
      　　〔七〕　“二公”，谓王莽大司徒王寻、大司空王邑。王莽遣寻、邑征更始，刘秀破之于昆阳。事详本书光武帝纪。
      　　〔八〕　“斩首，收玺绶诣宛”，据汉书王莽传，校尉东海公宾就斩莽首，持至汉大将军王宪。后传莽首诣更始，悬宛市。
      　　〔九〕　“那”，原作“□”，与“那”字音同。聚珍本作“那”，今据改。
      　　〔一０〕“传舆服御物”，聚珍本作“传送乘舆服御物”。
      　　〔一一〕“相”，聚珍本作“想”。
      　　〔一二〕“更始遂西发洛阳”，此句至“居东宫”诸句，原无“发洛阳”至“更始至长安”二十五字，聚珍本有，今据增补。水经注卷一六引云：“更始发洛阳，李松奉引，车马奔，触北阙铁柱门，三马皆死。”疑聚珍本“发洛阳”云云二十五字即据此辑录，并据文义增补“更始至长安”五字。水经注卷一六引洛阳故宫名云洛阳“有朱雀阙、白虎阙、苍龙阙、北阙、南宫阙”。玉海卷一六九引“北阙铁柱门”五字，并释“北阙”云：“阊阖门外夹建巨阙，以应天宿。阙前水南道右置登闻鼓以纳谏。”按范晔后汉书刘玄传云：“二年二月，更始自洛阳而西。初发，李松奉引，马惊奔，触北宫铁柱门，三马皆死。……王莽败，唯未央宫被焚而已，其余宫馆一无所毁。……更始既至，居长乐宫。”
      　　〔一三〕“官府闾里，御府帑藏，皆安堵如旧”，此三句原作“官府里堵如旧”。聚珍本作“官府闾里，安堵如旧”，记纂渊海卷二九、合璧事类后集卷四九、翰苑新书卷三一引作“更始至长安，御府帑藏，皆按堵如故”，今据聚珍本和各书所引校补。
      　　〔一四〕“更始愧恧，俯刮席与小常侍语”，此二句原作“更始顾，刮席与小常侍语”。类聚卷六九引云：“更始至长安，止前殿，郎吏以次侍。更始愧恧，俯刮席与小常侍语。”姚本同，今据删“顾”字，增“愧恧，俯”三字。此二句聚珍本与类聚引同。
      　　〔一五〕“更始纳赵萌女为后，有宠，遂委政于赵萌”，原无“纳赵萌女为后，有宠，遂”九字，聚珍本有，御览卷三八八引亦有，今据增补。此三句御览卷四九七引作“更始纳赵萌女为夫人，有宠，遂委政于萌”。
      　　〔一六〕“日在后庭与妇人□饮”，此下三句聚珍本作“日夜与妇人欢宴后庭，群臣欲言事，辄醉不能见”，御览卷三八八引同，卷四九七引“欲”字下衍“遂”字，余亦与聚珍本同。
      　　〔一七〕“时不得已”，此下四句原无，聚珍本有，御览卷三八八引亦有，今据增补。御览卷四九七引作“乃令侍中坐帐内与语，诸将识非更始声，出皆怨”。
      　　〔一八〕“韩夫人尤嗜酒”，此句上姚本、聚珍本有“更始”二字，书钞卷一三三，类聚卷六九，六帖卷一四，御览卷三八九、卷四八三、卷七一０，合璧事类外集卷五０引同。
      　　〔一九〕“正用此时持事来乎”，此句原无，姚本、聚珍本有，书钞卷一三三、类聚卷六九、御览卷七一０引亦有，今据增补。御览卷三八九引作“正酣，何此时持事来乎”。
      　　〔二０〕“抵破书案”，此句原误作“●书案破之”，姚本、聚珍本作“抵破书案”，书钞卷一三三，类聚卷六九，六帖卷一四，御览卷四八三、卷七一０，合璧事类外集卷五０引同，今据校改。“抵”，击也。
      　　〔二一〕“捽”，聚珍本作“责”。
      　　〔二二〕“更始在长安自恣，三辅苦之”，此二句原无，书钞卷一二九、御览卷六九三引，今据增补。
      　　〔二三〕“署”，姚本、聚珍本作“置”，类聚卷四五、御览卷二０三引同。
      　　〔二四〕“里闾语曰”，此句至“今日骑都尉往会日也”诸句原无，御览卷八二七引，今据增补。又“今日骑都尉往会日也”句下，御览卷八二七引尚有“犹是四方不复信向京师”一句，今依文义系于下文“关内侯”句下。“犹”乃“由”之讹，下文已校正。
      　　〔二五〕“被服威仪，不似衣冠”，原无“威仪”、“衣冠”四字，书钞卷一二九引云：“被服威仪，不似衣冠。”今据增补。姚本作“被服威仪，不以衣冠”，御览卷六九五引同。聚珍本作“被服不法”。
      　　〔二六〕“诸于”，原误作“诸服”，书钞卷一二九引云：“诸于、襜褕。”范晔后汉书刘玄传作“襜褕、诸于”，今据改正。汉书元后传颜师古注云：“诸于，大掖衣，即褂衣之类也。”“于”即“衧”之省。
      　　〔二七〕“骂詈道路”，原无此句，聚珍本有，御览卷六九三亦引，今据增补。
      　　〔二八〕“灶下养”，此下四句原无，姚本、聚珍本有，类聚卷四五，御览卷二０三、卷四九五引亦有，范晔后汉书刘玄传同，今据增补。御览卷二四一引仅有“灶下养，中郎将”二句。
      　　〔二九〕“雒阳人韩鸿为谒者”，此下四句原无，聚珍本有，今据增补。不知聚珍本从何书辑录。姚本亦有“洛阳人韩鸿为谒者，更始使持节降河北，拜除二千石”一段文字。
      　　〔三０〕“除宣、樊崇等入至弘农枯枞山下”，此下四句原无，聚珍本有，范晔后汉书刘玄传李贤注引，今据增补。通鉴卷四０亦引，字句稍异。此为更始三年时事。
      　　〔三一〕“引兵入上林”，此句上聚珍本有“赤眉”二字，系据文义增入。
      　　〔三二〕“厨城门”，范晔后汉书刘玄传李贤注引三辅黄图云：“洛城门，王莽改曰建子门，其内有长安厨官，俗名之为厨城门，今长安故城北面之中门是也。”
      　　〔三三〕“更始仍许赤眉，求降”，聚珍本脱“赤眉”二字，“求”误作“来”。
      　　〔三四〕“畏威侯”，聚珍本脱“侯”字。
      　　〔三五〕“赤眉谢禄曰”，此阙文颇多。范晔后汉书刘玄传云：“赤眉下诏书曰：‘圣公降者，封长沙王。过二十日，勿受。’更始遣刘恭请降，赤眉使其将谢禄往受之。……封为畏威侯。刘恭复为固请，竟得封长沙王。更始常依谢禄居，刘恭亦拥护之。三辅苦赤眉暴虐，皆怜更始，而张卬等以为虑，谓禄曰：‘今诸营长多欲篡圣公者。一旦失之，合兵攻公，自灭之道也。’于是禄使从兵与更始共牧马于郊下，因令缢杀之。”由此可知，“谢禄曰”三字当作“张卬等以为虑，谓谢禄曰”。“赤眉”二字上下皆有脱文。
      　　〔三六〕“三辅兵多欲得更始”，“欲得”二字原作空格。袁宏后汉纪卷三云：赤眉在长安，“贪其财物，因大放兵虏掠，因纵火烧宫室。三王谓谢禄曰：‘三辅营家多欲得更始者，一朝失之，必合兵攻赤眉，不如杀之也。’”今据增补“欲得”二字。
      　　〔三七〕“合兵攻公，自灭之道也”，此二句原脱，文义未完，今据范晔后汉书刘玄传增补。
      　　〔三八〕“遂害更始”，此句聚珍本脱。
      　　〔三九〕“诏邓禹收葬于霸陵”，范晔后汉书刘玄传云：谢禄缢杀更始，“刘恭夜往收臧其尸。光武闻而伤焉，诏大司徒邓禹葬之于霸陵”。
      　　〔四０〕“下江王风、王延兵侵疆”，此句有讹误。严可均四录堂校刊本书钞“风”作“凤”，“延”作“匡”。“疆”，与“彊”字通。
      　　〔四一〕“钩牧车屏●泥，刺款款陪乘”，此二句多有讹误。范晔后汉书刘玄传云：“王莽末，……新市人王匡、王凤为平理诤讼，遂推为渠帅，众数百人。于是诸亡命马武、王常、成丹等往从之，共攻离乡聚，臧于绿林中，数月间至七八千人。地皇二年，荆州牧某发奔命二万人攻之，匡等相率迎击于云杜，大破牧军，杀数千人，尽获辎重。”李贤注引续汉书云：“牧欲北归随，武等复遮击之，钩牧车屏泥，刺杀其骖乘，然不敢杀牧也。”据此，此二句当作“钩牧车屏泥，刺杀其陪乘”。
      　　〔四二〕“牧”，原误作“收”，据上文，此字当作“牧”，今迳改。
      　　〔四三〕“尚愿望赦”，据范晔后汉书刘玄传，此条所述乃地皇二年事，因不便补入上条，故置于此。
      　　〔四四〕“庚戌”，据汉书王莽传，庚戌为更始元年十月三日，而范晔后汉书光武帝纪则以诛莽系于九月。
      　　〔四五〕“杜虞杀莽于渐台”，原无“杜虞”二字，聚珍本有，御览卷二００引亦有，今据增补。按汉书王莽传云：“商人杜吴杀莽，取其绶。”“渐台”，范晔后汉书刘玄传李贤注云：“太液池中台也。为水所渐润，故以为名。”
      　　〔四六〕“封滑侯”，御览卷二００引作“封猾侯”。此条当是东观汉记刘玄传中文字。上条云：“长安中兵攻王莽，斩首，收玺绶诣宛。”与此条为同一事。御览卷九０所引上条文气贯通，无法把此条补缀其中，姑附于此。
      　　朱鲔
      　　朱鲔等遂会城南洧水上沙中，〔一〕设坛，立圣公为天子。〔二〕书钞卷一五九　　鲔破，〔三〕上大喜，诸将军贺，思上尊号。〔四〕书钞卷八五
      　　更始大司马朱鲔守洛阳，吴汉诸将围守数月不下。世祖以岑彭尝为鲔校尉，令彭说鲔曰：“赤眉已得长安，今公谁为守乎？萧王受命平定燕、赵，〔五〕百姓安土归心，贤俊四面云集。今北方清净，大兵来攻洛，保一城，欲何望乎？不如亟降。”鲔曰：“大司徒公被害时，〔六〕鲔与其谋，又谏更始无遣上北伐，自知罪深，故不敢降耳。”彭还诣河阳白上，上谓彭复往晓之：“夫建大事者，不忌小怨。今降，官爵可保，况诛罚乎？”上指水曰：“河水在此，吾不食言。”彭奉上旨，复至城下说鲔，因曰：“彭往者得执鞭侍从，蒙荐举拔擢，深受厚恩，思以报义，不敢负公。”鲔从城上下索曰：“必信，可乘上。”〔七〕彭趋索欲上。鲔见其不疑，即曰：“旦蚤与我会上东门外。”彭如期往，与鲔交马语。鲔轻骑诣彭降，彭为杀羊具食。鲔曰：〔八〕“身为降虏，未见吴公，诸将不敢食。”彭即令鲔自缚，与俱见吴公，将诣行在所河津亭。〔九〕上即时解鲔缚，复令彭夜送归洛阳。御览卷四六一
      　　成德侯朱鲔玄孙杞，〔一０〕坐杀人国除。御览卷二０一
      　　〔一〕　“朱鲔”，范晔后汉书无传。岑彭传云：“鲔，淮阳人。”“遂”，御览卷七四引作“共”。“城南洧水”，谓宛县南之洧水。袁宏后汉纪卷一“洧水”作“济水”，误。
      　　〔二〕　“立圣公为天子”，更始元年二月，诸将立圣公为天子。圣公，刘玄字，事详范晔后汉书本传。
      　　〔三〕　“鲔破”，此句下原有“河内”二字，系衍文，姚本、聚珍本皆无，唐类函卷一四四引亦无此二字，今据删。范晔后汉书光武帝纪云：建武元年，“朱鲔遣讨难将军苏茂攻温，冯异、寇恂与战，大破之，斩其将贾彊。于是诸将议上尊号”。通鉴卷四０建武元年载：“朱鲔闻王北征而河内孤，乃遣其将苏茂、贾彊将兵三万余人渡巩河，攻温，鲔自将数万人攻平阴以缀异。檄书至河内，寇恂即勒军驰出，并移告属县，发兵会温下。……旦日，合战，而冯异遣救及诸县兵适至，恂令士卒乘城鼓噪，大呼言曰：‘刘公兵到！’苏茂军闻之，陈动，恂因奔击，大破之。冯异亦渡河击朱鲔，鲔走。异与恂追至洛阳，环城一□而归。自是洛阳震恐，城门昼闭。异、恂移檄上状，诸将入贺，因上尊号。”与此可以互证。
      　　〔四〕　“诸将军贺，思上尊号”，此二句姚本、聚珍本作“诸将贺之，恳上尊号”，唐类函卷一四四引同。
      　　〔五〕　“萧王受命平定燕、赵”，更始二年，光武帝被封为萧王。袁宏后汉纪卷一更始元年载：“更始将使大将平河北，刘赐诸宗室无可使者，独有世祖也。朱鲔等以为不可，而左丞相曹竞父子用事，冯异劝世祖厚结焉。由是以世祖为大司马，遣平河北。”“萧王受命平定燕、赵”即谓此。四库全书考证云：“按是时光武已即位，史官载笔不应称萧王，恐抄撮记文者有讹。”
      　　〔六〕　“大司徒公被害时”，“大司徒公”指光武帝兄刘伯升。更始立，以刘伯升为大司徒。范晔后汉书刘縯传云：“伯升部将宗人刘稷，数陷阵溃围，勇冠三军。时将兵击鲁阳，闻更始立，怒曰：‘本起兵图大事者，伯升兄弟也，今更始何为者邪？’更始君臣闻而心忌之。以稷为抗威将军，稷不肯拜。更始乃与诸将陈兵数千人，先收稷，将诛之。伯升固争。李轶、朱鲔因劝更始并执伯升，即日害之。”
      　　〔七〕　“必信，可乘上”，此二句原作“当如此来”，今从御览卷七六六校改。范晔后汉书岑彭传作“必信，可乘此上”。
      　　〔八〕　“曰”，原脱，聚珍本有，今据增补。
      　　〔九〕　“将”，范晔后汉书岑彭传李贤注引无此字。
      　　〔一０〕“成德侯朱鲔玄孙杞”，朱鲔以洛阳降光武帝，拜为平狄将军，封扶沟侯。见范晔后汉书岑彭传。范书未载鲔徙封成德侯事。鲔玄孙杞，亦不见范书。
      　　申屠志
      　　申屠志以功封汝阴王，〔一〕上书以非刘氏还王玺，改为颍阳侯。〔二〕御览卷二００
      　　〔一〕　“申屠志”，范晔后汉书、袁宏后汉纪均未载此人，更始将有名申屠建者，不知是否为一人。
      　　〔二〕　“改为颍阳侯”，“颍”字原误作“□”，今据聚珍本改正。范晔后汉书刘玄传云：“李松与棘阳人赵萌说更始，宜悉王诸功臣。朱鲔争之，以为高祖约，非刘氏不王。更始乃先封宗室太常将军刘祉为定陶王，刘赐为宛王，刘庆为燕王，刘歙为元氏王，大将军刘嘉为汉中王，刘信为汝阴王。后遂立王匡为比阳王，王凤为宜阳王，朱鲔为胶东王，卫尉大将军张卬为淮阳王，廷尉大将军王常为邓王，执金吾大将军廖湛为穣王，申屠建为平氏王，尚书胡殷为随王，柱天大将军李通为西平王，五威中郎将李轶为舞阴王，水衡大将军成丹为襄邑王，大司空陈牧为阴平王，骠骑大将军宋佻为颍阴王，尹尊为郾王。唯朱鲔辞曰：‘臣非刘宗，不敢干典。’遂让不受。”据此，封王者无申屠志，封汝阴王者乃刘信，非刘氏辞王封者仅朱鲔一人，与御览卷二００所引申屠志事无一相合之处。通鉴卷三九亦载更始封王事，与范书大同小异。
      　　王郎〔一〕
      　　宫婢生子，正与同时，即易之。〔二〕范晔后汉书卷一二王郎传李贤注　　知命者谓侍郎韩公等。〔三〕范晔后汉书卷一二王郎传李贤注
      　　王郎遣谏议大夫杜威持节诣军门，〔四〕上遣棨戟迎，延请入军。威称说实成帝遗体子舆也。上曰：“设使成帝复生，天下不可复得，况诈子舆乎！”　御览卷六八一
      　　〔一〕　“王郎”，即王昌，赵国邯郸人，范晔后汉书卷一二有传。又见汪文台辑司马彪续汉书卷二。
      　　〔二〕　“即易之”，范晔后汉书王郎传云：“初，王莽篡位，长安中或自称成帝子子舆者，莽杀之。郎缘是诈称真子舆，云‘母故成帝讴者，尝下殿卒僵，须臾有黄气从上下，半日乃解，遂□身就馆。赵后欲害之，伪易他人子，以故得全’”云云，其下李贤即引此条文字作注。
      　　〔三〕　“知命者谓侍郎韩公等”，范晔后汉书王郎传云：赵缪王子刘林“立郎为天子，……移檄州郡曰：‘制诏部刺史、郡太守：朕，孝成皇帝子子舆也。昔遭赵氏之祸，因以王莽篡杀，赖知命者将护朕躬’”云云，其下李贤引此句作注。
      　　〔四〕　“杜威”，本书光武纪作“杜长威”，范晔后汉书王郎传、袁宏后汉纪卷二作“杜威”。
      　　苏茂〔一〕
      　　苏茂杀淮阳太守，得其郡，营广乐。大司马吴汉围茂，茂将其精兵突至湖陵，〔二〕与刘永相会。〔三〕水经注卷八
      　　〔一〕　“苏茂”，陈留人，范晔后汉书卷一二刘永传略载其事。
      　　〔二〕　“湖陵”，聚珍本作“湖陵”，范晔后汉书刘永传、袁宏后汉纪卷四建武三年、通鉴卷四一建武三年皆作“湖陵”。按战国宋有胡陵邑，秦置湖陵县。汉书地理志山阳郡属县有湖陵，云：“禹贡‘浮于泗、淮，通于河’，水在南。莽曰湖陆。”颜师古注引应劭云：“章帝封东平王苍子为湖陵侯，更名湖陵。”
      　　〔三〕　“与刘永相会”，范晔后汉书刘永传云：“建武二年夏，光武遣虎牙大将军盖延等伐永。初，陈留人苏茂为更始讨难将军，与朱鲔等守洛阳。鲔既降汉，茂亦归命，光武因使茂与盖延俱攻永。军中不相能，茂遂反，杀淮阳太守，掠得数县，据广乐而臣于永。永以茂为大司马、淮阳王。盖延遂围睢阳，数月，拔之，永将家属走虞。虞人反，杀其母及妻子，永与麾下数十人奔谯。苏茂、佼彊、周建合军救永，为盖延所败，茂奔还广乐，彊、建从永走保湖陵。三年春，永遣使立张步为齐王，董宪为海西王。于是遣大司马吴汉等围苏茂于广乐，周建率众救茂，茂、建战败，弃败复还湖陵，而睢阳人反城迎永。”可与此互证。
      　　庞萌
      　　庞萌为平狄将军，〔一〕与盖延共击董宪，〔二〕诏书独下延，〔三〕而不及萌，萌以为延谮己，自疑，遂反。上闻之，大怒，乃自将兵讨萌，与诸将书曰：“吾常以庞萌为社稷臣，将军得无笑其言乎？”御览卷四八三
      　　〔一〕　“庞萌”，范晔后汉书卷一二有传。袁宏后汉纪卷五亦略载其事。“庞萌”二字下聚珍本有“山阳人”三字，系据范书庞萌传增补。
      　　〔二〕　“与盖延共击董宪”，此为建武四年事。范晔后汉书盖延传载此事较详，其文云：建武“四年春，延又击苏茂、周建于蕲，进与董宪战留下，皆破之。因率平狄将军庞萌攻西防，拔之。复追败周建、苏茂于彭城，茂、建亡奔董宪，董宪将贲休举兰陵城降。宪闻之，自郯围休。时延及庞萌在楚，请往救之。……而董宪遂拔兰陵，杀贲休”。
      　　〔三〕　“诏书独下延”，此句上原衍“昭”字，聚珍本无，范晔后汉书庞萌传同，今据删。
      　　王闳
      　　王闳者，〔一〕王莽叔父平阿侯谭子也。王莽篡位，潜忌闳，乃出为东郡太守。闳惧诛，常系药手内。莽败，汉兵起，闳独完全。御览卷九八四
      　　〔一〕　“王闳”，范晔后汉书卷一二有传。
      　　彭宠
      　　彭宠，〔一〕字伯通，南阳宛人也。父宏，〔二〕哀帝时为渔阳太守，〔三〕有名于边。容貌饮食绝众。是时单于来朝，当道二千石皆选容貌饮食者，故宏徙为云中太守。御览卷二五九　　彭宏元始中迁河南太守，〔四〕至渑池，夜逢小贼叩马，宏下车，曰：“将军哀之。”车中有监御史马况，〔五〕奏举，宏乃坐免。〔六〕书钞卷一三九
      　　浮密奏宠，〔七〕上征之。宠既自疑，其妻劝宠无应征，“今渔阳大郡，兵马众多，奈何为人所奏，而弃此去”。宠与所亲信吏计议，吏皆怨浮，劝宠止不应征。〔八〕文选卷四一朱浮为幽州牧与彭宠书李善注
      　　梦裸袒冠帻，〔九〕逾城，髡徒推之。宠堂上闻虾□声在火罏下，凿地求之，不得。〔一０〕范晔后汉书卷一二彭宠传李贤注
      　　彭宠奴子密等三人共谋劫宠，〔一一〕宠时斋，独在便坐室中，〔一二〕昼卧。〔一三〕子密等三奴缚庞着床板，告外吏：“大王解斋，吏皆便休。”又用宠声呼其妻入室，见宠，惊曰：〔一四〕“奴反！”奴乃捽其妻头，击其颊。宠曰：“趣为诸将军辨装。”两奴将妻入取宠物，一奴守宠。宠谓奴曰：“若小儿，我素所爱，今解我缚，当以女珠妻若。”小奴见子密听其语，遂不得解。子密收金玉衣物，使宠妻缝两缣囊。夜解宠手，令作记告城门将军云：“今遣子密等诣子后兰卿所，〔一五〕其开门出，〔一六〕勿稽留。”书成，即断宠及妻头，置缣囊中，西入上告。世祖封子密为不义侯。〔一七〕御览卷五００
</div>
    <div class="pagination">
<a href="东观汉记_page18.html">上一页</a><span>...</span><a href="东观汉记_page14.html">14</a><a href="东观汉记_page15.html">15</a><a href="东观汉记_page16.html">16</a><a href="东观汉记_page17.html">17</a><a href="东观汉记_page18.html">18</a><span class="current-page">19</span><a href="东观汉记_page20.html">20</a><a href="东观汉记_page21.html">21</a><a href="东观汉记_page22.html">22</a><a href="东观汉记_page23.html">23</a><a href="东观汉记_page24.html">24</a><span>...</span><a href="东观汉记_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
