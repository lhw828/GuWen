<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 59 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 59 页/共 242 页</h1>
    <div class="content">
○乙卯。谕兵部、近来盗贼窃发。讹言繁兴。人民惶惑。无端惊避。深可轸念。兹特开自首之门。许以更新之路。务使盗贼革心。良民安业。自今以后。凡曾经为盗之人无论犯罪轻重。有能赴所在官司、或径赴兵部、将真贼姓名及居住地方、详悉陈首者、除本身免罪外。仍将贼赃酌议给赏。如胁从多人、同心归正。首告贼渠者、罪止贼渠。来首人悉免究治。仍以贼渠赃物分赏。如良民告发贼情。该地方官即时密擒。毋得稽延时刻。质审有据者有赏。傥有无赖营利、及讐口诬害者。反坐不赦。其盗贼屯聚经过之处。见在良民。各安生理。毋自惊疑。至于左道妖人。妄谈祸福。游手无赖。喜布讹言。无非惊动煽惑。欲致迁徙流移。以便劫掠。见今大兵诛巢□刀之处。俱系反叛作乱真贼。原不波及无辜。凡我良民。毋得轻信妖讹。自取困苦。尔部作速出示晓谕。仍通行各该抚按、榜示通知。　　

○升鸿胪寺右寺丞王纲肃、为本寺右少卿。转兵科右给事中杜立德、为吏科左给事中。刑科右给事中梁维本、为户科左给事中。工科右给事中李运长、为礼科左给事中。　　

○丙辰。叙败流寇、平腾机思功。升二等昂邦章京祁塔特车尔贝、古睦德车臣。三等昂邦章京德参济王、为一等昂邦章京。三等昂邦章京哈岱、为二等昂邦章京。三等甲喇章京沙礼岱、为二等甲喇章京。加一等梅勒章京绰尔门半个前程。授半个牛录章京衮楚克车臣、刚噶习、布雅泰、为牛录章京。加管牛录章京事顾禄半个前程。　　

○殿试天下贡士李人龙等。制策曰。帝王之治天下。莫不以得人为急务。朕深维真才希觏。知人实难。如以言貌取人。虑有内外不符。妍女□□互异者。如以荐举进用。虑有朋党援引。真膺混淆者。如以博学能文。而遽信其。存心行事。又每有下笔千言、侈谈尧舜。而中藏奸佞、莅官污□禾山戊不□者。必如何而后真才可得欤。近闻见任官员、伯叔昆弟、宗族人等、以及废绅劣衿、大为民害。往往压夺田宅。估攫货财。凌暴良善。抗逋国课。有司畏惧而不问。小民饮恨而代偿。以致贵者日富。贫者日苦。明季弊习。迄今犹存。必如何而后可痛革欤。今当混一之初。尚在用兵之际。兵必需饷。饷出于民。将欲减赋以惠民。又虑军兴莫继。将欲取盈以足饷。又恐民困难苏。必如何而后能两善欤。尔多士家修廷献。正在今日。务各出已见。逐条献策。勿用四六。不限长短。毋得预诵套词。拘泥旧式。重负朕意。朕寤寐真才。不啻饥渴。多士宜深体恪遵。明切敷对。朕将亲览焉。　　

○命内院大学士冯铨、范文程、刚林、祁充格、宋权、甯完我、学士查布海、来衮、蒋赫德、王铎、胡世安、陈具庆、充殿试读卷官。　　

○戊午。赐殿试贡士吕宫等三百名、进士及第出身有差。　　

○己未。赐大学士范文程、刚林、祁充格、甯完我、冯铨、宋权、学士额色黑、吴达礼、查布海、伊图、来衮、苏纳海、蒋赫德、刘清泰、王铎、胡世安、陈具庆等蟒缎有差。　　

○喀尔喀部落墨尔根绰尔济、额尔德尼绰尔济、苏尼特部落魏正台吉、及汤古忒部落使臣来朝贡。宴赉如例。　　

○招抚湖广兵部右侍郎江禹绪、引疾乞休允之。　　

○以署甘肃巡抚周伯达、为都察院右佥都御史、巡抚江宁。延绥巡抚赵兆麟、为都察院右佥都御史、抚治郧阳。江西巡抚耿焞为都察院右佥都御史、巡抚顺天等处。　　

○庚申。谕吏部今当天下初定之时。在京三品以上、及在外总督、巡抚、总兵等、俱为国宣力。著有勤劳。与平时循分供职者不同。朕用是特沛殊恩。无论新旧。各准送亲子一人、入朝侍卫。以习本朝礼仪。朕将察试才能。授以任使。如无亲子。准送亲弟、或亲兄弟之子。宗族远支。无得滥送。嗣后诸臣、纵有过犯、经朕罢斥。其侍卫者如故。该部院衙门传谕、作速遵行。　　

○辛酉。未刻。日晕。青赤黄色。至申刻乃散。　　

○壬戌。赐诸进士恩荣宴。命礼部尚书觉罗郎球主席。　　

○革庶吉士董润职。以违例肩兴入署也。　　

○以故明御史王国楠、为云南道监察御史。　　

○遣福建道监察御史李之奇、巡按四川。陕西道监察御史金元祯、巡按河南。山西道监察御史佟凤彩、巡视河东盐政。　　

○免江南崇明盐课马役等银两。允招抚江南大学士洪承畴请也。　　

○甲子。赐第一甲第一名进士吕宫冠服。及诸进士折钞银各十两。　　

○乙丑。大清律成。命颁行中外。　　

○升行人司司副李士焜、为光禄寺寺丞。　　

○丙寅。叙平腾机思、及流寇功、授三等镇国将军瓦克达、为镇国公。一等镇国将军穆尔祜、为辅国公。升一等梅勒章京吴拜、为一等昂邦章京。三等梅勒章京薄思喜明安达礼、为二等梅勒章京。三等甲喇章京巴颜、一等甲喇章京尼堪、为三等梅勒章京。三等甲喇章京阿哈尼堪、二等甲喇章京张中第、为一等甲喇章京。三等甲喇章京伊尔都齐星鼐、塞棱、为二等甲喇章京。牛录章京兼半个前程抱奇把图鲁、牛录章京查塔。为三等甲喇章京。加一等甲喇章京席特库、牛录章京卜克沙、阿思哈、张元勋、郑蛟麟、多铎和、张弩。半个前程。以半个牛录章京郎宰、马如龙、废官韩大勋、为牛录章京。护军参领额赫登、吴逊、讷垒、前锋侍卫傅喀、一分章京阿雅克塔、闲散章京满都、管牛录章京事阿囊阿、骁骑校李如统、副理事官艾松古。护军校杜达海、半个牛录章京。赠阵亡牛录章京汉储翰、达素、为三等甲喇章京。以汉储翰弟班察哈、达素子忻珠袭职。护军参领叶玺、为牛录章京。以其弟子额尔逊袭职。护军校达尔禅、朱达塞、为半个牛录章京。以达尔禅子哈尔松噶、朱达塞子车勒克图袭职。上御太和殿。赐喀尔喀部落贡使塞勒胡土克图、西勒图胡土克图等宴。　　

○署两广总督佟养甲疏报、高、雷、廉三府平定。下部察叙。　　

○丁卯。内院礼部会同议奏。我朝享太庙例。主祭官举帛举爵。捧献官陈设。仍以胙牛一进上。今祭太庙。应荐熟牛。在庙门奏乐。至于进上胙肉、应停止。其帛爵仍照例令捧献官陈设。至祭兴京五祖神主。亦应如太庙例从之。　　

○又议奏、祀南北郊。及社稷坛。向例俱用生牛。今应如旧。惟南郊以胙牛一进上。得上□日、照旧例。用生牛致祭南郊。如朕亲祀。则照例进胙牛。遣官则止。　　

○又议奏、太□山戊不□、城隍、及孔子、关圣、俱仍旧例、遣官致祭。但未定行满礼。得上□日、致祭著遣满官并用满官赞礼。祝词用满文。　　

○己巳。谕户部、前令汉人投充满洲者。诚恐贫穷小民。失其生理。困于饥寒。流为盗贼。故谕愿投充满洲。以资糊口者听。近闻汉人不论贫富、相率投充。甚至投充满洲之后。横行乡里。抗拒官府。大非轸恤穷民初意。自今以后。投充一事、著永行停止。尔部即行传谕。　　

○镇守福建汀州总兵官杨汝庆卒。　　

○庚午。谕户部、满洲从前在盛京时、原有田地耕种。凡赡养家口、以及行军之需。皆从此出。数年以来。圈拨田屋、实出于万不得已。非以扰累吾民也。今闻被圈之民。流离失所。煽惑讹言。相从为盗以致陷罪者多。深可怜悯。自今以后。民间田屋。不得复行圈拨。著永行禁止。其先经被圈之家、著作速拨补。如该地方官怠玩、不为速补。重困吾民。听户部严察究处。著作速行文该抚按、诞告吾民。咸使闻知。　　

○达赖喇嘛、及班禅胡土克图、上表颂扬功德。并献方物。　　

○席勒图诺颜胡土克图、及伊思董科尔詹洋查穆苏、各上书求和。并献马匹。　　

○辛未。选进士周启寯、王大礽、张弘俊、冯溥、冯右京、李昌垣、卓彝、黄机、李目、宋学洙、邓旭、常若柱、杜果、李中白、庄冏生、邹自式、章云鹭、王熙、朱士冲、李廷枢等、为庶吉士。　　

○谕兵部、兵丁甲胄、及一应器械。尔部于每年春秋二季、各简阅一次。夏。四月壬申朔。享太庙遣镇国公拜尹图行礼。　　

○升理事官陈泰、为礼部侍郎。　　

○以故二等甲喇章京洪尼喀子吴喇禅、三等甲喇章京阿库理子常舒、宣虎之嫡伯子安、牛录章京索浑子喇喀、姚瞻子岳洛、二分章京陶栋子额布痕、各袭职。　　

○癸酉。吏部题。原委安庆巡抚李犹龙、应仍以巡抚用。从之。　　

○甲戌。以护军参领噶尔哈图、阿济赖、为刑部理事官。　　

○喀尔喀部落迈达礼胡土克图等、来贡驼马。宴赉如例。　　

○户部议覆、河南道御史盛复选请差屯田御史疏言、屯田一差、原兼印烙马匹。今屯田较少。养马全无。屯田御史、不必复设。宜将屯田事务、令本省巡按兼管。报可。　　

○乙亥。以协领额塞、管西安府户部侍郎事。根泰、为驻防西安协领。　　

○调兵部尚书谭拜、为吏部尚书。升礼部侍郎阿哈尼堪、为兵部尚书。以噶达浑、为户部侍郎。　　

○以觉罗希符、为户部理事官。　　

○以正白旗汉军曹恭诚、管本旗梅勒章京事。镶黄旗满洲侍卫穆礼玛、镶蓝旗满洲护军校罗和、为护军参领。　　

○升陕西西宁道副使蒋三捷、为本省苑马侍卿。兼按察使司佥事。专理马政。山西平阳府知府秦嘉兆、为山东按察使司副使、河间兵备道。陕西督粮道佥事张国泰、为本省布政使司参议、分守商雒道。　　

○升礼部郎中吕云藻、为陕西布政使司参议。兼按察使司佥事、提学道。　　

○丙子。以广东平定。遣官祭告天地、太庙、社稷、免行庆贺礼。　　

○喀尔喀部落伊拉古克三胡土克图等、遣使来贡。宴赉如例。　　

○喀尔喀部落嘛哈撒马谛塞臣汗等、各遣使表请通好。兼贡方物。谕曰。前苏尼特部落腾机思、举国来归。朕即以女妻之。又封之为王。优礼恩养。及彼背德叛逃。因命和硕德豫亲王率轻骑追巢□刀。此朕讨叛之师。与尔等何涉。尔等乃遣兵迎犯。故天降谴于尔也。朕于此时曲赐优容。即命班师。若果素念尔恶。岂不能乘尔自遭天谴之时、以见在之兵。即加征耶。今尔等如欲安居乐业。能擒腾机思等、则席卷其国来献。不能、即当用兵巢

□刀灭腾机思。收服其国。则我师亦不烦再遣。傥又不能、可遣尔亲信大臣来质。朕令偏师前往。任彼遁逃何所。亦无难巢□刀之也。朕所以必令尔以亲信大臣为质者、盖以大兴师众、即扰尔国。量遣一旅、又恐尔心叵测之故耳。尔果克遵朕上□日、当及未雨雪之时、速遣使来。傥尚怀携贰、则不必遣使。　　

○山西副使管按察使事娄惺伯、坐疎纵故明藩王、弃市。　　

○喀尔喀部落扎萨克图汗上书言、汉人八十万众、原系我攻城敌也。今闻尔已收服、念总属我红缨蒙古所得。甚为喜悦。故去年我曾遣使朝贺。苏尼特向从此处逃去。今又复来归。尔等追逐至此。与伊思丹津拖音、达赖济农合战。我等欲前来分理曲直。未至之先、尔又班师。向来红缨人与我原无仇□阝少□□。止因额尔克楚虎尔私掠巴林。欲遣使前来分理曲直。适冰图、阿穆喇古喇库两人至。伊等所言、我已悉知。如以我言为然、可遣使前来。计议妥便。如以为不然、亦惟尔知之而已。　　
</div>
    <div class="pagination">
<a href="清实录顺治朝实录_page58.html">上一页</a><span>...</span><a href="清实录顺治朝实录_page54.html">54</a><a href="清实录顺治朝实录_page55.html">55</a><a href="清实录顺治朝实录_page56.html">56</a><a href="清实录顺治朝实录_page57.html">57</a><a href="清实录顺治朝实录_page58.html">58</a><span class="current-page">59</span><a href="清实录顺治朝实录_page60.html">60</a><a href="清实录顺治朝实录_page61.html">61</a><a href="清实录顺治朝实录_page62.html">62</a><a href="清实录顺治朝实录_page63.html">63</a><a href="清实录顺治朝实录_page64.html">64</a><span>...</span><a href="清实录顺治朝实录_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
