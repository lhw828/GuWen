<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 523 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 523 页/共 1316 页</h1>
    <div class="content">
○谕军机大臣等、游智开奏、广州府知府孙楫。贪取城隍庙规费。纵容恶少。慢神败俗。素性疏懒。难期表率。迨升授左江道。犹嫌缺苦等语。著李瀚章查明覆奏。毋稍徇隐。原片著钞给阅看。将此谕令知之。寻奏、查明城隍庙规费。系取之绅民捐助。以备公用。报明有案。已成公款。应请免其置议。该员亦无疏懒及嫌左江道缺苦情事。报闻。摺包　　

○直隶总督李鸿章奏、请于湖北汉阳府省城捐建武毅军专祠。追祀从征伤亡将弁。以彰义烈。从之。摺包　　

○两广总督李瀚章奏、本届营伍。前督臣张之洞未及查阅。应请派员＜闲＞校。得旨、即派李瀚章认真查阅。摺包　　

○予防营积劳病故。广东游击吴建寿优恤。摺包　　

○以捐助赈款。予天津县候补同知黄寯翰为其母、候选道石元士为其父、游击衔石作瑞为其祖父、各建坊。摺

包

　　

○展缓江西南昌、新建、进贤、峡江、莲花、永丰、安福、永新、建昌、安义、德化、德安、湖口、彭泽、瑞昌、余干、十六厅县。既九江府同知所辖芦州被水被旱地方新旧钱漕芦课各项有差。现月　　

○癸巳。以雪泽未沾。上复诣大高殿祈祷行礼。现月　　

○遣贝勒载濂诣时应宫。贝勒载漪诣昭显庙。贝子奕谟诣宣仁庙。辅国公载泽诣凝和庙拈香。现月　　

○谕内阁、给事中张元普奏、顺天乡试。誊录潦草。红号错误。以致真才屈抑。并请饬禁应试士子。携带石印书籍等语。科场为抡才大典。承办各员。宜如何慎重将事。嗣后乡会试年分。著责成监临知贡举。督饬誊录对读弥封各官。认真办理。详定核对之法。毋得稍有歧误。至士子入场夹带。本干例禁。并著各直省督抚、及顺天府府尹、届时申明定例。严禁怀挟之弊。有犯必惩。不得视为具文。现月　　

○又谕、御史余联沅奏、钱粮蠲缓。州县积弊相沿。请饬各督抚认真稽查。剀切晓谕等语。各省奏请蠲缓钱粮。朝廷无不立沛恩施。并谕以刊刻誊黄。遍行晓谕。立法至为周密。若如所奏。该地方官于蠲缓事宜。往往捏报村庄。假造都图。奉到恩旨。先将应徵钱漕。一律收完。然后宣示。是国家岁蠲钜款。徒饱贪吏之橐。此等积习。深堪痛恨。著各直省督抚。于所属州县。实力稽查。如有前项情弊。即行从严参办。以儆官邪而苏民困。现月　　

○谕军机大臣等、有人奏、浙省灾民过众。请饬及时筹策一摺。据称浙西荒田。多招外来客民垦种。一遇荒歉。难保不藉端滋事。宜乘放赈查户之便。另编棚民保甲。以弭隐患。余杭县之南湖。关系浙西三府水利。宜仿以工代赈之法。浚河培堤。即用客民之强壮者。任以力役。免致群聚为匪等语。所陈二端。如能实力举行。自于赈务有益。著崧骏体察情形。妥筹办理。另片奏、嘉兴县知县王晋玉。在任八年。于徵收外不问民事。本年乡民报灾。呈词一概批驳。而张乐饮博如故。皆由信用幕友陈月樵。将此次灾荒。立意压阁不办等语。现当办赈吃紧之际。岂容贪官劣幕。贻害民生。著崧骏严饬该管知府。将陈月樵即行驱逐出境。不准逗留。并著该抚将王晋玉被参各节。确切查明。据实参奏。毋稍徇隐。原摺片均著钞给阅看。将此谕令知之。现月　　

○又谕、御史余联沅奏、各省办赈。请饬妥筹良法一摺。本年江苏浙江湖北等省。被灾甚重。叠经发帑赈恤。惟灾区太广。饥民众多。全在各督抚实心经理。力除积弊。该御史所称审户宜实。筹款宜博。积谷宜清。用人宜慎各条。其言均不无可采。著曾国荃、张之洞、刚毅、崧骏、奎斌、督饬所属。按照原摺所陈。酌度情形。认真办理。不得有名无实。稍滋弊混。原摺均著钞给阅看。将此各谕令知之。现月　　

○又谕、詹事府左庶子恩景奏、太监冒领钱粮。搅扰抢夺。并有拆毁公所。殴打领催涉讼等情。请饬查办一摺。著总管内务府大臣确查究办。据实覆奏。原摺著钞给阅看。现月　　

○署盛京将军定安奏、宗人府解到绞犯常屯。请仍交盛京刑部监禁。得旨、著即传知英煦。将该犯常屯。牢固监禁。毋得违误。摺包　　

○热河都统谦禧奏、已革平泉县知县汤华衮。才力堪用。吁恳开复原官。得旨、汤华衮著该部带领引见。摺现

月

　　

○以缉获□□交私。私行释放。革云南通判李唐、守备冯祜职。摺包　　

○豁免云南猛地被扰村寨应徵钱粮。摺包　　

○减缓直隶安、任、隆平、三州县被涝地亩粮银租课有差。现月　　

○甲午。谕内阁、御史德荫奏、厘金积弊。亟宜整顿。请饬部严核支销款目一摺。著户部议奏。现月　　

○谕军机大臣等、有人奏、杭州织造衙门幕友郭子芳。先充该署家丁。蒙捐五品顶戴。嗣后授引入幕。创立堂口名目。需索招摇。又兼充文案差使。管理银钱。侵渔苛扰。物议沸腾。请饬查办等语。著崧骏按照所参各节。确切查明。如果属实。即行奏明。照例惩办。原片著钞给阅看。将此谕令知之。现月　　

○又谕、有人奏、吉林上年水灾。绅董于岱霖等、领钱三万串。并不购粮散放。勒令当商捐粮粜卖。有抢粮上控之案。委员依姓。查办不实。又该绅经理货捐。多徵钱文。拨入文会支销。并于考棚捐建于淩云专祠。以学田租赋。作为祭费等语。案关绅董侵吞公款。如果属实。亟应严究惩办。著长顺按照所参各节。确切查明。据实具奏。毋稍徇隐。原片著钞给阅看。将此谕令知之。现月　　

○内务府奏、查办废员。请旨录用。得旨、遇庆、锡权、著该衙门带领引见。崇厚等五员。获咎情节较重。均著毋庸置议。现月摺包　　

○命科尔沁多罗贝勒济克丹达克斋瓦鄂尔、在乾清门行走。赏科尔沁固山贝子林沁多尔济双眼花翎。明发　　

○赏杜尔伯特汗嘎勒藏那木济勒、喀尔喀多罗郡王多尔济帕喇穆、杜尔伯特多罗郡王那逊托克托琥、三眼花翎。土尔扈特固山贝子拉特那巴咱尔、双眼花翎。命青海辅国公车林端多布、喀尔喀头等台吉哈丹、均在乾清门行走。明发　　

○赏吐鲁番回子郡子玛穆特、三眼花翎。明发　　

○以捐廉助赈。赏广西浔州府知府王赓荣三品衔。摺

包

　　

○以欠解库款。革已故安徽婺源县知县吴鹗职。并提属勒追。　　

○予故前任正白旗蒙古副都统特尔庆阿恤荫。赏银四百两治丧。摺包　　

○以捐助棉衣。予山东兖沂曹济道中衡为其母、浙江乌程县职员顾寿岳为其祖父母、秀水县荫生殷文光为其父、云南鲁甸厅候补县丞李正荣为其父母、江苏盐城县训导陶跃然为其母、代理新城县知县张锡龄为其母、代理禹城县知县徐寿基为其父、各建坊。摺包　　

○以捐款助赈。予河南布政使刘瑞祺为其父母、陈州府知府吴重憙为其母、安徽芜湖县记名总兵郑永鍷为其妻、湖南湘乡县翰林院庶吉士曾广钧为其母、各建坊。摺

包

　　

○乙未。谕内阁、户部奏、特参延欠铜本之藩司。请交部议处一摺。云南铜本银两。前经户部指拨。当谕令江西浙江二省。于前欠项下。共解银四十二万两。限于年底全数解清。乃该二省奉拨至今。报解银数。均尚不及一半。实属任意延宕。江西布政使方汝翼、浙江布政使许应鑅、均著交部议处。仍勒限将欠解银两。于明年三月内埽数解清。傥再迟逾。即著该部从严参办。现月　　

○赏开缺察哈尔都统托伦布头等侍卫。外记注明发　　

○缓徵吉林甯古塔、三姓、暨敦化县、被旱被虫地方银谷租赋。现月　　

○丙申。孝庄文皇后忌辰。遣官祭昭西陵。黄绫本例　　

○谕军机大臣等、曾国荃奏、江北冬漕。遵办河运。请饬疏浚河道一摺。据称大泛口、十字河、开河、安山、一带。或河系砂礓。或异常浅涩。以及十里铺、陶城埠、口门内外淤垫之处。均须大加挑浚等语。南漕关系紧要。现已停运两年。运河新淤必多。自应将漕船经行河道。豫筹疏浚。方能迅速抵通。著吴大澂、张曜、严饬该管河道各官。认真挑浚。务期一律深通。以利漕行。将此由四百里各谕令知之。现月　　

○以抢险出力。予两淮盐运使福裕等优叙。道员吴脩＜岂支＞军机处存记。随手　　

○予抢护险工。差次病故。江苏知县许善同等优恤。

摺包

　　

○丁酉。谕军机大臣等、明年朕二旬万寿。著于正月二十六日。在太和殿筵燕。所有应行事宜。著礼部照例办理。现月　　

○山西巡抚豫山奏、河东三省。盐务疲滞。请将乙酉纲未完各引。援案分年带徵。以纾商力。从之。摺包　　

○以车臣汗等捐输移奖。命札萨克和硕亲王那穆济勒端多布、郡王多尔济帕喇穆、固山贝子普尔布札布、头等台吉车林多尔济、均在乾清门行走。镇国公札穆萨兰札布、在御前行走。赏固山贝子喇旺多尔济、双眼花翎。头等台吉桑旺车林多尔济、额林沁多尔济、花翎。头等台吉喇穆札布苏伦、辅国公衔。　　
</div>
    <div class="pagination">
<a href="清实录光绪朝实录_page522.html">上一页</a><span>...</span><a href="清实录光绪朝实录_page518.html">518</a><a href="清实录光绪朝实录_page519.html">519</a><a href="清实录光绪朝实录_page520.html">520</a><a href="清实录光绪朝实录_page521.html">521</a><a href="清实录光绪朝实录_page522.html">522</a><span class="current-page">523</span><a href="清实录光绪朝实录_page524.html">524</a><a href="清实录光绪朝实录_page525.html">525</a><a href="清实录光绪朝实录_page526.html">526</a><a href="清实录光绪朝实录_page527.html">527</a><a href="清实录光绪朝实录_page528.html">528</a><span>...</span><a href="清实录光绪朝实录_page524.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
