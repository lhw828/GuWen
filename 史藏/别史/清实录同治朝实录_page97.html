<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 97 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 97 页/共 505 页</h1>
    <div class="content">
○予甘肃平罗阵亡佐领吉星、防御庆连、署守备郭宗魁、教谕包叶恒等、祭葬世职加等。　　

○癸亥。谕内阁、国家爱育黎元。体恤商民。从无苛刻之事。近因军饷浩繁。设局抽厘。乃朝廷万不得已之举。叠经明降谕旨。严禁扰累。并因御史丁绍周条陈江北厘捐积弊。复经通谕各直省督抚。于厘捐委员。概行裁革。统归地方官经理。按月申报实数。由该管督抚按照例限报部。并照部定章程。酌定简明条款。分晰开载。榜示通衢。以昭核实。乃昨据富明阿奏称亲赴里下河一带。南北粮台。设立捐卡。大小约有百余处。有一处而设数卡者。有一卡而分数局者。委员既繁。局费尤滥。每月局用。少者二百金。多者至千余金。委员严邈等贪鄙不职。因降旨将严邈等革职。以示惩儆。而吴棠于奉旨后。迄今数月。并未遵照办理。该署漕督受恩至渥。尚复如此瞻徇。甚负委任。著传旨严行申饬。即著归并裁革。以清积弊。因思江北如此。他省可知。闻地方不肖绅士。往往夤缘入局。百端侵渔。商贾不胜其扰。而军饷仍无裨益。是以朝廷不得已之举。为不肖委员绅士分肥之地。利归于下。怨敛于上。亦安用此厘局为耶。著再行通谕各直省督抚。恪遵前旨。将各厘局酌量归并。裁革劣员。派委贤能地方官经理。毋得以不肖官绅充数。傥仍前瞻徇。滥行派委。别经发觉。或经科道参奏。必将该督抚等从严惩处。毋谓不戒视成也。　　

○甲子。谕议政王军机大臣等、谭廷襄奏、叛匪回窜东境。现饬各军截击一摺。所奏贼由景州故城馆陶。以至临清州抢渡。扰及堂馆之王家堤清水镇等处。与前崇厚所报。大略相同。本日又据崇厚奏、贼由馆陶方儿寨。窜至邱县之东目寨。经候补道刘策先带兵追剿。贼复窜至临清州属之邵家庄。现饬各军进剿等语。亦与谭廷襄所奏略同。惟贼至邵家庄。其与扰及堂馆及冠县境内之贼。是否即系一股。直隶境内。现尚有无余党窜匿。著崇厚赶紧催提洋枪各队到齐。会合诸军。侦探确实。一面查明具奏。一面派兵分路并进。痛加剿洗。贼暨意图回窜。北路之防。尤关紧要。并著严密布置。毋得稍有疏虞。谭廷襄懔遵前旨。速即派兵。迎头截击。守备冯胜林所部兵勇若干。能否得力。著即饬令与直隶官军。会合夹击。并饬所属州县。激励团练。四面堵遏。毋再任贼纷窜。宋景诗、雷凤鸣等。均愿剿贼自效。自当因势利导。惟宋景诗、雷凤鸣、能否认真剿贼。著崇厚、谭廷襄、随时察看。至宋景诗现欲添募马步三千名之多。崇厚于钤制驾驭之法。尤须审慎周详。确有把握。方可办理。此辈狼子野心。其与张锡珠等暗中有无句合。既不可知。若招之即来。而适为张锡珠等添其羽翼。狼奔豕突。为害岂可胜言。至将来此股贼匪荡平后。宋景诗等所部。人数过多。应如何安插遣散。亦须豫为筹及。著崇厚、谭廷襄、悉心妥办。毋贻后患。王恩第既据崇厚奏称业已到营。即著崇厚遵照前旨。迅于军前正法。不准稽迟时日。遮克敦布、伊绵阿、负罪尤重。著迅速严行提讯。伊绵阿并不得任令藉病稽延。崇厚初膺剧任。务须事事破除情面。勉自振刷。其李鸿埙、丁学易、裴福德等案。均即一一认真查办。萨萨布所部不遵号令之官兵。尤应赶紧查拏遵办。毋稍姑容。祝垲业已接带遮克敦布之兵。宝山是否业已到营。并著崇厚飞催前进。毋任延缓。谭廷襄另片奏、淄川进攻各情。其用地雷轰塌城墙外皮等语。恐仍敷衍搪塞之词。陈显彝既经撤回。即著谭廷襄将该员并吴载勋前次交查之案。速行查办。毋许意存回护。吴台朗人甚平常。未必知兵。谭廷襄委令前往接办。仍恐不能得力。总兵曾逢年日内既可到营。即责成迅速办理。早拔坚城。悉歼丑类。李城等股匪。伺隙奔突。各路兵团迎剿。德楞额等亦即星夜跟追。即著谭廷襄严行催督该已革副都统等、及各文武兵团。乘势追剿。兰费另股棍匪。乘官军追击李城等股。出巢肆扰。现虽截击回巢。尤应督饬文彬、奎芳等、严密堵截。并令知县王成谦等各军。分路进剿。以期埽穴捦渠。毋留遗孽。将此由六百里各谕令知之。　　

○又谕、冯子材、魁玉奏、苏常老贼。纠合丹阳踞逆。分犯镇营。防剿戒严一摺。镇江郡城。实为大江上下游关键。贼所必争之地。全恃防守严密。无隙可乘。贼始不得往来逞志。昨据都兴阿等奏、伪护王等带贼二十万。已抵金陵之淳化溪。意图下窜仪扬等处。是镇营江防。尤为吃紧。兹据冯子材、魁玉奏称逆党三万。屯于句丹两邑。并探有苏州踞逆。遣党假扮官兵四窜。复调苏常老贼。上犯金柱关。现在已有伪怀王等率贼三万余人。窜踞句容之荻塘等处。又有丹阳踞逆。纠党扰及大港等处。陆路三面。俱形吃紧。与都兴阿所奏。情形大略相同。镇营以有限之兵。当逆贼六七万众。其势不可以浪战。该提督等坚守孤城有年。自必洞明形势。据奏业经饬令水营先固江防。并派总兵田宗扬等、将东路群逆歼除。西南一带。因有重贼。未即深入。并多派侦探。觇贼情形。俟其临近而痛剿之。进止颇合机宜。嗣后该提督等仍当竭力固守。虽贼众纷乘。总示以不可动摇之势。如镇城稍有疏失。必惟该提督等是问。以后军情。务须随时与都兴阿。曾国荃等、声势联络。毋稍疏虞。将此由六百里谕令知之。　　

○又谕、奕梁奏、遵查军务情形。并现办抚局一摺。甯夏所属回众。现经定安、侯云登、办理抚局。已有端倪。如果真心悔罪。自无庸重烦兵力。亦不必因该处绅民呈请剿办。曲为迁就。以致剿抚两歧。该将军等现将请调陕西官兵。并东西两旗蒙兵。及谕调之阿拉善等处之兵。分咨听调。著即照所拟办理。惟零星回匪。仍有焚掠等事。必须严缉重惩。以安闾阎。庶汉民不至益生疑惧。回众滋事首恶。必须捦缚送官。方见悔罪真情。且可免贻后患。傥该匪以乞抚为绥兵之计。始终反侧。即著奕梁等迅催备调各路兵丁。星驰往剿。毋得稍涉游移。惟必须与定安、侯云登、妥为商酌。方免办理两歧。侯云登既有不洽舆情。致招物议之处。该将军等何以隐约其词。并不详细具奏。著即据实详奏。毋许含混。将此由五百里谕令知之。寻奏、侯云登自办抚后。派兵保卫回地。以防汉民构衅。致招物议。且于零匪滋扰。未能及早摉捕。尤属措置失当。应请议处。得旨、免其议处。　　

○又谕、张凯嵩奏、遵查粤西殿匪。次第办理情形一摺。所称粤西各处股匪名数。与前次刘长佑遵旨查覆情形。大略相同。该省股匪虽多。而平浔两处。尤为巨患。负嵎最久。自应其所急。以全力攻拔。则其余各股。自无难次第荡平。张凯嵩所奏各情。尚能洞悉机宜。权衡缓急。现在莲塘巨股。业经铲平。浔州踞匪。复与宾州横州永淳岑溪容县各股。声气潜通。尤宜乘势分道进兵。以收破竹之效。即著张凯嵩照所筹情形。次第办理。务先将浔州之贼。克日埽除。毋得顿兵糜饷。纵令各处股匪。蔓延煽惑。日久稽诛。致负委任。至江忠义一军。谕令仍遵前旨赴粤。现据张凯嵩奏称、拟俟江忠义到时。面商统带所部。直捣宾州贼巢。使浔逆腹背受敌。兹闻江忠义奉调援皖。精捷一军。悉数拔营回楚等语。是该署提督之军。仍未遵旨赴粤。岂前次所降谕旨。毛鸿宾尚未接奉遵照办理耶。广西兵勇无多。江忠义之军。既克莲塘。自当乘此声威。迅克浔州巨股。岂可稍涉松劲。著毛鸿宾飞咨该署提督克日赴粤。毋稍稽延。其精捷一军。即速飞檄阻止。以资调度。张凯嵩于该署提督到时。并著将分道进兵机宜。迅速筹商剿办。以奏肤公。将此由五百里各谕令知之。　　

○又谕、前因法国公使。与总理各国事务衙门照会内。有广东省官政失宜。贼匪欲占省城。及旗兵亦有渐乱之势等语。当经密谕刘长佑、黄赞汤、穆克德讷等、悉心查察具奏。兹据穆克德讷等奏称上年闰八月。因粮饷支放无期。八旗贫苦寡妇。约有四五十人。同到该将军署外。禀告乞恩。其时观看人多。未免嘈杂。洋人未知其详。心怀疑虑。以为渐乱。现经穆克德讷等饬各协领将积欠数目清查。据称八旗粮饷。自办理洋务后。家口米陆续积欠十一万一百九十余石。米料草折银积欠八万余两。孤贫钱粮。陆续欠银一千一百余两。搭钱陆续积欠九千四百余串等情。八旗钱粮。为驻兵防兵丁生计所关。似此积欠累累。该旗丁等啼饥号寒。在所不免。著晏端书、黄赞汤、无论何款。先行设法筹拨。以济兵食而免哗噪。不得稍存膜视。穆克德讷等另片奏、自会匪黄金笼拏获正法后。并无另党贼匪。欲占省城。惟匪首黎梅石在逃未获。恐与高州等匪徒。暗地句连等语。黎梅石逃匿何处。是否与高州匪徒有句结情事。著晏端书密饬购线访拏务获。毋任远扬。省城地方。防守未可稍为疏懈。仍著实力稽查。以顾根本。穆克德讷前经被人参奏、纵容家丁。索贿勒掯各情。著晏端书迅即查明参奏。毋稍瞻徇。将此由五百里谕令知之。　　

○命参将成桂前往甘肃军营。交护总督恩麟差委。　　

○以广西迁江等处剿匪出力。予知县曾春昂。吴梦桂升叙。阵亡代理知县林则璋祭葬世职加等。　　

○乙丑。谕内阁、刑部等衙门奏、审明监犯结夥反狱。拒捕脱逃。将同谋助势各犯。按例定拟。疏防各员。分别惩处一摺。监狱重地。该犯周六等胆敢纠邀反狱。拒捕脱逃。不法已极。亟应拏获。尽法惩治。马二、杨二立、听从周六纠众反狱。立被拏获。实属暋不畏法。贾二、姚三、张大幅、虽畏惧中止。尚未逃出。惟业经同谋助势。亦难姑容。均照刑部等衙门所拟。即行正法。以昭炯戒。杨二立、姚三、本系强盗。仍著照奏定章程。枭首示众。在逃之周六等六犯。著步军统领衙门顺天府五城直隶总督一体严拏务获。按例惩办。解任司狱祥安、在内厅直班。于该犯等反狱脱逃。未能认真稽查。致有疏失。著即行革职。解任署提牢主事穆克登布、在外厅直班。亦属咎有应得。著交部严加议处。汉提牢候补主事朱寿霖、虽未直宿。究系失于查察。著交部照例议处。刑部堂官。于此等要犯。未能先事豫防。咎无可诿。并著交部议处。其田五一犯。所供情节。诸多疑窦。刑部等衙门请酌照未定罪名人犯例。监禁二年。尚觉轻纵。著改为永远监禁。再行严讯。俟缉获周六。一并质讯办理。禁卒张汶溃等、均照所议分别革役惩办。刑部为刑名总汇之区。监狱要地。宜如何小心防范。慎重周详。乃该堂官等平日于公事既不甚留心。司员贤否勤惰。亦不能认真稽核。以致诸务废弛。甚至书吏皂役人等。骫法舞弊。无所不至。司员等为其把持蒙蔽。不能实力整顿。殊堪痛恨。该大学士尚书侍郎等。嗣后务当振刷精神。详加查察。毋得再有疏虞。致干重咎。懔之慎之。寻吏部议、刑部堂官周祖培等、均照司监疏失重犯督抚降一级留任例。降一级留任。得旨、准其抵销。　　

○又谕、巡视南城给事中志文等奏、城上直班旗兵。偷拆堆拨木料。请饬惩办一摺。京师城上设立堆拨。分派旗兵。各专责成。原以防奸宄而重城守。该管官宜如何悉心稽查。督率直班官兵。认真巡逻。以昭慎密。乃南城直班旗兵马甲海全、竟敢招同领催定福、养育兵吉升、夤夜偷拆正阳门城上空闲堆拨木料。缒城售卖。前后至十余次之多。以防奸巡夜之兵。竟至身为盗窃。尤属目无法纪。其空闲堆拨。所有直班官兵。旷误因循。已可概见。该管官于城垣重地。屡次被窃。毫无闻见。究竟所司何事。废弛积弊。至于此极。实属不成事体。殊堪痛恨。所有海全、定福、吉升、三犯、即著交刑部严行审讯。按律惩办。查城大臣。稽查是其专责。何以于空闲堆拨。无人直班。未能查出参奏。可见平日全未留心。嗣后务当振刷精神。力图整顿。不得虚应故事。其该管官及各该堆拨直班旗兵。并著各旗都统查明。分别严参惩办。以儆玩泄。　　

○谕议政王军机大臣等、据兵部奏称、员外郎余上华呈请简派重臣。督办三省边防一摺。陕西汉中兴安两府。界连川楚。延袤二千七百余里。山大林深。到处险阻。现在兴安府城被陷。川匪曹灿漳一股。窜至甯陕厅。窥伺子午谷。洋县股匪。踞城日久。毛震寿所部各营。近又失利溃散。是川粤股匪。凶焰日张。势将连成一片。汉江南北。所在燎原。若非三省合力会剿。则贼踪乘闲四窜。必至益形滋蔓。前经谕令官文、严树森、饬梁作楫越境驰赴兴安一带。追剿陈得才股匪。并已谕令骆秉章派兵赴甯陕地方。剿办川匪。迄今未据覆奏。现在汉江南北。军情紧要。多隆阿一军。为同朝回匪牵掣。未能兼顾。余上华所称合三省兵力。另设知兵大员督办之处。著官文、骆秉章、严树森、瑛棨、斟酌情形。迅速会议。妥筹具奏。其各处兴修寨堡。及责成该管州县堵截。并派员分道董劝。复行坚壁清野之法。均著官文等一并会议筹办。原摺著钞给阅看。将此由六百里各谕令知之。　　

○又谕、吴棠奏、东匪宋三冈等、窜突山东兰山莒州日照一带。距海州赣榆县境。止十余里。当咨会富和、德楞额、就近剿办。并派队驰往堵剿等语。沂属贼匪充斥。此拏彼窜。现将扰及赣榆。若不认真堵剿。恐贼踪窜入。则里下河完善之区。均行震动。著吴棠饬令派出之参将张祖云等、带队迅赴赣榆。严密布置。以剿为防。不得株守本境。坐待贼来。致滋贻误。并著谭廷襄饬令富和、德楞额、于沂州各军内。酌拨劲旅。就近剿办。富和等在沂剿匪。屡次迁延贻误。若再意存诿卸。纵令该匪阑入赣榆。即著谭廷襄严参治罪。将此由五百里各谕令知之。　　

○实授吴昌寿广东按察使。　　

○以广东办团筹饷出力。赏知府三多、游击尚昌懋等花翎。布政司经历叶滋钧蓝翎。余升叙有差。　　

○以广东潮州剿匪出力。赏同知潘铭宪、守备李瑄芳等花翎。知县张麟宝等蓝翎。余加衔升叙有差。　　

○以广东惠州韶州剿匪出力。赏知县洪先岳等蓝翎。余加衔升叙有差。　　

○以追贼迟延。革江南副将张得魁职。仍留营。　　

○予山东长城阵亡把总叶景春等祭葬世职。　　

○贷广州驻防旗营修理衙署银。　　

○丙寅。谕内阁、按察使衔记名道赵焕联、前经左宗棠、毛鸿宾、先后保奏。堪备任使。兹复据毛鸿宾奏称、该员深明韬略。熟悉湖南情形。与各营俱相联络。前年石逆窜扰湖南。规画调度。颇资襄助。兵事吏事。均极优长。实近今不可多得之才各等语。赵焕联著加恩赏加布政使衔。交军机处记名。遇有按察使缺出。请旨简放。以示任官惟贤之意。　　

○谕议政王军机大臣等、曾国藩等奏、官军攻克运漕镇后。进剿巢县小挫。旋在铜城牐获胜一摺。另片奏、侦探南岸贼情。锐意图窜江北等语。窜踞巢县之贼。分拨悍党。踞守数隘。意图牵掣官军。不克进规金陵。该逆诡谋百出。亟须将皖北踞匪。次第埽除。然后会师金陵。可期得手。现在运漕克复。水师计可乘胜进攻。著曾国藩严饬诸军。进取铜城牐要隘。乘此春水方生。水陆并进。围攻巢县。力拔坚城。其和含等处逆匪。踞守甚固。并著相机进取。毋令乘隙他窜。青阳县城。业经收复。朱品隆一军。已抵池州。军威益振。围扑泾县之贼。亦经鲍超率师来援。会同易开俊等立解城围。贼匪麕集寒亭清弋江等处。鲍超谋勇素裕。著曾国藩饬令严密戒备。毋为该匪所乘。伪忠逆调集群贼。围攻常熟。拟率二十万众。再犯江北。下扰扬州。上窥皖楚。曾国藩摉获伪文。与都兴阿、李鸿章等、先后奏报。大约相符。著曾国藩、都兴阿、富明阿等、仍遵前旨。于江面各要隘。严密守御。以备不虞。该逆既有上窥皖楚之说。并著曾国藩迅即咨会官文等妥为布置。毋令逆踪上窜。并著李鸿章速饬各军。进取太仓。援应常昭。俾该逆众回顾苏常巢穴。不暇径趋江北。方为妥善。曾贞干战功卓著。朝廷方期大用。前以力疾督战。遽焉病故。深为惋惜。特加优恤。嗣又据李鸿章详叙该员战绩入奏。复加恩照二品例议恤。并准其予谥。于本籍及死事地方。建立专祠。仍宣付史馆立传。谅该大臣手足之痛。藉可稍慰。将此由六百里各谕令知之。　　

○以湖南官绅防剿粤匪出力。赏知州雷寿南等花翎。都司单理谟等蓝翎。余加衔升叙有差。　　

○予安徽巢县阵亡总兵官彭星占等祭葬世职加等。　　

○予湖南西路阵亡游击蒋仲芳等祭葬世职加等。　　

○丁卯。谕内阁、前因御史吕序程奏、请饬河南各州县。徵收地丁银两。每两均以制钱三千为率。并分成藉充军饷一摺。当经谕令张之万督饬藩司。体察情形。有无窒碍。兹据奏称豫省地丁。完银完钱。各处向来章程不一。皆因银价贵贱无定。以致参差不齐。断不能以一处为准。南路州县。向无杂派差徭之处。地丁钱粮。闲有每两连耗银收至制钱三千有零者。东西北三路各州县。应徵粮银。大抵每两二千五六百文不等。若通省概以三千制钱为率。则向来收数不及三千之处。转恐疑为加赋。反致纷扰等语。河南频年以来。叠被窜匪蹂躏。民困未苏。此时正宜休养生息。岂容以催科再累吾民。既据奏称该御史所陈。每两以三千为率。窒碍难行。著即毋庸置议。州县为亲民之官。必须仰体朝廷德意。实心爱民。兴利除弊。方为无忝厥职。著该抚严饬各属。按照各该地方情形。分别徵收。不得任意科派。如有不肖州县。藉端苛索。该抚务当严参惩办。以儆贪劣而靖闾阎。　　

○又谕、前因郑完善奏、虞城商邱等县绅士刘锡嘏等、禀控归德府知府祝垲藉口军需。苛派草料。并剥削民财。摧折士气等情。当照所请。将该员撤任查办。兹据张之万奏、查明视恺官声尚好。并无贪残实迹一摺。据称虞城县绅士刘锡嘏所控苛派草料未遂。将该职员陵压一节。系因僧格林沁军营马队。需用草料实繁。祝垲禀明巡抚。酌派捐办。并非擅自苛派。刘锡嘏因随堂接见。疑失体面。旋经视垲明白晓谕。亦即输服。实无陵辱情事。祝垲向来办事认真。于绅勇局给发薪水等事。核实经理。从不假手丁役。不逞之徒。无从染指。以致布散流言。侯履中等甫进练局。未及详查。遽即赴司呈控。实系得自传闻。并无实据等语。祝垲居官尚称廉洁。办理地方公事。亦能奋勉。累经有人保荐。是以于此案未结之先。擢署大顺广道。其在归德府任内被控各节。既据张之万查明。并无其事。即著无庸置议。惟官绅必须联络一气。方能保卫地方。若因传闻之词。疑似之见。辄即驾词诬陷。致有守土之责者。事事掣肘。或竟因此贻误大局。此风断不可长。嗣后各省绅士。务各安分守法。遇有地方公事。不得擅自把持。地方守令。如有必须商办之件。亦当选择公正绅士。和衷商酌。毋许各存意见。傥该守令等策公办事。而绅士中不肖者。仍敢任意阻挠。藉端妄诉。即著该省督抚从严参办。以儆梗顽。　　

○谕议政王军机大臣等、崇厚等奏、击贼南馆陶获胜。并巴图隆阿不遵约束各摺片。此次洋枪队及马步兵勇。于南馆陶地方追杀百余名。生捦击伤数十名。因天已昏黑。未便穷追。拟于次日再行进剿。该署督已飞催姜国仲等夹击。并饬候补道刘策先会同格乃等管带洋枪队。屯扎下堡寺。严防尖庄河口。力遏东匪回窜。所筹尚属周妥。惟贼匪未受惩创。势尚鸱张。必须四面兜剿。方可制贼死命。著崇厚、成保、严饬官军。奋力追剿。并著谭廷襄饬令东省官军。会合兜剿。迅歼丑类。此股匪徒。现在究有若干。贼情若何。崇厚屡次奏报。从未声叙。殊属疏忽。著即迅速查明。随时具奏。宋景诗本非善类。该署督等驾驭笼络。原系不得已之举。其情尚有可原。现在任令募足三千名。如果奋力剿贼。于地方不无裨益。傥或滥收贼党。渐成尾大不掉。则后患不可胜言。著崇厚、谭廷襄、恪遵前旨。察看情形。如剿贼不能认真出力。即迅速设法。将其众遣散。妥为安插。以遏乱萌。此时一味迁就。将来致有他虞。惟该署督等是问。决不宽贷。前锋校巴图隆阿、经萨萨布饬令集队。该弁胆敢不遵约束。实属可恶。著即斥革监禁。惟此等劣弁。必应随时严惩。方足以振士气。此时姑如所奏办理。嗣后各营中有似此不遵约束者。即按照军法从事。毋稍姑息。著崇厚即宣示合营将士。俾知懔遵。萨萨布前在王家庄冲散之官兵。现在回营者已有若干。何以并未据崇厚陈奏。且屡次谕令查明正法。而该署督尚未惩办。片内所称已将不法滋事之兵勇四名正法。系属何人统带。均著查明具奏。将此由六百里各谕令知之。　　

○又谕、前因由潼关赴陕。驿路不通。谕令爱仁等折回山西省城。将员杜氏一案。逐节根究。兹复有人奏、员杜氏谋命诬节一案。赃款累累。藩司郑敦谨并未亲提。仅委府县数员审讯。因案内杨学正咨提未到。遂将全案犯证。发县保释。原审诬节之沉长材。亦未审迅。迨闻爱仁等有回省之信。始委员赴该县提人。而得赃过付之要犯县役李泳淐竟敢潜逃。捏报病故。嗣将杨学正提到。至今仍未讯结。并风闻当时承审审团各员。婪索多赃。半由太谷城内员氏公众开设之德生大铺内过付。若严密调取底帐。细加鞫审。情节不难毕露各等语。此案延阁多年。层层疑窦。承审各官。竟至含糊了结。难保无贿属徇庇等弊。爱仁、王茂荫、均系奉旨特派大员。事关诬节毙命。亟应秉公讯鞫。以期水落石出。爱仁等业经讯有端倪。著再按照所指各节。严饬随带司员。提集全案犯证。彻底根究。不必令该省各官经手。致启蒙混轻纵之弊。该尚书等前由山西省城驰赴平阳时。郑敦谨于此案是否并未亲提。保释各犯。有无轻纵情事。并著查明具奏。原片著钞给阅看。将此谕令知之。　　

○以湖南官军越境剿贼。克复湖北来凤县城。赏总兵官王永章、周达武、副将朱升开、三代封典。副将黄仁遗、都司李荣发、江忠倬、巴图鲁名号。同知赵焕符、游击王照南等花翎。训导周星耀等蓝翎。余加衔升叙开复有差。　　

○予直隶平乡鸡泽阵亡典史李汝南、黄珣、祭葬世职如知县例。　
大清穆宗继天开运受中居正保大定功圣智诚孝信敏恭宽毅皇帝实录卷之五十六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬藳本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。正月。戊辰。孝穆成皇后忌辰。遣官祭慕陵。　　

○谕内阁、瑛棨奏、请将纵勇扰害及猥鄙恇怯各员革职等语。候选同知戴龄、经毛震寿派令带队。驰赴汉南防守。其部下勇丁。辄与团民藉端寻仇。抢掠衣物。当经查明滋事勇丁范占魁等九名正法该员纵勇扰害。实属咎无可辞。候补府经历萧焱、隐匿药铅二百余斤。经巡弁摉出。实属猥鄙不堪。戴龄、萧焱、均著即行革职。候补参将邹学镛、派办城固巡防。辄因兵溃。擅离防所。该员有统带之责。似此恇怯贻误。情罪较重。瑛棨请将该员革职。不足蔽辜。邹学镛著改为革职发往新疆效力赎罪。以示惩儆。　　

○谕议政王军机大臣等、骆秉章奏、遵查毛震寿带兵攻剿洋县。未能得力。瑛棨奏、查明斗山股匪下落。陇州回匪来去踪迹。并附陈蓝曹等逆窜扰情形各一摺。陕西藩司毛震寿攻剿汉南贼匪。日久无功。且有纵勇骚扰情事。叠经谕令骆秉章等查奏。派员接办。兹据奏称、石逆一股。贼势蔓延。川省兵将。不能分拨等语。本日已谕令沈葆桢、饬江西藩司李桓驰赴汉中军营。接统毛震寿所部兵勇。前因陕南军情紧急。叠经谕令骆秉章、将派赴川北剿贼之周达武等军。就近饬赴陕南剿办。迄今未据覆奏。现在洋县甯陕一带。需兵甚急。他处又无可拨。骆秉章仍当饬令周达武等军迅速前往。交李桓接统。以厚兵力。毛震寿须俟李桓到后。再行撤去。李桓未到以前。瑛棨仍饬毛震寿认真督剿。毋令再事延误。陇州甯陕凤翔汧阳等处匪势俱形吃紧。瑛棨已飞咨多隆阿分兵剿办。该大臣有督办全陕军务之责。务须随时体察情形。处处兼顾方为不负委任。马德昭既留防省垣。又有穆腾阿在省练习旗兵。根本重地。当可无虞。雷正绾一军。应否调回省垣。疏通粮道。并著多隆阿酌度办理。近日军情。仍著随时驰奏。以慰廑系。兴安界连楚省。现在楚省无事。著严树森即日出省。驻扎秦楚适中之地。扼要策应。督率梁作楫等军援陕。务将兴安府城先行克复。节节埽荡。以靖狂氛。李桓到尚需时。严树森能否即督楚军进扎汉中。先将毛震寿奏撤。饬令赴川听候查办之处。著严树森酌度办理。该抚夙矢公忠、情殷桑梓。断不稍存畛域之见。其应如何详审局势。外剿内防。仍随时与官文、多隆阿、会商妥办。所有出省督剿日期。著严树森迅速具奏。石逆股匪。自黔滇回窜川境。其众数倍于前。刘蓉向来勇于任事。晓畅戎机。著骆秉章仍饬该藩司迅赴叙南。认真剿办。其由巧家厅阑入会理州之洼乌司股匪。并著饬令该藩司分兵截剿。务须就地歼除。毋令窜入滇境。将此由六百里各谕令知之。　　

○又谕、潘铎、徐之铭奏、堵击窜滇发逆节次获胜各摺片。石逆股匪十余万众分起行走。由黔窜滇。至平彝宣威一带肆扰。经宣威州兵练击退。连夜潜逃。欲由东川过蜀。其分股窜扰东川。偪近郡城之贼。亦经兵练击退。窜至崇礼乡。复经署知府黎新德督同文武。追至该处接仗获胜。惟逆匪人数众多。各处堵剿击毙者。不过数百人于贼势并无所损。宣威之贼暂时却退。难保不去而复来。东川逆众连互数百里。该处兵练究有若干。是否足资攻剿。应否添调他处兵练。及得力将弁。前往助剿。该督抚均应详慎妥筹。不得仅以劄饬地方府营筹防。及汇据地方文武禀词。一奏了事。滇省闾阎雕敝。元气未复。设粤匪再久踞迤东。势必蔓延益广办理更形棘手。潘铎等务宜厚集兵练。迅速歼除。不可稍涉大意。贼因宣威地方。野无存粮。即连夜逃往东川。是坚壁清野之法。必当亟行筹办。该署督等亦宜督饬地方官实力举行。俾贼匪无粮可掠。无人可裹。歼除自当较易也。参将杨振鹏等。办理安抚及堵剿事宜。均属出力。惟大理抚局。尚未就绪。迤东发匪亦未歼除。马联升前已经该督等奏奖。此时该二员均未便再给奖叙。著即责成杨振鹏等始终其事。俟办理实在妥协后。再行奏奖。至署总兵福升之子、与把总高姓率众至法国传教士人寓所滋事。武弁辛姓等抢夺教士物件。该署总兵失于禁约。昭通府知府夏廷楫不能弹压。均著先行摘去顶带。福升之子及武弁土棍。均著查明从严办理。该教士等被抢物件。并著酌给赔偿银两。迅行办结。将此由五百里谕令知之。　　

○命江西布政使李桓驰赴陕西接办汉南军务。　　

○以四川会理剿办回匪出力。赏守备严德高等花翎。盐大使张锡嘏等蓝翎。余升叙有差。　　

○以云南拏获戕害大员要犯。赏云骑尉李荣芳花翎。军功岑启秀等蓝翎。余升叙有差。　　

○以云南省城防守出力。赏按察使花咏春、守备杨发贵等花翎。在籍主事王汝砺等蓝翎。余加衔升叙有差。　　

○己巳。谕内阁、前因署两广盐运使广东候补道罗勋、候补知府段喆、节次被参办运盐斤。牟利分肥等款。当令晏端书等查奏。兹据奏称、罗勋办理广西各埠奏销。含混造报。存仓公盐数万包。变价动用。并不详请奏咨。作何归补。于陶昌培等贩私各案一味瞻徇疏纵。委署盐场各缺。必令场官捐饷。藉图需索。声名狼藉。物议沸腾。请革职拏问。段喆以筹给勇粮为词。率请拨配盐包。贩运变价。并将应缴款项。藉端抵扣。显有牟利分肥情弊。所发勇粮细数。亦未经核销。尤难免暗中蒙混。请革职归案查办等语。罗勋著即行革职拏问。并撤销花翎按察使衔记名盐运使。交晏端书提集各案卷宗。彻底查究。分别更正追缴。从严惩办。段喆著一并革职。归案确查究追。毋稍徇纵。　　

○谕议政王军机大臣等、崇厚、成保奏、击贼获胜。并请饬王榕吉酌带兵勇来直各摺片。张锡珠股匪。窜踞黄金堤一带。经姜国仲、余承恩等、乘夜劫营。余贼败窜西北。复经徐廷楷、春霖追至馆陶。将该匪两次击败。并经萨萨布、邓启元等马队。迎截追杀。河西步贼。现已歼除殆尽。崇厚、成保、务宜乘此声威。速将河东股匪。尽数殄灭。一面严扼沿河要隘。毋令贼踪偷渡。并著谭廷襄严饬在防文武。会合直隶兵勇。四面兜剿。毋任纷窜。晋省平定州地方。去贼尚远。防务较松。直省兵力。又形单薄。著英桂即令王榕吉、酌带平定州防所得力兵勇。迅速赴直协剿。前任大名道刘煦所募勇丁。剿捕土匪。颇称得力。此项勇丁。散居乡里。难保不流而为匪。著崇厚饬令王榕吉酌量情形。就近招募、令其随同剿贼。以厚兵力。直东地势平衍。马贼倏忽往来。无隘可扼。惟有挑穵深广濠沟。俾贼骑无可驰骋。则乡团可以随地扼截。兵勇可以立时追及。著崇厚、谭廷襄、晓谕近贼各州县乡团。迅速办理。王榕吉所递、及刘锡谷禀词。经军机处呈览。所称选募顺德各属练勇。及筹饷穵濠筑堤调团等事。均中窾要。即著崇厚斟酌时势。妥速办理。刘锡谷已据崇厚派令管带练勇。即可尽其所长。以收指臂之助。将此由六百里各谕令知之。　　

○又谕、刘长佑奏、高州等处近日军务情形一摺。据奏高州军情。自上年十月。罗定各乡踞匪败回信宜后。石骨南山大井双合田各处贼巢。添匪愈多。出扑潮勇营盘。虽经各勇奋击败回。剿办尚未得手。罗定化州等匪。均未大受惩创。是高州等各属军务。亟须赶紧认真办理。著晏端书等严饬卓兴、方曜等、激励士卒。务将逆匪陈金缸信宜老巢。设法进攻。飞调守备侯勉忠所部。速由西甯驰赴信宜。捣其后路。使该逆腹背受敌。聚而歼旃。其罗境之贼。现窜何处。化州贼已侵偪州城。以及阳春电白各处土匪。均即分饬各地方文武。督率兵练。就近歼除。毋任延蔓。将此由六百里各谕令知之。　　

○两广总督刘长佑等奏、请将奉差在粤前任湖北按察使裕麟留于广东差委。允之。　　

○以镶蓝旗满洲都统伊果东阿为杭州将军。　　

○命广州将军穆克德讷来京陛见。以左翼副都统库克吉泰署将军。　　

○庚午。孝圣宪皇后忌辰。遣官祭泰东陵。　　

○谕议政王军机大臣等、谭廷襄奏、黄河修防紧要。请饬河南巡抚采办岁料一摺。近来库款支绌。河工浮费。原当力求撙节。而秸料一款。实为必不可缓之需。本年节气较早。现已解冻。各厅尚未设厂购办。转瞬桃汛涨发。必至仓卒不能应手。现在张之万已赴汝甯一带。若俟回省后勘明险工。再行饬司拨银购办。诚恐赶办不及。致误要需。著张之迈迅饬藩司酌筹料价。或较向例先拨数成。发交厅员赶紧购备秸料。以重工储而资修守。将此谕令知之。　　

○又谕、前据骆秉章、景纹、先后驰奏、中瞻对野酋工布朗结强占土司地方。扰及明正边界。当经谕令骆秉章派员弹压。持平剖断。或慑以兵威。俾敛迹归巢。兹据满庆等奏、瞻对夷酋工布朗结、纠合德尔格特土司。扰及霍尔章谷等土司地方。不日由巴塘江卡、即到乍了官觉等处。其子东登工布、纠众围困里塘正土司官寨。大路桥梁。俱被拆毁。拆阅文报。捆缚通事现经达赖喇嘛等已派番员多带土兵。前往乍了官觉江卡等处。分投堵御隘口。并饬三十九族。酌带土兵一千五百人。驰赴巴塘驻扎及令戴琫期美夺结驰赴江卡。以为声援各等语。瞻对为赴藏要道。该酋工布朗结任意滋扰。亟宜及早办理。骆秉章前派委员驰往剖断。是否办有端绪。著即仍遵前旨。迅速妥办。傥或不遵理谕。亦当慑以兵威。川省兵饷。虽不敷分拨。而土兵尚属可用。即著酌量情形。妥筹办理。福济、景纹、前谕迅即驰赴西藏。即著兼程前进。毋许再涉迁延。其逃赴西藏之霍尔章谷人众三百余灶。流离迁徙。不肯从逆。可嘉可悯。即著福济、景纹、满庆、恩庆、加意安抚周济。毋使一名失所。以示怀柔。所称指地安置之处。即照满庆等所拟办理。将此由五百里各谕令知之。　　

</div>
    <div class="pagination">
<a href="清实录同治朝实录_page96.html">上一页</a><span>...</span><a href="清实录同治朝实录_page92.html">92</a><a href="清实录同治朝实录_page93.html">93</a><a href="清实录同治朝实录_page94.html">94</a><a href="清实录同治朝实录_page95.html">95</a><a href="清实录同治朝实录_page96.html">96</a><span class="current-page">97</span><a href="清实录同治朝实录_page98.html">98</a><a href="清实录同治朝实录_page99.html">99</a><a href="清实录同治朝实录_page100.html">100</a><a href="清实录同治朝实录_page101.html">101</a><a href="清实录同治朝实录_page102.html">102</a><span>...</span><a href="清实录同治朝实录_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
