<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 575 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 575 页/共 1860 页
  </h1>
  <div class="content">
   ○赈恤甘肃狄道、渭源、靖远、会宁、平凉、静宁、庄浪、永昌、平番、宁夏、宁朔、灵州、西宁、碾伯、等十四州县。乾隆十六年水灾饥民。　　

○以故四川铁布下撒路竹弄寨土百户迫带子万拜、袭职。　　

○是月河南巡抚蒋炳奏。奉谕通缉罗田县奸民马朝柱。现严饬所属文武。不遗余力。上紧搜捕。再前获商城县张德远、张怀远、二犯。解楚后。即接江楚两省咨会。该犯系从逆夥党。务获解究等语。现复饬员将该犯家口产业。严查看守。以俟楚省审结办理。得旨、如汝前所办。差乎否乎。再如此、则不容矣。深戒之。俗所谓上和下睦。两面见好之习。恐汝不能免此。在朕治汝之罪何难。但少一能事之人。朕所深惜。非乐于督责。出于不得已也。　　

○直隶总督方观承奏、奉到谕旨、将挑浚金门闸引河。及中亭河淤浅处。具图奏闻。查引河西连道沟处。现筑拦河坝。并于东面迎溜处。加帮埽厢。所有引河头挑起淤土。在十丈内者。即以填筑坝工。其下至毕家庄。及东引河至中亭河。绵亘六州县之地。岸旁俱系民田。向年挑土。即于民田外积为河唇。不加夯筑。现仍旧办理。得旨、河中挑淤。最易朦混。宜详悉查察。毋致不久复淤也。　　

○又奏、永定河南北两岸各工。内有河势兠湾。溜逼埽根。顶冲险要处所。均应裁湾取直。俾溜归中泓。臣沿河查看。定十三段为要工。豫派人夫。一佐河水断流赶办。嗣于四月二十七八等日。一律挑竣。适宣化上游得雨。河水随至。溜归中泓。畅行无阻。金门闸因溜趋东北。并未过水。中泓宽深。大溜循轨直注。两岸顶冲埽工完固。实收化险为平之效。得旨、览奏俱悉。此法既收实效。以后每年行之。但所设赶挑者。究属几处。所费几许。再行详悉绘图奏来。　　

○大学士管江南河道总督高斌奏、淮徐海等属。入夏以来。雨旸时若。现二麦俱已钊获。米价渐平。惟宿迁县有被雹伤麦处。已酌借耔种。俾及时补种秋禾。近日闻有蝻子萌生。俱报随时扑灭。得旨、欣慰览之。又批、竭力督捕。毋事具文。　　

○江苏巡抚庄有恭奏、苏属常熟县之福山塘河。太属镇洋县之刘河。乃常熟、昭文、太仓、镇洋、昆山、新阳、嘉定、宝山、八州县。水利攸关。岁久不修。二河堙塞。旱涝无备。今据绅士里民、请于附河两岸。沾及水利各区。按亩酌捐兴举。工已告竣。得旨嘉奖。　　

○又奏、江省上元、江浦、铜山、丰县、砀山、句容、泰州、盐城、桃源、阜宁、萧县、邳州、十二州县。据报芦滩洼地。闲有蝻子萌生。幸初生如蝇如蚁。未成片段。扑捕犹易。现已净尽。此外沿江沿河沙洲。及滨海场灶。虽未生蝻。亦饬该管道府。率属搜查。一有生发。刻期扑灭。毋致伤谷。得旨、捕蝗一事。实可以人力胜。但不可姑息。并不可掩饰。如直隶今年。实为罕有丰登之象。而蝻生颇多。故屡饬方观承。令其尽力。江苏泽国。而去京稍远。恐汝不肯实力。若蔓延为害。至终不可掩。则汝亦不能辞其责也。　　

○山东巡抚鄂容安奏、东省仓谷。民借未还。赈粜未补者甚多。今年麦已有收。民闲还补仓项。卖麦买谷。辗转受亏。查从前徵麦。曾有一麦抵二谷之例。请照此通行各属。有愿以麦抵谷还仓者听。余则秋后徵谷。民力亦得宽舒。再于司库粜存谷价内。发价平州县。买麦十万石。抵谷二十万贮仓。此外尚应买补者。若秋后一时买足。诚恐市价骤昂。请量为分别。数在一万石内者。本年买足。其一万石外者。分作二年。价昂即暂停。再赈济动用之谷。照定例每石五钱发买。近年谷贵。实多不敷。惟有上年劝捐谷石。除动用赈恤外。尚存七十余万石。用以添补今年买价之不足。则士民急公所出。仍充本地仓储。亦属以公济公。得旨允行　　

○又奏、据新城、宁阳、莒州、日照、聊城、等五州县。并德州一卫。首报已垦未升科地、共三千九百余亩。俟详送册结题奏查东省从前。原有老荒地亩。经前督臣王士俊清查后。节年详报升科不下十万亩。除山头地角。下则地土不及一亩者。例免升科。余俱随垦随报。但民闲不勤农功。不特惮于垦荒。即成熟之地。偶值歉收辄行废弃。且惯轻去其乡。现责成府州县。因地制宜。逐渐劝垦。得旨、是。东省实有此习。去年经过沂州所目睹。曾降旨申饬准泰。想彼亦未办理。汝宜留心者。　　

○又奏、二麦收成。据各属禀报。统计八分。惟济、东、泰、武、衮、曹、莱、青、沂、各府。生发蚂蚱蝻子。业经严饬捕除。并调州县中。谙于捕蝗之员。分头协办即已扑灭者。仍令详细搜捕。无留遗孽。现麦秋幸获中丰。蝻子亦未成害。而防维筹画。未敢稍疎。惟有督责属员。实心办理。勿讳饰而忽视民瘼。勿张皇而致骄民气。得旨、览。捕蝗一事。东省颇称不力。汝宜亲往。督率捕缉。务尽余孽毋使滋蔓。若再因循。惟汝是问。又批、若无蝗蝻则麦收岂止此哉。看来此事皆汝未实力之故。非夙所望于汝者且恐骄民者、谓本无灾耳。若实有灾而为此谈。民其何告。慎之戒之。　　

○又奏、东省蝗蝻生发遵旨亲往督办。并饬道员紧捕。闲有续生并加覆勘务期遗孽净尽。幸未伤及田谷。现麦已全登。秋谷亦俱畅茂。得旨、览奏稍慰。竭力勉为。蝗蝻实可以人力胜。听其蔓延为害。遂不可救矣。　　

○又奏、亲行督捕蝗蝻之泰、兖、曹、东、四府属。俱已扑除净尽。并据各道府禀报。青、莱、武、三府。亦已告竣。其续报处。藩臬分往督查。亦俱报称事竣回省。伏思虫孽现虽尽绝。而此后秋成。均须防范。自当严饬查捕。或有生发。务即扑灭。勿使蔓延。得旨、果如此。实能慰朕怀矣。今年谷稼。可望丰收。若令失于垂成。岂不辜此天恩。所以当尽力也。勉之。　　

○又奏、接江省密咨严缉湖广奸民马朝柱、即密札镇臣。并饬江南接壤营汛。扼要缉查。得旨、似此通缉之案。外省颇膜视之。此犯不比其他。汝宜竭力。若获之东省。于汝为有功。若曾经东省、而于他处获之。于汝为有罪。勉之。　　

○河南巡抚蒋炳泰、豫省河工。上年黄沁水发。冲刷阳武县之第五堡。遂流注十二十三等堡。又有玉皇庙回流。灌至十三堡大堤。致成漫口。经大学士高斌等堵塞后。复添筑民堰缕堤。今详看情形。玉皇庙大坝外。渐次受淤。且河势趋南。似可无虑。惟第五堡民堰外。前因曹家庄支河。掣溜直注大堤。遂致漫溢。现勘河员。将支河五道。共五百余丈。募夫堵筑。再南北两岸。上年水发后。水退沙停。临水滩地。积高三五尺不等。河底亦因之受淤。向无疏浚河底之法。惟将两岸堤坝。增高培厚。益以子堰。于伏汛前完工。得旨、此虽无法。然两堤益高。束水墙上之策。未有不偾事者。仍应悉心讲求取直去湾。俾自行刷汕之法、为庶几耳。　　

○河南学政梦麟奏、臣按试南阳。告竣日、风闻湖广逆案马朝柱。即马老三。现窝藏商城县生员江姓家。虽确否未定。但事关逆案。急须查办。即日自南阳星夜兼程赴商严缉。有无窝藏情事另奏。得旨、好、可嘉。学政肯如此实心者。不多见也。勉之。　　

○署湖南巡抚范时绶奏、本省四月内。雨水过多。长沙府属之益阳。常德府属之沅江、桃源。宝庆府属之新化。澧州属之石门、慈利、等县。滨湖洼地。溪涨漫入堤垸。闲有冲没田庐。淹毙人口。委员确勘。俱未成灾。现酌借耔粮。及时补种。得旨、虽云不致成灾。亦应安顿得所。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百十五


大清高宗法天隆运至诚先觉体元立极敷文奋武孝慈神圣纯皇帝实录卷之四百十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十七年。壬申。六月。庚寅朔。停京察自陈例。谕、京察之年部院大臣。各省督抚循例自陈求斥罢。候旨照旧供职。此虽三载考绩之义。但卿贰职赞机务。督抚任寄封疆。朕量材简擢。日复于怀。其有不副委任、或克称简畀者。率已随时黜陟。断无辽待三年之理。凡可俟至京察解退者。不过闲曹冷署。年力衰昏。而又非有大过。介于可去可留之间者耳。且身列大臣。谬以斥罢为辞。是相率为伪。诚无谓也。嗣自今、内而部院司员。外而道府。京察大计之例。仍举行以昭激劝。其自陈繁文。著停止以示崇实。武职五年军政视此。　　

○又谕、据巡抚鄂容安奏、东省各属抛荒地亩。现饬召民垦复。而沂州一府。劝课尤为紧要。新授知府李堂、远在云南。赴任尚须时日。候补同知刘元锡、为人历练。现在委署沂郡。将来李堂莅任后。仍令刘元锡协同办理等语。刘元锡历任东省有年。熟悉情形。即著以同知衔署理沂州府知府事务。俟三年之后。如果实力劝课。著有成效。该抚奏闻请旨。李堂著调补浙江湖州府知府。该部即行文沿途督抚。令该员速赴新任。以免往返稽延。　　

○长芦盐政天津总兵吉庆奏。津、河、二属。蝻孽滋生。侍郎胡宝瑔、由静海沧州一带督捕。始赴河间。津属续有飞蝗。四起甚炽。胡宝瑔难于兼顾。臣请亲赴津属州县。督令有司扑捕。得旨。正应如此。所奏尚属迟矣。竭力督捕。以赎前愆。此奏未必非见安泰前往。然后拜发也。　　

○辛卯。谕军机大臣等、天津县知县侯珏。方观承题请升补景州知州。朕已照请录用。但今日引见之次。观其人似小有才而无实际。未可保其胜任无误。著传谕方观承。令其留心察看。如不实心供职。不得以曾经保举之员。有心回护。亦不必因有此旨。刻意吹求。　　

○又谕、提督林君升、陈奏操练水师摺内。请以三板脚船。另添桅舵布篷。令目兵更番学习。并增扣名粮。甚属舛谬。三板小船。即添设桅篷。于操演洋面。有何裨益。殊为有名无实。且欲添扣名粮。借此开销费用。尤属不合。兵部议驳甚是。前因林君升来京时。见其人才尚属可用。且水师员弁。出色者少。是以将伊擢用台湾总兵要缺。复加恩优升提督。伊应知感恩。益加奋勉。乃自简用以来。全不实心整饬营伍。凡所陈奏。俱轻率任意。琐屑不知大体。即如前请貤赠高祖封典。乃定例所无之事。中外大臣。从未有以此奏请者。伊竟越例陈请。明系恃恩冒渎。今复以不可施行之事。率意妄奏。著传旨严行申饬。令其痛加悛改。如仍不知奋勉。不能仰副委任之意。定行从重加以处分。　　

○兵部侍郎兼管顺天府尹事胡宝瑔奏、查勘津河一带蝗孽。现天津、静海、等县。俱已扑除。查今岁之蝗。沧州最盛。知州朱邃、全不尽心办理。因即驰至该州。访之乡人。云数日前、蝗蝻满野。知州束手无策。该府熊绎祖、亲督人夫。擒扑已尽。而青县又经续报。随赴该邑查办。大抵天津近海洲汊。人迹罕到。最易生蝻。无从穷究。惟有俟其下集。力为涤除。今为日已久。各处都已扑灭。虽有遗孽。不至为害。知州朱邃、庸劣无能。另摺参奏。得旨、似此则蝗蝻尚未捕尽。汝其勉力督扑。突之年成光景如何。禾稼致伤否。　　

○壬辰。谕、朕此次巡幸木兰。著履亲王、裕亲王、大学士来保、史贻直、在京总理事务。其月选之文员内通判、州、县、等官。武官内八旗护军校、骁骑校、及外省送到之补放水手官、骁骑校等官、并年满千总。俱著王、大学士、照从前之例验看。可传谕该部知之。　　

○又谕、蝗虫害稼最烈。皇考曾特降旨。地方官不即时扑灭者。著革职拏问。督抚严加处分。载在令甲。诚以捕蝗必用民力。人力胜则蝗不成灾。故明示之禁。使知所从事。比者督抚养尊自逸。且畏处分。如方观承、蒋炳者。非朕旨督责。几令捕蝗不力之劣员幸免矣。夫怠人事而损田功。上辜天贶。奈何庇一二不肖劣员。而贻数万户生灵之戚。昔人所谓一家哭何如一路哭者。甯未之闻耶。牧令或委之业户未报。不思官以知为名。则所治之一州一邑。事无大小。皆所当知。必待受害者呼号始觉。已不称其名而鳏厥官矣。彼即不报。尔何不知察耶。即恐致蹂践。且幸其飞食他境匿不具报。愚民或有此情。则偿其所损。又有成例。如果明切开导。家喻户晓。民即至愚。岂不计及蝗蝻初生甚微。扑捕不过。躏及沟畎陇隙。无难补种。且所失得偿。亦何惮而不报耶。平日不讲求御害之方。临时又不身先督率。徒事粉饰徇隐。民饥罪岁。咎孰大焉。特用申明禁令。各该督抚其严饬所属。敢有怠于奉行。徇纵殃民者。必重治其罪。　　

○又谕、侍郎钱陈群。因患病未痊。奏请解任调理。著准其解任。派刘裕铎前往诊视。俟秋凉起程回籍调理。病痊后、奏闻赴阙。伊子编修钱汝诚著随侍伊父抵家。再行来京供职。刑部侍郎员缺。著王淳补授。仍兼管副都统。　　

○谕军机大臣等、近日督抚办事。有所谓上和下睦。两面见好之秘钥。貌为勇往任事。以求取信。而阴市私惠。谓有旋乾转坤之力。使属员心感。尹继善惯用此术。方观承、及巡抚中一二。能事者。趋而效之。惟策楞、喀尔吉善黄廷桂、尚存本色。阿里兖亦不至此。硕色更复不能。诸臣心术才具。日熟复于朕胸中。任术取巧者。皆洞见肺腑。其何益之有。大臣中有以取巧得利益者乎。今日批示蒋炳奏摺。切中时弊。著因便钞寄各督抚阅看。　　

○又谕、前侍郎胡宝瑔奏称、天津一带。有蝗处所。业经扑除略尽。可以无虞。今日吉庆奏称、钦差过后。忽有飞蝗四起。往来靡定。苟不急为扑灭。将来为害滋甚等语。津属既称扑除略尽。何以又有飞蝗四起。果何所从来耶。胡宝瑔现往河间。于津属已鞭长莫及。著将河属有蝗州县。督率扑捕。务令竭力查搜。以尽根株。勿留余孽。如河间一带。扑捕完竣。仍由天津一路详细查勘。必使净尽。再行回京。寻奏、臣赴青县、捕蝗将竣。又见蝗集沧州。正在往来督捕。而河属之河间、交河、任邱、景州。一时俱报飞蝗入境。因令知府熊绎祖、办理沧州。臣赴交河一带督捕。伏查直、东、二省。沿海州汊苇荡。莫可穷究。实不解蝗自何来。惟于飞集时、乘其未伤禾稼。实力搜捕。不畏难。不推诿。自不至前功尽弃。致损秋成。现俟河间事竣。覆查天津、顺天、各属、务必尽除。得旨、好、竭力为之。　　

○又谕、据江南提督武进升奏称、上年八月间。崇明镇奇营游击、今升参将孙鼎元、由松江谒见。口称有孙嘉淦条奏一事。令其钞稿来看。未曾入告。数月以来。辗转思维。寝食不安。今又据吴进义供出。由松江提塘陈公寿传报。请交部严加治罪。武进升已有旨谕令休致。但孙鼎元系参将大员。公然传钞伪稿。武进升阅看已经数月。直至浙省咨拏提塘。事不可掩。始行入告。该督抚现在查办伪稿。岂毫无闻见。乃并不据实奏闻。此非尹继善之取巧而何。看来近来大臣办事。有所谓上和下睦。两面见好秘钥貌为勇往干办。实心任事。以求取信。而阴市私恩。取名誉。以为力能旋乾转坤。此尹继善惯用之长技。而近日如方观承、蒋炳、一二能事之员。皆趋效之。朕已于蒋炳摺内批示。著钞寄各督抚阅看。试思此等伎俩。能逃朕洞鉴乎。督抚用此术而得利益者何人乎。庄有恭既将提塘陈公寿拏获。亦不据实陈奏。伊非他人可比。若亦趋取巧一路何以承受朕恩典耶。尹继善、庄有恭、俱著传旨申饬。江省办理伪稿之案。前经降旨询问尹继善。亦未覆奏著再行传谕。令其据实查奏。寻奏、五月十四日。准浙抚雅尔哈善密咨。拏松江提塘陈公寿。臣深幸此线一得。江甯提塘之凌祖耀、江西提塘之章锦等。俱可互勘得实。亲提严鞫。矢口不承。臣恐其因无质证。茹刑狡供。即将该犯解浙质审。据浙抚咨称、陈公寿供出伪摺。得自盘门外普济堂之董事张世伦。饬属往查。并无其人。因浙抚咨内未详叙陈公寿全供。复专差守录。至今尚未覆到。不敢妄奏。得旨、人孰无过。能改即无过矣。勉之。　　

○又谕、安泰回京奏称、据吉庆称二十九日。有飞蝗二起。自西南来。不知落于何处。已派员带领兵役、前往搜捕等语。吉庆非他人可比。且系总兵。既目击飞蝗。即应亲身前往扑捕。务尽根株。岂得以曾经派员。即可塞责了事。今年直属丰稔。蝗蝻落生。现在钦派大臣。上紧扑灭。吉庆亲见飞蝗情形。何容膜视。著传旨申饬。　　

○癸巳。谕、台湾彰化县凶番、戕杀兵民一案。督、提、所奏。据该地方文武禀报互异。俱未得实情。立柱、钱琦、现差巡察。久之未奏。因传旨询问。并令察访确情。今立柱、钱琦、覆奏。仍属支吾。未得实情。言官为朝廷耳目。况身处其地。无难审察情伪。乃仅据地方官禀报。敷衍其词。并未亲往察勘。且称初札商督抚会衔入告。经驳回专摺具奏。似此则巡察竟成冗赘。于设官本意。失之远矣。立柱、钱琦、著交部议处。原摺并发。看来台湾文有道府武有镇营。足资弹压。巡察三年更替。徒拥虚名。事权则不如督抚。切近又不如守令。介在其间。在有志向上者或以多事致败。而循分供职者。多致志气隳颓或且叹为摈斥外出也。于公事殊无裨益。所有巡察台湾御史。著三年一次命往。事竣即回。不必留驻候代。著为例。　　

○以故青海扎萨克固山贝子丹巴子沙克度尔扎布、袭爵。　　

○甲午。上诣畅春园、问皇太后安。　　

○准噶尔部人呢雅斯来降。赏给安插如例。　　

○蠲缓河南浚县、上蔡、罗山、等三县。乾隆十六年水灾额赋有差。　　

○乙未。长芦盐政天津总兵吉庆奏、六月初二日。天津县西南杨五庄。飞蝗丛集。随募民捕蝗。一斗给钱百文。一日捕灭净尽巡视蝗集处。下子者已十分之三。凡地中有小孔者即是。据土人云此种遗孽。伏暑时十八日而生。又十八日而长翅。再下之子。天凉或不复出。便成来年之害。伏思按孔挖掘固易。第恐伤田禾。因通饬文武。计日守捕。毋使滋长。现在静海周历巡视。一有虫孽立即扑除。得旨是。极力督捕。此正宜尽心者。若少不竭力。致遗孽复生则惟汝是问。　　

○调广东碣石镇总兵林朝翼、为琼州镇总兵。以虎头门副将杨启忠、为碣石镇总兵。　　

○丙申。上御勤政殿听政。　　

○谕军机大臣等、直隶督标餧养官马。已届送京之期。但此时天气炎热。距起銮日期。尚有月余沿途赶送来京。难免亏膘。分交各旗。徒多辗转。傥八旗拴养兵丁。不能加意餧养。如有疲瘦。反滋藉口。将此明白晓谕布政使王麟。令其将各处送京马匹内、未经起程者。行令暂缓送京。已经起程者。即令赶回。仍归原处。加意餧养。统于七月十三四两日至京。会同派出放马大臣等。分拨随围官兵。甚属省便。　　

○又谕、雅尔哈善等称、桐乡县贼犯陈世昌。买食崇明海粮。现已咨江南督抚提臣、委员速赴崇明查拏等语。此等匪犯。任意捏词煽惑。蚩蚩愚民。往往为所诳诱。此案如果别无隐情。则不过内地奸民。设法诓骗钱文。未必实系海洋散票领饷。试思费钱数百文。即可得二十四金。理所必无。非至愚其孰信之。其荒诞无稽。出情理之外。若办理过于张皇。则远近传播。又成一骇人听闻之事矣。著将此传谕雅尔哈善知之。寻奏、已据江南拏获李二等犯。解浙质讯。其捏词骗钱属实。前办此案。俱系密咨。不敢张皇滋扰以防匪人藉端诬害善良。报闻。　　

○又谕、方观承奏称、直隶开州。为上年黄水经由之地。蝻子生发较多。俱已节次扑净。现仍搜捕余孽等语。蝗蝻本由湿化而生、即开州一处观之。则豫省濒河。上年黄流浸漫州县。更不问可知。前经降旨询问蒋炳。令其切实详查。何以至今尚未覆到。著再传谕该抚。即将黄河南北两岸各州县。有无蝗蝻生发。现在作何督率捕扑。禾稼有无伤损。逐一据实奏闻。今岁两旸时若。秋禾丰稔可期。若因扑蝗不力。以至有减分数。实为可惜。该抚等其奚所辞咎。戒之慎之。寻奏、上年河水经过北岸各邑。惟滑县蝻孽萌生。该令郭锦春偷安不职业经参奏外。其阳武、原武、封邱、祥符等处俱未生蝻。至南岸之延津、仪封、考城、间有一二处。当即扑灭。豫省民情。传呼即至且于蝗蝻初生时。用布墙围挞。法甚便捷。是以不至羁延。至与直省接壤之处间有飞至。随时捕除。勿使滋蔓。现秋禾畅茂毫无损伤。得旨、览奏稍慰。　　

○蠲免江苏沛县乾隆十六年水灾额赋。　　

○丁酉。上诣畅春园、问皇太后安。　　

○以翰林院侍读学士周长发充日讲起居注官。
  </div>
  <div class="pagination">
   <a href="清实录乾隆朝实录_page574.html">
    上一页
   </a>
   <span>
    ...
   </span>
   <a href="清实录乾隆朝实录_page570.html">
    570
   </a>
   <a href="清实录乾隆朝实录_page571.html">
    571
   </a>
   <a href="清实录乾隆朝实录_page572.html">
    572
   </a>
   <a href="清实录乾隆朝实录_page573.html">
    573
   </a>
   <a href="清实录乾隆朝实录_page574.html">
    574
   </a>
   <span class="current-page">
    575
   </span>
   <a href="清实录乾隆朝实录_page576.html">
    576
   </a>
   <a href="清实录乾隆朝实录_page577.html">
    577
   </a>
   <a href="清实录乾隆朝实录_page578.html">
    578
   </a>
   <a href="清实录乾隆朝实录_page579.html">
    579
   </a>
   <a href="清实录乾隆朝实录_page580.html">
    580
   </a>
   <span>
    ...
   </span>
   <a href="清实录乾隆朝实录_page576.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
