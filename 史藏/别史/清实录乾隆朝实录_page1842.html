<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1842 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1842 页/共 1860 页</h1>
    <div class="content">
○贵州布政使贺长庚奏、滇黔川三省官兵。续赴军营剿捕苗匪。粮运最关紧要。额设夫马。应付不敷。须加雇民间夫马。分途运送。再大兵进剿。恐有逆苗窜入内地。已严饬地方官、于各关津隘口。选拨兵役稽查。得旨、览奏俱悉。以实为之。又称、雇用民间夫马。办理稍有不善。恐致派累。现值农忙。严行各属。将长当脚夫之人、及经商所用＜马犬＞马雇觅。不致有妨农务。批、正当如此。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百八十三


大清高宗法天隆运至诚先觉体元立极敷文奋武孝慈神圣纯皇帝实录卷之一千四百八十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六十年乙卯八月。己卯朔。谕、据刘朴覆奏、盛住在淮关任内。徵收税款。实无别项情弊等语。盛住在淮关任内。如果有例外徵收。侵蚀入已等弊。自应从重治罪。今既据查明盛住祇因关税短缺。办理稍严。尚无入已情弊。其咎尚轻。盛住著加恩赏给内务府佐领职衔。管理畅春园、三山事务。　　

○庚辰。遣官祭黑龙潭。昭灵沛泽龙王之神。玉泉山惠济慈佑龙王之神。　　

○谕曰、秦承恩等奏、陕西咸宁等三十三厅州县。因六月间雨水未能沾足。近又晴霁稍久。高阜地亩。收成未免减薄等语。陕省本年麦收丰稔。孝义等五十五厅州县、雨水又复沾足。可卜丰收。但咸宁等州县、以夏秋稍觉缺雨。收成未免减薄。若将应徵钱粮照旧徵收。究恐民力不无拮据。著将咸宁、长安、耀州、咸阳、兴平、临潼、高陵、蓝田、泾阳、三原、渭南、富平、醴泉、同官、凤翔、岐山、扶风、郿县、大荔、潼关、华州、华阴、韩城、蒲城、白水、邠州、长武、乾州、永寿、武功、鄜州、洛州、中部等三十三厅州县。三年未完钱粮、及民借常社仓粮。加恩缓至明年麦收后徵收。其应行买补粮石。亦概行停止。仍著该督抚体察情形。如有应行平粜出借。即妥为经理。以副朕廑念闾阎。豫筹民食至意。　　

○谕军机大臣曰、秦承恩等奏、咸宁等三十三厅州县。雨水稍缺。秋收未免减薄等语。已降旨缓徵矣。本年陕省麦收丰稔。且各厅州县雨水沾足之处较多。秋禾可卜丰收。但咸宁等处。高阜之区。既因雨泽稍缺。收成减薄。秦承恩、倭什布、务宜董率所属。实心经理。并严查吏胥。毋任朦混影射。如有应行接济之处。奏闻办理。勿使一夫失所。以副朕廑念民依至意。再阅所奏粮价单内。延安所属。价值有减至三分七分之处。看来该省收成。大局尚无妨碍。并著秦承恩等、将咸宁等处收成稍有歉薄。而通省核计牵算。尚可得有几分之处。速行据实覆奏。以慰廑念。　　

○旌表遭寇捐躯福建彰化县知县朱澜媳鲁氏、及其女群姑。　　

○辛巳。遣官祭关帝庙。　　

○上御万树园大幄次。赐扈从王公大臣、蒙古王贝勒贝子公额驸台吉、及各外藩使臣等宴。并赏赉有差。　　

○谕军机大臣等、据梁肯堂奏秋汛安澜一摺。览奏欣慰。永定河前已发去藏香二十枝。令该督亲往河神庙敬谨祀谢。今永定河暨运河水势。俱属安流畅顺。均赖神庥垂佑。著再发去藏香二十枝。交该督等分诣各庙拈香。以答神贶。　　

○壬午。上御卷阿胜境。赐扈从王公大臣、蒙古王贝勒贝子公额驸台吉、及各外藩使臣等食。至甲申皆如之。　　

○遣官祭昭忠祠。　　

○谕曰、吉庆奏、黄岩镇总兵岱德、不谙水师。诸凡不能整饬。黄岩所辖洋面岛岙繁多。最易藏奸。现届缉拏洋盗之际。岱德不能胜任。该镇前因古梉等巡洋兵丁被盗拒伤一案。已交部严加议处。岱德、著先行解任。听候部议。所有黄岩镇总兵员缺紧要。即著孙全谋署理。俟服阕再行实授。孙全谋曾任苏松镇总兵。于水师情形。尚为熟谙。现在福建原籍。著该省督抚、即行传知孙全谋、驰往黄岩署理镇篆。以资整饬。　　

○又谕曰、恒瑞在外年久。但乌里雅苏台将军职任紧要。著永琨补授正白旗汉军都统。授为乌里雅苏台将军。即由该处前往更换恒瑞。其所遗绥远城将军员缺。即著恒瑞补授。永琨接奉此旨。将将军印务交副都统署理。即前赴乌里雅苏台。恒瑞俟交代后。再行起程前来。　　

○又谕、看守避暑山庄千总兵丁、于一切差务。尚属奋勉。著加恩各借支一年钱粮。分作三年带扣。　　

○谕军机大臣曰、吉庆奏、盗匪经浙江官兵合力兜捕。仍由外洋南窜。有福建糖船来浙。据该船户称、在福建洋面。见有盗船数十只。自北向南逃窜。又盘获镇海县人张达昂供、盗匪欲潜回福建。现飞咨闽省四路围捕。并恐有落后藏匿浙省洋面者。仍饬各镇派配兵船巡缉等语。浙省洋面盗匪。经吉庆董率官兵、出境追拏。盗犯被追穷蹙。纷纷潜窜。所办尚好。现在盗匪。既逃至闽洋。自必思潜回原籍。希图藏匿。此等盗匪胆敢抢夺官米。又复劫掠琉球货船。实属可恶。必当悉数擒拏从重惩办。现经浙省追拏紧急南窜至闽。著再传谕长麟、魁伦、即督率将弁、实力截拏。并于各隘口分投巡查搜捕。以期必获。若长麟等视为海捕具文。致任漏网。必将该督等一并治罪。决不宽贷仍将近日曾否获有盗船。迅速具奏。又据奏接奉谕旨覆奏一摺内称、不敢从井救人。化大为小等语。长麟等屡次奏到之摺。俱意存迁就。节经降旨严饬。长麟等谅已接奉前旨。自知前奏之摺。已蹈化大为小之咎。故补为此奏。冀图搪塞掩饰。昨因该署督抚、于审拟伊辙布周经一事。意图将就完事。复有旨严行申饬矣。试思伍拉纳、浦霖二人。岂自认昏愦糊涂。即可了事。乃该署督抚并不切实严究。尚称不敢代为隐饰。此语恐未必然。是伊等不知不觉、竟蹈从井救人之愚。深为伊二人惜之。若长麟、魁伦、接奉续降谕旨。能审出伊辙布、周经、侵那库项。并馈送督抚藩司各实情。尚可补救前失。倘始终回护。一经朕另派大臣前往。或将伊辙布、周经、解京亲讯。究出确情。伊二人自思当得何罪。且看伊等福量如何耳。长麟、魁伦、若具有天良。凛之。慎之。又据讯取姚棻登答摺片一件。其所供前在汀漳任内。于所属亏空。实无通同舞弊之处。亦未可信。姚棻已经解任。长麟等现又提讯从前汀漳亏空各州县。自无难水落石出。但该署督抚、不可又存化大为小之心。自取罪咎。又据奏、刘大懿于带销、盐课银两详报失实一节。前因杨廷理革职拏问。台湾地方紧要。正资熟手。是以就近将刘大懿调补。如该道于饷课以欠作完。另有知情徇隐之处。不止于造报失实。亦即据实参奏。不可瞻顾。再本日因浙江黄岩镇员缺紧要。岱德现有处分。又不谙水师。已降旨令其解任。原任总兵孙全谋、由水师出身。熟谙巡哨。是以令其署理黄岩镇篆。该总兵籍隶福建。并著长麟等饬令驰赴新任。认真缉捕。以收驾轻就熟之益。将此由六百里各谕令知之。　　

○癸未。敕谕南掌国王召温猛曰、朕惟大畏小怀。列辟凛尊亲之戴。薄来厚往。皇朝隆赉予之施。疏兹带砺之荣。鉴乃梯航之悃。载颁思命。益励荩诚。尔南掌国王召温猛、夙隶职方。旧通典属。际六十周甲国庆之会。正八旬开五曼寿之期。葵向维殷。遥望北辰而介纯嘏。龙章用锡。俾奠南服而荷王封。方物具陈。悃忱斯见。今赐尔文绮珍玩。尔其祇受。四海之内皆有求。朕何贵于异物。千里之良今已至。王宜遂夫远怀。并允所请。赏给骆驼大马大骡各二。尚克钦承。用膺多祜。钦哉。特谕。　　

○敕谕缅甸国王孟陨曰、朕惟化日舒长。糺缦纪中天之运。皇风该洽。怀柔昭右序之文。抚四始之循环。甲子周而六十。跻八荒于仁寿。耆艾积以万千。嘉兹祝嘏之来。适际胪欢之盛。尔缅甸国王孟陨、僻居炎徼。荣并藩封。守职贡以争先。每赆琛之毕献。当我国家贞下起元之会。庆洽敷天。值予一人八旬开五之辰。情殷就日。鉴兹诚悃。式贲殊恩。今赐王及王妃文绮珍物有差。用副眷怀。王其祇受。同我太平之化。辑尔邦家。承朕无疆之庥。爰及苗裔。钦哉。特谕。　　

○甲申。谕军机大臣曰、长麟魁伦奏覆讯周经供词一摺。太不成话。已于原摺。及供单内批示抹出矣。此事前据长麟等奏到。意存将就完事。已降旨严饬。训示极为详尽。总之周经不过一微末库吏。不足齿数。伍拉纳前为藩司。何以令其兼充买办。及为总督、又令其承修衙署。著非与之夤缘交通。则该省书吏甚多。何独厚于周经。凡有便宜出息处所。皆交伊一人办理。况周经系伍拉纳为藩司时始充当库吏。其为伍拉纳任用私人。已属显然。乃供单内称、所短库银。如何能用到伍总督身上。非狡饰而何。长麟等何以不向严诘。辄据以入奏。且周经前后亏缺库银至八万两之多。除已缴过四万两。尚少银四万两。即云该犯现开铺店。房产尚估值银四万余两。但督抚藩司、于到任时。及每年年底俱应盘查一次。因何并不查出。任其那移短少。伍拉纳、伊辙布、系前后该管藩司。又何以听其侵用库项。在外违例开设银号。并开盐店当铺。以官帑而为该犯牟利地步。伊辙布复任其拖欠时日。不向催促。迨不能措缴。又暗将办赈余项。为之垫补。此是何故。设非平日有与通同分肥情事。岂肯不顾已罪。担此重大干系。长麟等何亦并无一言讯及。君子可欺以其方。难罔以非其道。此等供词。俱出情理之外。何能于朕前尝试乎。长麟、魁伦、著再传旨严行申饬。至魁伦系此案原参之人。伍拉纳信用钱受椿、德泰、惟听伊二人之言。又纵容张大本、秦为干等、贪污不职。声名狼籍。皆属魁伦参奏。即周经侵那库项。伊辙布代为弥补。亦系魁伦明白奏出。若魁伦不奏。朕亦何由而知。魁伦既具奏于前。自必访有确据。现交伊与长麟会办。何以又不和盘托出。且伊前奏各摺。尚有指实。今乃于周经一节。又复意存迁就。代为掩饰。实属进退无据。看来此事不好结局。实为长麟魁伦惜之。若该署督抚接奉续降之旨。不敢回护前非。能审出伊辙布、周经、侵那库项。并馈送督抚藩司各实情则已。若伊等仍欲颟顸了事。可即将伊辙布、周经、迅速解京。候朕另派大臣覆审。或亲加鞫讯。沿途并饬小心管解。若有畏罪自戕等情。必将长麟、魁伦、照故纵罪囚例。置之重典。决不宽贷。伊辙布周经到京后。若长麟、魁伦、能保其不复改供。固属甚愿。倘竟供出通同侵蚀实情。伊等自思当得何罪。长麟等素知朕办理庶狱。务期情真罪当。不肯丝毫含混。朕非不能办大狱、不敢办大狱之人。该署督抚、毋再有意瞻徇。致朕不得已而办大狱也。凛之。慎之将此由六百里再加紧谕令知之。仍著将指出各情节审明。亦由六百里加紧迅速回奏。朕于此案。必期计日以侍。若过时不至。当另有旨矣。　　

○又谕曰、朱圭奏暹罗国遣使入贡一摺。该国王以本年届当正贡之期。特备表贡。遣使赍陈。现距年底为期尚早。著传谕朱圭、委员伴送该贡使起程时。饬知沿途从容行走。于十二月封篆后抵京。以便与各外藩等一体宴赉也。　　

○军机大臣等议覆、署闽浙总督长麟等奏称、闽浙两省设立水师营船。船身笨重。于外洋追捕。不如商船得力。请于现有官船内、照商船式。酌改百余只。查闽浙设立水师营船。原为海洋巡缉之用。必须轻利便捷。两省现额设官船四百九十五只。该署督等请择已届拆造大修、及将届大修者。依商船式、浙省酌改五十只。闽省酌改八十只。其改造工料。即以应支修费、及旧船变价充用。应如所请。又称、弁兵奉差出洋。所需口粮。浙省每年有奉裁马乾银二万余两。可以动用。闽省无项可支。请于藩库酌拨银二十万两发商行息。每年可得息银二万四千余两。以为出洋兵弁口粮之用。亦应如所请。至所称本年闽省水师出洋捕盗。因官船笨重雇备商船。所需船价、及弁兵口粮。伍拉纳先后饬提各库银六千五百两。并赏借各营弁兵一月饷银。均未奏明办理。有违定例。请著落伍拉纳照数赔缴。又称、厦门厅垫发船价银八千余两。系于谷价项下垫支。闽县雇备商船。船价钱四百四十四千文。尚未发给。请于司库闲款内提银办理。查伍拉纳身任总督、于地方营伍贻误废弛。业经革职拏问。若仅将提用各库银两、并派出弁兵一月饷银。著落赔缴。不足示惩。应请将厦门厅发过船价银两、闽县未发船价钱文。一并著落伍拉纳照数赔缴。得旨。依议速行。　　

○顺天乡试。以刑部侍郎阿精阿、礼部侍郎周兴岱、为监临官。工部尚书彭元瑞、为正考官。兵部侍郎玉保、内阁学士邹炳泰、为副考官。　　

○乙酉。谕、前因德明因公上省。何至用大车三辆之多。必有装载馈送物件。降旨交玉德严审。兹据奏、讯之德明供、曾备带如意朝珠蟒袍等件。为送巡抚司道之用。因未经用去。现蒙抄出等语。视之骇然。督抚等如果洁清自矢。屏绝苞苴。则通省属员。知督抚不收馈遗。自无有备带上省为馈送之用者。兹德明。携自如意等物。为到省送礼之用。可见各省馈遗之风。并未尽绝。特因德明被参。未经致送耳。此案因朕节降严旨查询。该抚不敢隐饰。是以据实奏出。此外未经破露者。自更不少。督抚受国家厚恩。简任封圻。廉俸优裕。理宜洁已率属。何得私受馈送。相习成风。殊非肃清吏治之道。各省督抚中洁己自爱者。不过十之二三。而防闲不峻者。亦恐不一而足。但朕不为已甚。不肯因此遍加严查也。嗣后各督抚、务宜躬饬簠簋。砥砺廉隅。以期大法小廉。仰副委任。倘经此次训饬之后。尚敢相率效尤。不自检束。一经发觉。必当从重治罪。毋谓不教不诫也。将此通谕知之。　　

○谕军机大臣等、本日玉德奏、革职道员德明、上省时带有如意朝珠蟒袍等物。为送巡抚司道之用。已降旨通行训饬矣。又德明供内。据称、伊前任潞安府时。管理铁厂一年有余。剩银至五万两等语。殊堪骇异。各省道府缺分较好者。于廉俸之外。或管理厂务税课。稍得盈余。亦情事之所有。然亦不过数千金、至万余金。已极为优厚。乃德明于潞安府管理铁厂、仅止年余。竟剩银五万两之多。设在任十年。不将有五十万两乎。若非朘削商民。何以得此多赀。可见外省道府、似此缺分丰腴、不知洁己者。尚不一而足。总由督抚等平时不知稽察。任听暗肥囊槖。或将其任用私人。题调此等美缺。以为分肥沾润之地。俱所难免。即如德明以巡道上省。尚携带礼物。豫备馈送。设美缺如潞安府者。其馈送自必更多。而该上司等因受其厚赂。遂一切置之不问。特幸尚未破露。朕亦不肯因德明一事。遍加严查耳。但德明既有此供。则潞安府一缺。亦不可不查明饬禁。著传谕蒋兆奎、即查潞安府铁厂。每年实在出息若干。现管知府有无违例多索之处。确切查明。妥立章程。或将税则量为酌减。毋许额外私添浮费。俾该管之员。略有沾润。仍不至累及商民。方为妥善。并通饬各省督抚等、激发天良。实心访察。于所属内。遇有似此缺分过优者。一体详查。使有限制。勿使不肖之员。藉端滥取。以致饱欲壑而累穷檐。此为最要。至此事从前各督抚漫无稽察。甚至明知故纵。本应彻底根究。从重惩治。第朕不为已甚。宽其既往。然亦岂可不儆其将来。朕办理庶狱。一秉大公。宽严相济。近年以来。政刑未免稍宽。今外省遂有馈送婪索之事。自系宽之所致。不得不纠之以严。而德明案已败露。不肯缘此逐一追求。此则于用严之中。仍寓之以宽。各督抚惟当仰体朕心。倍加感惕。共励廉隅也。至玉德办理此案。初亦有意宽纵。经朕屡加严饬。始行据实查奏。而近日长麟、魁伦、审办闽省藩库那移亏缺一事。亦存化大为小之见。屡经严旨申饬。看来各省督抚。未免因朕明春即届归政。以为办理谳案、可以颟顸迁就。辄敢轻为尝试。殊不知朕综核庶务。从不任丝毫含混。即嗣位之皇子。朝夕敬聆训诲。自亦知所秉承。未必肯听其朦混。或初年莅政。未能灼知情伪。而朕仰蒙昊眷。精神强固。虽归政之后。亦岂置天下事于不问。彼时督抚等、设敢施此伎俩。经朕查知。更当加倍惩治。决不稍为宽贷也。将此谕令各督抚、著存记衙中。交代时必令面授。以志永久奉行。　　

○以江宁城守营副将明泰、为直隶正定镇总兵。　　

○丁亥。太宗文皇帝忌辰。遣官祭昭陵。　　

○谕、本日张诚基具题江苏省绅士、因普免漕粮及积欠。呈请代为谢恩二本。并免漕粮系上年八月之旨。普免积欠。亦系上年冬间之旨。该省抚藩接奉恩旨后。自应迅速誊黄。遍行宣谕。使闾阎早沾恺泽。何以该省绅士、直至此时始行呈请代题谢恩。即或因转行通传。有需时日。亦不应至若此之久。可见外省办事之玩延。著传谕各该督抚、嗣后于地方一切政务。均宜随到随办。毋得任意迟延。致滋贻误。　　

○谕军机大臣曰、福康安、和琳、此次连日穷追痛剿。不分昼夜。且攀陟险阻。于崇山峻岭之间。绕道进取。往来跋涉。不下二三百里之遥。备尝劳勚。几于不忍披阅。特亲解小荷包二个。分赐福康安、和琳、以示优眷。仍各赏大荷包一对。小荷包二对。并赏额勒登保、德楞泰、花连布、常明、珠隆阿、那丹珠、豁隆武、大小荷包。其打仗兵丁、及屯番等。俱加赏一月钱粮。用示奖励。福康安、和琳、当督率将士。倍加奋勉。统俟大功告竣。再沛恩纶。同膺懋赏。至福康安等奏、现在军威大振。附近苗匪。多有长跪山巅乞降。并有情愿跟随打仗。守卡修路。以图赎罪者。此最好之机。福康安等暂准降顺。以分贼势。正宜如此办理。此时首逆已将擒获。其乞降苗众。自应允准。以携其党与著福康安、和琳、即向降附苗众等传知。以伊等若有将首逆吴半生等生擒献出。不但宽其从前附贼之罪。并当另行加恩。如此明白宣示降附苗众等希冀邀恩。更可不劳而集事。又据奏、副将刘惠、驻劄桃映村。拏获贼目吴老华。尚为出力等语。现届用兵之际。刘惠既为出力。自应遇有总兵之缺升用。俾知鼓励。如伊升擢总兵之后。或不胜专阃之寄。届期不妨再行据实奏明也。又据福宁奏、被贼戕害武生滕家泰之子滕国祥、年已十九。语言应对尚为明白等语。滕家泰能知大义。被贼惨害。情殊可悯。其子滕国祥、著即加恩赏给五品顶戴。并著福宁传旨向伊询问。愿就文武官职。听其自便。　　

○又谕曰、陈孝昇奏请陛见一摺。已于摺内批示矣。现在滇省正在办理军需之时。铜务钱法。亦关紧要。巡抚江兰、甫经到任。费淳亦已交卸起程。新任藩司熊枚、前因苏州省城乏人。又已留彼署理藩篆。尚未能即赴新任。陈孝昇现署云南藩司。正应留滇办理一切。乃拘泥成例。率行奏请陛见。适足见其语之不诚。除另降谕旨。令福康安酌量于可来时、再行饬知该臬司来京瞻觐外。陈孝昇、著传旨申饬。　　

○戊子。祭大社、大稷。遣裕郡王亮焕恭代行礼。　　

○上御万树园大幄次。赐扈从王公大臣、蒙古王贝勒贝子公额驸台吉、及哲布尊丹巴呼图克图章嘉呼图克图之呼毕勒罕等宴。并赏赉有差。　　

○己丑。太祖高皇帝忌辰。遣官祭福陵。　　

○秋分。夕月于西郊。遣肃亲王永锡行礼。　　

○谕、现在御前行走额驸较少。土谢图汗车登多尔济、系曾在御前行走之人。贝勒济克济扎布、公玛哈巴拉、尚可造就。著加恩俱令在御前行走。　　

○又谕、甘肃西宁口外。系青海蒙古地方。该处道员。自应用满州蒙古人员。蔡廷衡系汉人。不能通晓蒙古言语。所有西宁道员缺。著荣德调补。所遗员缺。著蔡廷衡补授。嗣后此缺。即作为旗员额缺。　　

○又谕、据普福奏、喀喇沙尔兵丁等所种地亩。每遇歉收。即至不能接续。请动用库项采买土尔扈特和硕特等、所余米粮一二千石。贮仓备用等语。喀喇沙尔屯田官兵。所种粮谷。必每岁丰收。始敷支放。若遇歉收。即至不能接续。著照所请。动用库项采买贮仓。但土尔扈特和硕特等、俱系新降。今采买伊等粮米。务给公平时价。断不可勒买。以致扰累。亦不可任属员贱买报贵。从中侵渔。将此交普福留心妥办。　　

○谕军机大臣曰、吉庆奏琉球货船在洋被劫一案。前经拏获盗犯林玉顶等、供出盗首林发枝蔡大等、曾在温州南麂山外洋行劫。并于所获盗船内。起出番衣番布旗等物。是琉球货船。其为林发枝等劫去无疑等语。此案盗犯、胆敢在浙江洋面抢夺官米。并行劫外夷货船。实为可恶。必赏按名拏获。从重惩治。现在盗首林发枝、蔡大、已逃入闽洋。尚未就获。著再传谕长麟、魁伦、务即遵照此旨。严饬水师将弁。与浙省兵船。合力兜擒。并于各隘口派兵役严密稽查。以期必获。毋得视为海捕具文。致令首犯漏网稽诛。但海洋风信靡常。盗犯踪迹。往来无定。此时虽已向南窜。安知匪徒等不因闽省搜捕紧急。又思北窜。浙江洋面。系吉庆专管。仍著责成该抚、董率文武留心侦缉。不可因现回省城。日久生懈。至琉球国货船被劫物件。据吉庆奏、即遵前旨著落失事地方官照数加一倍赔偿。委员解交闽省。给与该夷人收领等语。并著长麟等、于给发时。即令通事传知该夷人等、以此系大皇帝念伊远来被劫。格外体恤。特加一倍给还。俾该夷人敬聆恩谕。回国告知该国王。自必倍深感激也。　　

○又谕曰、苏凌阿奏请拨沙滩、归入书院收租。以充膏火一摺。各省设立书院。生童需用膏火。地方官自应设法妥为经理。何以必须拨用官地租息。即如该署督所奏、丹阳县鸣凤书院。从前未有此项沙滩时。岂无生童膏火。又系动用何项。外省州县于地方出息所在。往往藉称充公。任听吏胥等经手收支。以为沾润地步。实为陋习。除将原摺批交部议外。将此谕令知之。　　

○直隶古北口提督庆成奏、提标河屯协左右营马步兵。前蒙恩与旗兵一体赏给官房居住。查兵房向在广仁岭下坡、水泉沟、南营子、三处建盖。内惟水泉沟距教场稍远。每遇差操。行走稽迟。该兵丁等呈请借支饷银。将水泉沟官房、移拨百间。于南营子空地建盖。该处官房历年未久。木料砖瓦。均堪应用。移建止需银一千两。应请借项垫办。分年扣缴。报闻。　　

○庚寅。上御卷阿胜境。赐扈从王公大臣、蒙古王贝勒贝子公额驸台吉、及各外藩使臣等食。至癸巳皆如之。　　

○辛卯。万寿节。遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、泰陵、泰东陵。遣官祭孝贤皇后陵。　　

○遣官祭显佑宫、东岳庙、城隍庙。　　

○上御澹泊敬诚殿。扈从王公大臣官员、及蒙古王贝勒贝子公额驸台吉、及各外藩使臣等。行庆贺礼。　　

○癸巳。谕军机大臣曰、吴璥奏筹买谷石、归补仓储一摺。已于摺内批示。今年豫省夏秋一律丰收。市粮平贱。正应乘时采买。归补仓储缺额。吴璥之意。自以河南毗连楚省。该省现办军需。或有需拨运邻省米石之处。是以先期筹买。以备不时之需。若果如此。心思尚为周到。但外省办理采买。往往易滋扰累。著传谕吴璥、仍当严饬所属。务宜妥为经理。毋任不肖州县吏胥、有短价抑勒情弊。以至扰累闾阎。方为妥善。　　

○又谕曰、江兰奏地方情形摺内称、粮价并未过昂。乃阅所奏五月分粮价单。虽属价平。然米麦等项、有较上月价贵数分之处。滇省气候平和。收成应早。五月内麦已收获登场。并非青黄不接之时。何以市集米粮。转觉稍贵。是否因该省办理军需。以致粮价增昂。著传谕江兰、即行查明据实具奏。勿得稍有讳饰。　　

○又谕曰、福康安和琳奏、官兵分路冒雨。直抢山梁。歼贼甚众。贼匪乘风雨昏夜之际。潜行逃窜。当此势穷力蹙。尚敢负嵎抗拒。乘间窜逸。狡诈百出。实在可恨可恶。此时福康安、和琳、带兵进捕。或吴半生尚在山坳岩峒之内。暂行藏匿。立就生擒。固属甚善。设窜入鸭保鸦酉平陇一带。与吴陇登、石柳邓、石三保、聚集一处。更可悉数擒拏。一举集事。朕盼望捷音。虽属急切。但念福康安、和琳、带领官兵。冒雨进攻。不避艰险。亦不忍加之催促。而在事将弁兵丁等、于崇山峻岭之中。雨夜奋攻。备尝劳勚。并无伤损。慰幸之余。倍深怜念。福康安、和琳、与将弁兵丁等、如此冒险奋攻。实为出力可嘉特解亲佩小荷包。并加赏大荷包各一对。小荷包各四个。火镰各一个。白玉松石翎管各一个。翡翠搬指各一个。赏给额勒登保、德楞泰、花连布、那丹珠、豁隆武、常明、大荷包各一对。小荷包各二个。火镰、玉搬指、各一个。磁翎管各二个。俾益加感励。现在广西兵丁、计期早抵军营。声威壮盛。福康安、和琳、惟当倍加奋勉。鼓励将士。趁此兵力。跟踪追剿。若能一鼓成擒。全俘贼首。事机更为顺利。福康安、和琳、不必因吴半生未获。过于焦急。转致不得主见也。　　

</div>
    <div class="pagination">
<a href="清实录乾隆朝实录_page1841.html">上一页</a><span>...</span><a href="清实录乾隆朝实录_page1837.html">1837</a><a href="清实录乾隆朝实录_page1838.html">1838</a><a href="清实录乾隆朝实录_page1839.html">1839</a><a href="清实录乾隆朝实录_page1840.html">1840</a><a href="清实录乾隆朝实录_page1841.html">1841</a><span class="current-page">1842</span><a href="清实录乾隆朝实录_page1843.html">1843</a><a href="清实录乾隆朝实录_page1844.html">1844</a><a href="清实录乾隆朝实录_page1845.html">1845</a><a href="清实录乾隆朝实录_page1846.html">1846</a><a href="清实录乾隆朝实录_page1847.html">1847</a><span>...</span><a href="清实录乾隆朝实录_page1843.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
