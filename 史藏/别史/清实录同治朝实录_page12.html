<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 12 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 12 页/共 505 页</h1>
    <div class="content">○又谕、前据少詹事许彭寿奏请清理庶狱。及御史林寿图奏、行宽政以培元气。并声明户部五宇钞票各案。株连太甚各一摺。所奏甚是。朕已于登极诏内。将一切情有可原者。悉行赦除矣。我国家以忠厚开基。列圣闿泽覃敷。恩同覆帱。皇考大行皇帝尤明慎折狱。是以御极十余年。屡颁肆赦之条。即如许彭寿林寿图摺内所称。户部五宇钞票案内。波及至数百人。系狱至两三载。深可矜悯。此案从前载垣等意存罗织。藉作威福。遂至锻炼周内。连累多人。当此政令维新之日。自应速为清理。所有此案内监禁之官员商民人等。均著该部详审案情。迅速拟结。其应行省释者。即予省释。如有冤抑者。并速为昭雪。总期无纵无枉。悉归平允。至于闾阎小民。无知犯法。为民上者方且矜恤之不暇。乃严酷有司。率以苛刻为称职。遂至捕风捉影。罪及无辜。朕哀矜庶狱。良用恻然。著内外大小问刑各衙门。详细查明。概行清理。即有案内要证。不得不逮系者。亦即将案情赶紧审结。不准任意拖延。累及良民。庶敦宽大之风。用副协中之治。将此通谕内外问刑衙门知之。　　

○谕议政王军机大臣等、僧格林沁奏、截剿回窜捻匪获胜。并剿抚兰峄邳宿各匪情形。办理极为得手。该大臣因有另股捻匪。自胶州向西回窜。业已督饬兵勇前往追剿。惟胶州地处东北。此时南路兰郯等处。是否业已肃清。设官军鼓行而东。而沂属捻匪复乘其后。未免有孤军深入之虞。不可不加慎重。昨据谭廷襄奏、胶州股匪。业已被击回窜诸城莒州。惟高密余匪及寿光一股。屯聚日多。近复西窜长山章邱一带。将扑省城。僧格林沁自应先其所急。回援省城。以顾东省大局。若遽行亲赴东路。恐有顾彼失此之虑。即著该大臣妥筹办理。至曹属会匪日形滋蔓。谭廷襄兵力不敷。该大臣亦应顾及。应如何分兵剿捕之处。并著悉心筹画。将此由六百里谕令知之。　　

○以工部尚书爱仁兼署都察院左都御史。　　

○以武备院卿恒祺为内阁学士兼礼部侍郎衔。　　

○以安徽克复省城出力。赏总兵官黄翼升、副将喻吉三、参将萧开印、游击胡松江、巴图鲁名号。同知许振祎等花翎。守备周平福等蓝翎。余升叙有差。予阵亡外委江上福等七十一员祭葬世职加等。　　

○以截剿山东郯城等处捻匪获胜。赏副都统常山保、协领察隆额、佛尔吉善、委营总和通额、西成阿、西蒙额、巴图鲁名号。翰林院侍讲学士全顺、委营总佛尼音等花翎。知县骆崇周等蓝翎。余升叙有差。　　

○调吉林马队兵一千名赴山东剿贼。　　



大清穆宗继天开运受中居正保大定功圣智诚孝信敏恭宽毅皇帝实录卷之七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

咸丰十一年。辛酉。十月。丙寅。申刻。东南方有声如雷。　　

○谕内阁、热河避暑山庄。停止巡幸。已四十余年。所有殿庭各工。日久未修。多就倾圮。上年我皇考大行皇帝举行秋狝。驻跸山庄。不得已。于各处紧要工程。稍加葺治。现在梓宫已恭奉回京。朕奉两宫皇太后亦已旋跸。所有热河一切未竟工程。著即停止。　　

○又谕、给事中孙楫奏、装进明臣张居正等所辑帝鉴图说一书。详加披览。于指陈规戒。绘图辑说。切实显豁。不无裨益。著将该给事中原书留览。以示博采兼收之意。　　

○谕议政王军机大臣等、胜保奏、东匪业由观城回窜。仍踞范县。谅不至深入西扰。惟严树森由陈州回省。将兵勇悉数调回。仅留毛昶熙困处归德。以致捻匪由睢柘等处西窜。洛阳境内。遍地贼踪。附近省城东面之沟村、南面之朱仙镇、西面之郑州东张杨桥等处。均有贼营。该匪声言图窜山陕。万一不能堵御。其患不可胜言。近接探报。并询之豫省来营兵弁。知严树森刚愎自用。弃疆土民生于不顾。特将探禀钞录呈览各等语。严树森初至河南。即以归陈两府为捻匪窜扰熟径。亟应通筹形势分路布置等词入奏。乃自夏秋以来。捻匪窜扰如故。东匪复致阑入。是豫省边防。仍未严密。已可概见。该抚荷皇考大行皇帝厚恩。擢任豫抚。全省军务。皆其专责。现在邙山匪徒。久行盘踞。祥符陈留。复有匪踪。均豫省腹心之患。著责成严树森迅速调兵。分投进剿。实力埽荡。务期肃清全省。傥敢稍涉延玩。以致匪势日张。或西趋山陕。扰及完善。朕惟该抚是问。至胜保督办皖豫军务。复须剿办山东省会教各匪。头绪较多。惟当先其所急。此时东省匪众。时图窜扑畿疆。兼扰豫境。该大臣亟应督率官军。严行扼剿。使该匪不得他窜。随即由东昌曹州等处节节前进。方为妥善。现在濮范等处匪徒。尚未扑灭。该大臣惟当督兵实力埽荡。先清畿辅。切不可任令教捻各匪四出蔓延。以致难于收拾。所请调建昌马队。前已调赴古北口。本日已谕知成明酌调马队八百名。并派副都统明庆前往管带。赴该大臣军营候调。该大臣部下兵勇。为数已不为少。即著将应办军务。悉心筹画。随时奏报。以慰廑系。将此由六百里各谕令知之。　　

○又谕、前将驻扎建昌县马队一千名。调赴古北口。交成明统带。本日据胜保奏、教捻股数繁多。马队不敷调遣等语。现驻建昌县马队一千名。著俟到口时。即拨出八百名。派御前侍卫副都统明庆由京前往管带。速赴胜保军营。以资调遣。其余二百名。仍由成明统带。驻扎古北口。认真训练。听候调用。将此由六百里谕令知之。　　

○又谕、胜保奏、请饬拨解饷银。并请将玩误之藩司议处等语。本日已明降谕旨。将河南藩司边浴礼交部议处矣。现在该营兵勇口粮。积欠至四五十日不等。有悬釜待炊之势。著严树森、英桂、瑛棨、督饬藩司。迅将所欠胜保军营饷项。如数批解。限于十月内到营。不得稍存膜视。致误要需。将此由六百里各谕令知之。　　

○又谕、袁甲三奏、苗练攻破寿城。并仍请就抚各摺片。苗沛霖以现任道员。辄敢挟怨谋叛。其罪万无可贷。前因与徐立壮、孙家泰仇衅。率众攻寿。经翁同书将徐立壮正法。孙家泰监禁。该练仍未撤围。卒陷寿城。反覆情形。本难概信。现在破城之后。仍复求抚。是否有挟而求。抑或另有诡谋。著袁甲三、翁同书、李世忠、悉心斟酌。如苗练尚系真心求抚。则值此皖豫多事之秋。不妨暂为羁縻。从权办理。傥必不可抚。即著据实具奏。毋稍迁就。彭玉麟前已补授皖抚。于地方情形。自必留心访察。李续宜曾谕驻扎楚皖交界地方。督剿军务。楚皖唇齿相依。尤当力筹兼顾。现在楚军能否前赴寿州。苗练是否可抚。如必须剿办。则袁甲三兵力尚单。楚军能否分拨劲旅助剿之处。均著该抚等妥为商酌。迅速覆奏。总之现在兵饷绌。发捻未平。多兴一波。更形棘手。苗练入城后。既未焚戮。且练众均皆薙发。似尚有一线可原。若量从宽免。予以自新。则移我兵力。专办发捻各匪。于大局当有裨益。谅袁甲三等必能通盘筹画计出万全也。袁甲三自请严议。并请将李世忠议处。均著加恩宽免。将此由六百里加紧各谕令知之。　　

○又谕、袁甲三奏、援寿官军。行抵寿东。与南路练民。约期进剿。忽探苗逆句结内应。乘雨夜破城一摺。寿民知李世忠等水陆援军已到。本可固守以待。乃因内应变起仓卒。被苗练乘城袭入。实堪痛恨。又据片奏、接翁同书委员赍函。并寿州凤台二州县公禀。苗练进城。于衙署仓库监狱均未损伤。亦未肆行杀戮。且进谒各官。均言请罪。并云苗沛霖止求辨明并非叛逆。仍愿剿贼立功。所属练众。亦一律薙发等语。苗练反覆。理宜痛剿。惟兵力未足相制。如其尚有顾惜名义之处。亦或可以暂事羁縻。胜保系原招抚之人。与苗沛霖时有禀函来往。必应知其底蕴。此事所关非细。刻下情形。究应如何办理。剿抚孰宜。受抚之后。有无把握。该大臣务须悉心妥筹。切实具奏。将此由六百里加紧谕令知之。　　

○以醇郡王署管奉宸苑事。　　

○以直隶开州等处防剿出力。赏道员王榕吉二品衔。开复知州丁学易革职留任处分。　　

○以山东叠次剿捻出力。赏五品顶带宋景诗都司衔花翎。　　

○以玩误军饷。河南布政使边浴礼下部议处。　　

○以湖南宜章等处剿匪办团出力。赏道员刘岳昭、都司范世文、守备陈东和、巴图鲁名号。副将联霈等花翎。把总何德裕等蓝翎。余加衔升叙有差。予阵亡守备江忠恕、千总江三元、把总江有成、外委殷明山等祭葬世职加等。　　

○丁卯。上以奉移大行皇帝梓宫日期。诣几筵前祗告。行启奠礼。向夕。复诣几筵前行辞奠礼。　　

○谕内阁、从来致治之道。必先澄叙官方。未有大法小廉而海宇不厎于乂安者也。我皇考大行皇帝优礼大臣。加惠耆旧。下至远方牧令。诏书褒美。恩谊至为周浃。肆予冲人。诞膺景命。所赖内外大臣同心协赞。无旷庶官。尔内外大臣历受知遇。或登卿贰。或任封圻。皆先帝所留贻。用以保乂我邦家。其能公忠体国者。尚不乏人。乃积习相沿。往往知有身家。罔顾国事。甚至汲引私人。苞苴贿赂。殊负朝廷委任之意。因而各部院衙门司员。但知逢迎长官。夤缘干进。外而藩臬道府州县。亦皆养尊处优。营私舞弊。置地方民生于不问。朕虽未能周知。尔诸臣清夜自思。能无抱愧耶。朕于尔中外大小臣工。视同一体。爱惜保护。惟恐弗至。自兹以往。京外大吏。务各公廉自矢。毋负皇考简用之恩。思所以永保令名。长承恩眷。其各属员及地方官吏等。亦各砥砺廉隅。各勤职事。如有仍前锢习。私计自营。或玩误公事不能振作者。一经参劾。朕必执法严惩。毋谓言之不早也。凡我臣工。其敬懔之毋忽。将此通谕内外臣工知之。　　

○又谕、前据毛鸿宾奏请将知府陆增祥留于湖南差委。当交吏部议奏。兹据奏称、该员查系特旨简放之员。且广西为军务省分。实任人员。向不准经过地方督抚大臣奏留差委。该抚所奏。与原定章程不符。广西庆远府知府陆增祥、著即行赴任。毛鸿宾请留差委之处。著不准行。嗣后凡有军务省分实任及分发各员。各直省督抚等均应遵照奏定章程。毋许藉词率请奏留。规避取巧。其各懔遵。　　

○又谕、袁甲三奏、剿贼获胜。现饬驻防员弁加意防范等语。提督李世忠由滁州督队起程。行至嘉山集地方。突有天长来安发捻。横截去路。经该提督挥队迎剿。贼向滁州分窜。十六日。贼围滁州。经副将李昭宸等出队迎击。歼贼四五百名。生捦二百余名。贼众分路窜散。剿办尚为得手。著李世忠饬令在事员弁。严密防剿。尽歼丑类。以靖地方而免句结。　　

○谕议政王军机大臣等、昨日已特降谕旨。将热河一切未竟工程停止矣。该处山庄。修葺各处工程。该承办之员。原估几处。需项几何。其所需银两。已经领过若干。作何销算之处。著春佑严行查询总管毓泰等悉数呈报。不许稍涉徇隐。傥有讳匿。必当重治其罪。毋得以泛泛具结。遂谓可敷衍了事也。至所奏查抄肃顺热河寓所情形。单开房闲家具数目。著即照数入官。交毓泰等妥为收管。将此谕令知之。　　

○又谕、御史刘毓楠奏、大员贪玩废事。请饬查办。并汛弁弃寨逃避各等语。据奏河南藩司边浴礼性耽安逸。诸务废弛。纵子揽权营私与门丁贿属舞弊。本年五月间。贼临城下。该藩司优游无事。一筹莫展。城外人心汹汹。犹安坐署中酣饮。似此玩愒贪婪。实属谬妄。已明降谕旨。将该员革职查办矣。著严树森将所参各款。逐一据实查明具奏。毋稍徇隐另片奏、捻匪窜朱仙镇时。该汛千总辄弃寨逃走。经民团力阻。仍先送眷属出避。似此庸懦无耻之员。即应严办以肃军令。著一并查奏。将此由五百里谕令知之。　　

○又谕、瑛棨奏、匪徒聚众滋事。现将首犯拏获。提省审究一摺。临潼县匪徒杨升花等聚众抢劫。攻扑县城。该抚调派官兵。驰往剿办。经渭南县知县曹士鹤带领兵役。将杨升花拏获。办理尚为妥速。该匪等抗拒官兵。势甚狓猖。现虽首犯就获。而潜逃余党。难保不蔓延贻害。著瑛棨督饬委员。将在逃要犯。再行逐细速捕。毋许一名漏网。以清余孽。将此由五百里谕令知之。　　

○以刑部右侍郎载龄署正蓝旗汉军副都统。　　

○添派大学士周祖培、刑部尚书绵森、会同吏部尚书全庆等、恭办平安峪工程。　　

○河南布政使边浴礼革任。以按察使郑元善为布政使。彰卫怀道王荣第为按察使。　　

○以江苏镇江剿贼获胜。予参将林从太等升叙有差。　　

○戊辰。恭移大行皇帝梓宫安奉观德殿。上先于几筵前奠酒。恸哭尽哀。辰刻灵驾启行。上前导。由景运门出。梓宫升大昇轝。上西向跪。哭。奠酒。梓宫出东华门。上步行偏左。哭不停声。恭送至东华门外。跪俟梓宫过。由闲道先诣观德殿大门外。祗候梓宫至。自大昇轝升小昇轝。上跪候换舁。梓宫入观德殿。上随入。立殿檐东。母后皇太后圣母皇太后率妃嫔等跪迎于观德殿后。随安奉梓宫于观德殿。上号泣。行奠祭礼。王以下大臣官员。俱举哀行礼。　　

○上诣弘德殿问母后皇太后圣母皇太后安。　　

○自是日始。上居养心殿。　　

○谕内阁、军兴以来。于今十载。百姓惨罹兵燹。颠沛流离。我皇考大行皇帝勤求民瘼。命将出师。宵旰焦劳。无日不欲出斯民于水火。是以轸恤戎行。训励将士。多方诰诫。至再至三。即一战之捷。一城之拔。无不立沛恩施。俾知感奋。凡所以整军经武。期与斯世共乐昇平者。固天下臣民所共见共闻也。各路带兵大员。身受皇考厚恩。畀以重任。果能各矢公忠。灭此朝食。蠢兹小丑。岂难迅速荡平。乃近来将帅中。深明纪律所向有功者。固不乏人。而沾染积习者。亦复不少。或粉饰奏报。或观望迁延。赏罚则轻重失平。粮饷则侵渔入己。甚至意见不和。以致事机坐失。纵寇殃民。种种贻误。朕即不重治其罪。伊等清夜自思。其能仰答先帝之恩否耶。嗣后各路统兵大员。务当戮力同心。痛惩诸弊。严明赏罚以励军心。爱养士卒以联众志。毋分畛域。致此剿而彼窜。毋事欺罔。致掩罪而冒功。傥能同仇敌忾。迅奏肤公。则行赏论功。朝廷自有酬庸之典。如敢仍前玩泄。或军无纪律。以致骚扰良民。则典刑具在。朕亦不能曲法以示恩也。将此通谕各路统兵大臣督抚提镇知之。　　

○又谕、前因朕御极之初。诏求直言。嗣据恭亲王以议政任重。吁恳谕饬中外臣工各抒所见。复经降旨谕令诸臣。凡有见闻。务各切实直陈无隐。本日据给事中博桂密封具奏一摺。词意庞杂。意存尝试。于政体毫无裨益。若皆似此任意琐渎。尚复成何事体。博桂原摺。著即行掷还。至诸臣中实有所见。于政务确有补救者。仍各据实胪陈。用副朕谆谆求言至意。　　

○补行庚申恩科武会试。派署兵部左侍郎王发桂知武举。以刑部尚书赵光为正考官。翰林院侍讲学士杨秉璋为副考官。　　

○赏恭请小昇轝校尉银。　　

○己巳。上诣绥履殿问母后皇太后安。平安室问圣母皇太后安。至甲申皆如之。　　

○谕内阁、稽查北新仓给事中恩霙奏、新收米石。册报不符。请饬部讯办一摺。北新仓本年八月分册报新收米石。与九月分所报廒座米数。均属不符。经该给事中查询。该仓监督第以书吏花户经手为词。难保无通同那移私放情弊。亟应彻底根究。北新仓书吏花户等。均著交刑部讯明。按律治罪。该仓监督。并著听候传质。寻刑部奏、讯明北新仓书吏陈学林于造送查仓给事中收米册内。未将改存廒座声明。亦未注明斛口及筛扬折耗字□□羕。迨该给事中赴仓。饬取清册查核。始于册内添写。虽讯无那移私放等弊。惟前后册报不符。自当按律拟杖。事犯在恩诏以前。应予援免。监督松秀等未经详细查出。亦属疏忽。应请交部议处。从之。　　

○谕议政王军机大臣等、徐宿北窜匪众。经僧格林沁官军击败。自已震慑声威。此时胶州股匪。如已埽荡。谅该大臣即拟整军南行。惟沂州各属幅匪。蔓延已久。设该大臣兵力专注南路。而沂匪复行肆扰。于东省全局。殊有关系。自应派拨劲旅。前赴徐宿。会同田在田直捣贼匪老巢。以杜该逆再行北窜。其应否全军南下。仍著僧格林沁将东省情形悉心筹酌。如可无虞。即行前进。毋失机宜该大臣谅必确有灼见也。正在寄谕闲。据谭廷襄奏、捻匪回窜章邱。被击败遁。已飞咨僧格林沁派队回剿。并郓钜会匪。潜由濮范渡河。范县失守。请饬僧格林沁回军。直抵曹属。并分拨马队一二千名。前赴东昌协剿各等语。山东省东昌曹州两属。匪势日炽。谭廷襄兵力不敷剿办。深恐该匪等句结北犯。为患愈甚。现在胶州如已蒇事。即著僧格林沁亲督官军。驰赴曹州。将该府各属匪徒。速筹埽荡。毋任再有滋蔓。西淩阿前在东昌剿匪。连复城池。极为得手。并著该大臣派拨马队一二千名。交该都统管带。星夜驰赴东昌。会合谭廷襄派出官军。实力攻剿。毋许延缓。东省大局。甚为紧要。僧格林沁兵力尚厚。亟应择贼匪最重之处。悉锐进剿。以收实效。该大臣谅能通盘筹策。以副委任。其徐宿剿匪。能否即行分兵前往。仍著酌量办理。将此由六百里谕令知之。　　

○又谕、田在田奏、击退回援仓里捻匪。设法进攻捻圩。并邀截回巢窜匪。拟俟僧格林沁进兵徐郡剿抚兼施各摺片。贼由王梁城等处分股南窜。虽经知府张汝梅等督率兵团。分路邀击。仅各斩获零星败匪。参将于殿甲等复在大滩力战阵亡。该匪大股。仍由马庄集等处并新集地方分向西南遁去。另股马贼。亦由拾家屯南遁。该匪既未在徐郡大受惩创。难保不去而复来。该总兵等务当分布兵勇。联络乡团。严扼要隘。毋任该匪再行北窜。山东另股捻匪。现由胶州向西回窜。僧格林沁业已督兵折回东境追剿。昨因高密寿光股匪。西窜长山章邱一带。将扑省城。曹郡会匪。日形滋蔓。谕令该大臣分兵剿捕。本日复谕令僧格林沁应否全军南下。须酌量山东情形。再议前进。田在田等专办徐宿剿匪事务。责无旁贷。自应就现有兵力。妥筹办理。先拔仓里贼圩。再行进攻该捻老巢。以期迅埽贼氛。是为至要。将此由六百里谕令知之。　　

○调镶白旗蒙古都统奕山为正红旗蒙古都统。以都察院左都御史倭仁兼镶白旗蒙古都统。未到任前。以奕山兼署。　　

○调荆州将军都兴阿为江甯将军。以正红旗蒙古都统多隆阿为荆州将军。　　

○命甘肃西甯镇总兵官冯子材督办江苏镇江军务。陕西陕安镇总兵官马德昭帮办军务。　　

○予江南仓里阵亡都司穆鹤鸣祭葬世职加等。　　

</div>
    <div class="pagination">
<a href="清实录同治朝实录_page11.html">上一页</a><span>...</span><a href="清实录同治朝实录_page7.html">7</a><a href="清实录同治朝实录_page8.html">8</a><a href="清实录同治朝实录_page9.html">9</a><a href="清实录同治朝实录_page10.html">10</a><a href="清实录同治朝实录_page11.html">11</a><span class="current-page">12</span><a href="清实录同治朝实录_page13.html">13</a><a href="清实录同治朝实录_page14.html">14</a><a href="清实录同治朝实录_page15.html">15</a><a href="清实录同治朝实录_page16.html">16</a><a href="清实录同治朝实录_page17.html">17</a><span>...</span><a href="清实录同治朝实录_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
