<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 261 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 261 页/共 502 页</h1>
    <div class="content">○谕军机大臣等、景淳奏、分界委员、会晤夷使、先行禀报情形一摺。吉林委员富尼扬阿等、与库伦黑龙江委员会合前行。途遇先遣迎探之委官台恒等回称。在阔吞屯地方。会见俄罗斯夷人木里斐岳幅。取出伊国图式。指称原定界址。自格尔毕齐河长起。至兴安岭阳面各河长止。俱系俄罗斯属界。欲将黑龙江、松花江左岸。以及海口。分给该国守护等语。黑龙松花两江。皆系中国地界。何得请给该国。显有窥伺侵占之意。至该夷使所称、自格尔毕齐河长起。至兴安岭阳面各河长止。俱系该国地界。有无确据。上年景淳奏、欲令该委员等、前往东海。将立碑分界处所查明。此时三省委员。会同前往。如果查明立碑处所。即可杜其狡赖。至黑龙江松花江左岸。其为中国地界。确然无疑。该夷胆敢欲求分给。居心叵测。恐犬羊之性。难与理论。著景淳作为已意。告以中国法制森严。守边大臣。于边界事宜。违例奏请。即应革职治罪。断不敢据尔国无理之言。冒昧入奏。自干罪戾。其阔吞屯所盖房屋。既以防堵＜口英＞夷为名。止可暂行借住。至费雅哈人等居住年久。断难令其移居。景淳俟会勘委员如何回覆。即一面剀切晓谕该国。一面将办理情形。密为驰奏。切不可告以业经入奏。请旨办理。以致该夷妄生觊觎之心。一旦有旨拒绝。转或滋生事端。此事关系重大。该将军务当遵照此谕、斟酌尽善。相机妥善。是为至要。将此由五百里谕令知之。　　

○添造山东战船二十只。从巡抚崇恩请也。　　

○缓徵狭西洋县被雹地方、本年出易仓谷。　　

○上以孝静康慈皇后升祔奉先殿。自是日始。斋戒三日。　　

○丁未。上诣迎晖殿孝静康慈皇后几筵前、行百日祭礼。并释服礼。　　

○戊申。以孝静康慈皇后升祔。前期遣官告祭奉先殿。　　

○谕军机大臣等、前据胡林翼奏、逆首石达开、率贼数万上窜。早虑罗泽南兵单不敌。恐有挫失。已谕知官文派拨精兵。前往接应。览本日该署抚奏、罗泽南一军接仗情形。将士兵勇。均能奋不顾身。以少击众。惟彭三元、李杏春、俱冲锋殒命。殊为可惜。虽二十六日。羊楼洞之捷。尚能转败为胜。士气不衰。究竟伤损精锐。皆因兵单所致。胡林翼所统各军。既已力加整顿。即著与罗泽南会合。直抵蒲圻。石达开、韦俊、均系著名悍贼。现既麕聚咸甯。即应合力进攻。能将该逆歼戮。则咸蒲一带贼匪。自必瓦解。罗泽南之兵。本劄崇阳羊楼两处。今既并归羊楼。则崇通后路。有何接应。此时贼势甚炽。攻剿机宜。固不在专守城池。而此军一移。诚恐得而复失。不特前功可惜。抑且后顾堪虞。应调何处兵勇。以为后路接应。该署抚即与官文商酌。如荆州新到川兵。及德安得胜兵丁。皆可分拨。著该署抚飞咨官文迅速调度。罗泽南一军。于剿贼极有关系。而崇通咸蒲。又为江西、湖南、四达之冲。该逆既以全力来抗。我军亦必并力会攻。始能得手。此处关键一得。即可乘胜长驱。由金口直趋武汉。切勿稍存大意。致误事机。再该署抚两次摺内。均有岳州兵挫之语。是否系湖南防兵。逆贼是否不至上窜。未见骆秉章奏报。并著该署抚将详细情形。附报具奏。以慰廑念。将此由六百里谕知胡林翼、并传谕罗泽南知之。　　

○赠湖北崇阳阵亡参将彭三元、副将衔。同知李杏春、知府衔。千总彭献杰、把总胡元则、李元炽、萧馥山、刘碧山、均予祭葬世职。并附祀湖南提督塔齐布专祠。　　

○己酉。命恭亲王奕恭捧孝静康慈皇后神牌。入奉先殿。代行谒列圣列后礼。奉安孝全成皇后之次。上诣奉先殿行升祔致祭礼。如大飨仪。礼成。命恭亲王奕恭捧神牌。奉安后殿寝室。行礼如仪。　　

○还圆明园。　　

○庚戌。以恭上孝静康慈皇后尊谥。并升祔奉先殿礼成。颁诏天下。诏曰。朕惟礼缘义起。式型弥切夫显扬。名并位尊。配食特隆夫崇报。荷翟祎之培育。用阐徽音。奉翠帟以凭依。恪遵彝典。盖懿号为寰区所敬美。而明禋宜假庙以告虔。钦惟康慈皇太后。德溥含宏。性符博厚。椒涂佐化。奉重闱而早得欢娱。兰掖娴仪。秉四教而深持雍肃。侍皇考恪供夫内职。廿余年媺著徽柔。念朕躬失恃于冲龄。十五载恩隆鞠抚。淑音久播。柔嘉之德孔彰。爱宇常依。覆庇之仁尤笃。思稍申夫尊养。合九州万国而毕萃欢心。非峻极夫推称。统四海一家而奚扬盛德。爰于咸丰五年七月初一日。崇奉徽号为康慈皇太后。圣度固倍昭冲抑。光著谦尊。纯禧期自此引长。福侔坤厚。方冀春晖驻景。总百禄而常集慈闱。何图秋露零霄。未一旬而遽升仙驭。萦哀思于此日。竭诚难答深仁。溯定制于本朝。上谥必归尽善。孝彰柔顺。光彤史以长诒。静协安贞。焕黄裳其允吉。景铄之名丕懋。馨香之报并隆。是用敬择良辰。肇称殷礼。祇告天。地。太庙后殿。社稷。于咸丰五年九月二十二日。率诸王贝勒文武群臣。恭奉册。宝。上尊谥曰孝静康慈弼天抚圣皇后。十月十九日。升祔奉先殿。休扬萱座。流芬垂宇宙之型。瑞蔼芝楹。承糦展□山戊不□时之享。钦鸿名于有永。昭示万年。被骏惠于无疆。弥纶六合。既极追崇之义。宜推锡类之仁。所有事宜。开列于左。一历代帝王、及先圣先贤陵墓所在。地方官随时察看。酌量修葺守护。一、内外大小各官。除现在品级从前已得封赠外。其升级改任者。著照新衔封赠。一、满汉孝子。顺孙。义夫。节妇。该管官咨访确实奏闻。礼部核实旌表。一、在京各省军流以下人犯。分别减等发落。一、各省儒学。以正贡作恩贡。次贡作□山戊不□贡。一、贡监在监肄业者。免坐监一月。一、各省养济院。所有鳏寡孤独、及残疾无告之人。有司留心养赡。一、穷民无力营葬。并无亲族收瘗者。地方官择地多设义冢掩埋。毋使暴露。于戏。瑶检晋称。姒幄显劬劳之德。玉齍升祀。轩宫宏佑启之庥。布告中外。咸使闻知。　　

○谕军机大臣等、扎拉芬泰等、奏查明塔尔巴哈台民回烧抢俄夷情形、设法办理一摺。该回民徐天尧等、挟俄罗斯夷人阻止穵金之嫌。屡图滋闹。至七月十四日夜间。遂敢聚众烧抢俄夷房屋货物。迨该将军等、派令协领阿克达春前往查办。徐天尧等、辄敢投递连名呈禀。控告章京萨碧屯等、有通夷害人情事。若非该章京等、平日约束不严。临时复办理不善。何至该回民等、肆无忌惮至此。且事经两月之久。案犯未获。尤属不成事体。扎拉芬泰等奏称、就其递呈之由。将该回民等、传至伊犁研审。并先将该章京等参处。然后将究贼追赃等事。次第筹办。所见均是。著照所请。塔尔巴哈台前署粮员即补防御萨碧屯、管理夷商圈子笔帖式阿弼善、均著革职。委营长禧禄、佐领萨炳阿、笔帖式和绷额、均著解任。交扎拉芬泰等归案审讯。务将该回民等烧抢实情。严究惩办。萨碧屯等、如何办理乖谬之处。并著严行审究。毋稍宽纵。其拣派协领哈布齐贤等、前往该处验尸缉犯。查摉夷货。及行文西毕尔衙门。并嘱匡苏勒官、从中解释。令逃去之夷官夷商。仍来塔城。会同委员清查货物各事宜。均著照所拟办理。事关民夷交争。扎拉芬泰等、督率委员。分投查办。务应从公断拟。事事持平。使该夷人等、诚心悦服。勿因细故。致启衅端。将此谕令知之。　　

○军机大臣会同理藩院、议驳乌里雅苏台将军奕兴等奏、请将喀尔喀四部落、派往科布多蒙古屯兵撤回。拟以科布多所属之杜尔伯特等旗充补。请饬晓谕该盟长等、仍遵旧章办理。得旨。前虽有饬驳之案。第该处情形。今昔有异。恐致有名无实。徒滋苦累。著新任将军奕湘抵任后、迅委妥员。前往查办。或详细札商。有无窒碍。据实覆奏。　　

○以恭题孝静康慈皇后神主。赏大学士贾桢、御用袍。协办大学士文庆、太子太保。　　

○以克复湖北德安府城出力。赏游击马天贵、黑龙江总管德楞额、巴图鲁名号。都司张万禄、守备张玉春、郑维泰、防御穆腾阿、苏克金、巴彦都楞、委防御漫达尔玛等、花翎。把总赵飞雄等、蓝翎。余升叙有差。　　

○抚恤琉球国遭风难夷如例。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之一百八十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯。十月。辛亥。上诣迎晖殿孝静康慈皇后几筵前供奠。　　

○御洞明堂。句到陕甘、江苏、情实罪犯。停决陕甘斩犯六人。绞犯三人。余三十九人予句。　　

○谕内阁、孝静康慈皇后丹阐。著擡入正黄旗满洲。　　

○谕军机大臣等、前因皖省军需孔亟。谕令怡良等、于此数月内。每月筹银二三万两。解赴庐州。嗣据怡良覆奏、已于江海关代徵丝税等项下。筹得银二万两。先行解赴庐营。此后能否按月拨解。尚难豫定。本日复据和春、福济奏称、现已克复庐城。亟图进剿。势难停兵待饷。而本省既罗掘一空。外省亦屡催罔应。惟向荣、曾以抽厘余银。分拨五万两。解往该省。因拟请将浙江月拨金陵之款。移解皖营。其怡良应拨皖饷。即令就近解赴金陵等语。浙江按月接济金陵军饷。已有定章。若顿事更张。改令移解皖省。必致转多周折。况金陵军饷亦有欠至三五月者。除浙饷外别无指款。本日业将不能分拨此款情形。谕知和春、福济矣。惟是皖省饷需支绌。亦系实情。怡良统辖该省。责无旁贷。著仍遵前旨。详悉筹商。移缓就急。务须源源接济。按月筹拨银数万两。解赴皖省。以定军心而资攻剿。将此由六百里谕令知之。　　

○又谕、和春、福济奏、剿办捻匪情形一摺。据称捻匪张乐行等、回窜亳州。经朱连泰等、会合兵勇夹击。该匪往东北窜逸。由雉河阑入蒙城。该提督等、已饬都司戴世熙等、统带兵勇。先后赴援。并飞催武隆额、统兵进剿等语。现在捻匪由亳州扰及蒙城。势殊猖獗。若非赶紧围攻。实有蔓延之虑。武隆额、接奉前旨后。当已带兵启程。仍著崇恩、飞催该提督星夜前进。径赴蒙城。会合各该省兵勇。实力围攻。毋令再肆窜扰。至河南、江苏、两省派拨兵勇。前据英桂奏称、河南兵勇三千余名。已由余炳焘、王建泰、张维翰、会同参将成龄督带。前赴永城驻劄。徐州镇总兵兴庆等、兵勇三千余名。现驻萧县之苏家集。侍卫容照之马队五百名。亦即日可到永城。专候武隆额调度攻剿。武隆额、一面前赴蒙城。一面即可催令各该省官兵。同时并进。并著英桂、饬令余炳焘、张维翰等、星速赴蒙。上紧攻击。毋得稍涉迁延。致滋贻误。至武隆额所带东省兵勇。应给口粮。即照和春等所请。著崇恩按月拨解。其河南省兵勇口粮。仍著英桂支应。山东省、本有奉拨应解庐饷。此时既须供应会剿兵勇口粮。所有庐州军饷。该省能否兼顾。著崇恩斟酌办理。再和春、福济奏、庐州军饷匮乏。请将浙江每月解金陵之饷。改解庐州。其金陵饷银。改由怡良筹解等语。金陵庐州两处。需饷紧急情形。正复相似。若必令浙饷改解庐州。而金陵饷银。改由怡良支拨。事涉更张。转恐贻误。现已谕令怡良、每月筹银数万两。解皖接济。所请改拨浙饷。著毋庸议。自八月以来。叠据陕西、山东、浙江、江苏各省、及向荣奏报。均有解庐饷银。福济等、总当急图进剿。迅奏肤功。勿再迁延。将此由六百里各谕令知之。　　

○赏承恩候恩龄委散秩大臣。　　

○以孝静康慈皇后升祔奉先殿礼成。予读祝官图桑阿等、纪录有差。赏恭请神牌黄舆銮仪卫校尉银。　　

○以浙江甯波捕匪出力。赏举人李厚建蓝翎。千总布兴有等、升叙有差。　　

○予安徽军营伤亡千总傅国保、祭葬世职。　　

○蠲缓山东临清、历城、章邱、邹平、长山、新城、长清、陵、德、平原、青城、乐陵、阳信、蒲台、汶上、朝城、聊城、茌平、堂邑、馆陶、恩、夏津、邱、滋阳、甯阳、博平、清平、莘、冠、武城、兰山、郯城、费、蒙阴、沂水、益都、临淄、博兴、高苑、乐安、寿光、平度、潍、昌邑、高密、德平、观城、莒、昌乐、临胊、滕、峄、济甯、鱼台、邹、五十五州县。并德州、东昌、临清、济甯、东平、五卫。及永阜、王家冈、官台等场。被水灾区。新旧额赋有差。　　

○展缓两淮丁溪、富安、安丰、梁垛、东台、何垛、草堰、刘庄、新兴、庙湾、伍佑、板浦、临兴、中正、十四场。被水灶地。新旧额赋有差。　　

○缓山东买补上年备赈漕米。　　

○壬子。以孝静康慈皇后梓宫奉移山陵。前期三日。遣官告祭天。地。太庙。社稷。　　

○谕军机大臣等、前据景淳奏、委员与俄罗斯会同办理分境事件情形一摺。当经晓谕景淳、现在此三处委员。如果查明设立界牌处所。即可决其狡诈之心。黑龙江松花江左岸。为我国所属之地。诚无可疑。俄罗斯意欲分踞。其心甚为诡诈。著景淳作为己意。即言我国法制甚严。若以交界事件。违例奏请。即当革职治罪。断不敢以尔国无理之言。率行入奏。其在城乡修盖房屋。只为防堵。暂且任伊等居住。费雅喀人等。居住年久。碍难移往别处等情。详细晓谕俄罗斯。断不可告知已经奏闻。此旨、著分寄黑龙江将军奕格、库伦办事大臣德勒克多尔济等、并复谕景淳、仍遵前降谕旨。酌量妥办。断不可使别生枝节。　　

○以孝静康慈皇后梓宫由绮春园奉移。赏添设值班兵丁、一月钱粮。垫道步甲等、半月钱粮。　　

○癸丑。上御洞明堂。句到山东、山西、热河、情实罪犯。停决山东斩犯一人。绞犯一人。山西斩犯八人。绞犯三人。热河斩犯一人。余五十人予句。　　

○谕内阁、朕惟爱民实政。薄敛为先。近年以来。军务河工。民生重困。朕不惜蠲租发帑。加惠黎元。犹恐苛累之条。蠲除未尽。因念河南省、有河工加价一款。每年应徵银四十余万两。系从前马营仪封漳沁等工。用过土方各项加价。在于地粮内按限摊徵之款。与钱漕正项。本属不同。三十余年。积欠累累。该省赋额甲于天下。连年兵燹水灾。差役繁重。而正供之外。复有此项摊徵。朕轸念闾阎。岂忍令其久为民累。所有此项河南省每年应徵河工加价等银。著自本年为始。加恩豁免。永不摊徵。俾小民得以专完正课。如有本年已徵在官者。著该抚查明。抵作今年正赋。至历年积欠摊徵银两。昨谕户部查明。除道光二十年以前。业经豁免外。其自道光二十一年起。至道光二十九年。共未完银二百四十七万六千二百九十六两零。本系查办豁免之项。尚未据该抚奏到。自道光三十年起。至咸丰四年。共未完银一百七十五万六千四百二十八两零。系应行催追之款。著一并加恩豁免。此系朕博访周咨。久欲加恩该省者。特以莠民恃众抗违。不知自爱。未便遽颁旷典。转启刁风。今河北顽梗之徒。均已伏法。其良民被累者。亦皆耕凿相安。输将日形踊跃。正宜恩膏特沛。咸与维新。该省士民。经此次加恩之后。钱漕地丁。止输维正之供。民力既纾。国课不难早纳。如有不肖官吏。仍敢浮收勒派。影射冒徵。或桀骜匪徒。把持煽惑者。朕惟执法严惩。决不姑息。该抚即刊刻誊黄。遍行晓谕。务使城乡村堡。一律周知。用副朕念切民依。恩施格外至意。该部即遵谕行。　　

○以剿办广东罗定州属匪徒出力。赏知州郭汝诚、都司穆腾额花翎。训导张抡芳等、蓝翎。余升叙有差。　　

○追予河南殉难知县潘树霖、在桐柏县建立专祠。　　

○甲寅。卯刻、上以翼日孝静康慈皇后梓宫发引。诣迎晖殿几筵前、行祖奠礼。攀恋呼号。备极哀恸。王以下文武大臣、均举哀行礼。申刻、复诣几筵前、行辞奠礼。　　

○谕内阁、奕絪等奏、守护官兵等饭食银两。请旨赏给等语。孝静康慈皇后梓宫。奉移慕东陵暂安。所有添设堆拨、敬谨守护之值班官兵、及执事差役。应需饭食银两。著照道光三十年成案赏给。并著一体给放实银。　　

○又谕、新授湖南提督武隆额、奏请陛见一摺。前因安徽亳州等处。捻匪滋扰。已派武隆额、酌带山东官兵。前赴亳州等处会剿。所有江苏、安徽、河南、三省。拨往员弁兵勇。均归该提督节制。武隆额、著即遵旨。迅速驰赴蒙亳一带。统领三省弁兵。认真剿捕。毋庸来京陛见。　　

○谕军机大臣等、前因贵州需饷急迫。谕令叶名琛等、速筹银二十万两。黄宗汉、再筹银十万两。迅即解黔以济急需。本日又据蒋霨远奏、兵饷愈急。请严饬应解黔饷各督抚、速筹起解等语。现在黔省剿办上下游苗匪。指拨军需。急难应手。实属万分支绌。各省应解黔饷。岂容拨解迟延。致误事机。据称广东省、共欠积年部拨协黔饷银二十万两。粤海关、欠税银五万两。屡催罔应。著叶名琛等、即遵前旨。先行筹银二十万两。赶紧解黔。并著黄宗汉、将前谕酌拨银十万两。迅即筹解。川省距黔尚近。当可速到。至江西一省。欠解协黔饷银至一百十二万九千余两之多。虽因该省办理军务。以致历年积欠。一时未能清还。亦当随时抽拨。陆续分解。何得心存膜视。置若罔闻。黔省地瘠民贫。且僻处一隅。缓急无从筹措。各该督抚等、务即设法接济。毋得稍存畛域之见。致有贻误。将此由六百里谕知叶名琛、柏贵、黄宗汉、文俊、并传谕江西布政使陆元烺、粤海关监督恒祺知之。　　

○又谕、御史陈庆松奏、请饬滇省大吏、抚辑民回、不宜过分畛域一摺。据称、近来云南省永昌腴田。尽归民人。将回子驱逐徼外。失其故业。往往句结夷人。沿边滋扰。自曲靖至永昌。上下二千余里。民回杂处。回子每思报复等语。国家一视同仁。民回皆系赤子。地方官弹压抚绥。本不应过分畛域。况现在黔苗不靖。云南蒙化、景东、二厅。均有刁民闹粮。土匪劫村之事。若不妥为安辑。恐致重烦兵力。殊非绥边之道。前据恒春奏、曲靖府属之寻甸州、东川府属之巧家厅、汉回互斗。首夥要犯。尚未拏获。务当督饬文武、随剿随抚。赶紧蒇事。毋令蔓延。并饬地方官吏、遇有民回斗案。必当秉公审办。固不可宽纵养奸。亦不可偏私激变。总期戢暴安良。弭患未萌。方为妥善。原摺著钞给阅看。将此由六百里谕令知之。　　

○又谕、蒋霨远奏、兵饷急迫、请严催起解一摺。前已谕令广东拨银二十万两。四川拨银十万两。赶紧解赴黔省。本日复谕令广东、四川、江西、粤海关、将欠解黔省饷银。不拘何款。迅即筹拨解往。该督抚等、自必设法筹款。陆续起解。蒋霨远、即传知各营将弁。妥为约束兵丁。毋令滋生事端。兹据御史陈庆松奏、滇省民回。不宜过分畛域。请饬大吏善为抚辑等语。现在黔省苗匪不靖。都江厅失守。贼势狓猖。必应迅速进剿。震以兵威。既服之后。应即随时安辑。剿抚兼施。方不致重烦兵力。该抚保举军营出力人员。至十余次之多。其中实在出力者。固不乏人。但恐不肖员弁。滥厕其间。或至有意迁延。希图保举。亦不可不虑。著该抚严加查察。以杜弊端。仍一面激励兵丁。克期蒇事。毋稍迟延。将此由六百里谕令知之。　　

○以兵部尚书阿灵阿、兼署刑部尚书。内阁学士载堪、为兵部左侍郎。　　

○以御前侍卫德勒克色楞、署镶白旗蒙古都统。调镶黄旗蒙古副都统国瑞、为镶红旗满洲副都统。以和阗办事大臣麟翔、为镶黄旗蒙古副都统。户部左侍郎载龄、署正白旗汉军副都统。　　

○赏故兵部左侍郎常志银五百两治丧。　　

○乙卯。孝静康慈皇后梓宫发引。上诣几筵前奠献。擗踊哀恸。届时。奉移梓宫升小轝。出绮春园宫门外。升大昇轝。上攀掖呼号。步引至红桥跪送。祗候梓宫过。号恸不已。王大臣等叩请节哀。至于再四。上乃尽哀。怅立良久。始还圆。命恭亲王奕恭奉梓宫。奉安慕东陵隆恩殿。　　

○诣安佑宫行礼。　　

○谕内阁、官文奏、遵查已革提督请免治罪等语。已革提督孔广顺、前因在德安军营出队时。并不亲自统带。以致兵勇溃散。当经降旨拏问。交官文严讯。确实具奏。兹据奏称、该革员向来带兵。尚属得力。此次实因伤疾举发。以致兵勇溃散。尚非藉病推诿。孔广顺、著免其治罪。仍留湖北军营。交官文差遣。以观后效。　　

</div>
    <div class="pagination">
<a href="清实录咸丰朝实录_page260.html">上一页</a><span>...</span><a href="清实录咸丰朝实录_page256.html">256</a><a href="清实录咸丰朝实录_page257.html">257</a><a href="清实录咸丰朝实录_page258.html">258</a><a href="清实录咸丰朝实录_page259.html">259</a><a href="清实录咸丰朝实录_page260.html">260</a><span class="current-page">261</span><a href="清实录咸丰朝实录_page262.html">262</a><a href="清实录咸丰朝实录_page263.html">263</a><a href="清实录咸丰朝实录_page264.html">264</a><a href="清实录咸丰朝实录_page265.html">265</a><a href="清实录咸丰朝实录_page266.html">266</a><span>...</span><a href="清实录咸丰朝实录_page262.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
