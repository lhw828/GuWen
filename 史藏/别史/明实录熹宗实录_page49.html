<!DOCTYPE html>
<html>
<head>
    <meta charset="UTF-8">
    <title>明实录熹宗实录 - 第 49 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录熹宗实录 - 第 49 页/共 111 页</h1>
    <div class="content">　　○命太仆寺给马价银二万二千四百两角□羊交顺天巡抚为四年抚赏之用从枢臣董汉儒请也
　　○禁军情机密章奏不许抄传内外各衙门通行申饬允礼科给事中郭兴言之奏也
　　○贵州乡官云南道御史王尊德等奏陆广鸭池黄沙之溃败计各路杀死者一分溺死者一分有余共已去其一半今所存于省城者不过四万余人而已时在正月二十七八日斗米已近五钱今消息不通光景又不知何如于是仲苖闻风不肯就抚何土官复出占据龙里从龙里以至镇远节节有乱苗出劫而重安江为甚日夜屯聚银米不能上行地方官纷纷请兵防守贼兵蓝缨旗号皆系奢酋之兵又闻邻近之兵亦起而助之昔播酋兵力止安酋十分之一而当时实在汉土官兵近五十万用饷连贵州所贮四百万共八百余万仅乃克之以安贼之强复助以奢贼益以苗仲欲议剿又当先议守既为战守计又当先为清除运路劫贼计其兵岂止十余万其费饷岂止数千万而今日事势艰难更百倍于征播时也此时耑望内帑十八万然尚未角□羊到南京十万方在行催楚饷五十三万去年角□羊过黔蜀者已九十余万今所望者天启三年辽饷耳然方春尚未开徵而每角□羊一起不过一万余此二万余者一以为角□羊运省城一以为沅州招募顾彼则少此补前则缺后转瞬贼众大举岌岌孤城将何所恃今定当得数百万源源而至应手分派然后兵多而气可鼓路通而粮可进诸苗畏势就抚逆贼力弱就剿疆事乃有济也得旨黔饷已有屡旨这所奉该部悉心议覆不得动指请帑中外观望已致误事
　　○升顺天提学御史左光斗为大理寺右寺丞
　　○加升两广总督中军坐营都司佥书蔡一申为游击将军训练新兵从督臣胡应台请也
　　○辛亥命铸平辽参谋锦衣卫佥事关防给毛云龙
　　○改南京吏部右侍郎孟时芳为礼部左侍郎兼翰林院侍读学士充  实录副总裁官
　　○吏部尚书张问达又上疏乞归  上温诏谕留
　　○升大理寺右少卿朱吾弱为南京太仆寺卿管少卿事
　　○授原任南京兵部尚书魏养蒙男朴锦衣卫正千户世袭
　　○加南京太仆寺少卿曾皋本寺卿职衔致仕
　　○壬子  上御经筵
　　○大学士史断偕辩言官先后所劾得旨卿孤介寡合朕所鉴知庄际昌卷  皇祖亲定向论旧辅今又及卿正见卿别无可指原自不必辩白卿还即遵旨进阁副朕眷怀
　　○贵州总督杨述中疏言黔饷原奏题留南粮一十四万三千九百石截留漕粮五万一千石籴买并仓榖碾办七万五千石内黔抚院改折六万石运黔二十万石自旧岁五月食费至今所存亦止一万余矣大举灭贼尚有未敷夫用兵二十万每人日给一升每月该米六万石以半年计之该三十六万矣此计口授粮断不可少者今米止有此数何以足食而痛恨黔变转加楚中物力已竭今米价涌矣仓榖尽矣转展思维惟有请留天启二年南粮漕粮一著势急呼天知  圣明所必不靳然南粮留矣水运至镇远历千里之险涛楚粮道事也陆运至贵州历七站之跋涉黔各道事也惟是黔中残破塞阻运夫亦不能多得黔道转运不前各兵无粮正坐于此黔不能运不得不借资于楚兵取之楚也饷取之楚也夫今又取之楚岂不为楚人疾首拊心第为  皇上封疆万不得已耳  上令该部详议
　　○巡抚云南右副都御史沈儆炌言水蔺通谋结连同叛计谓奢贼攻蜀安贼攻黔而东川乌撒暨沾益叛酋纠合寻武猂夷攻滇一时烽起维时臣东西两路进兵俱为贼阻虽不能大助于黔饷蜀饷而臣被发缨冠之谊则已竭尽无遗至于滇中臣调兵先期预备当东川逆贼禄千钟之攻寻高也则参将袁善知府周仕国知府王有德督土官沙源等兵杀退张世良之攻武定也则参将李思忠知府胡其总督土官禄溥等兵杀退设科等之屡犯曲靖也则监军副使黄似华同知沈仰督参将尹启易等兵杀退各郡幸得保全会城赖以无恙平夷沾益以次收复俱经题报谓内地渐清可分兵以救普安乌撒而不虞补鲊复逞犯亦佐犯越州犯罗平远近三四百里之间乞无宁处遂使寻甸临安等郡招集援普之兵未敢鼓行以向普安而罗平越州等处大有斩获詟服群丑则皆诸兵之力也此时川贵之事未敢料理而在滇言滇则夷氛渐息矣章下兵部
　　○升山东左布政使洪世俊为太常寺卿管少卿事
　　○升山西按察使李如桧为本省右布政使阳和兵备道
　　○赠刑部左侍郎白瑜刑部尚书荫一子国子生
　　○癸丑  孝和皇后忌辰遣新城伯王昇祭  庆陵
　　○江西道御史霍锳奏  皇祖  皇考于父子骨肉之际处变而不失其尝仁至义尽天下后世方奉扬懿美之不暇有何可讳若夫祸蕴于岁月之已深难发于居处之狎习情不及觉事不及防此亦先先帝适遭之不幸非有暧昧心迹难以显示于人者则亦何嫌何忌而必使  两朝实录强为乱贼迁就而大失其真乎如曰册立分封之后遂可无疑则张差之事宜不见于储位已定之日召对宣谕之遂可无疑则崔文昇等之事宜不见于大宝既登之时乃不幸而实有此事也此即善为讳者必不能为制挺原未入青宫泄补之药原非继女谒而进御也中外自有耳目臣民自有心知事苟皆真久而益著盖至逆局屡易总此线索一条而垂帘之觊觎复欲传曩者衣钵乾清久据真可寒心向非杨涟左光斗诸臣拚命力争二三元老维持左右  圣明在御恩义兼隆天下事且有不可知者至今每一追论輙致慨于乱臣贼子之犹缓天诛乃无端为开四面之网则臣之所大不角□羊也又其甚者三王并封一揭阴阳迎合于国本未建之时此固乱贼戎首久为人所唾骂而不齿者亦复比之洗日虞渊之辈则犹臣之所大不角□羊也抑臣于是而又有感于持论之不平者众也如熊廷弼刚愎自用致误封疆铁案已成千载不易诚宜速正刑章以快公论何必株连蔓引旁及多人王化贞身任封疆堕贼术内委而去之即怜才有心其何能以抚民款虏之微长掩其丧师失利之大辟又如辽阳之弓震孺与杨一桂陈王廷同论以疆事坏也白简森然谁能宽贷第思职在巡方纠核功罪者不识与封疆守御之臣当有分别否募兵之游仕任与何栋如陶朗先同议以糜饷多也招摇过里谁信其念毋受过第万余众之兵业已分发各处不识与倩觅游棍私贩军粮之贼臣又有分别否罪异而罚同非所以示惩也又如奢酋发难人皆裹足不前乃有奋不顾身之冯劳谦何以不与戴君恩等同沾特叙妖氛猖獗来斯行提一旅转战于广川东省之间所在皆有奇捷至今优叙等于发纵而厥初招选兵将之毕自严何以不与李邦华并入纪录功同而赏异非所以示劝也诸如此类不平莫甚焉乞敕臣工各捐成心以维直道使昭代信史耀日星以尝明千古纲尝与乾坤为不毁议论协平明之体赏罚合是非之公可也得旨实录纪载并封疆功罪已有屡旨本内有劳各官著该部查明录叙
　　○命御史张汝＜棥心＞管理屯田李时荣管理辽饷
　　○升四川都司佥书孙宣为四川松潘参将宁夏都司佥书罗九韶为延绥东路参将狭西都司佥书王国珍为宁夏西路参将浙江都司佥书陈元功为浙江温处参将登莱领兵守备陈谋为四川雅黎游击江西都司佥书方文魁为四川月□章腊游击甘肃巴暖三川守备丁孟科为甘肃巡抚标下游击延绥都司佥书王洪为狭西红水河游击
　　○甲寅  上御文华殿讲读
　　○命祷雨
　　○银酋两次鸠众西犯官兵迎击追杀先后斩首三百五十余级狭西总督李起元以闻下兵部知之
　　○湖广黄梅县乱民熊宜等谋据城为乱事泄知县钟吁俊尽擒获之抚臣以闻因请纪录吁俊并[蠲](触)该县钱粮章下该部
　　○起原任副总兵俞咨皋以原官管潮州参将事
　　○调潮州参将张＜棥心＞勋于香山
　　○升河南磁州都司佥书哈光显为四川建武游击湖广行都司佥书蒋吉嗣为松潘东路游击南京新江口坐营戴元贞为浙江巡抚标下右营游击蓟镇三屯营守备娄光生为神机九营佐击
　　○以恩诏释南京河南江广等处情轻罪宗睿煣等一十八名
　　○革原任西宁副总兵高秋狭西行都司掌印都司张鸣鹗仍行巡按御史提问追赃
　　○诏决奸细杜茂
　　○乙卯山东巡抚赵彦言部议邹滕二县全免加派二年郓峄曲滋四县全免一年钜野酌免一年之半京边钱粮不免第谓灾免京边无是例也臣思水旱之灾岁荒也岁荒则犹有旧蓄可接济有产业可变置责之办税谁曰不宜妖贼之变兵荒也兵荒则所在田产蓄积荡然一空救死不赡岂能供职若因国用匮乏必举全赋而徵之是以无地而代有地之粮一年而供两年之租鬻妻买子必不能完上虽不蠲下将自蠲邹滕为南北孔道漕运赖以转输又与徐淮错壤奸宄易于窃发倘比粮无聊之民纠惊魂未定之众复肆跳梁又烦戡定而咽喉要冲其堪在梗否乎祈如臣原议邹滕二县全免三年滋阳曲阜郓城峄县全免一年钜野量免半年不论起存一体通蠲至于曹州屡被妖贼蹂＜閵＞与钜野同惨应免加派一年普一视之仁章下户部
　　○升吏科给事中甄淑为礼科右给事中
　　○除侯补给事中许誉卿为吏科给事中孙绍统为户科给事中
　　○宣大巡抚右佥都御史王国祯称病请告不许
　　○加升河南按察司佥事魏士前为本省布政使司右参议仍管頴州兵备道
　　○甘肃总兵薛永寿自请率兵赴山海关  上敕谕褒美命作速前来仍著该部将一应责任事宜议妥速奏
　　○丙辰  上视朝
　　○  上谕阁臣向高卿居元臣辅政三朝持廉秉公忠端清慎朕悉鉴知况今东事未宁黔省蠢动正赖卿主持谋略岂忍称疾频欲求去值遇孟冬在迩即当表率群工共襄成礼何得卧病私寓致旷大典乎还勉强遵谕翌日即出入阁劻勷政务副朕眷倚延伫颙望至意慎勿有陈
　　○大学士叶向高又具＜锍-釒＞乞休  上优答不允
　　○赠原任南京兵部尚书顾其志太子太保荫一子国子生泰宁等卫夷人都指挥使主南台等进马补贺天启二年长至令节又朵颜等卫夷人都指挥使哈哈赤等进马补贺天启二年
　　万寿圣节各赏赐如例
　　○升蓟镇桃林口守备孟乔芳为遵化辎重营游击
　　○丁巳大学士朱国祚又＜锍-釒＞辞温诏留之
　　○登莱巡抚袁可立奏报登兵出海之期言登莱之水师实榆关之犄角臣与镇道图画者数月诸凡操练将士修验船只合并营伍简汰官兵稍有次第乃拔其尤者三千六百人俾总兵沈有容领之先发而副将李性忠所带家丁旧系辽左健士臣于三月十二日饯而送之嘱以相机进止以固榆关以联毛帅报闻
　　○河道总督户部右侍郎房壮丽中途称病请告不许
　　○升太常寺少卿吕邦燿为大理寺右少卿
　　○升山东右布政使程启南为本省左布政使狭西布政使司右参政秦士文为山西按察使云南按察司副使黄似华为本省布政使司右参政河南布政使司右参议苏光泰为湖广按察司副使
　　○琉球国中山王世子尚丰遣陪臣蔡坚等贡硫黄马匹先是琉球二年一贡万历间被倭残破掳其王诏停贡今十年世子请封请贡礼部议本国休养未久暂拟五年一贡待册封国王后另议从之蔡坚等宴赏如例
　　○予原任工部左侍郎丁懋逊祭一坛减半造葬懋逊山东沾化人万历八年进士初选余姚知县擢吏科给事中洊历户科都给事中抗＜锍-釒＞争国本忤旨革职为民  先帝登极起田间为太仆寺少卿遽升今官  山陵之役拮据尽瘁卒于官  上以懋逊国本建言佐部劳瘁赠工部尚书荫一子入监读书仍给祭葬如例
　　○命礼部左侍郎林尧俞充经筵讲官
　　○升广西按察使谢肇浙为本省右布政使补原任云南按察司副使李养质为狭西洮岷兵备副使
　　○升宣府滴水崖守备王应祥为宣府游击
　　○戊午兵部尚书董汉儒题称武途之壅也议者谓白丁纳汲沐猴而冠而鹰扬荐拔之士反以牖下老是朝廷不信功令而驱之幸门也以故科臣发＜锍-釒＞通之论臣部定掣选之规亦以武科世职均属王臣煌煌  天语自难中格乃才一再选而言不便者纷至今山西又见告矣查原＜锍-釒＞改缺者四用世职四用武科而三科武举及会举居二焉今各镇见任操守坐堡千总百总等官岂尽世职即世职中岂尽晓□凵□夕□夷情熟谙边务如黄明臣等者该抚第查以白丁纳级及他途入者汰之即世职中有庸懦无能贪黩已著者去之责令新选武科照劄管事惟冲边要堡夷汉久习者勿轻更更即新官已至不妨暂在抚道标下听用候缺仍细察某堡某缺极冲某堡某缺次冲某堡某缺近腹造册报部其极冲次冲者听各边抚臣酌量外其余容臣量人地相宜分别推用庶边政举而人情平矣总之封疆朝廷之封疆科目亦朝廷之科目精察以课其臧否虚心以决其用舍使捧檄而前者不徒委君命于草莽是中外所以相成即臣部亦不敢藉口用人之柄惟其所操有成心以轻世职也  上是其言
　　○升行人司右司副彭端吾为光禄寺寺丞
　　○加云南布政使司右参议管金腾道王之机南京光禄寺少卿职衔致仕
　　○加升山东都司刘永昌游击将军职衔
　　○己未升光禄寺少卿侯执蒲为太仆寺少卿
　　○升直隶太平府知府李若纳为湖广按察司副使管下江防道云南武定府知府胡其慥为本省按察司副使管临沅道永昌府知府曹景辰为本省布政使司右参议管金腾道
　　○升河南都司佥书张应乾为湖广掌印都司云南荞甸都司佥书薛继周为贵州掌印都司南直吴松游兵把总成大用为中都留守司佥书福建浯屿寨把总刘恒吉为浙江都司佥书南京大教场坐营韩昌言为江西都司佥书河南汝宁守备尚廷栋为湖广行都司佥书标兵右营坐营白鸣鹤为狭西都司佥书蓟镇罗文峪守备黄嘉禄为大宁都司佥书广西兴安守备陈壮猷为四川都司佥书广东总兵坐营高应毓为云南都司佥书
　　明熹宗悊皇帝实录卷之三十二
　明熹宗悊皇帝实录卷之三十三
　　天启三年四月庚申朔孟夏  上亲享  太庙
　　○是夜京师地震
　　○大学士史继偕又具疏求归  上优诏不允
　　○吏部尚书张问达又具疏乞休  上温诏慰留
　　○光禄寺少卿高攀龙奏臣观今日中外人心皆疑戚畹郑氏并及其昔日所用之人以为奴贼奸细已伏宫中一朝寇临于外奸发于内毙祸有不忍言奸细之说不必论其事之有无宜从人心所积疑者而角□羊之  陛下为餋性计亟当令归湖广原籍仍令带俸以示优厚至于李如祯一家交关郑氏祸延至今刘于简原招明言李永芳约如祯内应至于崔文昇当  先帝哀痛劳瘁不即诛夷谨止斥逐文昇复潜住京师意欲何为盖文昇素为郑氏腹心特当时失刑不及考讯今事急矣伏望立赐乾断将郑餋性一家发回原籍将李如祯崔文昇即正典刑则人心之危疑可释肘腋之隐祸可销得旨朕御极以来宫府协心禁庭安静外面如何妄生猜疑輙形章奏郑餋性若欲回籍当自行奏来保全国戚尔每当仰体朕心何必多言李如祯已问成狱并崔文昇朕自裁处不得牵扯  
　　○加升兵部职方司主事叶震生山东按察司副使职衔仍管赞画事
　　○加云南土官沙源为土守备世袭管理安南长官司事酬其捍御交酋之功也
　　○辛酉  上以朝仪不肃命礼部同该科及鸿胪寺官查明会典规则逐款申饬
　　○浙江湖州府知府杜乔林按察司副使仍管府事时湖  叶朗生谋逆就擒余党未戢士民保留乔林为善后计也
　　○巡按直隶监察御史潘云翼上言近据塘报东夷假道谋犯已有情形而西虏  乘机讲赏或阴与奴合亦未可知然而堤防总之在我修守要必先时以臣料逆奴狡计非装作西虏以窥喜峰之路必倡言假道以缓山海之防则关门兵马所当  为整顿至于喜峰诸口言之殊可寒心夫喜峰一口可通万骑夏秋恃河水作金汤冬来冻结即无所恃且青山口  家口董家谷铁门关处处皆冲本路主兵合马步应援官军仅六百有奇秋防分布合主客南北官军仅六千有奇若不亟议搜调严为设防傥误事机噬脐何及臣查通州营并中左右及镇守标下振威前左各营兵马共一万七千有奇而城操不与焉天津海防营并左右镇海标正选锋及江南水兵各营军马共二万五千有奇而城操不与焉似此多兵攒集一城坐食内地抑亦何所事事而方今边圉有警畿辅堪虞尚不为之协助应援乎合将通州左右两营与振威两营约兵九千余择本营一谋勇部将如王兴业其人佐之以雷起蛟统领赴防将天津标正两营与河南毛兵两营约兵九千余择本营一谋勇游击如周义其人佐之以骆举统领赴防二项军马合之近万八千各分防于中路喜峰诸口悉听镇臣王威调遣以至于东协则将蓟及深河芦峰新设官军调防于界岭桃林诸隘口悉听署协事梁柱朝调遣以至于西协则将密云振武营及顺义牛栏官军调防于石塘古北诸隘口悉听石匣镇臣孙祖寿调遣仍各将本路诸客官兵并敌台火器简搜而整顿之庶几三协其有备乎抑臣又有请焉三协原属一体旧制互相应援总隶三屯镇守居中而调度之顷以协守改镇遂至权并势分调度不行策应何望甚至烽火断隔畛域攸分非制之旧计之得者今后有警乃互相应援协力拒剿尤为今日蓟门要务得旨所奏深切边防该部作速议覆
　　○改新升山东布政使司右参政霸州兵备道王瑊于河南仍管大梁道新除大梁道右参政郑茂华分守河北道
　　○加升贵州参将杨洪震副总兵衔管总督标下中军事都司鲍钊游击职衔管总督标下右营事从督臣杨述中请也
　　○升山东加衔守备李在沐署都指挥佥事加都司佥书职衔管曹州新旧营兵马事从抚臣赵彦请也
　　○壬戌  上视朝
　　○命铸总理监军道关防给副使岳具仰
　　○命铸协守天津副总兵关防给副总兵毛有伦
　　○有盗入玄武门廊下潜匿缉获则游兵也诏禁地巡缉倍加严谨不得疏玩
　　○巡抚福建右佥都御史□周祚以红夷遵谕拆城徙舟报闻命该部知之按红毛夷者乃西南和兰国远夷从来不通中国惟闽商每岁给引贩大泥国及咬＜口留＞吧该夷就彼地转贩万历甲辰有奸民潘秀贾大泥国勾引以来据彭湖求市中国不许第令仍旧于大泥贸易嗣因途远□船去者绝少即给领该＜氵粤＞文引者或贪路近利多阴贩吕宋夷滋怨望疑吕宋之截留其贾船也大发夷众先攻吕宋复攻香山＜氵粤＞俱为所败不敢归国遂流突闽海彭城湖而据之辞曰自卫实为要挟求市之计然此夷所恃巨舰大炮便于水而不便于陆又其志不过贪汉财物耳既要挟无所得渐有悔心诸将惧祸者复以互市饵之彼拆城远徙故弭耳听命实未尝一大创之也
　　○兵部覆大同巡抚高第条陈二款一清理营务正兵一营以颛隶镇臣为院道体察之所独宽乃不肖武弁遂营之为窟矣今后责成总兵务不时体察某勤操练某废纪律某善恤士某惯剥军按季移会院道以便振刷一酌推将领边疆虏情非生其地者不习武科初至未免入地捍格自今酌量最冲次冲仍用世职以收轻熟之用近腹者兼推武科以试新发之硎俟其熟练边情渐次推用庶边地得人而世职武科并免遗珠之叹矣诏如议
　　○诏释江西禁宗谋墱多■谋走□曷
　　○升山东按察使李右谏为本省右布政使
　　○癸亥  上御文华殿讲读
　　○封宗室镇国将军以派等奉国将军寿鉥等镇国中尉以漍等各有差
　　○加宣府巡抚标下中军魏汝孝为游击将军从宣抚王之臣请也
　　○刑科左给事中尹同皋奏言辽左始终以战败非以守败为辽抚者惟是选将练兵以固人心扬军气保山海之巩固为第一义今斗鸣泰矢口而谭视奴酋若孤雏腐鼠欲弄之股掌之上知时事之可前而不知吾力之不能前愿鸣泰再□之也山海有警蓟门首当其冲为蓟抚者亦惟是选将练兵以固人心扬军气听山海之消息为第一义今岳和声抵掌而谭视用兵若弄丸承蜩别有不传之秘知吾局之当举而不知时势之不能举愿和声再□之也京营之典山海蓟门击首则尾应击尾则首应率然之势也京军虽积玩遴其精壮者而用之每万可得三四千人宜择一人焉假以便宜宽以时日俾整顿营务一年以后战守皆于此责成此非有大识力大胆如于忠肃者不能今日戎政留心及此欤伏祈敕谕督抚诸臣急行选练一切战守必实实有据以保无虞并敕兵部戎政树人除器简卒搜乘蚤图京师守御之具得旨兵事谋贵万全巡抚官责任甚重一应战守防御事宜著悉心调度仍与枢辅及督臣从长□确务保万全京营参酌旧制著实振刷一并申饬行
　　○赦四川狱犯黄金玉沈宪等先是奢难陡兴三已震恐狱囚率乘机叛逃独简州温江郫县狱犯黄金玉等执戈卫官效死不去事平束身归狱四川抚臣朱燮元以闻刑部尚书孙玮等覆言犴狴中有此忠义宜曲加宽贷以磨砺人心从之
　　○诏太仆寺发马价银三万解赴大同抚院预备天启四年本镇互市马价之用从枢臣董汉儒请也
　　○荫阵亡辽东分守辽海东宁兵备道右参政赠太仆寺少卿顾颐孙思源本卫副千户世袭
　　○甲子  上御文华殿讲读
　　○赠兵部左侍郎陈邦瞻兵部尚书荫一子入监读书
　　○大学士叶向高以病乞宽假且言贵州危急已极抚臣王三善欲请帑金三十万揆之事势不得不应  上谕以兵食军国大计俟卿出从长□确
　　○兵部尚书董汉儒等覆贵州总督杨述中疏谓黔围解而复急督臣蒿目于无饷无兵且援征播故事以请第播州捣巢不妨以持久困之黔则呼吸危亡万难停待征播当全盛之日兵饷自易凑手今各处民穷财尽调发一空若必待调兵满三十万而后举事此无救于黔而祸已中各边腹矣现在楚报兵五万粤西报兵二万余酉阳石砫土兵及黔之余烬应不下三万黔南亦屡报赴援谅不下二三万督臣宜急走庆远平越之间联三路声势通会城消息多方赴援出之水火前臣请帑金三十万尤恳  皇上慨发以解西南半壁之悬至督臣请令滇南镇守总兵沐昌祚移驻沾益州广西总兵纪元宪移驻泗城州湖广总兵马炯移驻偏桥以便进取以壮声援亟祈明旨申饬若逗遛误事责有所归得旨贵州望救甚急奏报见在各兵著总兵官作速督发移镇调度邻省总兵官提兵就近以便策应不得违误
　　○太仆寺卿柳佐以淮安扬州等府积欠马价数多冏藏空虚乞严敕各该地方刻期督催仍立限考成以儆积玩从之
　　○大学士朱国祚又引疾乞休  上优答不允
　　○起升通政使吴用先疏辞新命不许
　　○升尚宝司卿胡琳为太仆寺少卿
　　○升南京兵部中军参将鲁应魁为四川副总兵南直金山游击陆允升为神枢三营参将延绥柏林堡守备赵一麟为宁夏领军游击
</div>
    <div class="pagination">
<a href="明实录熹宗实录_page48.html">上一页</a><span>...</span><a href="明实录熹宗实录_page44.html">44</a><a href="明实录熹宗实录_page45.html">45</a><a href="明实录熹宗实录_page46.html">46</a><a href="明实录熹宗实录_page47.html">47</a><a href="明实录熹宗实录_page48.html">48</a><span class="current-page">49</span><a href="明实录熹宗实录_page50.html">50</a><a href="明实录熹宗实录_page51.html">51</a><a href="明实录熹宗实录_page52.html">52</a><a href="明实录熹宗实录_page53.html">53</a><a href="明实录熹宗实录_page54.html">54</a><span>...</span><a href="明实录熹宗实录_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
