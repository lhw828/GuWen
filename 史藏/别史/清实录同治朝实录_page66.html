<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 66 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 66 页/共 505 页</h1>
    <div class="content">
○又谕、严树森奏、请清查流品一摺。军兴以来。捐案频开。流品混杂。往往捐赀一交。不问其身家是否清白。立登膴仕。名器滥邀。吏治日坏。亟宜清查流品。以挽颓风。著照严树森所拟。嗣后外省捐纳人员。由何省上捐。即责成可省之同乡地方官。详细确查。如果身家清白。始准咨行本籍。出具册结。送部引见验看。再由同乡京官覆查出结。其由京局报捐者。即专责同乡京官确查结保。设有出身卑贱者。立时首报。傥失于查察。别经发觉。除本员照例治罪外。并将滥出印结之地方官及同乡京官。一并参处。至军营投效人员。流品更属不一。如果奋勇杀贼。效力行闲。自当破格施恩。以昭激劝。但各省督抚及各路统兵大员。仍当确切查明。豫防冒滥。傥稍有含混。一经查出。定将滥保之员。从严议处。　　

○谕议政王军机大臣等、李鸿章奏、大股逆匪。窜偪沪防。调兵分路援剿一摺。此次苏昆嘉兴等处贼匪十余万。分股扑犯青浦县城及北簳山营盘。虽经官军击退。而该逆大股。复敢偪攻北新泾营盘。是贼因金陵攻急。恐沪上一军。由昆山进袭苏州。夺其巢穴。故为此牵掣我师之计。北新泾为上海西路要冲。而营内粮药缺乏。李鸿章现调刘铭传等四营回援。并饬程学启等带兵分路夹击。即著严饬各该员弁迅速援剿。务将大股悍贼悉数殄灭。肃清沪防。李鸿章所部得力兵勇不过万余。除调防各路外。存沪营者仅二三千人。兵数太单。既据华尔约会英法各兵合力迎击。即著李鸿章相机妥办。以厚兵力而埽贼氛。况文榜系革职拏问之员。该抚派令驻北新泾防堵。恐未必真能得力。自应仍遵前旨。解赴左宗棠军营候审。所管防务。即拣派妥员前往接替。均著李鸿章斟酌妥办。另片奏、英国提督建立炮台。催送工费等语。英国建立炮台。名为助我防剿。实则借以自卫。虽英国提督并未先行商及。自不值再与理论。其所开经费银一万八千三百余两。即著照数给还。将此由六百里谕令知之。　　

○又谕、严树森奏、绘具湖北全省地图呈览一摺。行军之道。以审地势为先。鄂省居天下之中。为自古用武要地。该抚宦楚十年。足迹所至。悉行记识。并于郧阳施南二府。未曾亲历者。饬属绘呈地图。加以咨访参核。具见留心军事。图内所绘山川险要。朗若列眉。而于道里远近。亦能详细开载。尚足为发纵指示之一助。近来督抚中如曾国藩、左宗棠等、均能讲求地理。是以所向有功。严树森惟当益励精神于战守机宜实心讲究。务期四境乂安。庶不负其所志。又奏林光祖、黄荩臣、不可再行录用一片。已谕令军机处存记矣。将此由四百里谕令知之。　　

○又谕、瑛棨奏、请饬雷正绾一军留陕调遣各摺片。英桂奏、统筹北省全局分兵扼剿一摺。据瑛棨奏、逆回掳抢西同两属财物扮作行旅。运往省西。且以重金贿买汉人替作奸细。并助贼抗拒官军。煽惑回兵。私自逃走各等语。著多隆阿于行抵西安后。即会同瑛棨派兵截剿。毋令饱扬。其省垣战守事宜。并醴泉西北一带。均关紧要。并著多隆阿会商瑛棨妥筹布置堵截。其商雒一带防务。并著一并妥为兼顾。毋稍疏虞。又据英桂奏探得南阳解围。发捻大股。直窜河洛。已至洛阳及嵩宜界内。又有另股。自太康窜至朱仙镇一带滋扰。豫省腹地。岂可再被蹂躏。太康一股。前据僧格林沁奏已派恒龄等追剿。仍著严饬该将弁尽力剿洗。如兵力单薄。必须添兵助剿之处。著该大臣妥筹办理。毋令扰及省垣。或分股旁窜。其南阳解围直窜河洛之发捻。势甚浩大。郑元善业已出闱。著即克期出省。调集杨飞熊、卢得胜、及洪贞谦等、所带兵勇。驰赴洛阳。遏贼北窜。如各路兵力尚嫌不足。李续焘一军。亦可迅速调派前往。并力扼剿。郑元善带兵出省。汴城不免空虚。著毛昶熙迅带兵勇回顾省垣。仍激励乡团。会同官军及在城文武。妥筹防剿。胜保前派驻扎洛阳之兵。著即饬令归郑元善调度。以厚兵力。山西沿河各隘口。西防回匪。南防发捻。在在均关紧要。英桂务当就现有兵勇实力防堵。山西情形。如此紧要。著胜保迅遵前旨。驰赴同朝一带力筹扼剿。并檄令总兵马升带领劲兵及副将珠尔杭阿等兵。一并折回晋省。以资防剿。山西为完善之区。胜保素顾大局。谅不至贪图近功致疏远略也。该大臣其懔遵毋忽。将此由六百里加紧各谕令知之。　　

○又谕、前因英蕴奏调补伯克之噶依特捐银二百两。请补巴尔楚克粮员之音德春捐银五百两。均已收抵经费。该员等既系应补人员。又复捐输银两。英蕴等仅于摺内声明。并未另案请奖。恐有不实不尽。是以谕令该大臣查明给奖。兹据英蕴、武隆额奏称、音德奏于五月闲因病出缺。报捐银两。尚未交库。恳免追缴。所遗之缺。请以乌勒锡苏补授。又愿捐银五百两充饷等语。览奏不胜诧异。新疆各城。奏补人员。自有一定章程。何以叠次应补之员。既据出具切实考语。又复声叙捐输银两。是否系英蕴等勒令捐输。所捐银两。恐尚不止此数。英蕴等有无侵蚀。著景廉汇入前案。确切查明。据实具奏。前据英蕴奏喀喇沙尔库尔勒三品阿奇木伯克缺。请以阿布拉什拟正。声明捐军饷银五百两。阿克苏四品伊什罕伯克缺。请以迈玛特阿普都拉调补。声明愿捐军饷银一千两。业经先后照收。是捐输补缺。近来竟为锢习。更恐有勒捐肥己等弊。著一并详细查明。如有各项情弊。即著从严参办。英蕴等二摺。均著钞给阅看。将此谕令知之。寻奏、遵查粮员及伯克等捐输。并无抑勒侵蚀等弊。请将阿布拉什、迈玛特阿普都拉、噶依特三员。给与议叙。其乌勒锡苏一员。于清汉文义较顺。拟准其补授巴尔楚克粮员。从之。　　

○补铸江西新昌县知县、浙江临海县儒学、河南唐县儒学、各印信条记。从巡抚毓科、王有龄、严树森请也。　　

○以办理和阗金场出力。赏四品阿奇木伯克阿勒玛斯等花翎。六品军功回子西里普等蓝翎。余加衔升叙有差。　　

○予江苏北新泾阵亡都司刘玉林、守备熊得春、祭葬世职加等。　　

○丁卯。上诣观德殿几筵前行月祭礼。　　

○谕内阁瑛棨奏、请将被难各员分别优恤一摺。陕西回匪与汉民互斗。经前任都察院左副都御史张芾、率同候补直隶州临潼县知县缪树本、山西候补知县蒋若讷、回绅候选知府马百龄、俊秀张涛、分往弹压。行至油坊街地方。被回匪拥至仓头镇。于五月十三等日。先后将张芾等杀害。张芾骂不绝口被祸尤惨。马百龄另在普陀原圈禁。闻张芾等被害。大骂回众。亦被杀死。览奏曷胜悯恻。张芾办理陕省团防。屡著劳绩。兹复见危授命。大节懔然著加恩照侍郎例从优赐恤。伊子二品荫生张师劬、著赏给举人。准其一体会试。缪树本著照知府例。蒋若讷著照同知例马百龄著照道员例。张涛著照县丞例。均交部从优议恤。并著于陕西省城建立张芾专祠。缪树本等准其一并附祀。以慰忠魂。　　

○又谕、前因曾国藩奏安徽巡抚李续宜丁忧。应否赏假回籍。当经降旨。李续宜改为署理皖抚。毋庸给假回籍。兹据李续宜奏、沥陈哀悃。吁恳赏假回籍奔丧。俾得稍申哀痛之情。慰伊父倚闾之望。仍即前赴军营。力图报称等语。览其所奏。情词恳切。出于至诚。且该抚旧病未痊若令在营穿孝。强抑悲哀。非所以示体恤。现在安徽巡抚已派唐训方暂行署理。李续宜著赏假百日准其回籍治丧。假满后即行驰赴安徽军营。接署抚篆。惟现在安徽军务甫经就绪镇抚机宜。在在需人治理。李续宜著俟唐训方驰抵署任后。再行回籍。该抚当仰体朝廷破格夺情之意。务以军事为重。毋得再行渎请。　　

○谕议政王军机大臣等、文煜、崇厚奏、请将缉捕不力之文武各员摘顶勒限严拏一摺。已准将静海县知县邓春林等摘去顶带。依议办理矣。直隶地方。屡有骑马贼扰害行旅。此次崇厚派委都司精阿、前往盐山一带查看马拨。于八月初七日。行抵静海县属之唐官屯地方。该匪胆敢将行李公文。一切抢去。经崇厚派令守备王朝栋等驰往兜拏。并未能克期弋获。直至初十日。该匪在唐官屯与副都统遮克敦布派出委弁张得安接仗。经乡团兵丁。击伤数贼。始向西南窜去。且于静海天津县境。续有抢劫之案。该匪肆意横行。藐法已极。著文煜、崇厚、遮克敦布、饬令派出各员弁、会同该管地方官弁民团合力兜捦。毋令远扬。并著文煜严饬静海县知县邓春林、都司舒敏、于失事地方。勒限赶紧缉拏务获。傥限满无获。即著从严参办。以儆玩泄。将此各谕令知之。　　

○又谕、前据僧格林沁奏、楚军与苗练仍有各不相容之势。请饬李续宜顾全大局等语。当经谕令李续宜遵照办理。将筹办情形与僧格林沁详细酌商。并据议政王军机大臣等将僧格林沁所致信函呈览。该大臣公忠体国。所论军务大局。及办理苗练情形。权时度势。甚为切要。苗沛霖从前阴鸷狡猾。其甘言软语。原不足恃。如胜保之以事事曲从为抚。固无了期。然必坚持成见。不与以可转之机。必将决裂。亦非办法。李续宜猝丁母忧。业经赏假百日。令唐训方前往署理。酌量驻扎。袁甲三虽因病开缺。现尚未能交卸。际此新旧乘除。一切控驭机宜。尤关紧要。前据该大臣奏已劄饬苗沛霖奋勉图功。将攻剿捻匪情形。随时禀报。未知苗沛霖曾否禀覆。而现在围攻南阳之发逆。回窜河洛。其太康捻股。又复窜至朱仙镇一带。闻张落刑亦在其中。并未闻苗沛霖派练剿击。可见其尚怀观望。并不肯奋勉出力。该大臣仍当设法笼络。予以自新。使其知畏知感。奋力剿捻。俾捻匪有所牵制。不能长驱出犯。庶该大臣得以直捣捻巢廓清腹地。淮北军务。已责成该大臣节制所有苗练及捻匪剿抚各事宜。均著审度时势。权宜办理。毋稍拘执。将此由六百里密谕知之。　　

○又谕、李续宜奏、吁恳赏假回籍奔丧一摺。已降旨赏假百日。准其回籍矣。皖省粤逆。虽就肃清。而徐宿蒙亳等处捻匪。屡次出巢肆扰。且正阳关寿州各处。苗练眈眈虎视。亦未必帖耳就抚。曾国藩节制四省。军务綦繁。现值进剿金陵。调度正当吃紧。皖北关系紧要。必须得人督办。俾曾国藩得以专意东征。据李续宜奏称唐训方久历戎行。熟谙战守。著官文速饬该藩司前赴安庆。接署抚篆。毋稍迟延。其应否驻扎临淮。接统袁甲三一军之处。并著曾国藩酌度具奏。前因袁甲三奏病势难支。降旨准其开缺。现在李续宜给假回籍。临淮当南北之冲。战守事宜。不容稍懈唐训方甫经到皖。一切情形尚未熟悉。必须该大臣相助为理。著袁甲三力疾从公。妥筹办理。所有钦差大臣关防。仍俟李续宜假满回皖再行交卸。胜保前办苗沛霖抚事。种种迁就。物议沸腾。僧格林沁老成之见。其心无私。且系节制淮北军务。不可与胜保一律看视。唐训方抵皖后。所有驾驭苗沛霖之法。当与僧格林沁详细筹商。不可意存歧视。昨据袁甲三奏龙潭攻克。现复攻取七里洲。以断九洑洲之粮道。能否得手。著曾国藩审度机宜妥筹办理。本日又据冯子材奏鲍超一军。八月闲可至金陵等语。著曾国藩酌量情形。催令该提督迅速移师。以期厚集兵力广德州贼目投诚一事。办理有无就绪。著曾国藩迅速具奏。将此由六百里各谕令知之。　　

○又谕、冯子材奏、逆匪分股叠犯镇防。经官军击退一摺。七月二十五日以后。逆贼添纠匪党。锐意扑犯。先后被击回巢。此时金陵贼势日见穷蹙。句容等处之贼更番出扰。希图牵掣我师。镇江为南北咽喉。久为贼所觊觎。该城孤立江滨。自当审度万全。以固根本。西南接句容等处贼巢。东南有丹阳各处逆匪。北面滨临大江。越河孟河诸口。港汊亦复纷歧。该逆飘忽靡常。设或乘虚内犯。为患非轻。不可不严为防范。著该提督激励将士。以守为战。不可悬军深入。致为逆匪所乘。将此由五百里谕令知之。　　

○又谕、骆秉章奏、遵旨覆奏一摺。据称张亮基遣散滇练。川省筹备行赀。已经解往。现开泸州尚有滇练。约四千人。其业经遣回弁兵。虽据禀报起程。尚未知果否回滇。徘徊日久。必至另生枝节等语。前据骆秉章奏接张亮基函称散遣悍练。已十去其八。何以留扎泸州者。尚有四千人。且张亮基前称遣散练勇。非银五万两不可。现在骆秉章已筹拨银四万五千两。并前拨银二万六千两。续拨银一万六千两为数甚钜。何以于散练一层。尚属茫无把握。殊不可解。川省军务未竣。头绪纷繁。若再将此股练勇。激而生变。贻患地方。张亮基自问当得何罪。此时昭通一府。虽尚安静。而大理等处。杜汶秀尚在负嵎。张亮基入滇后。势非用武不能戡定。滇练本系张亮基旧部。因其穷而失归。笼络以安其心。激励以作其气较之仓卒召募必更得力。即著张亮基、潘铎、妥为办理。不得颟顸贻误。致干重咎。至林自清应否挈同回滇。仍著骆秉章、潘铎、张亮基、斟酌妥办。徐之铭屡欲阻遏兵勇入滇。叠经谕令潘铎张亮基等详慎侦探。毋堕奸诈若能率万余滇练。使效前驱。又有川饷足资沿途口食。宣布朝廷威德。正在此时。该督等务即相机前进。毋令事机之屡误也。骆秉章另片奏、中瞻对夷酋。强占土司地方。近复扰及明正边界等语。著骆秉章饬令都司谢国泰、同知张超等、前往剀切开导。务令敛兵归巢。并著饬令该处土司兵弁严扼边隘。以备侵轶。将此由六百里各谕令知之。　　

○又谕、崇实、骆秉章奏、拉里等处粮员来禀。接据前藏兵民公呈。佥谓满庆信任私人。受其愚惑。为布赉绷寺喇嘛挟制。擅起兵衅。哷徵呼图克图虽暂时出避。后患方长各等语。似此情形。是满庆等前奏危而复安等语。殊不足信。必须持平办理。方能久远相安。本日已降旨赏给福济副都统衔。著即驰赴西藏。会同景纹秉公查办。务令两造曲直。各得其平。庶足安黄教而靖疆圉。至满庆等办理不善情形。及有无受贿情弊。并著确切访查。据实具奏。福济以屡经获咎之员。此次委以边疆重务。该员具有天良。想断不敢粉饰瞻徇。自干罪戾也。将此由五百里各谕令知之。　　

○长芦盐政文煜奏拨册开造银数。并无含混。下户部议。寻议上。查册开筹补军需银一项。系从前天津办理军务。借用部拨银两。奏明分年捐补。此次续收捐项。既不遵案解部。又称不应入拨。殊属非是。盐斤加价一项。曾经户部奏令专款存储。听候拨用。乃自八年至十一年。从未将徵存实数报部。一经指查。竟称不应入拨。殊属矫饰。补垫积欠两项。系应遵案解部之款。乃十余年来从未报解。亦未造报。今经指查。又谓应俟奏销核明。显系遗漏于前。矫饰于后。请将历任长芦运司。分别议处。从之。　　

○赏已革云贵总督福济副都统衔。驰赴西藏。会同驻藏大臣景纹查办事件。　　

○和阗办事大臣常亮因病解职。赏通政使司通政使奎章副都统衔。为和阗办事大臣。　　

○以湖北布政使唐训方暂署安徽巡抚。湖北按察使阎敬铭署布政使。　　

○戊辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、刑部奏、发往新疆效力之已革大员。应否援免。请旨一摺。已革江南河道总督庚长。前因失守清江。经刑部拟以斩监候。当经奉旨从宽发往新疆。效力赎罪。兹据刑部奏称、庚长现在行抵陕西。据瑛棨咨明该部。该革员事犯在咸丰十一年十月初九日恩诏以前。应截留查办援免各等语。庚长系因失陷地方。罪应斩候。从宽发遣之员。虽事犯在恩诏以前。著不准其援免。仍发往新疆效力赎罪。　　

○追封孝德显皇后曾祖父原任刑部尚书明山、祖父原任兵部员外郎祺昌、为三等公。曾祖母库尔氏、祖母那拉氏、为公妻一品夫人。祭一次。修坟建碑如例。　　

○追封慈安皇太后曾祖父原任陕西延绥镇总兵官策普坦、祖父原任西甯办事大臣福克精阿、父原任广西右江道穆扬阿、为三等公。曾祖母扎库他氏、祖母觉罗氏、母宗室氏、觉罗氏、为公妻一品夫人。祭一次。修坟建碑如例。　　

○追封慈禧皇太后曾祖父原任户部员外郎吉朗阿、祖父原任刑部郎中景瑞、父原任安徽徽甯池太广道惠徵、为三等公。曾祖母宗室氏、祖母瓜尔佳氏、为公妻一品夫人。祭一次。修坟建碑如例。　　

○封慈安皇太后生母姜佳氏、慈禧皇太后母富察氏、为公妻一品夫人。　　

○顺天府以宗室乡试中额请。得旨、取中四名。　　

○予直隶东明阵亡在籍布政使司理问李恒、训导崔瓘、祭葬世职。　　

○己巳。遣官祭文昌帝君庙。　　

○谕内阁、前因御史胡寿椿奏参山西臬司瑞昌等贪劣各款。当经谕令爱仁、王茂荫、从严查办。兹据爱仁、王茂荫、逐加研诘定拟具奏。此案暂革山西按察使瑞昌、虽讯无婪实迹。惟当防务吃紧之际。兑换多金。致招物议。实属不知检束。著开复原官。仍交部严加议处。暂革候选道沈巢生、虽讯无把持盐厘实迹。惟以监司大员。捏名充当商夥。实属有玷官箴。著即行革职。暂革山西候补知府沉长材、虽讯无买缺实迹。惟伊父沈巢生、既在山西开设盐店。该革员并不遵照新章。声明回避。著交部照例议处。沉长材现在另有应行查办案件。其暂行革职处分。著俟另案办结时。声明请旨其讯无实迹之山西冀甯道钟秀、代州知州程国观、均著无庸置议。候补道穆克金布、虽讯无夤缘改委各情。惟是否不谙公事。著英桂随时留心察看。据实具奏。山西巡抚英桂于已发摺件。辄行追回。实属不合。著交部议处。雁平道崇泰、虽讯无遇案索银情事。惟性喜宴安。且年力就衰。难期振作。著以原品休致。寻吏部议、瑞昌照不应重私罪例加等降四级调用。不准抵销。英桂照违令公罪例罚俸九个月。准其抵销。从之。　　

○又谕、爱仁、王茂荫奏、访闻谋产毙命。捏情诬节一案。请交抚臣督同藩臬研究确情等语。山西太谷县民妇员杜氏、员杨氏、谋产争继一案。前经巡抚英桂奏结。兹据爱仁等将全案卷宗。逐细查阅。其中疑窦甚多。即如员何氏拦验员杨氏尸身时。并无接生之田车氏。迨提省时忽添出田车氏。显系随后贿串作证。杨氏如果因产身死。前任知县沉长材已赴尸场。何以不行验明。拦验者系死者之仇家。与年甫十七之尸弟。又何以率准拦验。且杨学正系杨氏堂兄。如有奸情。杨氏因产身死。杨学正罪名出入攸关。更无不验明之理。此案系沉长材任内之事。何以提省时仍令该员承审。其五年立继。为员崇鼎承祧之案。何以率请撤销。此案杜氏杨氏涉讼多年。核其肇衅之由。即系杜氏欲以伊子双祧。而杨氏不愿所致。嗣杨氏忽死。杜氏即以私产等情。呈请批销待继之案。以遂其吞产之私。种种情形。显而易见。业经爱仁等讯据杨氏仆妇曹武氏等供明。婴孩系杜氏家仆妇送来。意图污坏杨氏名节。是谋产诬节等情。已有端倪。不难水落石出。著英桂督同藩臬两司。亲提人证卷宗。秉公严讯确情。按律定拟具奏。以成信谳。不得因系已结之案。稍存回护。致干重咎。　　

○谕议政王军机大臣等、前因户部库储支绌。谕令劳崇光、英桂、无论何款。各先提银六十万两解京。兹据该部奏称截至本年六月底。惟山西如数解齐。广东仅报起程银五万两。其余作何筹解。未据登覆等语。部库存项。万分缺乏。九月分放款。已属不敷支领。劳崇光身任兼圻。叠奉谕旨严催。宜如何悉心筹画。乃任意玩延。直将紧要部款。置之度外。且山西奉拨各路协饷。较广东尤多。近日本省防费所用。亦复不少。而英桂于京饷从无贻误。早经埽数解齐。广东并非瘠苦之区。何至一筹莫展该督一味耽延。视谕旨如弁髦。实堪痛恨。若再不能宽筹速解。势必贻误开放。所关非细著劳崇光懔遵前旨。仍于两个月内。将提解银六十万两及未解京饷银两。赶紧如数解齐以资接济。傥敢仍前玩泄。定当从重惩处。决不宽贷。懔之。将此由五百里谕令知之。　　

○又谕、爱仁、王茂荫奏、查办山西事件完竣。据实覆奏。并访闻太谷县有谋产毙命捏情诬节一案。现在审办各摺片。爱仁等于结案后。已率同司员取道赴陕。著于抵陕后。将交查各件。逐一详细查覆。不得稍涉含混。至谋产毙命捏情诬节一案。前经英桂含糊奏结。既据该尚书等将全卷逐一细查。疑窦甚多自应彻底根究。以期无枉无纵。但此案事非一年。官非一任。其中牵涉甚多。恐英桂欲回护前奏。不肯悉心研鞫。著爱仁、王茂荫、于陕事办竣。道过山西时。再行详加覆核。务须水落石出。以成信谳。另摺代奏前任陕西平利县知县冀唐封所陈十条。览其词意。率多空言摭拾。无裨实用。其所陈调兵守险二策。是否可行。著于到陕后察度情形具奏。冀唐封前在陕西知县任内。官声政绩如何。其撤任系因何案。并著访查奏闻。将此谕令知之。　　

○又谕、谭廷襄奏、添兵会击捻匪。并兰费剿匪。堵御教匪情形一摺。捻匪由鱼台堤濠。窜向西北一路。僧格林沁派色尔固善追及鱼台西北。及金乡交界之罗家寨等地方。谭廷襄既称此军与贼接仗。又称仍行撤队回扎鱼台。究竟曾否获胜。抑系未经得手。并未明晰声叙。著即将接仗情形。详细具奏。现在该匪大股。扰及嘉祥。偪近济甯。一经窜渡运河。势必北趋省垣。到处蔓延。又成上年春闲之局。该抚现复添派协领海群马队与前派副将保德等各队。驰赴长沟一带。与僧格林沁追剿之军两面夹击。并令扎隆武传齐各团。扼守口岸。著即严饬在事各员实力堵剿。毋得有名无实。致滋贻误。运河防堵一节。尤为紧要关键。所有沿河及南阳等湖船只。均须提归东岸。并激励团勇齐心守御。毋令贼踪偷渡。是为至要。东昌一带接壤大名。并著调集乡团扼贼西窜。一面知照遮克敦布一体堵御。以杜贼窜畿南之路。毋稍疏忽。兰费一带股匪。捻首王广继并未歼除。本境土匪尚多。著即饬令德楞额、并该抚派出之游击绪纶等迅速剿除。毋再延缓凤凰山教匪。时虑乘闲突出。该抚务宜严密布置。力扼要冲俟勇队到齐。即分道进攻。务须捦渠捣穴。不得因邹曲一带队伍单薄。致令乘虚出窜。扰及山外完善地方。将此由六百里谕令知之。　　

○庚午谕内阁、前因僧格林沁奏、所保笔帖式常瑛等。经吏部照章议驳。该员等未免向隅等语当交该部另行妥议具奏。兹据奏称、满汉各员升转。定例本有不同。旗员随带从戎。亦与汉员回籍办团者有闲。所有旗员随带军营者。应准以京职外官酌保。并加保班次均就各旗员现在官职。在京在外本应升之阶级。酌核保奏。惟不准滥行保至五品京堂以上。京员自郎中以下。补缺时准照所保班次。即与升补。遇题缺则统由该部堂官。酌量应升应补。不得率请加无论题选咨留字样。以示限制。其汉员仍照所定章程核办等语。此次僧格林沁所保之笔帖式常瑛等四员。著即照该部奏定新章。给予奖叙。从前业经予奖叙者。毋庸再议。其余军营团练各汉员。仍著照旧章办理。以示区别。　　

○又谕、前因官文等奏称记名道郑兰、委办江汉关税务。熟悉地方情形。请以该员补授汉黄德道员缺。当经降旨允准。兹据吏部奏称、湖北汉黄德道一缺。系五月内截缺。未经该省扣留。该部以浙江候选道白让卿题补斯缺奉旨在先官文等请以郑兰补放在后与定例不符。请将郑兰撤销等语。郑兰办理江汉关税事务。既据官文等奏称于地方税务。均有裨益。自应准其所请。以资熟手。所有汉黄德道员缺。仍著郑兰补授。其应行签升之白让卿一员。著留于湖北。遇有该省选缺道员缺出。即著尽先坐补。此系因人地相需起见。他省不得援以为例。　　

○谕议政王军机大臣等、给事中吴焯奏、甯国府城克复。苏浙已有可乘之机一摺。据称曾国荃进攻金陵。苏常悍贼。及甯郡余匪来援。虽经奋力击退。而贼渠老巢。贼必力救。请饬曾国藩分遣各军截贼来援之路。并图攻严州。以牵贼势各等语。前据曾国藩奏甯郡既拔。江浙之门户已开。金陵之机势渐紧。由是略取东坝。会剿下流。并称鲍超之全军足资游击。是鲍超一军。该大臣业拟调其由东坝一带进兵。断贼援路。与该给事中所言。大致相合。惟广德州逆首童容海乞抚。办理曾否就绪。鲍超是否可以由溧水等县。径趋金陵。抑或须广德州收复。再行整军前进。该大臣谅能审度机宜。妥筹办理。甯郡既克。徽郡更觉安谧。著曾国藩饬令驻徽将领。规取严州。与左宗棠衢郡各军互相策应。俾贼匪处处受敌。不暇相顾。曾国荃得以专攻金陵。则剿办自易得手。至吴焯所陈专杀长发老贼以穷其术。招徕裹胁以壮吾势。厚恤死事以鼓吾气。安集流亡以实吾地各条。节经分别降旨。通饬各督抚及各路统兵大臣。次第办理。惟该给事中所奏。闲有与现办情形。微有不同之处。仍著曾国藩量为采择。当于军务不无裨益。原摺著钞给阅看。将此由四百里谕令知之。　　

○又谕、有人奏、黔省之事。坏于田兴恕偏任谢葆龄、张心培、钱登选、冷超儒、赵国澍、吴德溥、朋比为奸。自韩超接署抚篆。所任用者。仍属谢葆龄等六人。韩超之幕友陈昌运籍隶贵州。则为之改籍贯。委署思州府篆。习教王云以船户捐知县。而委署铜仁府。王云到任。挟仇擅杀团首向姓。致团众不服。句匪犯境。署遵义县于钟岳素性夸诞。韩超引为心腹。不用司详。辄委兼署绥阳桐梓等县。并办婺川等处军务。于钟岳任意苛敛。几至激成民变。至黔省抽厘章程。名为厘谷。实通省按粮按亩。十取其一。上年收至四十余万两。不知消归何有。其委出官绅。率倚势杀人。于十一抽厘之外。私加至十之四五。民闲稍有不遵。即刀割其鼻。用绳穿孔。鱼贯游街示儆。上年十二月闲。清镇县委员张钟元、钱恭、以此刑毒百姓。致激成磔杀委员。抢毁厘局之举。韩超犹为之弥缝其事。仅以民团报仇入奏。其余任性妄为。不可枚举。请饬查明惩究等语。谢葆龄等声名甚劣。曾据骆秉章遵查属实。而该署抚覆奏。则称谢葆龄、张茂萱、钱登选、冷超儒、皆系黔省得力人员。于赵国澍一员。则称其嫉恶如仇。不徇情面。今谢葆龄等又为人所弹劾。是韩超一味袒护。已属显而易见。其任用非人。苛派敛怨等款。更难保其必无。黔省军务未竣。田兴恕已贻误于前。岂容韩超复贻误于后。著崇实、骆秉章、劳崇光、汇入查办田兴恕案内。将韩超被参各款。确切查明。据实参奏。不准稍有回护。原片著钞给阅看。将此由四百里各谕令知之。寻劳崇光等奏、遵查韩超有心求治。而才短于虑事。识闇于知人。其开脱谢葆龄等参款。因爱其才而昧其短。其委于钟岳兼署三县。亦志在用才。而不虑其不能兼顾。应请交部议处。谢葆龄、张心培、现因另案奏参。王云先经韩超参革。赵国澍已剿贼阵亡。钱登选等查无实在劣迹。其才皆可用。请免置议并送部引见。从之。　　



大清穆宗继天开运受中居正保大定功圣智诚孝信敏恭宽毅皇帝实录卷之三十八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。八月。辛未。遣官祭关帝庙。　　

○谕内阁、前因曾国藩奏踞守广德州城之伪保王童容海率众乞降。当经谕令曾国藩妥为筹办。兹据奏称、童容海即洪容海、自诣鲍超军营投诚后。即率所部攻取广德州城。将守城悍贼伪阀天义马桂功捦杀。并收其众六七万人一律薙发。呈缴伪印三百余颗。伪官照九百余张。当将州城收复。其被胁良民。经曾国藩饬令总兵宋国永等、发给护照川赀分别散遣。办理尚属妥善。洪容海身陷贼中数载既能自拔来归。复能率众效力。计取坚城。袭杀守贼。足见其从前被贼所胁。并非甘心从逆。此次奋勉立功。不无微劳足录。洪容海著赏给游击衔。以示奖励。此外为贼偪迫勉强胁从者。正复不少。果能悔罪投诚。献城自赎。杀贼立功。各该督抚及各路统兵大臣。即不准过事苛求。一经奏闻。无不予以自新。恩施立沛也。　　

○谕议政王军机大臣等、寄谕钦差大臣僧格林沁、前日伯彦讷谟祜自军营回京。召见时。询悉该大臣腕恙尚未就痊。殊深廑念。该大臣以军务方殷。未敢遽行请假。足徵以国事为重。力疾从公。并闻所部兵勇。除调出追剿捻匪外。留营不过数百。甚为单薄。傥捻匪由夏鹿一带乘虚扑犯。恐存营兵力。不敷守御亦必当谋出万全。毋令捻逆乘闲窥伺。方为妥善。将此谕令知之。　　

○又谕、曾国藩奏、叠奉谕旨。分条覆奏。及历陈近日军情各摺片。多隆阿援陕之师。自庐州拔营后。两月未见官文等奏报。是以改派胜保督办陕西军务。嗣因多隆阿有入陕消息。复谕令胜保专办渭北。多隆阿专办渭南。现在胜保已抵临潼。多隆阿计亦可到西安。俟陕境回匪剿平后。即著照该大臣所拟。令该将军驻扎南阳一带。俾鄂豫秦三省交汇之区。得此大支劲旅。于全局甚有裨益。曾国藩探悉伪普王等有句结盗匪偷渡江北之意。已严饬都兴阿等督率水师。实力防守。并令吴棠严军以待。僧格林沁所部马步各队。分剿皖豫山东数省捻匪。已属不敷调遣。恐难再拨劲旅。驻守清江。仍谕令该亲王审度机宜。妥为筹办。里下河尚称完善。该逆垂涎已久。都兴阿之兵力止有此数。红单船之勇丁不甚可靠。万一杨辅青等股败贼。率众渡江。该大臣务当力筹兼顾。毋稍大意。曾国藩现派杨岳斌亲赴下游。察看江面冲要。著即饬令妥筹布置。太湖水师战船办成后。即令黄翼升一军。专防淮扬里下河一带。所筹均合机宜。著即妥为办理。至所称李世忠自投诚以后。据有城池。自为风气。添设厘卡。广运盐斤。上侵公家之利。下为商民之害。殊切隐忧。必须另筹钜款。按月供支。足以养彼之勇。乃能行吾之法等语。已寄谕劳崇光、晏端书、将粤东厘金迅速妥办。昨据冯子材奏、逆匪扑犯镇防。当经谕令冯子材以守为战。不可悬军深入。本日曾国藩奏称、镇江饷缺兵单。止宜固守。不宜出战。与寄谕适相吻合。仍著曾国藩随时授以机宜。以期万全无失。近据李鸿章奏、苏城大股逆匪。攻扑青浦。沪防万分吃紧。是李鸿章一时断难移军赴镇。该大臣权衡缓急。自不必拘泥前议。致误事机。浙省逆匪。以全力扼守金华。官军进攻龙游。尚难得力。昨因有人条奏甯郡克复。徽郡敉安。宜饬驻徽将领规取严州等语。已谕该大臣酌办。现在广德州城又经收复。徽防更可无虞。著该大臣饬令张运兰迅速督率兵勇。攻取严郡。则左宗棠进取之师。较易得手。将此由六百里谕令知之。　　

○又谕、曾国藩奏、接李鸿章咨称。探悉伪普王杨辅青、伪护王陈坤书、均来苏城与伪忠王商议。欲分大股。窥窜里下河就食。并历陈镇江一军。现今止宜固守。不宜出战各等语。里下河防堵。关系紧要。叠经谕令都兴阿严密防范。现在杨辅青陈坤书、及青阳古隆贤等三股败贼。穷无所之。图窜江北。该处港汊纷歧。守御万分吃紧。闻江面水师。近来不甚得力。而新调之红单船四十号。据曾国藩奏、已在广东省河为飓风所坏。都兴阿有督率军务之责。亟宜实力整顿。以备不虞。著严饬黄彬等督率水师各营。将沿江冲要处所。不分昼夜。逐段梭巡。如巡防不力。致该逆偷渡北岸。扰及里下河完善地方。定将黄彬等按照军法治罪。扬郡近已肃清。都兴阿所部陆路各军。并著勤加训练严明纪律或于江阴各口对岸严兵以待。策应水师。俾逆匪无隙可乘。方为妥善。镇城孤立江滨。节经谕令冯子材审度万全。以守为战。著仍遵前旨。妥筹固守。俟鲍超攻克东坝溧阳等处。再行督兵会合进剿。与鲍超等联络一气。则声援四应攻剿当可得手。将此由六百里各谕令知之。　　

○又谕、里下河完善之区。贼匪垂涎已久。况杨辅青等股败贼穷无所之。图窜江北。自系意中之事都兴阿之兵力止有此数。红单船之勇丁不甚可靠。万一乘闲偷渡。不独里下河被其蹂躏。即清江浦一带。亦必为之震动。亟宜先事筹维。以期有备无患。著吴棠整饬各军豫为布置。如该匪有渡江消息。即著督兵前进。会同都兴阿兵勇。将败残股匪一鼓歼除。僧格林沁公忠体国。素顾大局。届时如可分兵会剿。谅该大臣必能相机妥办也。将此由六百里各谕令知之。　　
</div>
    <div class="pagination">
<a href="清实录同治朝实录_page65.html">上一页</a><span>...</span><a href="清实录同治朝实录_page61.html">61</a><a href="清实录同治朝实录_page62.html">62</a><a href="清实录同治朝实录_page63.html">63</a><a href="清实录同治朝实录_page64.html">64</a><a href="清实录同治朝实录_page65.html">65</a><span class="current-page">66</span><a href="清实录同治朝实录_page67.html">67</a><a href="清实录同治朝实录_page68.html">68</a><a href="清实录同治朝实录_page69.html">69</a><a href="清实录同治朝实录_page70.html">70</a><a href="清实录同治朝实录_page71.html">71</a><span>...</span><a href="清实录同治朝实录_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
