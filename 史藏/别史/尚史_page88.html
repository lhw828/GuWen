<!DOCTYPE html>
<html>
<head>
    <meta charset="UTF-8">
    <title>尚史 - 第 88 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚史 - 第 88 页/共 91 页</h1>
    <div class="content">


　　尚史巻一百四
<史部,别史类,尚史>
　　钦定四库全书
　　尚史巻一百五　　　　　　　　志十三
　　镶白旗汉军李锴撰
　　氏族志
　　浑噩之初人以类从而已氏族之建始肇中古夏书曰锡土姓曰天子建徳因生以赐姓胙之土而命之氏又曰保姓立氏以守宗祊是姓因其本而氏防其支先王之制也故氏族氏官氏谥氏王父字者有之而姓则无倍焉洎乎周末荒厥旧宗氏章姓湮邈焉为一史迁之书曰姓某氏葢久已失其原矣今纂前绪用析厥初其有人承本系于无收者【如鲁之展瑕展玉父之于展氏晋之先蔑先仆之于先氏之属】并附着之述氏族志
　　黄帝
　　黄帝姬姓也【史记姓公孙】长于姬水受国于有熊居轩辕之邱因以为名又以为号【帝王世纪　左传号帝鸿氏】
　　黄帝二十五子曰昌意嚣苗龙休青阳挥夷鼔仓林禺阳【外纪】青阳方雷氏之甥也夷鼓彤鱼氏之甥也青阳与夷鼓皆为己姓青阳与仓林同于黄帝又皆为姬姓其同生而异姓者四母三子别为十二姓凡黄帝之子二十五宗其得姓者十四人为十二姓【十四人而二人为己二人为姬故十二姓】姬酉祁己滕葴任荀僖姞儇依是也【国语】
　　一説黄帝娶雷祖生昌意昌意降处若水生韩流韩流取淖子曰阿女生帝颛顼黄帝生骆明骆明生白马白马是为鲧
　　世本黄帝娶于西陵氏谓之累祖产青阳及昌意昌意生颛顼颛顼生鲧郭璞注诸言生者多谓其苗裔未必是亲所产　此説殊是黄帝一再传不得与尧舜同时
　　黄帝生禺防禺防生禺京【即禺疆】禺京处北海禺防处南海禺防子有儋耳之国任姓黄帝生苗龙苗龙生融吾融吾生防明防明生白犬是为犬戎黄帝之孙曰始均始均生北狄【山海经】
　　周时祝与南燕并黄帝后为姞姓
　　少皥
　　少皥黄帝子青阳之子孙曰金天氏【汉书】
　　邑于穷桑又谓之穷桑氏【帝王世纪】
　　王嘉拾遗记少皥主西方号金天氏亦曰金穷氏时有五凤集于庭因曰凤鸟氏亦曰桑邱氏金鸣于山银涌于地如龟蛇龙凤故有龙山龟山凤水之目亦因以为姓末代为龙邱氏蛇邱氏
　　少皞生倍伐倍伐降处缗渊又生般又生鱼山人一目威姓【山海经】
　　少皞氏之后有南正重事颛顼重之后为羲【国语】
　　又有裔子曰昩为防师生允格台骀颛顼封诸汾川沈姒蓐黄实守其祀【左传】
　　武王克商封其后兹舆于莒【大纪】
　　郯亦其后为己姓
　　颛顼
　　颛顼黄帝子昌意之裔母曰景仆蜀山氏之女颛顼号髙阳氏【帝王世纪　大戴记昌仆氏产颛顼】
　　颛顼生老童老童生重黎
　　世本老童娶于根水氏谓之骄福生重及黎国语髙阳氏之后为北正黎黎之后为和晋书重黎为夏官祝融厯唐虞夏商世序其职及周以夏官为司马其后程伯休父克平徐方锡以官族因而为氏
　　及吴囘吴囘生陆终陆终娶于方氏生六子一曰樊是为昆吾【韦昭注昆吾为夏伯夏衰迁于旧许】二曰恵连是为参胡三曰籛是为彭祖四曰莱言是为云郐人五曰安是为曹姓六曰季连是为姓昆吾卫氏也参胡韩氏也彭祖彭氏也云郐人郑氏也曹姓邾氏也季连楚氏也【大戴记】史记颛顼生穷蝉又生称称生巻章按巻章即老童之讹而多穷蝉及称
　　一説颛顼生老童老童生祝融祝融生长琴是处榣山始作乐风颛顼又生伯服又生驩头驩头生苗民苗民厘姓颛顼之子又有叔士又有季禺之国叔歜之国中防之国【山海经】
　　又有苍舒隤敳梼戭大临龙降庭坚仲容叔达亦髙阳氏之后谓之八恺【左传　杜预注即垂益禹皋陶之伦説误】
　　帝喾
　　帝喾者黄帝之子嚣之裔【帝王世纪】
　　大戴记黄帝生嚣嚣生蟜极蟜极生髙辛天下号曰髙辛氏
　　号曰髙辛氏帝喾生中容生季厘生晏龙晏龙是始为琴瑟晏龙生司幽帝喾又生后稷稷弟台玺生叔均叔均是始作牛耕帝喾又生禺号禺号生淫梁淫梁生番禺番禺是始为舟番禺生奚仲奚仲生吉光吉光是始以木为车帝喾又生帝鸿帝鸿生白民白民销姓又生黑齿姜姓【山海经】
　　经于帝喾皆作帝俊以帝俊生后稷准之帝俊当是帝喾也然有帝俊妻娥皇生三身姚姓之文故郭璞注曰俊亦舜字假借音直以帝俊为帝舜夫诸书并以后稷为帝喾之子未闻为帝舜之子且经于帝舜生戏帝舜生无淫又皆曰舜是俊舜自有别矣葢帝俊妻娥皇生三身当是帝舜之譌郭注由此而误耳今改定
　　帝喾之后曰挚嗣挚立者曰放勲
　　世本帝喾元妃有邰氏之女曰姜嫄生后稷次妃有娀氏之女曰简狄生契次妃陈酆氏之女曰庆都生尧次妃訾陬氏之女曰常仪生帝挚大戴记帝喾产放勲是为帝尧史记喾子挚代立挚不善崩弟放勲立　按春秋命厯序帝喾传十世纬书殊不足信要之挚为髙辛之后非其子也详见世系图説
　　又有阏伯实沈髙辛氏之二子也阏伯主辰实沈主参阏伯为陶唐氏之火正又有伯奋仲堪叔献季仲伯虎仲熊叔豹季貍亦髙辛氏之裔也谓之八元【左传杜预注即稷契朱虎熊罴説误】
　　唐祁姓
　　帝尧陶唐氏祁姓也尧娶散宜氏之女曰女皇生丹朱【帝王世纪】
　　又有男九人使与舜处九男皆益笃【史记】
　　舜受禅使丹朱居丹渊为诸侯【尚书逸篇】
　　武王克商封帝尧之后于蓟【大纪】
　　虞姚姓
　　帝舜有虞氏姚姓也尧妻舜二女娥皇无子女英生商均【帝王世纪　大戴记舜娶帝尧之女谓之女匽氏】
　　一説娥皇生三身之国姚姓三身生义均义均是始为巧帝舜又生戏戏生揺民又生无淫降臷处是为无臷民朌姓【山海经　山海经舜妻登比氏生宵明烛光二女又曰登北氏】
　　夏后相时有虞思妻少康以二姚而邑诸纶遂复夏祀其后又有刘累学扰龙事孔甲刘累后为杜伯在夏为御龙氏在商为豕韦氏【左传】
　　豕韦国于唐周成王灭唐迁之于杜【杜预注】
　　其后隰叔违周难于晋为范氏【国语】
　　武王克殷封胡公满于陈为妫氏【大纪】
　　遂亦妫氏为齐所灭
　　夏姒姓
　　伯禹夏后氏姒姓也父鲧颛顼五世孙鲧娶有辛氏女曰女志生伯禹【世本　论衡禹母吞薏苡而生禹故姓曰姒】
　　禹生均国均国生役采役采生修鞈【山海经】
　　启有五子又有观扈武王克商封其后东楼公于杞【大纪】鄫鄅亦其后姒姓
　　商子姓
　　契母曰简狄有娀氏之女也【契所出未详以简狄为帝喾之妃者非是】鸟至日祀髙禖因孕而生契【古诗注】
　　契封于商赐姓子氏【论衡契母吞燕夘而生契故殷姓曰子】至汤伐桀遂有天下武王克商封纣子禄父以续殷祀禄父叛周诛成王以微子代殷后国于宋【史记】
　　殷民有六族条氏徐氏萧氏索氏长勺氏尾勺氏【左传】
　　周姬姓
　　稷母有邰氏女曰姜原姜原践巨人迹而生稷帝舜封稷于邰别姓姬氏至文王为西伯武王遂有天下平王东徙雒是为东周考王封其弟于河南是为西周桓公恵公封其少子于巩是为东周恵公【史记】
　　大王之子为吴虞王季之子为虢文王之子鲁卫管蔡毛郕曹滕霍郜毕原雍酆郇武王之子晋邘应韩周公之子凡蒋邢茅胙祭其同姓之国为随滑息荣芮魏骀岐隗杨耿密唐鲜虞
　　太皞风姓
　　宿任颛臾须句风姓太皞之后【左传】
　　神农姜姓
　　蚩尤神农之裔【路史】
　　黄帝既去蚩尤之凶迁其民善者于邹屠之地恶者于有比之乡其先以地名族后分为邹氏屠氏【拾遗记】共工亦炎帝之后姜姓【贾逵国语注】
　　炎帝之妻赤水之子听訞生炎居炎居生节并节并生戏器戏器生祝融祝融生共工共工生术器共工又生后土后土生噎鸣噎鸣生嵗十有二【山海经　郭璞注生二子皆以嵗名名之】
　　后土在黄帝时为李【管子】
　　在颛顼时与髙辛争王为髙辛所灭【贾逵注】
　　在周时纪向焦申吕菜亦神农之后姜姓【左传】
　　防风漆姓
　　防风汪芒氏之君守封隅之山者也为漆姓【国语】
　　鄋瞒是其后在夏为防风氏殷为汪芒氏【左传】
　　祝融妘姓己姓熊姓
　　桧偪阳邬路妘姓昆吾苏顾温董己姓楚罗防熊姓并祝融之后【国语】
　　董父以豢龙亊舜为鬷夷氏【左传】
　　昆吾当夏衰迁于旧许为楚之先【韦昭注】
　　陆终彭姓秃姓
　　大彭豕韦诸稽彭姓陆终之后舟人秃姓彭祖之别封也【国语】
　　皋陶嬴姓
　　秦蓼六梁黄徐嬴姓皋陶之后【左传】
　　奚仲任姓
　　挚畴任姓奚仲仲虺之后大任之家【韦昭注】
　　氏羗乞姓
　　伯夷父【郭璞注颛顼师】生西岳西岳生先龙先龙生氐羗氐羗乞姓【山海经】
　　赤狄隗姓陆浑允姓【左传】
　　周诸氏
　　尹氏
　　尹吉甫周内史其后为尹氏尹氏亊襄王为卿士城濮之战王命尹士命晋侯为侯伯简王时有尹武公会诸侯伐郑同盟于柯陵敬王时有尹文公圉尹辛尹固并子朝之党晋逐子朝尹固及子朝奔楚已而固复还周周杀固固之复也有妇人遇之周郊尤之曰处则劝人为祸行则数日而反是夫也其过三嵗乎景王时有尹言多儋括欲立王子佞夫言多杀佞夫【左传】
　　周氏
　　周公姬姓食采于周【杜预注扶风雍县东北有周城】故亦曰周公世为周卿士桓王时有周公黑肩欲弑王而立王子克王杀黑肩恵王时有周公忌父大叔带之难狄伐周获忌父襄王时有周公阅与王孙苏争政简王时有周公楚与伯舆争政恵襄时又有周公孔是为宰孔襄王使宰孔赐齐侯胙【左传】
　　召公
　　召氏世为周卿士
　　按文四年召昭公来会塟杜预注召采地伯爵不明其为燕后而恵王以下燕自有侯以世相传则此召氏非穆公嫡留相周室矣或其支庶别封于召如周公黑肩之比
　　恵王时有召伯廖王使廖赐齐侯命襄王时有召武公过王使过赐晋侯命又有召昭公鲁成风薨王使召昭公会塟定简王时有召桓公定王使公逆王后于齐简王使桓公赐鲁侯命又有召戴公与王孙苏争政王孙苏杀之立其子召襄敬王时有召庄公奂奂子简公盈并党王子朝庄公奂卒晋师纳王盈乃逐子朝逆王于尸既而周杀盈【左传】
　　苏氏
</div>
    <div class="pagination">
<a href="尚史_page87.html">上一页</a><span>...</span><a href="尚史_page83.html">83</a><a href="尚史_page84.html">84</a><a href="尚史_page85.html">85</a><a href="尚史_page86.html">86</a><a href="尚史_page87.html">87</a><span class="current-page">88</span><a href="尚史_page89.html">89</a><a href="尚史_page90.html">90</a><a href="尚史_page91.html">91</a><a href="尚史_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
