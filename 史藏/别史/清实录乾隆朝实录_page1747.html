<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1747 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1747 页/共 1860 页
  </h1>
  <div class="content">
   ○甲辰。遣官祭黑龙潭昭灵沛泽龙王之神。玉泉山惠济慈佑龙王之神。　　

○谕军机大臣曰、丹巴多尔济、不必交慎刑司看守。即著放出交与伊家。务令安静居住。不准出门。俟朕回銮后。再降谕旨。阿桂金简等、将此旨严谕丹巴多尔济、令其凛遵。　　

○调四川重庆镇总兵诸神保、为浙江黄岩镇总兵。以署四川建昌镇总兵袁国璜、为重庆镇总兵。　　

○乙巳。谕军机大臣等、著寄谕伊龄阿、今将鄂勒哲特穆尔额尔克巴拜、交诺穆亲带同回京。伊至家时。近随公主居住。跟随人等、不许入内见面。惟派太监二名。听其役使。茶饭亦令太监传送。断不许沽饮。倘太监等私给酒饮。必须严办。伊龄阿接奉此旨。传谕公主知之。如再饮酒。惟伊龄阿是问。　　

○又谕、昨将鄂勒哲特穆尔额尔克巴拜、令诺穆亲带同回京。交与公主。并派伊龄阿严察。今丹巴多尔济、业经放出慎刑司。令其家居。亦不可无责成查管之人。丹巴多尔济、亦交伊龄阿不时严行查管。伊龄阿仍传旨伊母。告以丹巴多尔济、擅敢恣意妄为。皆因其母溺爱不教所致。朕怜念丹巴多尔济、尚未生子。施恩放出。令其家居。若不从严约束。任听妄为。恐色布腾巴勒珠尔、扎拉丰阿、必至绝嗣。丹巴多尔济、亦照鄂勒哲特穆尔额尔克巴拜、令近随伊母居住。严行管教。不可令其比昵下人。又至被惑。待朕回銮后。再降谕旨。永琨系其岳父。著同伊龄阿随时严管。伊若不遵。永琨即据实参奏。朕必将丹巴多尔济重惩。今鄂勒哲时穆尔额尔克巴拜、丹巴多尔济、俱责成伊龄阿管束。伊龄阿若仍前姑容。致伊二人再有出外滋事。惑于下人饮酒妄为之处。朕必将伊龄阿加重治罪。断不轻恕。　　

○四川总督鄂辉、条奏铜运事宜。一、向例装载铜船。每夹＜舟秋＞船一只。以七万斤为率。但查重庆至宜昌。寸节皆滩。装载过重。转掉欠灵。今拟酌装五万斤。并饬经过地方官。协同运员严查船户。毋许违例夹带私货。仍致笨滞难行。至一入长江。并无滩险。到楚换载。仍以每船七万斤为限。一、铜铅船只。每年春夏在二三四五等月。秋冬在八九十十一等月。按八个月放行。其六七十二正月。俱停开运。并咨明云贵督抚、饬令运员豫为料理。查照月分。按起如期到川领运。一、川江重载大船。只能顺流而下。不能逆挽上行。是以铜船到川另有包造船只之人。名曰揽头。此等人属江北同知专管。包揽牟利。弊端百出。应饬令江北同知。在各揽头中、慎选殷实老成之人。令其承充。取结造册。呈报各衙门备查。一得运京起程之信。于此数人中。挨次派令造船承值。造完日、令江北同知就近察验。如有板薄钉稀。将揽头责处。并饬改造。头舵水手。责令按船配雇。如有疎失。照例追出原领脚价。并枷示河干。不许再行揽载。将船只变价。以充捞费。倘运员到川。或有私用册内无名揽头。混行包揽承载。许江北同知查报核办。一、各险滩处所。酌募滩师四五名。按所在州县、捐给工食。令其常川在滩。专放铜铅船只。如过滩安稳。听运员量加犒赏。如有失事。将该滩师革退。枷示河干。仍令各地方官将应行添设滩师之处。及滩师姓名造册查报。一、如遇铜铅失事。即雇水摸打捞。于水摸中选诚实一人。点为水摸头。专司督率。如一月内全获。于例给工价外。另赏银五十两。限外十日或半月内全获。以次递减。三月内全获者。毋庸奖赏。倘限内捞获稀少。或逾限不及一半。将水摸头枷责。如捏报偷摸情弊。加倍治罪。下军机大臣会部议行。　　

○丙午。遣官祭昭忠祠。　　

○上御卷阿胜境。赐扈从王公大臣、蒙古王、贝勒、贝子、公、额驸、台吉等、及哈萨克汗斡里素勒坦子阿弥载等、杜尔伯特扎萨克台吉衮布、青海扎萨克固山贝子车尔登多尔济等、乌梁海头目色尔可等、安南国陪臣陈玉视等食。至庚戌皆如之。　　

○谕军机大臣曰、勒保奏、蒋兆奎现在调任山西藩司。自应速令该司交卸篆务。赴阙请训等语。晋省商力疲乏。官引滞销。亟须设法调剂。前因蒋兆奎有将盐课归入地丁。与商民均有裨益之说。于该省地方盐务情形。较为熟悉。是以将该藩司调任山西。此时业经由甘起程。著传谕蒋兆奎、不必前来请训。即先赴山西接印任事。帮同冯光熊酌议章程。妥为筹办。俟此事办理完竣后。再行来京陛见。亦不为迟。昨召见河东道和明、询问盐务情形。据称晋省盐池。系该处百姓、所置产业。若盐课摊入地丁后。该业户自行刮晒。仍可卖与民人肩挑步贩。照旧获利等语。盐池所产盐觔苦黑。向来官商经理。该处百姓、尚不愿买食商盐。今既归业主自行交易。若不减价售卖。则民人岂肯买食苦黑贵盐。是擡价居奇之弊。更可不禁自止。而盐价日贱。于闾阎生计。更为有益。所有昨令军机大臣询问和明奏片。即发交冯光熊阅看。蒋兆奎到任后。并著该抚即率同详悉履勘。妥协筹办。总使利归于下。商民交便。方为尽美。将此传谕冯光熊、并谕蒋兆奎知之。　　

○丁未。祭先师孔子。遣协办大学士孙士毅行礼。　　

○谕军机大臣曰、陈用敷奏、接准秦承恩咨文。即饬令按察使善泰、前往养利州查拏刘书芳、并将同案安插军犯杨八等十一名。密行拘讯。如有不法情事。并案办理等语。刘书芳、系山东单县八卦教匪犯。充发广西养利州。复敢在配传教。收刘照魁为徒。并令前赴广东德庆州探访同教军犯步文斌。而步文斌即将刘照魁、认为义子。辗转交结。复兴邪教。实属大干法纪。此时自己拏获到案。著陈用敷即亲提严审。该犯在配日久。所收徒弟。必不止刘照魁一人。且步文斌系在广东德庆州安插。与刘书芳相距甚远。往来通信。是其行踪诡秘。必有勾结入教之人。并著福康安等、逐一严究。根讯明确后。无可解京质审之处。即遵前旨。将刘书芳、步文斌、在该处正法示众。所有究出该犯所传徒弟。务须按名拏获。解京办理。其徒弟转相传授之人。不必辗转株连。以省拖累。至与刘书芳同案安插广西军犯杨八等十一名。与刘书芳自必声息相通。难保无在彼授徒传教之事。若仍留该省。势必煽诱滋事。并著陈用敷审明后、解交刑部。另行定地发遣。以净根株。将此各传谕知之。　　

○理藩院奏、丹巴多尔济所出扎萨克固山贝子。奏请承袭。得旨、喇特纳锡第、著加恩作为扎萨克一等塔布囊、丹巴多尔济之爵。候朕另降谕旨。　　

○戊申。祭大社大稷。遣克勤郡王雅朗阿、恭代行礼。　　

○谕、刑部覆奏、议驳湖北省陈谷松与王廷英、共殴吕九如身死一案。称王廷英所殴同一伤痕。该抚前因正犯陈谷松未获。称为轻伤。继因陈谷松已获。复将王廷英所殴指为重伤。图宽陈谷松绞抵之罪。办理自相抵牾。是以题驳等语。向来共殴之案。因旧例本未允协。以致引用牵混。但伤重伤轻。自当验讯明确。核实办理。方可定谳。今该抚等审拟陈谷松一案。始以王廷英殴系轻伤。继复指为重伤。办理实属矛盾。此案系惠龄初审、以王廷英所殴。系属轻伤。不至于死。应以在逃之陈谷松拟抵。即将王廷英拟徒、旋即中途病故之处。咨明刑部。尚无不合。毕沅兼署巡抚时。亦欲照拟完案。因福宁即日到任不远。即将卷宗移交福宁办理。是本案虽非毕沅题结。亦有应得之咎。至福宁与臬司孙曰秉、系承办定拟具题之人。乃于王廷英一人。忽云伤轻。忽云伤重。办理两歧。罪名出入。实难辞咎。毕沅著交部议处。福宁、孙曰秉、俱著交部严加议处。其共殴之案。仍著该部详悉核议。酌改具奏。寻奏、嗣后除原议应拟满流之犯。律有一定罪名。无从高下其手。遇有监毙及解审病故。照例准其抵命。将下手致命伤重应绞之人。减等拟流外。其助殴伤重之人。如有监毙及解审病故。必须验讯明确。所殴实系致死重伤。始准抵命。将下手致命伤重应拟绞抵之犯。量减一等拟流。并于例文内分别注明。从之。　　

○吏部议奏、地方官不能化导。致县民张景仲戕害多命之河南巡抚穆和蔺等、照例降调。无级可降。应行革任。得旨、此案商邱县民人张景仲、杀死吴四等四家男妇十一命。并伤男妇十二口。跌压致毙幼孩二命。如此凶残惨毒。为从来未有之事。该地方官、职在牧民。平日不能化导。实难辞咎。本应照部议降革。但外省督抚等、于分内应办之事。尚难办理妥协。岂能望其整齐民俗。化莠为良。民间有此戕害多命之事。朕自以不能道德齐礼。引以为愧。司牧者劝谕愚民。亦岂能家喻户晓。姑念该地方官咎止失于训导。究非骩法营私可比。穆和蔺著免其革任。仍注册。署商邱县知县杨炜、著改为革职从宽留任。归德府知府彭翼蒙、亦著改为革职从宽留任。　　

○己酉。以故扎萨克三等子额勒济图子那逊布颜袭爵。　　

○庚戌。谕、据陕西解到邪教八卦案内刘照魁一犯。往喀什噶尔、为邪教案内遣犯王子重、传寄书信。因命军机大臣严加审讯。诘其如何出口。据供于乾隆五十五年四月内到陕西。六月到甘肃地方。打听出口的人。都要在肃州起票。就假认王子重亲戚。带有家信。前往探望。到肃州衙门起票出口等供。王子重系八卦邪教内重犯。发遣回疆。从前该犯由甘肃出口。地方官行文递解。该省各衙门。皆有案册可稽。刘照魁出口时。既公然自称系王子重亲戚。前往探望。该州知州、理应拏住解部审问。乃竟转给与口票。俾得沿途照验。往来无阻。如此则邪教重犯。何必发遣为奴乎。若其偷出口。则不过失察。其过尚轻。岂有公然令发遣重犯、往来外域之理。其过甚大。已令勒保查明该州知州、即行革职拏送刑部治罪。并令勒保明白回奏矣。各省地方关隘。稽查奸宄。最为紧要。今甘肃所属之肃州嘉峪关口。明知王子重为邪教发遣重犯。何得任听其亲属起票出口。传寄书信。何以错谬至此。设如反叛为从发遣者。亦与以出口之票乎。可见各省督抚。于稽查关隘。缉拏邪教匪犯要务。视为具文。并不认真督饬。而该管地方官。亦全不留心盘诘。一味废弛。殊属不成事体。嗣后各督抚等、务须实力整饬。督率所属。于各处关隘。严密查察。毋任疎纵。倘再有似此者。惟该督抚是问。恐不能当其咎也。将此通谕知之。　　

○又谕、据陕西拏获私往新疆传寄书信之邪教民人刘照魁、业经解到审讯。据刘照魁供称、伊于五十五年四月。由肃州地方官处领得路票。由嘉峪关历经各处。至喀什噶尔地方。与发遣该处给伯克为奴之邪教罪犯王子重相见。传寄书信。其役使王子重之伯克。业经身故。王子重现在该处贸易生计。颇足用度等语。是何道理。凡内地民人出关。俱领取路票。其所经过地方。皆待该大臣。等查验后、始准过境。今刘照魁所领路票内。显然开载往寻八卦邪教之王子重。乃竟任其过境。则所谓查验路票者。又奚为耶。显系刘照魁经过地方之驻劄大臣等。均不以公事为事。其驻劄新疆之大臣等。闲居何事。而不亲行查验耶。该犯王子重、系前因犯罪发往喀什噶尔、赏给回子伯克为奴之犯。理宜严加约束役使。如原指之伯克、或有事故革退。或系身故。亦应另指伯克。令其约束役使。令役使王子重之伯克、业已身故。并未另指伯克役使。以致任其安闲贸易。生计宽裕。尤属非是。明亮等所司何事。乃竟漫不经心。甚属疏忽不堪。设使该处回子等、有阴谋戕害伊等之事。伊等岂亦置若罔闻耶。明亮等形同木偶。何用伊等驻劄该处。想因伊等思家念切。竟至昏愦耳。明亮等著严加申饬。并令将各情节明白回奏。　　

○辛亥。太宗文皇帝忌辰。遣官祭昭陵。　　

○谕军机大臣等、据遣犯刘照魁供。初由肃州起路票时。系店家代恳衙役领取。所过地方。亦系各该处店家、向兵役商同验票。即换给路票放行等语。除另降谕旨申饬勒保外。刘照魁经过各地方。驻劄办事大臣。所司何事。过往之人。所领路票。合对换给时。皆不亲身查验。竟委之店户下人。任其滋弊。似此要犯。俱混听换票放行。甚属不堪。绝不以公事为事。著严饬哈密、喀喇沙尔、吐鲁番、库车、叶尔羌、阿克苏、喀什噶尔办事大臣。各令其明白回奏。　　

○军机大臣等奏、据浙江巡抚福崧奏称、朝鲜国难夷金客赞等、于乾隆五十六年二月十九日、由本国开船。至三月初一日、在洋面遭风。漂至平阳县。照例抚恤。咨送到京。请饬礼部查照旧例遣回本国。报闻。　　

○以广东城守协副将德昌、为浙江定海镇总兵。　　

○壬子。上御万树园幄次。赐扈从王公大臣、蒙古王、贝勒、贝子、公、额驸、台吉等、及哈萨克汗斡里素勒坦子阿弥载等、杜尔伯特扎萨克台吉衮布、青海扎萨克固山贝子车尔登多尔济等、乌梁海头目色尔可等、安南国陪臣陈玉视等宴。赏赉有差。　　

○癸丑。太祖高皇帝忌辰。遣官祭福陵。　　

○甲寅。上御山庄宫门观射。皇孙质郡王绵庆、年十三。中三矢。赐黄褂。三眼花翎。皇元孙载锡、年八岁。中三矢。赐黄褂。双眼花翎。御制命诸幼皇孙曾元来山庄随围。遂观其射。诗以志喜。诗曰、观射寻常多抱愧。今朝观射喜偏应。元孙八岁三箭中。侍祖当年此地仍。弧矢四龄争较早。构堂万世冀恒承。一身七代瞻神御。家法天恩永佑徵。　　

○御卷阿胜境。赐扈从王公大臣、蒙古王、贝勒、贝子、公、额驸、台吉等、及哈萨克汗斡里素勒坦子阿弥载等、杜尔伯特、扎萨克台吉衮布、青海扎萨克贝子车尔登多尔济等、乌梁海头目色尔可等、安南国陪臣陈玉视等宴。至丁巳皆如之。　　

○两广总督公福康安奏、惠州府属大州场、乾隆二十二年、因该场额盐较多。分设大洲栅委员管理。近因该栅所管池漏。田瘠丁疲。未能足额。而大洲场池漏整齐。晒丁殷实。历系丰收。场栅原属毗连。大使足资料理。请裁大洲栅。归并场员管理。从之。　　

○乙卯。万寿节。遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、泰陵、泰东陵、　　

○遣官祭孝贤皇后陵。　　

○遣官祭显佑宫、东岳庙、城隍庙。　　

○上御澹泊敬诚殿。扈从王公大臣官员、及蒙古王、贝勒、贝子、公、额驸、台吉、回部来使、安南国陪臣等、行庆贺礼。　　

○谕、本年朕届八旬开一。年谷顺成。雨旸时若。寿辰之前夕。微雨飘洒。次旦曦景晶莹。天色开朗。太和翔洽。实为渥荷天庥。十一日命皇子、皇孙、曾孙、元孙等、山庄较射。元孙载锡、年方八岁。五发三中。朕心深为嘉悦。赐以黄褂。因忆昔年朕随侍皇祖山庄阅射。朕连中五矢。仰蒙天语褒嘉。慈颜大悦。蒙赐黄褂。其时朕年十有二岁。今元孙甫及八龄。即能连发命中。仰见昊苍笃祐。家法贻庥。庆泽延洪。克膺备福。现在八旬开袠。元孙业已长成就传。计朕寿跻九旬时。又可见六代来孙。同堂称庆。敬惟鸿贶骈蕃。贻谋悠远。朕于感荷之余。倍深兢业。不敢以景运增隆。稍存自足。惟有励精宵旰。孜孜不怠。益务敬天勤民。仰酬恩佑。从前因诞育元孙。为史册稀有盛事。曾命督抚等、查明各省五世同堂者。据实奏闻。特颁恩赉。今思朕逮事皇祖、皇考。复得元孙。朕已亲见七代。笃庆锡光。更为古今罕有。著交八旗都统、步军统领、顺天府府尹、及各直省督抚、详查臣民中如有实曾亲身上见祖父。下逮元孙。有指证者。据实奏闻。候朕优加恩赉。用昭寿＜宀禹＞同登之盛。　　

○丙辰。工部议准、陕甘总督勒保奏、安西州属敦煌县地方。有裁留安西府、及沙洲协都司衙署各一。请将安西府署旧料。改建文庙。都司衙署。改为训导学舍。从之。　　

○豁免遭风漂没安徽庐州二帮正耗粮米六百八十八石有奇。　　

○丁巳。谕军机大臣等、据福康安奏、接到阮光平咨启。以臣母年届七十。附带礼物致送。虽其意存见好。而人臣义无私交。体制岂容踰越。现在婉词照会。将带来礼物。令成林送交谅山镇目。转行送回等语。此举未免过甚。阮光平备位藩封。恪恭侯服。渥承恩眷。比于近臣。上年该国王祝嘏来京。福康安仰体朕抚育深仁。尽心照料。途中往返数月。朝夕相晤。结契良深。友朋交际往来。原属人情所不废。况系因福康安之母七旬生辰。备仪称祝。尤不应固辞。拂其美意。所有阮光平送给仪物。福康安竟当收受。优加酬答。以见投报之情。不必以人臣无外交之义。过于拘执也。朕抚驭中外。一视同仁。从不稍存歧视。除将朱批福康安摺、就近发交安南陪臣陈玉视等阅悉。并谕知阮光平外。将此传谕福康安知之。　　

○又谕、据山东委员试用州同王岐、将貌似段文经之马兴、及伊夥计史二、两犯解到。当令军机大臣研讯。此二人均系无业贫民。讨乞度日。马兴并有妹夫及地保人等可证。复提刑部解到之王成功一犯。令其识认。王成功一见。即称面貌模样。全不像段文经。不敢妄认等语。是马兴与史二、与本案全无干涉。竟系该委员王岐、意图见功升擢。妄拏平民。刑拷逼认。似此拖累无辜。岂堪膺牧民之任。著惠龄将该员存记。停其升用。仍责令王岐缉拏段文经真犯。如不能拏获。其咎更难解免。除令军机大臣将马兴、史二、即行释放。并罚令王岐、每人各给银二十两。以示体恤外。将此传谕知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百八十四


大清高宗法天隆运至诚先觉体元立极敷文奋武孝慈神圣纯皇帝实录卷之一千三百八十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十六年。辛亥。八月。戊午。上自避暑山庄启銮、幸木兰。　　

○是日、驻跸中关行宫。　　

○己未。谕、据刑部将恩诏减等已逾十年军流官犯、分别开单具奏。除陈天相、洪旋吉二名。有关人命。情节较重。不准释放。其余各犯、俱著加恩释回原籍。　　

○又谕曰。李奉翰等奏、本年桃伏秋三汛。黄河大溜。顺轨安流。河势并无迁改。即间有旧埽蛰卸。以及接修新埽处所。均即抢修稳固。现在已届白露。可庆安澜等语本年七月间河水骤长。仪封三堡。溜势涌急。经李奉翰等、督率属员、抢护平稳。新旧埽工。补修巩固。现在时逾白露。奏报安澜。宜予甄叙。以示奖励。李奉翰、穆和蔺、俱著交部议叙。所有在工人员。亦著查明一并咨部议叙。　　

○是日、驻跸波罗河屯行宫。　　

○庚申。谕、据穆和蔺奏、河南彰德、卫辉、怀庆三府所属各县内、有本年得雨稍迟。收成仅止五六分不等。所有应徵未完旧欠钱粮。及新旧仓谷。请缓至次年麦收后徵收。并分别酌借耔种口粮。其应徵米豆二项。并请停徵一半等语。彰德、卫辉、怀庆三府。本年夏间得雨较迟。前经降旨、令该抚查明据实具奏。兹据勘明汤阴等十三县。收成仅止五六分不等。是各县秋收歉薄。自应分别加恩。以纾民力。所有汤阴、临漳、林县、汲县、淇县、辉县、浚县、滑县、获嘉、新乡、阳武、修武、原武十三县。应徵未完旧欠钱粮。及新旧仓谷。俱著缓至次年麦收后完纳。其成灾五分之汤阴等五县。仍著借给耔种。并于冬间或来岁青黄不接之时。察看民情。酌借一月口粮。其勘不成灾之林县等八县。亦著借给耔种。至应徵漕粮内米豆二项。竟著加恩全予缓徵。俟次年秋收后完纳。俾闾阎益裕盖藏。以示溥惠穷黎。恩加无已至意。　　

○军机大臣等议覆、两江总督书麟奏、前请于建昌府开设盐店。减价敌私。经原议大臣以建昌附近之抚州、亦应酌减盐价。会议具奏。查建昌接壤闽疆。今行令淮盐于二十八文之内。再减二文。已出示该处居民。并令省店运盐前往、照价售卖。至抚州一府。额引较多。减价贴补、须银十九万三千余两。再加建昌减价。现须银三万四千余两。为数甚多。且抚州之盐。向系该处水贩、到省店转买。若各府水贩、知省店独于抚贩减价。皆将冒充抚贩。图买贱盐。其贴费更无所底止。请将抚州盐价。免其议减等语。固因恤商起见。但该府情形。与建昌略同。恐该处水贩。亦有增价转卖之弊。自应将该处现卖时价若干。较建昌昂贵若干之处。详晰查明。方可通盘筹画。应令江西巡抚、就近查明。据实声覆。再将应否减价、斟酌定议。从之。
  </div>
  <div class="pagination">
   <a href="清实录乾隆朝实录_page1746.html">
    上一页
   </a>
   <span>
    ...
   </span>
   <a href="清实录乾隆朝实录_page1742.html">
    1742
   </a>
   <a href="清实录乾隆朝实录_page1743.html">
    1743
   </a>
   <a href="清实录乾隆朝实录_page1744.html">
    1744
   </a>
   <a href="清实录乾隆朝实录_page1745.html">
    1745
   </a>
   <a href="清实录乾隆朝实录_page1746.html">
    1746
   </a>
   <span class="current-page">
    1747
   </span>
   <a href="清实录乾隆朝实录_page1748.html">
    1748
   </a>
   <a href="清实录乾隆朝实录_page1749.html">
    1749
   </a>
   <a href="清实录乾隆朝实录_page1750.html">
    1750
   </a>
   <a href="清实录乾隆朝实录_page1751.html">
    1751
   </a>
   <a href="清实录乾隆朝实录_page1752.html">
    1752
   </a>
   <span>
    ...
   </span>
   <a href="清实录乾隆朝实录_page1748.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
