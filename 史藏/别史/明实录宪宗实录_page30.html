<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 30 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 30 页/共 152 页</h1>
    <div class="content">　　○戊辰遣隆平侯张祐镇远侯顾淳驸马都尉石璟丰润伯曹振为正使尚宝司少卿杨导兵科给事中萧璇刑科给事中虞瑶吏部郎中倪辅为副使持节封郑世子祁锳为郑王肃康王庶长子洵阳王禄埤为肃王赵府襄邑王嫡长子见滃为襄邑王秦王庶长子诚泳为镇安王
　　○礼科给事中成实言京畿之内天下□贾百货之所聚近因内帑暨光禄寺缺罗叚猪鸡等物和买于市人甚苦之夫以天下之供为朝廷之费殆无不继乞节浮冗之费使则用常充或有急缺亦宜依时价收买则天下之商皆悦而愿藏于其市矣又言近礼部奏称该年岁贡生员若已行起送遇有事故或过一年之上者并不许补贡夫以堂堂国学虽纳马纳粟者皆得肄业其中何独于此数人不能容哉况其人遇有事故皆出于不得已乞自今不分年月久近准令次贡考补庶使人材无所阻滞  上命所司议多从其言但岁贡生已到部而遇事故及遇事故而过三年之外者俱不听补贡○己巳  大祖高皇帝忌辰  奉先殿行祭礼驸马都尉赵辉承命祭  孝陵
　　○日本国遣使臣居座寿敬等来朝贡马谢恩赐宴并袈裟彩叚等物其存留在船通事从人各赏有差
　　○升云南按察司佥事曹辅为广东按察副使复除广东佥事张珩于山东
　　○庚午升宁国府知府俞铎为云南布政司右参政
　　○山东费县知县殷礼为人所事下按察司逮问县民走京师伏关讼其冤者前后数百人并列上其所行便民二十二事诏都察院议之
　　○先是四月十七日夜南京都察院重囚反狱者六十四人至是事闻都御史林聪请逮署院事御史赵琏及提监巡风御史王相张鸾等治罪复请移文南京守备等官督捕反狱者诏可
　　○辛未  仁宗昭皇帝忌辰  奉先殿行祭礼遣驸马都尉周景祭  献陵
　　○壬申召辽东总兵官宣城伯卫颍还京
　　○命山西都指挥佥事袁整子达代父原职威远卫指挥同知
　　○命都督同知赵英充副总兵镇守凉州
　　○命都督同知赵胜佩征虏前将军印充总兵官镇守辽东
　　○四川都指挥同知高广有疾命其孙睿代祖原职重庆卫指挥使
　　○命故哈密等处指挥佥事黑的儿沙弟羽速夫沙袭职
　　○月犯房宿第二星
　　○甲戌诏顺天府存恤孤贫先是给事中陈鹤言京城内残废无告之徒朝暮哀号排门乞食往往冻饿死于道路见之凄然有足悯者乞敕有司添设养济院给以粟布时刑部主事薛祺亦以为言  上是之命府尹收京城乞食者入养济院外来者给口粮程送还乡官司存恤毋令失所○监察御史谢文祥言圣人制为谥法所以善善恶恶以公天下后世是盖赏罚之尤大者近太子少保礼部尚书兼文渊阁大学士陈文卒正宜迹其行实之恶加以应得之谥可也岂期议谥者意欲预为己地乃敢朦胧妄拟谥曰庄靖夫睿通克服曰庄慎以处位曰靖盖谥之羙者也陈文之为人天下臣民所共知以此谥之岂惟不称其情俾继之者必将曰立心不臧如文制行不检如文贪墨莫比如文而犹获此羙谥一或慕而效之敢于肆行无忌则天下国家尚奚赖哉乞敕有司会议于谥法中别选恶谥与陈文行实相称者加之使天下后世晓然知陛下之大公虽于辅近之臣尚不少贷则士气振而公道行善者劝而恶者惧矣  上以陈文乃  先帝简任辅导有年既有过失当时如何不言而于其没后始言显是畏势要名法当究治但以言官姑宥之　○乙亥晓刻月犯南斗魁第三星
　　○命故保定侯梁珤子傅袭爵给禄米岁一千石本色折色中半兼支
　　○丙子赐代府定安王第三子名曰聪漮辽府益阳王第三子曰恩铁四曰恩鍫沈府永年王长子曰诠＜釒爵＞次曰诠罐
　　○四川长河西鱼通宁远等处军民宣慰使司康牙等寨头目人等南各等乌思藏眉公等寺番僧领下车等陕西岷州卫□哈簇番僧癿丹端竹等官郭等簇番人朵友等各来朝贡马及氆氇明甲等物赐衣服彩叚等物有差
　　○山西按察司提调学校佥事胡谧言学官人之师范贤才兴否系焉乞多取副榜举人除授署职学官考满该升愿会试者不必限其年岁俱听会试例当考满者一体考验升擢考中岁贡生员有愿就教职者严加考试果通三场文理方许受职其纳草纳马等项未经科举监生不许滥就下礼部覆奏副榜举人年二十五以上者不听辞职教官考满到部惟年五十以上者不听会试从之
　　○丁丑命京营都指挥使杨玙充左参将分守辽阳等处地方
　　○兵部左侍郎兼翰林院学士□辂奏臣以草茅贱质误蒙  英宗睿皇帝擢自甲科进厕内阁愧无勇退之决致罹谗譛仰赖  先帝天地之量特从宽宥赐归田里十年之间省躬念咎无复他望重荷  皇上日月之明特颁召命复臣原职臣已乞辞不蒙俞允惶恐受命焂忽逾年缘臣素乏才识衰病早侵眼昏手颤虽复策驽厉钝亦且妨政误事窃惟士之所当明者君臣之义所当审者进退之机当  陛下召命之临臣若偃蹇自居是不知君臣之义今若贪冒宠禄是不知进退之机不知君臣之义为不忠不知进退之机为无耻矧兹天意未顺灾变未宁四夷窥觇百姓流徒致廑宸虑不遑寝食当此之时非有卓异之才何能分  陛下之忧劳而辅其德治哉如臣碌碌实妨贤路伏望赐臣归老山林以延余年别选才贤与之共治更望  陛下远法帝王近法  祖宗上畏天命下畏人心亲贤纳谏节用爱人日御经筵以讲明圣学屏斥异端以敦崇正道兢兢业业日慎一日如此则天意自回灾异自息百姓自安四夷自服臣幸目睹太平虽布衣蔬食愿无不足矣  上批答曰朕知卿往年以非罪罢官特加简用今何嫌疑莼輙求退休宜勉副倚毗所辞不允○己卯大理寺卿王概等言各处巡按御史及按察司等官节次呈详狱成罪囚其间斩罪者三人绞罪者十有三人情可矜疑宜从宽贷诏从之于是俱免死充军其一人情颇轻而年老特释之
　　○锦衣卫指挥佥事冯珤奏盐徒出没不常官军疲于奔走不能追捕盖由长江万里港汊非一故也且南京根本之地大江乃南北之冲  太宗皇帝特设操江官军以保障重地镇压万方虑深远矣今宜令操江官军照旧操守附近巡捕而于镇江仪真太平九江等要害之处各选老成指挥镇守兼同巡江御史提督沿江军卫有司多方缉捕所捕盐徒及强盗务须追问卖盐场分并经历地方一体治罪如此则操江官军庶免跋涉而不离重地沿江官军得以坐镇而兼守地方矣奏下兵部覆奏从之○庚辰礼部奏洮州起送藏撒下大乘法王完卜遣番僧葛竹瓦班绰等来朝贡马及方物查无番王印信文书且从洮州入境其赏赐亦宜从洮州例葛竹瓦班绰等乃自陈所居地方远过乌思藏二十余程在途五年之上方至京师及称进马数多乞给全赏礼部覆请以各僧到京者仍各赐僧衣一袭以慰远人之意从之
　　○宥镇守山西都督王信罪信以尝与巡按御史李杰会饮及与王府亲兵马指挥杨敩相交结为巡抚都御史李侃奏及下都察院都御史林聪等请逮信及敩究治诏皆宥之
　　○昏刻火星犯鬼宿西北星
　　○壬午楚王均鈋奏本府内官内使数少乞于正旦冬至节遣仪宾指挥千户等官赍进表笺从
　　○改翰林院侍讲陈秉中为南京翰林院侍讲署院事○癸未旌表义民耿宽及孝子甘泽等二人节妇赵氏等十七人宽直隶饶阳县人自七世祖大本至宽累世同居旌为义门泽直隶开州人由进士任监察御史升广西按察司副使降滁州卫经历居父丧庐于墓侧负土筑冢手植松柏有苍乌数百飞集其上二兔常驯绕墓傍青蛇或蟠于庐内周绪直隶凤阳县学生母沈卒哀毁骨立既葬结庐守墓有二鸠营巢坟树遇绪悲号辄旋绕飞鸣及有异草丛生冬夏常青俱旌其门曰孝行孙氏直隶灵寿县民史政妻王氏清丰县民赵宗妻张氏民王俊妻王氏凤阳县学生张政妻赵氏浙江兰溪县人知县徐永缙妻严氏山阴县民吴昙妻隋氏秀水县人知府常仕昌妻谢氏鄞县民张昺妻应氏民孙仲宜妻汪氏余姚县民滑志能妻王氏慈溪县民刘圭妻张氏河南叶县民宣仲名妻陈氏安阳县民李谅妻万氏江西进贤县民曾翊如妻俱夫亡守节旌其门曰贞节胡氏直隶华亭县民张璇妻瞿氏璇弟玑妻杨氏璇从弟珩妻俱夫亡守节旌其门曰三节
　　○赐庆云伯周寿推诚宣忠翊运武臣特进荣禄大夫柱国食禄一千石子孙世袭给诰券本身免二死子免一死
　　○免南京和阳金吾府军天策等卫无收屯粮一万三千石有奇
　　○命刑部郎中陈俨等审录天下罪囚俨往南直隶大理寺左寺正刘瀚北直隶浙江等十三布政司委按察副使杨瑄等十五人会同巡按御史从公审录
　　○昏刻火星入鬼宿犯积尸气○乙酉南京都察院右佥都御史高明奏罪囚六十二人皆下海贩盐强劫拒捕并巡逻受赇私造军器为贼囊橐者内当死者十四人充边军者四十人余八人法当立功守了而情罪深重并以上请诏皆从所拟八人者亦发充边卫军
　　○戊子太子少保兵部尚书兼文渊阁大学士彭时等言广东博罗县儒学训导游宣等奏乞将先贤熊禾从祀下臣等议臣等会同本院学士柯潜等议得举祀典以崇有德报有功寔治化之所关人心风俗之所系古今皆慎之若孔庙从祀必其人修行足以继性圣明理足以启后人著书立言足以羽翼圣经传之万世而无币然后得与于斯非止于一德一功之可称者比此尤不可不慎也熊禾福建建阳人字去非号勿轩尝受学于朱子之门人辅广在宋而仕入元而隐其向道之心出处之节盖亦有足取矣然其姓名不载于史传学术未造于精微所立之言虽间见于经书然羽翼之功则亦未甚著也今训导游宣谓其学问与许衡吴澄不相上下而过于马融范寗诸人宜并升从祀之列此但见其略而未论其详盖汉晋之时道统无传所幸有专门之师讲诵圣经以诏学者斯文赖以不坠此融寗诸人虽学行未纯亦有取也衡于经传子史礼乐名物星历兵刑食货水利之类无所不讲遭时得君道化大行澄早以斯文自任著书有易书春秋礼记纂言议论详密造诣精深恐皆非禾所能及矧儒先君子讲学修德可与禾并或优于禾者尚多以其同邑言之有若游酢蔡元定及其子渊孙模以其同郡言之有若刘子翚刘勉之胡宪胡寅胡宏以其同省言之有若杨时罗从彦李侗黄干以天下言之有若吕大临谢良佐陆九渊金履祥许谦刘因诸贤皆不得列于从祀奚宜独进禾哉乞令礼部行下本府县如旧有先贤祠则增入禾致祭无则别立祠堂致祭为宜从之
　明宪宗纯皇帝实录卷之五十五
　　成化四年六月己丑朔海西也孙伦等卫女直指挥也黑忒等来朝贡马赐衣服彩叚等物有差
　　○庚寅广西南丹州土官知州莫必胜奏强贼莫晚等百余人在于大湾夹峡杀死护送部粮头目欧彦武等九人  上命兵部移文总督军务都御史韩雍等剿捕之
　　○壬辰都察院左佥都御史张岐有罪除名岐巡抚辽东出山海关以主事冯续慢已衘之未几军士领给冬布于关库布颇有恶者意或换易并欲以中伤续遂执领布委官并续左右鞫之一人被杖而死余下巡按御史崔让皆坐以侵盗罪内三人走诉冤阙下命给事中邓山刑部员外郎周正方往按之具得其本末科道官遂并劾岐罪诏代岐还听理岐在道连三奏申辩且力讦给事中毛弘及按己者事既至会官鞫于廷乃伏罪当流例赎复官上览狱词有未明者仍以山正方置对已而岐所讦皆诬特黜为民让坐赎徒还职初诉冤之奏毛弘在刑科实参举行之故岐之申辩讦弘不已有旨命弘自陈弘具陈其由乃宥之
　　○癸巳酉刻金星昼见于申
　　○甲午湖广都指挥同知王贵老疾命其孙宪代贵原职安陆卫指挥使
　　○乙未修葺南京历代帝王等庙
　　○赐故后府右都督赠大同伯陶瑾谥武毅
　　○丙申金星昼见于申
　　○戊戌日本国通事林从杰等三奏原系浙江宁波等府卫人幼被倭贼掠卖与日本为通事今随本国使臣入贡将还乞容便道省祭从之仍禁其勿同使臣至家及私引中国人下番如违听有司治罪○狭西按察司副使王凯按部至高陵县召富平县吏传言知县苏鉴市木修治公廨鉴遂歛银四十两往馈其子受之事觉巡抚都御史陈价并巡按御史俱归罪其子而薄凯罪得还职都御史林聪等以凯居风宪而子受赃私亦当黜罚以为失职之戒宜令吏部降秩为当诏可
　　○己亥南京刑部尚书刘孜卒孜字显孜江西万安县人举进士授监察御史正统己巳之变有献南迁之议者孜时巡按辽东驰奏乞斩言者以安人心既及期当代众议以边务方殷孜为将士所惮遂更留一岁寻擢山东按察使再迁布政使荐升右副都御史巡抚南畿浙西财赋自周忱后代者多有纷更孜下车首访忱善政斟酌举行不事烦扰民甚便之未几迁南京刑部尚书孜惩南部法令久弛一切矫之以严人多惮之至是卒年五十八讣闻赐葬祭如例孜廉慎精审然执法过严或流于刻不喜其人偶有过犯因事中之甚至深文巧诋云
　　○庚子锦衣卫指挥朱骥同巡城御史胡靖等言禁盗安民六事一曰设军马京城之外东抵通州南至张家湾西抵良乡北至昌平四路截路强贼多系骑马巡捕官军因是步行不能追捕今欲于四路各差千百户一员率领马军三四十名分为二班轮流巡视二曰增夫役各坊巡警铺近奉敕旨不分官吏军民旗校匠役之家俱要轮流守望今勇士人匠将军厨役皆称有例优免此等人役止当优免本身其随住及另居人丁不得一概隐占三曰责典守近日所获强盗多系各营操军乞敕总兵管操管队官员务要用心钤束所管军士不得纵容为非如复有犯即将本管官旗通参连坐四曰禁淫泆京城内外军民多有买良为娼觅取财物无籍之徒因而荡费资本转为盗贼今欲令锦衣卫兵马司缉捕治罪枷项示众妇女离异归宗五曰究容隐近获强盗多系赌博宿娼之徒无有家业专在乐人之家寄赃宿歇教坊司官因见罪不累已法不追赃虽知盗贼亦听容留今欲一体追赃坐罪六曰清铺舍各城地方设立铺舍以防奸盗已有定制然亦有旧有总甲而无铺舍者有旧有铺舍而年久倒塌者有铺多人少可归并者有人多铺少可增置者欲令各兵马司查勘设立增并则铺舍修饰地方严整矣诏下该衙门议多从其言
　　○昏刻月掩星宿东星
　　○辛丑命故贵州署都指挥佥事赵通子俊袭父原职新添卫指挥使
　　○岷王府校尉廖显多诱王为不法至倍收米价官市茶芽皆以王令行之民不胜害仪宾夏隆因而加收折米银钞拆毁公廨侵盗官粮长史潘濂等亦受民赂遗不能辅正事闻逮显等至京师命都察院鞫之显坐绞隆以下罪有差诏显如律隆革冠带濂除名余从法司所拟
　　○壬寅陕西岷州卫占藏等簇簇头番人千卜等笆篱等簇簇头番人捏剌节等各来朝贡马及明申赐彩叚钞锭等物有差
　　○山东布政司右参政张绅令巡检王玺捕盗玺为盗所杀巡抚都御史原杰奏绅处置失宜之罪都察院请命绅捕盗自赎从之
　　○癸卯尚膳监太监潘洪奏两淮运司积有余盐五万九千引乞令其侄潘贵中纳关支时已得旨户部覆奏言先有诏旨禁防盐弊凡内外食禄之家不得占中以侵商利损边储今洪所请不惟沮坏定制抑且启在位逐利之心不宜赐允  上曰朝廷存积盐课以待边用  祖宗明有禁例食禄之家尚不可中况内臣乎内臣给事内廷凡所以养生送死皆朝廷为之处置固不必营利以殖生况乃损国课以益私家乎其勿与
　　○工部委官主事郭昇奏徐州洪势最险自昔两堤卑隘稍遇水涨舟行无路往来甚艰而闸河上口一坝势亦如之虽频年修筑亦惟取办一时殊非经久之策又如外洪翻船等石里洪坝下一湾尤为险恶屡坏行舟今欲以大石修砌两堤其外则锢以铁锭其内则填以杂石而又凿去外洪翻船恶石用石补平里洪堤岸以便来往须劝率往来中外官员及远近容□以给其费量倩所属各浅夫及本洪溜夫以供其役工部以闻诏可
　　○甲辰命后军带俸都督佥事杨麟窦显阮泰右军带俸署都督佥事张锐俱注南京各府管事
　　○升户部郎中王瓘为山西布政司右参议监察御史吕璨为陕西按察司佥事○命南京广洋卫带俸都指挥佥事朱谅子雄代父原职指挥佥事南京留守前卫带俸都指挥佥事刘璧子鉴代父原职指挥同知以谅等老疾也
　　○镇守广东太监陈宣等奏今年三月十二日夜四更琼州府地震未震之先有声从西南起遂大震既而复震良久方止事下礼部谓地道以安静为体动则为异厥象为兵今广东贼情未息不可不为之备宜行镇守巡抚等官戒饬所属严加修省操练军马守护城池堤防贼寇修明政事以消灾咎从之
　　○乙巳以廉州府试知府林锦为广东按察司佥事锦先为灵山知县有能名比试知府盖修厥职时领民兵往来巡历属邑与士卒同甘苦设策奋勇多所杀获招集流亡动以千计守臣交章荐锦于朝请授宪职令于钦廉灵山石康诸州县抚治夷民修浚城池保障地方下吏部覆奏从之○夜月犯十二诸国秦星
　　○丙午以旱灾免江西南昌等府卫官民田并山塘屯田秋粮子粒凡二百八十八万六千三百余石
　　○丁未命湖广老疾都指挥同知李景子震代父原职荆州右卫指挥同知
　　○复除湖广布政司左参议曹衡于四川布政司以衡丁忧起复也
　　○赐晋府西河王嫡长子名曰奇沆代王庶长子曰聪衟氵□禾潞城王第五子曰仕坌
　　○戊甲金星犯灵台上星
　　○己酉遣内官祭中霤之神
　　○命通卫带俸都指挥佥事陆琳子昌代父原职指挥同知云南澜沧卫守备都指挥佥事陆兴子昇代父原职指挥使以琳等老疾故也
　　○庚戌湖广施州卫施南宣抚司峒长覃懋舍人覃彦章保靖州军民宣慰使司长官彭胜祖舍人彭魁等各来朝贡马赐彩叚钞锭有差
　　○监察御史郑已张诰谢文祥同劾奏礼部尚书姚夔举用张岐之罪乞寘于法且以岐之初进主事彭韶独言其奸及其被劾左给事中陈钺与岐同乡里独不署名并请赏诏而罪钺  上以岐得罪除名不必竟其事文祥近言陈文举岐之失今复以为夔罪灼然妄诞命皆自陈于是已诰文祥各奏伏罪诏戒已等而宥之下文祥狱夔复具奏申理谓文祥等有所为而言臣泰大臣不当与辩乞辞职致仕诏谕夔曰所言事不实朕已知宜勉尽职毋辞
　　○辛亥故太子少保礼部尚书兼文渊阁大学士陈文子瑮奏主事陆渊之御史谢文祥尝为庶吉士欲求留翰林臣父薄其为人且无志读书屡试輙在人后不允因此怀恨肆言诋诬臣父乞加黜罚以惩言者事下刑部刑部具三章通覆奏  上曰陆渊之谢文祥乃庶吉士退出中间必有挟私情由但其事既处分不必问
　　○镇守狭西太监刘祥等奏开城县土达满俊即名满四等三百余人抢掠苑马寺官马杀死土官指挥满壔所带官舍十七人旬日啸聚一千余徒披明甲执弓矢吹响器势已猖獗  上命祥同宁远伯任寿右副都御史陈价等量度贼情速抚剿之
　　○壬子建州女直董山余党开原保等四人法当凌迟知其谋者纳郎哈等六人并贼弟马毋都俱当斩幼男十二人当为奴无罪当留内地者七人狱具大理寺详审以闻  上以山既诛原保等十人姑送锦衣卫狱马毋都并幼男俱发充广东边卫军无罪七人听留内地
　　○癸丑命故羽林前卫带俸都指挥使顾斌子纲袭父原职本卫指挥使
　　○甲寅  慈懿皇太后崩遗诘内外文武群臣曰予以菲德获配  英宗皇帝奉承  宗庙辑宁邦家多历年所不幸  裕陵上宾予茕嫠鲜祐赖今  皇帝荷天之休光嗣丕图海宇奠安予与  皇太后同爱天下至养父四五载慈孝雍和亦既两尽兹予寿命有期永终天年复侍  先帝左右于素愿盖无歉焉永惟  祖宗创业垂统弘大崇重  皇帝宜以万几为意不得过于哀戚成服三日后听政中外文武群臣协志效勤助臻化理以永无疆大历服丧制悉遵  先太后遗诰以日易月二十七日而除君臣皆同毋废  郊社  宗庙百神常祀毋禁中外臣民音乐嫁娶宗室诸王藩维攸系不必赴京送葬但遣人进香在外大小文武衙门并免进香持兹诰谕其克遵行勿或有违乖予夙志
　　○丙辰礼部言孟秋享  太庙  大行慈懿皇太后丧礼哭临未毕乞移至初七日  上命仍于初一日祭
　　○礼部以  大行慈懿皇太后丧礼仪注进一自闻丧日为始不鸣钟鼓一在京文武官闻丧素服乌纱帽黑角带自明日始至第三日每旦诣清宁门外哭退于本衙门宿歇不饮酒食肉第四日斩衰服至清宁门外朝夕哭临三日各十五举声而止凡入朝及在衙门视事用布裹纱帽垂带素服腰绖麻鞋退即服衰服通前二十七日而除一文武官员一品至三品命妇麻布大袖圆领长衫麻布盖头清晨由东华门入清宁门外哭临三日悉去金银首饰仍素服二十七日而除一在京以闻丧日为始禁屠宰十三日一军民素服妇人素服不妆饰俱以闻丧日为始二十七日而除一外国四夷使臣行哭临礼工部造与衰服随朝官哭临及行祭礼一听选官办事官监生人材吏典耆老僧道闻丧即易素服自次日至第三日每旦赴顺天府朝阙设香案官各具斩衰服监生人等素服朝夕哭临三日各十五举声而止仍各素服通前二十七日而除一在外诸王世子郡王及王妃郡主以下闻讣皆哭尽哀行五拜三叩头礼毕并易素服第四日服衰服遵依遗诰二十七日而除一遗诰到日在外文武官员人等素服乌纱帽黑角带行四拜礼跪听宣读讫举哀再四拜礼毕各服斩衰于本衙门宿歇不饮酒食内每日率合属官僚人等就于本衙门内朝阙设香案朝夕哭临三日各十五举声而止自是素服通前二十七日而除一在外官员命妇闻丧素服举哀三日各十五举声而止素服通前二十七日而除军民男女止素服  上皆命如仪行之惟屠宰止禁七日四夷使臣免哭临
　　○给文武百官衰服布
　　○巡抚宣府左佥都御史郑宁奏边务四事一宣府见操把总都指挥等官多不得人乞行镇守巡抚等官从拣选其年老及才力不堪者退回本卫所差操慎选年力精壮谋勇过人者代之一宣府等城军马旧例每年四月八分下场二分存操至九月以后方行通操乞行镇守巡抚等官今后放马之时分为二班轮流下场多存操练以备不虞一万全都司所属一十九卫所原额骑兵十有二万二千五百八十六今止有四万七千五百九十七人乞行各处巡按清军御史设法清理见在者不许于邻近卫所安插事故者即于本户选丁解补一各城骑操马匹累经调往各边策应多倒死官军无马者三千六百四十五员名乞以太仆寺寄养马照数给与无马官军骑操征调下兵部覆奏悉从之
　　○诏礼部臣会文武群臣议  大行慈懿皇太后陵寝太子少保兵部尚书兼文渊阁大学士彭时等言臣等仰惟  大行慈懿皇太后作配  英宗皇帝正位中宫及  皇上嗣居宸极尊为  慈懿皇太后盖  先帝全夫妇大伦  皇上全母子深恩天下后世无容议矣今位号彰著于海宇已数十年则寿终之后所宜奉梓宫祔于  裕陵奉神主祔于  太庙此古今不易之理亦  先帝与  皇上全大伦深恩之初心也今闻  圣命欲别卜葬地臣等实切疑惧窃谓  皇上所以若是者必以今  皇太后千秋万年之后当与先帝同尊于  陵庙自嫌二后并妃非本朝之制然有二太后方自今始则  陵庙之制亦当自今日考诸古协诸义以行之臣等考之前代一帝二后并祔陵庙者未易悉数只如汉文帝尊其所生母薄太后然于其嫡母吕太后虽得罪于宗社尚且仍与父高帝并葬长陵无所改易此文帝所以号为孝文高出汉诸帝之上也又如宋仁宗追尊其生母李宸妃为太后然于其嫡母章献刘太后虽本无子尚且仍与父真宗同祭太庙无所嫌忌此仁宗所以称为贤君高出宋诸帝之上也  皇上于  慈懿皇太后昔日致其养今日尽其哀虽文帝仁宗无以加矣若  陵庙之祔稍有未合于礼则致贻后议有揜前羙况千秋万年之后今  皇太后与  慈懿皇太后同在陵庙不相妨碍且愈足以见  二太后生存之日雍和无间永久之后并羙无穷载诸史册增我  皇明之光彰我  皇上之孝此臣等所深愿也但臣等识见愚昧未敢以为至当伏望  皇上体  先帝之心稽前代之制重念纲常之大以臣等所言下礼部会皇亲公侯驸马伯文武群臣议务合天理允惬人心则国家幸甚天下幸甚  上命礼部会群臣定议以闻
　　○丁巳礼部言七月初一日成服哭临已毕乞遵  大行慈懿皇太后遗诰于初二日早服衰服御西角门视事文武百官行奉慰礼  上曰朕哀痛方殷未能临朝视事所请不允
　　明宪宗纯皇帝实录卷之五十五
明宪宗纯皇帝实录卷之五十六
　　成化四年秋七月戊午朔享太庙
　　○遣中官祭司门之神
　　○礼部再上章听政曰  陛下孝心虽笃万几实重伏望节哀顺变俯从所请  上批答曰万几虽重哀戚方殷未能遽出其待初四日视朝
　　○礼部尚书姚夔及在廷文武大臣翰林院科道等官九十九员集议陵庙礼制奏云  大行慈懿皇太后作配  先帝二十余年诚孝一心夷险一德孚于中外是以  先帝眷礼优隆始终无间  陛下嗣位之初既致隆于所尊而加  慈懿之徵称复推崇于所亲而上  皇太后之尊号两宫之名号既同  二母之体位相等陛下之孝餋如一天下皆知  陛下克体  先帝初心以为至仁大孝莫过于此夫善继善述是之谓孝事死如生尤孝之至也今  慈懿皇太后之丧与  皇太后千秋万岁后俱合葬  裕陵  慈懿皇太后居左  皇太后居右配享  英庙礼亦宜然是乃天理人情之至也万一合葬祔庙之制少有疑沮不合典礼关系非小在廷百辟将有言之天下之人将有言之宗室亲藩将有言之万世之下亦将有言之安保将来终无据礼改而从正者乎  上批答曰卿等所言固是正理但  圣母在上事有窒碍朕屡请命未蒙俞允朕平昔孝奉  两宫如一若因此违忤致有他虞岂淂为孝今当于  裕陵左右择吉地安葬崇奉如礼庶几两全卿等其体朕意翌日詹事府少詹事兼翰林院学士柯全暨国子监祭酒邢让等三十二员上言伏惟  慈懿皇太后梓宫当合葬  裕陵内阁臣彭时等引汉吕后虽有罪宋刘后虽无子犹淂合葬祔庙为言此诚纲常所系万世不易之论也  皇上是其言且下群臣议群臣皆言  慈懿皇太后当祔左  皇太后万岁后当祔右亦庶几从宜而不失者  二后同葬  裕陵并祔  英庙于人心为安于  皇太后无损  陛下何疑而不断乎  慈懿皇太后在  先帝临御之时正位中宫历年二纪曾无纤毫失德而  陛下继统之初尊崇  圣母加号两宫礼仪如一孝餋无二今若合葬祔庙之礼有缺则  先帝在  天之灵必有不安天下后世谓  皇太后与  陛下为何如臣等历观前代未有为  皇后又为  皇太后始终无纤毫他故而不淂合葬祔庙者也逢迎者或以  宣庙胡皇后为言此与今日事体万万不侔  胡皇后乃  宣庙在御之日已让位于  孝恭章皇后今则  先帝临御未闻  慈懿皇太后之尝退让也且  先帝于胡皇后亦已复正尊号增修陵寝一依后礼矣或又以为  慈懿皇太后虽未尝退让而无所出此又不通之论也礼有之妻与继室虽无所出合祔其夫崇正体也然则  慈懿皇太后不可以无出而不合葬于  裕陵也明矣纵使  皇太后意有不怿  陛下当念  先帝遵典礼为重而于  母后从义不从命可也矧  皇太后聪明睿知洞识伦理  陛下坚以为请理无不从此盖人伦之本风化之原伏乞早降  纶音以慰  先帝之灵以全  母后之德以顺天下臣民之心而  陛下至仁大孝真足以为法于天下垂训于万世矣明日魏国公徐俌合公侯驸马伯都督锦衣卫指挥等官三十五人复上言曰近因太子少保时彭礼部尚书姚夔等所议  慈懿皇太后合葬祔庙事昨日于文华殿面奉  德音事有窒碍未蒙  俞允臣等至愚亦知  陛下纯孝至情有难处焉者然臣闻廷有诤臣实为羙事后能从谏允合天经伏望  陛下起敬起孝和气婉容上回  圣母之心下慰群臣之望礼科等科左给事中魏元等三十九员复上言曰臣等复念父母有过为人子者若不以泣谏求其必改而后已是将陷亲于不义不淂谓之孝子人君有过为人臣者若不以死谏求其必从而后已是将致君于非礼不淂谓之忠臣二者之间其事相须所系甚重不可不慎仰惟  慈懿皇太后之丧廷臣所议合葬祔庙之礼其名正其言顺允合天理克当人心此万古不易之典今陛下以为事有窒碍欲于  裕陵左右择地安葬崇奉如礼臣等闻孔子有曰生事之以礼死葬之以礼祭之以礼夫礼者天理之节文人事之仪则今欲置梓宫于他所必将奉  神主于别室是于天理未安人事不顺以是葬祭为崇奉如礼此臣等所未喻也若以为出于  圣母之意当起敬起孝悦则复谏不可因未淂命而遽已内则曰与其淂罪于乡党州闾宁熟谏此特为一乡之人言耳等而上之诸侯不谏使亲淂罪于一国天子不谏使亲淂罪于天下今  陛下既知廷臣所议为正理而未能谕谏  圣母以必从恐或陷于有过之地而不淂于天下之心未淂为孝亲之至臣等既知其非礼而不能死诤是又将置  陛下于有过之地而贻天下万世之讥又岂爱君之道哉河南等道监察御史康永韶等四十一员复上言曰人君之治天下莫大于孝而孝莫大于爱亲爱亲者不在于从命而在于从义盖从命乃一时承顺之私从义诚万世至当之公顺一时之私孝之小者从万世之公孝之大者迩者廷臣进议  慈懿皇太后合葬祔庙之礼  陛下以为  圣母在上事有窒碍未蒙  俞允臣等有以知  陛下非不欲俯徇群臣之议但以重违  圣母之命耳夫众臣之议天下之公论也  圣母之命一时之私恩也从天下之公则纲常正伦理明慰  先帝之灵惬天下之望从一时之私则纲常斁伦理亏违  先帝之意起天下之疑公私之间所系非小伏望  陛下断以大义俯从公议幸甚礼部尚书姚夔合六部都察院通政司大理寺等衙门尚书李秉等四十四员复上言曰天下者  祖宗之天下  皇上有  祖宗之天下当谨守  祖宗之成法我国家立法垂宪一本乎三纲五常之道而议礼制度尤严于君臣父子夫妇之间各有伦序莫敢踰越今于  慈懿皇太后之丧礼宜合葬祔庙乃  祖宗之成法而  先帝之遗意也  陛下重以  母后之命恐咈其意有所从违臣等以为  母后之命固所当重而  祖宗之法尤所当重  母后之意固未可违而  先帝之意尤不可违  母后天性聪明敦厚伦理其意未必不可回在  陛下处之而已礼曰起敬起孝说则复谏若  母后之意果不见从则当断以大义亦在  陛下处之而已时文武群臣既上奏复跪伏文华门前以待必从而后已  上悉览其奏复恳请于  皇太后自巳至申稍见从遂出数奏同词批答云卿等所言皆合朕意合葬之礼蒙  允行矣于是文武群臣皆呼万岁而退○祭历代帝王陵寝遣太常寺乐舞生赉香祝付所在有司行礼
　　○己未夜北方流星如盏大青白色光明烛地自阁道旁西北行冲勾陈尾迹后炸散
　　○庚辰礼部尚书姚夔奏顷者监察御史谢文祥言臣滥举副都御史张岐获罪是朝廷因臣而罪文祥此臣之罪也乞贷文祥俾图自新仍乞罢臣归田里以谢言路诏以文祥累肆狂妄故罪之非为卿也不允既而刑科给事中白昂等亦言文祥论奏事情不实诚为狂妄或因此而遂加窜逐则居言责者由此而角□羊体乞赦文祥以来忠言亦不允
　　○辛酉  仁孝文皇后忌辰  奉先殿行祭礼遣驸马都尉王增祭  长陵
　　○制谕礼部曰朕惟有其实者宜享其名其实尊崇则其名光大此隆以来至于我  大明莫不由斯道也维我  皇妣大行慈懿皇太后当我  皇考英宗睿皇帝临御时天作之合曰嫔于京孝敬仁顺以奉  宗庙以嗣徽音以仪于宫闱以御于家邦维予冲眇夙受恩勤及获承统绪化洽堪舆亦维慈训是赖既尊为天下母方期永膺天下至餋俾予并侍  两宫圣母以广孝治岂非荣庆而昊穹降割仙驭弗留哀曷如焉永惟  皇妣尊崇之实著于存时允若兹矣今焉光大之名当有谥号以册宝告于郊庙敷于寰海垂于万亿世尔礼部与群臣会议来闻钦哉是日早  上服衰服御西角门视朝文武百官素冠素衣腰绖行奉慰礼
　　○巡按江西监察御史赵敔言府州县官徵派粮差分理争讼未免结怨于民朝廷建置风宪以紏察百僚振肃风纪先湏激扬有道然后清浊分而公道明切见江西小民俗尚健讼有司官吏稍不顺其情者动輙捏词告害其风宪官之忠厚正大者必先察其贤否若果贪酷然后就逮黜罚若廉勤则极力扶持之其用意深刻者反是惟欲张威扬誉不复顾事体惜人材不问贤否是非一概逮系刑逼招承甚至刁民自知所告不实潜行远避致将被告之人久禁不结官司莫敢分理平人受害殊甚诚恐各处亦有此毙请严禁之都察院议敔言有理宜行各处巡按御史及按察司官今后按临所属地方务先询察官员贤否体访事情虗实不许逞威肆暴一概凌辱如此则贤否庶有分别而词讼淂以少息矣从之
　　○蠲四川亏欠银课二千四百五十七两有奇时已闭场而应纳岁额之半不及数户部请俟开采之日追陪  上曰免之
　　○壬戌云南都指挥佥事吴敏老疾命其孙铎代敏原职云南中卫指挥使
　　○癸亥升巡按江西监察御史赵敔为江西按察司使敔巡按江西将代值岁旱荒户部请敕敔赈济候事竣代之会敔九年任满请代而江西兵民多上奏请留遂有是命仍赐敕俾赈济毕日还京○命工科给事中王诏查勘牧马草场
　　○甲子礼部会文武群臣英国公张懋等上  大行慈懿皇太后谥议其仪注与天顺六年上  孝恭章皇后谥议同其文曰臣闻天生圣君以主天下必有圣后惇化源于六宫君淂圣后以成治功必有鸿名垂光华于万世简册具载今古攸同伏惟  大行慈懿皇太后幽闲静穆端一诚庄德行之美本于性成礼度之纯匪由姆教是以诞受  帝祚作配  英皇六礼行而名正言顺二仪合而理淂心和克敬克诚躬相祀于  八庙惟仁惟孝兼致餋于  两宫惟其有关睢之风故振振兮成麟趾之化惟其有樛木之行故蛰蛰然致螽斯之祥懿范柔仪中孚外达此所以致  英皇极待遇之隆靡始终之间迨乎皇上嗣统  母仪益彰首致拥立之诚继勤保佑之力抑外戚未尝私之以高爵熙内治必欲跻世于太平德教溢于宫闱惠泽遍于寰宇仰稽前代若帝喾之姜嫄周文之大姒汉之明德宋之章献固可匹休俪羙于千万年无穷也是以升遐之日臣民哀恸遐迩同情非有徽称何以昭德臣等谨采舆论参稽礼文宜  天锡之曰  孝庄献穆弘惠显仁恭天钦圣睿皇后臣等拜手稽首谨议  上览毕以付翰林院官  命撰谥册文
　　○是日晓刻土星犯天囷西第一星
　　○监察御史唐震守制家居出入府县请托及欺取官物诬陷人罪为其乡人所奏刑部差官按之皆实逮至京下狱坐赃革职为民震江西新淦县人○丙寅户科给事中李森等言近御史谢文祥因劾奏大臣下狱臣于此窃见  陛下有欲杜绝言路之意夫言路者朝廷之命脉其有益于世也大矣古之帝王求谏如不及纳谏如转丸犹虑善言不至忠言不闻又设敢谏之鼓立诽谤之木无非开纳谏之门以广求言之路也我朝  列圣相承咸用此道近明诏之颁亦拳拳以求言纳谏为言今文祥历任未久恣其愚戆论列过情固宜加罪但原其初意不过欲称厥职而已  陛下若因此重遣之则违前日下诏求谏之意切恐大臣之中贪暴奸邪阿谀苟容者自庆淂志大肆奸恶谁敢为  陛下言哉＜锍-釒＞入  上曰言官湏用公正人文祥挟私言事因此罪之岂是杜绝言路森等所言无理本当究问姑宥之
　　○秦王妃王氏薨妃西安后卫指挥使徽之女天顺二年册立为秦王妃至是薨讣闻赐祭葬如制
　　○丁卯  上释衰服易布翼善冠布袍腰绖临朝仍御西角门
　　○己巳升中军带俸都督佥事武忠为都督同知以忠自陈招诱建州海西毛等卫夷虏来贡及充参将统兵征剿有功也
　　○命翰林院侍读学士陈鉴侍读尹直为应天府乡试考试官
　　○录故吏部尚书王直孙俅为中书舍人
　　○朝鲜国王李瑈遣陪臣金良璥等奉表贡马及方物来朝谢恩赐衣服彩叚等物有差以恤不赐宴其归也礼部请移文辽东都司宴劳之
　　○裁革广西兴安县县丞主簿各一员以户口消耗故也○太子少保户部尚书马昂乞罢不许时六科给事中魏元十三道监察御史胡深等言  大行慈懿皇太后崩敕令多官会议陵庙之事昂因事有难处当日托病不朝却在部管事又本内佥名方众论未定则窜身旁视以为淂计及  睿断已颁则靦面入朝恬不知羞似此不忠不孝之人难容于有道之世且昂受济宁知州于静馈女二人及受西僧劄实巴赂币乞下法司明正其罪诏不问而昂上奏自辩言济宁知州无有所谓于静者臣因无子娶妾在景泰间西僧乞田地实出朝旨而给事中将臣辱骂比之犬豕乞放归田里  上曰言者过寔朕已置之卿当尽心职务不准辞
　　○降监察御史谢文祥为直隶南陵县县丞文祥既下狱言者论救不已至是御史杨琅等复言文祥一小臣不足惜所惜者朝廷大体乞霁雷霆之威曲赐保全以昭纳谏之羙作敢之气诏文祥徇私植党立心不正宜寘重罪姑从轻降用若更奏扰皆不宥
</div>
    <div class="pagination">
<a href="明实录宪宗实录_page29.html">上一页</a><span>...</span><a href="明实录宪宗实录_page25.html">25</a><a href="明实录宪宗实录_page26.html">26</a><a href="明实录宪宗实录_page27.html">27</a><a href="明实录宪宗实录_page28.html">28</a><a href="明实录宪宗实录_page29.html">29</a><span class="current-page">30</span><a href="明实录宪宗实录_page31.html">31</a><a href="明实录宪宗实录_page32.html">32</a><a href="明实录宪宗实录_page33.html">33</a><a href="明实录宪宗实录_page34.html">34</a><a href="明实录宪宗实录_page35.html">35</a><span>...</span><a href="明实录宪宗实录_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
