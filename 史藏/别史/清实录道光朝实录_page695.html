<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 695 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 695 页/共 848 页</h1>
    <div class="content">
○拨江苏丹阳等县漕粮。支放灾缺兵匠等米。　　

○戊午。上诣安佑宫行礼。　　

○御正大光明殿。赐朝正外藩等宴。作乐赐酒。如除夕仪。　　

○己未。上诣绮春园问皇太后安。　　

○御正大光明殿。赐大学士尚书等宴。　　

○谕内阁、翰林院应行保送御史。现在历俸三年以上合例应保者。人数无多。著将从前曾经保送未经记名各员。与应行保送之员。一体带领引见。　　

○贷湖南澧州洞庭二营驻劄歉区兵丁饷银一月。　　

○庚申。署漕运总督李湘棻奏、查获书吏刘肇兴私雕总督关防。冒领公项。提讯究办。得旨、摘奸发伏。甚属认真。严行究讯。按律定拟具奏。寻奏、讯明刘肇兴。令已故堂叔刘慎斋。私雕总督关防。冒支寄贮府库闸坝余賸经费银至八百七十五两之多。殊属胆大藐法。应照例拟斩监候秋后处决。下部议。从之。　　

○辛酉。谕内阁、敬徵等奏、各衙门听差人役。并各太监及听差苏拉人等。出入禁门。向由内务府颁发火印腰脾。令其佩带。惟未注明某处人役。似无区别。且恐该听差人等私相换带。请将原设腰牌式□□羕。添注各部院衙门等名目。另行铸造火印戳记。颁发各等处人役佩带以示区别等语。均著照议办理。自本年二月初一日为始。一律更换。仍著前锋统领。护军统领。严切晓谕各门章京护军等。除王公大臣随带护卫及跟随人等。仍遵定例额数准其带进外。其余各项听差人役。出入禁门。务当严密稽查。验明新换腰牌。方准放行。不得稍有疏懈。以重门禁。　　

○又谕、前据陈阶平奏、加工制造火药。轰击颇为得力。当有旨令各直省一体制造。兹复据该前任提督将筛药成珠等法开单呈览。仍著各直省即照陈阶平此次所奏加工各法。一律如式成造。惟此项加工火药。系专为军需而设。其平时操演。仍不得滥用。以昭撙节。　　

○谕军机大臣等、前据刘韵珂奏、查勘宁波镇海情形一摺。所议练兵防御一节业经降旨著耆英、刘韵珂、会同特依顺、李廷钰、妥议章程具奏。其造船一节。已谕令先造同安梭二只。八床船四只。如果试演得力。再行奏请制办。并著李廷钰将镇海防工覆加察看。应否添建之处。相度筹办矣。兹据该提督奏应办善后事宜。览奏均悉。所拟改造各项战船。著仍遵前旨。俟试演得力。再行奏办。至将来或将黄温两镇战船。于拆造时一律酌改。并雇募同安水勇。人数既多。或须筹款。或给与钱粮。加以津贴。著该提督与该抚刘韵珂从长计议。并咨商耆英、怡良、核定会奏。其修建衙署以资栖止之处。著会同刘韵珂妥议具奏。至水师镇将备弁能否胜任。陆路人员能否称职。必当大加整顿。一洗委靡恶习。著该提督随时留心察看。会同该督抚秉公核办。以资训练而重海防。将此谕令知之。　　

○刑部奏、审讯已革库丁张亨智等、朋谋作弊一案大概情形。得旨、著交军机大臣会同刑部严行审讯。所有案内紧要犯证徐汇川、丁小眼、张五、冯大、杨嵩年、王元塽等、著严饬银库司员。及东城南城吏目。即行送案。如再延宕。著该部查明分别严参议处。并著步军统领衙门顺天府五城一体严拏务获。解交刑部归案严讯。　　

○新授浙江提督李廷钰奏报到任谢恩。得旨、练兵为第一要务。不可迟缓。然必须得其实力。不可徒托空言。军器以火器为先。枪炮如何补造。如何练习。船只如何办理。陆路水师如何整饬。查看明确。分拟章程具奏。　　

○壬戌。上御山高水长。赐王公大臣蒙古王贝勒贝子公台吉。及外藩使臣等食。　　

○谕军机大臣等、刘韵珂奏、归安县粮户恃众抗粮滋事。现饬暂行停徵。并委藩司粮道驰往查办等语。漕粮为天庾正供。岂容刁徒抗欠。致令开兑不能如期。该县匪徒嵇祖堂。上年挟制增灾。业经惩办。此次为首纠谋各犯。讯系嵇祖堂案内未获之人。著即设法查拏首犯。按律惩治。并解散余党勿致聚众激成事端。所请将该县上九区及中下两区粮米。一并暂行停徵之处。著照议办理。其该县已收粮米与将来续收之粮。或另行起解。或解充兵粮著该抚另筹奏办。至此次粮户聚众滋闹。是否该粮户罔知畏法。与官为难。抑系该县知县办理不善所致。该抚即饬藩司卞士云。粮道赵光祖。访查确实。秉公惩办。毋稍讳饰。将此谕令知之。　　

○甲子。孝穆皇后忌辰。遣官祭陵寝。　　

○谕军机大臣等、朕闻镇筸镇总兵琦忠、到任时于营伍一切。尚知振作。近则深居简出。不多接见僚属。所辖弁兵。不甚畏服。著麟魁、王植、会同吴其浚、确切查访。该总兵平日能否整顿营伍。有无自耽安逸之处。秉公据实具奏。将此谕令知之。寻奏、琦忠于边地情形。未能谙悉。遇营员有事面禀。往往不即传见。赴靖州阅伍。因积水未消。即在该处副将署内箭道阅看。亦属疏略。此外尚无偷安废弛确据。报闻。　　

○乙丑。上诣绮春园问皇太后安。　　

○谕内阁、激扬大典。三载一行。满汉臣工。有能秉公持正竭力尽心克称职守者。自当甄叙。精力渐衰不胜其任者。亦难姑容。兹乃京察之年。该部将内外诸臣开单题请。朕详加核定。大学士穆彰阿、潘世恩、户部尚书祁寯藻、工部尚书赛尚阿、户部侍郎何汝霖、夙夜在公。勤劳备至。直隶总督讷尔经额、去岁办理一切。殚心尽力。诸臻妥善。俱著交部议叙。左副都御史隆勋、内阁学士姚元之、精力渐衰。俱著原品休致。余著照常供职。特谕。　　

○又谕、麟魁等奏、审明湖南永州府访获匪徒朱亮亮等一案。分别定拟。并请将未讯供之知府革职一摺。此案已劾永州府知府尚政麟。于地方重案。并未公同讯供。辄据该州一面之词。列衔会禀。实属不职。尚政麟著即革职。　　

○谕军机大臣等、前因银库司员未将茶房丁小眼送部归案。当有旨严饬查拏。本日据裕诚等奏、丁小眼一名。银库并无该犯名目。查有茶房丁玉、已回武清原籍等语。著卓秉恬、陈孚恩、密派干员。前往该县严拏务获。归案审办。毋许洩漏风声。致令远扬。将此谕令知之。　　

○以故休致三等辅国将军载铭子溥咸、降袭三等奉国将军。　　

○丙寅。孝圣宪皇后忌辰。遣官祭泰东陵。　　

○谕内阁、本年轮应查阅直隶山西陕西四川甘肃等省营伍之期。直隶省即派讷尔经额。山西著即派梁萼涵。陕西甘肃著即派富呢扬阿。四川著即派宝兴。逐一查阅。认真简校。如查有训练不精。军实不齐者。即将废弛之将弁据实劾参。毋得视为具文。其上年暂停查阅之广东广西浙江福建等省。仍著暂行停止查阅。　　

○又谕、讷尔经额奏、请动支海口防堵款项等语。所有各镇禁州县应行找支补领之项。及现在添设各官建造衙署兵房。并圈筑营堡工程。所需款项。著准其在于前项捐输银钱内一律动支供用。统俟报销造竣。再行分别奏咨办理。　　

○陕西巡抚李星沅奏报到任谢恩。得旨、诸凡勉力认真。万勿有负委任之意。又曾记朕旧作有云。勿为诱化固初心。汝其致意焉。　　

○又奏、陕省与甘肃四川交界地方。间有贼匪阑入。节经就案惩办。仍当认真督饬严拏。得旨、禁暴安良。诚为地方之要务。勉之。　　

○丁卯。以捐修陕西绥德州文庙试院。予知州江士松等议叙。　　

○戊辰。谕军机大臣等、李湘棻奏、候选知县马永炽、在广东团练兵勇。修筑炮台。最为得力。请饬前往江省交耆英等差委等语。该员马永炽。已据讷尔经额奏称委赴天津筑打土垒。如现在尚未将炮台兴筑江苏差遣需人。著即饬知该员马永炽前往江南。交耆英、李湘棻差委。如该员业将炮台如式兴筑。其如何修筑之法。是否坚固。演度是否有效。著讷尔经额详晰具奏。将此谕令知之。寻奏、马永炽来直。即饬筑三合土小炮台一座。考验坚实。现在炮台已足敷用。似可无良添建。江省既差遣需人。应即遵旨饬知该员。前往江南听候差委。报闻。　　

○又谕、耆英等奏、江苏省议造同安梭船。改赴闽省造办。现拟先造阔头舢板船只。驾驶操防一摺。据奏福建省城。料多价贱。著准其动拨银一万二千八百两。交委员等前赴宁波。与李廷钰熟商。或闽或浙。赶紧制造。惟造成试验之后。再行接续兴办。尚需时日。转瞬即届渔汛之期。江浙洋面。难保无盗匪乘时伺劫。该督等请先行制造阔头舢板船十只。以资巡防。著即赶紧加工。多为制造。必须坚致灵捷。务期于外海内江。均堪驾驶。方能得力。并著安设炮位。酌配兵勇。饬令水师各营将弁。认真练习。以收实效。将此谕令知之。　　

○又谕、李湘棻奏、筹议江防添铸炮位等语。览奏均悉。江苏江面鹅鼻嘴等处。南北相去。仅宽五六里至七八里不等。若能筑台设炮。演习精熟。实堪断其来路。至江北添铸炮位。著照所议采买湖北生铁。即在河口设局委员鼓铸。务须多为储备。尤当煎炼加工。庶施放有准。方为适用。断不准草率偷减。仍成虚设。该署漕督奉旨会办江南善后事宜。所有一切防守章程。著随时会商具奏。将此谕令知之。　　

○大学士军机大臣穆彰阿等奏、遵议两江总督耆英等覆议、前总督牛鉴奏请将奇兵营游击移驻老河影地方一摺。原奏内称、老河影在仪徵县城外。地势滨江。潮易涨漫。移营徒滋繁费。可毋庸议。查该处为私枭盘踞。最为鹾纲之害。既称未便移营滋费。应请如该督所奏。严饬地方官逐日挨查。该管游击十日亲查一次。以清枭薮。从之。　　

○命保送河工内阁中书吴捧纶。吏部主事刘秉鉌、发往南河。户部主事延龄、发往东河。差遣委用。　　

○己巳。谕军机大臣等、前因＜?口英＞夷指称台湾所戮夷俘。实系遭风难夷。当命怡良渡台查办。计此时应已东渡。兹据达洪阿等奏、前年八月。夷船在台湾洋面游奕。是时并无风暴。该夷驶进口门。对二沙湾炮台连发两炮。打坏兵房。我兵随后放炮回击。九月又有三桅夷船。鸡笼洋面攻破我炮台石壁。烧我哨船。上年正月。生捦颠林等夷众。起获炮械号衣旗帜及印文等件。均系浙江各营之物。实非遭风商船各等语。著怡良详细查访。原摺著发给阅看。将此由五百里谕令知之。　　

○又谕、达洪阿、姚莹奏、拏获竖旗谋逆匪犯。并歼捦图引夷船之草鸟匪船。分别拟办各一摺。此次台湾彰化县匪徒陈勇等、分股聚众谋逆。经达洪阿等督饬文武兵勇剿办。将首要各犯并获。勘办完竣。又草鸟匪船。图引夷船来台滋扰。乘机出洋行劫。亦经达洪阿等督饬员弁义首。屡次歼捦匪徒惩办。所有在事出力之文武员弁兵勇义首等。著怡良确切查明。如无冒滥。即督同该镇道酌量保奏。不准稍有迁就。仍著该督督同该处镇道。严饬所属员弁等。于水陆严加防范。毋任匪徒潜踪。俾地方洋面。悉臻静谧灰要。达洪阿。姚莹。原摺二件。著发给怡良阅看。将此由五百里谕令知之。　　

○又谕、图明额等奏、探明布噶尔与霍罕起衅用兵争夺地方缘由一摺。据奏布噶尔伯克与霍罕用兵。既已并吞霍罕地方。嗣被希尔阿里夺回数处等语。卡外远夷。蛮触相争。自当置之不问。惟边防卡伦。必应加意防范。著该大臣等严饬各卡弁兵。遇有进卡外夷。认真稽查。并随时侦探情形。严密防守毋得稍有疏虞。将此谕令知之。　　

○引见京察三品以下京堂各员。得旨、光禄寺卿杨庆琛、通政使司副使觉罗明奎、钦天监监正忠林、年力就衰。均著以原品休致。余著照旧供职。　　

○朝鲜国王李焕、遣使表贺万寿冬至元旦三大节。进贡方物。赏赉筵宴如例。　　

○庚午。谕军机大臣等、前据布彦泰等奏、新疆边防重地。兵制碍难更张。未便将伊犁镇总兵裁撤。请裁西安镇总兵移置天津一摺。当交军机大臣会同该部速议具奏。兹据奏称、西安镇所辖地面。俱系平原。非口外边防紧要可比等语。此次议裁总兵一节。前有旨令富呢扬阿、布彦泰、详加体察。据实具奏。现在仅据该将军奏到。其何镇可以裁撤移置天津。未据该督详查覆奏。著富呢扬阿接奉此旨。务即通盘筹计。是否可行。悉心妥议。迅速具奏。穆彰阿等原摺。著钞给阅看。将此谕令知之。　　

○辛未。上诣绮春园问皇太后安。　　

○壬申。孝仪纯皇后忌辰。遣官祭裕陵。　　

○癸酉。上诣大高殿行礼。　　

○还宫。　　

○谕内阁、丁小眼著交刑部归案审办。其在逃之徐汇川、张五、冯大、杨嵩年、迄今未据报获。仍著步军统领衙门顺天府五城一体认真严拏。一经获案。立即解交刑部审讯。毋许耽延。　


大清宣宗效天符运立中体正至文圣武智勇仁慈俭勤孝敏成皇帝实录卷之三百八十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十三年。癸卯。二月。甲戌朔。遣官祭先医之神。　　

○谕军机大臣等、本日据保昌等驰奏、夷船赴闽投书一摺。据称本年正月初五日。夷目巴柏架自浙带船五只来闽。遣其守备甲花厘等投递书函。察看地势。于十四日开驶出口。其巴柏架所坐大船。亦已进泊厦港等语。福州厦门二处。既准通商。该夷船只往来。自不便于拒阻。惟现在设馆通商事宜。尚未议定章程。此次夷目巴柏架。自称系口□朴口□鼎喳令其来闽察看地势。著伊里布即向口□朴口□鼎喳告知。并询明巴柏架等是否系该酋遣令赴闽。有无假冒之处。据实奏闻。将此由四百里谕令知之。　　

</div>
    <div class="pagination">
<a href="清实录道光朝实录_page694.html">上一页</a><span>...</span><a href="清实录道光朝实录_page690.html">690</a><a href="清实录道光朝实录_page691.html">691</a><a href="清实录道光朝实录_page692.html">692</a><a href="清实录道光朝实录_page693.html">693</a><a href="清实录道光朝实录_page694.html">694</a><span class="current-page">695</span><a href="清实录道光朝实录_page696.html">696</a><a href="清实录道光朝实录_page697.html">697</a><a href="清实录道光朝实录_page698.html">698</a><a href="清实录道光朝实录_page699.html">699</a><a href="清实录道光朝实录_page700.html">700</a><span>...</span><a href="清实录道光朝实录_page696.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
