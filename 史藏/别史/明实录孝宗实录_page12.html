<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 12 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 12 页/共 128 页</h1>
    <div class="content">　　○升刑部右侍郎彭韶为左侍郎仍兼都察院左佥都御史巡抚顺天等府右佥都御史闵圭为刑部右侍郎初刑部左侍郎缺吏部会推巡抚甘肃右副都御史罗明广东左布政使熊怀得旨令别推吏部复言二人学行才识皆可用  上曰甘肃方急用人罗明且不必动熊怀待巡抚有缺用之堪任刑部侍郎者其别推两员遂有是命诏以奉敕巡视两浙故兼官如故
　　○乙丑抚治郧阳都察院左副都御史郑时请给诰命下吏部覆奏言时先以副都御史巡抚狭西今抚治郧阳前后虽三年有余然中间尝调除参政未经考满  上特命与之
　　○迤北伯颜猛可王遣使臣桶哈等来贡其使自一等至四等者凡十九人阿儿脱歹王及脱脱孛逻进王及知院脱罗千阿里麻伯牙思忽那孩所遣使臣自二等至四等者凡三十五人初自称大元可汗奏乞大臣报使以通和好不许既又比例乞升职许之命旧有职者进一级无职者二等使人授副千户三等百户四等所镇抚俱赐冠带其一等正使原授指挥使今进都指挥佥事副使原授指挥同知今进指挥使云
　　○未刻甘肃凉州卫天鸣声如雷
　　○丙寅升山东按察司副使强珍为大理寺左少卿大理寺右寺丞杨澄为左寺丞户科都给事中陈寿为右寺丞
　　○命丰城侯李玺领围子手官军侍卫
　　○荆府桐城王祐椫薨王荆王第五子成化十年生弘治元年九月册封为桐城王使未至以疾薨年十五讣闻辍朝一日赐祭葬如制谥曰怀僖
　　○丁卯哈密等卫使臣把把亦速等奏事至赐宴并衣服彩叚等物有差
　　○戊辰命金吾右卫带俸都指挥使李玙充左参将分守大同东路
　　○昏刻月犯斗宿南星
　　○巳巳重阳节免宴
　　○赏前总督两广军务右都御史宋旻及巡按御史唐相都指挥纪英左布政使侯英副使林符佥事黄錀知府李廷芝等金币有差以起送  孝穆皇太后亲属至京也
　　○庚午监察御史曹英等劾奏新升大理寺左少卿强珍先任副使有失宪体右寺丞陈寿先任户科不谙刑名今升迁不协人望皆文选司郎中吴裕不公之罪乞并黜之吏部尚书王恕侍郎刘宣杨守陈亦不能无罪  上曰强珍已升官宜令勉尽职务陈寿既不谙刑名调南京光禄寺少卿王恕等并吴裕姑置之今后推举官员务慎重毋误
　　○壬申赐秦府辅国将军诚氵□幕并夫人李氏镇安王府辅国将军诚浈并夫人孟氏晋府奉国将军奇赣怀仁王府辅国将军成锳周府辅国将军安濩安＜氵戒＞同金□聿镇安王府奉国将军诚潺镇国中尉乘樱诰命冠服如制
　　○命岁给周府故镇国将军同镔夫人餋赡米一百石
　　○命户部每岁三月选差属官一员奉敕自通州抵仪真催督漕舟往岁差官例不请敕至是从南京守备太监蒋琮奏以为责轻人玩故有是命
　　○直隶元城县地震○癸酉徽王见沛以二子俱出合就外传请书籍于朝  上贻书答之叔父生身富贵能以是为教诒谋远矣今以四书大全四书集注四书白文圣学心法贞观政要劝善书为善阴隲孝顺事实唐李白诗五音集韵洪武正韵饮膳正要玉篇广韵对类各一部孝经千字文百家姓小学并影本各二本附去至可收用惟叔父亮之
　　○宜川王府镇国将军公鍭辅国将军诚浙俱成化间卒其夫人餋赡米公鍭者已岁给五十石诚浙者三十石至是镇安王诚泳为之援例奏乞增给得旨岁各加至百石
　　○夜火星犯鬼宿西北星
　　○甲戌守备南京太监蒋琮言自张家湾至仪真坝增设巡河等官数多乞取回以其事各委所在官司带管便吏部言各官因事增设似难栽革命查永乐以来各官名数以闻吏部覆奏命革沽头闸主事并南直隶巡河郎中其事委两淮巡盐御史兼管余如旧
　　○巡抚山东都御史钱钺奉例考察请黜老疾不谨等官州判官季春等十七员吏部覆奏从之
　　○是日晓刻火星犯积尸气星
　　○乙亥广西恩城州贺  圣节表过期始至礼部请逮问其官吏诏以土官特宥之
　　○丙子遣保定候梁任阳武侯薛伦丰城侯李玺驸马都尉蔡震游泰兴安伯徐盛靖远伯王宪永顺伯薛勋成安伯郭鐄修武伯沈坊南和伯方寿祥崇信伯费淮持节充正使尚宝司少卿胡恭吏科右给事中王质户科给事中郑宗仁礼科给事中王纶兵科给事中蔺琦刑科给事中胡金工科给事中夏昂中书舍人鲍春吏部员外郎贡钦户部郎中江汉员外郎陈纶兵部员外郎熊禄充副使册封秦府秦惠王庶长子镇安王诚泳为秦王妃廖氏为秦王妃岷府岷世子膺鉟为岷王妃庄氏为岷王妃赵府汤阴庄僖王嫡长子见准为汤阴王平乡荣顺王庶长子见洸为平卿王晋府宁河康僖王嫡长子钟镂为宁河王夫人汪氏为宁河王妃楚府楚王嫡长子荣＜氵戒＞为楚世子荆府荆王第五子祐椫为桐城王周府鄢陵安僖王庶第二子镇国将军同金□妥为鄢陵王夫人张氏为鄢陵王妃山西行都司都指挥佥事王鼎长女为代府乐昌王妃伊府西鄂安僖王嫡长子訏漈为西鄂王鲁府鲁王第六子当冱为归善王郑府郑王第八子见汌为宜章王第九子见寖为繁昌王靖江怀顺王夫人谷氏为怀顺王妃
　　○命皇亲纪贵为锦衣卫指挥同知纪旺指挥佥事仍赐诰命赠其三代寻又赐奴婢人役及第宅庄田金帛器物甚众时太监蔡用奉旨往广西访求皇亲以二人驰驿至京云是孝穆皇太后再从兄弟且具其考妣葬所以闻故有是命
　　○命岁给郑府故朝邑王祁镕妃杨氏餋赡米一百石
　　○丁丑命给肃州回回坟傍空地五亩以葬凡哈密使臣之道死者从使臣赛因虎仙奏也
　　○戊寅增设福建漳州府漳平县医学
　　○令致仕都督同知白玉之子祥代原职腾骧左卫指挥使故山西行都司都指挥佥事张钺之子绮袭原职大同后卫指挥使
　　○己卯赐晋府宁化王钟鈵书诗礼记三经及洪武正韵等书各一部从其请也
　　○刑部尚书何乔新会英国公张＜棥心＞等奏死囚情可矜疑者郝青等十二人越五日又奏陈瑀等二十一人命郝青等十二人张祥等十三人俱宥死戍边卫陈瑀等八人仍系之
　　○庚辰巡抚江西右副都御史李昂奉例考察请黜老疾等官府同知曹奎等四十一员吏部覆奏从之
　　○辛巳升江西左布政使徐怀为都察院右副都御史巡抚顺天等府
　　○降分守肃州右参将李俊官三级带俸差操防守指挥佥事邹祺赎杖还职坐设备不严被贼杀虏人畜也
　　○壬午赐辽府闽县郡主并仪宾狭杰沙县县主并仪宾王宏安溪县主并仪宾牟秉叙连江县主并仪宾刘澄镇江王府长城郡君并仪宾王儒成县县君并仪宾孙溏晋府思恩郡君并仪宾张凤诰命冠服如制
　　○赐辽王恩鑙诗传易各一部从其请也
　　○镇守狭西后军都督府都督佥事周玺言凤翔府扶风诸县原附籍回回聚众劫掠为患臣委右布政使韩文副使王玹守备署都指挥佥事黄泽等率兵围之于郃阳山中复追败之斩首六十五级擒获百七十人其中应监候奏请处决者三十人妻妾子女应给付功臣之家为奴者九十九口妇女幼男应流二千里安置者八口女许嫁应归其夫者六口应释放者千口伏乞  圣裁下兵部覆奏谓宜如所请  上命应给付为奴者男子俱发两广充军妇女有亲属可依者就令随住无可依者给酌甘肃无妻军士监侯奏请者再审无冤依拟处决余俱从之
　　○刑部尚书何乔新奏旧制提人勘事所遣人员必赍精微批文赴所在官司比号相符然后行事所司仍具由回奏有不同者执送京师此  祖宗防微杜渐之深意也而京城内外提人乃用驾帖既不合符真伪莫辨倘有奸人矫命谁则拒之请自今遣官出外仍给批文以防奸伪  上曰提人勘事必给精微批以防奸宄乃祖宗旧制不可不遵所司其如例行之应给批时毋得稽误
　　○癸未赐代府镇国将军仕坌庶长子名曰成铓成鈶庶长子曰聪润辅国将军成锜嫡长子曰聪淦庶次子曰聪沚南渭王长子膺金□罢庶子曰彦淤镇国将军膺金□只嫡长子曰彦滨嫡第二子曰彦湝庶第三子曰彦渤膺钞嫡长子曰彦氵□术膺錪嫡长子曰彦泞周府镇国将军同金□妥庶第三子曰安氵□委嫡第四子曰安潖庶第五子曰安濑晋府镇国将军钟鑸庶第五子曰奇沿第六子曰奇渿
　　○乙酉云南缅甸宣慰使司宣慰使卜剌浪遣头目打戛苏等来朝贡象并象牙金银器皿等物赐宴并衣服彩叚及回赐卜剌浪文锦彩叚有差
　　○有将士夜击都给事中夏祚房祚疑推举将材未协舆情所致因劾保国公朱永老于边事其于诸将材否勇怯必能知悉而称疾不出宜都起之  上命永暂免朝参趣出供职今后凡会推将官或所举不当科道官临时亦须直言无讳
　　○顺天府奏旧制本府以十月初一日行乡饮酒礼缘是日时享斋戒乞移于初二日从之
　　○监察御史吴裕巡按狭西还因陈边方事宜曰择将帅谓各边将官于京卫推举多系膏梁之子不可任用请于已举在部者用之都指挥用于各都司领军指挥用于各边把总俟有功以次推举曰选士卒谓延绥边军精壮者少老弱者多皆由各卫官以精壮者役占而以老弱者备数且逃亡者不行清理故耳请敕科道及兵部官诣各边选之曰迁城堡请延绥西路永济定边等堡旧在边墙迤北地颇肥饶军士住牧多赖其利近以言者移于边墙迤南去耕牧之地甚远故皆废业逃亡请敕守臣及诸司会议复之曰恤军士谓各边守墩军昼夜瞭望劳苦特甚而衣粮不异于众人及夜不收远探贼情十死一生而死者不录其功乞于月粮冬衣常例外量为加给其夜不收死事者与阵亡者同录其后事下兵部议以保举在部将材难概以用之边方况前所用者亦不专于京卫自今宜如旧法参以裕所言者先以本地有举到者用之无则用京营地方者延绥军士诚有役占之弊可敕各地守臣以下精选不必差官永济等城堡旧趾突出境外不可守今既迁迤南恐不可复改录夜不收死事者事已见行加给墩军衣廪乞下所司议处命选士卒亦不必降敕但移文所司行之余如议
　　○丙戌刑科给事中蔡坤侍经筵失仪诏宥其罪及谢恩又失仪命调为湖广兴国州判官
　　○金吾左卫副千户徐瓒以父亨坐罪应死上曰请代且言祖父忠年八十余自亨之囚思念成疾母亦悲泣不食亨若伏法必当俱死请以一身就死易三人之命命下其奏于所司
　　○丁亥巡按直隶监察御史史简陈盐法十事一谓申旧禁以杜越境夹带之弊二谓灶丁窘乏乞免追补逋欠之数三谓劝借□人宜损减以苏其困四谓奸顽脚夫宜惩革以除其害五谓诸场官吏宜仍旧制以时交代六谓及时开中以足边饷七谓草荡不均乞量度分给八谓灶役繁重乞定科差使其归一九谓盘铁久缺请增铸以尽人力十谓盐运往来宜修河塘以便□民户部覆奏从之
　　○己丑追赠  孝穆皇太后曾祖父祖父父俱为中军都督府左都督曾祖母祖母母俱为夫人给诰命旧制武官一品诰用金轴三代共一道  上命照文官一品之制特给玉轴诰三道
　　○鲁府镇国将军阳与□金上＜锍-釒＞陈六事其一欲请考察各王府长史以下官之不职者吏部言旧制各王府官不系常选任满黜陟取自  上裁今欲考察似非旧制  上曰王府辅导官其令巡抚巡按官会同考察奏闻处置不为例
　　○命山西布政司弘治元年坐拨宣府大同税粮布花三万一百石存留本处支用以镇巡等官言本处岁用给故也
　明孝宗敬皇帝实录卷之十九
　　弘治元年十月辛卯朔孟冬享  太庙告  宪宗纯皇帝几筵请神诣  庙享祀
　　○遣驸马都尉周景黄镛分祭  长陵  献陵  景陵  裕陵  茂陵
　　○遣仪宾王宪祭  景皇帝陵寝
　　○遣内官祭  恭让章皇后陵寝
　　○遣内官祭司井之神
　　○壬辰命工部差官至广西贺县修  孝穆皇太后先茔仍令本县拨人夫三户守视复其杂徭
　　○癸巳升江西布政司右布政使秦民悦狭西右布政使韩文俱为本司左布政使
　　○刑部尚书何乔新与府部大臣审录重囚题本误书囚姓得旨具实回奏乔新等同上＜锍-釒＞引咎待罪诏姑宥之
　　○给赏宣府等处前杀贼有功官军银两绢匹有差
　　○甲午命暂免午朝
　　○命南京守备参赞内外官提督京营马政时南京大仆寺少卿林凤言南京大小教场等处并神机营操备马倒死不告相验又不比较买补以致马日就耗损乞差官照京营例考验追补故有是命
　　○乙未升兵部左侍郎何琮俸二级以九年秩满也
　　○命四川守臣以见收盐价银四万五千六百余两及召□报中各盐井中剩盐四十四万一千余引之半赈济成都等府之被旱灾者
　　○鲁府镇国将军阳与□金陈三事曰开言路谓言路通则世道治愿亲大臣名儒以讲论治道任给舍台谏以指陈时政言不当者亦不加罪曰申明旧制谓官员军民之家服饰器用及丧葬礼仪多僣分不循礼者乞严为之禁曰申明  祖制谓在京各驸马皇亲及天下王府并王亲仪宾之家畜餋奴婢家人之类比之旧制或多踰十倍在京乞令宗人府并五军都督府在外乞行各长史司取具诸奴婢家人姓名来历造册备照如有仍前投充没使不行首告改正及事干拨置害人者宜准见行事例重治以罪礼部覆奏以为可行  上曰阳与□金所言开言路朕当自行其余事令所司严加禁约及查勘造册改正
　　○周府仪宾吴鼎等五十二人纪善陈惟简等十一人以日食不救护为巡按御史劾奏下狱周王同铲上＜锍-釒＞申救鼎等得旨俱宥之仍令本府今后检束仪宾及诸官属各守礼法毋得违犯
　　○丙申增给辽王恩鑙食盐岁十引从其请也
　　○丁酉吏部听选监生江纪等奏国朝大臣如国子监祭酒胡俨都察院佥都御史李侃高明三人学行事功表表在人而皆以盛年致仕保全晚节有司一时失于奏请未得赠谥似为阙典乞赐举行以励天下之为臣者命下其奏于所司
　　○诏两京各营内外提督守备等官操练兵马以俟调用复申敕湖广四川河南镇巡等官慎守地方以四方多水旱灾异民或相聚为盗湖广四川河南尤甚故有是命○改注济州卫带俸都指挥使杨敬金吾左卫带俸都指挥佥事马荣于狭西都司敬掌印管事荣领军操备
　　○戊戌礼部言比年哈密及土鲁番等处入贡多不以时且人数过多麋费益甚请各降谕谕之俾知遵守甘肃守关官员滥冒起送不照例沮格乞下巡按御史治罪  上从其议守关官姑宥之
　　○庚子初太监黄顺奏请起复匠官潘俊等供役吏部执奏谓不可以小官而开夺情起复之门得旨匠官乃手艺之人且业已许之矣吏部执奏如初诏从之
　　○晋府故永和王长子表桻奏前母妃邓氏寝园地狭不能合葬请别为父择葬地  上不允表桻之意盖欲为其生母继妃孔氏他日合葬地也○初洪武中设黄册库于玄武湖中户部委官同给事中一员管理五日一晒晾籍册及有事查理移文内府请钥方许过湖近岁守备人员于边湖滩岸开垦作田致湖面淤塞人得往来南京御史余浚言于朝行南京户部委主事卢锦会勘锦时与给事中方向同管库亦尝于库傍洲上垦田种植蔬瓜又于湖滩放牧牲畜及擅伐芦苇易银为修理费太监陈祖生等命巡捕百户崔昇执库夫姜信等鞫之具奏其事刑部尚书何乔新以为守备官与御史更相奏讦必有欺弊请行南京三法司逮锦等覆实其御史所奏守备管事令南京户部亟勘以闻从之是后太监郭镛因勘田过湖王智刚等因湖田而告芦洲事御史以嘱托而劾蒋琮郭镛以被劾而讦御史更奏迭诋狱讼连年纷纷不止云
　　○先是  上登极后遣官分祭各府先王晋王知烊因援例为其父定王乞祭礼部覆奏谓定王初缘事降庶人薨后复爵故先朝恩典皆阙其晋王袭封已久前此未尝有请况旧例具在似难辄更从之
　　○辛丑乌思藏阐化王遣番僧丹叭坚参等朵甘思宣慰使司遣禅师剌麻头目阿达等来朝贡氆氇足力麻等物赐宴并衣服彩叚钞锭有差其回赐阐化王表里令丹叭坚参领回给与
　　○命江西都司故都指挥同知叚晟之子玺袭常德卫指挥使
　　○壬寅监察御史文贵言天下各王府仪宾类多不法盖缘选婚之初择之既不审授官之后教之复无法今后乞令各府长史教授等官训诲之巡抚巡按官禁约之若仍蹈前非及选婚不审者各治以罪礼部议其言有理从之
　　○命天下都司府县严操练官军民快镇巡等官仍提督防察怠事者罪之从鸿胪寺右少卿李鐩言也
　　○癸卯以旱灾免河南开封等五府并汝州今年夏税麦一十三万九千六十六石丝八万四百二十两并逃绝户无徵麦五万八百九石丝三万一百二十三两宣武等七卫夏税子粒麦七千七百三十一石并逃故无徵麦六百九十石有奇
　　○甲辰  圣慈仁寿太皇太后圣旦免命妇朝贺
　　○赐各王府庆贺官员人等钞币有差
　　○乙巳广西道监察御史赵瑛丁忧服阕复除云南道
　　○命故金吾右卫带俸都指挥佥事福得之子达袭原职指挥使
　　○命后府致仕都督佥事宋澄之子文代为大同后卫指挥使
　　○丙午升吏科左给事中宋琮刑科左给事中陈璚礼科右给事中张九功俱为都给事中吏科给事中韩镐礼科给事中孙圭俱为左给事中礼科给事中韩鼎兵科给事中蔺琦俱为右给事中九功圭户科余并本科
　　○是日辰刻日生左右珥色赤黄
　　○丁未给钦天监官生御寒毛袄如例○晋府永和王奇淯薨于是年六月十一日禄米当截日住支晋王钟铉为之奏乞全支以治葬事并赡给遗孤户部覆奏  上曰山西地方艰难其民力竭矣王所奏虽重为亲亲计然如吾民何矧王府班禄之制  祖训具在朕不敢违其令以十月终住支
　　○云南缅甸军民宣慰使司宣慰使卜剌浪奏成化间蒙给金牌信符不戒于火乞并批文底簿及勘合给赐礼部言弘治元年该给缅字号批文底簿一扇甸字号勘合一百道请就给之其金牌信符俟云南布政司勘报至日再让从之
　　○酉刻山西解州天鸣○戊申  诚孝昭皇后忌辰  上祭  奉先殿遣附马都尉杨伟祭  献陵
　　○赐辽府长垣王嫡第四子名曰宠微奉国将军恩铋嫡第四子曰宠滐晋府镇国将军奇浦嫡长子曰表柽沈府镇国将军铨金□史嫡第三子曰勋潏
　　○礼部奏去岁  宪宗皇帝神主升祔  懿祖皇帝神主奉桃而岁暮之裕当合毁庙之主而祭之今者始行岁暮裕祭礼宜遣官预行祭告及改撰祝文并令太常寺至期陈设  懿祖皇帝御座于  太庙正殿之左  熙祖皇帝之上衣冠等物同时陈设祭毕仍旧安奉著为常典从之时久阴不雨监察御史王嵩等因＜锍-釒＞陈脩省五事一谓近自夏秋以来各处奏报灾伤者络绎不绝而湖广四川尤甚各处饥民多流移荆襄等处荆襄地方亦无所仰给若不早为之所恐啸聚为盗乞敕巡抚巡按等官设法赈济安插待岁收之后省令各回原籍凡有救荒良策从宜处置一谓近来法司问过应死重囚既该大理寺详允合律又该多官审录情真此等即当速加显戮以正典刑若中间果有情可矜疑者照例辩问一在京各衙门文武官才德胜任者固有才力不及者亦多司铨衡者不简贤能惟拘资格以致贤否混进乞敕吏兵二部今后文职中有才行超卓者毋拘常格武职中有勇略过人者毋拘门第俱不次擢用一礼部尚书周洪谟令家人揽纳药材多取价值交通盬□侵渔国课万安在日则附之以取荣去日则背之而加谤詹事府少詹事兼翰林院侍读学士程敏政奸叔之妾至生一女夺弟之官致死非命及与乐妇通奸教以诗书贪淫无耻右春坊右庶子兼翰林院侍讲王臣私造牙牌服中娶妾闺门渎乱逼死家人太仆寺卿李温贪名大著士夫耻言乞罢之一诸司职掌载监察御史紏劾百司凡文武大臣百官有司奸邪不职具奏弹劾我  祖宗庙以来诸司官有不公不法监察御史俱尝大班劾奏所以人知警惧自  宪宗末年紏劾之例不行人无忌惮政多缺失乞复旧制以作新庶政奏上得旨周洪谟年老令致仕驰驿去程敏政王臣念旧侍从官亦令致仕李温事无指实对品调外任大班弹劾临时有特旨举行其余俱从之于是李温调苑马寺卿
　　○礼科给事中孙孺陈六事每事之目有三一举贤才以任大事其目曰旌廉吏拔异才奖节义二理财赋以足大用其目曰劝农桑广储蓄节浮费三正典礼以一大统其目曰议典礼立制度正六韵四严兵卫以壮大势其目曰选将才教战士谨边备五审刑狱以公大法其目曰原情弊理冤抑明律意六筑城守以设大险其目曰固城守通漕运保江淮下礼部会议谓其言亦有可行者  上是之孺为人狂诞＜锍-釒＞以经画大计名反覆余年多浮辞不切于事时人传笑之
　　○是日晓刻月犯天樽西星辰刻日晕色青赤又生左右珥色赤黄良久散  庚戌内阁大学士刘吉等言切见  皇上自即位以来纳谏如流求贤若渴留神政务注意经史天下之人晓然皆知  圣心勤政务学绝无玩好之事不意代王为朝廷懿亲不体  皇上忧勤之至意乃以海青来献其为  圣德之累诚非小事何则海青为物不过以供田猎之用无益于国有损于人昔夏禹作训以贻子孙其言曰内作色荒外作禽荒有一于此未或不亡周武王时西旅贡獒召公以为非所当受作书以戒武王曰不作无益害有益不贵异物贱用物民乃足此皆古圣人垂教万世人君之所当取法也漠文帝却千里马史册书之以为美谈  皇上圣明过文帝远甚岂肯受非理之献况今年自冬以来京师久阴不雨川广等处旱灾民饥  皇上劳心焦思又尝训戒百官同加修省臣等祗承德意夙夜怀惭深虑辅导无状罪莫能逃今兹海青虽称至微代王献谄而奉  皇上不察而受之又赐以银两表里诚恐天下之人从此窥见  圣意所在莫不争投所好以希宠利臣等缄默不言死罪莫赎伏望  皇上断自宸衷却还所进海青收回赏赐之物以书报代王曰朕不受献也如此不惟可以绝天下窥伺之心抑又可以贻后世称颂之美则  皇上盛德真可以比隆夏禹周武王彼汉文帝又不足言矣  上深纳之与王书曰朕以凉德嗣承大统深惟  祖宗创业之难夙夜忧勤惟恐弗堪负荷所赖亲王宗室勉竭忠荩匡辅不逮庶少缺失兹者叔祖遣人以海青来献固出盛意但海青为物不过以供田猎之用朕万几之暇惟留心经史讲求政治盘游田猎何敢经意况前诏书已有止贡献之例叔祖何不察而有此举乎诗不云乎人之好我示我周行礼记云私惠不归德君子不自留焉今特归还所献海青专书以报或有忠言谠论时致裨益是所望也惟叔祖亮之
　　○辛亥命楚府故辅国将军均铬多支禄米一百六十石有奇免还官
　　○追录四川茂州斩获番贼功镇守太监刘雅巡抚都御史刘璋右参将都指挥沈运各升一级璋时已升侍郎仍赏纻丝二表里其余官军人等二百五十余人升赏有差
　　○命云南都司故署都指挥佥事胡亮之子莲袭金齿军民指挥使司指挥使
　　○守备永昌都指挥佥事祝启坐虏入寇杀掠人畜下巡按御史逮问拟免杖充军诏启免充军降一级
　　○癸丑赐赵府宛丘县主并仪宾彭璋代府石康郡君并仪宾张进诰命冠服如制
　　○太医院判施钦等奏本院医士医生内外差役繁重乞从优免之例礼部覆奏谓医生差役难以概免御药房医士除本身外免二丁在院医士除本身外免一丁医生止免本身其余并各门别居不系在官应役者俱如例编当夫甲从之
　　○先是广西全州西延杨峒苗贼入湖广零陵县劫掠杀官军兵部请逮治守备都指挥佥事冯缙及永州卫指挥梁玉翟宣衡州卫指挥丁鉴等得旨姑令戴罪俟事宁日奏闻处治
　　○甲寅巡抚山东都御史钱钺等言东昌兖州济南三府人户原领鲁府羊三千一百余只为之饲餋今六十余年纳毛至十余万斤纳羔至六十余万只人户逃亡垂尽而每年一徵毛三年一徵羔为害尚未已下礼部援例覆奏得旨令各办种羊原数还本府护卫并仪卫司军校领餋无重为民患其人户逃亡者官为买补
　　○巡抚云南都察院左佥都御史杨继宗卒字承芳山西阳城县人天顺元年进士授刑部主事升嘉兴知府九载秩满超拜浙江按察使以母丧服阕起为右佥都御史整饬蓟州等处边备兼巡抚顺天等处为治中陈翼讦奏左迁云南按察副使进湖广按察使未几复擢右佥都御史巡抚云南道卒讣闻遣有司致祭继宗廉介峭直人莫敢犯而为政恒便于民其在刑部时悯狱囚多廋死者每时其食饮令三日一栉沐全活甚众在嘉兴惟以一苍头自随有富民怀姓者坐侵盗官绢系狱御史张敩按临日即入狱点囚指问曰是无失主继宗曰朝廷即失主又曰无原告继宗曰知府即原告御史惭而退布按司官行部者事毕即去不敢久留其境既去民怀其善政为立去思碑在浙江宪度甚肃初藩臬诸司所用多取办于民中官镇守者供亿日费万钱继宗一切革去以忧解任时悉取廨舍中器物籍付有司箧中惟书数卷衣数袭而已及为都御史畿内多权贵庄田有侵占民间者夺而还之其风力如此继宗历官中外所至有声而其行事虽未免过当然气节有足尚者晚年誉望校壮日似少减云
</div>
    <div class="pagination">
<a href="明实录孝宗实录_page11.html">上一页</a><span>...</span><a href="明实录孝宗实录_page7.html">7</a><a href="明实录孝宗实录_page8.html">8</a><a href="明实录孝宗实录_page9.html">9</a><a href="明实录孝宗实录_page10.html">10</a><a href="明实录孝宗实录_page11.html">11</a><span class="current-page">12</span><a href="明实录孝宗实录_page13.html">13</a><a href="明实录孝宗实录_page14.html">14</a><a href="明实录孝宗实录_page15.html">15</a><a href="明实录孝宗实录_page16.html">16</a><a href="明实录孝宗实录_page17.html">17</a><span>...</span><a href="明实录孝宗实录_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
