<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 82 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 82 页/共 502 页
  </h1>
  <div class="content">
   ○又谕、此案逃军王立功、复充捕役。广结夥党。养贼分赃。非严行惩治。不足以儆凶徒。王立功、著照部议即行处绞。所有失察该犯之历任武清县知县。著吏部查取职名。严加议处。　　

○谕军机大臣等、前据户部奏、请复绿营兵制旧额。以节糜费。并侍郎曾国藩、条陈裁兵事宜。本日复据户部尚书孙瑞珍奏、豫筹库饷。请照前议施行等语。乾隆四十六年。添结武职养廉一案。增兵六万六千余名。嘉庆道光年间。节次裁改。尚余四万八千余名。此项增添兵数。原因旧设空名钱粮、挑补足额。而自增兵以后。空粮之弊。仍复不免。朕访闻各省皆然。是国家未收增兵之益。而徒受增饷之害。无论现在帑项未充。亟应裁节。即以整饬营务而论。亦必严汰虚伍。而后养一兵可得一兵之用。著通谕各直省督抚、会同各该提镇、查明某营某汛原额兵若干。续增若干。先行据实具奏。一面确查所属空名钱粮。宽其既往失察之罪。即由该督抚总核裁汰。如裁汰后、尚浮于乾隆年闲旧额。以后遇有缺出。毋庸挑补。并随时斥退老弱残废。约计三年。必可裁复旧额。仍将所裁兵数。与节省饷银。每届年终汇奏一次。以备稽核。嗣后武职官员。如再有隐匿空粮等弊。即著该管大吏严参重处。以儆贪婪而肃戎政。至各该地方。今昔情形。或有不同。不妨于裁汰之中。寓变通之法。即有裒多益寡之处。统全省绿营而计。总不至逾旧额。各该督抚、受恩深重。谅能各矢公忠。妥为办理也。将此通行谕令知之。原奏、并户部、曾国藩、各摺件。均著钞给阅看。　　

○又谕、有人奏、湖南沿江一带。盗匪结党肆劫。该省线湖港、擂鼓台地方。有舥子船百余只。拦江抢劫。被劫商旅有报案者。该地方官辄将船只扣留。湖南临湘、及湖北监利、沔阳、交界地方。每遇报案。地方官互相推诿。不准呈报等语。盗匪肆行。大为商旅之害。若如所奏。州县纵容书差。藉案苛累事主。无怪盗匪益无忌惮。若不严加究办。何以除凶暴而安善良。著程矞采、龚裕、骆秉章、各委干员。前往履勘。查明界址。责成该管地方官。严拏惩办。毋令漏网。如有徇庇书差。苛累商旅。及推诿不报等情。即著从严参处。原摺著钞给阅看。将此各谕令知之。　　

○以山西按察使潘铎、为湖南布政使。山东登莱青道英桂、为山西按察使。　　

○庚子。谕内阁、毓书奏、遵议支放饷银、请仍循旧章办理一摺。吐鲁番满洲营兵饷。向系与经费及俸工役食等项、归并支用。若将饷银一项。另行封存办理。转多周折。至每月散放饷银。本系文武各员会同支放。无庸另议更张。其乌噜木齐、巴里坤、古城、三处情形。大略相同。均著仍照旧章办理。该部统、惟当随时认真稽查。如有亏那情弊。即行从严参办。嗣后散放银色。应遵照口内议定成数搭放。设遇借垫之时。责令散放之员。补足银色。不得含混滋弊。　　

○谕军机大臣等、据程矞采奏称、粤匪由象鼻山后。翻山越岭。窜至海阳坪。于四月初五日。攻扑兴安县城。初六日。即进扑全州。并有贼船五十余只。分为水陆两路。意欲直扑永州。此股逆首系名罗亚旺。约有五千余人。全州至永州、水路要道。该督现已添派防兵。合力堵截。并将湾泊各船。飞饬全行撒归楚岸。现在刘长清、王锦绣等、驰赴兴安岩关口。拟即由捷径驰赴全州各等情。永州水陆两途。均与全州接壤。水路尤为迅速。湖南官兵。屡次调拨赴粤。兵力较单。现调湖北各兵。亦难克期赶到。此时湖南防剿紧要。所有前备四川兵二千名。已谕令程矞采、酌量催调赴楚矣。此股匪徒。尽在全州一路。其由西路庙头墟分窜之贼。究有若干。贼首罗亚旺外。其余洪秀泉等各贼首。又复窜往何处。该匪既由江东扯钱路、北走兴安。其平乐富贺一带。是否仍形吃重。余万清统带重兵。由桂林进追。现在打抵何处。著赛尚阿、飞饬各员。迅速应援。合力夹击。毋稍延误。再贼众大股。全奔楚境。桂林业已解围。且有巡抚坐镇省垣。值此追剿吃紧之时。向荣仍守省城。置之空闲之地。岂不坐失机宜。著该大臣体察情形。何处最为紧要。即饬向荣带兵前往。相机剿办。并可堵贼回窜之路。该大臣此时是否仍驻劄阳朔。抑已移营扼要处所。军情缓急。应变制宜。想必自有斟酌也。至由永州至桂林一路。现在梗塞。所有文报军饷。改由何路。一并查明具奏。并随时飞咨湖南。勿稍大意。将此由六百里谕令知之。　　

○又谕、程矞采奏、广西逆匪、由象鼻山后翻越、窜至海阳坪。四月初五日。攻扑兴安县城。初六日。进扑全州。并有贼船五十余只。分路欲扑永州等语。湖南永州水陆两路。均与全州接壤。水路尤为迅捷。此时湖南防堵。紧要之至。该督现已添调官兵。并飞咨鲍起豹、移兵永州。著即督饬文武。分路严防。水路船只。业经全撤。并于两岸设备。如遇贼船窜入。务须并力堵截。傥此处稍有疏虞。贼得扬帆顺流而下。势更蔓延。刘长清、王锦绣等、驰赴全州。恐未能绕出贼前。余万清、本系留楚防堵之员。如能折赴全州御贼。尚可保固楚南门户。傥贼窜楚境。即著与刘长清等、分投夹击。毋稍延误。该督前调湖北之兵。著即飞催赶到。前已谕令四川总督徐泽醇、选备精兵二千名。听候广西调遣。此时湖南防剿紧要。著该督酌量情形。如须调用。即著飞咨四川。催令迅速赴楚。以备攻剿。至衡永一带会匪。仍应督饬地方官。加意豫防。毋令暗相句结。地方绅民。尤须劝令实力团练。互相保卫。不惟御外来之贼。兼可防本境之匪。总在该督抚等、相机筹办。俾众志成城。庶几有备无患。各省解粤军火饷银。此时桂林一路梗塞。自应暂行截留。一俟探明路径。即知会广西接护解往。毋稍大意。将此由六百里谕令知之。　　

○乌噜木齐都统毓书奏、审拟富佳氏控案。请将已革佐领西拉布开复。降为防御。得旨。此案著交乐斌、破除情面。覆讯定拟具奏。既无所用其回护。尤不准代人受过也。　　

○以大学士裕诚、协办大学士杜受田、吏部尚书柏葰、工部尚书翁心存、都察院左都御史花沙纳、朱凤标、吏部右侍郎沈兆霖、户部左侍郎德兴、为殿试读卷官。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之六十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰二年。壬子。四月。辛丑。策试天下贡士孙庆咸等、二百三十九人于保和殿。制曰。朕寅绍丕基。抚绥寰宇。仰荷昊穹洪贶。祖考诒谋。兢业敕几。日慎一日。勉思检身治心之要。还淳反朴之原。诘戎讲武之猷。足食裕民之制。冀与中外臣庶。臻郅治之盛轨。致上理于大同。延揽人才。特开恩榜。兹值临轩发策之始。虚中博采。爰举胪询。尔多士其敬听之。圣学之要。在于主敬存诚。易文言于乾九三言诚。坤六二言敬。程子曰诚则无不敬。未至于诚。则必敬而后诚。而以乾坤分为圣贤之学。昔圣微言。曩哲粹语。其绎而切陈之。朱子谓格致诚正。以至修齐治平。始终不外乎敬中和位育。极之圣神功化。枢纽不外乎诚心法治法一以贯之者。大学中庸二书。实括其全。能申明其义欤。真德秀大学衍义。于诚意正心之要。立为二目。曰崇敬畏。曰戒逸欲盖云备矣。明邱浚复补以审几微一节。厥旨安在。朕披览前编。服膺圣学。近命儒臣。重缮朱子全书。用备观省。何以审端用力。辨危微而致精一欤。夫物力之盛衰。系乎民俗之奢俭。而欲民生之厚。尤在上之人有以开其源而节其流易曰。节以制度。不伤财。不害民书曰。慎乃俭德。惟怀永图。节俭之道。非帝王之要务欤。汉文帝以敦朴为天下先。景帝令二千石修职。以伤农事害女红为戒遂成富庶之业唐太宗戒盈崇俭。亦致四海丰盈。将上行而下自效欤。抑转移之道。亦在于承流宣化者欤。夫士大夫者。庶民之所则效也。乃习俗相沿。渐成侈靡。衣服舆马。竞为美观冠昏宾祭。动多踰制。果何由移风易俗。使天下回心向道欤。陆贽有言。生物之丰歉由天。用物之多少由人。裁制之术。厥道何由。古者文德诞敷。不忘武备。诘戎振旅。所以辅化安民也。边防之策。汉唐最详。贾谊鼌错陆贽之论。昭然具在至宋则有乡兵蕃兵。明则有边兵。其制若何。夫兵以训练为先。孙子所谓练士。吴子所谓治军。唐太宗与李靖问对中、所言手法足法。明王骥所论练兵之法。其目凡五。能备举欤。自来太平日久。武臣边帅。往往故事奉行。不能尽心简阅。役使兵丁。摊扣粮饷。流弊孔多。朕屡降明诏。严饬武备。鼓励戎行。直省督抚提镇。宜何如随时操演。加意稽察。选精锐。汰老瀛。简器械。协伍两。以期一兵得一兵之用乎。夫国以民为本。民以食为天。周礼旅师有春颁秋敛之法。廪人掌九谷以待匪颁。遗人掌委积以待施惠。其为储蓄甚备。管仲权有余不足。而轻重敛散之。李悝视岁之上中下。而贵贱籴粜之。其法亦有合于古欤。厥后耿寿昌之常平仓。长孙平之义仓。朱子之社仓。规制不一。而行之既久。均不能无弊。何欤。京仓为天庾正供。元史所载。河西务十四仓。京仓二十二仓。通州十三仓。即今制所由昉。自伯颜建海运之议。岁输三百余万石。史称其便。明初海陆兼运。其后运河成而海运罢。然昔人往往力陈其利。能详举其说欤。出纳之经。盖藏之道。转运之方。果何由而尽善欤。凡兹四事。慎修以端宸极。崇俭以维世风。肄武以饬边防。储粟以赡民食。敷施凝绩。莫切于斯。尔多士讲求有素。蕴蓄自深。其各摅见闻。毋泛毋隐。朕将亲览焉。　　

○谕内阁、孝德皇后升祔奉先殿典礼。著俟孝和睿皇后、奉安升祔礼成后。该部再行奏请。择吉举行。　　

○引见庚戌科散馆人员。得旨。许其光、谢增、业经授职、二甲庶吉士、李德仪、慎毓林、袁保恒、丁绍周、扬庆麟、杜联、黄统、徐桐、季念诒、崇实、沈史云、王敦敏、张大枬、朱文江、岳世仁、李羲钧、钱桂森、晋康、孙衣言、钱鋑、叶炳华、曾璧光、姚诗彦、戚士彦、杨书香、张云望、何福咸、梁骏观、俞樾、陈泰初、郑守诚、寇嘉相、邵亨豫、孙学駉、吕耀斗、王道墉、吴焯、李培祜、邹石麟、吴慰曾、俱著授为编修。三甲庶吉士。童秀春、马佩瑶、载肃、均著授为检讨、寿昌、储德灿、武廷珍、濮庆孙、杨彝珍、刘传祺、傅观海、李嗣元、叶毓祥、俱著以部属用。繙译庶吉士、清安、依奇哩、俱著授为编修、联兴、著以部属用。　　

○兵部尚书特登额、因病解任。以福州将军桂良、为兵部尚书。　　

○以前任闽浙总督怡良、为福州将军。　　

○命吏部右侍郎全庆、管国子监事。　　

○赏会试年老举人黄增庆等三十三人、编修检讨学正职有差。　　

○壬寅。上诣大高殿、恩慕寺、恩佑寺行礼。　　

○幸圆明园。诣安佑宫行礼。　　

○癸卯。上诣桃花春一溪、问皇贵太妃安。奉皇贵太妃、幸同乐园。进膳毕。跪送皇贵太妃、还绮春园。　　

○谕内阁、杜受田现在出差。恭纂实录稿本。著派翁心存。敬谨接办。　　

○谕军机大臣等、邹鸣鹤奏、逆匪逃窜、省城解围一摺。广西扑扰省城之贼。乘夜分窜。昨已据赛尚阿驰奏。与该抚现奏各情形。大略相同。续又据程矞采奏、逆匪于四月初五日。攻扑兴安县城。初六日进扑全州。并探贼分水陆两路。直扑湖南永州。业经叠次谕令赛尚阿等。迅饬将弁追剿矣。此时广西省城。既已解围。赛尚阿、已由阳朔回省。与该抚会商防守。自可无虞疏失。惟逆匪全数奔窜。楚粤交界。情形极为紧要。且湖南兵力单薄。全赖粤军大队追击。合力兜剿。现在刘长清等、带兵前往。余万清、亦折回楚境。仍恐贼股猖獗。我兵不敷策应。设有挫失。关系甚重。向荣现因胁痛。暂缓出省。该提督受恩深重。具有天良。想不肯藉词株守省城。坐失事机也。前此广西省城被围。湖南镇将。赶即带兵赴援。此时自以援剿楚界之贼为要。著赛尚阿、体察情形。随时调度。拨兵分路追剿。毋令逆匪窜越邻境。句结会匪。更滋蔓延。其守城出力文武员弁。并著赛尚阿、会同邹鸣鹤确查。酌量保奏。毋稍冒滥。将此由六百里谕令知之。　　

○命协办大学士杜受田、福州将军怡良、驰赴山东江南。查办事件。　　

○广东陆路提督陶煜文、因病解任以南韶连镇总兵官昆寿、为陆路提督。湖南永顺协副将多顺、为广东南韶连镇总兵官。　　

○命乌里雅苏台将军奕格来京。以乌里雅苏台参赞大臣车林多尔济、署将军。　　

○甲辰。上诣大高殿行礼。时应宫拈香。　　

○还宫。　　

○御弘德殿。召读卷官入。亲阅定进呈十卷甲第。　　

○调江南提督福珠洪阿、为陕西提督。以安徽寿春镇总兵官杨霖、为江南提督。　　

○予故陕西提督石生玉、祭葬。　　

○乙巳。上御太和殿传胪。赐一甲章鋆、杨泗孙、潘祖荫、三人。进士及第。二甲彭瑞毓等、一百八人。进士出身。三甲何桂芳等、一百二十八人。同进士出身。　　

○诣绮春园、问皇贵太妃安。　　

○幸圆明园。　　

○以广东惠州协副将张殿元、为江南徐州镇总兵官。　　

○丙午。谕内阁、五月初一日。朕恭诣奉先殿前殿。致祭行礼。御龙袍龙褂。　　

○又谕、赛尚阿奏、南邕官兵生捻首匪苏凝三。及其夥党歼捦殆尽等语。颜品瑶股匪。及其弟颜三歼毙后。惟首匪苏凝三在逃。经劳崇光。密商总兵惠庆。并饬通判李天钰等。设法购线。广东高廉道沈棣辉。亦派兵勇、会同驰赴那谷贼巢。合力攻击。毙贼七十余名。将苏凝三、并其兄苏凝二。一并拏获。兼获夥匪多名。起获炮械多件。此股匪徒。歼除殆尽。南邕一带地方。渐就肃清。所有在事出力之文武员弁兵壮等。著查明保奏。其投诚之潘其泰、叠次接应官兵。歼捦首匪。著以把总拔补。并赏戴蓝翎。以示鼓励。　　

○又谕、赛尚阿奏、贼匪窜逸、督饬诸军追剿一摺。广西省城解围后。贼匪窜扰兴安、全州、经刘长清、余万清等。分带各路兵勇追击。现在该大臣、已由阳朔进省。著即分饬带兵大员。迅速接应。与楚省文武。合力攻剿。毋令肆扰。致滋蔓延。向荣患病不能出省。诸军无所统率。湖南绥靖镇总兵和春、著赏加提督衔。带兵进剿。该大臣如须移营前进。即察看情形办理。广西巡抚邹鸣鹤、身任封疆。于贼匪攻扑省城之初。城外象鼻山、将军桥等处险隘。均无准备。致为贼踞。所办团练。亦无实效。叠次飞章入告。桂林一城之外。全未计及。朕即觉其张皇失措。一筹莫展。若非赛尚阿、豫调向荣。赴省守御。几误事机。此次贼匪北窜。又欲将猛将精兵。留以自卫。株守省城。实属怯懦无能。大负委任。邹鸣鹤、著即革职以示惩儆。　　

○又谕、大学士、军机大臣、会同刑部具奏、审明甘肃番案各员、分别定拟一摺。已革陕甘总督琦善、办理雍沙番族。并无抢劫确据。辄行调兵剿洗。已属谬妄。且并未先期奏明。尤属专擅。著发往吉林效力赎罪。其审办此案。并未研究确情。率行定拟斩枭重罪之已革甘肃布政使张集馨已革西甯道文桂、已革署兰州府知府步际桐、承审此案。始终其事之已革知州赵桂芳、已革知县尹泗、均著发往军台、效力赎罪。已革游击冷震东、非刑偪供。任性妄为。著发往新疆、效力赎罪。已革知府桂昌、已革知县姜熊、刘元绩、缑评、李志学、据供承审仅止数日。并未随同定案。著暂行交旗交坊。仍由陕甘总督、查明该革员等。曾否取供定案。是否先期出省。咨部分别核办。参将珠克登、都司石长兴、西甯府知府铃祥、讯问番案。曾取有认抢草供。并未定谳上详。著一并交部议处。番子群吉等十四名。既讯抚抢劫确据。著免其治罪。仍交陕甘总督。分拨不近番界之州县。严加管束。傥有不安本分。逞忿滋事等情。即行从重惩办。前署陕甘总督萨迎阿、于特派覆讯之案。并未录取各员供词。遽行拟罪。实属草率。伊子户部员外郎书绅、并无审案之责。辄与司员等同坐问供。实属不知检束。萨迎阿、书绅、著交部分别议处。其随同审案。漏未取供、之刑部郎中梁熙、员外郎觉罗奎栋、武汝清。亦属不合。均著交部议处。嗣后甘肃边界地方。遇有野番抢劫。并熟番及内地奸民、句引扰害之案。该督仍严饬该管文武。随时随地。实力查拏。尽法惩治。不得因琦善以错谬获罪。遂于应办之案。相率因循。致蹈废弛恶习。自干咎戾。　　

○谕军机大臣等、本日据赛尚阿驰奏、贼窜兴安、全州、催饬诸军进剿、并密陈情形各一摺。向荣身受厚恩。值此事机吃紧之际。岂坐观成败之时。该提督前次带兵驰救省垣。力筹守御。朕方念其勤劳。倚以破贼。乃当匪众全数北窜。亟须追剿。辄又称病不出。与巡抚株守省城。藉绅民恳留为辞。岂素号勇敢者、固如是耶。著该大臣、传知该提督。一俟病痊。即督兵驰往剿贼。朕以诚待人。功罪惟所自取。但看其天良何如耳。现在兴安、全州。被贼攻扑。而全州地方形势。为粤西门户。与湖南紧相接连。设使逆贼豕突狼奔。窜入楚境。贼焰愈张。惩创愈难。赛尚阿、业经分派镇将。督带兵勇。分投追剿。仍当通盘筹尽。谋出万全。趁贼仓皇未定之时。与邻境合力夹击。或可一鼓歼捦。毋令越境滋扰。是为至要。本日军机大臣等。会奏审拟逆匪洪大泉一案。已将该逆凌迟处死。并据该逆供出。盗营各匪姓名年貌。及湖南广东广西会匪各名单。著钞给赛尚阿阅看。并知照广东湖南。一体严密查拏。毋令窜逸。将此由六百里谕令知之。　　

○钦差大臣大学士赛尚阿奏、逆匪自省北窜。业经十日。现在已到全州。得旨。览奏、邹鸣鹤、力小任重。怯容可掬。惟向荣身受厚恩。不知感奋。天良灵尽矣。观汝此奏。亦觉手太软矣。此等事何用密奏。　　

○以广西布政使劳崇光为巡抚。　　

○以致仕大学士潘世恩、重宴鹿鸣。赏其子太常寺博士曾炜、员外郎。　　

○以剿办广西梧州艇匪获胜。赏参将崔大同、知府郭超凡、花翎。予阵亡知县王德辅、把总李永贵、外委刘嘉喜、祭葬世职。　　

○缓徵安徽无为州积歉灾区。本年额赋、暨压徵芦课银。　　

○广西逆匪洪大泉、伏法。　　

○丁未。上诣绮春园、问皇贵太妃安。　　

○谕内阁、奕兴奏、移居宗室、私自外出、审明定拟一摺。盛京移居宗室德克吉泰。前因回京诈财滋事。发往吉林圈禁。迨释回后。复私自外出。潜逃回京。实属不知改悔。德克吉泰、著仍发往吉林。交该将军、严加管束。傥再出外滋事。即行奏明圈禁。该管主事文恪等。自行查出声报。著免其置议。　　

○又谕、现在各省保举堪胜陆路总兵人员。将次用竣。著各该督抚、于副将内。即行遴选晓畅营务。堪胜总兵者。保奏数员。送部引见。候朕记名。以备简用。
  </div>
  <div class="pagination">
   <a href="清实录咸丰朝实录_page81.html">
    上一页
   </a>
   <span>
    ...
   </span>
   <a href="清实录咸丰朝实录_page77.html">
    77
   </a>
   <a href="清实录咸丰朝实录_page78.html">
    78
   </a>
   <a href="清实录咸丰朝实录_page79.html">
    79
   </a>
   <a href="清实录咸丰朝实录_page80.html">
    80
   </a>
   <a href="清实录咸丰朝实录_page81.html">
    81
   </a>
   <span class="current-page">
    82
   </span>
   <a href="清实录咸丰朝实录_page83.html">
    83
   </a>
   <a href="清实录咸丰朝实录_page84.html">
    84
   </a>
   <a href="清实录咸丰朝实录_page85.html">
    85
   </a>
   <a href="清实录咸丰朝实录_page86.html">
    86
   </a>
   <a href="清实录咸丰朝实录_page87.html">
    87
   </a>
   <span>
    ...
   </span>
   <a href="清实录咸丰朝实录_page83.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
