<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 428 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 428 页/共 848 页</h1>
    <div class="content">
○缓徵江苏太仓、镇洋、嘉定、宝山、四州县及太仓、镇海、金山、三卫歉收庄屯新旧额赋。　　

○辛丑。谕内阁、本日召见福建陆路提督马济胜、年届七旬。精神强固。朕心甚为嘉悦。上年冬间。台湾逆匪张丙等、聚党滋事。分股肆扰。戕害官弁。惟时全台官兵一万四千余名。不能得力。该镇等婴城固守。请调兵三万赴援。马济胜经魏元烺派往。独带兵二千渡台接仗。身先士卒。所向克捷。以少胜众。十战成功。各股贼匪。纷纷溃散。逆首陆续就捦。不烦内地兵力。当瑚松额等未经渡台以前。全局戡定。厥功甚伟。前经赏给御书忠勇严明四字扁额。二等男爵世职。双眼花翎。兹来京陛见。允宜优加懋赏。笃眷酬庸。马济胜、著加恩赏晋二等子爵世职。在御前侍卫上行走。紫禁城骑马。并赏御书福寿字各一方。宝蓝绀丝蟒袍一件。缨纬两匣。大卷八丝缎两件。大卷江?两件。颁给祗领。以奖忠勤。再台湾一役。福建巡抚魏元烺、于奏请调兵时。稔知台湾府城为极本重地。一面奏闻。一面派马济胜带兵前往。迅奏肤功。办理甚合机宜。魏元烺、著加恩赏戴花翎。仍交部从优议叙。以示朕论功行赏、权衡至当之意。　　

○命升任刑部右侍郎江宁布政使赵盛奎、暂留江苏办理灾务。　　

○以修伊犁河限。并添筑大河柴坝。予领队大臣湍多布等开复赏赉有差。　　

○以阿克苏屯田丰收。予员弁议叙。赏兵丁一月盐菜银。　　

○赏故郡王衔贝勒叶尔羌阿奇木伯克阿布都尔满银五百两。命其子头等侍卫迈玛特爱孜斯、以三品伯克留叶尔羌候补。　　

○壬寅。孝惠章皇后忌辰。遣官祭孝东陵。　　

○谕内阁、孝慎皇后神牌。著于道光十五年春间敬制。俟奉安后、再行升祔典礼。　　

○又谕、昨日兵部将贵州边俸俸满古州营守备伍国祥一员带领引见。该员于陈奏履历后。忽奏称嘉庆八年八月、在孙子坪古佛硐地方。生捦头目张思从。未经得有奖赏。当交兵部查明具奏。并派军机大臣提传该守备讯问。据供张思从系四川白莲教头目。在四川太平县古佛硐拏获。该员受伤数处。因前在达州城门上看见悬赏告示。如有拏获张思从者。赏戴花翎。赏给巴图鲁名号。赏银一千两。伊拏获后未经得赏。是以于引见时陈奏。又据奏兵部查明该员季报册内、嘉庆七年二月。在太平县属古佛硐地方生捦首逆张思从。节次攻克开县关口坪等处。进剿太平县属团包梁。打仗被贼矛伤右手膀。伤列三等。与该员所供年月不符等语。该员于引见时忽称届抑。实属胆大妄为。兵部请将该守备革职交刑部治罪。本系咎所应得。姑念该员生捦首逆。著有微劳。从前悬立赏格。未经给赏。系当年带兵大员办理不善。其伤列三等。实有其事。尚非捏造。伍国祥著加恩免其革职治罪。从宽降为把总。以观后效。　　

○以捐修陕西咸阳县城垣。予知县陈尧书等加衔议叙有差。　　

○癸卯。上诣皇太后宫问安。　　

○谕内阁、恩铭奏、筹画来岁重运漕船。请不论帮次先后。随时行走。以期迅速一摺。来年起运新漕。节经降旨、令有漕各省督抚早兑早开。克期渡黄。衔尾前进。毋许稍有延误。道光六年。经琦善奏请各省漕船。不论帮次。提前过淮。趱挽前进。俟全数渡黄后。于邳宿一带。仍按照原定省分次序。顺帮行走。当降旨允准。是年全漕重运。于四月二十二日埽数渡黄北上。为期较早。是不论帮次。提前过淮。办理已属著有成效。兹据该署沛督奏、不论帮次先后。赶先兑开。漫越前进者。将该运弁等随时存记。奏请鼓励。迟滞者分别责惩。将已漫之帮。于渡黄后无论江浙江广。径行前进。直抵津关。不必拘泥帮次等语。漕船不论帮次。沿途漫越。不独轻改旧章。且恐丁舵水手等搀越争先。至启漫帮勒索之弊。滋和事端。所奏著不准行。该署漕督、著仍遵前降谕旨、将各省漕船。不论帮次。提前过淮。渡黄后于邳宿一带。仍照原定省分次序。顺帮行走。并著有漕各省督抚督饬各粮道、迅速兑开。于四月初十日以前。全数趱至清江。克期抵坝。渡黄北上。毋稍延缓。不得以渡黄后各归省分次序。停让守候。未能行走迅速为词。傥漫不经心。任听沿途逗留迟滞。致逾期限。必将误漕督抚等严行惩处。决不宽贷。懔之慎之。　　

○以江南江安、苏松、道属粮价增昂。缓买各帮丁行月等米。　　

○甲辰。上诣大高殿行礼。时应宫拈香。　　

○命翰林院侍读季芝昌、提督山东学政。　　

○修直隶通州果渠村坝埽各工。从总督琦善请也。　　

○乙巳。上御乾清门听政。　　

○谕内阁、阮元等奏、查明土司妄谬不职。请先褫革一摺。云南普洱府思茅厅所属车里土司刀绳武、前被掳入缅甸。本属获咎之人。嗣回内地复充土职。自当安静。勉图后效。迺以猜忌成嫌。疑虑未释。与其叔土舍寻衅互鬨。怙恶不悛。其蛮触相争。尚系同室操戈。而欲妄求兵助。挟制官长。纵夷激衅。不听招谕。经兵威弹压。始就敛弱。实属妄谬不职。刀绳武、著即先行革去土职。如知悔罪自投。再行按其情节核办。傥仍窜匿滋事。即著严拏从重治罪。所遗土职。著该督等另行办理。　　

○谕军机大臣等、本日据昇寅等奏、已革湖南试用县丞王庆元、遣子武生王印庭把告。以功过未明。下情壅蔽等词。来京具控。已明降谕旨、交惠吉于路过湖南省城时。提集人证卷宗。秉公审讯矣。此案已革试用县丞王庆元遣抱告呈称、上年二月间奉调军营。值新田县知县王鼎铭阵亡。委伊代理。伊自带乡勇。会同武冈州知州王景章、暨营员昼夜防守。三月间、提督罗思举由新田进兵。王景章随营办事。伊一人应付兵差。运送钱米。四月间、王景章自大营粮台发回新田土猺一千七百余名。办理安插。内有首逆家属。从逆要犯。改换姓名。王景章并未审出。概行误放。经伊审明首逆之子赵幅银等、及党逆要犯共计三十四名口。押解衡州讯办。现有各犯口供印禀为凭。王景章心怀嫉忌。以冒功壅蔽。诬禀上司。并新田防守时出力人员。均被抑置。仅将随己数人。详请鼓励。致伊审出逆犯微劳未叙。伊于保举单内。前经奉旨免补本班。以应升之缺升用。嗣以因公那移仓谷参革。宝已照数赔补。防守新田两月。审出逆犯多名。委解赴部。现在功归他人。实难甘服。大吏意存回护。具禀不为申理等语。并据钞禀亲供内称、伊有借垫盐菜口粮二款。王景章私自报销。短交伊印领银二百两。又军需局发交接署新田县揭启德、转交伊印领银五百两。亦被揭启德勒掯。并伊所具印领均未交还等请。实关揭禀军营功过未允。并有冒革军需情事。虚实均应彻底根究。以期水落石出。著惠吉即就湖南省城。提集人证卷宗。悉心研鞫。秉公核办。毋许瞻徇回护。稍有不实不尽。俟此案审结具奏后。再行前赴广西新任。将此谕令知之。寻奏、讯明王庆元前因那移仓谷革职。不准开复。系咎所应得。乃摭拾呈控。应照越诉科罪。惟审出逆猺多名。究有微劳。应毋庸议。王印庭听从父命。应免置议。王景章办理疏忽。请交部议处。下部议。从之。　　

○又谕、据哈丰阿奏、筹造擡炮一百尊。俟造成时、在二千备战兵内。拣选督操等语。擡炮为军中得力之器。与广东地势尤属相宜。该将军等现在会商。悉心筹造。系于何款内动用。摺片内未据声叙明晰。著哈丰阿将制造擡炮一百尊。需用若干。动何款项之处。详晰具奏。俟奏到时再降谕旨。将此谕令知之。　　

○以光禄寺卿史谱、为詹事府詹事。　　

○丙午。上诣皇太后宫问安。　　

○谕内阁、祝麟奏、长芦引课奏销。埽数全完。并陈山东正课两次奏销。商力竭蹶情形一摺。长芦本年十一月。应徵银五十七万五千四百三十三两零。升任运使李恩绎、或徵银一万六千余两。经署运司天津道李振翥、署任不及两月。接徵银在五十余万两以上。颇能实心任事。李振翥著交部议叙。其东商本年轮值两次正课奏销。商力拮据。尚系实在情形。著照所请、所有未完正课九万八千八百余两。俟明年十一月正课奏销时。随同一律全完。仍归原限。此系朕格外施恩。该商等务当激发天良。届期归全完。以清款项。毋再妄生希冀。再请展限。如届期不完。该盐政即当立予参办。毋稍姑容。致干咎戾。　　

○以故二等子玉庆子联升、袭爵。　　

○抚恤琉球国遭风难夷如例。　　

○丁未。上诣皇太后宫问安。　　

○戊申。上诣皇太后宫问安。　　

○谕军机大臣等、本日步军统领衙门奏、河南贡生李上林、民人王同林、呈控王元亨等习教一案。已明降谕旨、交杨国桢督同臬司经额布、查拏究办矣。此案据步军统领衙门讯据王同林供称、向在本县豆沟地方妻父王元亨家做工。上年十月间。见王元亨住屋内有素识的戴义、刘荣、徐兴芳、刘运新、四人在屋内。王元亨同妾、其子王泳清等、给戴义等四人磕头。戴义、刘荣二人。手持书本。同众人念诵。王泳清说是习天竹教。戴义是老师父总头目。刘荣、徐兴芳等、共十八人。俱是戴义徒弟。王元亨家。存有鸟枪二十杆。腰刀四把。剑四把。上年十二月。王元亨又叫铁匠张全、制造擡枪一杆。铁炮二个。买火药三百三十九斤。在家存贮。本年三月。王元亨将鸟枪擡枪送到家内。叫我收藏。我报知地方王钧式。王元亨闻知。烦武生萧振太说合。给我大钱三百二十二串。地契三张。想要买出所存鸟枪擡枪。我假意应允。诓到地契。赴县控告。铁匠张全也赴县投首。庆知县将我看押。五月二十八日。传到王元亨过堂。说鸟枪擡枪是看家使用之物。地契是我偷的。知县将我掌责。我无奈具结完案。六月初十日。我到戴义家诓他书本。他说刘荣家有。我找到刘荣家。刘荣母亲说书本在徐兴芳家。我向徐兴芳的女人诓出书本。找贡生李上林看。他说必须呈报。是以来京呈告的。讯据李上林供称、本年九月初一日。有王同林找我。拏出锦囊宝卷书二本。五女传道书一本。我见书词悖谬。随写呈词与王同林来京呈告的等语。案关莠民习教传徒。如果属实。大干法纪。戴义既系老师父。何以邪书转存徐兴芳家。王元亨家藏鸟枪。讯系看家使用。何以收买火药至三百三十九斤之多。且呈出书本。语多违悖。难保无聚众习教、谋为不轨情事。虚实均须彻底根究。该犯等各有住址。王同林均系认识。杨国桢讯有端倪。派臬司经额布、亲往唐县地方。不动声色。严密查拏。将案内一干人犯。迅速掩捕。毋任一名漏网。务令水落石出。以惩邪慝而净根株。将此谕令知之。寻奏、讯明王元亨之子王泳清、买得废鸟枪三杆。为防夜之用。王同林藉此讹诈。经县讯明。责处结案。先是唐县人戴义、曾于道光八年。拜已故之杨三宰把为师。习天竹教。为人念咒治病。陆续传徒。十二年冬。王元亨偶患手足不仁。经戴义治痊。王元亨、王泳清、王同林、均各从戴义入教。迨王同林讹控被责。又欲将习教为讹索之端。商同李上林呈首。希图贿嘱。除戴义习教传徒、罪应拟绞、业已监毙外。王同林、王泳清等、照传习邪教为从例。拟发回城为奴。李上林、唆控虽已得实。惟诬指案外无辜多人。实属险恶。拟杖一百徒三年。王元亨、年老残废。减等拟军。下部议。从之。　　

○以詹事府詹事史谱、充日讲起居注官。　　

○除直隶乐亭县水冲地一顷二十亩有奇额赋。　　

○己酉。上诣皇太后宫问安。　　

○谕军机大臣等、本日据严烺奏、海塘工程紧要。请饬筹款兴办一摺。浙省海塘。为杭嘉湖三府、及江南苏松常镇四府田庐保障。关系匪轻。近年坍损过多。愈形危险。据严烺奏、东防厅所属本年两次请修塘工一千二百余丈外。尚有应修者三千余丈。西防所属亦有险要之处。请饬勘估筹办等语。此项工程。本年五月间。据该抚奏称、择其尤险者先行修筑。估需银五十一万二千余两。十一月间。又称限内限外各工。俱已掣坍。估需银十九万四千余两。添建挑水坝。尚须在外。先后均经降旨允准。现在估需银两。该抚通盘筹办。自已足敷应用。惟此项工程。关系紧要。务期一劳永逸。堪资保障。严烺所奏情形。是否均应及时兴修。著富呢扬阿悉心体察。究竟需费若干。确切估计。据实具奏。将此谕令知之。　　

○直隶总督琦善奏、访获教匪多名。得旨、必应留心之事。严密查办。有恶必除。安良无扰。慎防欺蔽。勉之。　　

○以故奉恩将军博楞额子钟秀、袭职。　　

○以巡防疏懈。革浙江温州镇总兵官李恩元职。　　

○以捐修陕西蒲城等县书院义学。予光禄寺署正衔王绂等议叙有差。　　

○庚戌。上诣皇太后宫问安。　　

○谕内阁、鄂山等奏、剿办夷务全竣。并将缉获各犯分别审办一摺。四川清溪等三厅县逆夷滋事。旋就廓清。所有续经访获各犯。除情罪重大之黄大五等、业经讯明正法外。余俱著照所拟完结。该处夷人。经此次惩创之后。畏威怀德。益坚向化之忱。该督等请将前留防兵一千五百余员名。减撤一千一百名。暂留官兵四百余员名。分布要隘。权作添补汛防之用。将来著察看情形。随时减撤。以节糜费。至此次夷人出巢滋事。不过小丑跳梁。且一经剿办。即行詟服。为时不久。该督请在省设局。清查军需动用粮饷。著即督同司道、赶紧清查造报。不准丝毫冒滥浮销。将来局务完竣。亦断不准再将局内各员奏请鼓励。又另片奏、逆夷家属。请照夷人犯罪、迁徙家口之例。将该犯属等分拨六百里外营县安插。著照所议行。将来夷匪案内续有缉获犯属。亦照此一律办理。该部知道。　　

○又谕、鄂山奏、确查牛磨落山峒出力员弁。分虽甄汰一摺。前因杨芳所保文武员弁。未免过优。降旨令颚山查明具奏。兹据奏称、已将出力各员。密访详核。分别甄汰。著照所请、前任四川彭不县巡检朱维垣、随往峨边。因攻克牛磨落山峒。官兵连夜堵击。该员运送乾□□磨水囊。不避艰险。但非四川现任官员。前经以府经历县丞尽先选用。未免过优。即著以巡检本班归部尽先选用。仍饬令回籍候选。冕宁县知县魏煜、随同周历夷巢。冞入险阻。较之供办粮饷、清查夷地户口各员。辛勤究有未逮。前以同知直隶州知州升补。亦属过优。著即注销。以府属知州升用。南充县主簿蔡成辂、末入流李煚、叶廷枢、余光溥等、均系佐杂微员。自备资斧。深入夷地。著仍照前旨、免其甄汰。其参将樊丰年等各将备。及兵丁义勇等。皆系效力疆场。且以后又攻剿曲曲鸟、暨河外凉山野夷等处。均属不遗余力。尚无冒滥。惟兵丁杨昆、蓝三锡、陈宗耀、三名。于攻克牛磨落之外。并无超著功绩。前经赏戴蓝翎之处。实属过优。著即撤销。此外大小金屯弁等、均著无庸甄汰。该部知道。　　

○四川总督鄂山等奏、筹议善后章程十条。下部议。寻议、一、酌拨兵弁。应准于宁越营属添设三汛。移外委三员驻劄。越巂营属添设二汛。移千总把总各一员驻劄。拨建昌镇标额兵二百四十三名。一、安设屯练。应准于越巂临日河一带。挑熟夷精壮八百名。立为三屯。改夷目为屯把总外委统领。每岁每名。给银三两六钱。由本省摊捐。至居民集团自卫。仍听其便。一、添筑碉堡。应准于大堡、敲脚户汛、耳子厂、大岩石□匡等处。建筑石碉土堡珞八座。一、划清界址。应准明立石碣。清溪以阿吾为界。峨边以木城。冈为界。越巂以马日摃为界。不许汉民搀入。亦不许夷人私行招种。界内零星汉户。一律查明迁出。一、断明产业。应准查明汉买夷业。确有契据。验定四至。照旧管理。如系典当、及以债抵押、夷人力不能赎者。亦照数酌断地土。另立卖契。以杜葛藤。至佃种纳租。仍听其便。傥有抗欠不交。即照数折算。退佃逐出。一、酌改官制。应准改越巂抚民通判为抚夷同知。由外升调。定为边要题缺。归宁远府考核。仍于通省题缺同知内。择其事务较简者。奏改一缺归选。以符定制。至雷波通判、清溪县知县、如必应改题缺。亦应于通省题调缺内。酌改二缺归选。一、酌改营制。应准改普安营参将、马边营游击守备千总、阜和右营都司千总、越巂营参将守备左右哨千总、宁越营都司千总、安阜营都司千总、峨边左营守备千总、为边俸题缺。一、酌改处分。该处土司。三品七品顶带。大小不同。向来报案开参。例止计俸罚米。不足示儆。应准嗣后责令该厅文武、严行稽查禀报。如一年内报案至三四起者。降顶带一级。拏获别案。亦准抵销。应议降级留任积算至五案者。革职另袭。讳匿不报。一经查出。从重治罪。一、添设夷官。应准于清溪之撤角、木须松坪一带。各设夷长一人。夷目一人。在阿吾地方。稽查夷汉出入。峨边之曲曲鸟。设立夷长二人。夷目二人。在木城冈地方。稽查夷汉出入。凉山以内上土司所管。另立夷长二人。夷目一人。遇有案件。归同知审理。营汛员弁。不准擅理夷案。一、定地交易。应准饬该厅县各定赶集日期。清溪之撤角一带。酌定在马烈交易。峨边之曲曲鸟一带。酌定在盐井溪交易。越巂之临日河一带。酌定在马日摃交易。初二十六。一月两次。该管文武亲往弹压。越巂所属之凉山。以河为界。初二为期。一月一次。附近马日摃铺户。距敲脚河尚有六十余里。每逢交易日期。饬铺户运物往售。责令上土司带领野夷头人。在敲脚河边代为交易。夷人仍不准过河。其汉人向入夷地开设木笋等厂。永行禁革。违者治罪。如遇官为采办木植。仍照常给与山价。著令土司办理。以杜衅端。从之。　　

○以剿办四川清溪夷匪出力。赏总兵官万荣、道员文纶、游击陈占先、都司张富、守备李明祥、土游击包良琮多结饶丁、土都司四郎泽登、星星、格宗罗布、土地备江错登舟、土千总阿达窝日、长官司甲木参彭错、故宣慰土司甲木参多结子甲木参龄、花翎。把总王廷扬等蓝翎。余升补议叙有差。　　

○辛亥。谕军机大臣等、寄谕两江总督陶澍。本日林则徐奏、查明常州府属各县被雨歉收。恳恩酌予缓徵一摺。据称常州府属之武进等七县。本年十月以后。连被阴雨。该抚亲加查勘。均系由丰转歉。恳恩无分轻重区图。将武进阳湖二县本年新漕。各于通县普缓十分之二。无锡县普缓十分中之二分六厘。金匮县普缓十分中之二分四厘。江阴、宜兴、荆溪、三县各普缓十分中之二分五厘。又据称该七县被歉田亩。既系无分区图。一律普缓。所有区图顷亩斗则图册。即无从分别查造。应请免其造送等语。各省府厅州县。由各该督抚奏请缓徵。无论成灾及勘不成灾。所有应缓钱漕。均系核计分数。奏明办理。即请缓十分中之几分几厘。更须查勘明确。以归核实。且称被歉田亩。无分区图。一律普缓。所有区图顷亩斗则图册。率请免其造送。试思请缓灾区。不行造具详晰图册报部。何从查核钩稽。难保无吏胥朦混。高下其手。该抚不即查勘明确。率行奏请。著该督即将常州府属续请缓徵各县、应缓十分中之几分几厘。切实查勘。及图册免造。有无朦混之处。一并确查。据实奏闻。仍将请缓各灾区顷亩斗则图册。分晰造报。迅即查明具奏。俟奏到时再降旨。将此谕令知之。　　

○江苏巡抚林则徐覆奏、江苏办赈。尚无假冒。给事中金应麟所言。系从前积弊。非近来核实情形。惟土棍之悍泼。生监之包揽。吏胥之弊混。均所不免。欲清其源。首在察吏。得旨、遇有查办灾赈之事。第一要得其实。贪官污吏。必当从严究治。固不待言矣。而悍泼土棍。尤应随时惩治。以儆刁风。勉之又勉。　　

○拨江苏江宁、扬州、二府漕米四万五千石。济放江淮等属灾缺兵匠等米。　　

○缓徵广东南海、番禺、三水、顺德、香山、新会、花、高要、高明、四会、鹤山、十一县被水村庄新旧额赋。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百四十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十三年。癸巳。十二月。壬子。上诣皇太后宫问安。　　

</div>
    <div class="pagination">
<a href="清实录道光朝实录_page427.html">上一页</a><span>...</span><a href="清实录道光朝实录_page423.html">423</a><a href="清实录道光朝实录_page424.html">424</a><a href="清实录道光朝实录_page425.html">425</a><a href="清实录道光朝实录_page426.html">426</a><a href="清实录道光朝实录_page427.html">427</a><span class="current-page">428</span><a href="清实录道光朝实录_page429.html">429</a><a href="清实录道光朝实录_page430.html">430</a><a href="清实录道光朝实录_page431.html">431</a><a href="清实录道光朝实录_page432.html">432</a><a href="清实录道光朝实录_page433.html">433</a><span>...</span><a href="清实录道光朝实录_page429.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
