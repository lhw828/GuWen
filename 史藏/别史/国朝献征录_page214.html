<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 214 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 214 页/共 245 页
  </h1>
  <div class="content">
   张凤翼 
　　公讳诗字与言始祖仲源自蜀徙吴遂占籍吴县人数传至东原先生琼笃行博雅潜德弗耀吾吴谈文献者指必首屈东原先生先生以子侍御贵赠文林郎祀乡贤公五世祖也自东原先生至寺副君世其德是笃生公公生禀秀慧举止端庄与常儿殊祖父咸以亢宗目之第羸瘠多病不欲督以占毕而公独奋励不窥于园究心经史罔有遗力尤精于易不啻韦编之三绝而巳弱冠游庠校声籍籍起督学杨直指号知文一试首公后此诸督学无不列公高等者由是从游者日众己酉中应天乡试凡五上公交车乃慨然叹曰丈夫学贵有以表见将矻矻老明经乎于是则就选铨曹宰读公试卷器之俾司常德理常德俗故健讼好尽其辞公无事发摘而两造帖服监司知公才宜盘错乃檄公查盘靖当湖北铜铁鱼课之利冲守岁多侵牟公发其事无所避先是州储谷旧守既渔其利复紊厥籍继至者无可稽多坐监守自盗当是时应谪戍者四人公集官吏悉心稽验积岁所入更浮于出乃雪四人罪上下服其公明焉绥宁县治密迩于獠其城多废堞公亟以库银□之不三日獠果入寇无所得而去州人以非公先见民且不免剽掠也铜鼓俗故犷悍其不逞者羣而歃血立盟推其豪之魁号曰华款武断于其乡有违华款令者家立破民苦之甚于盗大吏议剿公单车赴之召所谓华款钱周君者谕之谆谆数百言大都言三尺不可犯毋侥幸旦夕坐待俱毙转祸福正在此时周等初率百人衷刃庭下左右莫不愕顾及闻之泣数行下咸谢罪求自新不浃旬诸渠魁相告语散遣其党公假便宜以牛酒犒之导之金鼓以示甄别声闻五开咸宁间莫不争先款服竟不烦兵也隆庆丁卯遴与楚省乡试事阅卷得数人俱前列又皆楚材也武备文事声冠一时监司剡荐凡四例且得行取守则媢公而挤之使不得与取然亦不失廷评之擢辞常之日行李萧然担夫有以踣破一笥众目视之皆图书墨楮也楚人益信其清云官辇毂下寓僧寮数椽仅仅蔽风雨务清心致志参酌谳狱期情与法比必文无害乃巳有疑狱则平反卿佐以下竟莫能夺虽有功之以恕求情不是过也辛未迁右寺寺副壬申　穆庙宾天公捧哀诏使南北直隶暨两广诸守臣赠遗毫不入槖识者韪之乙亥擢佥四川按察司事蜀盐务最伙旧有专官至是方议汰冗乃并水利驿传茶法一道特赐　玺书以行公至蜀悉究心凡法所因革必简必便若灶户乐输而盐课以嬴私易有禁而茶法以肃骚饩均节而军民两便一职既兼众善悉举焉藩臬长一时有事离任公摄二司事案山积吏蜂拥待署公口耳受授若流戊寅入贺郡县吏有长夫之馈公槩郄之监司腾荐有云一尘不染之操庶务兼理之才皆实语也抚臣以庇其同年故与公有隙公屹然不动笑曰吾心事如青天白日安能视人眉睫耶即移病抚臣惭悔投刺问安御史相与强之起乃出视事无何擢贵州布政司左参议分守贵宁道经铜鼓等镇军民羣聚观之曰是曩时散遣华款者也时乌撒与乌蒙争地界雠杀积有年公至以数语谕解两酋心服听命土官安国亨地界黔蜀间富强诸部最所多不法前此出兵剿之反所衂仅奏褫其冠带薄罚示创而国亨求雪不巳分廵勘其事业巳所饵第以地相管辖必得公成议乃可复分廵于勘事时逊容祈公公以此酋雄黠难制今尚姑息若复假名器是翼虎将来弗靖孰任其咎分廵语塞抚按竟是公议分廵大衔公值庚辰大计其乡人在铨司遂得中伤公以年老致仕报至公怡然就道曰吾志也悬车巳晚矣抚按藩臬咸惜其去求其故而不得公亦不言士民攀辕乞留公迟一宿乃行其分廵竟以贿败公归家杜门非公事不谒官府或劝之子孙计公曰吾累世儒素食贫常耳且令后世清白吏子孙不可乎公忠孝天植友爱兼至自通籍以至悬车事生以至追养敦睦则缓急必问缔交则存亡如一第其嫉恶庇善激浊扬清本于性成遂以感触婴疾不起呜呼哀哉公卒万历十六年四月去其生正德十三年三月年七十有一 

　　○按察使 

　　贵州按察使胡器传（实录） 
　　贵州按察使涂公谦神道碑（刘定之） 
　　贵州按察使于公鏊墓志铭（韩邦奇） 
　　贵州按察司按察使朱公玑墓表（许宗鲁） 
　　贵州按察使罗公钦德墓志铭 

　　△贵州按察使胡器传（实录） 

　　实录 
　　贵州按察使胡器字士琏江西新淦县人洪武中由国学生授普安军民府通判练子宁荐其贤升泉州府知府时郡积弊政器一切革之而兴利于民父老朔望谒见必使诲子弟迁善远罪郡中翕然从化每判死刑及徒配案辄悄然心忧曰吾民父母不能导之善是吾过也郡诸生久废学器申教养之令而躬督之诸生骎骎有成召修永乐大典民耆老有号泣送之者泉后更数守其民思器不巳葢其治民抚恤如子养之教之惟恐或伤升贵州按察使治尚宽简而法不可原者亦不贷民夷咸敬爱之曰载入觐年七十一乞致仕从之归未几以宣德三年卒器人和厚简重言必循礼而持行有恒云 

　　△贵州按察使涂公谦神道碑（刘定之） 

　　刘定之 
　　涂公讳谦字恒让丰城人曾祖文德祖国升仍世不仕父永载封文林郎监察御史母高氏封孺人皆以公故公少受父命与诸弟各治一经年十七能以所业试江右虽未荐然今都御史石公璞在艺场奇其才取补郡庠生正统乙丑举进士历官云南道监察御史山东副使贵州按察使甫命而卒其御史值　圣驾北廵未返议建储以系邦本议御虏所当务者数事皆见嘉纳行河南革奸击贪之余士子问难经史以开发之行山西时边寇甫退修亭障缺彼补卒伍失亡抚乡井濸残又之虔祷得雨以苏旱武帅以兵兴多故既请罢缘边儒黉又欲并罢其稍近内地者公力言其非得皆不罢其宪副以舆隶有常额而多者或至倍蓰俾输赀免役伤廉尤甚于是额外悉斥去之仅使不令出台门虑其或交通假托奸利理冤狱死得生者踰十重从轻者过千治河沙湾効勤累岁赈饥青州诸处官出白金三千两劝富室出粟三万石民赖以全济去留所部郡邑守令以下官廵抚大臣以公无所曲狥多从之去者无怨言临清当南北京冲要以公镇其处庾卒众而猾出纳患汰减之有司就官地造贾肆收赁□□□夺以给公费值岁又饥分就食者居于神庙与老释之庐饲以糜粥病给药饵死则择隙地瘗焉劳过于在青时所活者弥多前此未遇时人有傲侮之者及既显待以礼终身俭约自将不以禄入既加变其常度诗文慕古有观风朝天奏议等稿若干卷卒年三十有九时天顺元年五月也子观当时所托以清庶政者宪臣不无人然克举职若公亦鲜见矣方渐起也而天遽夺之何哉岂不可悼叹乎 

　　△贵州按察使于公鏊墓志铭（韩邦奇） 

　　韩邦奇 
　　公讳鏊字器之号云心于氏之先本杨之仪人□国末讳彦成者徙籍于滁洪武初彦成伯子小乙从戎镇江卫卒从高祖忠嗣之改编滁州曾大父和来省乐其土遂家于滁父谦号南溪母庄氏成化六年庚寅正月八日生公公生而颕悟甫十九岁廪于州庠弘治壬子应天乡试中式春试弗第卒业太学历事刑部留心律例诸生或曰于子学养子而嫁耶将备大人之事乎公曰书言典常作之师是　祖宗创述精意一代法程也况今日历事乎非昔国学诸生也正德戊辰登进士授户部主事部送太仓银十数万给边羡余数百悉籍以付主者嗣部檄主守徐州仓以慎修闻庚午时太宰以风宪重要宜博选天下知名有効士充之且以其事密付文选主事韩邦奇两京部寺及府佐以下预选者三十余人公优□焉改授广西道监察御史公有忧色曰朋益之庆可荣鼎重之胜可惧也而御史之声名乃着通历三载奏最于是南溪翁封文林郎监察御史庄赠孺人继母周及室余并封孺人寻奉勑督长芦盐法兼视□□所至刬弊剔蠧风裁自持时蓟贼杨虎等大掠河间诸郡县势甚猖獗公适驻沧贼前驱猝至城下州守遁去人情惶骇莫守贼登城驩甚公策贼众□胁从非得巳者服朱衣坐台中台面城迩贼从城上望见公相戒曰毋惊动钦差果相率诣台门乞命公谕以无留城中及杀人劫库自非首恶并许自新皆欢呼罗拜而去公命吏数辈招降数百人贼势□□凶就缚后按廵宣大宗属盐军厮养诱胁大户包纳而率干没公私受蠧公廉知之诡曰是多诈谲焉有　帝冑中贵不自爱重者掩捕十数人治其罪勒限令偿上下□然莫敢犯踰年代还有武臣献其妹侍　武庙而凭籍宠灵缘奸利公率众御史攻之不报抗疏再陈至曰不违进美姬而潜易秦春申成李园而卒倾楚明皇宠禄山而几危唐亦不报左都御史彭公慎许可独器公令与张御史准看详诸文字会大理寺丞缺员铨部欲拟公公闻之急白彭公言故事官即等当以俸差周御史伦实先于鏊阶弗可越彭公叹曰君可谓虞廷之吏矣丙子升浙江按察司副使浙大藩狱讼繁剧号难理公治之易初孝丰土豪汤毛等负险拒命积岁不服　上命都御史张公津提兵克之公与议协有白金文绮之赐壬午　今天子龙飞覃恩臣下南溪翁得与公服色同进金紫既升山东按察使初余孺人卒继室宣圣裔孙及使命下公引嫌求改适考察当路有衔公弗狥者非语中之遂调贵州公曰吾拊心无怍巳矣人言讵损我哉欣然抵家拜先陇登堂称寿召昆季姻友陈说平生无几微见颜面乃抵贵贵俗故庞厚又莫有挠者公甚安之尝曰得行其志者其贵阳乎乙酉入觐然公意亦倦游矣遂致仕时年五十有五南溪翁既八十翁之弟率庵居士亦七十有七皆白首康强岁时公率弟侄洎子若孙殆数百指拜阶下人叹羡以难得公自筮仕至休致一廉自持比归籯无余赀巳而贵阳旧僚致前未支俸七十金至付子弟令纲纪以赡生家始日裕乃买田左山之麓构屋其上杂莳花木义兴杭公淮额之曰上泉庄因自谓泉庄老农且庄之十四景各有标题徜徉瞻睡超然有舞雩之意且曰景外之景标题岂能穷哉南溪翁病公侍汤药如少儿既卒敛葬虞祥一如古礼比禫则公年亦七十矣与乡先生清平会公自里居虽绝不干谒然不忘拯世之志凡有可以便民禆治者必告有司倾怀无隐问学务精诗文不事模拟而能道巳所欲言尤究心六书之学平生精力健甚几八十烛下犹能作蝇头楷书众以虽耋未艾也乃丁未冬病胃病药不即功以今戊申春二月卒享年七十有九 

　　△贵州按察司按察使朱公玑墓表（许宗鲁） 

　　许宗鲁 
　　朱公名玑字文瑞永平滦州人也初其祖谪戍蒙化公乃寓生颕秀绝类孝友鲜俪乃以文行升之学官继乃抡荐于乡赐第于廷滇服之南文风丕倡厥望炜振岳星筮仕棘寺持衡□颇台部之狱低昂就律佥曰平哉民以无冤矣爰佥贵臬持宪斩斩诘戎井井霜严日明风清弊绝乃晋副臬饬兵遐徼威震蛇豕惠被草木负固之区逋逸之薮革心稽首罔不率从杀以生之厥惟仁哉绩绪望归晋参藩政筹度弛张兵食咸置邮傅命利涉大川皆其惠也终陟长宪神明不爽衡鉴惟公声教洋溢布于要荒椎首卉服之夫拥矛佩弧之俗举奉王章不愆于度厥官懋矣顾乃渐进方炽嘉遯惟贞释其轩冕归与丘园优游太平终以没世古称哲人惟几呜呼允哉乃秉心湛素诬赇自白行巳恬逸贿币独违进不戾乎官箴退有孚于士论可谓完也巳矣夫少有英誉表倡于乡长有华声表仪于国末有贞风表范于世斯三者皆公之所自表也人谋奚与焉鲁用述之表树阡隧陵谷靡移公名无斁后有作者惟公之式哉 

　　△贵州按察使罗公钦德墓志铭 

　　嘉靖庚戌冬十有一月壬寅毅轩罗公卒于西冈里第其生成化壬辰某月某甲子享年七十有九公年垂三十始入仕仕十余年年纔四十有六辄引疾侍亲间徜徉溪山登高眺远或默坐观书吟咏自适也晚岁独处一室常杜门谢嚣即妻子希见其面故闻者疑其有呼吸导引之术而果以寿终然公廉静寡欲自足以含和葆贞术非其所屑事者也公将葬子珰谒予曰玄堂之石当有辞先人不朽其将在兹呜呼公之德闻于四方一时名公硕儒若石淙杨公一清松皋许公赞甬川张公邦奇咸称公清严绝俗斐然成章阳明王公守仁兴师讨贼以忠义荐吏部书公考覆公乞休疏有廉洁严明之奖两被制□有抱忠思孝勇退玄修之褒无问识不识皆以不过其情岂赖区区者不朽耶按罗氏先世居豫章宋绍兴间有主簿泰和者留家缺城数传徙今西冈公讳某字某黔县训导赠南京吏部右侍郎讳某其祖南京国子助教累封南京吏部右侍郎栗斋翁讳某其父赠淑人曾氏其母吏部尚书赠太子太保谥文庄讳某其兄都察院左副都御史讳某其弟举进士第二人□第翰林编修珵其子也公自幼秀爽颕悟年十四五随栗斋翁官邸父子兄弟自相讲习弘治乙卯与都宪公同领江西乡荐公名第七己未同登进士高第于时文庄官翰林三罗之名隐隐动两京公卿大夫咸欲识其人而公静居简出至有欲见而固辞者当途疑其倨乃故抑其选除两浙都转运使司副使至则袪宿蠧革沿习之非要主于不货疚居久之遣妻子归养官舍萧然若禅院正德初中官镇浙者恣甚索部吏金动盈百独未尝向公启齿势豪冒盐禁莫之敢问闻公被委掣盘急凿其艘沉之其见严如此于是声闻四起而抑公者犹在位故久不调己巳升四川司员外郎寻转福建司郎中辛未迁浙江布政司左参议盗起饶抚间逼常山开化公与分廵佥事提兵境上整饬调度先声大振贼不敢近癸酉秋入贺　万寿节取便归省遂欲留养明年春会当述职期吏部奉诏举藩臬大吏堪旌擢者得十有六人公与焉赐羊酒彩币寻升按察司副使奉玺书廵海镇廵官移檄敦促乃复往至则简帅练士除器督饷凡饬弛剔蠧俱有法凛凛弗可犯既而请宽海船之禁议开学海道以育戎家子使知礼义人用是知公蔼然恺悌非惨核少恩者是冬上疏乞骸不许丁丑入觐归即移书廵按御史称疾卧家情词甚切御史以闻诏许暂致其事疾愈召用葢异数也嘉靖丙戌玺书即家拜湖广靖州整饬兵备按察副使移疾未行升贵州按察使复坚卧恳请　朝廷知不可强遂从其志家居三十年谢绝造请惟都宪公疾亟始一入城然不以冠服随视疾临丧后竟不见县令而还公天性孝友栗斋翁或不悦辄长跽引罪色霁乃巳自浙得请归旦暮侍凡杖依依若孺子如是者七年翁只字片纸宝之不啻拱璧微言细行札记靡遗微时曾淑人尝制布履既贵犹箧藏之提览辄摧痛不胜临终命纳诸棺以殉昆弟间劝德规过势利未尝挂口闻奔竞及陵轹人者则喟然大息因以戒其子孙且曰遗尔以安勿贻后悔努力问学无忝所生此吾志也初号毅轩既又号介石居士浮沤道人所著有浮沤杂续草若干卷闲中琐录二卷公资性近狷然读其诗文酬答知遇礼际亲故词旨温然不见其斩绝异离人而拂俗者念庵罗子洪先贻公诗云迹同康节少游日道比希夷非引年人以善状公而公指示其孙曰此不类我其自赞有似仙非仙似佛非佛之语殊莫测其意焉 

　　○副使 

　　贵州按察司副使张公敏墓表（周洪谟） 
　　贵州按察司副使陈公琦墓志铭（王□） 
　　贵州按察司副使阎闳传 
　　贵州诸观察偁传（戚元佐） 
　　贵州兵备副使沈公霁传 
　　贵州等处提刑按察司副使蒋公信行状（柳东伯） 

　　△贵州按察司副使张公敏墓表（周洪谟） 

　　周洪谟 
　　公讳敏字以达姓张公其先有讳岩者仕晋以兵□尚书守泉州家于南安数传至唐康州剌史反迁浦城生福州军判官修判官生南唐光禄大夫检校太仙高州刺史仔钧太传子十五人育曰仁彻检校郎中其七世孙台州太守冲生岳州察椎木徙居新昌子三人季曰天与宋大理评事喜邑西醴泉山水之胜遂十筑焉高祖在初曾祖文华祖廷璇考仕潮皆弗仕而以学雄里闬公生凝重不好戏狎既游泮宫累奇于乡试事二亲爱敬备至母病躬侍汤药衣不解带者三月既殁哀毁踰制处昆弟笃友爱外舅无子晚年家不振筑居迎养于乡之南塘及卒以礼归其先茔永乐癸卯贡入太学宣德辛亥吏部试在优等擢行在刑部云南司主事其司理京邑讼甚剧公烛幽征折肯綮一主于宽恕大司寇甚器之三载绩最获受勑命封其父母正统丁巳丁外艰服阕改本部福建司主事顷之升陜西司郎中凡部有大狱必资公谳章奏必公阅而后上岁辛卯狱囚破狱走诸司惧累凡死罪必残虐以速其毙曰重囚处决自有定期何致庾死在防之耳囚闻之感泣始公之京次□梁吏王谦舟覆妻溺惟一子尚幼公娶妻偶归祀其宗丙寅用大臣荐升贵州按察司副使凡所临袪弊蠧饬武备修学政时苗贼煽变攻围城堡徼□阻绝馈饷莫继公设策通道大军始得进边储寖给诸贼解围去齐民甚德之景泰壬申引年归训子孙以学岁时祀先一遵家礼构精舍数楹外艺果蔬植花卉日与朋辈相羊其间以弦以奕以觞以咏暇则适兴泉石之间有舞雩气象乡之北有岭曰花钿势极险峻每风雨行旅苦之公捐赀创庵其椒缭以垣赡以田募人守之以便行道者止宿天顺甲申承诏进阶亚中大夫服三品冠服成化辛卯秋九月二十六日疾革召子孙谓曰吾臣得休致子得全归庶无憾矣若等无坠先业可也语讫即逝得年八十有六 

　　△贵州按察司副使陈公琦墓志铭（王□） 

　　王□ 
　　弘治十七年六月二日前贵州按察副使陈公卒□六十有六初公按江西有李都御史者与民争水□积数年无敢决者公曰吾请决之尽以其地归诸民李嗛之未发也久之公迁贵州李时吏部考察见公名曰是陈某耶即泚笔抹去之物论哗然宣慰使宋然率军民抗疏留之不报公罢归吴中家具萧然至粥书自给有司援天顺诏例岁给米五石日与学者讲解经义有感触辄发于诗占毕呻吟病咯血吟犹不止竟卒君讳琦字粹之考讳茂封奉政大夫江西按察司佥事陈之先本吴人以医辟居京师公少占顺天乡试成化丙戌登进士授南京大理寺副历寺正江西按察佥事贵州按察副使公在官累辩疑狱庐陵有儒生夜过里人胡甲被杀官执胡胡自诬服公曰岂有杀人而自置于门者讯之则儒生有仇知其夜适胡也杀久胡得释剧盗数十人曹白昼摽掠无禁公出令获一人者赏若干纵其酋厚遇之乃得悉其巢穴掩捕立尽清戎御史大煽酷虐蔓引平民公争之不得乃出理所分道民悉自首实御史诬执二百余家悉纵归农比御史去民手瓦石胥击之而歌谣以颂公公所至兴学奖士见韦素有文行折节下之负权势者视之如无竟以是罢铭曰噫嘻冷庵唯义之耽惠文峉峉孔允且直官诎名振孰云我贫我贫我安讲道以哦于戏逝矣伤如之何 

　　△贵州按察司副使阎闳传 

　　阎闳临清州人父镐字孟周弘治戊午乡荐阎氏世巨姓中遭不造镐特立独行力学安贫乡闾悦其纯正监司郡守伟其志节既得举授饶阳教谕筑室以娱其亲非甚病远出未尝一日去左右也学官圯殚力葺之教诸生躬校课三年改宝坻以父忧归寝苫枕块三日一食又时方冬因遘疾姻嫟环视公曰毁不灭性礼也不曰行法以俟命乎含泪而卒嘉靖庚寅祀于乡贤闳字尚友生而异质读书过目不忘年十七举于乡家居予取一介不苟正德丁丑第进士选翰林庶吉士以忧归起补吏科给事中正色立朝天下想望风采　今皇帝继统闳议初政凡八疏其大者宰相以定策功进伯爵又大赏迎扈诸臣公抗言自古厚援立之功则威柄弱私随从之人则侍御骄宽亲戚之禁则请托行事遂寝时给事中史道亦论宰执兵部尚书劾道诽谤御史曹嘉因力诋本兵党附内阁疏草万言公所具也又立椶棚斥言大臣党附者如妇人由是公与道嘉俱得谴时论高之今献汇言称馆中三杰公所谪云南蒙自丞也居一年诏复原官公归疏以丞职致仕不得请都谏刘世□表天下廉吏七人公在首列两台交荐吏部□有□劝驾者凡十有四进河南按察佥事浙江副使以庆礼入都张文定公引用甚力不从改贵州提学五疏乞罢杜门却扫课子行园乡人未尝亟见其面也公早以文章名世非关世教不作所著奏草洎余甘子革斋文纪诗纪南行北还诸稿总四十卷 

　　△贵州诸观察偁传（戚元佐） 

　　戚元佐 
　　公名偁字扬伯嘉兴人大父忠梧州守父斆隐居教授通阴阳家术公幼孱弱多病未知学羁丱时犹逐里闬羣儿嬉有僧明钦博学善相人与斆友见嬉戏谓斆曰郎君清雅逼人急令读书当贵显于是斆授之业公资颕发好学数载尽通经史百家言性尤嗜古见古人图画墨迹率心注之又善通音律凡伶部词曲无不谙其节奏暇则潜自吟哦不置对人谈多雄辩时出诙谑文章诗词务钩玄发微有深潜之思然甚不易就故尝题其举子草曰求速不求精及其属藁复然终不能变虑以从率易也以是数踬于棘闱几四十始登第时正德丁丑授黄梅令黄梅素号难治又继宸濠乱后民罢惫多就亡匿公抚之不急而豪狡妨民者则摧抑使不得纵民大感悦越二年以父制归后起大名因俗而治民之所嗜因而聚之民之所憎因而除之化用大行丙戌转刑部主事明年丁母周氏艰起复主事历员外郎擢福建按察佥事总理屯政核其故剔其奸明其疆理综其子粒周慎详密而屯政以举丁酉进贵州参议贵土官遇上官至辄有馈公悉却之安宣慰者大酋也故事承荫者必先行货于所司乃敢请公廉知之即判牒安氏不费一钱而俨然袭居其职后二年擢本省按察副使持法悬平吏民畏怀至有绘像祀于家者辛丑乃上书乞归甚恳致其仕归归时予慕其人尝心詧之见公行谊有难能焉人坦夷不设城府角巾绨衣杂闾里侣亲戚悛悛无甚异予兄具召县令并召公黎园子弟呈戏剧歌唱亦低声和之意自得也人视之无不可近至非礼相干则艴然见于色即久要宿契竟终绝之矣性尤严于辞受取予自一介之微未尝玩而染之故历官二十五年归槖萧然归而间以请谒来者即厚贿峻绝之不以听也嗟乎末世道丧士大夫平居谈仁义高峻殊绝人尽伯夷也一且临财不能陈义断辄干没以败比比皆然甚则昏夜乞哀攘华要以自利蒙诟詈甘奴虏而不之惜人面禽鹿举平生而尽丧之者皆是也公由由于于外若风流逸品而清操绝俗诎势遗利而一无所汨三军不能夺其气也先是阁大臣夏贵溪公举进士时与公同年引谊交好公之擢贵州也贵溪谓铨司曰诸某者雅秀才也岂宜以西南荒裔居之哉公闻之亦不报谢当是时贵溪公最得君相公尊重炙手可热使公诚一开口请之则京朝卿寺可跬步致而言老鬼方之域又以见其达义命也癸卯卒年六十七□石□皆郡邑弟子外孙张正鹄举进士刑部郎中 

　　△贵州兵备副使沈公霁传 

　　沈公霁字子公松江华亭人正德辛未进士授行人擢御史嘉靖癸未迁福建副使丙戌改贵州副使加参政致仕卒年八十五号东海老人少有美质出语惊人读书过目成诵一日钱文通公溥召见之出画俾赋一绝先生题曰大舟济商川白屋出周士抱负有设施谁家读书于公叹曰此梁栋材也他日必伟器布政夏止轩寅奇之以女赘先生年二十一始弟子员更受学于宪副曹定庵时中之门作诗赋巳而从胡敬斋章枫山讲程朱之学叹曰此道学正脉也何以诗赋遂专心正学至忘寝食正德时江南病水二年区画水利六条达于俞都宪命有司行之以利民擢御史往来台端路出钟山后湖之间顾而乐之扁其居曰山水之间每公事暇读性理大全书一有所得即记录味而玩之正德戊寅奉命按视江北未至全椒三里县有被谋死者巳踰十年矣沿途而诉先生默听而目识之至县坐行台诉者随之入先生与之言因忽不见急索弗获是时先生独见之左右莫见也既而廉得其人遂竟其狱人称其所祭酒汪伟立雪冤纪异碑记之曰不得其死者虽体魄巳朽而其望昭雪于仁明正直得之君子犹耿耿不灭此所以不感于他人而独有感于侍御夫岂偶然之故哉而君之仁明正直鬼神葢先识之矣时直大水岁饥上疏请发粟赈之活者数十万逆藩谋不轨特抗章言之不报恭遇　圣驾驻跸南都累疏请回銮言极剀切时储嗣未立特疏请建宗室之贤以系天下望不报若备边任将修德省愆亲贤远佞救灾安民及兴利除弊旌善纠慝崇正学辟异端广言路疏内宦整纪纲前后百余疏时论伟之迁副使肃清海道擒获叛贼吴三黄福郭四等一十余起民甚德之有犯穿窬者先生曰汝能改之吾宽汝罪盗叩首愿改行踰数月复犯捕者获之盗告捕者曰向誓不复盗今何面目见沈青天耶遂自刎时有沈青天不爱钱日饮清溪水夜来不着眠之谣江西廵抚聂贤特荐之将召入会闽中有给事中史于光与海商王胜等欲通番贩易乃以货赂按廵受而许之先生持曰不可此又盗贼所由起也禁弗容凡事有误国害民者皆不曲从人訹之曰公若曲从必得奖荐先生曰吾岂以身计而误国害民况吾姜桂之性老而愈辣虽革官退职亦所不计惟求其是而巳矣廵按嫉之考曰性资偏执遂不果用改贵州兵备副使同官曰君可以不去矣先生曰大丈夫以道济世不以地之险易时之顺逆介怀于中但惟修省以求报效之地可也遂往焉整饬兵宪动法圣贤率先以孝弟忠信礼义廉耻而主以诚心建孔子之庙立朱子之祠行白鹿之教夷民由是信服渐知礼义至今称之他如歼王藤之魁褫蒙氏之魄擒阿向之首不假兵车而元凶慑服小丑感化此皆其善政之卓然者也廵抚袁宗儒廵按施山特荐之将召入处以京职时有大臣窃弄威权者叹曰非其时矣遂引疾恳乞休致得　旨特谓平生清慎既引疾乞休恬退可嘉准升贵州布政司右参政致仕平生无私蓄虽历任不受一物行李萧然惟图书数卷而巳居家十七年屏绝人事日诵四书六经性理大全诸书并闽洛语录潜玩义理验之身心务践履之学自少沉静端悫不妄言笑信古好义以名节自砥砺性至孝弟闻父母之命即不敢违事兄长如父母有疾亲自奉药以是深知医道日坐一室诵习未尝嬉戏接人无小大众寡一以诚待之未尝见其忿厉之容居室疏食布衣视诸生时略不加饰田产仅给衣食而巳或问先生高居显爵何自奉若此曰耻恶衣恶□不惟学不专抑且教子孙以侈耳尝曰霁年少□遂有志圣贤之学从胡敬斋章枫山其于古圣贤之书无所不讲后在南台无师友指引公事暇惟日对圣贤废寝忘食者数年而后豁然贯通始知道理皆具于心不假外求若徒求之纸上而无得于身心则亦何益御史周亮北上先生谓之曰治天下在进君子退小人方今小人在位羣邪肆毒君职在谏垣必当上疏进君子退小人乃可致太平也周再拜曰谨如教又曰霁每夜就枕必思所行之事合于理则安寝或少有未合即睡卧不安天明即更其失如事巳处而不可更者则书此事于壁后不敢再失也平生雅有著述一自表暴一日检旧日所著书尽焚之止存语录四卷阅之曰自量精力未衰尚觊有少进耳忽遘疾强起正衣冠而曰坐呜呼死矣哉于心亦无愧哉遂瞑目而逝时嘉靖乙巳十二月十二日也 

　　△贵州等处提刑按察司副使蒋公信行状（柳东伯） 

　　柳东伯 
　　正学先生蒋公讳信字卿实号道林其先凤阳人洪武初五世祖讳文举来判常德郡事遂家焉父讳经号惠庵以公贵赠兵部车驾司员外郎天性慈惠虽自处甚窭而恤人之急如恐不及妣万氏赠宜人以成化十九年癸卯岁八月丁亥生先生生而骨相隆起神气朗秀甫六岁入小学诵声琅琅不辍年十四惠庵公卒先生毁瘠遵礼过于成人年十八攻举子业督学欧阳公旦简充弟子员家贫饘粥常不克先生不少介意稽古求志晏如也乡邑士多折行辈与之交间受业焉次年补廪膳生太守文橘庵比邻闻先生居身有法虽盛暑未尝袒裼大称异之会正德改元赍诏沅江县令素闻先生名厚赠之先生悉却不受先生少喜象戏时有郊逆则袖纸枰以往或以玩物戒先生即取枰焚之自是不复置一目其天性果决类如此年二十五始与同郡冀闇斋公元亨论学先生尝曰释氏只悟得一空即根尘无安脚处吾辈体认天理若见得时则私意自退听矣一日论大学先生曰知止当是识仁体冀公跃然而起曰如此则定静安虑即是以诚敬存之葢先生无所师授只于鲁论及定性西铭二书潜心玩索意有所会而冀公平生喜看西铭故不觉一时契合如此五年庚午阳明先生赴谪龙场寓郡西潮音阁有医杜仁夫者携其复春诗卷以谒先生常题绝句云安排必定非由我燮理从来自属人堪叹世人浑不解九环丹里苦偷生阳明先生一见惊以奇遂困杜氏偕闇斋见之阳明先生后语冀曰如卿实便可作颜子矣无何先生偶抱羸疾久之病益甚先生乃谢绝医药借寓道林寺祗以一力自随闭目趺足默坐澄心常达昼夜不就枕席一日忽香津满颊一片虗白烱烱见前冷然有省之间而沉疴巳脱然去体矣先生尝曰信初读鲁论及关洛诸书颇见得万物一体是圣学立根处未敢自信直到三十二岁因病去寺中静坐将怕死与恋老母念头一齐断却如此者半年余一旦忽觉此心洞然宇宙浑属一身呼吸痛痒全无间隔乃信得明道所谓廓然大公无内无外是如此自身与万物平等看是如此以此参之六经无处不合始知向来领会元只是思索去默识尚远向来静坐虽亦有湛然时节还只是个光景这圣学立根处岂能容易信得及须是自得又常自谓吾平生学问多自贫病中得之葢先生于此鍜炼精纯神明涣发自知自信自悦自乐有莫知其所以然亟欲共诸人而又不能以语人者葢先生所造此其大关键而论德者不可不知所自矣戊寅年春督学张甬川公邦奇至郡首延先生与之论学以畏友待之遂海内知巳毛东塘公伯温以御史按常试诸生得先生所中国相司马论大加赏叹谓即当魁全楚十月遭母宜人忧甬川公叹息寄诗吊之比葬世俗时日方向拘忌之说一切不用惟择土色黄燥处以大统历所载吉日行事人以异而先生断然不疑己卯秋辰阳门人覃廷谧等十余人北面请学先生于道林之墅筑瓮牗居之教以静坐及孔门求仁大旨自是举业外人始知有圣贤之学而闻风向慕者益众矣嘉靖改元应乡试内外帘官阅其卷咸庆得才试之日先生右肘病疡书卷不能甚楷主试者谓其不恪也寘下第以先生才望蠖屈且久人不堪其忧而先生怡然归耕若将终身焉者二年癸未先生应岁贡赴京师始谒湛甘泉先生于邸舍执贽四拜因呈平生见处甘泉先生首肯叹曰楚中有是人耶遂留馆榖与论圣学精义凡数月而归甘泉先生□□曰吾道西矣岁丁酉省甘泉先生于南雍遂入太学甘泉先生以学者须先识仁论试诸生先生所作独契其旨费尚书锺石魏司成庄渠二公见之皆叹服以不可及时海内之士问业甘泉先生之□者甚众应酬不给则以属之先生先生简易和平人有不之甘泉先生而遂之先生者丙戌归自大学居道林里诸生复集丁亥甘泉先生谓先生德业行艺足倡多士自南雍移文湖省促之再入太学戊子先生年四十六中应天府乡试再会试京师壬辰登进士第观政户部乃与太原潘公高江西徐公樾六安潘公子正徽州汪公尚宁归安吕公光洵及一时有志者相与讲明正学日相淬励每公暇则相与订所疑砭所偏常至夜分相期以立巳立人达巳达人而不口耳之习也八月授户部福建司主事寻奉差督解军饷于陜西往时督解者利其羡余临兑辄争较不巳先生以部原封付所司兑收之取文竣事而巳时先生位虽郎署望拟公辅诸公虽比肩立而畏敬之若师表潘公高曰孟子没而得孔子之道者濂溪子也然非明道子则不能见明道没而续白沙之传者甘泉子也然非道林子则不能一故求孔子之道者求之道林子可也曾公汝檀曰道□子听其言者勃然观其行也惕然不标异不苟□同吾是以知其志同仁也浦公应麒曰道林子平□言动动中矩矱而当官莅事明允沉练不悈不纡□谓贤才而老成者与钱公薇曰大哉孔颜其默以天道林子握逝者之体御不舍之用静无静惺惺者静动无动亹亹者动故常默然天流行也潜颜而潜孔也此皆深知先生而心服之言也丙申春升车驾司员外郎奉恩例赠先生父如其官母与配姜氏柳氏俱宜人宜人谋所以侍先生巾栉者乃置一婢之具衾褥以请于先生先生不应宜人知先生意遂更嫁之葢先生善养心而耻狥欲久决此一关矣是冬升四川按察司永利道佥事丁酉春赴任所过士儒望风请谒得其一二语转相传诵播州土官循常套以金馈于途叱去之其地旧有关堡戌守久废苗□白昼流劫商旅梗先生即条其事于抚按复其旧民赖以宁先生旧知民间利病视人冻馁流亡痛在肢体一夫不获若巳陷之所至辄悉心搜访舆台厮隶亦假辞色人以是乐输其情比得其厘革之端则以身任之凡有利于民而上或忤当道中或拂乡土士夫大不便□有司者尽法行之不少顾忌如议革岷江一带水□逓驿红马船只人夫岁省官民冒滥之费若干缗各卫养马草场多豪右占种且久先生申令尽丈出之归于养马者牧政以复其议茶马法谓商番交易全黎二夷争路雠杀祸且未巳欲得捄弊而全利其法有三一曰复秤盘之旧二曰禁湖茶之入三曰限引目之数茶额既定私贩自无所容蜀人咸曰自百年以来革尽私茶之弊未有如先生者署总司事有杀人二重狱冤系者十余年人不能决先生廉得杀人者易而释之手定招拟曲尽律情多所平反戊戌化管提学道廵历校阅汰冗滥杜请托崇实行人莫敢干以私开讲于太益书院时遂宁举人章评成都生杨珩南充生张鉴保宁生刘元凯等皆被简育一时翕然兴起己亥入贺　圣节归任庚子监乡试性学一策出先生手笔自明道善恶皆天理人生而静以上不容说数言之外鲜有臻斯理者有道士以妖术凭愚民武夺于通达官司使人摄之莫敢近独先生使呼之道士作术如初噤不复验遂寘之法蜀之俗至是丕变先生尝所经历民思其化咸尸祝之十月升贵州提学副使辛丑四川赴任作圣逾衍□寓约束好士爱人气熏溢见者自知其有德之言次年壬寅于公署左右修建书院二所左曰文明右曰正学羣一省之士质可与进者廪而诲之有□难则周恤之疾则躬视其医药时省所业以致劝惩侍坐弦歌宛然家人父子也以是不肖者媿且革惰者劝而文物之度仁让之风埒于中土矣置阳明先生祠祭田若干亩奏开普定等十四卫廪膳生额如中土邑庠之数奏改湖广清浪等五卫生乡试附于贵州增其解额旧多以险远不能达湖省至是便之科目日盛城中有黠民易棐某某者投入土酋司□拨置不法廵按赵方崖公大佑访捕之土酋乌合其众止城外演武场声言欲变居民惶惧奔避抚院谓当招抚之先生正色曰宁乱而毙我抚不可行也即遣人持牌以法谕之土酋举手曰若得蒋公处我敢不听命遂戢众而归赵公敬先生不以常礼事有疑必虗心取决焉寻荐于朝谓当以□辅成均□任之不报癸卯先生病且亟恳归于抚台刘□□公以既无养病例复重其去适督府檄取川贵□□贤能官各一员赴辰沅议边事刘公遂以委先生越月议事竣病且愈即归武陵终焉计刘公以乡试事重且数遣人促还任七月抵贵州御史魏古公洪冕蜀人有宿憾于先生时复廵历外卫不知先生来去之由劾奏先生擅离职守遂被旨既是讲学蒋某着回原籍民葢时宰方嫉道学之名亦不复先生地矣闻报束装以正学书院记未脱藁迟二日乃行刘公见之叹曰先生方作文字耶可谓道学矣去之日贵人士皆号泣持先生舆不忍别先生留诗勖之甲辰先生年六十二闻甘泉先生游南岳往从之唱和弥月归居善德山新旧门下士数十人依止僧舍交请益焉先生一切家事不问顾省郡连岁赤土道殣相属先生忧形于色郡邑长吏图所以拯民者必敬诣先生先生亦悉意筹之贪暴敛戢吾民赖先生阴被之泽实多丁未冬奉恩例冠带闲住戊申廵按湖广御史王思质公忬荐于朝略云经济之才性命之学使在圣门当居颜氏之科不报八月再游南岳时潘公子正分宪衡阳请先生开讲于甘泉精舍石鼓书院登祝□峰观日出衡士多从游者遂省甘泉先生于广东开讲于独冈书院促膝传心显言密证先生师生之分岂寻常省觐之情巳哉己酉春始归总制张净峰公岳访先生于德山先生□论知崇礼卑之旨十月始卜筑精舍于棰花冈学徒大集先生乃作训规以示之远方来者即以精舍田所入廪之先生惟四孟祀祖考一归城余日惟端坐慎独中心堂大观楼与诸生究极微言或临池或陟阜席地坐命诸生歌诗一二首先生时自咏乾坤二卦文七月诗孟子牛山之木生我所欲数章以寓警发进修游息各有节度大要欲人从事于勿忘勿助之间以归乎中路下至童仆洒扫之间亦曲垂指示葢先生从容洒脱靡所留情而清明在躬自无所不照时讲学者多事空谈反专务笃行者所口鄙及至先生则人人委心焉冠葢往来必造其门深者茹其实饮其醇浅者亦神醉敛袵而心服岁辛亥春坊赵太洲公贞吉以谪官过访壬子湖广廵按御史胡默林公宗宪两诣棰冈请教以白金助修舍之费十月游金牛山益阳令刘檄恳请先生开讲于龙洲书院甲寅遣子如川门人棰世英赴广东甘泉先生九十寿乙卯太史罗念庵公洪先以书问格物先生之极论其义往复再三罗公深有契合丙辰与宪副陈朗溪公仲录再会甘泉先生于衡山而还戊午闻潘公高讣哽咽哭复文遥奠之葢潘公□□道谊百年之交而先生之于朋友或恤其难或归其殡或抚其遗孤尤今世所鲜者连岁以岛夷之乱征土兵永顺保靖土酋经过必敬拜先生致归依之意仍严戢其下既归犹岁时候起居不辍己未作精舍于金霞山与嘉鱼尹介石公相陈朗溪公游焉先生襟度夷粹不矫矫之行而辞受之际一介不苟行旅困乏辄捐金济之不逆其诈一行之善虽在妇孺臧获亦乐道之不巳居起饮食不异常人齿既暮鹤步童颜不知者皆以内养所致十一月辛未感痰疾远近门人更迭环侍先生孜孜属以进学此外一无语有劝以服药者荅曰古圣贤如孔子七十三明道五十四晦庵七十吾德不逮而寿过之俟命足矣更何药疾近危殆而神气爽然谈笑自若未属纩前二日作诗二首曰归住青山十六年歌游多在万棰间万棰于我浮云耳请借西风吹上天又曰吾儒传性即传神岂向风尘滞此身分付万桃冈上月要须今夜一齐明无何甘泉先生所遣门人谢东湖锡命赍轴币先生八十寿者自广东至门人汪鲁泉若泮兼持马心庵廷锡问学书自贵阳至先生大喜十二月庚子命子如川邀鲁泉于榻前与之论□□之义斯一息尚存之时也二子与诸生作于前漏下四鼓瞑目端坐而逝时年七十有七门人皆衰□执事哀恸如丧考妣远近闻者莫不震悼学者称之曰正学先生平居竟日端坐无少惰容反其应酬虽拂意至前而无一毫征于辞色葬祭必彷古礼四孟之外不事俗祭祭之日夙兴正衣冠醴脯必亲视之敬以卒事其行于家也不严而肃不令而共虽童婢未尝以叱咤及之而门内屏息自达官贵客以及里闬姻娅常款留竟日随分勉以所当而人乐听其言不忍遽辞去有少年暴抗不知此学何物往往窃非之或偶一接先生则恍然失其故态即不遂执业犹终身叹服焉从游之士见其根器厚者则亟诱掖之若恐其不一日就也其薄劣者亦委曲开导之不忍弃绝质疑辩惑踵至于前或竟日或夜分人或有倦色而先生循循亹亹竭其两端小有过惟恐先生所知先生偶知亦不忍面正之也而其人媿汗自无所容其论格物也则谓格知身家国天下之同乎一物知止知本即是知致乃圣学始条理之事而后此曰择善曰明善曰尽心知性曰体认天理曰观未发气象皆自此发之论中庸尊德性道问学孔子博文约礼知及仁守庄莅动礼则谓皆学术偏外者设圣学只是一原无两三可言论知行则谓昔人以澄彻默识知随事检点行决非圣人之旨论性则谓气外无性性是气之精灵只一理而分殊原无天命气质之别学者惟致其不覩不闻之体复于无声无臭之初则性善自见论朋来之乐则以手足腹心之相应无容拟议论不愠则谓圣人以忘我至忧乐在天下而不在巳论古人则谓伊尹之任与夷惠不同故孟子属之见知之列论治生则谓康济一身与康济天下原无二术只大学生众食寡疾用舒四言尽之故治生当先知学其所以揭道要阃往灵正人心辟邪说有周程张子所未尝言者而先生始发之先生之有功斯道可谓大矣先生不屑于艺数之学而于天文地理星历律算诸子百家往往能涉其大槩其谓春秋一经皆鲁史之文孔子但取其繁乱者删之一句之内褒贬自明初不假于传注所著有圣谕衍古大学义棰冈训规及门人辈所辑道林文集续集后集棰冈日录道林讲义诸书行于世 

　　○佥事 

　　贵州按察司佥事方公泌墓表（方豪） 
　　贵州按察司佥事黄公大廉传（黄谦） 

　　△贵州按察司佥事方公泌墓表（方豪） 

　　方豪 
　　豪曾祖孔直再从弟曰二宜先生者讳泌字继源卒于弘治庚申正月十八日葬之潭源二十五年矣未有表其墓者豪每慨曰是后生之咎也厥孙缵尝纂其平生大槩促焉时方有湖湘之行今者弃官来归颇守先生家法缵与从弟纯纨又促焉遂之表云其辞曰呜呼先生可谓完名矣夫先生之未仕也内有司正廷蕴公之父戴夫人之母叶徐二夫人之助侍御克正公处士孔辅公之兄外有吉士严崇振之师侍御徐用和之友内严外贤而又以倍人之力虽饥寒弗之顾宜其学之蚤成也故一试而惊人乡列高第廷预窄选是年进士仅百五十人以易学兴一方如我师景端吾公尤甚著书先生妻公以妹二甥中书廷介工部廷顺甥孙进士惟可咸沾溉焉此先生之学可不谓之充乎巳以及诸人者夫先生之仕也由天顺庚辰进士历刑部山西司主事福建司员外郎祥慎称平时　朝廷令大臣各举老于法者一人充各臬先生因张通政之举得广东按察司佥事适永熙韩公镇其地诸杲少当意者特予先生臬长耄而疾牍滞弗理韩以托诸先生尝分廵海道出入波涛中了无怖色既而以内忧归复除贵州尝剿黎洞虑周而后发师竟以捷苦澹若书生久而弥笃焉此先生之政可不谓之行所学而固其守者乎夫先生之致仕也年五十四耳绩既成而荐亦屡少需即陟也忽自诵曰此去吾家万里地远且恶殆父母之遗一宜归居宪职不能自效有负　朝廷二宜归遂二疏乞归别号二宜老人日与二三耆旧若太守虞廷宣员外吴天佑及子侄郡判文郁臬照永学训尚文辈诗酒相娱又与乡人设寿岂会主乡约事人间升谢冈闻知焉暇则手录古诗文一笔不苟郡县未尝轻见见亦亡一语及它二子长仕次与诸孙又有绪绾壻徐俊张楷彬彬然文雅可喜也家政则付之仕而以与孔辅公之后寿七十有六优游林泉者二十一年此先生之节可不谓拔乎俗而风乎后者乎豪七八岁时先生偕景端公以宿州徐良节昏事诸慎山故庐委豪祖克恭公之始见先生今故庐毁矣先生远矣豪且老而休矣时序亟流学政多愧独乞休一事先生十年余得奉老亲差自快耳然未知它日得如先生之寿否也倘得如先生焉则三十五年间敢不以先生法邪故必欲表先生之墓者慕向之深而精英之感也先生所著诗文曰二宜□集豪当采而编之与司正侍御处士三公者并传焉 

　　△贵州按察司佥事黄公大廉传（黄谦） 

　　黄谦 
　　黄大廉字洁甫黄石人少神悟读书夜分不休登嘉靖壬辰进士领县长洲长洲财赋之区称难治大廉下车首定征徭立三品格轻重惟均豪猾积逋干没者一切置重法诸豪憾行金诸要津浸润大廉短又逓倡飞语摇采风使者惑飞语又先入诸要津言辄无礼大廉大廉弗辩即日弃印绶归贫无以自给夷犹如也后数年御史陈留心行部下长洲察大廉解官事□疏起大廉吉安府教授稍迁国子助教咸着声转大理寺□出佥二广臬司广多珠玑瑇瑁异香名犀大廉于署中尝书吴隐之事自考丁内艰复佥四川典茶□夷汉便之久转贵州参议摄藩臬两司事计处帑金以苏公费罗施人素不知学大廉清燕进诸生与讲经义亲自校艺诸生喁喁知变夷矣三殿大工起诏采木贵阳大廉冒瘴乡深入督采务在缩费辑民居贵阳六年部使者前后论荐凡七疏会　肃皇万寿节大廉以次当行时诸藩臣抵京入贺毕即争赴严相府修私谒致殷懃万端大廉独不谒曰朝京拜相礼也第于政事堂成礼私候之谓何故事凡藩臣奉表皆以资深者往贺表毕铨司以次推擢大廉资六年奉表复归贵阳又一年竟不调大廉遂上疏乞休戒行都御史高翀御史锺沂率官属饯之郊供张侈盛都御史以下各赋诗别贵阳夷汉父老出山谷中百里致壶浆勉留不可得先时武选郎荐平张翀以发相嵩父子奸编戍贵阳大廉临发驰往访翀间劳竟目以名节相励颜行遗翀金翀谢之曰累臣不蒙衅鼓执事者未甘心也翀不足计公独不身谋乎大廉曰季行父有言见有礼于君者爱之如孝子之事慈母也大廉恨不终事公矣自他遑恤遂与翀泣别别归二年卒于家后十年　穆庙新政起翀都御史镇虔州翀遣使访大廉使者归报翀大廉没巳久翀感泣临章水投书吊之词备凄惋且恤其孤大廉他事不具论论处翀可以兴矣 

　　○知府 

　　思南府知府王公延素墓志铭（皇甫汸） 
　　贵州思州府知府李君允简墓碑（归有光） 

　　△思南府知府王公延素墓志铭（皇甫汸） 

　　皇甫汸 
　　大夫讳延素字子仪别号云屋姓王氏少傅兼太子大傅户部尚书武英殿大学士谥文恪公鏊仲子也其先汴人宋室南迁渡江居吴之洞庭东山遂吴人大父讳朝用仕光化县令以良称自曾至高并以太傅贵赠如其官大夫生而厚重伟丰姿有器识甫冠以太傅三载考绩荫入太学耻居纨袴被服乐与诸生游太傅方在枢密乃杜门谢请谒者曰毋以累家大人也其虔慎如此时当中叶　毅皇倦勤阉瑾窃弄朝政日非流毒缙绅赭衣关木暴于毂下者以百数太传秉正嫉邪事每与忤瑾心衔之以相公望重终莫敢侮稍敛容裭气人咸公危之寻上疏避贤者路竟遂祈奚之请不失大雅之哲归卧东山海内叹其完人云时长子中舍君穷治宫室苑囿凡舆马服食靡不□腆以娱其亲公悉屏而不御焉仲独沉静寡欲折节读父书翩翩然佳公子也□公乃喜谓成吾清德者此儿矣亡何谒选铨曹太宰长洲陆公执其卷曰非王太傅子耶可谓得青箱之学者即取上第何有但朝廷盛典不可虗稽昔司空导右军羲之皆由门第起家着勋简册伟然成大丈夫是君家故物也仕贵及时尚奚待焉适有□军督府之缺拟铨授乃以亲老求南冀便省问众益贤之因拜南京中府都事履任即恪守职司值畿内诸卫所类进表笺诣府多冗费□切裁革人称便焉正阳诸门官军领锁钥恒夜候风雪中行视悯焉捐俸葺庑以庇之此何异陛楯郎得休居自方舟始哉在南都三载多所禆益甲申丁太傅艰服除补中府寻升经历尝有中使夜呼索阜城门钥将出　章圣召医叱曰禁门一钥安敢擅启然事关　太后奈何诘使者颇验乃饬践更卒严御躬导出入旦日上疏言医官召用无时不宜处城外以备缓急时嘉其奏焉旧制都司及各卫所武臣两月诣京一比试第其能否惩劝有差迩来监临者徒以虗文姑息视之法渐废弛率厘正不少假借士卒皆严惮参军矣尝奉诏淮扬有司馈遗一无所受丁酉六载考绩妣胡氏由太孺人进封太宜人两承褒宠实异数云是岁迁宗人府经历秩高而事简铨曹廉其有治材不宜寘散地就拜思南守叹曰余岂不能奉　天子之威德渐被远人良二千石乎母老且病恶忍忘垂堂之戒驱峻坂之驭耶遂投劾归太宜人不久背养获奉终事孝思无憾矣既除服或劝之仕曰吾有先人之庐足以托处一区之田足以自给桑麻橘柚之饶足以比素封而邺架之书可以委怀湖山之胜可以展眺人生行乐岂在一麾五马间哉吾弟壮且谢秩韬隐从事著作纵不能附子臧之节独不媿少游之言乎吾其巳矣士论高之性缜密寡言笑虽造次未尝失色于人弘度有容犯或不挍亦无脂韦晞世之态少喜临书字昼遒劲得太傅笔法间占属短律亦清逸不失家风涉猎闻见随手籍记他日久有忘之者悉陈说较若指掌殆今之崔林也壬戌四月朔婴疾越七日卒距生弘治某年月日享年七十有□□□ 

　　△贵州思州府知府李君允简墓碑（归有光） 

　　归有光
  </div>
  <div class="pagination">
   <a href="国朝献征录_page213.html">
    上一页
   </a>
   <span>
    ...
   </span>
   <a href="国朝献征录_page209.html">
    209
   </a>
   <a href="国朝献征录_page210.html">
    210
   </a>
   <a href="国朝献征录_page211.html">
    211
   </a>
   <a href="国朝献征录_page212.html">
    212
   </a>
   <a href="国朝献征录_page213.html">
    213
   </a>
   <span class="current-page">
    214
   </span>
   <a href="国朝献征录_page215.html">
    215
   </a>
   <a href="国朝献征录_page216.html">
    216
   </a>
   <a href="国朝献征录_page217.html">
    217
   </a>
   <a href="国朝献征录_page218.html">
    218
   </a>
   <a href="国朝献征录_page219.html">
    219
   </a>
   <span>
    ...
   </span>
   <a href="国朝献征录_page215.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
