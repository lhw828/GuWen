<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 593 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 593 页/共 1860 页</h1>
    <div class="content">
○闽浙总督喀尔吉善等奏、台湾北路洋面。向属禁地。不许商船前往停泊贸易。是以向来亦未专设水汛。今于秋夏间。据报船户徐得利、许得万、李长茂、陈郑全等。先后被劫。因令把总徐念。带领兵丁。扮商前往缉捕。在后陇洋面。适遇匪船。即行尾追。匪船飞石拒敌。打伤兵丁。兵船亦即开枪。打死匪船水手二人。匪船知系官兵扮商诱捕。亦即逃避。当经拏获舵水七名。讯供办理。查把总徐念。扮商诱捕。期于必获。匪党误认。兵船为商夥。辄敢拒敌。此次弁兵。尚属奋勇追捕。实非怯懦被伤。现在饬属加紧防范。设法查拏。谕军机大臣等前据巡台御史立柱等奏称、台湾出口船户徐得利等、先后在洋被劫。并有安平协把总徐念。带兵巡洋。被渔船舵水打伤兵丁之事。因所奏未甚明晰。是以降旨令该督提等、查明具奏。今据喀尔吉善等覆奏情形。是其办理巡缉事宜。已属妥协。其把总徐念。带同兵丁巡缉匪党。期于必获。潜踪诱捕。因致受伤。情节果属明确。其奋勇甚为可嘉。著该督提等、查明在事弁兵。酌加奖赏。如徐念人材可用。将来有千总缺出。即行拔补。以示鼓励。　　

○工部议准、大学士管江南河道总督高斌奏称高堰山盱一带。砖石工段被冲。亟须兴修。得旨、依议速行。　　

○以内阁学士邹一桂为礼部侍郎。　　

○是日起、上以岁暮祫祭太庙。斋戒三日。　　

○甲寅。以岁暮祫祭。遣官祭太庙中殿、后殿　　

○乙卯。祫祭太庙、上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○遣官祭太岁之神。　　

○诣皇太后宫问安。　　

○丙辰。上诣皇太后宫问安。　　

○御保和殿。筵宴朝正外藩。左翼。科尔沁、和硕土谢图亲王阿喇布坦、多罗贝勒特古斯额尔克图、固山贝子多罗额驸扎拉丰阿、护国公索诺穆色楞、辅国公色旺诺尔布丹津、多罗额驸多尔济、公品级头等台吉吹扎布。巴林、多罗和硕齐郡王琳沁、和硕额驸德勒克。喀尔喀、多罗贝勒丹津。土默特、固山贝子哈木噶巴雅斯呼朗图。阿巴噶、固山贝子齐旺。喀喇沁、护国公瑚图灵阿、辅国公敏珠尔喇布坦。乌喇特、辅国公恭额喇布坦。敖汉、和硕额驸朋苏克喇锡。翁牛特、二等台吉诺尔布扎木素。右翼。喀尔喀、和硕亲王成衮扎布、额琳沁多尔济、多罗贝勒车布登、那木扎勒彻苏隆、固山贝子彻穆楚克扎布、辅国公恭额敦坦、蒙固、多尔吉彻登、头等台吉喇布坦、逊都布、格扎布多尔吉、都巴扎布。郭尔罗斯、扎萨克头等台吉都噶尔扎布。喀喇沁、头等台吉他布囊丹津达尔扎。茂明安、二等台吉德穆楚克拉旺。及兼领侍卫内大臣之大学士等。召科尔沁和硕土谢图亲王阿喇布坦、喀尔喀和硕亲王成衮扎布、额琳沁多尔济、巴林和硕齐郡王琳沁、科尔沁多罗贝勒特古斯额尔克图、喀尔喀多罗贝勒丹津、车布登、那木扎勒彻苏隆、科尔沁固山贝子多罗额驸扎拉丰阿、喀尔喀固山贝子彻穆楚克扎布、喀喇沁护国公瑚图灵阿、辅国公敏珠尔喇布坦。至御座前、赐酒成礼。　　

○是月。江西巡抚鄂容安奏、准军机处来咨、彭楚白在京。供出得稿于卢鲁生。曾见卢鲁生长子、说系伊次子得来等语。臣即拏到卢鲁生长子卢锡龄、次子卢锡荣、讯称得自开酒店之李殿臣。查李殿臣、系已在案人犯。恐有希图并案之弊。复行研诘。语多闪烁。得旨、此二人速行妥解到京。看来此事已近。勉之。　　

○湖广总督永常奏、湖北施南一府。自雍正十三年改土归流以来。久成内地。附近川黔两楚人民。垦荒者接踵而往。近田土拐带案牍。日见纷纭。必得另立章程。妥为安置。嗣后外省及各属人民入施者。请照入川给照之例。开造眷属清册。呈报本籍。给照前往。交与该地方官查验。收入保甲。一体编查。其现在落业民人。凡有夫妻子女者。无论流寓久暂。悉予编保。其单身游手之徒。限三月内查明。取具亲邻保结。方准编入。其老荒山场。概行封禁。得旨、览奏如所议行。　　

○署山东巡抚杨应琚奏、东省各属地方。劝谕开垦。贫乏之户。牛具耔种。多无所出。应令各州。县、按所垦地亩。借给赁牛制具银。更有认垦无力者。并予酌借牛价。请于沂州府属捐贮杂粮四千余石粜价内借支。得旨、甚是。　　

○又奏、讯得押解东省首告叛逆人舒有奇、龙克灿、二犯。所首叛情。俱无实迹。其被首之牛其禄。王子上等。现饬员差前往赣榆、沛县、滕县、等处躧缉。俟获到。会同钦差司员、定案具奏。得旨、速行审究。不必拘于封印不动刑之说。以致迟延。　　

○署山西巡抚胡宝瑔奏、前抚臣阿思哈任内。准河南来咨。内称现有运贮陕州米七万余石。可拨运晋省。嗣以赈粜各粮。已足敷用。当经咨覆豫省停拨。臣思来岁正月以后。赈务完竣。自二月以迄麦收。正当青黄不接之时。仍须筹拨。现在委员赴豫领运。得旨、好。　　

○甘肃巡抚鄂乐舜奏、皋兰等十六州、县、卫。本年被水旱雹灾之处。除照例分别赈恤外。臣因边地苦寒。穷民衣食不充。饬照京城冬月煮粥之例。设厂散给。其衣不蔽体者。亦为备给。得旨、甚好。　　

○四川总督策楞奏、接准松潘镇臣马良柱、寄奉朱批。臣实深惶悚。此次杂谷用兵。乘番众之解体。斯首逆之就擒。其与金川情形。实有难易不同。得旨、尔等不过乘人之危耳。又称、郭罗克纵放夹坝。其罪原无可宽。但该酋抢劫班禅额尔德尼使人之后。知有颁发敕谕。及恩赏物件。随畏惧退还。似尚有一线可原。现在郭罗克土目丹增。已遵将贼首一名交出。并称于数日内。再拏一名出献。臣讯得交出之人。止系从贼。尚有那富丹等为首之人未交。当经指名严饬。勒令缚献。得旨、辞甚费而终于不能回护。但朕旨所戒尔等之既往。非欲兴事于将来。尔等莫又错会朕意。欲办郭罗克也。此非尔等所能。恐不似杂谷之易与也。　　

○云南布政使彭家屏奏、滇省跬步皆山。居民每挑挖汇水之区。以资宣洩。名为地海。然地高蓄浅。积水既去。涸出之地。有力者辄行报垦。踞为己业。一遇亢旱。补救无力。而雨足之时。近湖地亩。又每受其漫溢。请自乾隆九年以前、已经报垦地亩外。不许再行报垦。其汇水之区。劝谕农民。随时疏浚。以备旱潦。得旨、如所奏、告督抚存案可也。　　

○贵州巡抚开泰奏、黔省额贮仓谷。每年平粜。民苗籴买有限。未能周遍出易。易致损耗。该州县等交代时。以系积年原存之物。往往不辨米色。上下交收。殊非整饬仓储之道。现饬各属。凡遇新旧交代。米色必须认真。不得迁就接受。如经查出。定行纠劾。得旨、好。应如是办理者。　　

○是年。旌表孝子、直隶等省侯实禄等十六名。孝妇、江苏王氏一口。贞女、江苏陈氏等一十八口。守节合例、八旗满洲常保妻宁古塔氏等一百四十六口。蒙古德保住妻刘氏等二十四口。汉军郎正堂妻张氏等一十六口。奉天等省王振基妻汪氏等六百六十九口。夫亡殉节、满洲查林妻钮和里氏等二口。湖北等省舒之献妻胡氏等二口。未婚守志、镶黄旗四格聘妻赵氏等七口。湖南等省范仲昌聘妻朱氏等三口。百岁、广东生员詹星斗一名。百岁寿民妇、直隶等省张俊德等四十六名口。各给银建坊如例。　　

○一产三男、直隶等省傅廷献等十三家。　　

○会计天下民、谷数。各省通共大小男妇一万八千二百八十五万七千二百七十七名口。各省通共存仓米谷二千六百六十七万二千八百三石五斗五升三合八勺。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百二十九


大清高宗法天隆运至诚先觉体元立极敷文奋武孝慈神圣纯皇帝实录卷之四百三十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十八年。癸酉。春。正月。丁巳朔。上诣奉先殿行礼。　　

○诣堂子行礼。　　

○率王以下文武大臣。诣寿康宫、庆贺皇太后。礼成。御太和殿受朝。作乐宣表如仪。　　

○诣大高殿、寿皇殿、行礼。　　

○遣官祭太庙后殿。　　

○御乾清宫。赐宗室王公等宴。　　

○是日立春。顺天府进土牛春山宝座。　　

○戊午。谕、陕省西、同、等属之耀州等、三十七州县。晋省蒲、解、等属之永济等、十一州县。上年夏秋被旱。业令该督抚等加意抚恤。照例蠲赈。以期被灾穷黎。不致失所。今时届春和。东作方兴。距麦秋之期尚远。小民糊口维艰。朕心深为廑念。著加恩将陕、晋、二省被灾州县内、勘明成灾六分以上者。无论极贫次贫。概行加赈一个月。以资接济。该督抚其董率属员。妥协经理。务俾闾阎均沾实惠。以副朕爱养黎元之意。该部遵谕速行。　　

○是日起。上以祈谷于上帝。斋戒三日。　　

○己未。谕、国子监助教曹洛禋。年逾大耋。精力康强。分教成均。蔚为耆宿。著加恩授为司业。额外行走。　　

○庚申。上诣南郊斋宫斋宿。　　

○江西巡抚鄂容安奏、江省传钞伪稿各犯。多系十五年九十月间之事。惟现讯据刘时达供、伊子刘守朴、于十五年七月。由浙寄稿来江。查与石宪曾、李世璠等、所供传看之时。均属相符。较之别案日月独早。由此根寻。线路稍近。刘守朴已回广东原籍。现在咨拏解京。但粤省赴都。必由江西省城。该犯到时。臣即就近先行研讯。得旨。甚好。此事看来已有头绪。惟刘守朴在广东。虑广东不能速办得宜耳。　　

○辛酉。祈谷于上帝。上亲诣行礼。　　

○诣皇太后宫问安。　　

○谕军机大臣等。据鄂容安奏、查审传钞伪稿之卢鲁生一案。系南昌卫守备刘时达给与。随提讯刘时达。据供十五年七月。伊子刘守朴。前任浙江金华县典史时。在家书内封寄。并供刘守朴、业已告病。回广东原籍等语。看来此案传稿年月。较他案为最早。似于根株渐近。所有供出之刘守朴。或系闻风畏罪。先期托病潜回。亦未可定。刘守朴前在金华。既传此稿。则金华地方。必有伪稿踪迹。必得干员前往访办。庶能得其根柢。著将供单钞寄庄有恭、雅尔哈善、令其即派承办此案之周承勃、钱度、速往该处。密行确加访查办理。应拏问者即著拏问。令其从权行事。并将刘守朴从前在浙。系于何时告病回籍。及是否实系患病。或系捏辞。该地方有无伪稿传播之处。一并详悉体访。务须得其确据。不可稍有疎露。再供单内、刘守朴之长随王玉琳。既系寄信到江之人。亦属要犯。著庄有恭等、一并密行查拏务获。速即解京。周承勃、钱度、此案许其具摺。由驿递奏。以期迅速。　　

○又谕、现在查办江西省钞传伪稿之抚州帮千总卢鲁生一案。究出与千总石宪曾。在李世璠家。得稿于南昌卫守备刘时达。据江抚鄂容安摺奏、讯据刘时达供称、乾隆十五年七月间。儿子刘守朴。在浙江金华县做典史时。遣家人王玉琳送寄家信来江。于信内附寄孙嘉淦奏稿一张。与刘时达阅看。刘守朴已经告病回广东潮州府属之海阳县原籍。现飞咨严拏驰解等语。刘守朴于十五年七月间。寄稿与刘时达。则其得稿最早。于根源甚近。实为此案要犯。著即传谕阿里衮、令其速派翰员。密往海阳。立将刘守朴严加查拏。即由驿递飞速押解来京。不得稍有延缓。并宜加意防范。似此第一紧要之犯。倘稍有疎虞。或致沿途自戕灭口。阿里衮何能承当此罪耶。再其家人王玉琳。虽据刘时达供伊子解任时。即已辞去。不知何往等语。或此时尚在广东。亦著一并严速访查踪迹。务获速解。　　

○壬戌。享太庙。遣和硕履亲王允祹、恭代行礼。　　

○遣官祭太岁之神。　　

○谕、朕于二月内。恭谒泰陵。旋跸顺道诣金陵祭奠。由黄新庄奉侍皇太后。前往霸州水围。候皇太后銮舆回畅春园。朕即从霸州一带。阅视永定河工。至南苑驻跸。所有应行事宜。著各该衙门照例豫备。　　

○癸亥。世祖章皇帝忌辰。遣官祭孝陵。上诣皇太后宫问安。　　

</div>
    <div class="pagination">
<a href="清实录乾隆朝实录_page592.html">上一页</a><span>...</span><a href="清实录乾隆朝实录_page588.html">588</a><a href="清实录乾隆朝实录_page589.html">589</a><a href="清实录乾隆朝实录_page590.html">590</a><a href="清实录乾隆朝实录_page591.html">591</a><a href="清实录乾隆朝实录_page592.html">592</a><span class="current-page">593</span><a href="清实录乾隆朝实录_page594.html">594</a><a href="清实录乾隆朝实录_page595.html">595</a><a href="清实录乾隆朝实录_page596.html">596</a><a href="清实录乾隆朝实录_page597.html">597</a><a href="清实录乾隆朝实录_page598.html">598</a><span>...</span><a href="清实录乾隆朝实录_page594.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
