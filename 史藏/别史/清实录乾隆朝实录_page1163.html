<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1163 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1163 页/共 1860 页
  </h1>
  <div class="content">
   ○旌表守正被戕之河南安阳县民张怀信妻崔氏。湖南澧州民邬学贤妻万氏　　

○己卯。谕曰、龚海、身为知县。乃敢勒派婪索。赃数逾千。库吏朱炳、既怂恿本官派买。并敢藉端侵用。均属情真罪当。此等案犯。向止问拟监候。或入本年。或入次年秋审情实。明岁系应行停勾之年。龚海等、若延至二年余。始予勾决。使贪黩不法官吏。久稽显戮。无以示惩。且犯案逾时。事过境迁。观者渐至相忘。亦不足以昭炯戒。龚海。朱炳。俱著照三法司所拟。即行正法　　

○又谕曰、裘曰修。著仍兼管顺天府事务。其顺天府府尹员缺。著吉梦熊补授。窦光鼐。前因捕蝗一事。照部议革职。但究系拘钝无能。尚非大过。所有通政使司副使员缺。著加恩令其补授　　

○以故青海扎萨克固山贝子纳木扎勒车凌子齐默特丹巴。袭爵　　

○以故贵州铜仁府属提溪司正长官司土司杨昌玉子绂胜。袭职　　

○旌表守正被戕之湖北来凤县民龙名贵妻赵氏。　　

○庚辰。上诣大高殿行礼　　

○谕、向来州县官升用京职者。有卓异应升。及即升。俸深。三项。其中惟俸深之员。多因事简之缺。历任日久循资按格升授。即令在外。亦未必尽能见长。原无庸议。至卓异人员。多系才能出众。特膺荐剡。于地方事务素称谙练。而即升者。或录其微劳。或奖其称职。均经督抚甄核。亦多有外任得力之员。及一经循例内升。虽有迁擢之名。转令投闲置散。不获展其所长。该员既日就颓靡。而在外有司。又少一堪资驱策之人。于器使人材。慎重吏治之道。均无裨益。嗣后凡州县已升京职人员。于吏部月选后。俱著直省督抚、量该员年岁才具。填注切实考语送部。该部另班带领引见。候朕裁夺。分别内外录用。其从前由外任已经升补京缺者。并著该员查明。即带领引见。再行酌量降旨。至行取之例。久经停止。但现在京员中。或有前由行取内升者。并著查明。亦即带领引见　　

○又谕、据彰宝等奏、查出威宁铅厂、历年旧欠白铅一百一十六万余觔。又厂员张祥发任内。新欠白铅三十四万九十余觔。询系署威宁州知州高伟。未将工本发足。逐季通融办理。又接受王葆元交代。有历年未完秋粮。及采买荍折等米五千一百石零等语。此事大奇。实出情理之外。上年审究刘标亏空一案。各项积弊。已应彻底清厘。何以尚有旧欠。况前任王葆元。正系查办刘标亏空之员。辄敢代为朦蔽。而署事之高伟。接收交代。并不据实呈明。于本任支放厂员工本。又复仍前滋弊。竟不如期给发。致铅觔新旧皆有短少。情弊尤属显然。张祥发。王葆元。高伟俱著革职。与案内有名人犯。交三宝一并严行审讯。迅速定拟具奏。　　

○谕军机大臣等、据彰宝宫兆麟奏、署威宁州知州高伟。管理铅厂支放厂员工本。并不如期给发。以致厂员张祥发。所办新旧白铅。俱有亏短。又接管王葆元交代。有历年未完秋粮。及采买荍折等米五千一百石零一摺。此事大奇。实出情理之外。上年清查刘标亏空一案。各项积弊。自应一一清厘。何得尚有旧欠铅觔米石。至支放厂员工本。又何以竟不如期给发。宫兆麟。即系承办前案之人。身在黔省。岂无闻见。何不早为查奏。直待事隔经年。始与该督会衔参劾。必系宫兆麟查办时。未能将积弊实力剔除。及闻后任复蹈故辙。恐干疎漏之咎。有意弥缝。兹因彰宝。隔省已有风闻。知事难掩饰。始以会参塞责。不然。何以办理迟缓若此。已于摺内批斥。并明降谕旨。将高伟。王葆元。张祥发。一并革职交该署抚严审定拟速奏。仍著传谕三宝、即将此案密行访查。务得各犯踵行舞弊缘由。及宫兆麟前此因何延搁不办。至今始行会参各情节。据实速奏。毋得稍存瞻顾调停。自干咎戾　　

○旌表守正捐躯之河南林县民傅克喜妻杨氏　　

○辛巳。上诣皇太后宫问安　　

○谕军机大臣等、昨据彰宝等参奏、署威宁州知州高伟。管得铅厂。并不如期给发工本。以致新旧白铅。俱有亏短。又接收王葆元交代。有历年未完秋粮。及采买荍折等米五千余石一摺。此事大奇。实出情理之外。已降旨交三宝严行审究矣。上年清查刘标亏空一案。各项积弊。自应一一清厘。何得尚有此等情弊。况宫兆麟。即系承办前案之人。在黔岂无闻见。直待彰宝风闻。札知宫兆麟。方始列衔会参。是宫兆麟、始既未能彻底厘剔。后复有意弥缝。今因彰宝札查。知事难掩饰。恐其举发。始以会参塞责。则宫兆麟更属有心文过。著传谕彰宝。即将实在情节。迅速覆奏。毋得稍存徇隐。自干咎戾。著于该督摺报之便。谕令知之。寻奏、查高伟前系贵筑县令。因威宁州牧王葆元降调。五月委署威宁。先赴新任。后清贵筑交代。八月接抚臣宫兆麟札。业将高伟奏升威宁。是高伟非暂署可比。尤易滋那新掩旧之弊。随委贵西道祝忻等、并札知抚臣。盘查。嗣据委员等禀称、威宁铅厂。除厂员张祥发。新欠白铅三四十万余觔外。余历年旧欠白铅。及未完秋粮采买荍折等米。悉系刘标任内事。前州牧王葆元。以为民欠有著。不入刘标亏空案内。与署州高伟。先后因循朦蔽。至短发工本银。尚实贮无亏等语。臣尚恐王葆元与高伟。自有侵亏。捏作旧欠。除会抚臣衔参奏外。俟将来审明。如系刘标任旧欠。则抚臣宫兆麟。办理前案。未能彻底清厘。若系新近侵那。则系委署不慎。咎更难辞。报闻　　

○旌表守正被戕之江苏金坛县民赵顺妻张氏　　

○壬午。谕、闻今岁五城内外粥厂。贫民就食者较多。所有例给米石。恐不敷用。著加恩每厂每日再增给米一石。以资煮赈　　

○谕军机大臣等、据杨廷璋奏、甄别六年俸满千总。及三年复满千总。武举。二摺。已批交该部知道。令其照例核计矣。前以各项俸满人员。各督抚未必据实甄别。因令于岁底汇奏。交该部统计勒休多寡数目。列单进呈。以觇各督抚之是否实心察核。今该督于六年俸满者。保送至五员之多。革休仅止一员。而三年复满者。则皆留而不劾。统计两单所列。共二十三员。除勒休一员外。其余岂尽堪供职无误。若此内多留一衰庸恋栈之辈。兵丁等即少一拔补进身之阶。该督岂未尝计及耶。将此传谕杨廷璋知之　　

○又谕、据刑部奏、马成儿等、偷砍木丁一案。现据马成儿供称、易州民人佟伟。与杜学义。出钱纠令入山砍伐。给价收买。尚款弋获等语。佟伟等出钱纠砍木丁。代为收买。均系案内紧要人犯。著传谕杨廷璋、速饬各属。将佟伟。杜学义。各犯上紧查拏务获。委员押解来京。以便质审。毋得稍有迟滞。致令闻风远扬。所有刑部原摺。并寄阅看　　

○旌表守正被戕之甘肃灵州民吴某妻李氏　　

○癸未。谕、向来内务府所属庄头。每有因地亩薄碱沙压。呈请退交另换者。此等地亩。庄头等、久经拨定当差。伊等承充有年。沾被恩惠不少。设或地有肥硗。年有丰歉。即加功垦辟。亦分所当然。乃因有退交之例。动辄藉口瘠淤。纷纷呈请。殊属非理。使其地果不可耕治。何以交官后。一招民种。复为沃壤。若在庄头。则渐成芜废。在小民。则驯致膏腴。其勤惰已可概见。而以农氓垦荒为熟之地。仍得任庄头等换回。夺民之业。而坐收其利。于情亦未平允。且伊等恃有此例。或与佃户等交好。即退出交官。藉减租数。或觊觎上产。而以所授之田。捏报求换。贪得无厌。因而滋生事端。种种情弊。皆所不免。嗣后各庄头所种地亩。概不准其退交。其中果有误差。不能承当庄头者。即著内务府大臣、查勘确实。另与能承种者。承当庄头　　

○谕军机大臣等、昌平州佃户单二等、拴缚吏目金彭年等一案。已经军机大臣等审拟正法。并分别照例完结矣。金彭年。身为职官。当单二等逞凶拴缚时。何竟心存畏惧。甚且作揖内求。不堪已极。此时若即以本案斥革。恐长刁民顽悍之风。但似此懦怯无能之员。亦不可复令供职。著交杨廷璋等。另行酌量办理。除就近传交裘曰修等外。将此传谕知之。　　

○宗人府奏、应封宗室恒龄等十四人。请照例授封。得旨、恒龄、绵俊、俱授为三等奉国将军。绵侃、连辉、英龄、哲尔庆额、俱授为奉恩将军。积拉敏、景煌、俱授为二等奉国将军。亮清、亮源、兴郡、宾泰、俱授为二等辅国将军。弘康、授为二等镇国将军。永瑗、授为三等辅国将军　　

○兵部议覆、广西巡抚陈辉祖奏称、武闱内场。向无誊录对读。止将墨卷送入内帘。请嗣后房考官用紫笔。主试抚臣用蓝笔。如有添改。即照文闱内。按笔色查议。应如所请。从之　　

○予故喀尔喀辅国公巴勒桑。致祭如例。　　

○甲申。谕、据伊勒图奏称、伊犁地方。陆续由哈萨克布噜特前来投诚之厄鲁特。日渐繁多。请于正蓝镶蓝二旗。各添设一佐领等语。伊犁编设旗分佐领驻兵。原视伊犁厄鲁特内闲散之众寡。分别管理。今伊犁厄鲁特。闲散既多。著照伊勒图所奏办理　　

○旌表守正被戕之直隶蠡县民马可义妹马氏　　

○乙酉。上诣皇太后宫问安　　

○谕曰、范宜宾、于藩司任内。因捕蝗不力。节经部议降调。无缺可补。念伊前为御史时。尚属黾勉。著加恩仍以御史用　　

○又谕、向来吏部定例。四品以上京堂。降至六品以下者。既无应补之京堂员缺。又以京堂品秩崇优。若补用司员。与体制不合。遂停其补用。殊属非是。京堂品级虽优。如因事获谴。既经予降。自应按品授铨。用人乃朝廷大权。黜陟进退。惟视其人之自取。设官虽有崇卑。示谪本无同异。即由崇阶而降为末秩。惟上所命。孰敢抗违。若拘堂不降司之说。辄以曾膺高位。不屑于复就下僚。是国家诏禄之典。竟任臣下自专拣择。纪纲之谓何。且以堂官降为司官。与体制又有何碍。若因而停其补用。则此等人员。一经镌级。遂致摈锢终身。所谓爱之适以害之。于伊等又有何益。此皆相沿前明陋习。不可为训。著该部另行改议具奏。寻议奏、嗣后除降至从五品以上。系有缺可补之员。仍照例办理。如降至正六品以下。应与各项降官。一体以对品之缺叙补。从之。　　

○以正蓝旗汉军副都统赵琦、西安副都统德克精额、对调　　

○丙戌。谕军机大臣等、前据阿桂奏、缅匪遣人送书。即作回书。令他矣细赍回。余人俱留未遣。朕即降旨申饬。今再四思维。伊等所办大错。缅匪狡猾。我遣往之人。彼既拘留。谅彼亦必料及遣来之人。我必拘留。必遣微末缅子。不遣真正头目。我若遣之使还。碘匪可以得我消息。即留而不遣。彼亦无所顾惜。且贼匪留我多人。不行送还。而贼匪遣来之人。我反放回。有是理乎。阿桂等、一闻贼匪遣人前来。即谓可以草草了事。并不详计。即将他矣细遣回。不但贼匪可得我消息。且转为其所轻。阿桂等亦意料不到乎。此事在阿桂、彰宝。二人。系出于何人主见。著据实明白回奏。贼匪此际已得我消息。谅再不遣人前来。万一复遣人来。断不可遣回。即全行送京。今年虽不进兵。若依阿桂之意。一味草率完事。亦断不可从前平定西北两路。往往不利。其后反得乘机奏功。因得平定准夷回部。今办理缅匪。殊非西北两路可比。此皆由阿桂等办理不善所致。坐失机宜。然缅匪获罪于天。灭亡有日。我宜相机办理。近据阿桂等、以老官屯贼目诺尔塔。遣人送书前来。恳请今年不必进兵。而我今年自遣苏尔相后。并未另遣人去。今阿桂等、复将他矣细遣回。贼匪闻今年不进兵信息。必不设备。此机断不可失。明年瘴退之后。乘其无备。整旅剿灭贼匪。方为妥协。但我兵明年进发。断不可稍露形迹。即我腾越等处人。亦恐有潜行通信与贼者。宜密而又密。著顺便传谕阿桂、彰宝。此际密访识路人。按该处地方形势。详问何路瘴轻。利于进兵。如何整兵进剿。使贼匪防备不及之处。通盘筹算。详细妥议具奏　　

○礼部议覆、广西巡抚陈辉祖奏称、广西僧道官悬缺甚多。而合例选补之戒僧。清微灵宝道士甚少。请嗣后缺出。如选无合例者。即将领有牒照之应付僧。往庙全真道士内慎选。充为僧道道首。责成稽查。毋庸颁给劄付。至偏僻州县。向无领牒各项僧道者。间有游方僧道。该地方官督率保甲稽查。毋庸招募设官等语。查方外末秩。颁给部劄。以专责成。若仅予以僧首道首之名。体制未符。难资弹压。请仍给以部劄。余照所请行。并通行各直省遵办。从之　　

○丁亥。上御太和殿视朝。文武升转各官谢恩　　

○谕、向于时巡启跸前期。户部例请携带银两备赏。因思各省俱有库贮公帑。朕省方所至。即有应需。无非赏赉军民。均可就近支发。何必又由内部随带。即如每年巡幸热河。各项赏用银两。从前亦系部库备带。后经谕令改归热河道库支发。年来行之颇便。户部自可遵照办理。所有奏请携带银两备用之例。著停止。　　

○又谕、绥远城将军。管理本城满兵。又管归化城土默特事务。归化城副都统。专管该城土默特事。不辖绥远城满兵。殊属不合体制。二城相隔。不过四五里。只此副都统一员。与别省专城之副都统不同。该副都统应将两城事务。俱与将军协同办理。嗣后绥远城将军。仍管两城事务。归化城副都统。亦著管理绥远城满兵　　

○礼部奏、乾隆三十六年。十一月二十五日。恭逢皇太后八旬万寿圣节。王公等以下。照例进献礼物。得旨、奉皇太后懿旨。停止进献礼物。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百七十四


大清高宗法天隆运至诚先觉体元立极敷文奋武孝慈神圣纯皇帝实录卷之八百七十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十五年。庚寅。十二月。戊子。上诣皇太后宫问安　　

○谕、据增海等奏称、去岁往云南军营之索伦官兵。所有损坏鸟枪刀箭绵甲等项。请著落官兵赔补等语。去岁征剿缅匪。道路遥远。且兼雨水过多。官兵劳苦。著加恩将伊等损坏器械绵甲。免其赔补。应补造者。官为制造。此特因缅地路远。伊等劳苦。是以施恩宽免。不得援以为例。再遇他处差遣。如有不惜器械。恣意损坏者决不宽免。务令悉数赔补　　

○调归化城副都统常青、为正蓝旗满洲副都统。广州副都统瑚图礼、为镶黄旗汉军副都统。福州副都统达色、为正蓝旗汉军副都统。乍浦副都统书景阿、为镶红旗汉军副都统。镶黄旗汉军副都统恒泰、为广州副都统。镶红旗汉军副都统书山、为福州副都统。正蓝旗满洲副都统常福、为乍浦副都统。正蓝旗汉军副都统博成、为归化城副都统　　

○调山东兖州镇总兵明喜、为广东潮州镇总兵。起革任提督李国柱、为山东兖州镇总兵　　

○以故三等男永泰弟富尔松阿、袭爵　　

○己丑。谕、据文绶奏、按察使秦勇均、年届七十。气血已衰。现在患病未痊。难膺臬司重任。请解任调理等语。秦勇均、著准其解任回籍调理。所遗陕西按察使员缺。著毕沅补授。　　

○又谕、据存泰奏称、发遣巴里坤效力赎罪之知县奇山、佐领李韬、笔帖式托恩多、自到巴里坤以来。在满汉档房行走奋勉。请将奇山赏给虚衔。李韬、托恩多、或再留一二年。或即令回京之处请旨等语。奇山所犯情罪。系婪索银两牛只。似此犯赃官员。断不可复用。岂可奏请赏给职衔。李韬、托恩多、以饮酒无行获罪。部议以发遣拉林。阿勒楚喀。加等改发巴里坤。岂可奏请免罪还京耶。且发遣拉林阿勒楚喀人犯。并无奏请遣还京师之例。惟发遣伊犁者。数年后。该处大臣、捏称奋勉。徼幸奏请。本属不合。在情罪较轻者。诚能奋勉。或可开恩具奏。此等贪婪动百。加等改发。不可复用之人。断不可为伊等恳恩奏请。存泰所奏。甚属非是。著交部议处。但此等发遣拉林阿勒楚喀。加等改发巴里坤者。俱系身获重谴。非别项发往新疆者可比。刑部办理。并未分明。亦属未当。嗣后凡似此发遣拉林。阿勒楚喀。加等改发巴里坤等处者。永留发遣处所。不得奏请遣还。著为例　　

○以故一等男保德子色克精额。三等子兼三等男扎什泰子富勒贺。各袭爵　　

○庚寅。上御乾清门听政　　

○谕、前因满洲蒙古道府人员内。丁忧回旗。仍在原衙门行走者。曾降旨将已经服阕之员。带领引见。量加简录。迄今又越数年。所有前项人员。仍著该部查明。带领引见。至知县以上等官。有曾经卓异。未及推升。旋因丁忧回旗。在各该衙门行走。及理事同知。通判。曾经卓异内升者。亦著查明。一体带领引见。并著军机大臣、嗣后每遇三年。即行提奏一次　　

○又谕曰、卢谦、前经发往军台效力。念其尚无大过。著于年满时即行换回。该部带领引见
  </div>
  <div class="pagination">
   <a href="清实录乾隆朝实录_page1162.html">
    上一页
   </a>
   <span>
    ...
   </span>
   <a href="清实录乾隆朝实录_page1158.html">
    1158
   </a>
   <a href="清实录乾隆朝实录_page1159.html">
    1159
   </a>
   <a href="清实录乾隆朝实录_page1160.html">
    1160
   </a>
   <a href="清实录乾隆朝实录_page1161.html">
    1161
   </a>
   <a href="清实录乾隆朝实录_page1162.html">
    1162
   </a>
   <span class="current-page">
    1163
   </span>
   <a href="清实录乾隆朝实录_page1164.html">
    1164
   </a>
   <a href="清实录乾隆朝实录_page1165.html">
    1165
   </a>
   <a href="清实录乾隆朝实录_page1166.html">
    1166
   </a>
   <a href="清实录乾隆朝实录_page1167.html">
    1167
   </a>
   <a href="清实录乾隆朝实录_page1168.html">
    1168
   </a>
   <span>
    ...
   </span>
   <a href="清实录乾隆朝实录_page1164.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
