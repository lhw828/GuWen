<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 9 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 9 页/共 216 页</h1>
    <div class="content">○谕户部。治天下要道、莫过安民。朕缵承大统以来。轸念苍生。痌瘝时切。直隶、山东、河南、连年歉收。特命缓徵额赋。遣官赈济。至于京师、每年自十月初一日起、至三月二十日止五城设立粥厂、令巡视五城御史、煮粥赈饥。今尚在青黄不接之时。著展期一月、煮粥散赈。至四月二十日止。但四方穷民、就食来京者颇多。著每日各增加银米一倍。务使得沾实惠、以副朕悯念穷黎至意　　

○谕礼部。国家抡才大典、首重试官。主考凭房考阅荐之文、定其去取。则一榜衡鉴之当否、系于分校诸臣之贤不肖、亦匪轻矣。近科以来。皇考慎重辟门吁俊之典。于顺天乡试及会试房考官、虑其人邪正不一。特命每房各用二人、同阅试卷。使之互相觉察、彼此钤制。用意良为周密。但法久弊生。一房两考官、岂皆遇秉公持正之人。设有一狡黠者参杂其间、即为贤者之累。况两人或皆不肖。则朋比作奸、为弊更甚。嗣后仍著照原定科场条例、各房止用一人校阅。其责既专。其功罪亦难推诿。务俾锁闱清肃、悉拔真才、以仰继皇考旁求俊乂之志。尔部即遵谕行　　

○谕都察院。各衙门募设书办、不过令其缮写文书、收贮档案。但书办五年方满。为日既久、熟于作弊。甚至已经考满、复改换姓名、窜入别部。奸弊丛生。更有一等缺主名色。掌握一司之事。盘踞其中。交通贿赂。上下朋奸。书办尚有更换。缺主总无改移。子孙世业。遂成积蠹。自后书办五年考满之后。各部院堂司官查明、勒令回籍听选。如有逗遛不归者、饬令五城司坊官、稽察遣逐。其缺主倚恃势力。抗违潜匿者。刻即参究。押解回籍。各部院一年一次保结具奏。傥仍有潜居京师者。或经朕闻知。或被科道题参。将出结之大臣官员、一并治罪　　

○谕科道等官。皇考临御六十余年。至圣至明。无日不以国计民生为念。凡所以咨访吏治、通达民情之意。至为殷切。迩年以来。无知小人、见科道疏章稀少。遂疑皇考不甚信纳群言。又讥言官皆缄默取容。此大失皇考本怀。真所谓坐井观天也。当时内而满汉大臣。外而督抚提镇。皆许其密摺言事。盖因各省地方事务。督抚身亲阅历。自能详悉周知。较言臣风闻言事、胜什倍矣。以此皇考据所闻见、折衷行之。大小国政、措置咸宜。言官无所用其建白。而实则天下之利弊、无不洞烛于圣心也。朕仰承大统。一切遵守成宪。尤以求言为急。在京满汉大臣、外省督抚提镇、仍令摺奏外。尔等科道诸臣、原为朝廷耳目之官。凡有所见、自应竭诚入告。绝去避嫌顾忌之私。乃为忠荩。若此时不能尽言。即后日官至大僚、岂能期尔建立谋猷乎。今著各科道、每日一人上一密摺、轮流具奏。一摺祗言一事。无论大小时务、皆许据实敷陈。即或无事可言、摺内亦必声明无可言之故。在外候旨。或召进面见。或令且退。其所言果是。朕即施行。即或未甚切当。朕亦留中不发。不令人知。傥有徇私挟讎等情、巧为渎奏。亦不能惑朕之耳目也。摺内之言、不许与人参酌。如有漏洩、或同僚知而言之。则同僚即可据以密闻。朕将两人之摺、合验情事。必不能隐讳推诿矣。至于有能面折廷诤。或弹劾权要。或更革弊端。不妨仍以露章奏闻。朕亦不拒。又朕居藩邸时、在朝大小官员、及皇考御前之人。以至艺术之流。从无熟识往来者。即藩邸岂无素所任使之人。然从不假以颜色、信用其言。今朕躬揽大权。所用一二大臣。皆深悉其人可用而用之。非有念旧偏徇之心。诚恐向日效力微员、借称王府旧臣。在外招摇吓骗。生事干法。其害甚大。断难姑容。尔等可不时留心察访。一有闻见。著即密参。切勿畏忌。尔诸臣其敬承明谕、各抒忠悃。毋负朕悬鞀设铎之意　　

○谕直省督抚尔等抵任、每使家丁管理事务、号为堂官。往往串通中军旗牌、威吓勒索。且使潜往各属、探听事件。各属皆有坐省家人。与督抚司阍、一气相通。尔谓甚密、而彼已知之。困得预为贿嘱。若误信其言。则是非颠倒。为害滋甚。至走差赍本之人。每至驿递。抑勒多端。骚扰百出。尤属不法。嗣后著永行禁止。堂上办事。则遣佐贰官、轮班直日。奔走出差。则于衙役中、择家道殷实、谨厚熟练之人分任。仍严加察访。若招摇生事。即行革退　　

○工部议覆、河道总督齐苏勒等疏言。豫省黄河北岸。沁黄交汇之处。至詹家店十八里。请建筑遥堤一道。赵庄地方。并沁河迤东。各筑挑水坝一座。应如所请。从之　　

○赐朝正外藩王、贝勒、贝子、公、台吉等、银币鞍马有差　　

○丁卯。大学士等。恭拟圣祖仁皇帝陵名进呈。上览奏、哀恸不胜。亲刺指血、圈出景陵字样　　

○命廉亲王允禩、办理工部事务。裕亲王保泰、办理理藩院事务　　

○以河南道御史吕谦恒、为浙江乡试正考官。翰林院编修田嘉谷、为副考官。山西道御史何世璂、为江西乡试正考官。编修任兰枝、为副考官。广西道御史漆绍文、为湖广乡试正考官。编修景考祥、为副考官　　

○戊辰。镶黄旗蒙古副都统哲尔衮、缘事革职。升镶黄旗护军参领巴尔米忒、为本旗蒙古副都统　　

○改直隶古北口总兵官缺为提督。以总兵官董象纬升补。陵寝副将缺为总兵官。以副将范时绎升补　　

○升署山东按察使佟吉图、为山东布政使司布政使。山东济东道程光珠、为山东按察使司按察使　　

○以山东寿张等五州县、黄沁水决、麦豆被淹、缓徵康熙六十年分未完漕项银米　　

○己巳。恭上圣祖仁皇帝尊谥。先期、礼部具仪注题奏。上曰。尔部所奏阅册宝仪注内、并未议及朕躬行礼之处。凡阅坛庙祝帛、悉皆行礼。今阅圣祖仁皇帝册宝、亦当行礼为是。礼部随遵旨议定、凡阅坛庙祝帛、皇上并皆行礼。今阅册宝、亦应照阅祝帛仪、行一跪三叩头礼。得旨、是。是日、设册宝案于太和门正中。大学士二员。恭捧香册香宝、安奉案上。行一跪三叩头礼。毕。礼部奏请皇上升太和门。视册宝。上素服乘舆出宫。至太和门后阶下。即降舆。步出太和门东门。望见册宝、即悲感涕泣。阅毕。行三跪九叩头礼。大学士恭捧册宝、由正中阶下。奉安各彩亭内。前列御仗。出协和门。彩亭启行后、上方回驾、预诣寿皇殿恭候。是日、大行皇帝卤簿、全设于寿皇殿大门外。彩亭由景山东门入。大学士恭捧册宝、由中门中路、入殿中槅扇。奉安于东边案上。上从大门中门入。进殿东、就拜位。行三跪九叩头礼。大学士恭捧香册箱跪献。上受册、供献毕。授左边。礼部大臣跪接。恭安册案上。大学士恭捧香宝盝跪献。上受宝、供献毕。授右边礼部大臣跪接。恭安宝案上。典仪官奏宣册宣宝。随捧绢册绢宝宣毕。上行三跪九叩头礼。奠帛、献爵、亚献、终献、毕。上行三跪九叩头礼。恭奉祝帛、绢册、绢宝、诣燎位。赞礼官奏礼毕。上趋至几筵前。跪抚宝榻。呼号大恸。左右无不悲感。以各有执事、不敢进劝。捧册宝大学士二人。进前哀恳。良久。上方出。及乘舆、犹涕泣不止。供献时。上高捧顶戴于首。备极恭敬。自初阅册宝、至于毕事。思功德之隆盛。感神人之礼隔。哀恸失声。涕泗交颐。骏奔左右者咸感动悲切。几不能持。因大礼攸关、皆勉强抑制、以襄钜典。册文曰。源远流长。宝历绵延于万叶。功高德盛。鸿名炳耀于亿年。参覆载以成能。亘古今而立极。光垂宝册。典重彝章。恭惟皇考大行皇帝。智勇表邦。宽洪锡福。统天作则。符大德之好生。法祖绥猷。继显谟而垂裕。溯自乾纲始握。暨夫泰运宏开。推上理之化成。以至仁为治本。勤劳几务。皆缘利济苍黔。爱惜人才。总为辑宁区＜宀禹＞。莅法宫而问夜。民隐周知。御銮辂以省方。舆情毕慰。导黄流于淮海。悉本宸衷。挽红粟于东南。用宽物力。无一夫之不获。致比屋之可封。万象如春。媲美三皇之世。百祥从善凝和四德之元。尊号宜崇惟仁克允。若乃时际守成。功同开创。我皇考膺图受箓。缵绪重光。文治休明威灵赫濯。值三藩之叛逆。命诸将以诛锄。攘元裔之跳梁。捣其巢穴。涤台湾之氛祲。隶我版图。喀尔喀穷蹙来归绥阖部而享安全之乐。噶尔丹凶顽不戢。统六师而彰扫荡之勋。惟彼策妄阿喇布坦者。潜踪远窜。负固弗庭。禁旅长驱。露布捷驰于北阙天威远震。御碑屹立于西藩。光列圣相继之谟猷。拓自古未通之疆土。式遵彝典。载考诗书。禹谟以帝尧为圣君。商颂以成汤为烈祖。德无不备。必称圣而始该。功有独隆。非称祖其曷副予小子寅绍丕基。仰承鸿业。莫罄显扬之悃。佥询朝野之公。谨奉册宝。恭上尊谥曰。合天弘运文武睿哲恭俭宽裕孝敬诚信功德大成仁皇帝。庙号曰圣祖。万年有赫百代弥尊。伏冀天慈。俯垂鉴格。谨言宝文曰。圣祖合天弘运文武睿哲恭俭宽裕孝敬诚信功德大成仁皇帝之宝　　

○是日、颁诏天下。诏曰。古帝王有出世之勋。必有非常之谥。故黄帝表中和之美。颛顼著谦约之文。大行受大名。扬光本因乎法地。有功兼有德。加号必极于同天。此追尊之钜典。守国之常经也。恭惟我皇考大行皇帝。受箓绵长。膺图悠久。以生知安行之至圣。行存诚主敬之实功。无一事不上合天心。无一念不下周民虑。禋郊飨帝、岁必躬行。祈谷佑民。典恒虔举。慈闱定省。宗系展庸。问夜求衣。卑宫菲食。万几悉归于尽善。庶政一出于大中。式劝官方。广开言路。奖廉课吏。敕法儆邪。器以使人。公能肥众。赈恤之诏、屡下十行。蠲免之租、动成千万。宽刑肆赦。发帑赉兵。巡省恩膏、备详方策。治河经略、具载史书。以自强不息之精神。为久道化成之事业。武功之赫濯则荡清三孽平定沙漠、元裔灭除台湾置郡、收水西而抚红苗、定土番而复三藏。文德之光华。则亲临太学、特幸阙里、严饬学臣、敦训士子、增博士之员、跻十哲之享。手定五经。穷研六艺。诗同雅颂。文媲典谟。学贯百家。圣实天纵。深仁厚泽。溯四千余载之史册、莫有等伦。伟烈丰功。纪六十一年之政治、何能悉举。今龙驭上宾。星霜未改。普天之思慕。应与岁月而俱深。率土之攀号、惟望徽称之允合。朕缵承鸿宝。嗣守丕基。方继述之是图。岂追崇之敢后。谨命诸王、贝勒、大臣、文武群臣、稽考礼文。恭荐谥号。卿士百辟。不谋同辞。肇举上仪。恪遵旧典。祗告天地宗庙社稷。于雍正元年二月十九日。奉册宝恭上皇考大行皇帝尊谥曰。合天弘运文武睿哲恭俭宽裕孝敬诚信功德大成仁皇帝。庙号曰圣祖。既表尊亲之大义。当施逮下之洪恩。于戏、帝德难名。固揄扬之莫罄。圣功丕显。期昭示于无穷。庶慰遐迩之心。以协天人之愿。布告天下。咸使闻知　　

○诏内恩款凡十一条　　

○庚午。谕理藩院。据察哈尔总管诺尔布奏报。察哈尔厄鲁特佐领罗卜臧锡拉布、蓝翎侍卫垂木丕尔等逃遁等语。著作速传知将军等。令其派兵各路。要截捕擒。再著喀尔喀、苏尼特、严令各处哨汛。追巢□刀擒获。其现在厄鲁特。恐伊等妄生疑虑。著一等侍卫达鼐。郎中鄂赖。前往照管。俟将罗卜臧锡拉布等、擒获之后。再回京　　

○谕内务府、孙思克之妻、系公主长辈。且系功臣之妻。今闻溘逝。朕意欲令公主穿孝。此事交与该部议奏。将内库银赏给二千两。派大臣一员。侍卫十员。将茶酒往奠。东四旗除有承办事件之大臣外、俱著前往。发引之日、仍著往送　　

○辛未。上诣皇太后宫、问安　　

○实授宜兆熊、为福建福州将军　　

○直隶巡抚赵之垣、缘事革职。升直隶守道李维钧、为直隶巡抚　　

○给川陕总督年羹尧、二等阿达哈哈番世职。并加其父原任巡抚年遐龄、尚书衔　　

○壬申。命在京部院衙门、复行三年考察例　　

○癸酉。行百日大祭礼。上诣寿皇殿。躬亲奠献。哭泣尽哀。诸王大臣等奏、皇上追念先皇、悲思笃切。躬襄大事。劳瘁倍常。伏恳强持哀情。仰慰先皇付托之命。其诣寿皇殿拜奠之处、乞多隔数日。得旨、朕因皇考付托鸿基之重、故爱惜此身。于臣子哀慕之道、十分未尽二三。朕非强饰以取孝名。但朕受圣祖皇考四十五载顾复教育深恩、今一旦永诀。中心悲痛、何能自已。目今尚可瞻仰梓宫。罔极哀思、乘此犹可稍展。至梓宫暌隔之后、何由再得瞻仰皇考乎。朕躬尚能自持。朕亦尽力强制。诸王大臣所奏、知道了　　

○甲戌。升四川川东道胡期恒、为陕西西安布政使司布政使　　

○陕西西安按察使永太、缘事革职。擢陕西临洮府知府王景灏、为陕西西安按察使司按察使。实授傅德、为陕西甘肃布政使司布政使。擢四川成都府知府刘世奇、为陕西甘肃按察使司按察使　　

○乙亥。遣官祭先农之神　　

○谕总理事务王大臣等。向来地方官奏销钱粮、不给部费。则屡次驳回。恣行勒索。朕欲革除此弊。特设会考府衙门前降谕旨甚明。近见各处奏销之事。并不送会考府、各部有擅行驳回者。则勒索之弊、尚未革除。嗣后有应驳之事。定须送会考府查看。如果应改驳。会考府王大臣官员列名驳回　　

○升广东广州协领张天植、为江南京口右翼副都统　　

○总理事务王大臣等遵旨议覆、自西陲用兵以来。青海王台吉等、俱各效力。应酌加封赏。亲王罗卜藏丹津、应加俸银二百两、缎五疋。郡王戴青和硕齐察罕丹津、应封为亲王。贝勒额尔得尼厄尔克托克托奈、应封为郡王。贝子巴尔珠尔阿喇布坦、墨尔根戴青拉查卜应封为贝勒。辅国公噶尔旦达锡、敦多卜达锡、应封为镇国公。吹拉克诺木齐、亦应封为贝勒。其贝勒阿尔布坦温布、应加俸银一百两。公诺尔布彭苏克、应加俸银五十两。此外领兵进藏、以及驻防噶斯柴旦木人员、应行文该将军查明具奏、分别。加赏。从之　　

○封和硕端敏公主、和硕纯禧公主、和硕恪靖公主、俱为固伦公主　　

○追封青海贝子丹忠为郡王。遣官致祭。赐银二百两。以其领兵进藏著有劳绩也　　

○丙子。孝昭皇后忌辰。遣官祭陵　　

○谕总理事务王大臣等、从前土默特、因迁移台站、殊为扰累。伊等于用兵之际。知系国家大事看守台站。毫无迟误。甚属可悯。除照例赏给米粮外。应按人数。再加恩赉。此前往给赏之处。或另委人员。或即交与管理台站人员办理。著议奏。寻议、土默特坐台蒙古。应每兵各赏给银五两。公鄂伦岱、整理军台事竣。不必前去。亦不必另派人员。其赏给银两之事。即交管理台站人员办理。从之　　

○以翰林院侍讲吴襄、提督顺天学政　　

○丁丑。上诣寿皇殿行礼　　

○遣官祭历代帝王　　

○以大学士萧永藻、总理三陵内外事务。内务府总管董殿邦、管理三陵包衣佐领下官员执事太监等事务　　

○以户部郎中张坦麟、署理顺天府、府尹　　

○戊寅。上诣皇太后宫、问安　　

○晋封喀尔喀多罗郡王额驸敦多卜多尔济、为和硕亲王。和硕额驸台吉策凌、贝勒丹津多尔济、俱为多罗郡王。辅国公博贝、为多罗贝勒　　

○副将军阿喇衲摺奏。哈密扎萨克一等达尔汉白克额敏。在吐鲁番地方。不服水土。呈请带领回人四百名。至哈密塔尔那沁。种地效力。应将额敏发回哈密。从之　　

○己卯。谕吏部。亏空钱粮各官、若革职留任催追、必致贻累百姓。伊等既已获罪革职、岂可复留原任。嗣后亏空钱粮各官、即行革职。著落伊身勒限追还。若果清完。居官好者、该督抚等奏明。著通行直隶各省督抚知之　　

○副将军阿喇衲奏报。罗卜脑儿地方回人古尔班等。率领哈喇库尔、萨达克图、哈喇和邵三处户口一千余人。输诚投顺。下部知之　　

大清世宗敬天昌运建中表正文武英明宽仁信毅大考至诚宪皇帝实录卷之四


大清世宗敬天昌运建中表正文武英明宽仁信毅大孝至诚宪皇帝实录卷之五　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经筵日讲官起居注太保兼

太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺鸿胪寺事臣三泰等奉敕修

　　
</div>
    <div class="pagination">
<a href="清实录雍正朝实录_page8.html">上一页</a><span>...</span><a href="清实录雍正朝实录_page4.html">4</a><a href="清实录雍正朝实录_page5.html">5</a><a href="清实录雍正朝实录_page6.html">6</a><a href="清实录雍正朝实录_page7.html">7</a><a href="清实录雍正朝实录_page8.html">8</a><span class="current-page">9</span><a href="清实录雍正朝实录_page10.html">10</a><a href="清实录雍正朝实录_page11.html">11</a><a href="清实录雍正朝实录_page12.html">12</a><a href="清实录雍正朝实录_page13.html">13</a><a href="清实录雍正朝实录_page14.html">14</a><span>...</span><a href="清实录雍正朝实录_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
