<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 491 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 491 页/共 523 页
  </h1>
  <div class="content">
   ○以次辛祈谷于上帝。自是日始。斋戒三日。　　

○己酉。谕内阁、朕因奕绍晋封贝勒。绵偲、绵慜、晋封贝子。其随从扈卫。应视昔有加。是以恩赏添给。兹据宗人府奏请分拨红白蓝甲。殊觉漫无分析。绵偲虽系成亲王之子。久经承继十二阿哥。今由镇国公晋封贝子。其应得护军领催红蓝甲数、以及护卫官员。必应照例办给。奕绍系定亲王绵恩之子。绵慜系庆郡王永璘之子。统于所尊。所有随从护卫。本不应添。格外施恩。照贝勒贝子应得之数减半赏给。其红白蓝甲等项、均无庸办给。　　

○庚戌。上诣南郊斋宫斋宿。　　

○辛亥。祈谷于上帝。上亲诣行礼。　　

○幸圆明园。　　

○御山高水长。赐王公、大臣、蒙古王、贝勒、贝子、公、额驸、台吉、及外藩使臣等食。翼日如之。　　

○壬子。上御正大光明殿。赐大学士尚书等宴。　　

○谕内阁、蒋攸铦奏、请动义仓租息、帮贴堰工修费一摺。川省地土沃饶。岁可三熟。水旱之灾本少。但仓储以备不虞。总应常归实贮。并以时出陈易新。毋令红朽腐坏、致有缺额。此项成都府属十四州县义仓。本系民捐。该粮户因都江堰工分溉本境田亩。修防完善。即可无虑灾荒。请将租谷变价。以补堰工不敷经费。事属两益。著照所请、准其自二十三年为始。将成都等十四州县义田租谷。归入岁修堰工项下动用。将每年谷价及帮修堰费。由藩司及盐茶道衙门确估造销。如有余剩。仍存为备荒之用。以垂永久。　　

○遣户部右侍郎那彦宝、往奠故吏部左侍郎熙昌、茶酒。　　

○癸丑。谕内阁、御史唐鉴奏、请复轮班日讲官员、及缮进经史讲义一摺。经书史鉴。皆关治道。人君日理万几。不废典学。我朝列圣相承。皆本圣学以成圣治。朕仰绍诒谋。孜孜求治。每值几暇。亦惟披览经史。学于古训。然念帝王之学。在于贯彻天人。明体达用。以见诸施行。与经生寻章索句者不同。从前康熙年闲。圣祖仁皇帝曾有翰林轮班入直之命。旋亦停罢。乾隆初年。高宗纯皇帝命翰林科道、轮进经史讲义。其后即有借进讲经书、隐讽时事、行其诈伪者。特降上□日训饬。至乾隆十四年。因御史金相之奏。圣谕以诸臣按日奏御。所称洞达天人、发明道奥者。殊不概见。行之十余载。渐成故套。敕令停止。自后数十年总未举行。是以朕嗣位以来。亦未议及此事。今该御史请复此举。朕每日召见臣工。多至十余起。披览章奏。动辄数十件。即使添见翰林四人。多阅讲义数篇。亦断不以为烦苦。惟朕召见大臣。皆以咨诹庶政。即京堂各官。近年增有冬季轮班直日之例。其学识之浅深。心术之邪正。于召见时。亦均可鉴察。至翰林资格本浅。俟升转至学士以上、或擢用京堂、改补科道。自可敷奏以言。如此时遽令撰进讲义。轮班入对。其能阐圣贤之精义、陈古今之治忽者。能有几人。若徒摭拾陈言。敷衍入奏。或以颂扬塞责。甚至妄议时事。岂非徒乱人意乎。朕图治维殷。然一切皆求之于实。所谓为政不在多言。顾力行何如耳。使但博稽古之名。而无裨实政。殊不如其巳也。该御史所奏。著无庸议。　　

○甲寅。谕内阁、御史蒋云宽奏、申明减等章程一摺。各省军流人犯。遇有减等恩上□日。该督抚等自应迅速办理。乃近日外省办理迟延。且有遗漏。殊乖矜恤之意。此次恩诏内查办减等。著各督抚将军都统府尹等、饬属查明。按限造册报部。并声明接奉部文日期。傥逾定限。该部照例查参。仍令各督抚等取具各属并无遗漏印结。报部备查。再各省军流人犯。定地发配。及到配安置。向来均不报部。遇有别案牵涉。辗转行查。徒延时日。嗣后俱著专咨报部。年终仍造册汇报。以凭稽核。　　

○又谕、陈若霖奏、拏获复兴白莲教匪犯柯老人一摺。所办甚好。前因湖北省拏获复兴白莲教匪犯金文等、供出传教师傅柯老人。居住河南安徽一带地方。当经降上□日饬拏。兹据陈若霖奏、访获先曾习教之王道等、究出该犯在陈州一带潜匿。派员掩捕。经该府李振翥、访明潜匿处所。亲率丁役、将该犯柯老人、即王柯、及其子王大川、王二川、迅就擒获。实属能事。李振翥、著交部议叙。以示奖励。其王柯等犯。著该抚即派委妥员严密解往湖北、归案审拟。毋稍疏虞。　　

○直隶总督方受畴奏、倡捐义仓银谷官民。赏知州张家本等、议叙顶带有差。　　

○以江南京口协副将罗光炤、为浙江黄岩镇总兵官。　　

○以六旬万寿。免奉天省、旗地积欠额赋租银。　　

○乙卯。谕内阁、孙玉庭奏、拏获大夥私盐人员、酌议奖励章程一摺。枭徒兴贩私盐。如结夥在数十人以上、并执持器械者。情势凶悍。委缉之员。能奋力拏获。自当加之鼓励。若缉获肩挑背负之犯。以盐斤数目积算。势必妄拏邀功。徒开幸进之门。于盐务殊无裨益。此次千总陈韶仪、拏获邻汛大夥枭匪韩吉俊等二十二名。起获私盐一万五千斤、并铁叉刀枪等件。尚属奋勉。著照所请、准其记名遇缺升用。该督等惟当严饬承缉文武员弁。实力查拏大夥枭匪。如获犯在二三十名以上者、方准奏请鼓励。其零星捕获计盐充数者。概不准保奏。以杜冒滥。　　

○又谕、伯麟等奏、筹办临安江外善后事宜条款一摺。朕详加披阅。内江外夷民。责成土司掌寨、严密稽查一条。夷民村寨。良莠不齐。惟土司掌寨耳目最近。著即责令该土司等、督同村寨伙头招坝等。仿照保甲之法。设立户口清册。取具连环保结。按季呈报州县官查核。如有窝留匪类。将该土司掌寨等、分别斥革迁徙。以专责成。其土司掌寨带练会哨一条。江外地方辽阔。著责令该土司等各带所管土练。于要隘处所、及接壤地方。往来会哨。如有匪徒。立即查拏。傥有疏懈。将该管土司掌寨等严加惩处。其叛绝各产报拨充公一条。新设江内要隘。派兵常川防守。冒瘴奔驰。自应量加奖赏。著即将二十二三两年临安军务、叛绝各产。房屋招变。田亩佃种。每年租息。除完纳钱粮外。同房屋变价银两。俱解贮临安府库、以供赏需。仍将动用收存数目。报明督抚司道查核。其砍伐山木以杜藏奸一条。夷地山林丛杂。易于藏奸。应听夷民樵采、以供日用。该土司等不得私行禁止。仍于农隙时、严行搜查。以绝奸宄。至收缴鸟枪器械一条。夷民自备枪械。或用以捕捉牲兽。或用以抵御盗贼。若一概收缴净尽。使夷民等防身无具。恐亦势所难行。该督等当饬属查明应收缴者、给价收缴。不得藉端讹索。致滋纷扰。又严禁夷民私置军器一条。内称除民闲常用之物。一切凶器。概行销毁。军器与凶器。有何区别。同一刀矛。以之御侮。则为军器。以之戕人。则为凶器。此事总在约束夷民。使消其桀傲之气。不徒在查禁器械之末。若夷民家收有刀矛。即责以违禁之罪。转非绥辑之道。该督等应饬属妥为经理。勿涉烦苛。其严禁土司苛派一条。夷地民人。亦与编氓无异。该土司等科派扰累。致令饥寒不免。易滋事端。嗣后著严行诫饬。不准额外诛求。傥有不遵。将该土司等查参治罪。其严禁汉民私入夷地一条。最关紧要。夷民滋事。总由汉奸多方盘剥。并从中簸弄。除旧住各户、责令土司等严行稽查外。此后汉民概不准私入夷地。贸易者、亦发给腰牌。勒限回缴。如逾限不回。查拏治罪。其命盗案件随时惩办一条。夷民各有该管地方。其争夺仇杀案件。地方官原应速为判断。以杜衅端。如土司等不行禀报。将土司等革究。若禀报之后。州县官不为审理。即将州县官参办。其广宣教化以易夷俗一条。夷俗虽犷悍成风。亦有读书识字之人。该督等出示劝化。并发给各土司广为晓谕。俾知安分畏法。行之日久。自可收移风易俗之效。其土司土舍案件改归附近州县办理一条。著照所请、纳更土司、及稿吾卡土把总所属案件。改归蒙自县承办。左能、恩陀、落恐、瓦渣、四土舍所属案件。改归石屏州承办。溪处土舍所属案件。改归建水县承办。一遇命盗案件。该土司土舍一面报明临安府。一面即就近呈报该管州县前往查办。俾免稽迟。其沿江渡口责成土司掌寨稽察一条。沿江一带渡口。本系土司地方。著即责令各土司掌寨等、派拨土练常川驻劄。如有汉奸匪徒私行越渡。立即拏报究办。傥有疏漏。查参重惩。以上各款。朕逐加训示。该督等惟当行之以实。持之以久。以期绥安夷众。永靖边疆。　　

○赈云南抱母、黑盐二井、被水灶户。　　

○丙辰。孝圣宪皇后忌辰。遣官祭泰东陵。上诣恩慕寺恩佑寺行礼。　　

○谕内阁、富俊奏、议定添派官兵看守吉林乌拉围场、轮流坐卡巡查一摺。所议是。即照富俊所奏。除吉林乌拉围场周围旧有之卡伦八处外。再添卡伦三处。共为十一处。添派官兵。分为两班轮流巡查。由该处领催前锋内选派六人。仍食原饷。与原设守卡官员。一体轮流当差。仍交管理围场协领管束。并派佐领二员。作为左右两翼翼长。不时严加巡查。如拏获携带鸟枪匪徒。即照前案发遣。　　

○丁巳。上幸万寿山。　　

○谕内阁、三载考绩。为国家激扬大典。朕于诸臣中察其奉职恪勤、尤为出力者。方给予甄叙。其有年老而精力尚不至衰颓者。仍可留任供职。本年京察届期。吏部将京外各大员开单具奏。朕详加核定。大学士托津、在军机处夙夜宣勤、大学士章煦、管理刑部事务、尚属尽心。协办大学士吏部尚书戴均元、办事妥协。人亦敢言。吏部尚书英和、办事认真。缉获匪犯多名。户部尚书卢荫溥、承上□日书谕。夙夜慎勤。俱著加恩交部议叙。协办大学士云贵总督伯麟、两次办理军务。均能迅速蒇事。山东巡抚和舜武、整顿地方、清厘积案。日有起色。亦俱著加恩交部议叙。余俱著照旧供职。　　

○调刑部尚书崇禄、为兵部尚书。兵部尚书和宁、为刑部尚书。无庸在军机大臣上行走。命刑部右侍郎文孚、在军机大臣上学习行走。　　

○以内阁学士那清安、兼正白旗汉军副都统。　　

○戊午。大学士托津等、议奏松筠等奏大青山外界连之蒙古扎萨克、一体安设卡伦巡缉章程。一、四子部落、茂明安、乌喇特、共添设卡伦十处。轮住该蒙古官兵巡缉。一、缉捕不力蒙古员弁。分别三限惩处。俟数年后。一无劫案。再停止此例。一、被劫案件。经同知详报。将军派员带同事主。与乘骑乌拉。赴就近该扎萨克印务处。守候缉拏贼犯。其扎萨克属下人、有能拏送者、奖赏。窝留者、从重治罪。一、山后商旅经行要路。准商民捐盖房闲。以为官兵住所。并设卡伦。就近令土默特四佐领、轮住巡缉。其乌兰布拉克地方。非商民经行之路。所设官兵。裁归有房闲处驻劄巡缉。其房闲应令交官经管。不许民人居住。致匪徒引诱蒙古。一、沙毕诺尔窝藏抢劫黑徒。应交锡勒图呼图克图、严行查拏。傥有窝留及不查缉者。该管十家长发遣。该管事扎萨克喇嘛斥革。一、蒙古穷苦无依者。令本属有牲畜台吉章京喇嘛等收养。为其牧放牲畜。糊口有资。庶不盗窃。其每年收养若干。册报将军衙门。一、商民被劫。俱于三五日内呈报。其迟逾一两月、致查勘无踪者。即不为准理。并讯明除身被盗伤、及患病、并抢去脚力不能速报外。如无故迟延。仍加责惩。其售卖马驼等项。俱令牙行查询来历。蒙古黑人。令税口一体严查。一、商民捏报。该同知查出情敝□大。即令申报将军、副都统、及归绥道。亲加提讯。果系假捏。于旧例杖一百外。加枷号一月。如系同知讳盗。即严参惩办。从之。　　

○己未。谕军机大臣等、康绍镛奏、安省民情刁健、讼案繁多、总以控准提省拖累多人为得计、现经分别审办等语。民闲控案。如系情节重大者。既在巡抚按察司衙门控告。自当亲提审办。傥祇系寻常细故。乃该管道府州县应行审拟详结之事。若一一由抚司提审。不独邻证人等、无辜被累者多。其本管之州县、与亲辖之道府。岂不竟同虚设耶。且易启小民藐视本官之渐。若谓该州县不能听断。则早应参劾罢斥。岂可任其贻误地方。此事全在该抚分别轻重、实力整顿。自能清理讼源。刁风渐息。将此谕令知之。　　

○朝鲜国王李玜、遣使表贺万寿、冬至、元旦、三大节。及岁贡方物。命例外豫进本年万寿贡物。准作下年正贡。并赏赉筵宴如例。　　

○琉球国中山王尚灏、遣使表贡方物。赏赉筵宴如例。　　

○辛酉。上诣大高殿行礼。　　

○还宫。　　

○壬戌。孝仪纯皇后忌辰。遣官祭裕陵。　　

○以吏部左侍郎王鼎、署经筵讲官。　　

○是月。两江总督孙玉庭等奏、编查保甲、实力访缉奸匪、饬取连名互保各结。得上□日、言易行难。言行符合。何患丛脞。勉之。　　

○浙江巡抚程国仁奏、覆查保甲民数丁口。得上□日、良法宜久。随时抽查。若限定日期。成具文矣。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百五十四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十四年。己卯。二月。癸亥朔。旌表守正捐躯直隶长垣县民张家科妻周氏。　　

○甲子。以举行仲春经筵。遣官告祭奉先殿。传心殿。上御文华殿经筵。直讲官英和、曹振镛、进讲中庸故为政在人。取人以身。讲毕。上宣御论曰、孔子论为政之要。在选建贤才而任用之。贤才进用。则治具毕张。纲纪咸举。卿士从。庶民从。可臻大同之治矣。然涵育培植。虽在于自修。而登崇拔擢。则在于教养。其本则在人君一身。心正身修。为臣下之标准。取人之道。必先存形端表正之心。为敷政安民之则。好恶取舍。皆得其宜。上行下效。贤才无不皇风乐附。济济蹡蹡。登于廊庙。孰谓尧舜皋夔之盛治。不能见于今日乎。上有圣主。则下有贤臣。惟圣主能用贤臣。能知贤臣。知人则哲。安民则惠。能哲而惠。君道下济矣。其本总在于人君一身。一身又本于一心。人君一心一身。咸循正道。则所用之臣皆是正人。所行之政皆是正事。士民观感兴起。率由正轨。乌有邪僻怪诞干名犯义之事哉。所谓君心正而天下莫不归于正。诚为政之至德要道也。为人君者岂可不自勉乎。进贤退不肖。为人君之大柄。正己则举错得宜。君子进而小人退。上下交泰。知人安民。制治保邦之道。不外乎求诸己也。直讲官那彦宝、卢荫溥、进讲书经慎乃俭德。讲毕。上宣御论曰、圣帝明王。必尚俭德。故尧舜茅茨土阶。禹卑宫室。不以君位为尊崇。罔咈百姓以从已之欲。故成上治。能怀永图。皆本于君心尚俭也。暴君昏主。必纵奢侈。竭民脂膏。聚敛财货。驯至于满盈倾覆。但知耽一身之逸乐。不恤万姓之艰辛。纵一时之情欲。不为长久之谋猷。尚俭政日兴。损上益下之效也。纵欲国日蹙。损下益上所致也。奢侈之源。皆起于心。不可不谨。俭约之德。不可不修。为政皆循尺度。燕居专尚朴素。旰食则思穷黎饥馁者多。宵衣则念无衣无褐者众。推己及人。阜财利用。平均天下。爱育苍生。身居九重。玉食万方。惟恐一夫之不获。常怀庶姓之颠连。收敛身心。时戒放肆。所怀者皆为永远之良图。所行者皆为悠久之善则。念莫逞于一时。鉴必法于上古。心尧舜之心。行尧舜之政。俭德常思慎守。操存在于寸心。伊尹告嗣王之言。诚为君之极则也。礼成。上幸文渊阁。赐讲官及听讲诸臣茶。复赐宴于本仁殿。　　

○遣官祭先医之神。　　

○乙丑。遣官祭文昌帝君庙。　　

○谕内阁、和舜武奏、查明东省节年民欠银谷数目开单具奏。又另片奏称东省曾经两次清查、其中正杂仓谷等项、及各属交代奏参各案、并垫支垫解挪亏各款、均须厘剔分明、分别办理、如奉上□日蠲免后、将已徵未解银两续完司库者、另行报部拨用等语。朕覃敷闿泽。普免天下积欠。原以惠爱黎元。非为官侵吏蚀、开通融敝□大混之门也。该抚既称将实在民欠数目查明具奏。又称交代亏挪各款尚须稽核。是现在所查数目。不尽实欠在民。隐有官亏在内。情事显然。况所免系民欠。并非官亏。汝等竟欲牵混。不惧国法乎。且阅单内所开节年欠数。嘉庆元年至九年。少者数千。多者不过数万。自十年以后。由数十万增至百余万。此谓悉属民欠。谁其信之。其民借耔种口粮。乃恩诏内自为一条。应查明另案题豁。亦不应并计入于积欠之内。种种轇轕不清。此事因朕六旬正寿。行庆施惠。九月以后、十月以前、奏到亦不为迟。岂容草率从事。该省现已张贴誊黄。遍行宣示。小民家喻户晓。当不致影射重徵。所有该省积欠银谷数目。著和舜武、督率藩司广庆、与臬司温承惠、会同查办。务将实欠在民者。分年分款。核明确数。奏到之日。再降恩上□日。不得以积年官亏、牵混融纳在内。将来降上□日豁免后。如有敝□大端。惟该抚等是问。恐不能当此重罪也。慎之。　　

○以故怡恪亲王奕勋子载坊、袭爵。　　

○上以祭社稷坛。自是日始。斋戒三日。　　

○丙寅。谕内阁、本年朕六旬万寿庆辰。各直省督抚并将军提镇副都统等。情殷祝嘏。均愿趋诣阙廷。随班叩贺。惟是外省文武大员。各有统辖地方之责。若同时纷纷来京。非所以重职守。特命军机大臣、将外省大员内有二十二三两年未届年班陛见来京者。详悉查明。兹据开单进呈。已于单内用朱笔圈出。所有文职督抚内、著派方受畴、孙玉庭、阮元、蒋攸铦、伯麟、程国仁、赵慎畛、其武职之将军提镇等、著派成德、扎拉芬、徐锟、各计算程期。来京叩祝。此外未经派出各员。俱不得藉称朕寿登周甲。非五旬可比。再行渎奏。即奏亦断不允准。将此通谕知之。　　

○丁卯。祭先师孔子、遣皇四子瑞亲王绵忻行礼。　　

○谕内阁、御史黄中模奏、请禁外省武职滥役兵丁并摊扣月饷一摺。直省武职衙门。不准私役兵丁。节经降上□日饬禁。其各营月支兵饷、为该兵等养赡身家。亦不得藉端摊扣。惟恐日久懈弛。仍蹈故习。著各督抚提镇等、通饬所属员弁、申明例禁。如有辄将在伍兵丁滥行役使。及藉口营中公用摊扣月饷。以致兵丁苦累、不能尽心操练者。即行据实查参。以肃戎政。　　

○又谕、本年应行考试之盛京宗室觉罗。现有三十名。较之上届仅多八名。朕上年前往盛京。业将彼处宗室觉罗马步骑射文艺考验。本年著不必考试。俟下届应考年分人数多时。再行奏请考试。
  </div>
  <div class="pagination">
   <a href="清实录嘉庆朝实录_page490.html">
    上一页
   </a>
   <span>
    ...
   </span>
   <a href="清实录嘉庆朝实录_page486.html">
    486
   </a>
   <a href="清实录嘉庆朝实录_page487.html">
    487
   </a>
   <a href="清实录嘉庆朝实录_page488.html">
    488
   </a>
   <a href="清实录嘉庆朝实录_page489.html">
    489
   </a>
   <a href="清实录嘉庆朝实录_page490.html">
    490
   </a>
   <span class="current-page">
    491
   </span>
   <a href="清实录嘉庆朝实录_page492.html">
    492
   </a>
   <a href="清实录嘉庆朝实录_page493.html">
    493
   </a>
   <a href="清实录嘉庆朝实录_page494.html">
    494
   </a>
   <a href="清实录嘉庆朝实录_page495.html">
    495
   </a>
   <a href="清实录嘉庆朝实录_page496.html">
    496
   </a>
   <span>
    ...
   </span>
   <a href="清实录嘉庆朝实录_page492.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
