<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 70 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 70 页/共 502 页</h1>
    <div class="content">○又谕、穆腾额奏、噶布伦辞退出缺。请旨补放一摺。并钞录诺们罕原禀呈览。噶布伦顿柱多布结、年老辞退。所遗之缺。据该诺们罕等、禀称乏员拣拟。请以病痊之前任戴琫策垫升补。本属与例不符。惟念该番目、于前次噶布伦出缺时。曾经拟陪。且屡次效力戎行。得有三品顶带。衔缺相当。既据达赖喇嘛、称其办事可靠。明年随往各处。瞻礼布施。可期得力。策垫著加恩免补原缺。即以噶布伦升补。　　

○谕军机大臣等、德龄奏、密陈各城大臣考语一摺。并开单呈览。朕详加阅看。俱系八字空言。毫无实际。是该参赞大臣、于所辖各城大臣。平素漫不经心。及至年终出考。不过循例敷衍。虚应故事。殊非循名责实之道。德龄。著传旨申饬。原摺单均著发还。交该参赞大臣、另行详细出考。胪列事实。密封覆奏。毋得仍以空言塞责。将此谕令知之。　　

○广西左江镇总兵官惠庆、奏报到任日期。得旨。奋勇向前。不可甘蹈积习。　　

○以都察院左都御史花沙纳、充经筵讲官。工部尚书翁心存、署经筵讲官。内阁学士沈兆霖、充文渊阁直阁事。翰林院侍读学士皂保、署文渊阁直阁事。　　

○以剿办云南永昌等处外夷野匪肃清。予土守备左大雄等、议叙有差。　　

○拨山东司库银十五万两备赈。　　

○准河南岁陟县应缴修堤银、分限摊徵。上以岁暮祫祭太庙。自是日始斋戒三日。　　

○戊申。调福建汀州镇总兵官恒裕、为台湾镇总兵官。浙江温州镇总兵官富尔逊布、为福建汀州镇总兵官。　　

○展缓云南白盐井灶户、应缴抚恤修费银。　　

○己酉。以岁暮祫祭。遣官祭太庙中殿。后殿。　　

○谕内阁、理藩院奏、科尔沁扎萨克多罗郡王僧格林沁、率领本旗台吉阿勒巴图等谢恩。并具呈陈奏、该旗昌图农民吴保泰等、抗不交租。惑众敛钱。请特派大员。率领官兵查办。所需银两。情愿由伊应得地租银两内、照数备拨。以补库款等语。上年僧格林沁、因该旗昌图农民吴保泰等、抗不交租。请特派大员、带领官兵查办。仍系本地方应办之事。兹据僧格林沁呈请、愿将此项兵丁需费。由伊应得地租银内、照数备拨。弥补库款。感戴实出至诚。惟念蒙古等、生齿日繁。自必赖此度日。若由此项租银弥补兵费。伊等生计。未免拮据。所有兵丁需费银两。加恩著毋庸僧格林沁弥补。用示朕轸念蒙古世仆之至意。　　

○又谕、前据陆建瀛、常大淳、先后奏、广艇盗匪。畏罪投诚。叠经降旨、以该匪等前在山东登州海口。胆敢占去船炮。窜回闽浙洋面游奕。亟应会督师船迅速剿办。兹据常大淳、会同陆建瀛、季芝昌、察看情形具奏并将该匪等、缴出船炮。开单呈览。据称该匪布兴有等、畏罪投诚。出自实心。其未即呈缴船炮。及在浙洋围困守备黄富兴勇船。均因盗匪陈成发、恃系各船总管。从中阻挠。指使众夥。抢占滋事。现将陈成发砍伤。捆缚交出并将黄富兴送回。缴出山东师船、勇船、共二十一只。水勇二百余名。商船船户、水手一百八十余名。并被掳难民、全数送出。大小铁炮、共三百余位。及器械等件。一并呈缴。向来办理盗匪。闲有实心悔罪。缴械投首。亦姑网开一面。以示法外之仁。此次广艇盗匪布兴有等、业经该抚等、察其投首出首实心其从中阻挠之陈成发、现已戮首示众。所有该匪等六百二十四名。著加恩一概免其治罪。其恳请递回原籍之陈亚福五百六十余名。著责成署定海镇总兵周士法、黄岩镇总兵汤伦、署温州镇总兵池建功、分起由海道解回广东。交各该地方官、严行管束。仍行令福建广东各水师提镇。逐程接解。毋许沿途逗遛。其现在浙江之布兴有等五十余名。著常大淳、委员解回广东。交徐广缙、分拨各营。酌量安插。令其戴罪自效。傥不遵管束。即著从重惩办。断难再事姑容。山东守备黄富兴、出洋追匪。轻进失事。咎有应得。姑念所带兵勇不多。著从宽摘去顶带。责令管带山东船炮。仍回该省。交陈庆偕差遣。以观后效。其余缴出盗船。并炮械等件。即著分配浙江水师各营管带。各省师船勇船。即行撤回。　　

○谕军机大臣等、此次投首陈亚福等五百六十余名。业已解回广东。交地方官严加管束。其中有浙江福建人二名。是否亦交原籍管束。其布兴有等五十五名。交徐广缙等、分别安插。据册开各犯。多系籍隶广东。该督仍当严加防范。勿令再滋事端。至此辈在洋日久。熟悉风涛。如闽浙江苏水师各营中。有可安插之处。著陆建瀛、李芝昌、常大淳等、酌留分拨各营。令其效力。亦可备捕盗之用。如仍犷悍难驯。不安本分。即行分别照例惩办。断不可稍事姑容。勇头方翔、带领布兴有等投诚。尚属出力。著陆建瀛、酌量给奖。至浙省洋面。匪船游驶。沿海奸民。句串接济。尚未能尽绝根株。著季芝昌、常大淳、严饬所属文武。实力摉拏。尽法惩办。其水师镇将等官。前因迁延惩处。即责令在于沿海各口、所辖洋面。认真摉捕。将通盗匪犯。尽数获解。或可稍赎前愆。傥有盗船行劫之案。即著从严参办。陈世忠现已调任温州镇总兵。所有山东船炮即交黄富兴押送、迅回登州。或再须添派水师员弁。帮同管押之处。著常大淳、酌量办理将此由四百里各谕令知之。　　

○江甯副都统惠密因病解任以福州协领霍隆武、为江甯副都统。　　

○调山东登州镇总兵官陈世忠、为浙江温州镇总兵官江南福山镇总兵官武迎吉、为山东登州镇总兵官。以福建铜山营参将陈胜元、为江南福山镇总兵官。　　

○贷湖北公安、江陵、监利、石首、汉川、五县修堤银并赈汉川县被水灾民。　　

○抚恤琉球国遭风难夷如例。　　

○庚戌。祫祭太庙。上亲诣行礼。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝和睿皇后暂安寝殿。　　

○遣官祭宣宗成皇帝暂安寝殿。　　

○遣官祭孝穆成皇后孝慎成皇后孝全成皇后陵寝。　　

○遣官祭孝德皇后殡宫。　　

○遣官祭端慧皇太子园寝。　　

○诣寿安宫西所。问如皇贵太妃安。　　

○诣寿康宫、问皇贵太妃安。　　

○遣官祭太岁之神。　　

○山西巡抚兆那苏图奏、年终密陈各官考语。得旨。汝于各镇司道考语。尚属认真。惟外府考语。率皆八字殊属搪塞。嗣后如再不知振作。应得何咎汝自知之。　　

○赏庄亲王奕仁、三眼花翎。　　

○是年旌表孝子。江苏等省戴君用等、六百十五名。孝妇。山东等省训导韩升魁妻徐氏等、二十五口。烈妇江苏等省李昌裘妻赵氏等、二百七十八口。贞妇。广东等省饶承光妻郑氏等、九十五口。孝女。江苏等省陆臻女宝麟等、五十五口。烈女。江苏等省杨希成女等、五十五口。贞孝女。浙江施氏一口。贞烈女。湖南等省林菊秀等、六口。烈婢。江苏李昌裘婢女邓氏等、二口。义婢。浙江丁氏一口。悌弟。江苏吴淳等、七名。孝友。福建陈永奎等、二名。顺孙。江苏汪士荣等、六名。义夫。云南张起一名。守节合例宗室怀他布妻李氏等、十三口。满洲富秀妻罗佳氏等、一百十六口。蒙古秀福妻佟佳氏等、三十九口。汉军毓庆妻白氏等、三十二口。内务府福注礼妻董氏等、五口。各省驻防罗宝妻吕氏等、一百五十三口奉天等省蔺恒昌妻李氏等、二万七百十三口。夫亡殉节。江苏等省张福申妻曹氏等、四十五口。未婚守志。满洲诚明聘妻宗室氏等、三口。蒙古富英聘妻卢佳氏等、二口。内务府希斌聘妻明氏一口。广州驻防官世钢聘妻范氏一口。江苏等省梅正才聘妻陈氏等、一百九十一口。百岁寿民妇。广东等省谭慈成等、八十六名口。七世同居。河南杜永龄一家。五世同堂。湖南等省唐荛书等、六十七家。均给银建坊如例。一产三男。山东房永等三家。会计天下民数、谷数、除江苏湖南湖北未经册报外。直隶等省通共大小男妇四万三千二百十六万四千四十七名口。存仓米谷二千七百一十一万一千五百二石三斗七升四合六勺。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之五十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰二年。壬子。春。正月。壬子朔。上诣奉先殿行礼。　　

○诣堂子行礼。　　

○遣官祭太庙后殿。　　

○诣寿康宫前殿拈香。后殿皇贵太妃前行礼。　　

○诣大高殿、寿皇殿、行礼。　　

○诣弘仁寺拈香。　　

○是日不御殿受贺。王大臣于乾清门外、众官暨朝鲜国使臣等、于午门外行礼。　　

○谕内阁、向来亲郡王等、例应在紫禁城内骑马者。年至六十五岁。始准其乘坐椅轿。惠亲王系朕之叔。允宜特加优异。著即在紫禁城内、乘坐二人椅轿。用示朕敬长亲亲至意。　　

○又谕、绵悌之继子奕劻、著加恩赏给贝子。兼奉庆良郡王绵慜祭祀。　　

○命工部右侍郎彭蕴章、总管内务府大臣基溥、在紫禁城骑马。　　

○癸丑。上诣寿康宫、问皇贵太妃安。　　

○缓徵直隶任邱、固安、高阳、武清、蓟、大城、永清、天津、沧、南皮、盐山、庆云、晋、平乡、永年、邯郸、鸡泽、大名、清丰、怀来、霸、雄、河间、静海、藳城、开、元城、保安、定、二十九州县、上年被水被雹村庄、新旧额赋。并给任邱、固安、高阳、三县、被水灾民口粮有差。　　

○给安徽凤阳、灵壁、怀远、五河、宿、当涂、太平、七州县、及屯坐各卫、上年被水灾民一月口粮。　　

○甲寅。高宗纯皇帝忌辰。遣官祭裕陵。　　

○上诣寿皇殿行礼。　　

○诣关帝庙拈香。　　

○谕内阁、朕于四月初六日启銮。敬诣西陵。初十日恭谒泰陵。泰东陵。昌陵。暨孝和睿皇后几筵前、行礼。并恭谒慕陵。十一日敬谒慕陵、行释服礼。礼成后。回銮。于十四日还宫。所有应行事宜。著各该衙门、照例敬谨豫备。　　

○乙卯。上诣寿康宫、问皇贵太妃安。　　
</div>
    <div class="pagination">
<a href="清实录咸丰朝实录_page69.html">上一页</a><span>...</span><a href="清实录咸丰朝实录_page65.html">65</a><a href="清实录咸丰朝实录_page66.html">66</a><a href="清实录咸丰朝实录_page67.html">67</a><a href="清实录咸丰朝实录_page68.html">68</a><a href="清实录咸丰朝实录_page69.html">69</a><span class="current-page">70</span><a href="清实录咸丰朝实录_page71.html">71</a><a href="清实录咸丰朝实录_page72.html">72</a><a href="清实录咸丰朝实录_page73.html">73</a><a href="清实录咸丰朝实录_page74.html">74</a><a href="清实录咸丰朝实录_page75.html">75</a><span>...</span><a href="清实录咸丰朝实录_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
