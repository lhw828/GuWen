<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 920 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 920 页/共 1860 页
  </h1>
  <div class="content">
   ○丙申。谕、京城为辇谷重地。轮蹄辐辏。并属通衢。修治最关紧要。近来朝阳、广宁、等门。缮修石道。官民均为便利。惟德胜门外。至清河一带。地势低洼。一遇大雨时行。遂多泥泞。此时积水虽消。而车马往来。尚多未便。现在物价较昂。未必不由于此。著步军统领衙门。会同兆惠。舒赫德。和尔精额。倭赫。选派贤能司员。详加相度。妥协修治。其余各门。距从前修理之时。亦属年久。或有未能平坦。不便行旅之处。并著查勘奏明。酌量办理。多兴土功。亦所以养穷民也　　

○又谕曰、普福奏、现在淮关委用笔帖式长泰。增绶。福保等三员。俱已期满。可否陆续送京引见一摺。内务府官员。原有三年考察。分别黜陟之例。长泰等、在关助理。业经期满。若仍久留该处。无论该员不得升转之阶。且人数不齐。安保其中必无以事熟转生弊端者。又何如另易新员。俾得黾勉从事乎。嗣后各关差委笔帖式等。三年期满。即送内务府带领引见。候朕降旨。酌量留京。分别录用。所需接委人员。仍由内务府另拣。奏明更替。庶于用人办公。均有裨益。将此通著为令　　

○谕军机大臣等、张师载奏、天井、临清、等闸。自八月至今。共过商贩麦石四十二万八千有余。于地方民食。自可以资接济。但此项既系商人自行运贩。惟以得价为便。售卖自无定所。著传谕方观承。令其留心体访。其粜卖之处。是否沿途随便求售。抑或愿赴近京起卸。虽商情所便。不得强为禁制。而于地方价值之低昂。济用之多寡。皆可得其实数。可即查明据实奏闻。再直属被水洼地。此时已届冬令。非设法疏浚涸出。何以无误春耕。目下稍事因循。一遇冱寒。便已难施畚锸。于民生关系甚重。并著方观承。趁此天时融暖。及早悉心营度。于沮洳附近之土。多方挑挖沟壕。俾积水不致稍淤。而赴工贫民。兼可藉以糊口。实为一举两得。可即一面详悉具奏。一面即行乘时妥办。寻奏、查南北运河。贩麦商船。多赴张家湾起卸。由京商转运至京。足资民食。至疏消洼水。开浚沟渠。已通饬各属分别筹办。得旨、惟以速办为要。地方疲玩之习。不可不亟力整饬　　

○又谕曰、据淑宝奏、伊犁彻回绿营官兵八百四十五员名。自哈密照例支给口粮等项。令其回肃等语。哈密距肃已近。且彻回官兵。自非派往官兵可比。其应付口粮等项。向来有无成例。今伊犁彻回各官兵。所有支给口粮等项。伊虽自称照例。其实系照何例。并给与几日之处。著杨应琚查明具奏。可将此传谕知之。寻奏、向例官兵口粮。自肃州至哈密。往返均按站支给二十一日。嗣经裁减二日。此次仍给十九日。第回兵与派往有别。请嗣后再减五日。祇给十四日。得旨、如所议行　　

○调任湖南巡抚汤聘疏报、乾隆二十四年。建始县。垦额外民田税。二十八顷八十亩　　

○云南巡抚刘藻疏报、乾隆二十六年。昆明、宜良、嵩明、罗次、易门、宾川、河西、弥勒、寻甸、禄劝、元江、永昌、丽江、会泽、镇沅、恩乐、恩安、大关、和曲、＜石咢＞嘉等、二十府。厅州、县、垦额外民屯荒田。滩地税。一百二十八顷一十九亩有奇　　

○予故正蓝旗蒙古都统兼理藩院左侍郎多尔济。祭葬如例。谥勤僖　　

○丁酉。谕、工部议覆、御史汤世昌条奏、广开沟渠。以资蓄洩事宜一摺。所办尚未周悉。自古力役一项。载在方策。以其事本为捍卫民生而设。则供官正所以自为。并非徵求无艺也。第如摺内所称、富者计亩出夫。贫者出力糊口。一切并责之闾阎。微特小民久乐昇平。已素不识公旬之令。设使地方不肖吏胥。因而从中高下其手。苛派贿脱。何所不有。转非因利利民之本意。自宜分晰筹量。如其地与民田民舍甚为切近。而工程又属细微。民间愿出已力从事者。原可听其自行疏筑。不必绳以官法外。若其工非旦夕可既。而民力更难以全任。则仍当官为酌助口食之资。庶民不艰而事易集。于公私实为两得。是在封疆大吏。饬属善为之耳。现在京城外道涂低洼。已降旨特派大臣。会同步军统领衙门办理。此嫖南城外。应修沟渠道路。亦非五城御史等所能任。并著工部。会同步军统领衙门。悉心确勘妥办　　

○又谕曰、朱丕烈参奏、编修柯瑾。罔识例禁。投递书函一摺。已交军机大臣传询。据柯瑾称、有同乡翰林胡绍鼎之子。与杨姓缔姻。后因胡绍鼎休致。背约赖婚。是以致书朱丕烈。冀其为之成就等语。职官悔婚伤化。其事原有关风纪。但胡绍鼎既不自行理直。与柯瑾复何干涉。况此等户婚事件。在京则有都察院等衙门管理。外省则有督抚为政。于学政更非专管。乃柯瑾不但踵门请谒。又复致书隐跃其词。安知非意中别有干渎情事。一经参劾。遂讳而不言。仅以此等道路不平之事。直为搪塞耶。今即不必再行深究。而柯瑾身系翰林。不能键户读书。辄将无干已责之事。不避形迹。欲与学政关说。自有应得之咎。柯瑾。著交部察议。朱丕烈据实直陈。能破除一切依违瞻徇之陋习。实可嘉予。著交部议叙。至胡绍鼎与杨姓联姻一事。询据胡绍鼎称、实有杨为璧图赖婚姻情节。其是否仅系一面之词。著爱必达就近秉公查办。亦维持风教之一端也。寻湖广总督爱必达奏、讯据杨为璧。与胡绍鼎议婚后。因妇女之言。彼此负气。以致愆期。无实在赖婚情事。除饬令完娶外。胡绍鼎。杨为璧合依不应律。分别笞责。照例纳赎。报闻　　

○理藩院奏、土默特蒙古丹达哩、协同乌尔图那苏图。夺占温得尔库之妻一案。分别首从。丹达哩、拟绞乌尔图那苏图、拟发往宁古塔充当苦差。得旨、凡达哩、依拟应绞。著监候秋后处决。乌尔图那苏图、系蒙古人。若发往宁古塔。与伊本处无异。反得安逸。且恐增长恶习。乌尔图、那苏图、著发往广东烟瘴地方。充当苦差。嗣后审拟蒙古匪犯。俱照此例。法起办理此案。殊觉罢软。著交部察议　　

○山西巡抚明德奏、运送京工木植。自穆纳山取道黄河。沿途水陆趱运。得旨、此项木植。多至十二万有余。与其不论大小。自穆纳山取道黄河。又由豫运通。尚有陆路间隔。木免过于周章。不若分别挑拣。量其材料足充京工资用者。派员解送。其余短小不中程尺之木。即就近变价办理。则公用既得良材。而运费亦为节省。著派和尔精额。驰驿前往。会同该抚拣择妥办。不得任胥役人等、从中侵蚀滋弊。以收实用　　

○予故黑龙江将军绰勒多。祭葬如例。谥质悫　　

○旌表守正捐躯之山东濮州民张山菊妻李氏　　

○戊戌。上御懋勤殿。勾到奉天。陕西湖广。情实罪犯。停决奉天绞犯二人。湖广斩犯四人。余一百二十六人。予勾　　

○贷绥远城保安。拒门。二口。本年霜灾庄头口粮　　

○己亥。谕、据永宁等奏、巴里坤。奎素等处。向来地气较寒。一切细粮。均难成熟。今屯田试种以来。该游击王绍、守备李执中。丛天祝、焦燝等、俱能尽心出力。督率兵丁。多方培溉。是以初次试种小麦。收成已及五分。其余豌豆等项。亦俱有收。再革职副将杨景达、到屯效力三载。经理一切。勤慎奋勉。并无贻误。于屯务实多裨益等语。所有王绍、李执中、丛天祝、焦燝等、俱著交部议叙。其革职副将杨景达。著加恩以都司用。以示鼓励　　

○礼部先期疏请。本年冬至。应行庆贺礼。得旨、奉皇太后懿旨。今年冬至。著停止行礼　　

○庚子。上御懋勤殿。勾到浙江、江西、安徽、情实罪犯。停决江西斩犯一人。绞犯一人。余一百八人。予勾　　

○谕、国家秋谳大典。上击刑章。下关民命。虑囚时。设情法未衷于至当。何以昭弼教之用心。每岁刑部进呈各省情实人犯招册。朕必将逐案事由。一一披览。使狱情毫无遗漏。而各案适轻适重。又详为称量比拟。有其迹虽涉疑似。而情尚一线可原者。既于册内折角存记。即情罪重大。于法万无可贷。不得已而予勾之案。亦反覆推勘。于所犯实献。随其节目。次第折角。及勾到前一日。与临勾之时。必三经检核。务俾苗发无疑。然后予勾。所谓求其生而不得。则死者皆无憾也。夫缓重犯须臾之命。使被言者衔冤不得自申。妇寺之仁。刑官尚不应出此。何况天下共主。若以既丽三尺。均属应断之刑。而不为铢量权衡。将案内细微同异之由。并归无憾。则此轻掉之心。已乖与众共弃之本义。此朕自揣兢兢明慎。固不肯稍存宽严之见。即督抚九卿。已数为拟议。犹未敢稍缘因任者也。第向来勾到事毕。原阅招册。祇存贮内阁。其问刑衙门。不过与闻临时商搉之言。而先事全局折衰。所以一再不释者。未能尽喻。又何以定司宪之准。所有本年各省情实招册。可于勾到后。即发交刑部。其近今二三年内阁所贮册。一并检发该部。俾详悉披绎。因端领会。庶几体朕意以来协中。则成牍不为无助。著为例　　

○论军机大臣等、昨审讯富德一案。伊家人积灵阿、供出扈从南巡时。曾带人薓七斤。交高恒变价三千两等语。高恒身为盐政。当富德嘱托时。不应允从。即伊敦请不已。亦当据实奏闻。乃代为售卖。殊属非是。但查此薓系带至苏州变价。尚非高恒所属地方。且所与价值。亦无逢迎多给之处。高恒。著传旨严行申饬。加恩仍留盐政之任。嗣后凡事皆当谨慎。不可复蹈故辙　　

○军机大臣等议覆、喀什噶尔办事尚书永贵。陕甘总督杨应琚等奏、新疆绿营兵丁换班事宜。一、新疆南北各城。绿营兵一万余名。除乌噜木齐携眷移驻兵外。计换班兵七千余名。应于陕甘各营摊派。查安西提标五营。业经分驻巴里坤等处。哈密一协。兵少差繁。均无庸派拨。其余各营。实兵七万四千余名。每千名派往百名。每兵百。派千总。外委。各一管领。一、派出兵。以一营同驻一城。如数不敷。于近营添拨。即以本营员弁领辖。一、官兵俸赏。照英吉沙尔换防例。官每员。支给俸一年。兵每名。支给银十五两。一、各官骑本身例马。每匹日支草束银一分。于马乾银内扣还每兵四名。给车一辆。由肃州送至哈密。其前赴防所。兵三名。给驼一只。折银十八两自购。所领驼价。至防所后。交该督等、量其道里远近。酌减扣缴。均应如所请。从之　　

○又议覆、察哈尔都统巴尔品奏称、察哈尔右翼地租银。请照正黄旗例。分赏贫人一摺。查正黄旗地租银。五百九十三两零。于乾隆二十二年。经巴尔品奏准。将该旗岁得租银归公。除公用外。余银存贮俟成总时。查明本旗贫人分赏在案。现在正红旗岁租二十八两零。镶蓝旗。二千三百八十二两零。自应照正黄旗一体办理。至镶红旗。租银一千一百五十余两。经前任总管高恒奏准。购买牛羊孳生。为贫人生计。查此项牛羊。倒毙者多。毫无实济。应请将现存牲只。均匀分赏。嗣后岁租。亦照正黄旗办理。惟各旗地租。多寡不等。必将本旗银分赏本旗。未免不均。应统计四旗。共得租银均齐数目。画一办理。其每年各佐领修理旗纛帐房。并给戴干寺。及本衙门印房浩齐特。游牧主事。等项需用若干。余银作何存贮分给之处。交该都统查奏另议。从之　　

○辛丑。谕曰、眭朝栋。前因妄奏回避官生。有意沽名。取悦于众。按律定拟。罪由自取。但尚与纳贿营私者究属有间。即入情实。原不予勾。眭朝栋。著加恩准其赎罪　　

○礼部议覆、江西巡抚明山奏称、外省陋习。遇督抚经过地方。知府以下。皆跪道迎送。殊失仪制。请嗣后直省府州。县。及同知。通判。等员。凡一切上司经过。非有事传询。不许出城跪道迎送。至蟒衣关系章服。尤禁滥用。违者查参。应如所请。从之　　

○以正蓝旗蒙古副都统勒克。为凉州副都统。吏部郎中额勒景额。为正蓝旗蒙古副都统。兼署正白旗蒙古副都统　　

○壬寅。上诣畅春园、问皇太后安　　

○幸圆明园　　

○癸卯。谕军机大臣等、据鄂宝奏称、拏获逃犯六十七。审讯即请正法。其疎防之署把总赵隆。兵丁陈顺等、照例察办等语。六十七。身系旗人。自鬻为奴。因犯窃发遣。又于中途逃窜。情殊可恶。著照鄂宝所奏。即行正法。把总赵隆等、解送犯人。中途逃逸。若止照例办理。不足示惩。著交达桑阿。从重治罪。嗣后凡解送发往回城人犯。中途脱逃。除将逃犯严拏外。解送之人。拟以死罪监候。俟拏获时再行释放。治以应得之罪。若一年不获。奏请正法。著为例　　

○又谕、据新柱奏称、爱乌罕汗爱哈默特沙。遣使赍表进贡。请令沿途各督抚。豫备筵宴等语。爱乌罕。系一大部落。其使人初次经行内地。天朝百技。俱所未睹。所有经过各省会。理宜豫备筵宴。陈设戏具。以示富丽严肃。著交杨应琚常钧。鄂弼。明德。方观承等、整齐备办　　

○又谕曰、爱乌罕汗爱哈默特沙。初次遣使入贡。使臣回时。理宜派出大臣护送。并降旨加恩。著额勒登额赍旨前往。额勒登额热河副都统员缺。著玛瑺署理　　

○又谕曰、新柱等奏、爱乌罕使人回时。赏赉物件。请用官驼护送。至叶尔羌照数办给。送至原游牧等语。爱乌罕使人回时。由京至叶尔羌。自应办给驼只。其由叶尔羌至伊游牧。途路甚遥。伊等性情贪冒。初次官为供应。嗣后若不办给。反启疑虑且各城伯克头目等见之。亦似有所区别。著传谕新柱自哈密至叶尔羌。著照所奏。给予驼只。送往交界之处。不必至伊游牧。其使人途次。若力形搂据。新柱等可酌量协济。仍将不得援以为例之处。明白晓示　　

○军机大臣等议准。兵部侍郎王际华奏、武闱外场。例于箭册注明双单好字。及合式字号。至内场阅文。先就双好字中择取。次及单好字其合式一项。中者甚少。竟成虚设。请嗣后武科乡会试。除双单好字号外。毋庸另立合式字号。祇于双单好字号。视各省中额。较前多挑。以备采择。从之　　

○户部议准。广西布政使顾济美奏称、向例州县官交代。定限两月。嗣因仓谷至二万五千石以上。钱粮至五万两以上。盘查须稽时日。递予展限。遂致藉端迟延。查州县仓库。均应实存。新旧稽核。惟凭册籍。请嗣后于原限两月内。旧任造册。以二十日为限。新官查核转造以四十日为限。其例得展限者。计算分扣。逾限查参。从之　　

○顺天武乡试。以府尹罗源汉。为监临官。洗马史贻谟。为正考官。翰林院侍读饶学曙。为副考官　　

○以故镇国将军禄庆子伦成。袭爵　　

○甲辰。谕、参革海州知州邬承显之子邬图麟等、久未归旗一案经该旗参奏。降旨令陈宏谋明白回奏。今据覆奏、邬承显任内有应追赃项未完著落伊子等缴还。是以未即回旗再邬德麟已入含山县籍。家口仍留福建旧任邬图麟等、并请改入河南孟县民籍等语。似此逗遛规避。实乃汉军敝习。不可不亟为整顿。伊等既任外官罢职。如有未完之项。自应勒限速完。实系无力追缴。即当归旗按律治罪。何得任其迁延在外。藉设措告贷之名。任意游荡抽丰。驯致滋生事端。何所不有。况该旗已经咨催。饰词延玩。此在民人。犹不可为训。何况身隶旗籍者乎。即以情愿改归民籍而言。现在著有定例。并未稍为禁阻。第伊等或呈请于并无追项之前。或声明于完欠回旗之后。皆属可行。若借此巧为趋避。悬帑项而废官方。此风断不可长。嗣后外省参革汉军人员有应完款项。著于定限内催追。为数过多。酌量展限完纳。倘逾限不完。即将该员等解旗治罪。此案陈宏谋。既未准其改籍。并将邬德麟等押解回旗。该旗可即遵旨办理。将来有似此等者。均照此例行　　

○礼部议覆、大学士刘统勋奏称、科场试卷。向例于每场文末。自注添注涂改字数。不得过百字。其添注字样。系跨格写。眉目易明。至涂改字数。不能均齐。须分晰计算。请嗣后核算字数。除涂而不改者。计数易了外。其涂甲改乙者。不重算。涂少改多者。以所改之字计。涂多改少者。以所涂之字计。令士子于文末。另一行。低二格。写添注涂改共若干字。违者贴出。受卷官失查者察议。应如所请。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百七十二


大清高宗法天隆运至诚先觉体元立极敷文奋武孝慈神圣纯皇帝实录卷之六百七十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十七年。壬午。十月。乙巳。上诣畅春园、问皇太后安　　

○还宫　　

○谕、伊犁为新疆都会。现在驻兵屯田。自应设立将军。总管事务。昨已简用明瑞。往膺其任。著授为总管伊犁等处将军。所有敕印旗牌。该部照例颁给　　

○谕军机大臣等、扎拉丰阿奏称、科布多屯田。需用青稞耔种一百石。尚可向蒙古游牧贸易之商民等购买。不须运送等语。科布多。既有内地商民行走。将来生聚必聚。今伊犁等处。俱建造城堡。若照例兴工甚属有益。科布多。所有旧城基址。既称地形卑湿。著传谕扎拉丰阿。伊现在安营于科布多之南哈勒巴山。即于该处。择高燥之地。计可容兵民若干。不必过为宽大。派屯田绿旗兵。从容兴筑。其如何办理工程之处。会同成衮扎布、酌议具奏　　

○又谕曰、成衮扎布奏称、阿桂等、前奏乌梁海抢掠哈萨克马匹。奉旨查询。即派侍卫明成。同乌梁海内大臣察达克。至阿勒坦诺尔总管扎喇纳克处。详悉访察。俱称、哈萨克前经抢掠我等牲只什物。俱蒙恩索还。其所掠俄罗斯乌梁海宰桑库克新等之物。并未给还。是以伊等报复。曾抢哈萨克牧群二次等语。看来情形。已自明晰。著传谕明瑞。遇哈萨克人等、即以所访缘由。明白晓示。若哈萨克欲给还牧群。当向俄罗斯索取。与内附之乌梁海等无涉　　

○丙午。上御懋勤殿。勾到江苏、河南、情实罪犯。停决河南斩犯二人。绞犯一人。余一百二十七人予勾　　

○谕、今日勾到河南省情实招册。内有智洪义。因父智顺被赵二殴死。赵二已拟绞候。智洪义藉言报讎。辄杀其子赵仓。律拟斩候。九卿及阁臣以赵二业已减流。将智洪义可否改入缓决之处。夹签声明。意虽近似。于事理犹未剖晰至当。儒生牵拘春秋复讎之说。如唐陈子昂。甚至欲以一时旌诛并行。固为乖诞。即韩愈、柳宗元、号称善驳。大率不越以其父死于法。不死于法为断。殊不知其父已死于法。则固无可复之讎。即不死于法。亦必其相斗而杀者。其情固可矜。而其死固可宽。亦无可复之讎也。乃其子仍推刃讎人之胸。亦岂春秋之法所当予。此在唐代刑制懈弛。其说尚不能无弊。况我朝百余年来。明罚敕法。审慎周详。若使生杀不关谳司。而一介不逞之徒。竟尔私行报复。其可乎。且智洪义。谋杀赵仓时。殴死其父之赵二。尚以论抵在监。其时智洪义、不得有复讎之说也。以谋杀核拟情实。自为辟以止辟正义。第统核前后缘起。智顺既为赵二殴死。而智洪义又复抵偿赵仓。则是智姓两命。而赵姓一命。于事会所致。稍觉情有未平。朕是以悉心研究。将该犯停勾。然使径行改入缓决。则无以杜私复之源。而与谋杀本律。亦大相背戾。该犯本年虽已停决其下次秋审。仍应入于情实。俟将来年久。或遇恩例减等之事。再酌量办理。从前广东省。有曾士标殴死曾会昌。律拟斩候。而曾会昌之子曾朝宗。复戮死曾士标之子曾亚二。律拟斩决。朕特降旨改为绞决盖其情又与智洪义不同。此皆朕虚心定谳。务期纤微悉协。既不肯因其似而不研究其真。亦岂可以廷议佥同。稍存因任之见乎。将此通谕问刑衙门知之
  </div>
  <div class="pagination">
   <a href="清实录乾隆朝实录_page919.html">
    上一页
   </a>
   <span>
    ...
   </span>
   <a href="清实录乾隆朝实录_page915.html">
    915
   </a>
   <a href="清实录乾隆朝实录_page916.html">
    916
   </a>
   <a href="清实录乾隆朝实录_page917.html">
    917
   </a>
   <a href="清实录乾隆朝实录_page918.html">
    918
   </a>
   <a href="清实录乾隆朝实录_page919.html">
    919
   </a>
   <span class="current-page">
    920
   </span>
   <a href="清实录乾隆朝实录_page921.html">
    921
   </a>
   <a href="清实录乾隆朝实录_page922.html">
    922
   </a>
   <a href="清实录乾隆朝实录_page923.html">
    923
   </a>
   <a href="清实录乾隆朝实录_page924.html">
    924
   </a>
   <a href="清实录乾隆朝实录_page925.html">
    925
   </a>
   <span>
    ...
   </span>
   <a href="清实录乾隆朝实录_page921.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
