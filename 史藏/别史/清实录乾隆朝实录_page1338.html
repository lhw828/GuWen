<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1338 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1338 页/共 1860 页
  </h1>
  <div class="content">
   ○是日。逆目布笼普占巴、雅玛朋阿库鲁、及情重番犯。俱斩于市。　　

○是月。江南河道总督萨载奏、遵旨赴山安查勘黄河海口淤沙。询之土人。据云、从前海口。原在王家港。雍正年间。两岸接生淤滩。至今日见淤垫。现长四十余里。南岸遂有新淤尖、尖头洋之名。北岸有二泓、三泓、四泓之名。就目下形势而论。河底既有高仰。河唇又复渐远。此即沙淤明证。但潮汐来往。人力难施。臣查现在口门。出水四五尺不等。势尚湍急。将来黄水加长出水亦必加多。虽不能畅流归海。似亦不致阻滞。倘有应行筹办之处。容同督臣高晋、会商具奏。得旨、此系海口自然之势。似难以人力胜之。尔等再详酌可也。　　

○署湖广总督湖北巡抚陈辉祖奏、修补军械。资用公粮。历年不敷营用。臣曾通酌繁简。更定二战一守、及战守各半。扣存备用。定册报部。南省各营。已大半积有余费。北省本多守粮。更有全无战粮者。甫经调剂。尚无积余。查南省火药。例止储备三年。北省则加买一年。未免繁费。请以本年为始。除荆州驻防及武昌省城、宜昌镇标中营、仍照往例加贮。其余营分。与南省一例停减。俾节出公粮。又可凑修装械。从之。　　

○乌噜木齐都统索诺木策凌、署陕甘总督毕沅会奏、玛纳斯屯兵。经索诺木策凌奏准、改驻眷兵。并移驻内地副将等官。查此项衙署兵房。急须建造。现与毕沅劄商。飞檄巴里坤镇。在沙州等营、挑选堪任工作兵一千。并选干练千把等官管领。即日前往。以资兴作。报闻。　　

○四川总督文绶奏、前因进剿金川。招募新兵。以资战守。今当凯旋。除伤亡顶补外。尚有二千余名。自应分别酌办。请将屡经攻战者。除情愿归农。遣回编户。其余留营。暂给守粮。遇缺尽补。至在后路防守。挑验勇健者。一体暂给守粮。其余裁汰。仍将额兵内技力平常者。秉公革退。以便新兵顶补。统于一月内补完。得旨、著照所请行。该部知道。　　

○贵州巡抚裴宗锡奏、黔省向。照夏收册报、详粜开仓。多在五六月间。并非青黄不接之时。近年开粜。每致无人赴籴。民既食贵于先。仓复陈因于后。请嗣后照各省通例。于青黄不接时开粜。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千七

大清高宗法天隆运至诚先觉体元立极敷文奋武孝慈神圣纯皇帝实录卷之一千八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十一年。丙申。五月。辛未朔。恭上皇太后徽号。礼部恭奉册宝。奉安彩亭上。由右翼门至永康左门。上礼服至永康左门降舆。行至慈宁门外。东旁立。册、宝、设正中黄案上皇太后礼服。升慈宁宫座。仪驾全设。中和韶乐作。上诣正中拜位跪。左旁大学士捧册、宝。依次跪进。上受。恭献。授右旁大学士跪接。置正中黄案上。宣册官、宣宝官、跪宣册、宝讫。上九拜。礼成。册文曰、尧门启瑞。枢光昭耆定之模。姒幄基祥。帡荫衍昇平之庆。颂孚海宇。忭集臣邻。钦惟圣母崇庆慈宣康惠敦和裕寿纯禧恭懿安祺皇太后陛下。圣裕徽音。福徵厚德。尊亲并戴。合万国以胪欢。名寿兼隆。臻亿龄而履顺。兹值金川之底绩。爰陈瑶牒以告勋。溯彼蛮触构争。始犹宽其斋斧。继乃貙狼肆抗。终难逭其威弧。扬两路之先声。兵非得已。简八旗之劲旅。勇且知方。越险摧坚。不啻功成百战。捣巢翻窟。于斯事蒇五年。予小子筹笔辛勤。每廑慈询之垂念。师武臣劘旌劳勚。克驰捷奏以慰怀。兵销腾日月之光。升恒祝嘏。乐作叶韶韺之盛。美善归亲。宜晋鸿称。用崇燕喜。精璆联珏。稽朝家隆重之仪。嘉玺雕珍。抒中外喁于之愿。谨告天、地、宗庙、社稷。率诸王贝勒文武群臣、恭奉册、宝、上徽号曰、崇庆慈宣康惠敦和裕寿纯禧恭懿安祺宁豫、皇太后。颙捧芝函。虔申葵悃。绎箕畴之来备。是曰康宁。演羲画之利行。实惟豫顺。懿美式彰夫苍箓。蕃厘允迓乎琅编。伏愿道契安贞。性弥恺乐。阐昌符于金石。宝琰恒新。熙洪号于垓埏。萝图益焕。常来王而常来享。共球同纪殷篇。莫不兴而莫不增。川岳长。赓周雅。臣诚欢诚忭。稽首顿首。谨言。　　

○上御太和殿。诸王、贝勒、贝子、公、文武官员。进表庆贺如仪。以加上崇庆慈宣康惠敦和裕寿纯禧恭懿安祺宁豫皇太后徽号礼成。颁诏天下。诏曰、朕懋膺景命。寅绍丕基。殚夙夜以勤求。准仁义而并用。惟期遐迩向化。海宇乂安。益臻熙洽之隆。长享昇平之福。兹当殄靖蕃落。扫荡蛮氛。定一劳永逸之模。际偃武敷文之会。鸿勋既集。庆典宜申。两金川者。错居蜀徼。久隶土司。毒实等于虺蛇。恶更甚于枭獍。怀以德而不知感。藏其奸而无所惩。索诺木、则貙又生罴。僧格桑、则蛩还附蟨。始犹谅争其蜗角。尚无庸取彼鲸鮸。乃敢违约以噬邻。浸至偝恩而拒命。无可赦当正其罪。不得已斯加以兵。爰收鄂什之侵疆。倒悬是解。遂入美诺之深穴。传檄而平。凶渠竟喙走以潜通。逆竖敢颜行之显抗。辄尔逞谋以射影。公然徼＜郄-阝几＞于偾辕。尤覆载之所不容。诚神人之所共愤。于是申命元戎。俾专薄伐。简八旗之劲旅。分两路以徂征。勇励则所向无前。算胜则有攻必克。梯峻若从天而降。履险或绝地以登。贼众每悉力以负嵎。我军屡出奇而扼隘。歼厥徒丑。非窜即诛。摧乃卡碉。靡坚弗破。勒乌围先翻其狡窟。噶喇依旋捣其穷巢。诸寨因次第翦除。群凶亦骈联就缚。是役也。帑藏几费七千余万闾阎未烦粒粟寸丝。师武臣历百战之辛勤。余一人经五年之筹画。仰赖昊苍昭贶。列祖洪庥。事恒集于因难。幸兹扬武。功克底于可久。愿永洗兵。入桃关而星弧载櫜。谒桥山而露布适奏。遂乃祇奉安辇。言举东巡。礼岱宗而祝慈禧。告阙里而宣鸿捷。郊台循劳还之典。午门行受俘之仪。紫阁酬庸。第勋绩而膺懋赏。璇闱送喜。归美善以晋尊称。谨告天、地、宗庙、社稷。于乾隆四十一年五月初一日。率王公文武群臣、恭捧册、宝、加上圣母崇庆慈宣康惠敦和裕寿纯禧恭懿安祺皇太后徽号曰、崇庆慈宣康惠敦和裕寿纯禧恭懿安祺宁豫皇太后。宁常受福。符来备于箕畴。豫永延和。叶利行于羲画。用光大礼。特沛覃恩。所有应行事宜。开列于后。一、五岳四渎。遣官致祭。一、历代帝王陵寝。遣官致祭。一、岳镇海渎庙宇。及历代帝王陵寝。该督抚查勘应修葺者。动项报销。一、在京文武各员。俱著加一级。任内有降级处分者。即予抵销。一、承办军需之户部军需局。兵部议功所。量予议叙。一、军营自将军、参赞、至将弁等。其劳绩懋著者。所有革职降级留任处分。概予开复。其无出众劳绩、而曾经战阵者。所有降级留任处分。亦著加恩宽免。一、大兵经过地方。办差官员。俱属急公黾勉。著各该督抚查明。咨部议叙。一、大兵所过州县。除侵盗钱粮、及贻误军需外。一切降罚处分。事在五月初一日以前者。概从宽免。一、川省军营。前后所调马步兵丁。借支行装银两。例应于饷银内分扣还项者。加恩展限三年。一、伤病回营兵丁。不能充伍者。该管将弁、查明本家如有子弟至戚。可以教练差操。即令顶食名粮。免致失所。一、满兵跟役脱逃。如无偷窃军械马匹等情。著照前降宽免余丁谕旨。交部一体核拟发遣。一、台站官员。已有旨查明。交部议叙。其驿站夫役人等。军兴以来。甚属劳苦。著该督抚加意抚恤。一、在京满洲、蒙古、汉军、马步兵丁、俱著加恩赏给一月钱粮。一、京城巡捕三营兵丁。著加恩赏给一月钱粮。一、满洲兵丁披甲。随征效力被伤。不能披甲。及年老有疾退闲者。俱加赏赉。一、国子监贡监生、及各学教习。俱免监期一月。一、直隶、山东、军流以下人犯。业因跸路经由。降旨减等发落。其在京刑部、及各直省军流以下人犯。并著加恩概予减等发落。一、凡流徒人犯。在流徒处所身故。其妻子情愿回籍者。该地方官报明该部。准其各回原籍。一、各省要路桥梁。间有损坏者。地方官查勘应修之处。详报督抚奏明修理。一、各处养济院。所有鳏寡孤独、及残废无告之人。有司留心。以时养赡。毋致失所。于戏。帡鸿禧于六幕。扬徽昭耆定之祥。颁凤诏于十行。会极溥平康之治。布告天下。咸使闻知。　　

○是日。上奉皇太后居畅春园。　　

○幸圆明园。　　

○壬申。上御勤政殿听政。　　

○谕曰、福德现在途中患病。请假调理。理藩院侍郎员缺。著博清额补授。福德到京时。另候谕旨。　　

○刑部奏、逆酋索诺木、及其兄弟大小头人等、暨各犯家属。二百五十余人。械送至京。历蒙廷鞫。并交臣等分别办理。除因病身死各名外。索诺木、系贼酋首犯。其兄莎罗奔冈达克、索诺木彭楚克、甲尔瓦沃杂尔、主谋助恶。其姑阿青、自郎卡殁后。一切听其专主。及官兵攻讨。抵拒肆横。皆其调度。山塔尔萨木坦、丹巴沃咱尔、雍中旺嘉勒、七图甲噶尔思甲布、阿木鲁绰窝斯甲、俱系用事大头人。都甲喇嘛雍中泽旺、堪布喇嘛色纳木甲木灿、助逆咒诅。以上十二犯。罪大恶极。均经凌迟处死。索诺木之母阿仓、头人尼玛噶喇克巴、阿布颇鲁、格什纳木喀尔结、达什色格桑、达尔什纳木甲、达尔什桑卡尔、喀什巴拉木、布笼普占巴、雅玛朋阿库鲁、达什温布策旺、沙巴租普、阿布穆木里撒思、丹扎布僧格、格布尔章、阿杉车斯扃斯达拉等。或党恶与谋。或领兵抗拒。又斯丹巴、系首逆索诺木之弟。七图阿申、系逆犯七图安堵尔之子。阿咱纳、系逆犯蒙固阿什咱阿拉之子。以上十九犯。均经处斩。此外番犯及家属等。永远监禁者、十六名。发往伊犁给厄鲁特为奴者、五十二名。索伦兵丁为奴者、四十五名。三姓为奴者、三十四名。赏功臣之家为奴者、五十八名。跟役班第喇嘛、发往江宁喇嘛寺安插役使者、十五名。通计渠魁首恶、以及逆党余孽。或寘之重典。或贷其余生。悉准情罪之重轻。以彰威德。兹当献俘事竣。请将先后办理缘由。宣示中外。报闻。　　

○癸酉。孝诚仁皇后忌辰。遣官祭景陵。　　

○上诣畅春园、问皇太后安。　　

○还宫。　　

○以江苏苏松粮储道孔传炣、为江苏按察使。　　

○是日起。上以夏至祭地于方泽。斋戒三日。　　

○甲戌。吏部左侍郎刘秉恬、湖广总督富勒浑、四川总督文绶、山西巡抚鄂宝、四川提督桂林、浙江布政使郝硕、河南布政使颜希深、布政使衔李湖、会奏、臣刘秉恬等、现已先后抵省。会同臣文绶等将奏销按照案次。上紧督催。惟每办一路销册。必须将一路站员齐集。方能迅速定案。现分檄各路。将各站员调回。分头赶办。查造既属无难。销追亦可立判。至军需支放。虽有口内口外之分。而按款核销。必须汇成一贯。臣等现会集省城。若仍遵前旨、各归各办。添局既多糜费。覆核亦恐迟延。请将各路报销。令各站员造报。由总理核明。随案移交报销局。各司道覆核后。呈送臣等核定具题。其有例案参差。应销应追。臣等各就知闻。核实酌定。于会办之中。仍寓分查之意。事理既便。自不稽延。得旨、好。尽心妥速为之。　　

○调正黄旗护军统领景熠。为镶黄旗护军统领。正红旗护军统领春宁、为正黄旗护军统领。以正白旗满洲副都统善尔普、为正红旗护军统领。　　

○乙亥。谕、吏部郎中王昶、在军营出力年久。颇著勤劳。著加恩升授鸿胪寺卿。并赏戴花翎。仍在军机处司员上行走。　　

○又谕曰、董天弼、前在布朗郭宗驻守。庸懦贻误。虽死不足蔽辜。因将伊子发遣。以示惩戒。今大功已经告成。所在各项功罪。俱应确核。念董天弼、初随征剿时。尚有出力之处。著加恩将伊现在遣所诸子。俱放回本籍。其各本身原有前程。仍著给还。至宋元俊、获罪本由自取。念其在川年久。亦有微劳。伊子著一体加恩释放回籍。复其衣顶。以示朕肆眚施惠之意。　　

○谕军机大臣等、据文绶奏、打箭炉尚有存米一万八千余石。储峙甚充。凡西藏一路各台。应需官弁兵役口粮。现在足敷支拨。并请查照旧例。量为借给明正番民。分限照数易还稞麦。并将阜和协、应支兵米折色。暂行改支本色一摺。已批该部议奏矣。及覆加披阅。觉该督所办。未为妥协。此等米石。运费甚多。今请借给番民。以青稞易米。价值贵贱。既属悬殊。而兵米向例折色。为数谅属有限。自不值以重价转运之米。漫为散给。该督虽意在出陈易新。且寓体恤官兵之意。然亦当核计所给之米。脚价所费。较之折色浮多若何。若所差不过十之一二。尚不妨暂为给发。倘价值相悬几半。即不便如此筹办。致多糜费。著传谕文绶、另行酌核妥议具奏。寻奏、现据明正土司头人禀称、番民借米。任意花销。催还时又复拮据。不愿领借。无庸办理。至阜和协、改支本色之处。价值相悬几半。自未便改支。臣悉心另议。查该处兵丁。所需食米。原向内地采办。目下军务甫竣。秋成尚早。请准于存米内借支。以供日食。俟米价平减。仍照数还仓。其打箭炉殷实铺户。有愿借者。亦照此办理。报闻。　　

○又谕曰、富德前在军营。多用赏号银两。朕以军营官兵。凡有奋勉出力者。俱核其功绩。分别升拔赏赉。各项加恩之处。不为不多。何以复有赏号名色。节经降旨查询。并交部核办矣。今日据阿桂奏称、赏号一项。系沿川省之旧。不但将军参赞等、各有赏号备用。即总督衙门。亦有赏需银数千两等语。总督养廉丰厚。遇有奖赏之事。理应于养廉内。自行赏给。何得复备赏需款项。此实相沿陋习。亟宜删除。惟新设之成都将军。管辖众番。每有必需赏犒之事。而所定养廉较少。若再令其自行发赏。未免不敷用度。自应酌量加添。俾无缺乏。著传谕文绶、即将该督衙门所有赏需一款。永远裁去。其成都将军。每年应添给养廉数千。以供赏用。但不必仍留赏需名色。将此由四百里传谕如之。仍将作何酌定之处。即行覆奏。　　

○又谕、据海成奏、拏获在逃之巡检。丁楚江、究审定拟一摺。内称、丁楚江、实因患病心迷。思往庐山遁迹。中途风阻。辗转迁延。至三月十八日。始抵星子县城外。经僧纲司报县获解。沿途并无不法事端。及知情藏匿之人等语。所讯供情。尚属不实不尽。丁楚江、于上年十二月十二日潜逃。距就获时。已经三月有余。万安至星子。程途有限。岂能久住舟中。从未上岸。且所＜扌嶲＞止有一役。若俱匿迹船舱。不敢露面。则其数月之间。日用所需。又何人代为照料。此理之显而易见者。况正当查缉逋逃之时。该犯如停舟逗留日久。经过之地。又岂全无盘诘。听其躲避至今。尤非情理。此必岸上别有收留容隐之家。该犯惧累他人。不肯供吐。该抚何以任凭该犯狡词支饰。不加切实严究。海成平日办事。尚属认真。此次讯供。何竟颟顸若此。著传旨申饬。仍即将该犯详悉研讯。务得实情。仍即录取确供。速行覆奏。毋再含糊干咎。　　

○又谕、现在粮艘陆续抵通。其过天津时。一切照料催趱。俱系该总兵之责。吴抡元、甫自天津随至良乡。阅时未久。此次巡幸热河。不必前来接驾。将此传谕知之。　　

○丙子。夏至。祭地于方泽。上亲诣行礼。　　

○诣畅春园、问皇太后安。　　

○幸圆明园。　　

○丁丑。以故奉恩辅国公旌讷亨子积拉堪、袭爵。故奉恩将军成翰子敏凯、明尧子阿尔吉图、袭职。　　

○戊寅。宗人府、都察院奏、议处黄新庄接驾王大臣、未候召见退散二摺。谕曰、宗人府议处王公等、俱议以罚王公俸二年。而都察院于程景伊、永贵、仅议以降二级留任。实属徇情。程景伊、永贵、著改为革职留任。其都察院堂官。著交部议处。　　

○又谕、现在川省军务告竣。文报往来。无须加紧驰递。所有沿途驿站。自应照旧办理。其添设之军台各站。俱著裁彻。　　

○谕军机大臣等、本日户部议驳弘晌等奏、盛京各城兵丁。随缺地亩。请交地方官、按则徵租。将所得租银。折中定价。改给米石一摺。所驳甚是。已依议行矣。各城兵丁。赏给随缺地亩。俾其自为耕种。以资养赡。所以体恤兵丁者。至为周渥。弘晌等、乃因其地有远近。辄欲官为徵收。按价折米。设或丰歉不齐。采买无资。又将作何筹办。该将军等、何未计及于此。至从前定议时。原令将现在闲空荒甸。就近均匀分拨。何以兵丁等受拨之田。悉皆窎远。是当时已属办理不善。即或因地亩不能就近分拨。有断难照办之势。当时即应据实奏明。另为设法妥办。乃历年相沿已久。忽欲一旦更张。又不计其事之是否可行。是徒欲邀誉众兵。而未知通盘筹画。有是理乎。著传谕弘晌等、即将因何如此改办缘由。明白回奏。仍照都议。将其中有无弊混之处。据实奏覆。此旨著由四百里传谕知之。　　

○刑部奏、审讯巳革参赞富德、扣罚土兵盐菜银两、弥补赏需一案。富德仰蒙廷讯。俯首认罪。无可置喙。查富德于赏需项下。扣得元宝六个入己。又收受保举知府曾承谟、馈金五十两。又任性参革副将广著、不候明旨。即令充当兵丁。致广著自戕身死。以上各款。业已罪有应得。至密封清字奏单。所称阿桂手持黄带。口发狂言一节。据供、因被严参。自知必死。必怀愤恨。砌款陷害等语。富德屡获重罪。蒙恩复用。并不奋勉立功。猥鄙贪诈。至将狂悖大逆之词。写列参单。上达御座。以律应寸磔之罪。有心诬陷。应照诬告大逆律拟斩。请旨即行正法。至已革总兵英泰、于富德克扣兵粮。通行舞弊。应发往伊犁、充当苦差。开泰、系富德保举升用。于参奏广著、徇私附和。及押解富德时。并不严加管束。一任伊家人前站骚扰。迨恐彰著难掩。始以一禀塞责。实属狡诈。应发往乌噜木齐当差。候补知府曾承谟、因富德之母生辰。馈送金两。殊属不合。应请交部严加议处。得旨、富德、著即处斩。英泰、开泰、曾承谟、均如所议行。　　

○予故参赞大臣多敏、祭葬如例。　　

○己卯。上诣畅春园、问皇太后安。　　

○工部等部议准、陕甘总督勒尔谨疏称、添设皋兰、平番、二县主簿。裁哈密酤水巡检。移驻嘉峪关各事宜。一、皋兰主簿。专管黄河桥梁船只。支领水手工食。并料理粮饷。抽收木税。一、平番主簿。专管水利。及民间争水词讼。并私销私铸私盐私茶等项。俱准拏解送县查办。其余词讼。不得搀越。一、主簿署。将所裁肃州九家窑州判署。变价建盖。不敷银两。借闲款添补。在该员养廉内。分年扣还。巡检署。照从前所裁酤水巡检例建造。一、主簿照内地佐杂例。各额设养廉六十两。巡检系边缺。设养廉二百两。其俸银俱照例支给。一、铸给皋兰县主簿管理河桥、平番县主簿管理水利、各条记。肃州分驻嘉峪关巡检司印信。一、主簿定为要缺。巡检定为边缺。均令在外拣选调补。从之。　　

○予故陕西延绥镇总兵乌尔纳、祭葬如例。入祀昭忠祠。　　

○庚辰。谕军机大臣等、刑部议驳周元理、咨办旺楚克多尔济一案。请将该犯、及原解原拏人等、解京严行审拟一摺。所驳甚是。已依议行矣。旺楚克多尔济、系已革扎兰。因在土默特、冒戴翎顶。拏解至京。经刑部会同理藩院、拟发往乌噜木齐、充当苦差之犯。自应沿途派委兵役。小心押解。毋致疎虞。乃该犯行至清苑县地方。辄敢带同跟役。骑马潜逃。经该县兵役。赶至山西五台县。始行拏获。经过地方。并未盘诘。已难辞咎。该督获后。即应严审定拟。奏闻办理。何以仍行咨请部示。并为声请应否毋庸再行加罪等语。明系曲为开脱。其解役兵卒。如何疎纵。致令潜逃之处。亦未讯取确供。周元理、久任封疆。不应轻率若此。著传旨申饬。并将旺楚克多尔济主仆二人。及原解原拏人等。派员押解来京。交在京军机大臣、会同刑部。严行审讯。定拟具奏。仍饬沿途地方文武。小心管押。毋得再有疎虞。致干重咎。　　

○以光禄寺卿塔彰阿、户科给事中宗室玉鼎柱、为内阁学士。兼礼部侍郎。　　

○辛巳。谕、户部议覆、山西石楼、蒲县、永和等三县。应补缺额丁徭银两。请将乾隆四十年升补银一百四两零。造入奏销册内题核。其未补银一千五百余两。仍令陆续增补。以复旧额一摺。在部臣自属按例核覆。但查该三县丁缺徭存。乃自明季积习相沿。因循未加厘剔。现在虽日事筹补。究属欠多补少。有名无实。著加恩即将此次补复之数。作为正额。其未补虚额银、一千五百三十七两零。永远豁除。以省滋累。　　

○命侍讲学士朱圭、在尚书房行走。　　

○以太常寺卿耀海、为左副都御史。　　

○以头等侍卫文常、为广州副都统。　　

○旌表守正捐躯甘肃静宁州民朱典媳岳氏。
  </div>
  <div class="pagination">
   <a href="清实录乾隆朝实录_page1337.html">
    上一页
   </a>
   <span>
    ...
   </span>
   <a href="清实录乾隆朝实录_page1333.html">
    1333
   </a>
   <a href="清实录乾隆朝实录_page1334.html">
    1334
   </a>
   <a href="清实录乾隆朝实录_page1335.html">
    1335
   </a>
   <a href="清实录乾隆朝实录_page1336.html">
    1336
   </a>
   <a href="清实录乾隆朝实录_page1337.html">
    1337
   </a>
   <span class="current-page">
    1338
   </span>
   <a href="清实录乾隆朝实录_page1339.html">
    1339
   </a>
   <a href="清实录乾隆朝实录_page1340.html">
    1340
   </a>
   <a href="清实录乾隆朝实录_page1341.html">
    1341
   </a>
   <a href="清实录乾隆朝实录_page1342.html">
    1342
   </a>
   <a href="清实录乾隆朝实录_page1343.html">
    1343
   </a>
   <span>
    ...
   </span>
   <a href="清实录乾隆朝实录_page1339.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
