<!DOCTYPE html>
<html>
<head>
    <meta charset="UTF-8">
    <title>尚史 - 第 26 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚史 - 第 26 页/共 91 页</h1>
    <div class="content">　　伊尹去亳适夏既丑有夏复归于亳入自北门乃遇女鸠女方作女鸠女方【史记】
　　尚书大传伊尹去汤适夏闻夏人饮醉者持不醉者不醉者持醉者相和而歌曰盍归于亳盍归于亳亳亦大矣尹退而闲居深聴乐声更曰觉兮较兮吾大命革兮去不善而就善何乐兮入告于桀曰大命之亡有日矣新序桀作瑶防罢民力殚民财羣臣相持而歌曰江水沛沛兮舟楫败兮我王废兮趣归薄兮薄亦大兮新序乐兮乐兮四牡蹻兮六辔沃兮去不善而从善何不乐兮伊尹知天命之至举觞而告桀曰君王不聴臣之言亡无日矣桀以为妖言于是接履而趣遂适汤汤立为相故伊尹去官入殷殷王而夏亡
　　伊尹相汤伐桀升自陑遂与桀战于鸣条之野作汤誓夏师败绩汤遂伐三朡俘厥宝玉谊伯仲伯作典宝【女鸠女方典实篇俱亡　书序】
　　吕氏春秋汤欲令伊尹往视旷夏恐其不信汤亲射伊尹伊尹奔夏三年反报于亳曰桀迷惑于末嬉好彼琬琰不恤其众众志不堪上下相疾民心积怨皆曰上天弗恤夏命其卒汤谓伊尹曰若告我旷夏尽如诗汤与伊尹盟以示必灭夏伊尹又复徃视旷夏聴于末嬉末嬉言曰今昔天子梦西方有日东方有日两日相与鬭西方日胜东方日不胜伊尹以告汤商涸旱汤犹发师以信伊尹之盟故令师从东方出于国西以进未接刃而桀走逐之至大沙身体离散为天下戮説苑汤欲伐桀伊尹曰请阻之贡职以观其动桀怒起九夷之师以伐之伊尹曰未可彼尚犹能起九夷之师是罪在我也汤乃谢罪请服复入贡职明年又不贡职桀怒起九夷之师九夷之师不起伊尹曰可矣汤乃兴师伐而残之迁桀南巢　二説谬
　　汤乃践天子位汤有旱灾伊尹作为区田教民粪种负水浇稼【汜胜之书】
　　又发庄山之金铸币通有无于四方以赈救之民以不困【大纪】
　　其兴土功也使修胫者跖镢强脊者负土眇者凖伛者涂各有所宜而人性齐【淮南子】
　　周书汤谓伊尹曰诸侯来献或无牛马之所生而献逺方之物事实相反今吾欲因其地势所有献之其为四方献令伊尹于是为四方令曰臣请正东符娄仇州伊虑沤深九夷十蛮越沤鬋髪文身请令以鱼支之鞞【阙】鲗之醤鲛利剑为献正南瓯邓桂国损子产百濮九菌请令以珠玑瑇瑁象齿文犀翠羽菌鹤短狗为献正西昆仑狗国思亲枳已阘耳贯胸雕题离邱漆齿请令以丹青白旄纰江厯龙角神龟为献正北空同大夏莎车姑他旦畧貌胡戎翟匈奴楼烦月氐犁其龙东胡请令以槖駞白玉野马騊駼駃騠良弓为献
　　汤崩太子太丁未立而卒太丁之弟外丙立外丙崩弟中壬立中壬崩伊尹乃立太丁之子太甲太甲成汤适长孙也太甲元年伊尹作伊训肆命徂后【康成注肆命者陈政教所当为也徂后者言汤之法度也二篇亡】帝太甲既立【尹放太甲即于元年史记作三年误】不明暴虐不遵汤法乱徳于是伊尹放之于桐宫伊尹摄行政当国帝太甲居桐宫三年悔过自责反善于是伊尹乃迎帝太甲而授之政帝太甲修徳诸侯咸归殷百姓以宁伊尹嘉之乃作太甲训三篇褒帝太甲称太宗【史记】
　　太甲崩子沃丁立沃丁八年伊尹卒百有余嵗沃丁以三公礼葬之祀以太牢【帝王世纪】
　　括地志伊尹墓在洛州偃师县西北八里
　　咎单遂训伊尹作沃丁【书序】
　　咎单为汤司空作明居明居民之法也【马融史记注】
　　説苑汤尝问伊尹曰三公九卿二十七大夫八十一元士知之有道乎对曰昔者尧见人而知舜任人然后知禹以成功举之夫三君之举贤皆异道而成功然尚有失者况无法度而任己意用人必大失矣故君使臣自贡其能则万一之不失矣昔者虞舜左禹右臯陶不下堂而天下治此使能之效也汤曰其相去何如对曰三公者知通于大道应变而不穷辨于万物之情通于天道者也故三公之事常在于道九卿者不失四时通于沟渠修隄防树五谷通于地利者也故九卿之事常在于徳大夫者出入与民同众去取与民同利通于人事者也故大夫之事常在于仁列士者知义而不失其心事功而不专其赏忠政强谏而无奸诈去私立公而言有法度故列士之事常在于义故道徳仁义定而天下正汤曰所以立之者何也对曰三公者所以参五事也九卿者所以参三公也大夫者所以参九卿也列士者所以参大夫也故参而有参是谓事宗事宗不失外内如一
　　子伊陟为帝太戊相亳有祥桑谷共生于朝一暮大拱大戊惧问伊陟伊陟曰臣闻妖不胜徳帝之政其有阙与帝其修徳太戊从之而祥桑枯死太戊赞伊陟于庙伊陟让作原命【史记】
　　论曰士君子无所遇知文龙斑豹没身焉耳乃有莘假媵君臣有孚遇也暨乎嗣君不恵宅桐居忧又其变已然汤伐尹放卒资口实于季世唯圣启盗防庄喻之悲夫至于放桐自立杀尹立陟竹书缪纪又不足辩也纪年伊尹放太甲于桐乃自立太甲潜出自桐杀伊尹立其子伊陟伊奋命复其父之田宅而中分之杜预曰此当时雑记未足以取审也
　　巫咸　臣扈　巫贤　甘盘
　　巫咸臣扈佐帝太戊臣扈格于上帝巫咸乂王家【尚书】伊陟赞于巫咸作咸乂四篇【篇亡书序】
　　巫贤巫咸之子也佐帝祖乙殷复兴甘盘武丁所旧学者【蔡沈书传】并为殷贤臣
　　史记正义巫咸及子贤冡在苏州常熟县西海虞山上盖吴人也
　　傅説
　　傅説身如植鳍【荀子】
　　尝为胥靡筑于傅险武丁即位思复兴殷而未得其佐三年不言政事决定于冡宰以观国风武丁夜梦得圣人以梦所见视羣臣百吏皆非也于是乃使百官营求之野得説于傅险中见于武丁武丁曰是也与之曰果圣人举以为相殷国大治【史记】
　　墨子傅説居北海之洲圜土之上衣褐帯索庸筑于傅岩之城武丁得而举之立为三公
　　以其得之傅险故曰傅説【帝王世纪】
　　置诸左右命之曰朝夕纳诲以辅台徳若金用汝作砺若济巨川用汝作舟楫若嵗大旱用汝作霖雨説复于王曰惟木従绳则正后従諌则圣后克圣臣不命其承畴敢不只若王之休命【尚书】
　　庄子天道可传而不可得得而不可见傅説得之以相武丁奄有天下乘车维骑箕尾而比于列星祖已　祖伊
　　祖已事武丁武丁数祭以徼福会彤日有飞雉登鼎耳而雊武丁惧【史记】
　　祖己曰惟先格王正厥事乃训于王曰惟天监下民典厥义降年有永有不永非天夭民民中絶命民有不若徳不聴罪天既孚命正厥徳乃曰其如台呜呼王司敬民罔非天典祀无丰于昵【尚书】
　　武丁修政行徳天丁咸驩殷道复兴【史记】
　　史记武丁崩祖已嘉武丁之以祥雉为徳立其庙为髙宗遂作髙宗彤日及训　説误
　　祖已之后曰祖伊【孔安国注】
　　当帝纣之时西伯以黎为不道举兵伐而胜之祖伊恐纣恶不悛势必及殷乃自其邑奔告于王【蔡沈书传】
　　曰天子天既讫我殷命格人元龟罔敢知吉
　　论衡纣时灾异繁多七十卜而皆凶故祖伊曰格人元龟罔敢知吉
　　非先王不相我后人惟王淫戏用自絶故天弃我不有康食不虞天性不迪率典今我民罔弗欲丧曰天曷不降威大命不挚今王其如台王曰呜呼我生不有命在天祖伊反曰呜呼乃罪多参在上乃能责命于天殷之即丧指乃功不无戮于尔邦【尚书】
　　论曰殷道中兴乃縁寤寐以假权精诚感孚理有或然者不然而泥首胥靡版筑终老説亦细夫等夷焉耳祖伊言切而婉姑容暴主然与龙比争烈可也
　　孝己
　　孝己者武丁之贤子也其母蚤死武丁惑后妻之言放之而死天下哀之【帝王世纪】
　　防子　【防仲附】
　　防子名启帝乙长子纣之庶兄也启母贱故不得嗣吕氏春秋纣同母三人长曰防子次曰仲衍次曰受徳受徳乃纣也纣母生防子与仲衍也尚为妾为妻而后生纣纣父母欲置防子为太子太史争之曰有妻之子不可置妾之子纣故为后
　　纣淫乱防子数谏不聴【史记】
　　痛殷之将亡乃谋于箕子比干【蔡沈书传】
　　曰父师少师殷其弗或乱正四方我祖底遂陈于上我用沈酗于酒用乱败厥徳于下殷罔不小大好草窃奸宄卿士师师非度凡有辜罪乃罔恒获小民方兴相为敌讐今殷其沦丧若涉大水其无津涯殷遂丧越至于今曰父师少师我其发出狂吾家耄逊于荒今尔无指告予颠隮若之何其父师若曰王子天毒降灾荒殷邦方兴沈酗于酒乃罔畏畏咈其耉长旧有位人今殷民乃攘窃神只之牺牷牲用以容将食无灾降监殷民用乂雠敛召敌雠不怠罪合于一多瘠罔诏商今其有灾我兴受其败商其沦丧我罔为臣仆诏王子出迪我旧云刻子王子弗出我乃颠隮自靖人自献于先王我不顾行遯【尚书】
　　防子遂亡
　　史记纣杀王子比干箕子曰父子有骨肉而臣主以义属故父有过子三谏不聴则随而号之人臣三谏不聴则其义可以去矣太师少师乃劝防子去遂行防子去在比干谏之先既云纣杀比干又云太师
　　少师劝行説误
　　周克殷武王封纣子禄父以续殷祀禄父叛周诛成王求防子以代殷后奉其先祀作防子之命国于宋左传僖六年蔡穆公将许僖公以见楚子许男面缚衔璧大夫衰绖士舆榇楚子问诸封伯对曰昔武王克殷防子启如是武王亲释其受其璧而祓之焚其榇礼而命之使复其所楚子从之殷本纪防子数谏不聴乃与太师少师谋遂去比干强谏纣纣剖比干箕子惧佯狂为奴纣又囚之殷之太师少师乃持其祭乐器奔周又宋世家周武王伐纣克殷防子乃持其祭器造于军门肉袒面缚左牵羊右把茅膝行而前以告武王乃释防子复其位如故　按防子与太师少师谋去止此太师少师者箕子比干也太师少师持祭乐器奔周者殷之乐官也防子牵羊把茅或如左氏之説若夫持器造门则由太师少师混一而误也史二説自戾当从殷纪为正
　　防子仁贤故殷之余民甚爱戴之防子卒立其弟衍是为防仲【史记】
　　家语防子弟仲思名衍一名泄
　　礼曰防子舍其孙腯而立衍是也
　　新语防子伤殷之将亡终不可奈何见鸣鹄髙飞援琴作操其声清以浮
　　箕子
　　箕子名胥余纣之亲戚或以为诸父或以为庶兄为纣太师【史记】
　　索隠司马彪云箕子名胥余马融王肃以为纣之诸父服防杜预以为庶兄
　　纣始为象箸箕子叹曰彼为象箸必为玉桮为桮则必思逺方珍怪之物而御之矣舆马宫室之渐自此始不可振也【史记】
　　纣为长夜之饮惧以失日问其左右尽不知也乃使问箕子箕子谓其徒曰为天下主而一国皆失日天下其危矣一国皆不知而我独知之吾其危矣辞以醉而不知【韩非子】
　　纣为淫佚箕子谏不聴人或曰可以去矣箕子曰为人臣谏不聴而去是彰君之恶而自説于民吾不忍为也乃被发佯狂而为奴遂隠而鼓琴以自悲故传之曰箕子操【史记】
　　古今乐録箕子佯狂痛宗庙之为墟乃作歌曰嗟嗟纣为无道杀比干嗟复重嗟独奈何漆身为厉被发以佯狂今奈宗庙何天乎天哉欲负石自投河嗟复嗟奈社稷何后传以为操韩诗外传箕子曰知不用而言愚也杀身以彰君之恶不忠也二者不可然且为之不祥莫大焉遂被发佯狂而去
　　武王既克殷命召公释其囚箕子不忍周之释走之朝鲜武王闻之因以封之【尚书大传】
　　箕子因教以礼义田蚕置八条之教
　　汉书八条相杀以当时偿杀相伤以谷偿相盗者男没入为其家奴女为婢欲自赎者人五十万虽免为民俗犹羞之嫁娶无讐音义八条不具见
　　遂乃邑无淫盗门不夜扄囘顽薄之俗就寛畧之法故东夷通以柔谨为风【后汉书】
　　箕子既受周之封不得无臣礼十三祀来朝【尚书大传】武王访于箕子箕子为陈洪范【尚书】
　　史记武王克殷后二年问箕子殷所以亡箕子不忍言殷恶以存亡国宜告武王亦丑故问以天道　克殷后二年误
　　箕子朝周过故殷墟感宫室毁壊生禾黍箕子伤之欲哭则不可欲泣为其近妇人乃作麦秀之诗以歌咏之其诗曰麦秀渐渐兮禾黍油油彼狡童兮不与我好兮所谓狡童者纣也殷民闻之皆流涕云【史记】
　　杜预注梁国县有箕子冡
　　比干
　　王子比干者亦纣之亲戚也【史记】
　　为纣少师见纣淫泆乃叹曰主暴不谏非忠也畏死不言非勇也过则谏不用则死忠之至也君有过不以死争则百姓何辜【韩诗外传】
　　乃直谏纣纣怒曰吾闻圣人之心有七窍信诸遂杀比干刳视其心【史记】
　　括地志比干墓在卫州汲县北十里
　　论曰嗟乎殷之亡天也有防子而不得嗣有箕子比干而不得其君仁圣比肩曽无救于亡谓非天乎殊行归仁君子葢伤之已防子去者去其位耳若夫抱器适周迹邻于叛【宋世家武王伐纣防子抱其祭器造于军门】杀身章恶短知贻讥【中论殷有三仁防子介于石不终日箕子内难而能正其志比干谏而剖心君子以防子为上箕子次之比干为下春秋大夫见杀皆讥其不能以知自免也】所论非中吾无取焉
　　彭咸　老彭
　　彭咸殷贤大夫谏其君不聴投水而死【楚辞注】
　　又老彭亦殷贤大夫孔子曰述而不作信而好古窃比于我老彭【鲁论】
　　又曰昔老彭及仲傀政之教大夫官之教士技之教庶人扬则抑抑则扬缀以徳行不任以言【大载记】老彭与彭咸为一人二人未详
　　商容
　　商容殷之贤人也百姓爱之纣废之不用【史记】
　　武王既胜纣师商容及殷民观周军之人见毕公至殷民曰是吾新君也容曰非也视其为人严乎将有急色故君子临事而惧见太公至民曰是吾新君也容曰非也视其为人虎据而鹰趾当敌将众怒威自倍见利即前不顾其后故君子临众果于进退见周公至民曰是吾新君也容曰非也视其为人忻忻休休志在除罪是非天子则周之相国也故圣人临众不恶而严见武王至民曰是吾新君也容曰然圣人为海内讨恶见恶不怒见善不喜顔色相副是以知之【帝王世纪】
　　遂自亡
　　乐记武王克殷反商使之行商容而复其位
　　武王入殷命毕公表商容之闾命闳夭封比干之墓命南宫括散鹿防之财发钜桥之粟归顷宫之女而民知方曰王之于仁人也死者封其墓况生者乎王之于贤人也亡者表其闾况在者乎王之于财也聚者散之况复籍乎王之于色也在者归其父母况复征乎【尚书大传】韩诗外传商容尝执羽籥冯于马徒欲以伐纣而不能去伏于大行及武王克殷欲以为三公容辞曰吾尝冯于马徒欲以伐纣而不能愚也不争而隐无勇也愚且无勇不足以备乎三公固辞不受君子曰商容可谓内省而不诬能矣胶鬲
　　胶鬲纣贤臣遭殷末之乱鬻贩鱼盐文王举之于殷武王伐殷至鲔水殷使胶鬲周师武王见之胶鬲曰西伯将何之无欺我也武王曰不子欺将之殷也胶鬲曰朅至武王曰将以甲子至殷郊子以是报矣胶鬲行天雨日夜不休武王疾行不辍军师皆谏曰卒病请休之武王曰吾已令胶鬲以甲子之期报其主矣今甲子不至是令胶鬲不信也胶鬲不信其主必杀之吾疾行以救胶鬲之死也武王果以甲子至殷郊殷已先陈矣因战大克之【吕氏春秋】韩非子周有玉版纣使胶鬲索之文王不予费仲来求因予之是胶鬲贤而费仲无道也
　　商逸民传　伯夷　叔齐
　　伯夷叔齐
　　春秋少阳篇姓墨伯夷名允字公信叔齐名致字公达夷齐其諡也风俗通姓墨胎氏
　　孤竹君之二子
　　路史孤竹君炎帝之后姜姓之国吕氏春秋孤竹君殷汤三月丙寅日所封相传至夷齐之父名初字子朝
　　父欲立叔齐其父卆叔齐让伯夷伯夷曰父命也遂逃去叔齐亦不肯立而逃之国人立其仲子【史记】
　　列士传让与异母弟伯僚
　　伯夷叔齐目不视恶色耳不聴恶声非其君不事非其民不使非其友不友不立于恶人之朝不与恶人言治则进乱则退横政之所出横民之所止不忍居也当纣之时居北海之濵以待天下之清也闻文王作兴曰盍归乎来吾闻西伯善养老者【孟子】及至西伯卒武王载木主号为文王东伐纣伯夷叔齐扣马而谏曰父死不葬爰及干戈可谓孝乎【按武王立九年而观兵十三年而伐殷父死不塟説误】以臣弑君可谓仁乎左右欲兵之太公曰此义士也扶而去之武王以平殷乱天下宗周而伯夷叔齐耻之义不食周粟隠于首阳山采薇而食之及饿且死作歌其辞曰登彼西山兮采其薇矣以暴易暴兮不知其非矣神农虞夏忽焉没兮我安适归矣吁嗟徂兮命之衰矣【史记】
　　或告伯夷叔齐曰子【谓禄父】在父师【谓箕子】在夷奄孤竹而君之以夹煽王烬商可复也子其勉之伯夷叔齐曰此非吾事也曰然则叩马而谏何为曰为万世之君臣也曰然则今何为曰有死耳曰有死而何以采薇为天下周之天下则山亦周山也薇亦周薇也采薇而食无乃欲死而求生乎遂饿而死【汲书】
　　古史考夷齐采薇而食野有妇人谓之曰子义不食周粟此亦周之草木也于是饿死列士传夷齐采薇而食王摩子入山难之曰君不食周粟而隠周山食周薇奈何二人遂不食薇饿而死吕氏春秋伯夷叔齐相谓曰吾闻西方有偏伯焉似将有道者今吾奚为处乎此哉西行如周至于岐阳则文王没矣武王即位王使叔旦就胶鬲于四内而与之盟曰加富三等就官一列为三书同辞血之以牲埋一于四内皆以一归又使保召公就防子开于共头之下而与之盟曰世为长侯守殷常祀相奉桑林宜私孟诸为三书同辞血之以牲埋一于共头之下皆以一归伯夷叔齐闻之相视而笑曰譆异乎哉此非吾所为道也昔者神农氏之有天下也时祀尽敬而不祈福也其于人也忠信尽治而无求焉乐正与为正乐治与为治上谋而行货阻兵而保威也割牲而盟以为信因四内与共头以明行扬梦以説众杀伐以要利以此绍殷是以乱易暴也吾闻古之士遭乎治世不避其任遭乎乱世不为茍存今天下闇周徳衰矣与其并乎周以漫吾身也不若避之以洁吾行二子北行至首阳之下而饿焉
　　孔子曰伯夷叔齐不念旧恶怨是用希求仁而得仁又何怨又曰不降其志不辱其身伯夷叔齐与【论语】
　　殷长者　【二虏附】
　　殷长者殷之逸民武王入殷闻殷有长者武王徃见之而问殷之所以亡殷长者对曰王欲知之请以日中为期武王与周公旦明日早要期则弗得也武王怪之周公曰吾知之矣此君子也取不能其主有以其恶告王不忍为也若夫期而不当言而不信此殷之所以亡也以此告王矣武王胜殷又得二虏而问焉曰若国有妖乎一虏对曰吾国有妖昼见星而天雨血一虏对曰此则妖也虽然非其大者也吾国之妖甚大者子不聴父弟不聴兄君令不行武王避席再拜之【吕氏春秋】
　　新序武王伐殷得二大夫而问之曰殷国将亡亦有妖乎一人曰殷国常雨血雨灰雨石小者如鸡子大者如箕尝六月雨雪深尺余武王曰大哉妖也一人对曰非大妖也殷之大妖三十六章殷君喜射人喜以人食虎喜剖人心喜杀孕妇以信为不信以诬真以忠为不忠忠谏者死阿防者赏以君子为下以小人为上以佞辩为相以女子为政急令暴取万民愁苦喜田猎走狗试马出入不时不避大风甚雨不避寒暑喜修治池台日夜无已喜为酒池肉邱牛饮者三千人饮之以金鼓坐起无长防之序贵贱之礼聴谗用誉无功者赏无徳者富所爱身制礼令无礼仪无圣人无贤士无衡概斗斛尺寸锱铢有罪赦无罪诛此殷之大妖也
　　论曰太史公闻采薇之歌曰由此观之怨邪非邪或曰天道无亲常与善人若伯夷叔齐可谓善人者非邪积仁絜行如此而饿死天之报施善人其何如哉斯言也有所激耳若夫八百防同而二人叩马所持卓然固万世之经采薇而死含笑得天夫何怨哉泰伯让周比干殉殷夷齐兼之诗曰惟其有之是以似之伟哉
　　商佞幸传　崇侯虎　费仲　飞亷　恶来　【王子须　雷开左强附】
</div>
    <div class="pagination">
<a href="尚史_page25.html">上一页</a><span>...</span><a href="尚史_page21.html">21</a><a href="尚史_page22.html">22</a><a href="尚史_page23.html">23</a><a href="尚史_page24.html">24</a><a href="尚史_page25.html">25</a><span class="current-page">26</span><a href="尚史_page27.html">27</a><a href="尚史_page28.html">28</a><a href="尚史_page29.html">29</a><a href="尚史_page30.html">30</a><a href="尚史_page31.html">31</a><span>...</span><a href="尚史_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
