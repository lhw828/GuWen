<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 513 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 513 页/共 1860 页</h1>
    <div class="content">○又谕曰、吏部查奏京堂、翰詹、科道、及布、按、等官降革原案内。所有陈世烈、通智、励宗万、富德、陈浩、雅琦、湛露、韩光基、阿拉布坦、陈象枢、高越、王玠、王廷诤、孔传焕等、十四员。著该部行文调取引见。酌量录用。　　

○壬戌。除台湾府属彰化县、水冲沙压田园、额徵粟、一百四十石有奇。匀丁银、七两有奇。　　

○癸亥。谕曰、顺天乡试房考。定例分经校阅。遵行已久。近有人奏称、欲除内帘寻查关节之弊。请将房考只分房数。不分某经某房者。查旧例、房考校阅试卷。原不分经。后因内帘收掌官、有先将红号关通。临期分递某房考校阅之弊。因掣签分经以限制之。是分经原以除弊。不必再为更改。惟是一经之中。用房考数员。内有籍系同省者。平居素为习熟。入帘时彼此相通。易于照应。朕意不若于定例之中。稍示变通之法。嗣后房考入闱。仍著照旧掣签分经。其一经之内。房考有籍系同省者。令主考官临时酌量对调。阅看他经。亦或厘剔弊端之一道。著为令。　　

○谕军机大臣等、副都统衔纪山来京。问伊藏内之事。大约与从前所奏略同。但云珠尔默特那木扎勒、秉性暴虐。众心怨怒。若不改悔。恐不免谋害等语。前纪山在彼办事。用意太过。致伊等生疑。可寄信傅清、拉布敦等、诸事以诚实示之。安详办理。不必访问伊等之事。免生疑虑。再从前拉布敦更换纪山时。闻珠尔默特那木扎勒业已生疑。所有派副都统衔班第更换拉布敦之旨。暂不必宣布。俟稍缓再行更换。至殊尔默特那木扎勒回藏后。情形若何。令其详悉奏闻。　　

○甲子。上诣畅春园、问皇太后安。奉皇太后幸同乐园。侍早晚膳。御长春仙馆。至戊辰皆如之。　　

○谕、前经降旨。张廷玉所受恩赐物件。俱著追缴。是以令内务府总管德保、前往伊在京赐第内查看。原令将赏赐物件及官房收回。乃并将伊家私有之物。概行查办。殊属错误。著将御赐物件收回。此外查过物件。俱著给还伊家。至护国寺并蚕池口住房。俱属恩赐官房。但蚕池口住房。系圣祖仁皇帝赐伊父原任大学士张英者。仍加恩听伊子孙居住。其护国寺恩赐官房。自应收回。著将此房赏给大学士史贻直居住。其查出现存一万五千余银。著交贮内务府库内。伊有应代朱荃赔交赎罪官项。著于数内扣抵。　　

○又谕曰、周绍儒身获罪谴。发往军台。自应实心效力。以赎前愆。乃伊在台安坐。全无出力之处。伊身系旗人。岂应出此。殊属不堪。著发往拉林阿勒楚喀地方、种地赎罪。所有伊坐台之缺。该部照例派员更换。　　

○以浙江象山协副将常岱为江南寿春镇总兵。　　

○乙丑。谕、据船厂副都统松阿里奏称、今年六七两月。船厂地方阴雨连绵。江水涨溢。该处城内城外旗民房舍田亩。以及仓粮。俱被水淹。人亦间有被伤者。朕闻之深为轸念。恐被灾之后。粮价腾贵。或致乏食。著照松阿里所请。将被灾乏食旗人、于彼处仓储内。先借给三月口粮。民人、著动用该同知所管仓粮。按照人口、散给一月。有应行借给者。亦准其借给。仍交松阿里、立柱、办理。此外有应接续散给之处。作何筹办。方令不致失所。并将被伤人数。漂没房间地亩数目。一面即行详查。应如何悉心筹画。妥协办理之处。著速行具奏。　　

○礼部议覆、云南巡抚图尔炳阿奏称、缅甸初次奉表称臣纳贡。应准其来京。从之。　　

○丙寅。谕、前经太仆寺奏明。所有牧场马匹。请派副都统一员。会同太仆寺堂官挑选。于九月内赶赴京师。以备明年需用。今据熊学鹏等奏称、满少卿阿布纳、业经奉派随往河南。满卿世贵、奉差前往养息牧等处。所有汉卿汉少卿职名。恭候钦点一员前往。抑或令满卿世贵、于办理养息牧等处事竣。由彼处即到牧场。会同办理等语。国家建官分职。满汉从无歧视。其急公亦当一致。太仆寺虽有查马但派满堂之例。此亦相沿陋习。未必不出于汉堂之规避也。况世贵现在奉差养息牧。该衙门既以汉堂官名签请点。自应候旨派往。乃又称世贵八月内竣事。仍赴牧场。岂太仆寺事务。必系满员专责。而汉堂官即不在应派之列。其进呈名签。苐属虚文塞责耶。熊学鹏身为冏寺正卿。前日越殂渎陈。所言又非裨益政务之实。不过沽名为己。朕已宽宥。今于本身责任之事。乃并无急公之意。言特两端。心存规避。视出差劳苦之事。若非汉员所应办者。于奉职鞠躬之义谓何。熊学鹏、交部严察议奏。卫廷璞、随同陈奏。著一并察议。此差即派熊学鹏前往。会同副都统普庆办理。　　

○贷江苏铜山、沛县、砀山、三县雹灾饥民。并缓徵本年额赋。　　

○丁卯。上诣安佑宫行礼。　　

○谕、据江南河道总督高斌等奏称、六月二十七日。清河县运河北岸豆班集堤工漫溢。当即进埽抢筑。堵塞漫口。计坝工长五十丈。于七月十六日合龙等语。此番伏水异涨。较甚往年。该督等董率文武河员。儹备工料。昼夜抢筑。合龙顺捷。工程稳固。漫水消涸。共庆安澜。甚属可嘉。所有在堵工筑人员。俱著查明交部议叙。　　

○山东巡抚准泰疏报、东平、聊城、等县开垦乾隆十三年分旱田、三顷有奇。　　

○戊辰。谕、叔恂郡王年老。著赐金黄色纱蟒袍。并许嗣后即服用金黄色。　　

○赈恤浙江淳安县水灾饥民。分别蠲缓新旧额赋。　　

○己巳。上奉皇太后还宫。　　

○诣大高殿、寿皇殿、行礼。　　

○诣寿康宫问皇太后安。　　

○谕、前经降旨、于南漕尾帮未交仓粮数内。截留千万石。贮天津北仓备用。今据该督方观承摺奏。尚有应行平粜。及酌借耔种口粮之处。著再截留漕粮十万石。一并存贮。务使拨用宽裕。缓急有资。副朕轸念民依至意。该部遵谕速行。　　

○谕军机大臣等、天津盐政丽柱、在任与该处商人往来交结。经朕降旨申饬。较前已为收敛。但闻其尚有操守不谨之处。盐道叶昱、于伊任亦不相宜。彼中颇有物议。伊二人俱由户部司员外用。恰值同事。不无扶同附和。此语虽得之风闻。但人言如此。亦不可不加详察。著传谕该督方观承、令其密为查访。伊等果有累商肥橐确款。即行据实奏闻。或出自外间浮论。亦著据实具奏。不必因有此旨。豫存成见。故为吹求。惟虚公办理。无容心焉可也。　　

○旌表守正捐躯之江苏丹徒县民陈仁声妻田氏。　　

○庚午。上诣皇太后宫问安。　　

○幸瀛台。　　

○兵部议覆漕运总督瑚宝奏、请改卫守备千总繁缺。仪徵、宿州、金山、凤阳中卫、等守备。归并扬州、长淮、镇海、凤阳、等四卫守备兼管。又扬州卫四帮、并入三帮。镇江卫中帮、并入前后两帮。安庆前后两帮、并为一帮。建阳卫宁太两帮、并为一帮。杭州右卫守备嘉兴所千总、并入杭州海宁二卫守备兼管、在案以两卫之事并入一卫。两帮之船并入一帮。应如所请、除扬州、杭州、二卫守备员缺。业经改为繁缺。均毋庸议外。应将江南镇海、凤阳、长淮、三卫。及浙江海宁卫改为嘉兴卫守备员缺。扬州卫三帮、镇江卫前后两帮、安庆卫帮、建阳卫宁太帮、领运千总员缺。均改为繁缺。遇有缺出于事简卫守备千总内。拣选才具优长、并无事故之员。具题调补。所遗员缺归部铨选。从之。　　

○是月。直隶总督方观承奏、津涿被水。查办情形。得旨览奏俱悉。　　

○又奏、六月二十八至七月初一日大雨。保定府河水盛涨查勘被淹村庄堵筑堤埝。及城垣、营房、桥梁、闸座分案估修各情形。得旨、览奏俱悉。今先谒东陵一路。则保定一带诸务。又多余数日之暇矣。所有工程。不致拮据否。　　

○又奏、准工部侍郎三和字寄。内开七月初七日、面奉谕旨。著寄信与直督方观承、令按察使玉麟、同署永定河道僧保住等度量水势情形应缓应急如何加埽护堤之处。接续办理。或现今水势平缓。即便加埽合龙。或俟白露前后水性平定。进埽合龙之处。并保护堤岸埽坝。务期妥协坚固。将水分入引河。复归故道。臣钦遵、一俟玉麟到工。公同商度。妥协办理。现在河水大减。淤滩益宽。其已下之正埽边埽悉皆稳固。幸连日晴霁。不独工程易办。于各处田禾尤属有益。又奏、恳准通州接驾。随谒祖陵。得旨、今年应料理之事颇多。皆须卿亲身前往。至遵化易州。乃系熟路。属员可以承办。仍遵旨在第一行营接驾可也。　　

○又奏、臣路经定州之唐河。新乐之沙河。正定之磁河。均于七月初一日发水。沙磁二河。旋即消退。田禾无损。惟上游阜平县之平阳等三社。山沟居民。被冲瓦草房一百六十余间。冲去男妇十二名口。当经量加抚恤。其唐河暴涨。据报唐县之军城庄等九村庄。曲阳县之南店树等七村庄。被冲房屋共一千余间。男妇一百九十二名口。已委员前往。会同地方官查勘抚恤。并饬该二县拨运仓谷。照例分别给米。至山田被冲者尚少。现在确勘分别办理。定州原报被水之一百余村。今查明成灾稍重者。约有三分之一。其余或水过本轻。或已补种荍麦。现俱分别查办。又闻正定以南。雨水适均。并少积潦。惟月来粮价稍昂。已通饬酌量开仓减粜。得旨、览奏俱悉。督率属员。一切妥为之。　　

○又奏、军机处封寄高斌等抄摺一件豆班集漫口图一幅。行令臣与玉麟、僧保住等、酌量三工漫口现在情形。应否堵筑月堤之处。详悉妥议。臣当即转行玉麟等遵照。比因永定河道白钟山到任。并令参酌。兹据覆称、豆班集漫口。秖系中河余水泛溢。故可择便于水缓处施工。其涨溜全归正河下注。不虞堵截。今永定三工。南为月堤缺口。北为大堤漫口。相对里许。若将月堤堵筑。其已过漫口之全溜。并无去路。实与南河情形不同。现在新开引河。附近漫口。似须仍筑漫口。挤溜归入引河。以复故道等语。与臣意见相同。得旨、是。止可如此办理。　　

○又奏、查永平、宣化、二府所属各州、县、厅、额徵本色屯粮。向有加一余耗。雍正七年。经前任布政使王謩议。每石一斗之内。三升留为鼠耗。七升变价充公。嗣于乾隆二年题准、此后粜价银两。节年动用。祇缘章程未立。迄今未汇案咨销。兹据布政司造册详送。查屯耗一项。虽节年并无侵蚀。但既未按年报销。而徵存粮、亦不按年粜变。恐生弊窦。请嗣后永、宣、二属所收屯耗。责令各该府督催。按年变价解司。以充地方公用。及办差之费。动支随时咨部。仍于奏销时。按年汇册咨部查核。至各属办公借垫。本案俱有应领之项。现在陆续报销。如核减不敷。仍令各属照数完补。以符款额。下部知之。　　

○直隶按察使玉麟奏、漫口进埽平稳情形。得旨、必俟合龙。此心始慰耳。白钟山乃老河员。可令其将现在情形。并如何进埽。可以成工速而永巩固之处。速行明白奏来。寻奏、据白钟山将现在水势浅深、漫口面宽、应如何进埽各情形。开单代奏。近日天气晴明。水势平稳。本日微雨随霁。得旨、览奏俱悉。昨日工所雨虽小。恐上游或大。秋汛之际。汝等应加意紧防。虽合龙可稍迟待。而已成之工。必不可再弃也。慎之。　　

○天津镇总兵王进泰奏、六月二十八九日等日。雨水过多情形。得旨、知道了。近日情形又复如何。将来被水成灾者、约有几分。尚可望收成者、约有几分。详查速奏。　　

○两江总督黄廷桂奏、六月大雨水涨。六塘河堤工。漫决不止一处。而豆班集尤要。虽经高斌等、督率抢筑。但漫决既广。沿河居民。猝被水灾。未免失所。现委员驰赴各处。勘明是否成灾。并民人有无伤损另报。臣即亲往查勘。如贫民乏食。即照猝被水灾之例。酌量抚恤。房屋倒塌。亦照例给修葺费。得旨、是督率属员详查妥办。毋致遗滥可也。　　

○又奏、安徽歙县绩溪等县、续报被水情形。得旨、今年雨水颇大。朕甚为两江系念。其为灾较之七八年究为何如。　　

○又奏、遵旨议覆、南昌镇总兵杨大立奏、请将饶州营添设唬船二只。配兵游巡。应如所奏建造。又兵丁习射。战箭鈚箭兼习。查习射止在弓硬射准。不在箭簇。所以内而八旗。外而各省。均未有鈚战兼习者。应无庸议。得旨、如所议行。　　

○江南河道总督高斌、协办河务侍郎张师载奏、豆班集漫口三十余丈。水深溜急。难以刻期合龙。查迤上三岔过水纤道之下纤道。距大堤中宽亦不过三十余丈。深仅二丈。溜势宽缓。施工较易。令即于此处进埽。顺溜抢筑。使涨水全归正河。约计本月初十间合龙后。豆班集漫口上下。自必立涸。仍即将大堤缺口填土。夯硪坚实。得旨、所见是。知道了。　　

○又奏、邳、宿、湖河异涨情形。得旨、览奏俱悉。异涨既比雍正八年为甚。其成灾较雍正八年为如何。速行详查具奏。寻奏、查雍正八年、因黄河堤工十余处过水。又洪泽湖天然坝启放。故被灾较多。本年黄河堤岸巩固。天然坝坚闭未启。是以水势虽大。而成灾处。较雍正八年。仅十之二三。现在该督抚委员查勘分数。酌量抚恤。民情安帖。得旨、览奏稍慰。　　

○安徽巡抚卫哲治奏、参劾全椒县知县王宗洛原委。乃臣先有所闻。面谕滁州知州朱橒、查明实在劣迹请参。今遵旨据实陈明得旨、外省诸事不实。近省较差。远者较甚。亦岂仅止此一事耶。嗣后但视汝等所为耳。今又留汝此任。汝宜审之勉之。　　

○又奏谢留任恩。得旨、汝前任甚不满朕意。兹以一时无人。故复留汝。若不奋勉改过。以此为得计。则非矣。　　

○江西巡抚阿思哈、奏报沿河州县被水情形。得旨、其有成灾者。善为赈恤。毋致失所也。　　

○闽浙总督喀尔吉善奏、闽省州县被水情形。得旨、毋存讳饰之意。督率属员详妥查办抚恤。　　

○福建布政使陶士僙奏、办理水灾赈恤情形。得旨、虽按例赈恤。而办理在人。须妥为之。　　

○湖广总督永兴奏、两湖丰稔。间有一二被水处。灾轻易办各情形。得旨、览奏俱悉。被水之处。虽系一隅。然应加意抚恤。毋致失所也。　　

○河南巡抚鄂容安奏、拏获汝宁、南阳、各属私贩棍徒。殃民首恶。严审办理缘由。得旨、足见留心察吏安民。甚嘉悦览之。　　

○山西巡抚阿里衮奏、阳曲、榆次、太原、三县被水抚恤情形。得旨、览奏俱悉。其有成灾者。毋致隐漏。加意抚恤可也。　　

○四川总督策楞、提督岳钟琪奏、成都府属灌县地方。乾隆六年。经尹继善奏请、于青云沱添设守备、千、把、兵丁、分驻。该处距成都止一百五十里。向系城守管辖。设营时、因威茂改协增兵。将此营改隶威茂。该营为诸番出入总汇。一切夷务番情。稽查办理。祇以松藩镇所属。凡文报皆由协、由镇、以至省城。批查转发。层次而下。绕道至一千四百余里之远。不免迟误。请将青云沱照旧归城守营。其附近之灌县、郫县、崇庆等汛。即令青云营守备兼辖。再城守系参将营制。今既增隶青云沱。则汛地加多。稽察不易。所有城守营管辖之潼绵营都司一员。千总一员。把总二员。马步兵三百名。改隶川北镇就近统辖。得旨、著如所议行。　　

○又奏、前奉谕旨查办啯噜。许以自首免罪。当即出示晓谕。并责成各该镇、道、实力督办。又专派佐杂。协同将备。各于山村僻处。轮流密察。半月一报。数月来陆续据报。自行投首者。一百五十余名。量其才技。并查系平日有名啯噜。即分别饬令入伍充壮管束者。五十余名。随从流荡。有父兄亲族可依。取保约束者。一百余名。又续报拏获八十余名。内有恶迹昭著者数人。即提至省城。用重枷长远枷号。其余或于窃盗案内牵连。及伤人赌博等事。分别究拟。目下啯噜敛迹。地方安静。但恐一有疎懈。又必出而肆横。是以一两月之后。即严檄饬查一次。总期认真到底。一二年后。自可翦其根株。得旨、览奏俱悉。要之以久之言尤当。　　

○又奏、前经廷臣议准归化城都统卓鼐奏、请将川省私垦山田之啯噜奸民。行令查出。使无地容身。其地亩作何酌量纳粮。一并定议。查啯噜惟不乐于垦田安业。是以流为奸匪。而良民实无私垦之事。应毋庸清查地亩。以免扰累。仍饬原派各员。于深山密箐。轮流搜捕。倘有奸匪依聚山中私垦者。严拏究处。所垦之田。即给附近居民耕种。报闻。　　

</div>
    <div class="pagination">
<a href="清实录乾隆朝实录_page512.html">上一页</a><span>...</span><a href="清实录乾隆朝实录_page508.html">508</a><a href="清实录乾隆朝实录_page509.html">509</a><a href="清实录乾隆朝实录_page510.html">510</a><a href="清实录乾隆朝实录_page511.html">511</a><a href="清实录乾隆朝实录_page512.html">512</a><span class="current-page">513</span><a href="清实录乾隆朝实录_page514.html">514</a><a href="清实录乾隆朝实录_page515.html">515</a><a href="清实录乾隆朝实录_page516.html">516</a><a href="清实录乾隆朝实录_page517.html">517</a><a href="清实录乾隆朝实录_page518.html">518</a><span>...</span><a href="清实录乾隆朝实录_page514.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
