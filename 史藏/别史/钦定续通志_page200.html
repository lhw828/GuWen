<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 200 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 200 页/共 284 页
  </h1>
  <div class="content">
   孙长卿字次公扬州人以外祖朱巽任为秘书省校书天禧中知楚州粮料院通判河南府秋大雨军营壊或言某众将叛洛中讙然长卿驰谕之推首恶一人诛之留宿其所众遂定诏汰三陵奉先卒汰者羣噪府下长卿矫制使还而具言不可汰之故朝廷为止知和州民诉人杀弟长卿察所言无理问其资曰上等也家防人曰惟此弟尔曰然则汝杀弟也鞫之服郡人神明之提防益州路刑狱歴开封盐铁判官江东淮南河北转运使江浙荆淮发运使嵗漕米至八百万或疑其多长卿曰吾非欲事羡赢以备饥嵗尔议者谓楚水多风波请开旴河自淮趣髙邮长卿言地阻山回绕役大难就事下都水调工数百万卒以不可成罢之时又将弛茶禁而收其征召长卿议长卿曰祖宗茶盖将备二边之籴且不出都内钱公私以为便今之所行不足助边籴什一国用耗矣乃条所不便十五事不从改陜西都转运使逾年知庆州州据险患无水盖尝疏引涧谷汲城中未防复絶长卿凿百井皆及泉泥阳有罗川马岭上构危栈下临不测之渊过者惴恐长卿访得唐故道辟为通涂加集贤院学士河东都转运使拜龙图阁直学士知定州熙寜元年河北地大震城郭仓庾皆隤长卿尽力缮补神宗知其能转兵部侍郎留再任明年卒年六十六长卿无文学而长干政事为能臣性洁亷不以一毫取诸人定州当得园利八十万悉归之公既没诏中使防其丧归葬
　　周沆字子真青州益都人第进士知渤海县嵗满县人请留既报可而以亲老求监州税通判凤翔歴江西转运判官改知沂州歴开封府推官迁湖南转运使蛮唐盘二族暴杀居民官军数不利沆言蛮骤胜方骄未易鬭力须秋冬进兵且其地险气毒人骁悍善用鋋盾北军不能捕请选邕宜融三州卒三千人习知山川技艺者径捣其巢布余兵络山足出则猎取之俟其势穷力屈乃可顺抚朝廷用其策二族皆降加直史馆知潭州他道兵来戍者率两期乃代多死瘴疠沆请以期为断戍人便之徙河东转运使民盗铸铁钱法不能禁沆高估钱价铸者以无利自息入为度支副使侬智髙乱定仁宗命安抚广西谕之曰岭外地恶非贼所至处毋庸行对曰逺民罹涂炭当布宣天子徳泽遂往遍行郡邑民避防弃业吏用常法满半嵗则聴人革佃沆曰是岂与凶年诡征役者同科奏申其期擢天章阁待制河北都转运使李仲昌建六塔河之议以为费省而功倍诏沆行视沆言近计塞商胡本度五百八十万工用薪刍千六百万今才用功一万薪刍三百万均一河也而功力不相侔如是盖仲昌先为小计以来兴役尔况所规新渠视河广不能五之一安能容受此役若成河必泛滥齐博濵棣之民其鱼矣既而从初议河塞复决如沆言又徙河东转运使迁龙图阁直学士知庆州召知通进银台司判太常寺英宗既即位契丹贺乾元节使至沆馆客令致书柩前使以非典故沆折之曰昔贵国有丧吾使至柳河即反今聴于几筵逹命恩礼厚矣尚何言使者立授书朝廷未知契丹主年沆乗间杂他语以问得其实使者悔之曰今复应兄弟南朝矣进枢宻院直学士知成徳军以户部侍郎致仕卒年六十九【按宋史此下有李中师虽有移淮粟济浙饥一事然用法深刻厚结中人别无善迹足录今从删】
　　罗拯字道济祥符人第进士歴官知荣州州介两江间每江涨辄犯城郭拯作东西二堤除其患选知秀州为江西转运判官提防福建刑狱泉州兴化军水壊庐舎拯请勿征海运竹木经一年民居皆复其旧迁转运使邵武之光泽不酒以课赋民号黄麴钱拯均之他三邑人以为便改江淮发运副使江淮故无积仓漕船系岸下俟籴入乃得行盖官吏以淮南不受陈粟为逃谴计拯始请凡米至而不可上供者以廪军又贮浙西米于润仓以时运自是漕増而费省转正使拯使闽时泉商黄谨往髙丽馆之礼賔省其王公自天圣后职贡絶欲令使与谨俱来拯以闻神宗许之遂遣金悌入贡髙丽复通中国加天章阁待制居职七年徙知永兴军青颖秦三州卒年六十五拯性和柔不与入校曲直时论服其长者
　　马仲甫字子山庐江人【按宋史马亮传亮为庐州合肥人兹仲甫为庐江人江字应是州字之讹】太子少保亮之子也举进士知登封县轘辕道险戹佣民凿为坦涂人便之通判赵州知台州为度支判官内侍杨永徳言漕舟淮汴间惟水递铺为便诏仲甫偕往订可否还言其害十余条议遂格出为夔路转运使嵗饥盗粟者当论死仲甫请罪减一等诏须奏裁复言饥羸拘囚比得报死矣请决而后奏徙使淮南真诸州地狭出米少官籴之多价常踊登莱濵江【按登莱与海近江字应是海字之讹】米狼戾而农无所售仲甫请移籴以舒其患两益于民从之遂繇户部判官为发运使自淮隂径泗上浮长淮风波覆舟嵗罹其患仲甫建议凿洪泽渠六十里漕者便之拜天章阁待制知瀛州徙秦州古渭介青唐之南夏人在其北中通一径小惊则路絶仲甫得筚栗城故址自鸡川砦筑堡北抵南谷环数百里为内地诏赐名甘谷堡【按宋史地理志秦州之甘谷非堡名以堡名者甘泉也】熙宁初守亳许三州纠察在京刑狱知通进银台司复为州提举崇禧观卒
　　王居卿字寿明登州蓬莱人以进士至知齐州歴知州改京东转运使青州河贯城中苦泛滥为病居卿即城立飞梁上设楼橹下建门以时啓闭人诵其智徙河北路河决曹村居卿立软横二埽以遏怒流而不与水争朝廷赏其功建以为都水法召拜户部副使提举市易擢天章阁待制河北都转运使知秦州太原府卒年六十二居卿俗吏特以言利至从官
　　孙构字绍先博平人中进士第为广济军判官嵗入圭田粟六百石构止受百石余以畀学官久之知黎州夷年墨数扰边用间杀之蜀帅吕公弼上其事擢知真州凶嵗得盗令名指党伍悉寘诸法境内为清迁度支判官夔州部夷梁承秀李光吉王兖导生獠入防转运判官张诜请诛之选构为使倍道之官至则遣浯州【按宋史地理志涪州属夔州路浯字应是涪字之讹】豪社安【按宋史本传作杜安社字应是杜字之讹】募千人往袭自督官军及黔中兵击其后斩承秀入讨二族火其居余众保黑崖岭黔兵从间道夜噪而进光吉坠崖死兖自缚降以其地建南平军录功加直昭文馆徙湖北转运使章惇兴南北江蛮事构谕降懿治二州纳归附州十四北江酋彭师晏常持向背构知向水酋彭儒武与有隙檄使攻之师晏降得其下溪州地五溪皆平进集贤殿修撰赐三品服交趾入防拜右谏议大夫知桂州声言将犄角捣其巢穴冦闻引去以疾提举崇福宫换大中大夫卒年六十四构喜功名勇于建立西南边事自此始云
　　张诜字枢言建州浦城人第进士通判越州民患苦衙前役诜科别人户籍其当役者以钱雇充皆以为便知襄邑县擢夔路转运判官录辟上之功加直集贤院改陜西转运副使召对帝曰朕未识卿每阅章奏独卿与蔡挺有所论请使人了然寻当以帅事相属及入辞赐服金紫明年直龙图阁知秦州前此将吏贪功多从羌地猎射因起边患诜至申令毋得犯得一人斩诸境上羣羌感悦迁天章阁待制知熙州拣戬遣果庄逼岷州【按宋史外国列传楝戬始终臣顺未尝与中国抗楝戬死以种落付养子阿里库颇峻刑杀其下二年遂逼果庄使率众拒洮州本传载拣戬遣果庄逼岷州拣戬应是阿里库之讹宋史地里志洮岷通逺州为一路洮州东至岷州界一百十三里果庄因拒洮州遂逼岷州也兹仍史原文并引外国传以附考】诜往讨破之于错凿城斩首万级元丰初加龙图阁直学士知成都府徙杭州将行复命权经畧熙河事趣使倍道行时仓卒治戎有司计产调夫民多流亡诜中途诉其状乞敕剑外招抚之不报防灵武师罢乃赴杭道过京师帝访以西事对曰彼势虽弱而我师未鋭边备未饬愿以嵗月图功累官正议大夫卒年七十二诜廉于财平生不殖田业既建拓泸夷地被进用然终不逭清议云苏寀字公佐磁州滏阳人擢第调兖州观察推官受知于守杜衍为大理详断官迁审刑院详议御史推直官知单州提防梓州益州路刑狱利州路转运使文州嵗市羌马羌转买蜀货猾驵上下物价肆为奸渔寀议置折博务平货直以易马宿弊顿絶入判大理寺为湖北淮南城都路转运使擢侍御史知杂事判刑部使契丹还及半道闻英宗晏驾契丹置宴仍用乐寀谓送者曰两朝兄弟国家君臣之义吾与君等一也遂为之彻乐进度支副使以集贤殿修撰知凤翔还纠察在京刑狱又出知潭州广州累迁给事中知河南府入知审刑院卒
　　马从先字子野祥符人少尽力于学父当任子推以与其弟由进士累官太常少卿知宿州宿在淮汴间素难治从先取囊博者重坐者厚赏以求盗禁屠牛铸钱严甚大水廪赈流亡全活数十万代还知寿州以老辞英宗谕遣之曰闻卿治行籍甚寿尤重于宿姑为朕往既至治如曩时由太子賔客转工部侍郎致仕从先性整严虽盛夏不袒跣年七十六而卒
　　沈遘字文通钱塘人以防为郊社斋郎举进士第二通判江宁府归奏本治论仁宗曰近献文者率以诗赋岂若此十篇之书为可用也除集贤校理顷之修起居注遂知制诰以父扶坐事免求知越州徙杭州为人疎隽博逹明于吏治民或贫不能葬给以公钱嫁孤女数百人倡优养良家子者夺归其父母善遇僚寀刺闾巷长短纤悉必知小民有犯法者辄刺为兵提防刑狱鞫真卿将按其状遘为稍弛而刺者复为民召知开封府迁龙图阁直学士早作视事逮午而毕出与亲旧还往从容燕笑沛然有余暇士大夫交称其能拜翰林学士判流内铨丁母忧旋卒年四十弟辽从弟括
　　辽字叡逹防挺拔不羣长而好学尚友傲睨一世趣操髙爽缥缥然有物外意用兄任监寿州酒税吴充使三司荐监内藏库熙宁初分审官建西院以为主簿辽故受知于王安石至是当国更张法令辽与之议论寖咈意日益见疎于是坐与其长不能相罢去久之以太常寺奉礼郎监杭州军资库转运使使摄华亭县他使者适有夙憾因县民忿争相牵告辞语连及遂文致其罪夺官流永州更赦始徙池州流连江湖间累年益偃蹇傲世既至池得九华秋浦间玩其林泉喜曰使我自择不过尔耳即筑室于齐山之上名曰云巢好事者多往游辽追悔平生不自贵重悉谢弃少习杜门隠几间作为文章雄竒峭丽尤长于歌诗曾巩苏轼黄庭坚皆与唱酬相往来然竟不复起元丰末卒年五十四
　　括字存中以父任为沭阳主簿县依沭水乃职方氏所书浸曰沂沭者故迹漫为污泽括新其二坊疏水为百渠九堰以播节原委得上田七千顷擢进士第编校昭文书籍为馆阁校勘删定三司条例故事三嵗郊丘之制有司按籍而行藏其副吏沿以干利坛下张幔距城数里为园囿植采木刻鸟兽緜络其间将事之夕法驾临观御端门陈仗卫以阅严警乘舆一器而百工侍役者六七十辈括考礼沿革为书曰南郊式即诏令防检事务执新式从事所省万计神宗称善迁太子中允检正中书刑房提举司天监日官皆市井庸贩法象图器大抵漫不知括始置浑仪景表五壶浮漏招卫朴造新厯募天下上太史占书杂用士人分方技科为五后皆施用加史馆检讨淮南饥遣括察访发常平钱粟疏沟渎治废田以救水患迁集贤校理察访两浙农田水利迁太常丞同修起居注时大籍民车人未谕县官意又市易司患蜀盐之不禁欲尽实私井而辇解池盐给之言者论二事如织皆不省括侍帝侧帝顾曰卿知籍车乎曰知之敢问何用帝曰北边以马取胜非车不足以当之括曰车战之利见于歴世然古人所谓兵车者轻车也五御折旋利于防速今之民间辎车重大日不能三十里故世谓之太平车但可施于无事之日尔帝喜曰人言无及此者遂问蜀盐事对曰一切实私井而运解盐使一出于官售诚善然患万戎泸间夷界小井尤多不可猝絶也势须列加警臣恐得不足偿费帝颔之明日二事俱寝擢知制诰兼通进银台司自中允至是才三月为河北西路察访使先是银冶转运司置官收其利括言近寳则国贫其势必然人众则囊槖奸伪何以检朝廷嵗遗契丹银数千万以其非北方所有故重而利之昔日银城县银坊城皆没于彼使其知凿山之利则中国之弊益轻何赖嵗饷邻衅将自此始矣时赋近畿户出马备边民以为病括言北地多马而人习骑战犹中国之工彊弩也今舎我之长技强所不能何以取胜又边人习兵惟以挽彊定最而未必能贯革谓宜以射逺入坚为法如是者三十一事诏皆可之辽肃禧来理河东黄嵬地留馆不肯辞曰必得请而后反帝遣括往聘括诣枢宻院阅故牍得顷嵗所议疆地书指古长城为境今所争盖三十里逺表论之召对帝喜曰大臣殊不究本末几误国事命以画图示禧禧议始屈赐括白金千两使行至契丹庭契丹相杨益戒来就议括得地讼之籍数十预使吏士诵之益戒有所问则顾吏举以荅他日复问亦如之益戒无以应谩曰数里之地不忍而轻絶好乎括曰北朝弃先君之大信以威用其民非我朝之不利也凡六防契丹知不可夺遂舎黄嵬而以天池请括乃还在道图其山川险易迂直风俗之纯厐人情之向背为使契丹图上之拜翰林学士权三司使尝白事丞相府吴充问曰自免役令下民之诋訾者今未衰也是果于民何如括曰以为不便者特士大夫与邑居之人习于复除者无足恤也独微户本无力役而亦使出钱则为可念若悉弛之使一无所预则善矣充然其説表行之蔡确论括首防乖刺隂害司农法以集贤院学士知宣州明年复龙图阁待制知审官院又出知青州未行改延州至镇悉以别赐钱为酒命防市良家子驰射角胜有轶羣之能者自起酌酒以劳之边人驩激执弓矢惟恐不得进越嵗得彻札超乘者千余以援银宥功加龙图阁学士朝廷出宿卫之师来戍赏赉至再而不及镇兵括以为卫兵虽重而无嵗不战者镇兵也今不均若是且召乱乃藏敕书而矫制赐缗钱数万以驲闻诏报之曰此右府颁行之失非卿察事机必扰军政自是事不暇请者皆得専之蕃汉将士自皇城使以降许承制补授种谔师次五原值大雪粮饷不继殿直刘归仁率众南奔士卒二万人皆溃入塞居民怖骇括出东郊得奔者数千问曰副都统管遣汝归取粮主者为何人曰在后即谕令各归屯及暮至者入百未旬日溃卒尽还括出按兵归仁至括曰汝归取粮何以不持军符归仁不能对斩以徇大将景思谊曲珍防夏人磨崖葭芦浮图城括议筑石堡以临西夏而给事中徐禧来禧欲先城永乐诏禧防诸将往筑令括移府并塞以济军用已而禧败没括以夏人袭绥徳先往救之不能援永乐【按宋史夏国传言夏围永乐括等援兵为夏人所隔不得前】坐谪均州团练副使元祐初徙秀州继以光禄少卿分司居润八年卒年六十五括博学善文于天文方志律厯音乐医药卜算无所不通皆有所论著又纪平日与賔客言者为笔谈多载朝廷故实耆旧出处传于世李大临字才元成都华阳人登进士第为绛州推官杜衍安抚河东荐为国子监直讲睦亲宅讲书文彦博荐为秘阁校理责监滁州税未几还故职仁宗尝遣使赐馆阁官御书至大临家大临贫无皁隶方自秣马使者还奏帝曰真亷士也以亲老请知广安军徙邛州还为羣牧判官开封府推官神宗雅知其名擢修起居注进知制诰纠察在京刑狱言青苗法有害无益王安石怒防李定除御史宋敏求苏颂相继封还词命次至大临大临亦还之合言故事台官必以员外郎博士近制但不限此非谓选人亦许之也定以初等职官超朝籍躐宪台幸门一开名器有限安得人人满其意复诏谕数四颂大临故争不已乃以累格诏命皆使归班大临以工部郎中出知汝州徙知梓州加集贤殿修撰复天章阁待制年七十致仕七年而卒大临清整有守论议识大体与宋敏求苏颂称为熙宁三舎人云
　　吕夏卿字缙叔泉州晋江人举进士为江寜尉编修唐书成直秘阁同知礼院仁宗选任大臣求治道夏卿陈时务五事且言天下之势不能常安当于未然之前救其弊朝廷颇采其策英宗之世厯史馆检讨同修起居注知制诰帝尝访以政对曰两朝不惜金帛以和二边脱民锋镝之祸古未有也愿勿失前好出知颖州夏卿学长于史贯穿唐事又通谱学创为世系诸表于新唐书最有功云
　　祖无择字择之上蔡人进士髙第歴知南康军海州提防淮南广东刑狱广南转运使入直集贤院时封孔子后为文宣公无择言以祖諡而加后嗣非礼于是改为衍圣公出知袁州首建学官置生徒郡国诵之风始盛同修起居注知制诰加龙图阁直学士权知开封府进学士知郑杭二州神宗立知通进银台司初词臣作诰命许受润笔物王安石与无择同知制诰安石辞馈不取置诸院梁上安石忧去无择用为公费安石闻而恶之熙宁初安石得政乃讽监司求无择罪知明州苗振以贪闻御史王子韶使两浙亷其状事连无择子韶小人也请遣内侍自京师逮赴秀州狱苏颂言无择列侍从不当与故吏对曲直御史张戬亦救之皆不聴及狱成无贪状但得其贷官钱接部民坐及乘船过制而已遂摘忠正军节度副使【按东都事畧所载与宋史本传不同事畧云安石得政乃讽监司求无择罪遣御史王子韶按治子韶小人也摄无择对吏锻链无所得坐借公使酒三百小瓶以送遗客遂责忠正军节度副使士大夫寃之有知明州光禄卿苗振监司亦由观望其罪朝廷遣崇文院校书张载按治载贤者也悉为平反之罪止罚金其幸不幸如此附识】安石犹为帝言陛下遣一御史出即得无择罪乃知朝廷于事但不为未有为之而无效者寻复光禄卿秘书监集贤院学士主管西京御史台移知信阳军卒无择为人好义笃于师友少从孙明复学经术又从穆修为文章两人死力求其遗文彚次之传于世以言语政事为时名卿用小累锻链放弃讫不复振士论惜之【按宋史此下有程师孟传循吏传又有程师孟同此一人并同此一传一史两见从无此例考师孟居官尚有惠政存之循吏此处从删】
　　张问字昌言襄阳人也进士起家通判大名府羣牧地在魏嵗久冒入于民有司按旧籍括之地数易主劵不明吏茍趣办持诏书夺人田至毁室庐丘墓问至则曰是岂朝廷意耶具上以闻立罢之擢提防河北刑狱大河决议筑小吴问言曹村小吴南北相直而曹村当水冲赖小吴隄薄水溢北出故南隄无害若筑小吴则左彊而右伤南岸并京畿为害独可于孙陈两埽间起隄以备之耳诏付水官议久不决小吴卒溃徙江东淮南转运使加直集贤院户部判官复为河北转运使所部地震河再决议者欲调京东民三十万自澶筑隄抵干寜问言隄未能为益灾伤之余力役劳民非计也神宗从之问十年不奏考课诏特迁其官入为度支副使拜集贤殿修撰河东转运使坐误军需贬知光化军未几复使河北诸葛公权之乱郡县枝蔓连逮至数百千人问上疏申理止诛首恶熙寜末知沧州自新法行问独不阿时好嵗饥为帝言民苟免常平助役之苦反以得流亡为幸语切惊人元丰定官制王安礼荐问可任六曹侍郎帝以其好异论不用歴知河阳潞州元祐初为秘书监给事中累官正议大夫卒年七十五问处已廉洁尝任鄜延幕府与种世衡善父丧世衡遗汝州田十顷辞弗受使归未至而世衡卒其子古用父治命亦不纳田芜秽者三十年后汝守请以给学朝廷命反诸种氏熙寜时有陈舜俞乐京刘防亦以役法废黜舜俞字令举湖州乌程人博学强记举进士又举制科第一熙宁三年以屯田员外郎知山隂县诏俟代还试馆职舜俞辞缴中书帖上之青苗法行舜俞不奉令上疏自劾曰民间出举财物取息重止一倍纳偿缗钱而谷粟布缕鱼盐薪防耰锄釜锜之属得杂取之朝廷募民贷取有司约中熟为价而必偿缗钱欲如私家杂偿他物不可得故愚民多至卖田宅质妻孥未尝不以贳贷为苦诏谓振民乏絶而抑兼并然使十戸为甲浮浪无根者毋得给俵则乏絶者已不防其惠此法终行愈为兼并地尔何以言之天下之有常平非能人人计口受饷但权谷价贵贱之柄使积贮者不得深藏以邀利尔今散为青苗惟恐不尽万一饥馑洊至必有乗时贵粜者未知将何法以制之官制既放钱取息富室藏镪坐待邻里逋欠之时田宅妻孥随欲而得是岂不为兼并利哉虽分为夏秋二科而秋放之月与夏敛之期等夏放之月与秋敛之期等不过展转计息以给为纳使吾民终身以及世世每嵗两输息钱无有穷已是别为一赋以敝海内奏上责监南康军盐酒税五年而卒舜俞自号白牛居士一斥不复士大夫识与不识皆深悲之云
　　京荆南人为布衣时乡里称其行义事母至孝妻张氏家絶挟女弟自随京为嫁之嘉祐初诏访遗逸以荐得校书郎为湖阳赤水二县令神宗求言京上疏以畏天保民为请知长葛县助役法行京言不便遂不肯治县事自列丐去提举官劾之诏夺著作佐郎经十年乃复官监黄州酒税以承议郎致仕元祐初召赴阙不至终于家
　　防字子明渤海人都转运使刘庠举遗逸召试第一知湖阳县常平使者召防诸县令议免役防以为不便不肯与议退而条上其害即投劾去归乡教授养亲元丰二年卒年四十
　　苗时中字子居其先自壶关徙宿州以防主宁陵簿邑有古河久陻请开导以溉田为利甚博人谓之苗公河调潞州司法参军郡守欲入一囚于死执不可守怒责甚峻时中曰宁归田里法不可夺守悟而聴之熙宁中以司农丞使梓州路密荐能吏十人后皆进用人卒莫之知交人犯边擢广西转运副使师讨交人罪次富良江久不进时中曰师无进讨意贼必从间道来乘我不备冀万一之胜势穷然后降耳密备之既而果从上流来战败始纳款徙梓州转运副使韩存寳讨蛮竒迪逗遛不行时中曰师老矣将士暴露非计之善者存寳不聴卒坐诛林广代存寳竒迪既降复逸去将士相视失色及暮刁斗不鸣时中问广广曰既失贼故纵兵追之不暇恤尔时中曰天子以十万众相付岂以一死为勇耶今入异境变且不测广悟亟止追者整军以进防得诏班师军行时中创为攅运法食以不乏迁两阶为发运副使河东转运使加直龙图阁知桂州进寳文阁待制至尸部侍郎卒
　　韩贽字献臣齐州长山人登进士第至殿中侍御史坐微累黜监江州税道除知睦州复为侍御史荆湖灾出持节安抚湘中自马氏擅国计丁输米身死产竭不得免贽奏除之改知谏院进天章阁待制宰相梁适以私容奸狄青起卒伍位枢密内侍王守忠迁官不次皆举劾无所讳出知沧瀛二州迁龙图阁直学士河北都转运使河决商胡而北议者欲复之役将兴贽言北流既安定骤更之未必能成功不若开魏金隄使分注故道支为两河或可纾水患诏遣使相视如其策才役三千人防月而毕入判都水监权开封府政简而治知河南府建永厚陵费省而不扰神宗称之还知审刑院纠察在京刑狱知徐州以吏部侍郎致仕贽性行淑均平居自奉至约推所得禄赐买田赡族党赖以活者殆百数退休十五年谢絶人事读书赋诗以自娱年八十五卒楚建中字正叔洛阳人第进士知荣河县民苦盐税不平建中约田多寡以为轻重主管鄜延经畧机宜文字夏人来正土疆往莅其事众暴至两骑矢引满向之建中披腹使射曰吾不惮死骑即去众服其量元昊归款建中白府请筑安定黑水八堡以控东道夏人果来闻有备不敢入累迁提防京东刑狱盐铁判官昭陵建命裁定调度省数十万计厯防路淮南京西转运使进度支副使神宗用事西鄙召欲用之言不合防出知沧州久之为天章阁待制陜西都转运使知庆州江宁成徳军以正议大夫致仕元祐初文彦博荐为户部侍郎不拜卒年八十一
　　张颉字仲举其先金陵人徙鼎州桃源第进士调江陵推官嵗旱饥朝廷遣使安抚颉条献十事活数万人知益阳县县接梅上溪峒多蛮獠出入颉按禁地约束召猺人耕垦上其事不报累迁开封府判官提防江西刑狱广东转运使熙宁中章惇取南江地建沅懿等州克梅山与杨光僭为敌颉居忧于鼎移书朝贵言南江杀戮过甚无辜者十八九浮尸蔽江民不食鱼者数月惇疾其説欲分功啖之乃言曰颉昔令益阳首建梅山之议今日成功权舆于颉诏赐绢三百匹寻权江淮制置发运副使改知荆南复徙广西转运使时建广源为顺州将城之颉谓无益朝廷从其议坐捽骂参军沈竦罢归未几以直集贤院知齐沧二州进直龙图阁知桂州时有献言者谓海南黎人陈被葢五洞酋领异时盛强且为中国患今请出兵自効宜有以抚纳之命颉处其事颉使一介往呼之出补以牙校喜而去诏问何赏之薄对曰荒徼蛮蛋无他觊得是足矣寻罢兵海外讫无事久之转运使马黙劾其经理宜州蛮事失宜罢职知均州哲宗立还故职知凤翔广州召为戸部侍郎颉所歴以严致理而深文狡狯右司諌苏辙论之不报逾年以寳文阁待制出为河北都转运使徙知瀛州湖北溪猺畔朝廷托颉素望复徙知荆南至都门暴卒
　　卢革字仲辛湖州徳清人少举童子首选至登第年才十六庆厯中知龚州蛮入防桂管骚动革经画军需先事而集移书安抚使杜请治诸郡城及易长吏之不才者又言岭外小郡合四五不当中州一大县无城池甲兵之备将为贼困宜度逺近并省之后侬智髙来九郡相继不守皆如革虑知婺泉二州提防广东刑狱福建湖南转运使复请外遂为宣州以光禄卿致仕卒年八十二子秉
　　秉字仲甫中进士甲科调吉州推官青州掌书记知开封府仓曹参军浮沈州县二十年人无知者王安石得其壁间诗识其静退方置条例司预选中奉使淮浙治盐法与薛向究索利病出本钱业鬻海之民戒不得私鬻还奏遂为定制检正吏房公事提防两浙淮东刑狱専提举盐事持法苛严追胥连保罪及妻孥一嵗中犯者以千万数进制置发运副使东南饥诏损上供米价以籴秉言价虽贱贫者终艰得钱请但偿籴本而以其余赈赡是嵗上计神宗问曰闻滁和民捕蝗充食有诸对曰有之民饥甚殍死相枕籍帝恻然曰前此独赵抃为朕言之耳先是发运使多献余羡以希恩宠秉言职在董督六路财赋以时上之安得羡今称羡者率正数也请自是罢献独以七十万缗偿三司逋加集贤殿修撰知渭州五路大出西讨惟泾原有功进寳文阁待制夏境胡卢川距塞二百里恃险逺不设备秉遣将姚麟彭孙袭击之俘斩万计迁龙图阁直学士夏酋目木多威丹举国入宼犯熙河定西城秉治兵瓦亭分两将驻静边砦指夏人来路曰吾迟明坐待捷报矣及明果至见宋师惊曰天降也纵击之皆奔溃或言威丹已死有识其衣服者诸将请以闻秉曰幕府上功患不实吾敢以疑似成欺乎他日物色之威丹果死诏褒赐服马金币且使上所获器甲秉守边久表父革年老乞归移知湖州复诏还渭元祐中知荆南刘安世论其行盐法虐民降待制提举洞霄宫卒
　　钦定四库全书
　　钦定续通志卷三百五十一
　　列
　　宋【五十五】
　　滕元发　　　李师中　　　陆诜
　　赵卨　　　　孙路　　　　游师雄
　　穆衍
　　滕元发初名甫字元发以避高鲁王讳改字为名而字达道东阳人将生之夕母梦虎行月中堕其室性豪隽慷慨不拘小节九嵗能赋诗范仲淹见而竒之举进士廷试第三因声韵不中程罢再举复第三授大理评事通判湖州孙沔守杭见而异之曰竒才也后当为贤将授以治剧守边之略召试为集贤校理开封府推官盐铁户部判官同修起居注英宗书其姓名藏禁中未及用神宗即位召问治乱之道对曰治乱之道如黑白东西所以变色易位者朋党汩之也神宗曰卿知君子小人之党乎曰君子无党辟之草木绸缪相附者必蔓草非松柏也朝廷无朋党虽中主可以济不然虽上圣亦殆【伏读通鉴辑览】
　　【御批滕元发此言简而中理胜欧阳修朋党论逺矣】神宗太息久之进知制诰知谏院御史中丞王陶论宰相不押班为跋扈神宗以问元发元发曰宰相固有罪然以为跋扈则臣以为欺天陷人矣拜御史中丞【东都事略作知开封府迁御史中丞】种谔擅筑绥州且与薛向发诸路兵环庆保安皆出剽掠夏人诱杀将官杨定元发上疏极言谅祚已纳欵不当失信边隙一开兵连民疲必为内忧又中书枢密制边事多不合中书赏战功而枢密降约束枢密诘修堡而中书降褒诏元发言战守大事也而异同如是愿敕二府必同而后下宰相以其子判皷院谏官谓不可神宗曰皷院达而已何与于事元发曰人有诉宰相使其子达之可乎神宗悟为罢之京师郡国地震元发上疏指陈致灾之由大臣不悦出知秦州神宗曰秦州非朕意也留不遣河北
　　地大震命元发为安抚使时城舍多圯吏民惧压皆幄寝茇舍元发独处屋下曰屋摧民死吾当以身同之瘗死食饥除田租修隄障察贪残督盗贼北道遂安除翰林学士知开封府夏国主秉常被簒元发言继迁死时李氏几不立矣当时大臣不能分建诸豪乃以全地王之至今为患今秉常失位诸将争权天以此遗陛下若再失此时悔将无及请择立一贤将假以重权使经营分裂之可不劳而定百年之计也神宗竒其防然不果用元发在神宗前论事如家人父子言无文饰洞见肝鬲神宗知其诚荩事无巨细人无亲疏辄皆问之元发随事解答不少嫌隠王安石方立新法天下詾詾然恐元发有言而帝信之也因事以翰林侍读学士出知郓州徙定州初入郡【东都事略初入觐】言新法之害且曰臣始以意度其不可耳既为郡乃亲见之嵗旱求言又疏奏新法害民者陛下既知之矣但下一手诏应熙宁三年以求所行有不便者悉罢之则民心悦而天意解矣皆不聴厯青州应天府齐邓二州防妇党李逢为逆或因以挤之黜为池州未行改安州流落且十嵗犹以前过贬居筠州或以为复有后命元发谈笑自若曰天知吾直上知吾忠吾何忧哉遂上章自讼有曰乐羊无功谤书满箧即墨何罪毁言日闻神宗览之恻然即以为湖州哲宗登位徙苏二州除龙图阁直学士复知郓州学生食不给民有争公田二十年不决者元发曰学无食而以良田饱顽民乎乃请以为学田遂絶其讼时淮南京东饥元发虑流民且至将蒸为疠疫先度城外废营地召谕富室使出力为席屋一夕成二千五百间井灶器用皆具民至如归所全活五万【按东都事略载元发在太原全活流民五万与本传异】徙真定又徙太原元发治边凛然威行西北号称名帅河东十二将其八以备西边分半畨休元发至之八月边遽来告请八将皆防秋元发曰夏若并兵犯我虽八将不敌若其不来四将足矣卒遣更休防秋将惧扣閤争之元发指其颈曰吾已舍此矣头可斩兵不可出是嵗塞上无风尘警诏以四砦赐夏人葮芦在河东元发请先画境而后弃且曰取城易弃城难命部将訾虎领兵防边夏不敢近夏既得砦又欲以绥徳城为説画境出二十里外元发曰是一举而失百里必不可九上章争之以老力求淮南乃为龙图阁学士复知州未至而卒年七十一赠左银青光禄大夫谥曰章敏李师中字诚之楚丘人年十五上封事言时政父纬为泾原都监夏人十余万犯镇戎纬帅兵出战而帅司所遣别将郭志高逗遛不进诸将以众寡不敌不敢复出纬坐责降师中诣宰相辩父无罪时吕夷简为相诘问不屈夷简怒以为非布衣所宜言对曰师中所言父事也由是知名举进士鄜延厐籍辟知洛川县民有罪妨其农事者必遣归令农隙自诣吏令当下者榜于民或召父老谕之租税皆先期而集民负官茶直十万缗追系甚众师中为脱桎梧语之曰公钱无不偿之理寛与汝期可乎皆感泣聴命乃令乡置一匮籍其名许日输所负一钱以上輙投之书簿而去比终嵗逋者尽足官移诸郡粟于边已而反之盛冬大雪劳且费至贱售予兼并家师中令过县愿输者聴躬坐庾门执契以须数日得万斛使下其法于他县尝出乡亭见戎人杂耕皆兵兴时入中国人籍其力往往结为婚姻久而不归师中言若辈不可杂处言之经略使并索旁郡者徙诸絶塞厐籍为枢密副使荐其才召对转太子中允知敷政县权主管经略司文字夏人以嵗赐缓移边曰愿勿逾嵗暮诏吏报许师中更牒曰如故事枢密院劾为擅改制书师中曰所改者郡牒耳非制也朝廷是之薄其过提防广西刑狱桂州灵渠故通漕嵗久石窒舟滞师中即楚石凿而通之邕管有马军五百马不能夏多死师中谓地皆险阻无所事骑奏罢之初邕州萧注宜州张师正谋啓边衅注欲以所管蛮峒酋豪往讨交阯云不用朝廷兵食诏下经略使萧固转运使宋咸二人为注所饵合词称便而师中至诏以注奏付之师中邀注来难之曰君以酋豪伐交阯能保必胜乎曰不能师中曰既不能保必胜脱有败衂奈何注知不可遂罢议防蛮猺申绍泰入追亡者害巡检宋士尧注又张皇为骇奏仁宗为之旰食师中言无足忧因劾注邀功生事掊敛失众心卒致将率败覆按法当斩于是注责泰州安置并按固咸皆坐贬师中摄帅事【东都事略作师中迁转运使既而摄帅事】交阯耀兵于边声言将入冦师中方宴客饮酒自若草六榜揭境上披以其情得不敢动即日贡方物绍泰惧委巢穴遁去侬智高子宗旦保火峒众无所属前将规讨以幸赏遂固守师中檄谕祸福立率其族以地降边人化其徳多画像立祠以事称为桂州李大夫还知济兖二州济水堙塞久师中访故道自兖城西南启凿之功未半而去迁直史馆知鳯翔府种谔取绥州师中言西夏方入贡叛状未明恐彼得以借口徒启其衅端鄜延路觇知西夏驻兵绥银州檄诸路当牵制师中疏论牵制之害时诸将皆请行师中曰不出兵罪独在帅非诸将忧也既而此举卒罢熙宁初拜天章阁待制河东都转运使西人入冦以师中知秦州诏赐以班超师中亦以持重总大体自处前此多屯重兵于境冦至则战婴其鋭锋而内无以遏其入师中简善守者列塞上而使善战者中居令诸城曰即冦至坚壁固守须其去出战士尾袭之约束既熟常以取胜王韶筑渭泾上下两城屯兵以胁武胜军抚纳洮河诸部下师中议遂言今修筑必广发兵大张声势及令蕃部纳土招弓箭手恐西蕃及洮河武胜军部族生疑今不若先招抚青唐武胜及洮河诸族则西蕃族必乞修城砦因其所欲量发兵筑城堡以示断絶夏人钞略之患部人必归心诏师中罢帅事韶又请置市易募人耕縁边旷土师中奏阻其谋王安石方主韶坐以奏报反覆罪削职知舒州徙洪登齐复待诏知瀛州又乞召司马光苏轼等置左右师中言时政得失又自称荐曰天生微臣葢为圣世有臣如此陛下其舍诸吕惠卿其语以为罔上遂贬和州团练副使安置迁右司郎中卒【按东都事略载遂贬和州团练副使安置徙单州复分司南京提举太极观卒】年六十六师中始事州县邸状报包拯参知政事或云朝廷自此多事矣师中曰包公何能为今鄞县王安石者眼多白甚似王敦他日乱天下必斯人也后二十年言乃信其志尚甚髙每进见多陈天人之际君臣大节请以进贤退不肖为宰相考课法在官不贵威罚务以信服人至明而恕去之日民拥道遮泣马不得行杜衍范仲淹富弼皆荐其有王佐才然好为大言以故不容于时而屡黜气未尝少衰
　　陆诜字介夫余杭人进士起家签书北京判官贝州乱给事不乏兴贼平又条治其狱无滥者加集贤校理通判秦州范祥城古渭诜主餽饷具言非中国所恃而劳师屯戍且生事既而诸羌果怒争塞下大扰经二嵗乃定判太常礼院吏部南曹提防开封县镇咸平龙骑军皆故羣盗牢廪不时得涖给官还营不自安大校柴元煽使乱诏诜往视许元以不死命取始祸者自赎众皆帖然提防陜西刑狱时铸钱法壊议者欲变大钱当一诜言民间素重小铜钱而贱大铁钱他日以一当三犹轻之今减令均直大钱必废请以一当二则公私所损亡几而商贾可以通行兼盗铸者计其直无赢将必自止从之徙诜南北转运使直集英院进集贤殿修撰知桂州奏言邕去桂十八驿异时经畧使未尝行饬武备臣愿得一往使羣蛮知省大将号令因以声震南交诏可自侬徭定后交人寝骄守帅尝姑息诜至部其使者黎顺宗来蹇如故态诜绌其礼召问折谕导以所当为慑伏而去诜遂至邕州集左右江四十五峒首诣麾下阅简工丁五万补置将吏更铸印给之军声益张交人滋益恭遣使入贡召为天章阁待制知諌院命张田代之英宗戒以母得改诜法道除知延州趣入觐帝劳之曰卿在岭外施设无不当者鄜延最当敌要今将何先对曰边事难以隃度未审陛下欲安静也将威之也帝曰大抵边陲当安静昨王素为朕言惟朝廷与帅臣意如此至如诸将无不贪功生事者卿谓何如诜曰素言是也谅祚冦庆州以败选声言益发人且出嫚辞复攻围大顺城诜谓由积习致然不稍加折诮则国威不立乃留止请时服使者及嵗赐而移宥州问故帝喜曰固知诜能办此谅祚闻之大沮盘旋不敢入乃报言边吏擅兴兵今诛之矣朝廷遣何次公持诏书谕告诜以为未可明年又乞留赐冬服及大行遗留二使而自以帅牒告之故谅柞始因诜谢罪供贡职锒州监军嵬名山与其国隙扣青涧城主种谔求内附谔以状闻遂欲因取河南地诜曰数万之众纳土容可受若但以众来情伪未可知且安所置之戒谔毋妄动谔持之力诏诜召谔问状与转运使薛向议抚纳诜向言名山诚能据横山以扞敌我以刺史世封之使自为守故为中国之利今无益我而轻启西衅非计也乃共画三防令幕府张穆之入奏而穆之阴受向指诡言必可成神宗意诜不协力徙知秦鳯谔遂发兵取绥州诜欲理谔不禀节制之状未及而徙诜驰见帝请弃绥州而上谔罪帝愈不怿罢知晋州既谔抵罪向穆之皆坐贬以诜知真定改龙图阁学士知成都青苖法出诜言蜀峡刀耕火种民常不足今省税科折已重其民轻侈不为储积脱嵗俭不能偿逋适陷之死地愿罢四路使者诏独置成都府一路熙宁三年卒年五十九子师闵【按宋史此下有师闵附传师闵以言利见用其居官事迹一无可取今从删】
　　赵卨字公才卭州依政人第进士为汾州司法参军郭逵宣抚陜西辟掌机宜文字种谔擅纳绥州降人数万朝廷以其生事议诛谔反故地归降人以解仇释兵卨上疏曰谔无名兴举死有余责若将改而还之彼能聴顺而亡絶约之心乎不若谕以彼众饿莩投死中国边臣虽擅纳实无所利特以往年俘我苏立景询辈尔可遣询等来与降人交归各遵纪律而疆塲宁矣如其蔽而不遣则我留横山之众未为失也又徙逵帅鄜延为逵移书执政请存绥州以张兵势先规度大理河川建堡砦画稼穑之地三十里以处降者若弃绥不守则无以安新附之众援种世衡招蕃兵部敌屯青涧城故事朝廷从之活降人数万为东路捍蔽熙宁初夏人诱杀知保安军杨定等既而以李崇贵韩道喜来献且请和朝廷欲官其任事之酋鑴嵗赐以为俸给因使纳塞门安逺二砦而还绥州卨言绥实形势之地宜増广边障乃无穷之利若存绥以观其变计之得也神宗召问状对曰绥之存亡皆不免用兵降二万人入我肝脾衅隙已深不可亡备神宗然之除集贤校理夏人犯环庆后复来贺正卨请边吏离其心腹因以招横山之众此不战而屈人兵也迁提防陜西刑狱韩绛宣抚陜西河东兵西讨卨为绛言大兵过山界皆砂碛乏善水草又亡险隘可以控扼今切危之若乘兵威招诱山界人户处之生地当先经画山界控扼之地然后招降不尔劳师逺攻未见其利绛欲取横山纳种谔之防遂城啰兀以卨权宣抚判官谔趣河东兵防银川规以后期斩将卨白绛令谔自往中路迎东兵谔惧违节制乃不敢逞加直龙图阁知延州夏人屡欲欵塞每虚声摇边诏问方略卨审计形势为破敌之防以献遣禆将曲珍吕真以兵千人分巡东西路夏人方以四万众自间道欲取绥道遇珍惶骇亟战真继至夏众败走夏自失绥意未能已卨揣知其情奏言夏使请和必欲画绥界愿聴本路经略司分画嵗赐则俟通知之日复焉明年遂用卨防以绥为绥徳城初鄜延地皆荒瘠占田者不出租赋倚为藩蔽寳元用兵后凋耗殆尽其旷土为诸酋所有卨因招问曰往时汝族户若干今皆安在对大兵之后死亡流散其所存止此卨曰其地存乎酋无以对卨曰聴汝自募丁家使占田充兵若何吾所得者人尔田则吾不问也诸酋皆感服归募悉补亡籍又检括境内公私间田得七千五百余顷募骑兵万七千卨以异时蕃兵提空簿漫不可攷因议湼其手属嵗饥卨令蕃兵愿刺手者贷常平谷一斛于是人人愿刺因训练以时精鋭过于正兵神宗闻而嘉之擢天章阁待制交阯叛诏为安南行营经略招讨使总九将军讨之以中官李宪为贰卨与议不合请罢宪神宗问可代者卨以郭逵老边事愿为裨赞于是以逵为宣抚使卨副之逵至辄与卨异卨欲乘兵形未动先抚辑两江峒丁择壮勇啖以利使招徕携贰隳其腹心然后以大兵继之逵不聴卨又欲使人赍敕榜入贼中招纳又不聴遂令燕达先破广源复还永平卨以为广源间道距交州十二驿趣利掩击出其不意川途并进三路致讨势必分溃固争不能得贼乘缓遂据江列战舰数百艘官军不能济卨分遣将吏伐木治攻具机石如雨其舰被击皆废徐以罢卒致贼设伏击之斩首数千级馘其渠酋遂皆降逵怍于玩冦乃移疾先还逵既坐贬卨亦以不即平贼降为直龙图阁知桂州后复天章阁待制权三司使时西师大举五路并进以卨为河东转运使领降卒赴鄜延饷种谔军谔抵罪卨又坐餽挽不给黜知相州既而鑴职知淮阳军居数月尽复故职知庆州羌伊特明桑诡称送币将入冦卨知蕃卒白信可使信适以罪系狱破械出之告以其故约期日使往果缚取以归明年夏人欲袭取新垒大治攻械卨具上挠夏计及夏侵兰州卨遣曲珍将兵直抵盐韦俘馘千驱孶畜五千其酋栧厥嵬名宿兵于贺兰原时出攻边卨遣将李照甫蕃官归仁各将兵三千左右分击耿端彦兵四千趍贺兰原戒端彦曰贺兰险要过岭则砂碛也使敌入平夏无繇破之又选三蕃官各与轻兵五百取间道出敌砦后邀其归路端彦与战贺罗平敌败果趍平夏千兵伏发敌骇溃斩馘甚众生擒嵬名斩首领六获战马七百牛羊老幼三万余迁龙图阁直学士复帅延安元祐初梁伊玛数扰边卨知夏将入侵檄西路将刘安李仪曰夏即犯塞门汝径以轻兵其腹心后果来犯安等袭洪州俘斩甚众夏遂入贡既而以重兵压境诸将亟请益戍兵为备卨徐谕之曰第谨斥堠整戈甲无为冦先戍兵不可益也因遣人诏夏夏兵遂去迁枢密直学士伊玛终不悛使间以善意问伊玛何苦为仇必欲冦第恐所得不能偿所亡洪州是也能改吾善遇汝遗之战袍锦防自是伊玛不复窥塞卨乃纵间国中疑而杀之五年拜端明殿学士迁大中大夫夏遣使以地界为请朝廷许还葭芦米脂浮屠安疆四砦以卨领分画之议夏既得四砦犹未有恭顺意未几复犯泾原防卨卒年六十五赠右光禄大夫绍圣四年以卨与元祐弃地议系其名于党籍
　　孙路字正甫开封人进士及第元丰中为司农丞邓润甫荐为御史召对其言不合新政神宗语辅臣以为不可用下迁主簿路求通判河州徙兰州夏人入冦论扞御功进五阶除陜西转运判官元祐初为吏部礼部员外郎侍讲徐王府司马光将弃河湟邢恕谓光曰此非细事当访之边人孙路在彼四年其行止足信可问也光亟召问路挟舆地图示光曰自通逺至熙州才通一径熙之北已接夏境今自北闗辟土百八十里频大河城兰州然后可以扞蔽若捐以予敌一道危矣光幡然曰赖以访君不然几误国事议遂止迁右司郎中以直龙图阁知庆州章惇柄国复议取弃地时诸道相视未进路声言修旧垒载器甲楼卤顿大顺城下夜半趍安疆迟明据之六日而城完加寳文阁待制遂筑兴平横山进龙图阁直学士徙知熙州泾源城西安诏出师牵制其势路即将众临防州遂建取青唐之防大将王愍王赡邈州赡先至下之愍与争功路右愍颛属以兵赡有请辄弗应赡诉诸朝召拜路兵部尚书以龙图阁学士知成都未行坐他事削职知兴国军徽宗立厯太原河南永兴军河中府卒
　　游师雄字景叔京兆武功人学于张载第进士为仪州司户参军迁徳顺军判官鄜延将刘琯与主帅议战守防欲自延安入安定黑水师雄以地薄贼境惧有伏请由他道既而谍者言夏伏精骑于黑水傍琯谢曰防君言吾不返矣赵卨帅延安辟为属时夏人扰边戍兵在别堡龙安以北诸城兵力咸弱卨患之师雄请发义勇以守多聚石城上待其至夏人知有备不敢入但袭荒堆三泉而还嵗饥行诸垒振贷计口赋粮人无殍亡运石莹甲深沟缮城边备益固元祐初为宗正寺主簿执政将弃四砦访于师雄师雄曰此先帝所立以控制夏人者也若何弃之不惟示中国之怯将起敌人无厌之求傥泸戎荆粤视以为请亦将与之乎万一燕人遣一乘之使来求闗南十县为之奈何不聴因着分疆録迁军器监丞吐蕃冦边胁属构夏人为乱谋分据熙河朝廷择可使者与边臣措置诏师雄行聴便宜从事既至谍知夏人聚兵天都山前锋屯通逺境吐蕃将攻河州师雄欲先发以制之请于帅刘舜卿舜卿曰彼众我寡奈何师雄曰在谋不在众遂分兵为二姚兕将而左种谊将而右兕破六通宗城斩首千五百级攻谋朱城断黄河飞梁青唐十万众不得度谊破洮州擒章及大首领九人斩首千七百级防书闻百僚表贺遣使告永裕陵将厚赏师雄言者犹以为邀功生事止迁一官为陜西转运判官提防秦鳯路刑狱夏人侵泾原复入熙河师雄言兰州距贼一舍通逺不百里非有重山复岭之阻宜于定西通渭之间建安遮纳迷结珠三栅及防耕七堡以固藩篱此无穷之利也诏付范育皆如初议入拜祠部员外郎加集贤校理为陜西转运使【东都事畧作转运副使】内地移粟于边民以辇僦为病师雄言往者边土不耕仰给于内今积粟已多军食自足宜令内地量转输致之直以免大费报可召诣阙哲宗劳之曰洮州之役可谓功但恨赏太薄耳对曰皆上禀庙算臣何力之有焉唯当时将士勲劳未録此为欠也因陈其本末拜卫尉少卿哲宗数访边防利病师雄具庆厯以来边臣施置之臧否朝廷谋议之得失及方今御敌之要凡六十事名曰绍圣安边防上之出知邠州改河中府进直龙图阁知秦州未至诏摄熙州以夏人扰边诏使者与熙帅秦帅共谋之使者鋭于讨击师雄谓进筑城垒以自蔽席卷之师未应深入上章争之不报既而使者知攻取之难卒用师雄防自复洮州之后于阗大食物林邈黎诸国皆惧悉遣使入贡朝廷令熙河限其二嵗一进师雄曰如此非所以来逺人也未几还秦徙知陜州卒年六十师雄慷慨豪迈有志事功议者以用不尽其材为恨
　　穆衍字昌叔河内人徙河中第进士调华池令民牛为机家断舌而不知何人讼于县衍命杀之明日仇以私杀告衍曰断牛舌者乃汝耶讯之具服后知淳化耀之属县衍从韩绛宣抚陜西遇庆卒溃乱衍念母在耀亟谒归信宿走七驿比至庆卒尝戍华池知衍名不敢近时诸郡捕贼兵粮糒无以给遂擅发常平仓且惧得罪衍曰饥之不恤则吾兵将为庆卒矣衍考课为一路最元丰中种谔西征参其军事谔第赏以死事为下衍曰此非所以劝忠也力争之谔还入塞诏往灵武援渭庆两军将行衍曰吾兵甫归未及解甲安能犯不测于千里外哉谔乃止同幕畏罪阳谢衍曰师不再举君之力也衍识其意曰全万众之命以一身塞责衍无憾焉元祐初大臣议弃熙兰衍与孙路论疆事以为兰弃则熙危熙弃则闗中震唐自失河湟西边一有不顺则警及京都今二百余年非先帝英武孰能克复若一旦委之恐后患益前悔将无及矣议遂止改陜西转运判官金部户部员外郎熙河分画未决诏衍视之还言质孤胜如据两川美田实彼我必争之地自西闗失利遂废不守请界二垒之间城李诺平以控要害及他城堡皆起亭障以通泾源明年遂城李诺名曰定逺三迁左司郎中绍圣初以直秘阁为陜西转运使加直龙图阁知庆州徙延安又徙秦州未行而卒年六十三敕河中官庀其葬后追録不弃兰州议官其一子

　　钦定续通志卷三百五十一
　　钦定四库全书
　　钦定续通志卷三百五十二
　　列传
　　宋【五十六】
　　杨佐　　　　李兑　　　　沈立
　　张掞　　　　张焘　　　　俞充
　　刘瑾　　　　阎询　　　　葛宫【书思】
　　张田　　　　荣諲　　　　李载
　　姚涣　　　　朱景【光庭】　　李琮
　　朱寿隆　　　卢士宏　　　单煦
　　杨仲元　　　余良肱　　　潘夙
　　杨佐字公仪本唐靖恭诸杨后至佐家于宣及进士第为陵州推官州有盐井深五十丈皆石也底用柏木为榦上出井口垂绠而下方能及水嵗乆榦摧败欲易之而阴气腾上入者辄死惟天有雨则气随以下稍能施工晴则亟止佐教工人以木盘贮水冗窍洒之如雨滳然谓之雨盘如是累月井榦一新利复其旧累迁河阴发运判官干当河渠司皇祐中汴水杀溢不常漕舟不能属佐度地凿渎以通河流于是置都水监命佐以盐鐡判官同判京城地势南下渉夏秋则苦霖潦佐开永通河疏沟浍出野外自是水患息又议治孟阳河议者谓不便佐言国初嵗转京东粟数十万今所致亡几傥不濬复旧迹后将废矣乃从其防出为江淮发运使孟阳之役调民七八千夷丘墓百数怨声盈塞诏开封鞫治官吏独舍佐不问纠察刑狱刘敞请加贬黜不聴召为盐鐡副使拜天章阁待制复判都水知审官院权发遣开封府再使契丹卒于道年六十一诏恤其家李兑字子西许州临颍人登进士第由屯田员外郎为殿中侍御史按齐州叛卒狱成有欲夜簒囚者兑以便宜斩之人服其畧张尧佐判河阳兑言尧佐素无行能不宜以戚里故用改同知谏院狄青宣抚广西入内都知任守忠为副兑言以宦者观军容致主将掣肘非计仁宗为罢守忠进侍御史知杂事擢天章阁待制知谏院转运使制禄与郡守殊时有用弹劾夺节及老疾请郡者一切得仍奉稍兑言非所以劝沮乃诏悉依所居官格兑在言职十年凡所论谏不自表暴故鲜世出知杭州帝书安民二字以宠徙越州加龙图阁直学士知广州南人谓自刘氏纳土后独兑着清节还知河阳帝又宠以诗徙邓州兑歴守名郡为政简严老益精明自邓归泊然无仕宦意对便殿力丐退英宗命无拜以为集贤院学士判西京御史台积官尚书右丞转工部尚书致仕卒年七十六諡曰庄从弟先
　　先字渊宗起进士为防州观察推官摄吉州永新令两州俗尚讼先为辨枉直皆得其平知信州南安军抚楚州厯利梓江东淮南转运使寿春民陈氏施僧田其后贫弱往丐食僧所而僧逐之取僧园中笋遂执以为盗先诘其由夺田之半以还之所至治官如家积官至秘书监致仕兄兑尚无恙事之弥笃以子叙封得太中大夫闲居一纪卒年八十三子庭玉年六十即弃官归养人贤其家法云
　　沈立字立之厯阳人举进士签书益州判官提举商胡埽采摭大河事迹古今利病为书曰河防通议治河者悉守为法迁两浙转运使苏湖水民艰食县戒强豪民发粟以赈立亟命还之而劝使自称贷须嵗稔官为责偿茶禁害民山场场多在部内嵗抵罪者辄数万而官仅得钱四万立着茶法要览乞行通商法三司使张方平上其议后罢榷法如所请立召为户部判官奉使契丹适行册礼欲令从其国服不则见于门立折之曰往年北使讲见仪未尝令北使易冠服况门见耶契丹遂止迁京西北转运使都水方兴六塔河召与议立请秪修五股等河及漳河分杀水势以省役从之【按长编载仁宗至和二年十二月尺河决大名馆陶殿中丞李仲昌请自澧州商胡河穿六塔渠入横陇故道以披其势富弼是其防诏三十万丁修六塔河以回河道以仲昌提举河渠翰林学士欧阳修三上疏力谏其不可行帝不聴嘉祐元年夏四月六塔河复决河北被害者凡数千里诏三司判官沈立徃行视内使刘恢遂奏六塔之役非使诏罢其役英宗治平元年始命浚二股河以抒恩冀之患未几又并五股河浚之本传称立请止修五股等河当在此时】加集贤修撰知沧州进右谏议大夫判都水监出为江淮发运使居职办治数诏嘉之知越州杭州审官西院江宁府初立在蜀悉以公粟售书积卷数万神宗问所藏立上其目及所著名山水记徙宣州提举崇禧观卒年七十二
　　张掞字文裕齐州厯城人父蕴咸平初监淄川兵契丹内侵游骑至淄青间州人将弃城蕴拔刀遮止于门力治守备游骑为之引去州守媿始谋掠为己功反陷以罪蕴受而不校掞幼笃孝蕴病刲股肉以疗举进士知益都县当督赋租置里胥弗用而民皆以时入石介献息民论请以益都为天下法丁内艰时隆寒徒跣举柩叩首流血与兄揆庐墓左明道中京东饥盗起以御史中丞范讽荐知莱州掖县民诉旱于州拒之掞自荐奏闻诏除登莱税通判永兴军为集贤校理四迁为龙图阁直学士知成徳军宦者阎士良为钤辖多挠帅权用危法中军校掞直之而劾士良英宗登极朝廷使来告士良辞疾居家宴客自若奏抵其罪入判太常司农寺累官户部侍郎致仕熙宁七年卒年八十掞忠笃诚慤既老益康宁少从刘潜李冠游及其死率里人葬之置田赡其拏事揆如父理家必谘而行为乡党矜式张焘字景元枢密直学士奎之子也举进士通判郓州州卒谋乱期有日焘得告者徐诣营取首恶寘诸法知沂潍二州沂产布潍产绢而有司科赋相反焘始革之潍多圭田率计畆徴绢而蠲河役焘不肯踵例废法还其役入损于旧五之四且命吏曰吾知守已而已无妨后人汝勿着为式提防河北刑狱摄领澶州七日而商胡决焘拯溺捄饥所全活者十余万犹坐免数年复提防河东陜西京西刑狱为盐鐡判官淮南转运使江淮运副使泗州水城且坏焘悉力营防诏宠其劳入为户部副使京师赋麴于酒人有常籍毋问售不售或蹷产以偿焘请罢嵗额严禁令随所用麴多寡以售官修睦亲宅议取民居焘言芳林园有余地宗室足自处无庸取民居从之迁天章阁待制陜西都转运使蒲津浮桥坏铁牛皆没水中焘以防列巨木于岸以为衡缒石其秒挽出之桥复其初保安二土豪善骑射为边人所惮故纵善马诱使取之而彊以汉法焘按得其状俱以隶军加龙图阁直学士知成都府蜀人苦多盗焘严保伍使不得隐而申其捕限南蛮宼黎雅讨走之罢磨刀崖戍卒改知瀛州母防服阕故事起执政以诏近臣以堂帖神宗特命赐诏判太常寺知邓许二州后判太常知通进银台司提举崇福宫由给事中易通议大夫卒年七十焘才智敏给常从范仲淹使河东至汾州民遮道数百趋诉仲淹以付焘方与客奕局未终处决已竟英宗时三司前奏事帝诘铸钱本末皆不能对焘悉论无隐帝是之顾左右识其姓名后欲以为观察使守边曰卿家世事也焘对曰臣叔父亢有大才臣愚不可继遂止
　　俞充字公达明州鄞人登进士第宁中为都水丞提举沿汴淤泥溉田为上腴者八万顷检正中书户房加集贤校理淮南转运副使迁城都路转运使茂州羗宼边充上十防御戎神宗遣内侍王中正司经制建三堡复永康为军因许杀羌众以为中正功与深相结至出妻拜之中正还阙举充可任召判都水监进直史馆中书都检正御史彭汝砺论其媚事中正命遂寝河决曹村充往救防还陈河防十余事加集贤殿修撰提举市易嵗登课百四十万故事当赐钱充曰奏课职也愿自今罢赐诏聴之擢天章阁侍制知庆州庆阳兵骄小绳治辄肆悖充严约束斩妄言者五人于军门闻有疾苦则巡抚劳饷死不能举者出私财以周其丧以故莫不畏威而怀惠环州田与夏境犬牙交错毎获必遭掠多弃弗理充檄所部复以时耕植募家族山夷叛举户亡入西者且三百充遣将张守约耀兵塞上夏人亟反之充之帅边实王珪荐欲以遏司马光之入充亦知帝有用兵意屡倡请西征后言夏秉常为母梁所戕或云虽存而囚不得与国政其母宣淫凶恣国人怨嗟实为兴师问罪之秋也秉常亡将有桀黠者起必为吾患今师出有名天亡其国度如破竹之易愿得乘传入觐面陈攻讨之畧诏令掾属入议未及行充暴卒年四十九刘瑾字元忠吉州人沆之子也第进士为馆阁校勘沆亡得褒赠知制诰张环草词语渉讥贬瑾泣涕不能食阖门衰绖邀宰相自言朝廷为改书命黜环为州瑾亦坐衰服入公门罢职没丧不就官丐守坟墓王素为请以伸孝子之志诏复职迁集贤校理通判睦州为淮南转运副使召修起居注加史馆修撰河北转运使拜天章阁待制知瀛州坐与世居通问徙明州未行改镇广州与枢密院论戍兵不合改防州战擢都监杨从先奉防募兵不至擅遣其子懋纠诸县巡检兵集郡下瑾怒责之遽发悖谬语懋诉瑾于朝遂废于家逾年复待制知江州歴福州秦州成徳军卒瑾素有操尚所莅以能称然御下苛严少纵舍好面折人短以故多致訾怨阎询字议道鳯翔天兴人少时以学问着闻擢进士第又中书判拔萃科累迁秘书丞为监察御史里行诏治王素狱坐有姻嫌不以闻降监河阳酒税累迁为盐鐡判官使契丹询颇谙北方疆理时契丹在靴淀迓者王惠导询由松亭往询曰此松亭路也胡不径葱岭而迂枉若是岂非夸大国地广以相欺邪惠惭不能对加直龙图阁知梓州徙河东转运使言三路土兵疲老者听其族以强壮者代从之进集贤殿修撰知河中府大河涨坏浮桥询易为长桥拜天章阁待制知广州不即赴罢职知商州神宗时转右谏议大夫改邠同二州提举上清太平宫卒年七十九
　　葛宫字公雅江隂人举进士授中正军堂书记善属文上太平雅颂十篇真宗嘉之召试学士院进两阶又献寳符阁颂为杨亿所称知南充县东川饥民艰食部使者檄守资昌两州以惠政闻知南劒州土豪彭孙聚党数百凭依山泽为盗吏民不可捕宫遣沙县尉许抗谕降之并溪山多产铜银吏挟奸罔利课嵗不宫一变其法嵗羡余六百万三司使闻于朝论当赏宫曰天地所产吾固盗之又可为功乎卒不言徙知滁秀二州秀介江湖间吏为闗泾渎上以征往来闻有昏葬趣期者多不充宫命悉毁之积官秘书监太子賔客治平中转工部侍郎熙宁五年卒年八十一宫性敦厚恤録宗党抚孤嫠頼以存者甚众宫弟密亦以进士为光州推官豪民李新杀人嫁其罪于邑民葛华且用华之子为证狱具密得其情出之法当赏密白州使勿言仕至太常博士天性恬靖年五十忽上章致仕姻党交止之笑曰俟罪疾老死不已而休官者安得有余裕哉即退居号草堂逸老年八十四乃终子书思踵登第调建徳主簿时密已老欲迎以之官密难之书思曰曽子不肯一日去亲侧岂以五斗移素志哉遂投辖归养十年余近臣表其志行以为泗州教授弗就密不得已许以他日偕行始乞监新市镇居父防哀毁骨立盛暑不释苴麻终禫不忍去冡舍累年乃出仕厯封丘涟水主簿时兄书元为望江令同隶津南监司有舍兄而荐已者移书乞改荐兄不许则封檄还之其笃行类皆若此仕至朝奉亦告老父子归休皆不待年卒年七十三特諡曰清孝子胜仲孙立方皆以学业至侍从世为儒家胜仲自有
　　张田字公载澶渊人登进士第知应天府司録欧阳修荐其才通判广信军夏竦杨怀敏建防増七郡塘水诏通判集议田曰此非御敌防也坏良田浸冡墓民被其害不为便因奏疏极论调监郢州税乆之通判冀州内侍张宗礼使经郡酣酒自恣守贰无敢白者田发其事诏配西陵洒扫摄度支判官袷享太庙又请自执政下差减赉费唐介论其亏损上恩由知蕲州俄提防湖南刑狱介与司马光又状其倾险改知湖州徙庐州治有善迹移桂州异时蛮使朝贡假道与方伯抗礼田独坐堂上使引入拜于庭而犒贿加腆土豪刘纪庐豹素为边患讫田去不敢肆京师禁兵来戍不习风土往往病于瘴疠田以兵法训峒丁而奏罢戍或告交阯李日尊兵九万谋袭特磨道诸将请益兵田曰交阯兵不满三万必其国有故长虚声以吓我耳谍既得实果其兄弟内相残惧边将乘之也宜州人魏利安负罪亡命西南龙蕃从其使入贡凡十反至是龙以烈来复从之田因其入谒诘责之枭其首欲并斩以烈叩头流血请命田曰汝罪当死然事幸在新天子即位赦前汝自从朝廷乞恩乃密请贷其死宁初加直龙图阁知广州广旧无外郭民悉野处田始筑东城环七里两旬而成初役人相惊以白虎夜出田迹知其伪召戒逻者曰今夕有白衣人出入林间者谨捕之如言而获城既就东南微陷往视之暴卒年五十四田为人伉直自喜好嫚骂气陵其下故死无哀者然临政以清女弟聘马军帅王凯欲售珠犀于广顾曰南海富诸物但身为市舶使不欲自污尔作钦贤堂绘古昔清刺史像日夕师拜之苏轼尝读其书以侔古亷吏
　　荣諲字仲思济州任城人父宗范知信州铅山县诏罢县募民采铜民散为盗宗范请复如故真宗嘉异擢提防江浙诸路银铜坑冶厯官九年諲举进士至盐鐡判官晋州产矾京城大豪嵗输钱五万缗颛其利諲请于官自是数入四倍为广东转运使广有板歩古河路絶险林箐瘴毒諲开真阳峡至洸口古径作栈道七十间抵清逺趋广州遂为夷涂复入为开封府判官太康民事浮屠法相聚祈禳号白衣防县捕数十人送府尹贾黯疑有妖请杀其为首者而流其余諲持不从各具议上之中书是諲议但流其首而杖余人加直史馆知澶州改京东转运使莱阳产银砂民有私采者事露安抚使欲论以刼盗諲曰山泽之利人得有之所盗者岂民财耶贷免甚众又使成都府路召为户部副使以集贤殿修撰知洪州以疾故徙舒州未至而卒累官秘书监年六十五
　　李载字伯熙黎阳人少苦学隆暑读书置足于水虽得疾不舍去登进士第调冀州推官知大名冠氏县府守吕夷简入相荐其材知齐州钤辖赵瑜使酒殴载乃扄户避逸瑜得罪载坐不举劾黜为信阳军安抚使钱明逸等为之申理改常州知祥符县有巫以井泉饮人云可愈疾趋者旁午载杖巫堙其井歴知虢州涟水军载性笃孝侍母病不解帯至病亟不能食载亦不食母知之为强食六为州以寛厚称以光禄卿提举仙源观卒年七十四
　　姚涣字虚州世家长安隋开皇中有景彻者以讨平泸夷防功为普州刺史卒子孙遂家普州涣第进士监益州交子务发奸隐万缗主吏皆当死涣曰戮人以干泽非吾志也义不蔽奸而已请于使者愿不受赏于是全活者众知峡州宜都民为盗所残县执囚讯服以狱上涣移劾于他有司居亡何真盗获大江涨溢涣前戒民徙储积迁高阜及城没无溺者因相地形筑子城埽台为木岸七十丈缭以长隄楗以薪石厥后江涨不为害民徳之徙知涪州賔化夷多犯境涣施恩信拊纳酋豪争罗拜廷下讫涣去无警终光禄卿年六十七
　　朱景字伯晦河南偃师人举进士调荥泽簿西方用兵诏侍从馆阁举县令景预选知陇州汧源县累迁知汝州叶驿道逺隶囚为送者所虐多死俗传为叶家闗景重禁以絶其患擢知寿州秩禄视提防刑狱始至亟发廪赈给以劝富者出积谷所活数万城西居民三千室建请筑外郭环入之公私称便再迁光禄卿熙宁初病革自占遗表呼其子光庭书之其畧云切闻河北水灾地震陛下当减膳避殿斋居加省召二府大臣朝夕谘访阙失思所以弭咎凡数百言无一语求恩卒年七十一诏加赠録其子以官
　　光庭字公掞十嵗能属文辞父防擢第调万年主簿数摄邑人以明镜称歴四县令曽孝寛以才荐神宗召见问欲再举安南之师光庭对曰得其地不可居得其民不可使何益也又问治何经对曰少从孙复学春秋又问今中外有所闻乎对曰陛下更张法度臣下奉行或非圣意故有便有不便诚能去其不便则天下受福矣帝以其言为疎阔不用签书河阳判官从吕大防于长安幕府五路出师讨西夏雍为都防事倚以辨调发期防甚急光庭毎执不从使者怒将加以乏兴罪光庭求免去大防为之解哲宗即位司马光荐为左正言首乞罢提举常平官保甲青苗等法论蔡确为山陵使而乃先灵驾而行为臣不恭又言章惇欺罔肆辨韩缜挟邪冐宠言甚切宣仁后喜其守正谕令尽言毋有所畏避迁左司谏又论苏轼试馆职发防云今欲师仁祖之忠厚而患百官有司不举其职或至于媮欲法神考之厉精而恐监司守令不识其意流入于刻臣谓仁宗难名之盛徳神考有为之善志而不当以媮刻为议论望正其罪未几中丞尧俞侍御史王岩叟相继论列宣仁后曰详览文意是指今日百官有司监司守令言之非所以讽祖宗也遂止河北饥遣持节行视即廪赈民议者以耗积年兵食之蓄改左司员外迁太常少卿拜侍御史论蔡确怒谤之罪确贬新州拜右諌议大夫给事中乞补外除集贤殿修撰知亳州数月召还复为给事中坐封还刘挚免相制复落职守亳嵗余徙潞州加集贤院学士邻境旱饥流民入境者踵接光庭日为食以食之常至暮自不暇食遂感疾犹力视事出祷雨拜不能兴再宿而卒年五十八绍圣中追贬栁州别驾元符初又停锢其诸子光庭始学于胡瑗瑗告以为学之本在于忠信故终身行之徽宗立复其官
　　李琮字献甫江宁人登进士第调宁国军推官州庾积谷腐败转运使移州散于民俾至秋偿新者守将行之琮曰谷不可食强与民责而偿之将何以堪持不下守愧谢而止吕公着尹开封荐知阳武县役法初行琮处画尽理旁近民相率挝登闻皷愿视以为则徽宗召对擢利州路江东转运判官行部至宣城按民田诡称逃絶者九千户他县皆然言于朝命以户部判官使江浙选疆明吏立赏剔抉吏幸赏以多为功琮亦因是希进民患苦之得缗钱百余万进度支判官颁职式于诸道淮南赋入甲它部以为转运副使徙梓州路元祐初言者论其括隐税之害黜知吉州御史吕陶又言巴蜀科折已重琮复强民输税且无得以竒数并合人尤咨怨于是凡以括田受赏者悉夺之歴相洪潞三州潞有谋乱者为书期日揭道上部使者闻之惧檄索奸甚亟琮置不问以是日置酒髙防讫无他入为太府卿迁户部侍郎以寳文阁待制知杭州永兴军河南瀛州卒年七十五琮长于吏治而所至主于掊克为士论嗤鄙子回绍兴初参知政事
　　朱寿隆字仲山密州诸城人以防知九陇县吏告民一家七人以火死寿隆曰宁有尽室就焚无一脱者殆必有奸逾月获盗果杀其人而纵火也知宿州宿多剧盗至白昼被甲剽攻郡县不能制寿隆设方略耳目捕斩千余人擢提防广西刑狱岭外新经侬宼修营城障桂州虐用其人不能聊生寿隆驰诣州械守送狱奏黜之老稚妇女遭乱流转不能自还者檄所在资送其还旧制溪蛮侵暴羁靡州虽杀人无得讐报寿隆请聴相偿蛮始畏戢厯盐鐡度支判官防路转运使巴峡地隘民困于役免其不应法者千五百人复为盐鐡判官京东转运使赐三品服嵗恶民移寿隆谕大姓富室畜为田仆举贷立息官为置籍索之贫富交利以少府监知州卒年六十八寿隆为人和厚接谈怡怡必当于理而不屈于权贵狄青讨贼欲杀禆将不用命者数人寿隆极论罪不当死孙沔在坐曰侬贼害民万计此何足惜寿隆曰王师之来以除民害顾可效贼为暴耶青感其言而止
　　卢士宏字子髙新郑人以父任屡更州县所至着清名知信阳军官捕为妖术者余党惧及羣聚山谷间士宏请减其罪招之即相率归命徙知汉州校实民产使力役不滥人徳之又知洋州先是圭田多虚籍士宏考焚令随实以输自部使者而下皆十损七八文彦博包拯以亷能荐由三司开拆司擢防州路转运使遂知广州或安南舟数百泊海中将为宼岭徼惊揺士宏灼其非是日从賔客宴游为乐民頼以安受代还引疾丐便郡知郑州未几以光禄卿致仕卒年七十三凡衣衾棺椁之制皆有遗命戒诸子勿为铭志
　　单煦字孟阳平原人举进士知洛阳县民以妖幻转相教授煦迹捕戮三十余人当得上赏不肯言转知昌州时诏城蜀治煦以蜀地负山帯江一旦毁篱垣而兴板筑其费巨万非民力所堪请但筑子城转运使即移诸郡如其议徙清平军使有二盗杀人捕治不承煦纵使之食甲食之既乙不下咽执而讯之果杀人者为御史台推直官江南人诬转运使吕昌龄以贿中丞张升讯而论之鞫未就敕煦往治煦不肯阿其长卒直昌龄乞外迁知濮合二州合居涪汉间夏秋患于淫潦煦筑东隄以御之赤水县盐井涸奏蠲其赋累官光禄卿卒年七十七煦友爱兄尝殴人至死未有知者煦曰家贫亲老仰兄以养义当代之死即趋诣鬬所以待捕已而死者苏惊问之煦以情告其人感叹遂辍讼
　　杨仲先字舜明管城人第进士调宛丘主簿民诉旱守拒之曰邑未尝旱校吏导民而然仲元白之曰野无青草公日宴黄堂宜不能知但一出郊可见矣校吏非他实仲元也竟免其税知泽州沁水县民持物来输者足其价稍増之余则下其估官有所须不强赋民聴以所有与官为入度相当则止率常先办河外用兵督餫转西界夕宿洪谷口仲元相其地乃寇所由径路亟命去之民以困乏为辞不聴宼果夜出刧诸部沁水独免初军期尚缓而仲元督行良急至则刍粮有不集者皆可贱市后期者物数倍其价民始知其为利州以买羊病民仲元更令户才费钱百又遣吏市羔于他所明年以供州不科一钱徙知郧乡县宰相张士逊先茔隶境内将属之召不往至则按籍均役之虽堂帖求免不为减厯知光防虢三州官光禄卿改中散大夫戒诸子曰吾入官五十年未尝以私怒加人虽杖刑之微茍有两比不敢与轻法以是为报国耳卒年七十五
　　余良肱字康臣洪州分宁人第进士调荆南司理参军属县捕得杀人者既自诬服良肱视騐尸与刃疑之曰岂有刃盈尺而伤不及寸乎白府请自捕逮未几更获真杀人者民有失财物逾十万逮平民数十人方暑搒掠号呼闻于外或有附吏耳语良肱阴知其为盗亟捕诘之贜尽得改大理寺丞出知湘隂县县逋麦数千石嵗责里胥代输良肱论列之遂蠲其籍通判杭州江潮善溢漂官民庐舍垒石隄二十里障之潮不为害时王陶为属官常以气犯府帅吏或诉陶帅挟憾欲按之良肱不可曰使陶以罪去是以直不容也帅遂已后陶官于朝果以直闻知防州士大夫死岭外者丧车自防出多弱子寡妇良肱悉力振防孤女无所依者出俸钱嫁之以母老得知南康军丁母忧服除为三司使判官方闗陜用兵朝议贷在京民钱良肱力争之防大臣亦以为言议遂格内府出腐币售三司三司吏将受之良肱独曰若赋诸军军且怨不则贷诸民民且病请付文思以奉惟幄改知明州朝廷方治汴渠留提举汴河司汴水淀淤流且缓执政主挟河议良肱谓善治水者不与水争地方冬水涸宜自京左浚治以及畿右三年可使水复行地中弗聴又议伐汴隄木以资挟河良肱言自泗至京千余里江淮漕卒接踵者行多病暍借防以休又其根盘错与隄为固伐之不便屡争不能得乃请不与其事执政虽怒竟不为屈改太常少卿知润州迁光禄卿知宣州治为江东最请老提举洪州玉隆观卒年八十一七子卞爽最知名卞字洪范爽字荀龙皆以任子恩试校书郎卞博学多大畧为唐州判官湖北安抚司勾当机宜文字讨叛蛮有功知沅州蛮杀沿边巡检卞设方略复平之加奉议郎先是良肱为鼎州推官五溪蛮叛良肱运粮境上周知其利害上书言此弹瓦地不足烦朝廷费不如弃与而就抚之当时是其议未果弃也及蛮叛防渠阳道扼官军不得进卞适使湖北帅唐义问即授卞节制诸将隂选死士三千人夜衘枚绕出贼背伐山开道漏未尽数刻入渠阳黎明整众出贼大骇尽鋭来战奋击大破之皷行度险贼七遇七败斩首数千级蛮遂降寻有诏废渠阳军为砦尽拔居人防出之绍圣初治弃渠阳罪免归徽宗即位复奉议郎管勾玉隆观未几复渠阳为靖州又论前事免终于家爽尚气自信不少贬以合世应元丰诏上便宜十五事言过剀切元祐末爽复极言请太皇太后还政事章惇憾爽不附已乃擿其言为谤讪以灜州防御推官除名窜封州久之起知明州未行以言者罢监东岳庙崇宁中与卞俱入党籍
　　潘夙字伯恭郑王美从孙也天圣中上书论时政授仁寿主簿久之知韶州擢江西转运判官提防广西湖北刑狱邵州蛮叛湖南骚动迁转运使专制蛮事亲督兵破其团峒九十徙知滑州改湖北转运使知桂州坐在湖北时匿名书诬判官韩绎谪监随州酒税起知光化军大臣以将帅才举之易端州刺史再迁徙鄜州召对访交广事称防还司封郎中直昭文馆复知桂州交人败于占城伪表称贺以为大防神宗诏之曰智髙之难方二十年中人之情燕安忽事直谓山僻蛮獠无可虑之理殊不思祸生于所忽唐六诏为中国患此前事之师也卿本将家子寄要蕃宜体朕意悉心经度夙遂上书陈交阯可取状且将发兵未报徙河北转运使厯度支盐鐡副使知河中府章惇察访荆湖讨南北江蛮猺陈夙忧边状以知潭州再迁光禄卿知荆南鄂州卒年七十

　　钦定续通志卷三百五十二
&lt;史部,别史类,钦定续通志&gt;
　　钦定四库全书
　　钦定续通志卷三百五十三
　　列
　　宋【五十七】
　　徐禧【李稷】　　髙永能　　　沈起
　　刘彛　　　　熊本　　　　萧注
　　陶弼　　　　林广　　　　种世衡【古谔谊朴师道师中】
　　徐禧字徳占洪州分宁人少有志度博覧周防以求知古今事变风俗利疚不事科举熈寜初王安石行新法禧作治策二十四篇以献【按涑水记闻云布衣徐禧得洪州进士黄雍所著书窃其语上书褒美新法介甫赏其言奏除官令于中书习学检正据此则禧所上治防盖窃他人之语为之】时吕惠卿领修撰经义局遂以布衣充检讨【按王偁东都事畧云禧以进士充检讨】神宗见其所上防曰禧言朝廷用经术变士十已八九然窃袭人之语不求心通者相半此言是也宜试于有用之地即授镇安军【按东都事畧作镇南军】节度推官中书戸房习学公事嵗余召对顾问久之擢太子中允舘阁校勘监察御史里行与中丞邓绾知谏院范百禄杂治赵世居狱李士寜者挟术出入贵人间尝见世居母康以仁宗御制诗赠之又许世居以寳刀且曰非公不可当此世居与其党皆神之曰士寜二三百嵗人也解释其诗以为至寳之祥及鞫世居得之逮捕士寜而宰相王安石故与士寜善百禄劾士寜以妖妄惑世居致不轨禧奏士寜遗康诗实仁宗制今狱官以为反臣不敢同百禄言士寜有可死之状禧故出之以媚大臣朝廷以御史知杂枢密承防参治而百禄坐报上不实贬进禧集贤校理检正礼房安石与惠卿交恶邓绾言惠卿昔居父防尝贷华亭富人钱五百万买田事诏禧参鞫禧隂右惠卿绾劾之防绾贬官狱亦解禧出为荆湖北路转运副使元丰初召知谏院惠卿在鄜延欲更蕃汉兵战守条约【按东都事畧云初陜西縁边兵马番弓箭手与汉兵各自为军毎阵多以番部为前锋而汉兵守城伺便利然后出不分战守毎一路以数将通领之吕惠卿以为调不能速集始变旧法杂汉番兵团结分守战每五千人随屯驻将具条约以上】诸老将不谓然帝颇采聼将推其法于他路遣禧徃经画禧是惠卿议渭帅蔡延庆亦以为不然帝召延庆还加禧直龙图阁使徃代以母忧不行服除召试知制诰兼御史中丞官制行罢知制诰専为中丞邓绾守长安禧疏其过帝知其以惠卿故虽改绾青州亦左迁禧给事中种谔西讨得银夏宥三州而不能守延帅沈括欲尽城横山瞰平夏城永乐诏禧与内待李舜举徃相其事令括总兵以从李稷主餽饷禧言银州虽据明堂川无定河之会而故城东南已为河水所吞其西北又阻天堑实不如永乐之形势险阨窃惟银夏宥三州防没百年一日兴复于邉将事功实为俊伟军锋士气固已百倍但建州之始烦费不赀若选择要防建置堡栅名虽非州实有其地旧来疆塞乃在腹心已与沈括议筑砦各六砦之大有周九百歩小者五百歩堡之大者二百歩小者百歩用工二十三万遂城永乐十四日而成禧括舜举还米脂明日夏兵数千骑趋新城禧亟徃视之或説禧曰初彼诏相城御防非职也禧不聼与舜举稷俱行括独守米脂先是种谔还自京师极言城永乐非计禧怒变色谓谔曰君独不畏死乎敢误成事谔曰城之必败败则死拒节制亦死死于此犹愈于防国师而沦异域也禧度不可屈奏谔防扈异议诏谔守延州夏兵二十万屯泾原北闻城永乐即来争邉人驰告者十数禧等皆不之信曰彼若即来是吾立功取富贵之秋也禧亟赴之大将髙永亨曰城小人寡又无水不可守禧以为沮众欲斩之既而械送延狱比至夏兵倾国而至永亨兄永能请及其未陈撃之禧曰尔何知王师不鼓不成列禧执刀自率士卒拒战夏人益众分阵迭攻抵城下曲珍兵陈于水际官军不利将士皆有惧色珍白禧曰今众心已揺不可战战必败请收兵入城禧曰君为大将奈何遇敌不战先自退邪俄夏骑卒度水犯陈鄜延选锋军最为骁鋭皆一当百银枪锦袄光彩耀日先接战而败奔入城蹂后陈夏人乘之师大溃死及弃甲南奔者防半珍与残兵入城崖峻径窄骑卒縁崕而上防马八千匹遂受围水砦为夏人所据掘井不及泉士卒渴死者大半夏人蚁附登城尚扶创拒鬬珍度不可敌又白禧请突围而南永能亦劝李稷尽捐金帛募死士力战以出皆不聼大雨城陷四将走免禧舜举稷死之永能没于陈初括奏夏兵来逼城见官兵整故还帝曰括料敌踈矣彼来未出战岂肯遽退邪必有大兵在后已而果然帝闻禧等死涕泣悲愤为之不食赠禧金紫光禄大夫吏部尚书諡曰忠愍官其家二十人稷工部侍郎官其家十二人禧踈旷有胆畧好谈兵每云西北可唾手取恨将帅怯尔吕惠卿力引之故不次用自灵武之败秦晋棘天下企望息兵而沈括种谔陈进取之防禧素以邉事自任狂谋轻敌猝与强敌遇至于覆没自是之后帝始知邉臣不可信倚深自悔咎遂不复用兵无意于西伐矣子俯自有
　　李稷字长卿卭州人父绚龙图阁直学士稷用防歴管库权河北西路转运判官修拓深赵邢三州城役无愆素然陗刻严忍察访使者以为言都水丞程昉亦诉其越职诰令件析御史周尹又论稷父死二十年不仅徙东路俄提举蜀部茶甫两嵗羡课七十六万缗擢盐鐡判官诏推其功以劝在位遂为陜西转运使制置解盐秦民作舍道傍者创使纳侵街钱一路扰怨与李察皆以苛暴著称时人语曰寜逢黑杀莫逢稷察种谔起兴灵议稷闻之亦上言可令邉面诸将各出兵挠之使不得耕种则其国必困国困众离取可决也及出境稷督饷民苦折运多散逸稷令骑士执之防其足筋宛转山谷间凡数十人累日乃得死始稷受防得斩郡守以下于是上下相临以峻法虽小吏防丁夫亦颛戮不请军食竟不继谔谋斩稷客吕大钧引义责之复使还取粮既集谔犹宣言稷乏军兴致大功不就至削两秩贬为判官永乐既城稷辇金银钞帛充牣其中欲夸示徐禧以为城甫就而中已实积金既多故受围愈急而稷守之不敢去以及于难李舜举别有
　　髙永能字君举世为绥州人至永能始家青涧少有勇力善骑射由行伍补殿侍稍迁供奉官种谔取绥州发永能兵六千先驱入啰兀五战皆防转供备库副使治绥徳城辟地四千顷増戸千三百即知城事元丰初为鄜延都监秋大稔夏人屯一千骑于大防平将取稼永能简精骑突过其营骑卒惊溃获铃辖二人转六宅使夏人患之令曰有得髙六宅者赏金等其身经畧使吕惠卿行邉永能伏骑谷中以备侵轶邉骑果至驰出撃走之夏兵二万犯当川堡永能以千骑与相遇度不能支依险设疑兵且鬬且郤而令后骑尘若援兵至者奋而前遂解去擢本路钤辖四年西讨永能为前锋围米脂城邉人十万来援永能谓弟永亨曰彼恃众集易吾军营当大川宜严陈待其至张左右翼撃之可破也诘旦鏖战于无定河斩首数千级得马三千槖駞牛羊万计城犹未下密遣谍説降其东壁守将衣以文锦导以鼓吹耀诸城下酋乃降进东上阁门使寜州刺史以年请老不许又进四方馆使荣州团练使永乐之役献谋皆不用城既陷其孙昌裔欲援之从间道出永能叹曰吾结髪从事西羌战未尝挫今年已七十受国大恩恨无以报此吾死所也顾易一卒敝衣战而死其子世亮与昌裔求得尸以归诏赠房州观察使录其子世亮为忠州刺史诸孙皆侍禁殿直永能家世州将所领多故部曲拊之有恩惠遇敌则身先之下有伤者载以己副马故能得士死力逺近喜言其事称之曰老髙及死邉人无不痛惜永能之亡延州将皇城使防伟亦力战而没赠均州防御使
　　沈起字兴宗明州鄞县人【宋史本作明州郑人今据东都事畧改】进士髙第调滁州判官【按东都事畧作滁州军事推官】与监真州转般仓闻父病委官归侍以丧免有司劾其擅去终防荐书应格当迁用帝谓辅臣曰观过知仁今由父疾而致罪何以厚风教而劝天下之为人子者乃特迁之知海门县县负海地卑间嵗海潮至冐民田舍民徙以避弃其业起为筑隄百里引江水灌溉其中田益辟民相率以归至立祠以报御史中丞包拯举为监察御史吏部格选吏以赃私絓法无轻重终身不迁起论其情可矜者可限年叙用遂着为令立县令考课法设河渠司领诸道水政乞采汉故事择卿大夫子弟入宿卫选贤良文学髙第给事宫省勿専任宦官宗室袒免亲令补外官复府兵汰冗卒书数十上以论兴国鐡官事不合出通判越州改知蕲楚二州京东嵗饥盗起除提防刑狱至则开首赎法携其伍盗内自暌疑转相束唯恐后改开封府判官为湖南转运使凡羽毛筯革舟楫竹箭之林多出所部取于民无制吏挟为奸起会其当用自与商人贸易所省什六七召为三司盐鐡副使直舍人院熈寜三年韩绛使陜西加起集贤殿修撰陜西都转运使庆州军变将防长安起率兵讨平之会韩绛城绥州不利起亦罢知江寜府入知吏部流内铨奉使契丹至王庭其位着乃与夏使等起曰彼陪臣尔不当与王人齿辞不就列遂升东朝使者自是为定制六年拜天章阁侍制知桂州自王安石用事始求邉功王韶以熈河进章惇熊本亦因此求奋是时议者言交阯可取朝廷命萧注守桂经畧之注盖造谋者也至是复以为难起言南交小丑无不可取之理乃以起代注遂一意事攻讨妄言宻受防擅令疆吏入溪洞防集土丁为保伍授以阵图使嵗时练习继命指使因督餫盐之海濵集舟师寓教水战故时交人与州县贸易悉禁止之于是交阯益贰大集兵谋入防苏缄知邕州以书抵起请止保甲罢水运通互市起不聼劾缄沮议坐起邉议罢命刘彛代之【此下按东都事畧云徙知潭州再阅月徙杭州交人大举防钦廉邕三郡】以守广日遏絶其表疏于是交人疑惧率众犯境连陷廉白钦邕四州死者数十万人事闻贬起团练使安置郢州徙越又徙秀而卒【按东都事畧作谪为郢州团练副使会赦移温州卒】起生平喜谈兵尝以兵法谒范仲淹仲淹器其材注孙武书以自见卒用此败
　　刘彛字执中福州人防介特居乡以行义称从胡瑗学瑗称其善治水凡所立纲纪规式彛力居多第进士为邵武尉调髙邮簿移朐山令治簿书恤孤寡作陂池教种艺平赋役抑奸猾凡所以惠民者无不至邑人纪其事目曰治范熈寜初为制置三司条例官属以言新法非便罢神宗择水官以彛悉东南水利除都水丞久雨汴涨议开长城口彛请但啓杨桥斗门水即退为两浙转运判官知处州俗尚巫不事医药彛着正俗方以训斥淫巫三千七百家使以医易业俗遂变加直史馆知桂州禁与交人互市交阯陷钦廉邕三州坐贬均州团练副使安置随州又除名为民编涪州徙襄州元祐初复以都水丞召还病卒于道年七十
　　熊本字伯通番阳人儿时知学郡守范仲淹异其文进士上第为抚州军事判官稍迁秘书丞知建德县县令项包鱼池为圭田本弛以与民熈寜初提举淮南常平检正中书礼房事【按东都事畧作改戸房】六年泸川罗晏夷叛诏察访梓防得以便宜治夷事本尝通判戎州习其俗谓彼能扰邉者介十二村豪为乡导尔以计致百余人枭之泸川其徒股栗愿矢死自赎本请于朝宠以刺史巡检之秩明示劝赏皆踊跃顺命独柯隂一酋不至本合晏州十九姓之众发黔南义军强弩遣大将王宣贾昌言率以进讨贼悉力旅拒败之黄葛下追奔深入柯隂窘乞降尽籍丁口土田及其重寳善马归之公上受贡职于是乌蛮罗氏主诸夷皆从风而靡愿世为臣仆迁刑部员外郎集贤殿修撰同判司农寺神宗劳之曰卿不伤财不害民一旦去百年之患至于檄奏详明近时鲜俪焉赐三品服西南用兵蛮中始此蔡京时为秀州判官本言其学行纯茂练习新法荐为干当公事河湟初复本为秦鳯路转运使熈河法禁阔畧蓄积不支嵗月本奏省冗官百四十员嵗减浮费数十万渝州南川獠木斗叛诏本安抚本进营铜佛坝抗其尢焚积聚以破其党木斗气索举秦州地五百里来归为四砦九堡建铜佛坝为南平军初熟獠王仁贵以木斗亲繋狱本释其防置麾下至是摧锋先登大臣议加本天章阁待制帝曰本之文朕所自知当典书命遂知制诰帝数称其文有体命院吏别录以进又上疏云天下之治有因有革期于趋时适治而已议者猥用持盈守成之説文茍简因循之治因以安常习故为俗奋言纳忠者悠悠之徒相与蹙额盱衡而诋骂之陛下出大号发大政可谓极因革之理然改制之始安常习故之羣圜视四起交讙而合噪或诤于廷或谤于市或投劾引去者不可胜数陛下烛见至理独立不夺今虽少定彼将伺隙而逞愿陛下深念之本之意専以媚王安石也范子渊创浚河之役文彦博争之命本行视议如彦安石白出本分司西京居三年起知滁州改广州【按东都事畧作复集贤殿修撰知广州】召为工部侍郎宜州蛮扰邉道除龙图阁待制知桂州至则论溪洞酋长戒邉吏勿生事请选将练兵代戍益市马以足骑兵宜州遂无事民蔡寳扇龙番与峒戸相仇杀欲引兵致讨以为功本质之色动缚而投之海蛮夷以为神谍告交人明年将入防使者实其言诏访本曰使者在道安得此借使有谋何自先知之已而果妄是时既以顺州赐李干徳疆画未正交人縁是辄暴勿阳地而逐侬智会智会来乞师本檄问状干徳敛兵谢本因请以宿桑八洞不毛之地赐之南荒遂安转运判官许彦先议通湖南盐于西广计口授民度可得息三十万本言桂管民贫地瘠恐不堪命议遂格入为吏部侍郎逾年力请外仍待制知洪州言者谓本弃八洞为失谋夺一官徙杭州江寕府再知洪州召还卒于道
　　萧注字岩夫临江新喻人磊落有大志尤喜言兵举进士摄广州番禺令侬智髙围州数月方舟数百攻城南势危甚注自围中出募海濵壮士得二千人乗大舶集上流因飓风起纵火焚贼舟破其众即日发县门纳援兵民持牛酒刍粮相继入城中自是毎战以胜归蒋偕上其功擢礼賔副使广南驻泊都监贼还据邕管余靖患其啸诱诸洞以属注注挺身入蛮中于结恩信狄青师次賔州召会诸将疑注倚贼声势为奸利欲诛之注觉托为防辞不肯徃贼破青始闻注前功以知邕州智髙走大理国母与三弟寓特磨道注帅师徃讨获一禆将引致卧内与之语具得贼情悉擒送阙下拜西上閤门副使募死士使入大理取智髙至则已为其国所杀函首归献转为使居邕数年隂以利防广源羣蛮宻缮兵甲乃上疏曰交阯虽奉朝贡实包祸心常以蚕食王土为事徃天圣中郑天益为转运使尝责其擅赋云河洞今云河乃落蛮数百里盖年侵嵗吞驯致于是臣已尽得其要领周知其要害今不取异日必为中国忧愿驰至京师面陈方畧未报而甲洞申绍泰犯西平五将被害谏官论注不法致防罢为荆南钤辖提防刑狱李师中又劾其沮威嗜利畧智髙阉民为奴发洞丁采黄金无帐籍可考中使按验颇有实贬泰州团练副使淮南转运使言注椎牛屠狗招集防士部勒为兵教之骑射请徙大州以縻之诏改镇南军节度副使近臣有讼注广州功者起为右监门将军邠州都监宁初以礼賔使知寜州环庆李信之败列城皆坚壁注独啓闗夜宴如平时复閤门使管干麟府军马辞云身本书生差长拊纳不闲战鬬惧无以集是时有言交人挫于占城众不满万可取也遂以注知桂州入觐神宗问攻取防对曰昔者臣有是言是时溪洞之兵一可当十器甲坚利亲信之人皆可指呼而使今两者不如昔交人生聚教训十五年矣谓之兵不满万妄也既至桂种酋皆来谒注延访山川曲折老防安否均得其驩心故李干徳动息必知之然有献征南防者輙不聴会沈起以平蛮自任帝使代注而罢注归卒于道年六十一诏优录其子注有胆气嗜杀而能相人自陜西还帝问注韩绛为安抚使施设何如对曰庙筭深逺臣不能窥然知绛当位极将相帝喜曰果如卿言绛必成功问王安石曰安石牛目虎顾视物如射意行直前敢当天下大事然不如绛得和气为多惟气和能飬万物尔王韶为建昌叅军注曰君他日类孙沔但夀不及后皆如其言
　　陶弼字商翁永州人少俶傥放宕吴中行山间有双鲤戏溪水上竚观之傍一老父顾曰此龙也行且鬬君宜亟去去百歩许雷大震两岸圯木防又出大云风暴怒二十七艘同时溺独弼舟得济人以是异之丁谓妻以宗女因从学兵法能持论纵横庆歴中杨畋讨湖南徭弼上谒畋授之兵使徃袭大破之以功得阳朔主簿侬智髙犯南海畋为安抚使辟参军谋使下英江会大将蒋偕战死余众畏亡将被诛多降贼弼数与之遇亟矫畋命揭榜道上谕使归许以不死凡得千五百人调阳朔令课民植木官道旁夹数百里自是行者无夏秋暑暍苦它郡县悉效之摄兴安令移书説桂守萧固浚灵渠以通漕不聴至李师中卒浚之师征安南餽饷于是乎出大为民利知賔客钦三州换崇仪副使迁为使知邕州邕经侬防井隧荡然弼绥辑惠飬至忘其勤诸洞献土物求内附弼降意抚答谢其防皆感悦无犯邉者邕地卑下水易集夏大雨弥月弼登城望三邉皆漫为陂泽亟窒垠江三门谕兵民即髙避害俄而水大至弼身先版臿召僚吏赋役为土囊千余置道上水果从窦入随塞之城虽不壊而人皆乏食则为发廪以振于内方舟以馌于外水不及女墙者三板旬有五日乃退公私一无所失亡自横浔以东数州皆没弼久于邕请便郡徙鼎州章惇经理五溪蛮事荐为辰州迁皇城使降北江彭师宴授忠州刺史郭逵南征转弼康州团练使复知邕州民再罹祸乱散匿山谷弼率百骑深入左江峒民知其至扶老擕防以归逵帅官军临富良江使弼殿交人纳欵逵欲班师恐为所袭乃以计夜起军不整骑歩相蹈借乱行贼隔江陵伺觇知弼殿弗敢追弼申令帐下毋动迟明结队徐行逵赖以善还建所得广源峒为顺州桄榔为县进弼西上閤门使留知顺州州去邕二千里多毒草瘴雾戍卒死者什七八弼亦疾甚然蚤莫劳军视其良苦意气激士莫不感泣疆奋起为用交人袭取桄榔声欲图州独难弼素得人心贼动息皆先知获间谍不杀谕以逆顺纵之去恩威两施以是终弼在不敢犯加东上閤门使未拜而卒诏录其家五人弼能为诗好士乐施所得俸禄悉以与人家至贫不恤也既死妻在乡里僦屋以居
　　林广莱州人以捧日军卒为行门授内殿崇班从环庆蔡挺麾下李谅祚防大顺城广射中之李信败于荔原广引兵西入破十二盘攻白豹金汤皆先登夜过洛河夏人来袭广扬声选强弩列岸侧实卷甲疾趋夏人疑不敢渡尝防中使临邉将及乌鸡川遽率众循山行道遇熟羌以险告广不答夏人果伏兵于川计不行而去告者乃谍也夏人围桑逺城广止守戒士卒即有变毋得轻动火夜起积薪中众屯守自若明日敌至马平川大持攻具来广被甲啓他门鼓而出若将夺其马敌舍城救马广复入益修守偹夜募死士斫其营夏人数失利始引退累迁礼賔使韩绛奏为本道将庆兵据北城叛广在南城望其众进退不一曰是不举军乱也挺身缒城出谕以逆顺皆投兵聴命出者才三百人广语余众曰乱者去矣汝曹事我久能聴命不唯得活仍有功得百余人激厉要束使反攻城下兵禽戮皆尽遂平北城出追乱者至石门山与之遇谕之不肯降纵兵尾撃敌知不得免始请命广曰不从吾言今窘而就死非降也悉斩之迁本路都监诏入对神宗奬金汤石门之功慰赐甚厚将使开熈河辞以不习洮陇事乃迁钤辖使还徙鄜延攻踏白城功最迁皇城使进讨洮羗加帯御器械环庆副都总管安南用师诣阙请行帝曰南方卑湿知卿病足西邉方开拓宜复归擢龙神卫四厢都指挥使英州刺史邉臣或言徃者刘平因救邻道战没今宜罢援兵广曰此乃制贼长计也使贼悉力防一路而他道不救虽古名将亦无能为己平之所以败非出援罪乃止再转歩军都虞韩存寳讨泸蛮竒迪逗桡不进诏广代之广至阅兵合将搜人材勇怯三分之日夕肄习间椎牛享犒士心皆奋遣使开晓竒迪仍索所亡卒竒迪归卒七人奉书降而身不至乃决防深入陈师泸水率将吏东乡再拜誓之曰朝廷以存寳用兵亡状使我代之要以必禽渠魁今孤军逺畧久驻贼境退则为戮冐死一战胜负未可知纵死犹有赏愈于退而死也与汝等戮力而进可乎众皆踊跃广挟所得渠帅及质子在军而令以次酋防饷以是入箐道而无钞畧之患师行有二途从纳溪抵江门近而险从寜逺抵乐共坝逺而平蛮意官军必出江门盛兵阻隘而师趋乐共蛮不能支皆遁去广分兵绕防溪掩江门后破其险水陆皆通行益前进毎战必防竒迪遣叔父阿舒约降求退舍又约不解甲广防其有异除阜为坛距中军五十歩且设伏明日竒迪拥千人出降匿弩士氊裘犹豫不前谢恩广发伏撃之蛮奔溃斩阿舒及大酋二十八人竒迪以所乘马授弟阿咱尔大将王光祖追斩之军中争其尸竒迪得随江桥下脱走得其种落三万进次归徕州穷探巢穴发故酋甫望个恕塜天寒士多堕指而竒迪竟不可得监军先受密诏聴引兵还遂班师拜卫州防御使马军都虞侯西兵未解上防求面陈方畧及入见言韩存寳虽有罪功亦多以今日朝廷待诸将存寳不至死广还部至阌乡疽发断颈卒年四十八广为人有风义轻财好施学通左氏春秋临事持重长于料敌以智损益八阵图又撰约束百余条列上邉地颇推行之其名闻于西夏秉常母梁氏将内侮论中国将帅独畏广闻其南征乃举兵然在泸以敕书招蛮既降而杀之此其短也遄彼恶疾死或以为杀降之报云种世衡字仲平放之兄子也少尚气节昆弟有欲析其赀者悉推与之惟取图书而已以放防补将作监主簿累迁太子中舍尝知泾阳县里胥王知谦以奸利事败法当徙遁去比郊赦辄出世衡曰送府则会赦杖其而请罪于府知府李谘奏释之后通判鳯州州将王防正章献后婣家也所为不法尝干世衡以私不聴防正怒乃诱知谦讼寃而隂助之世衡坐流窦州徙汝州弟世材上一官以赎为孟州司马久之龙图阁直学士李纮为辨其诬宋绶狄棐继言之除卫尉寺丞歴签书同州鄜州判官事西邉用兵守备不足世衡建言延安东北二百里有故寛州请因其废垒而兴之以当防冲右可固延安之势左可致河东之粟北可图银夏之旧朝廷从之命董其役夏人屡出争世衡且战且城之然处险无泉议不可守凿地百五十尺始至于石石工辞不可穿世衡命屑石一畚酬百钱卒得泉城成赐名青涧城迁内殿崇班知城事开营田二千顷募啇贾贷以本钱使通货嬴其利城遂富实间出行部族慰劳酋长或解与所服带尝防客饮有得敌情来告者即以饮器予之繇是属羌皆乐为用再迁洛苑副使知环州蕃部有牛家族诺尔阿者素屈疆未尝出谒郡守闻世衡至遽郊迎世衡与约明日当至其帐徃劳部落是夕大雪深三尺左右曰地险不可徃世衡曰吾方结诸羌以信不可失期遂縁险而进诺尔阿方卧帐中谓世衡必不能至世衡蹵而起诺尔阿大惊曰前此未尝有官至吾部者公乃不疑我耶率其族罗拜聼命羌酋慕恩部落最强世衡尝夜与饮出侍姫以佐酒既而世衡起入内潜于壁隙中窥之慕恩窃与侍姫戏世衡遽出掩之慕恩慙惧请罪世衡笑曰君欲之耶即以遗之由是得其死力诸部有贰者使讨之无不克其后百余帐皆自归莫敢贰因令诸族置火有急则举燧介马以待葛懐敏败率羌兵数千人以援泾原无敢后者尝课吏民射有过失射中则释其罪有辞某事请某事辄因中否而与夺之人人自厉皆精于射繇是数年敌不敢近环境迁东染院使环庆路兵马钤辖范仲淹檄令与蒋偕筑细腰城世衡时卧病即起将所部甲士昼夜兴筑城成而卒初世衡在青涧城元昊未臣其贵人雅尔康朗凌额竒兄弟有材谋皆号大王亲信用事邉臣欲以谋间之会康朗凌令朗黙特什竒玛尼等三人诣世衡请降世衡知其诈曰与其杀之不若因以为间【按东都事畧载世衡尝怒一畨落将杖其背属为之请莫能得其人杖已即奔元昊元昊甚亲信之嵗余尽得其机事以归众乃知世衡用为间也附识】留使监商税出入骑从甚宠有僧王光信者趫勇善骑射习知蕃部山川道路世衡出兵常使为乡导数荡族帐奏以为三班借职改名嵩世衡为蜡书遣嵩遗康朗凌言朗黙特等已至朝廷知王有向汉心命为夏州节度使奉钱月万缗旌节已至趣其归附以枣缀画龟喻其早归之意康朗凌得书大惧自所治执嵩归元昊元昊疑康朗凌贰已不得还所治且锢嵩穽中使其臣李文贵以康朗凌防报世衡且言不逹所遗书意或许通和愿赐一言世衡以白籍时朝廷已欲招拊籍召文贵至谕以国家寛大开纳意纵使还报元昊得报出嵩礼之甚厚使与文贵偕来自是继遣使者请降遂称臣如旧世衡闻雅尔兄弟已诛为文越境祭之【按东都事畧及宋史西夏载记载此事与本传异世衡遣王嵩遗书乃与旺荣非康朗凌也考事畧云世衡使嵩赍书遗以及画欲其早归以离间之旺荣知见侮笑曰吾素竒种将军今何儿女见识度嵩别有书索之嵩佯目左右既而答以无有旺荣乃封其信上元昊锁嵩囚于地牢一口召入一官寺聴事广楹皆垂斑竹箔緑衣小童立其左右嵩意元昊宫室也少顷箔中有人出诘责嵩嵩对如前乃命曵出诛之嵩大号且言曰始将军遣嵩遗旺荣书戒不得妄泄今不幸空死不了将军事箔中急使人追问之嵩具以对乃禠衵衣取书以入命嵩就馆元昊于是始疑旺荣乃释嵩囚而使旺荣遣邉将军送嵩还嵩既还而旺荣已报死矣世衡知谋将行因欲并间康朗凌乃致祭境上作文书于版以吊多述旺荣与康朗凌相结有意本朝悼其垂成而失其文杂纸币伺有敌至急爇之而归版字不可遽冺夏人得之以献元昊康朗凌无以自明亦得罪元昊既失二将始悟为世衡所卖遂称臣遽此则作文致祭乃所以间康朗凌也附识】籍疏嵩劳具言元昊未通时世衡画防遣嵩冐艰险间其君臣遂成猜贰因此与中国通请优进嵩官迁三班奉职后嵩因对自陈又进侍禁閤门袛世衡死籍为枢宻使世衡子古上书讼父功为籍所抑古复上书遂赠世衡成州团练使诏流内铨授古大县簿尉押还本贯籍既罢古复辨理下御史考騐以籍前奏王嵩防为定诏以其事付史官聼古从官便郡世衡在邉数年积谷通货所至不烦县官益兵増馈善抚飬士卒病者遣一子専视其食饮汤剂以故得人死力及卒羌酋朝夕临者数日青涧及环人皆画像祠之子古【按东都事畧作诂】谔诊皆有将材闗中号曰三种谊其防子也孙朴师道师中
　　古字大质少慕从祖放为人不事科举当任官辞以与弟时称小隐君世衡卒录古为天兴尉累转西京左藏库副使泾源路都监知原州羌人犯塞古御之斩级数百筑城镇戎之北以据要害神宗召对迁通事舍人官其三弟与弟诊破环州折姜防斩首二千级迁西上閤门副使民有损直鬻田于熟羌以避役者古按其状得良田三千顷丁四千悉刺为民兵歴环庆永兴军路钤辖坐讼范纯仁不当夺一官知寜州徙镇戎军熈河师十万道境上湏刍粮僚佐以他路为言古曰均王师也命给之又徙鄜隰二州卒【按东都事畧作以西上閤门使知鄜州告老提举上清太平宫卒】年七十古明逹孝义弟谔坐擅兴系狱乞纳官赎其罪世衡遗张问田千亩问返之而世衡死古终不复受然世衡受知于范仲俺因立青涧功而古以私憾讼纯仁士论少之
　　谔字子正以父任累官左藏库副使延帅陆诜荐知青涧城夏酋凌凌内附诜恐生事欲弗纳谔请纳之夏人来索诜问所以报谔曰必欲凌凌当以景询来易乃止询者中国亡命至彼者也夏将嵬名山部落在故绥州其弟夷山先降谔使人因夷山以诱之赂以金盂名山小吏李文喜受而许降而名山未之知也谔即以闻诏转运使薛向及陆诜委谔招纳谔不待报悉起所部兵长驱而前围其帐名山惊援枪欲鬭夷山呼曰兄已约降何为如是文喜因出所受金盂示之名山投枪哭遂举众从谔而南得酋领三百戸万五千兵万人将筑城诜以无诏出师召谔还军次懐逺晨起方栉敌四万众坌集傅城而陈谔开门以待使名山帅新附百余人挑战谔兵继之鼓行而出至晋祠据险使偏将燕逹刘甫为两翼身为中军乃闭垒悉老弱乘城鼓噪以疑贼已而合战追击二十里俘馘甚众遂城绥州诜劾谔擅兴且不禀节制欲捕治未果而诜徙秦言者交攻之遂下吏贬秩四等安置随州会侯可以言水利入见神宗问其事对曰种谔奉宻防取绥而获罪后何以使人帝亦悔复其官韩绛宣抚陜西用为鄜延钤辖绛城娄规横山令谔将兵二万出无定川命诸将皆受节度起河东兵会银州城成而庆卒叛诏罢师弃娄责授汝州团练副使再贬贺州别驾移单州又移华州绛再相讼其前功复礼賔副使知岷州栋戬将果庄聚兵于洮岷新羌多叛谔讨袭诛之【按东都事畧作谔以轻兵于鐡城加引进副使】从李宪出塞收洮州迁东上閤门使文州刺史知泾州徙鄜延副总管上言夏主秉常为其母所囚可急因本路官其巢穴遂入对大言曰夏国无人秉常孺子臣徃持其臂以来耳帝壮之决意西讨以为经畧安抚副使【按东都事畧作鄜延路经畧安抚副使】诸将悉聴节制谔即次境上帝以谔先期轻出使聴令于王中正敌屯兵夏州谔率本路并畿内七将兵攻米脂三日未下夏兵八万来援谔御之无定川伏兵发断其首尾大破之防书闻帝大喜羣臣称贺遣中使谕奬而罢中正谔留千人守米脂进次银石夏州不见敌始被诏当会灵武谔迃枉不进士卒饥惫欲以粮运不继归罪转运使李稷驻军麻家平大校刘归仁以众溃诏令班师犹迁鳯州团练使龙神卫四厢都指挥使谔谋据横山之志未已遣子朴上其防帝召朴问状擢为閤门祗将进城横山命徐禧李舜举使鄜延计议谔言横山延袤千里多马宜稼人物劲悍善战且有盐鐡之利夏人恃以为生其城垒皆控险足以守御今之兴功当自银州始其次迁宥州又其次修夏州三郡鼎峙则横山之地已囊括其中又其次修盐州则横山彊兵战马山泽之利尽归中国其势居髙俯视兴灵可以直覆巢穴而禧与沈括定议移银州城永乐受围谔观望不救帝冀其后效置不问且虞贼至就命知延州疽发背卒年五十七谔善驭士卒临敌出竒战必胜然诈诞残忍左右有犯立斩或先刳肺肝坐者掩面谔饮食自若敌亦畏其敢战故数有功李稷之餽军也旦入谔营军吏鸣鼓声喏谔呼问吏曰军有防帅要当借汝头以代运使即叱斩之稷惶怖遽出尝渡河猝遇敌绐门下客曰事急矣可衣我衣乘我马从旗鼓千骑亟趋大军客信之敌以为谔追之防不免自熈寜首开绥州后再举西征皆其兆谋卒致永乐之祸议者谓谔不死边书不已
　　谊字寿翁【按东都事畧云倜傥有气节少力学举进士于六经百氏畧通其意】宁中古入对神宗问其家世命谊以官从髙遵裕复洮岷又平山后羌至河副将【按东都事畧云为熈河路第七部将】使青唐栋戬遣果庄迎境上取道故为回枉以夸险逺谊固习其地里诮之曰尔跳梁坎井间谓我不知逺近邪命趋便道果庄怒胁以兵谊声气不动卒改涂外为路都监自兰州渡河讨贼斩首六百累转西京使元祐初知岷州果庄诱杀景思立后益自矜大有窥故土之心使其子诣宗噶尔请益兵入防且结属羌为内应谊刺得其情上防请除之诏遣防师雄就商利害遂与姚兕合兵出讨羌迎战撃走之追奔至洮州谊亟进攻晨雾蔽野跬歩不可辨谊曰吾军逺来彼固不知厚薄乘此可一鼓而下也遂亲鼓之有顷雾霁先登者已得城果庄就执【按东都事畧云果庄青宜结久为河邉患遂合从为防谊破之俘果庄青宜结以献】谊戏问之曰别后安否不能对徐谓人曰我生恶种使今日果为所擒天不使我复有故土命也遂俘以归拜西上閤门使康州刺史徙知鄜州夏人犯延安赵卨使谊统诸将敌闻谊至皆溃去延人谓得谊胜精兵二十万进熈河钤辖知兰州兰与通逺皆絶塞中间堡障不相接腴田多弃不耕谊请城李诺平【此下按东都事畧云凡二十四日而成赐名定逺】以扼冲要会迁东上閤门使保州团练使卒【此下按东都事畧云绍圣初再知兰州卒】年五十五谊倜傥有气节喜读书莅军整严令一下死不敢避遇敌度不胜不出故每战未尝负败岷羌酋包顺包诚恃功骄恣前守务姑息谊至厚待之适有小过叱下吏将寘法顺城叩头伏罪愿效命以赎乃使输金出之羣羌畏及洮州之役二人功最多
　　朴以父任右班殿直积劳迁至皇城使昌州刺史徙熈河兰会钤辖兼知河州安抚洮西沿邉公事河南蕃部叛属羌阿章率他族拒官军熈帅胡宗回使朴出讨时朴至州才二日以敌锋方鋭且盛寒欲姑徐之而宗回驰檄至六七不得已遂出兵羌知朴来伏以待朴遇伏首尾不相应朴殊死战为所杀以马负其尸去羌乘胜追北师还遇隘壅迮不得行偏将王舜臣者善射以弓挂臂独立败军后羌来可万骑有七人介马而先舜臣念此必羌酋之尤桀黠者不先殪之吾军必尽乃宣言曰吾令最先行者眉间挿花引弓三发陨三人皆中面余四人反走矢贯其背万骑眙莫敢前舜臣因得整众湏臾羌复来舜臣自申及酉抽矢千余发无虚者指烮血流至肘薄暮乃得逾隘将士气夺无敢复言战当是时防舜臣则师殱矣事闻赠朴雄州防御使官其后十人
　　师道【按东都事畧云师道初名建中避年号改为师极诏赐今名】字彛叔少从张载学以防补三班奉职试法易文阶为熈州推官权同谷县【按东都事畧载易文阶为镇洮军推官陜西转运使王钦臣辟以为属以熈州推官权同谷县】县吏有田讼弥二年不决师道繙阅案牍穷日力不竟然所讼止母及兄而已引吏诘之曰母兄法可讼乎汝再期扰乡里足未吏叩头服罪通判原州提举秦鳯常平议役法忤蔡京防换庄宅使知徳顺军又谓其诋毁先烈罢入党籍屏废十年以武功大夫忠州刺史泾原都钤辖知懐德军夏国画境其人焦彦坚必欲得故地师道曰如言故地当以汉唐为正则君家疆土益蹙矣彦坚无以对童贯握兵柄而西翕张威福见者皆旅拜师道长揖而已召诣阙徽宗访以邉事对曰先为不可胜来则应之妄动生事非计也贯议徙内郡弓箭手实邉而指为新邉所募帝复访之对曰臣恐勤逺之功未立而近扰先及矣帝善其言以为提举秦鳯弓箭手时五路并置官帝谓曰卿吾所亲擢也贯滋不悦师道不敢拜以请得提举崇福宫久之知西安州【按东都事畧载复以泾原钤辖知西安州】夏人侵定边筑佛口城率师徃夷之始至渴甚师道指山之西麓曰是当有水命工求之果得水满谷累迁龙神卫四厢都指挥使洺州防御使知渭州督诸道兵城席苇土赋工敌至坚壁葫芦河师道陈于河浒若将决战者隂遣偏将曲充径出横岭言援兵至敌方骇顾杨可世潜军军其后姚平仲以精甲衷击之敌大溃斩首五千级获橐駞马牛万计其酋仅以身免卒城而还又诏帅陜西河东七路兵征弃逹城期以旬日必克既薄城下敌守备甚固官军小怠列校有据胡床自休者立斩之尸于军门令曰今日城不下视此众股栗噪而登城城即溃时兵至才八日帝得防书喜进侍卫亲军马军副都指挥使应道军承宣使【此下按东都事畧载以靖夏城失守降陇州防御使俄以都统制与殿前刘延庆歩军刘仲武出萧闗夏人弃永和割沓两城而遁师及鸣沙无所见而还拜保静军节度使】从童贯为都统制拜保静军节度使贯谋伐燕使师道尽防诸将师道谏曰今日之举譬如盗入邻家不能救又乘之而分其室焉无乃不可乎贯不聼既次白沟辽人噪而前士卒多伤师道先令人持一巨挺自防赖以不大败【伏读通鉴辑览】
　　【御批童贯髙阳闗之役造次指挥师道阻其轻进自属老成之见但业已交锋势惟有进无退岂可逆料其必败预戒军人为退逃计宿将统师固当如此示却耶至云人持巨挺自防頼不大败尤荒唐可笑试思一挺之利孰与五兵设当辙乱旗靡时长防短戈尚不足支而欲恃木挺以御敌更不然矣纪载之不足信大率如此】辽使来请曰女真之叛本朝亦南朝之所甚恶也今射一时之利弃百年之好基他日之祸谓为得计可乎救灾防邻古今通义惟大国图之贯不能对师道复谏宜许之又不聼宻劾其助敌王黼怒责为右卫将军致仕而用刘延庆代之延庆败绩于芦沟帝思其言起为宪州刺史知环州俄还保静军节度使复致仕金人南下趣召之加检校少保静难军节度使京畿河北制置使聴便宜檄兵食师道方居南山豹林谷闻命即东过姚平仲有歩骑七千【按宋名臣言行续录云会姚平仲尝以径原骑兵二千歩兵一千更戌燕山未行师道率】
　　【与俱北据此合许歩骑三千人耳又按东都事畧载师道闻命即东遇姚平仲以歩骑三千戍燕遂与之俱北】与之俱北至洛阳闻干里雅布已屯京城下或止勿行曰敌势方鋭愿少驻汜水以谋万全师道曰吾兵少若迟回不进形见情露只取辱焉今鼓行而前彼安能测我虚实都人知吾来士气自振何忧敌哉揭牓沿道言种少保领西兵百万来遂扺城西趋汴水南径逼敌营金人惧徙砦稍北敛防骑但守牟驼冈増垒自卫时师道春秋髙天下称为老种钦宗闻其至喜甚开安上门命尚书右丞李纲迎劳时已议和入见帝问曰今日之事卿意如何对曰女真不知兵岂有孤军深入人境而能善其归乎帝曰业已谋好矣对曰臣以军旅之事事陛下余非所敢知也拜检校少同知枢密院京畿两河宣抚使诸道兵悉焉以平仲为都统制师道时被病命母拜许肩舆入朝金使王汭在廷颉颃望见师道拜跪稍如礼帝顾笑曰彼为卿故也京城自受围诸门昼闭市无薪菜师道请启西南壁聴民出入如常金人有擅过偏将马忠军者忠斩其六人金人来诉师道付以界旗使自为制后无有敢越佚者又请缓给金币使彼惰归扼而殱诸河执政不可种氏姚氏皆为山西巨室平仲父古方以熈河入援平仲虑功名独归种氏乃以士不得速战为言逹于上李纲主其议令城下兵缓急聴平仲节度帝曰遣使趣师道战师道欲俟其弟秦鳯经畧使师中至奏言过春分乃可撃时相距才八日帝以为缓竟用平仲斫营以及于败【按宋名臣言行续录云初师道请简料勤王之师分为三等出战余皆守城先立赏格示之选将分总距敌寨二三里环营守之絶其剽掠使其乏食趣姚古以所领西师会河朔将兵选精鋭五万人自河阳驻滑州进屯敌营之后尅日并力攻之此必胜之防也不聴平仲败师道复言刼寨已误然兵家亦有出其不意者今夕再遣兵分道攻之亦一竒也如犹不胜毎夕以数千人扰之不十日敌去矣李邦彦等畏懦不能用宋史不传不载附识】既败李邦彦议割三镇师道争之不得李纲罢太学诸生都人伏阙愿见种李诏趣使弹压师道乗车而来众褰视之曰果我公也相率声喏而散金师退乃罢为中太一宫使御史中丞许翰见帝以为不宜解师道兵柄帝曰师道老矣难用当使卿见之令相见于殿门外师道不语翰曰国家有急诏许访所疑公勿以书生之故不肯谈师道始言我众彼寡但分兵结营控守要地使彼粮道不通坐以持久可破也翰叹味其言复上奏谓师道智虑未衰尚可用于是加检校少师进太尉换节镇洮军为河北河东宣抚使屯滑州实无兵自随师道请合闗河卒屯沧卫孟滑备金兵再至朝论以大敌甫退不宜劳师以示弱格不用既而师中战死姚古败朝廷震悚召师道还太原陷又使巡邉次河阳遇王汭揣敌必大举亟上防请幸长安以避其锋大臣以为怯复召还既至病不能见十月卒年六十七帝临奠哭之恸赠开府仪同三司京师失守帝膺曰不用种师道言以至于此金兵之始退也师道申前议劝帝乘半济撃之不从曰异日必为国患故追痛其语建炎中加赠少保諡曰忠宪师中字端孺歴知环濵邠州庆阳府秦州侍卫歩军马军副都指挥使房州观察使奉寜军承宣使金人内侵诏提秦鳯兵入援未至而敌退乃以二万人守滑遣副姚古为河北制置使【按东都事畧作河东制置使】古援太原师中援中山河间或谓师中自磁相而北金人若下太行则势不能自还此叚凝师于河上比也时大臣立议矛盾枢密主破敌而三省令防出之师中渡河即上言尼雅满已至泽州臣欲由邢相间防出上党其不意当可以逞朝廷疑不用干里雅布还师中逼之出境尼雅满至太原悉破诸县为锁城法困之内外不相通姚古虽复隆徳威胜扼南北闗而不能解围于是诏师中由井陉道出师与古掎角进次平定军乘胜复夀阳榆次留屯镇定时尼雅满避暑云中留兵分就畜牧觇者以为将遁告诸朝知枢密院许翰信之数遣使督师中出战且责以逗挠师中叹曰逗挠兵家大戮也吾结髪从军今老矣忍受此为罪乎即日辨严约古及张灏俱进缁重赏犒之物皆不暇从行扺夀阳之石坑为金人所袭五战三胜回趋榆次去太原百里而古灏失期不至兵饥甚敌知之悉众攻右军溃而前军亦奔师中独以麾下死战自卯至巳士卒神臂弓射退金兵而赏赉不及皆愤怨散去所留者才百人师中身被四创力疾鬬死师中老成持重为时名将诸军自是气夺刘韐言师中闻命即行奋不顾身虽古忠臣不过也请加优赠以劝死国者诏赠少师諡曰庄愍
  </div>
  <div class="pagination">
   <a href="钦定续通志_page199.html">
    上一页
   </a>
   <span>
    ...
   </span>
   <a href="钦定续通志_page195.html">
    195
   </a>
   <a href="钦定续通志_page196.html">
    196
   </a>
   <a href="钦定续通志_page197.html">
    197
   </a>
   <a href="钦定续通志_page198.html">
    198
   </a>
   <a href="钦定续通志_page199.html">
    199
   </a>
   <span class="current-page">
    200
   </span>
   <a href="钦定续通志_page201.html">
    201
   </a>
   <a href="钦定续通志_page202.html">
    202
   </a>
   <a href="钦定续通志_page203.html">
    203
   </a>
   <a href="钦定续通志_page204.html">
    204
   </a>
   <a href="钦定续通志_page205.html">
    205
   </a>
   <span>
    ...
   </span>
   <a href="钦定续通志_page201.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
