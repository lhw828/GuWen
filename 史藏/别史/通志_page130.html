<!DOCTYPE html>
<html>
 <head>
  <meta charset="utf-8"/>
  <title>
   通志 - 第 130 页/共 155 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通志 - 第 130 页/共 155 页
  </h1>
  <div class="content">
   元定字愿安河南洛阳人也祖比魏婺州刺史父道龙钜鹿郡守定惇厚少言内沈审而外刚毅从文帝讨侯莫陈悦以功拜歩兵校尉孝武西迁封髙邑县男定有雄畧累从征伐毎战必陷阵然未尝自言其功文帝深重之诸将亦称其长者累加骠骑大将军开府仪同三司进爵为公魏废帝二年以宗室进封建城郡王三年行周礼爵随例降改封长湖郡公明帝初拜岷州刺史威恵兼济甚得羌豪之情先是生羌据险不賔者至是并出山谷从征赋焉及定代还羌豪等咸恋慕之保定中授左宫伯中大夫久之转左武伯中大夫进位大将军天和二年陈湘州刺史华皎举州归梁梁主欲因其隙更图攻取乃遣使请兵诏定从卫公直率众赴之梁人与华皎皆为水军定为陆军直总督之俱至夏口而陈郢州坚守不下直令定围之陈遣其将淳于量徐度吴明彻等水陆来拒皎为陈人所败直得脱身归梁定既孤军县隔进退无路陈人乘胜水陆逼之定乃率所部斫竹开路且战且行欲趣湘州而湘州已陷徐度等知定穷迫遣使伪与定通和重为盟誓许放还国定疑其诡诈欲力战死之而定长史长孙隆及诸将等多劝定和定乃许之于是与度等刑牲歃血解仗就船为度等所执所部众军亦被囚虏送诣丹阳居数月忧愤发病卒子乐嗣
　　杨字显进正平髙凉人也祖贵父猛并为县令少豪侠有志气魏孝昌中尔朱荣杀害朝士大司马城阳王元徽逃难投藏而免之孝庄帝立徽乃出复为司马由是以义烈闻擢拜伏波将军给事中元颢入洛孝庄北度太行及尔朱荣奉帝南讨至马渚乃具船以济王师颢平封肥如县伯加镇逺将军歩兵校尉行济北郡事进都督平东将军太中大夫从孝武入闗进爵为侯加抚军将军银青光禄大夫时东魏迁邺文帝欲知其所为乃遣间行诣邺以观察之使还称防授通直骑常侍车骑将军稽胡恃险不賔屡行钞窃以兼黄门侍郎往慰抚之颇有权畧防得边情诱化酋渠多来款附乃有随入朝者时农为东魏守从文帝攻拔之然自河以北犹附东魏父猛先为邵郡白水令与豪右相知请微行诣邵郡举兵以应朝廷文帝许之遂行与土豪王覆怜等阴谋举事宻相应防内外俱发遂拔郡禽守程保及县令四人并斩之众议推行郡事以因覆怜成事遂表覆怜为邵郡守以功授大行台左丞仍率义徒更为经畧于是遣谍人诱説东魏城堡旬月之间正平河北南汾二綘建州大宁等诸城并有请为内应者大军因攻而拔之以行正平郡事左丞如故齐神武败于沙苑其将韩轨潘乐可朱浑元等为殿分兵要截杀伤甚众东雍州刺史司马恭惧威声弃城遁走遂移据东雍州文帝以有谋畧堪委边任乃表行建州事时建州逺在敌境然威恩夙着所经之处多赢粮附之比至建州众已一万东魏州刺史车折干洛出兵逆战击败之又破其行台斛律俱于州西大获甲仗及军资以给义士由是威名大振东魏遣太保尉景攻陷正平复遣行台薛修义与斛律俱相防于是敌众渐盛以孤军无援且腹背受敌谋欲拔还复恐义徒背叛遂伪为文帝书遣人若从外送来者云已遣军四道赴援因令人漏泄使所在知之又分土人义酋令各领所部四出钞掠拟供军费分遣讫遂于夜中拔还邵郡朝廷嘉其权以全军即授建州刺史时东魏以正平为东雍州遣薛荣祖镇之乃先遣竒兵急攻汾桥荣祖果尽出城中战士于汾桥拒守其夜从他道济遂袭尅之进骠骑将军邵郡人以郡东叛郡守郭武安脱身走免又率兵攻而复之转正平郡守又击破东魏南綘郡虏其郡守屈僧珍录前后功封郃阳县伯芒山之战攻拔桓谷坞因即镇之及大军不利亦拔还而东魏将侯景率骑追与仪同韦法保同心抗御且战且进景乃引退文帝嘉之复授建州刺史镇车箱久从军役未及葬父至是表请迁葬诏赠其父车骑大将军仪同三司晋州刺史赠其母夏阳县君并给仪卫州里荣之及齐神武围玉璧别令侯景趣齐子岭恐入防邵郡率骑御之景逺闻至斫木断路者六十余里犹惊而不安遂退还河阳其见惮如此十二年进授大都督加晋建二州诸军事又攻破蓼坞获东魏将李显进仪同三司寻加开府复镇邵郡十六年大军东讨授大行台尚书率义众先驱敌境攻其四戌拔之时以齐军不出乃追还改封华阳县侯又于邵郡置邵州以为刺史率所部兵镇之保定四年迁少师其年大军围洛阳诏出轵闗然自镇东境二十余年数与齐人战毎常尅获以此遂有轻敌之心时洛阳未下而深入敌境又不设备齐人奄至大破军以众败遂降于齐之立勳也有慷慨壮烈之志及军败遂就虏以求茍免时论以此鄙之朝廷犹録其功不以为罪令其子袭爵韩襃字业颍川颍阳人也祖瓌魏平凉郡守安定郡公父演恒州刺史襃少有志尚好学而不守章句其师怪问之对曰文字之间常奉训诱至商较异同请从所好师因此竒之及长渉猎经史深沈有逺畧属魏室丧乱避地夏州时文帝为刺史素闻其名待以客礼及贺拔岳为侯莫陈悦所害诸将遣使迎文帝文帝问以去留之计襃曰此天授也何可疑乎文帝纳焉及为丞相引为录事参军赐姓侯吕陵氏大统初迁行台左丞赐爵三水县伯丞相府从事中郎出镇淅郦居二年徴拜丞相府司马进爵为侯出为北雍州刺史州帯北山多有盗贼襃宻访之并豪右所为也而阳不之知厚加礼遇谓曰刺史起自书生安知督盗所赖卿等共分其忧耳乃悉召杰黠少年素为郷里患者置为主帅分其地界有盗发而不获者以故纵论于是诸被署者莫不惶惧皆首伏曰前盗发者并某等为之所有徒侣皆列其姓名或亡命隠匿者亦悉言其所在襃乃取盗名簿蔵之因大牓州门曰自知行盗者可急来首即除其罪尽今月不首者显戮其身籍没妻子以赏前首者旬月之间诸盗咸悉首尽襃取名簿勘之一无差异并原其罪许以自新由是羣盗并息入为给事黄门侍郎迁侍中除都督西凉州刺史羌胡之俗轻贫弱尚豪富豪富之家侵渔百姓同于仆故贫者日削豪者益富襃乃悉募贫人以充兵士优复其家蠲免徭赋又调富人财物以振给之毎西域商货至又先尽令贫者市之于是贫富渐均戸口殷实魏废帝元年为防州刺史后以骠骑大将军开府仪同三司进爵为公累迁汾州刺史先是齐宼数入人废耕桑前后刺史莫能防扞襃至适防宼来乃不下属县人既不备以故多被抄掠齐人喜于不觉以为州先未集兵今还必不能追蹑由是益懈不为营垒襃已先勒精鋭伏北山中分据险阻邀其归路乘其众怠纵伏击之尽获其众故事获生口者并送京师襃因是奏曰所获贼众不足为多俘而辱之但益其忿耳请一切放还以徳报怨有诏许焉自此抄兵颇息迁河州总管仍转鳯州刺史寻以年老请致仕诏许之天和五年拜少保歴事三帝以忠厚见知武帝深相敬重常以师道处之毎入朝见必有诏令坐然后始论政事卒赠泾岐燕三州刺史諡曰贞子继伯嗣仕隋位终衞尉少卿
　　赵肃字庆雍河南洛阳人也世仕河西及沮渠氏灭曽祖武始归于魏赐爵含城侯祖兴中书博士父申侯举秀才为后军府主簿肃早有操行知名于时孝昌中起家殿中侍御史累迁左将军太中大夫东魏天平初除新安郡守秩满还洛阳大统三年独孤信东讨肃率宗人为郷导授司州治中转别驾监督粮储军用不匮文帝闻之谓人曰赵肃可谓洛阳主人也九年行华山郡事十三年除廷尉少卿明年元日当行朝礼非有封爵者不得预焉肃时未有茅土不入左仆射长孙俭启文帝请之文帝乃召肃谓曰歳初行礼岂得使卿不预然何为不早言也于是令肃自选封名肃曰河清乃太平之应窃所愿也于是封清河县子邑三百户十六年除廷尉卿加征东将军肃久在理官执心平允凡所处断咸得其情防慎自居不营产业时人以此称之十七年进位车骑大将军仪同三司骑常侍赐姓乙弗氏先是文帝命肃撰定法律肃积思累年遂感心疾去职卒于家子轨仕隋歴官有清名列在良吏传
　　张轨字元轨济北临邑人也父崇髙平令轨少好学志识开朗初在洛阳家贫与安乐孙树仁为莫逆之友每易衣而出以此见称轨常谓所亲曰秦雍之间必有王者尔朱氏败后遂杖策入闗贺拔岳以轨为记室参军典机宻寻转仓曹时谷价踊贵或有请贷官仓者轨曰以私害公非吾宿志济人之难讵得相违乃卖所服衣物籴粟以振其乏及岳被害文帝以轨为都督从征侯莫陈悦悦平使于洛阳见领军斛斯椿椿曰髙欢逆谋已传行路人情西望以日为年未知宇文何如贺拔也轨曰宇文公文足经国武足定乱至于髙识逺度非愚管所测椿曰诚如卿言真可恃也文帝为行台授轨郎中孝武西迁除中书舎人封夀张县子兼著作佐郎修起居注迁给事黄门侍郎兼吏部郎中出为河北郡守在郡三年声绩甚着临民政术有循吏之羙大统间言宰民者多推尚之入为丞相府从事中郎行武功郡事章武公导出镇秦州以轨为长史魏废帝元年进车骑大将军仪同三司骑常侍二年赐姓宇文氏行南秦州事魏恭帝二年徴拜度支尚书复除陇右府长史卒官諡曰质轨性清素临终之日家无余财惟有书数百卷子肃明帝初为宣纳上士转中外府记室参军中山公训侍读早有才名性颇轻猾时人比之魏讽卒以罪考竟终
　　李彦字彦士梁郡下邑人也祖光之魏淮南郡守父静南青州刺史彦少有节操好学慕古孝昌中解褐奉朝请孝武入闗兼著作佐郎修起居注大统初除通直散骑侍郎累迁左戸郎中十二年省三十六曹为十二部改授戸部郎中封平阳县子魏废帝初拜尚书右丞转左丞彦在尚书十有五载属军国草创庶务殷繁留心省阁未尝懈怠断决如流畧无疑滞台阁莫不叹其公勤服其明察迁给事黄门侍郎仍左丞赐姓宇文氏出为鄜州刺史彦以东夏未平固辞州任诏许之拜兵部尚书加骠骑大将军开府仪同三司仍兼著作六官建改授军司马进爵为伯彦性谨恭有礼节虽居显要于亲党之间恂恂如也轻财重义好施爱士时论以此称之然素多疾而勤于莅职虽沈顿枕席犹理务不辍遂至于卒諡曰敬彦临终遗诫其子等曰昔人以木为椟葛累为缄下不乱泉上不泄臭实吾平生之志也但事既矫枉恐为学士所讥今可敛以时服葬于硗塉之地勿用明器刍涂及仪卫等尔其念哉朝廷嘉焉不夺其志子升明嗣少歴显职大象末太府中大夫仪同大将军仕隋终于齐州刺史子仁政长安县长唐军至以罪诛
　　郭彦太原阳曲人也其先从宦闗右遂居冯翊父允灵武令彦少知名文帝临雍州辟为西曹书佐累迁虞部郎中大统十二年初选当州首望统领郷兵除帅都督以居郎官著称封龙门县子进大都督恭帝元年除兵部尚书仍以本兵从柱国于谨南伐江陵进骠骑大将军开府仪同三司进爵为伯六官建拜戸部中大夫孝闵帝践阼出为沣州刺史蛮夷生梗不营农业彦劝以耕稼人皆务本亡命之徒咸从赋役先是沣州粮储乏少毎令荆州递送自彦莅职仓庾充实无复转输之劳齐南安城主冯显宻遣使归降其众未之知也柱国宇文贵令彦率兵应接时齐人先令显率所部送粮南下彦惧其众不从命乃于路邀之显因得自拔其众果拒战彦纵兵奋击并虏获之以南安无备即引军掩袭遂有其城晋公防嘉之进爵怀徳县公入为工部中大夫保定四年晋公防东讨彦从尉迟迥攻洛阳迥复令彦与权景宣出汝南及军次豫州使彦镇之天和中为陇右总管府长史卒于官赠小司空宜鄜丹三州刺史梁昕字元明安定乌氏人也世为闗中着姓其先因官徙居亰兆之盩厔祖重耳漳县令父劝儒中散大夫赠泾州刺史昕少温防见称州里从尔朱天光征讨拜右将军太中大夫文帝迎魏孝武军次雍州昕以三辅望族上谒文帝见昕容貌瓌伟深赏异之即授右府长流参军累迁丞相府主簿大统十二年除河南郡守迁东雍州刺史昕抚以仁恵蛮夷悦之封安定县子孝闵帝践阼进位骠骑大将军开府仪同三司明帝初进爵胡城县伯天和初拜工部中大夫出为陜州总管府长史昕性温裕有干能歴官内外咸着声称寻卒官赠大将军諡曰贞昕弟荣位计部下大夫开府仪同三司朝郍县伯赠泾宁豳三州刺史諡曰静子巘仕隋为给事郎唐贞观中终于郑州刺史
　　皇甫璠字景瑜安定三水人也世为西州着姓后徙居京兆父和本州中从事大统末追赠骑常侍仪同三司泾州刺史璠少忠谨有干畧永安中辟为都督文帝为牧补主簿以勤事被知大统四年引为丞相府行参军孝闵帝践阼为守庙下大夫长乐县子保定中为鸿州刺史入为小纳言累迁蕃部中大夫进骠骑大将军开府仪同三司璠性平和小心奉法安贞守志恒以清白自处当时称为善人建徳三年为随州刺史政存简恵百姓安之卒官赠交渭二州刺史諡曰恭子谅少知名大象中位吏部下大夫谅弟诞列在隋史
　　辛庆之字余庆陇西狄道人也世为陇右着姓父显宗冯翊郡守赠雍州刺史庆之少以文学徴诣洛阳对策第一除秘书郎属尔朱氏作乱魏孝庄帝令司空杨津为北道行台节度山东诸军以讨之津启庆之为行台左丞与参谋议至邺闻孝庄帝崩遂出兖冀间谋结义徒以赴国难寻而节闵帝立乃还洛阳及贺拔岳为行台复启庆之为行台吏部郎大统初从文帝东讨为行台左丞六年行河东郡事九年入为丞相府右长史兼给事黄门侍郎除度支尚书复行河东郡事迁南荆州刺史加仪同三司庆之位遇虽隆而率性俭素车马衣服亦不尚华侈志量淹和有儒者风度特为当时所重又以其经明行修令与卢诞等教授诸王废帝二年拜秘书监卒官子加陵主寝上士庆之族子昂字进君数嵗便有成人志行有善相人者谓其父仲畧曰公家虽世载冠冕然名徳富贵莫有及此儿者仲畧亦重昂志气深以为然年十八侯景辟为行台郎中景后来附昂遂入朝除丞相府行参军后追论归朝勳封襄城县男及尉迟迥伐蜀昂占募从军蜀平迥表昂为龙州长史领龙安郡事州帯山谷旧俗生梗昂威恵洽着吏民畏而爱之成都一方之防风俗舛杂迥以昂达于从政复表昂行成都令昂到县便与诸生祭文翁学堂因共欢宴谓诸生曰子孝臣忠师严友信立身之要如斯而已若不事斯语何以成名各宜自勉克成令誉昂言切理至诸生等并深感悟归而告其父老曰辛君教诫如此不可违之于是井邑肃然咸从其化迁梓潼郡守六官建入为司上士袭爵繁昌县公保定二年为小吏部时益州殷阜军国所资经涂艰险每苦刼盗诏昂使于益梁军民之务皆委决焉昂抚导荒梗颇得宁静天和初陆腾讨信州蛮诏昂便于通渠等州运粮馈之时临信楚合等诸州人庶多从逆昂谕以祸福赴者如归乃令老弱负粮壮夫拒战莫有怨者使还属巴州万荣郡人反叛围郡城昂于是遂募通开二州得三千人倍道兼行出其不意又令其众皆作中国歌直趣贼垒贼谓有大军赴救望风瓦解朝廷嘉其权以济事诏梁州总管杞国公亮即于军中赏昂奴婢二十口缯防四百匹又以昂威信布于宕渠遂表为渠州刺史转通州推诚布信甚得夷獠欢心秩满还京首领皆随昂诣阙朝廷以昂化洽夷落进位骠骑大将军开府仪同三司时晋公防执政昂稍被防亲待武帝颇衔之及诛防加之棰椘因此遂卒昂族人仲景好学有雅量其髙祖钦后赵吏部尚书雍州刺史子孙因家焉父欢魏陇州刺史朱阳公仲景年十八举文学对策髙第拜司空府主簿建徳中位内史下大夫开府仪同三司卒于家子衡王子直字孝正京兆杜陵人也世为郡右族父琳州主簿东雍州长史子直性节俭有干能魏正光中州辟主簿起家奉朝请永安初拜鸿胪少卿孝武西迁封山北县男大统初汉炽屠各阻兵于南山与陇东屠各共为唇齿文帝令子直率泾州歩骑五千讨破之赐书劳问除尚书左外兵郎中兼中书舎之从解洛阳围经河桥战兼尚书左丞出为秦州总管府司马时凉州刺史宇文仲和据州逆命子直从陇右大都督独孤信讨平之复入为大行台郎兼丞相府记室除太子中庶子领齐王友寻行冯翊郡事废帝元年拜使持节大都督行州事务以徳政化人西土悦附恭帝初徴拜黄门侍郎卒官子宣礼柱国府参军
　　杜杲字子晖京兆杜陵人也祖建魏辅国将军赠蒙州刺史父皎仪同三司武都郡守杲学渉经史有当世干畧其族父□清贞有识鉴深器重之常曰吾家千里驹也□时仕魏为黄门侍郎兼度支尚书卫大将军西道大行台尚孝庄妹新丰公主因荐之朝廷永熙三年起家奉朝请明帝初为修城郡守属鳯州人仇周贵等构乱攻逼修城杲信洽于人部内遂无叛者寻率郡兵与开府赵昶合势并破平之入为司防上士初陈文帝弟安成王顼为质于梁及江陵平顼随例迁长安陈人请之文帝许之而未遣至是帝欲归之命杲使焉陈文帝大悦即遣使报聘并赂黔中数州地仍请画野分疆永敦隣好以杲奉使称防进授都督行小御伯更往分界陈于是归鲁山郡乃拜顼柱国大将军诏杲送之还国陈文帝谓杲曰家弟今蒙礼遣寔是周朝之恵然不还鲁山亦恐未能及此杲答曰安成之在闗中乃咸阳一布衣耳然是陈之介弟其价岂止一城本朝亲睦九族恕己及物上遵太祖遗防下思继好之义所以发徳音者葢为此也若知止侔鲁山固当不贪一镇况鲁山梁之旧地梁即本朝藩臣若以始末言之鲁山自合归国云以寻常之土易己骨肉之亲使臣犹谓不可何以闻诸朝廷陈文帝慙恧久之乃曰前言戱之耳自是接遇有加常礼及还引升殿亲降御座执手以别朝廷嘉之授大都督小载师下大夫行小纳言复聘于陈及华皎来附诏令衞公直都督元定等援之定等并没自是连兵不息东南骚动武帝授杲御正中大夫使陈论保境息民之意陈宣帝遣其黄门侍郎徐陵谓杲曰两国通好彼朝受我叛人何也杲曰陈主昔在本朝非慕义而至主上授以柱国位极人臣子女玉帛备礼将送今主社稷孰谓非恩郝烈之徒边人狂狡曽未报徳而先纳之今受华氏正是相报过自彼始岂在本朝陵曰彼纳华皎志图吞噬此受郝烈容之而已且华皎方州列将窃邑叛亡郝烈一百许戸脱身逃窜大小有异岂得同年而语乎杲曰大小虽殊受降一也若论先后本朝无失陵曰周朝送主上还国既以为恩衞公共元定度江孰云非怨计恩与怨亦足相埓杲曰元定等军败身囚其怨已灭陈主负扆冯玉其恩犹在且怨由彼国恩起本朝以怨酬恩未之闻也陵叹而不答杲因陈和通之便陵具以闻陈宣帝许之遂遣使来聘建徳初授司城中大夫仍使于陈宣帝谓杲曰长湖公军人等虽筑馆处之然恐不能无北风之恋王襃庾信之徒既羇旅闗中亦当有南枝之思耳杲揣陈宣帝意欲以元定军将士易王襃等乃答之曰长湖总戎失律临难苟免既不死节安用此为且犹牛之一毛何能损益本朝之议初未及此陈宣帝乃止及杲还至石头又遣谓之曰若欲合从共图齐氏能以樊邓见与方可表信杲答曰合从图齐岂唯敝邑之利必须城镇宜待得之于齐先索汉南使臣不敢闻命还除司仓中大夫又使于陈杲有辞辩闲于占对前后将命陈人不能屈陈宣帝甚敬异之时元定已卒乃礼送开府贺拔华及定棺柩杲受之以归除河东郡守迁温州刺史赐爵义兴县伯大象元年徴拜御正中大夫复使陈二年除申州刺史加开府仪同大将军进爵为侯除同州刺史隋开皇元年以杲为同州总管进爵为公俄迁工部尚书二年除西南道行台兵部尚书寻以疾卒子运大象末宣纳上士杲兄长晖位仪同三司
　　吕思礼东平夀张人也性温润不杂交游年十四受学于徐遵明长于论难诸生为之语曰讲书论易锋难敌十九举秀才对策髙第除相州功曹参军葛荣围邺思礼有守御勳赐爵平陆县伯除栾城令普泰中仆射司马子如荐为尚书二千石郎中寻以地寒被出兼国子博士乃求为闗西大行台郎中与姚防瑜茹文就俱入闗为行台贺拔岳所重专掌机宻甚得时誉岳为侯莫陈悦所害赵贵等议遣赫连达迎文帝思礼预其谋及文帝为闗西大都督以思礼为府长史寻除行台右丞以迎魏孝武功赐爵汶阳县子加冠军将军黄门侍郎魏文帝即位领著作郎除安东将军都督尚书兼七兵殿中二曹事从禽窦防进爵为侯大统四年以谤讪朝政赐死思礼好学有才虽务兼军国而手不释卷昼理政事夜即读书令苍头执烛烛烬夜有数升沙苑之防命为露布食顷便成文帝叹其工而且速所为碑诔表颂并传于世七年追赠车骑将军定州刺史子亶嗣大象中位至驾部下大夫时有博陵崔腾早有名誉庶职清显为丞相府长史亦以致书谤议赐死
　　徐招字思贤髙平金郷人世为着姓招少好法律及朝廷旧事发言措笔常欲辨析秋毫初入洛阳虽未登仕已为时知朝廷疑事多预议焉魏延昌中从征浮山堰有功赐爵髙广男及广阳王深北讨鲜于修礼启为员外骑侍郎深府长流参军招陈防请离间之葛荣竟杀修礼自为渠帅以功进爵为侯永安初射策甲科除员外散骑常侍领尚书仪曹郎中招少习吏事未能精究朝仪常恨才达恐名迹不立久之方转二千石郎中尔朱荣死尔朱世隆屯兵河桥庄帝以招为行台左丞自虎牢北度引马塲河南之众以抗世隆后尔朱兆得招锁送洛阳仲逺数招罪将斩之招曰不亏君命得死为幸仲逺重之曰凡人受命理各为主今若为戮何以劝人臣乃释之用为行台右丞及仲逺南奔招独还洛永熙末从孝武入闗中拜给事黄门侍郎兼尚书右丞时朝廷播迁典章遗阙至于台省法式皆招所记论者多焉大统三年拜骠骑将军侍中时魏文帝舅子王起化犯罪死有诏追赠招执奏止之后卒于度支尚书子山云嗣
　　檀翥字鳯翔髙平金郷人也六世祖毓晋歩兵校尉父江始还北仕至太常少卿赠兖州刺史翥十嵗丧父还京师宅与营人杂居虽防孤寒不与隣人来往好读书解属文能鼓琴早为琅邪王诵所知年十九以名家子为魏明帝挽郎后客游三辅时毛遐为行台镇北维表翥为行防郎中庄帝既诛尔朱荣遐使翥诣京师因除著作佐郎郎中如故后孝武帝西幸除兼中书舎人修国史大统初又兼著作佐郎以守闗迎驾勳封髙堂子后坐谈论轻噪为黄门侍郎徐招所紏死于廷尉狱孟信字修仁广川索卢人也家世贫寒颇传学业信常曰穷则变变则通吾家传儒学而未有通官当由儒非世务也遂感激弃书从军永熙末除奉朝请从孝武帝入闗封东州子赵平太守政尚寛和权豪无犯山中老人常以防酒馈之信和顔接引慇懃劳问乃自出酒以鐡铛温之素木盘盛芜菁葅唯此而已久以一铛借老人但执一杯各自斟酌申酬酢之意谓老人曰吾至郡来无人以一物见遗今卿独有此饷且食菜已久欲为卿受一防髀耳酒既自有不能相费老人大悦再拜擘防进之酒尽方别及去官居贫无食唯有一老牛其兄子卖之拟供薪米券契已讫市法应知牛主住在所信适从外来见买牛人方知其卖也因告之曰此牛先来有病小用便发君不须也杖其兄子二十买牛人嗟异良久呼信曰孟公但见与牛未必须其力也苦请不得乃罢买牛者文帝帐下人文帝深叹异焉未几举为太子少卿后迁太子太傅儒者荣之特加车骑大将军仪同三司散骑常侍辞老请退文帝不夺其志赐车马几杖衣服牀帐卒于家赠冀州刺史諡曰戴子儒
　　宗懔字元懔南阳湼阳人也八世祖承永嘉乱讨陈敏有功封柴桑县侯除宜都郡守卒官子孙因居江陵父髙之梁山阴令懔少聪敏好读书昼夜不倦语輙引古事鄊里呼为小儿学士梁大同六年举秀才以不及二宫元防例不对策及梁元帝镇荆州谓长史刘之遴曰贵郷多士为举一有意少年之遴以懔应命即日引见令兼记室尝夕被召宿省使制龙川庙碑一夜便就诘朝呈上梁元帝叹羙之后歴临汝建城广晋三县令遭母忧去职哭輙呕血两旬之内絶而复苏者三毎旦有羣乌数千集于庐舍哭而来哭止而去时论称之以为孝感所致梁元帝即位擢为尚书侍郎封信安县侯累迁吏部尚书懔父髙之先为南防书侍御史犯宪懔愿父释罪当终身菜食髙之理雪故懔菜食鄊里称之在元帝府府中多言其矫至是大进鱼肉国子祭酒沛国刘防让之曰本知卿不忠犹谓卿孝今日便是忠孝并无懔不能对懔博学有才藻口未尝誉人朋友以此少之初侯景平后梁元帝议还建邺唯懔劝都渚宫以其鄊在荆州故也及江陵平与王襃等入闗文帝以懔名重南土甚礼之孝闵帝践阼拜车骑大将军仪同三司明帝即位又与王襃等在麟趾殿刋定羣书数蒙宴赐保定中卒有文集二十卷行于世
　　刘璠字寳义沛国人也六世祖敏以永嘉丧乱徙居广陵父臧性方正笃志好学居家以孝闻仕梁为著作郎璠九嵗而孤居丧合礼少好读书兼善文章年十七为上黄侯萧晔所器重范阳张绾梁之外戚才髙口辩见推于世以晔懿贵亦假借之璠年少未仕而负才使气不为之屈绾常于新渝侯宅因酒后诟京兆杜杲曰寒士不逊璠厉色曰此坐谁非寒士璠本意在绾而晔以为属己辞色不平璠曰何王门之不可曵长裾也遂拂衣而去晔谢之乃止后随晔在淮南璠母在建康遘疾璠弗之知尝忽一日举身椘痛寻而家信至云其母病璠即号泣戒道絶而复苏当身痛之辰即母死之日也居丧毁瘠遂感风气服阕后一年犹杖而后起及晔终于毗陵故吏多分散璠独奉晔丧还都坟成乃退梁简文时在东宫遇晔素重诸不送者多被劾责唯璠独被优赏解褐王国常侍非其好也璠少慷慨好功名志欲立事边城不乐随牒仕进宜丰侯萧修出为北徐州刺史即请为其轻车府主簿兼记室参军修为梁州又版为中记室补华阳太守属侯景度江梁室大乱修以璠有才略甚亲委之时防难繁兴未有所定璠乃喟然赋诗以见志其末章曰随防平王室夷吾匡霸功虚薄无时用徒然慕昔风修开府置佐史以璠为谘议参军梁元帝承制授树功将军镇西府谘议参军赐书曰邓禹文学尚或执戈葛洪书生且云破贼前修无逺属望良深元帝寻以修绍鄱阳之封且为雍州刺史复以璠为修北平府司马及武陵王纪称制于蜀以璠为中书侍郎屡遣召璠使者凡八反乃至蜀又以为黄门侍郎令长史刘孝胜深布心腹使工画陈平度河归汉图以遗之璠苦求还中记室韦登私曰殿下忍而畜憾足下不留将致大祸脱使盗遮于葭萌则卿殆矣孰若共构大厦使身名俱羙哉璠正色曰卿欲缓颊于我邪我与府侯分义已定岂以宠辱夷险易其心乎丈夫立志当死生以之耳殿下方布大义于天下终不逞志于一人纪知不为己用乃厚赠而遣之临别纪又解其佩刀赠璠曰想见物思人对曰敢不奉扬威灵克翦奸宄纪于是遣使拜修为益州刺史封随郡王以璠为府长史加蜀郡太守还至白马西属达奚武军已至南郑璠不得入城遂降武文帝素闻其名先诫武曰勿使刘璠死也故武先令璠赴阙文帝见之如旧谓仆射申徽曰刘璠佳士古人何以过之徽曰昔晋人灭吴利在二陆明公今平梁汉得一刘璠也时南郑尚拒守达奚武请屠之文帝将许焉唯令全修一家而已璠乃请之于朝文帝怒而不许也璠泣而固请移时不退桞仲礼侍侧曰此烈士也文帝曰事人当如此遂许之城获全璠之力也文帝既纳萧修之降又许其反国修至长安累月未之遣也璠因侍宴文帝曰我于古谁比对曰常以公为命世英主汤武莫逮今日所见曽是齐桓晋文之不若文帝曰我不得比汤武望与伊周为匹何桓文之不若乎对曰齐桓存三亡国晋文不失信于伐原语未终文帝抚掌曰我解尔意欲激我耳即命遣修盖因显璠存故主之义也修请与璠俱还文帝不许以璠为中外府记室迁黄门侍郎仪同三司璠尝卧疾居家对雪感兴乃作雪赋以述志焉初萧修在汉中与萧纪牋及答西魏书移襄阳文皆璠辞也明帝初授内史中大夫掌纶诰寻封平阳县子璠在职清白简亮不合于时左迁同和郡守璠善扵抚御莅职未期月生羌降附者五百余家前后郡守多经营以致赀产唯璠清俭秋毫无所取妻子并随羌俗食麦衣皮始终不改洮阳洪和二郡羌尝越境诣璠讼理蔡公广时镇陇右嘉其善政又迁镇陜州欲启璠自随羌人乐从者七百余人闻者莫不叹异陈公纯作镇陇右引为总管府司录甚礼敬之天和三年卒于官着梁典三十卷有集二十卷行于世子祥字休徴防聪慧賔客见者皆号神童事嫡母以至孝闻其伯父黄门郎璆有名江左在岭南闻而竒之乃令名祥字休徴后以字行于世十嵗能属文十二通五经仕梁为宜丰侯记室参军江陵平随例入闗中齐公宪召为记室府中书记皆令掌之封汉安县子宪进爵为王以休徴为王友俄除内史上士武帝东征休徴陪侍帷幄平齐露布即休徴文也累迁车骑大将军仪同大将军歴长安万年二县令颇获时誉卒于官初璠所撰梁典始就未及刋定而卒临终谓休徴曰能成我志其在此书乎休徴修定缮写勒成一家行于世
　　桞遐字子升河东解人宋大尉元防从孙也祖叔珍义阳内史事见梁史父季逺梁宜都太守遐防而爽迈神彩嶷然髫嵗便有成人之量笃好文学动合规矩其世父庆逺特器异之谓曰吾昔逮事伯父太尉公尝谓吾云我昨夜梦汝登一楼甚峻丽吾以坐席与汝汝后名宦必达恨吾不及见耳吾向聊复昼寝又夣将昔时坐席还以赐汝汝之官位当复及吾特冝勉励以应嘉祥也梁西昌侯藻镇雍州遐时年十二以百姓礼修谒风仪端肃进止详雅藻羡之试遣左右践遐衣裾欲观其举措遐徐歩稍进曽不顾眄仕梁稍迁尚书功论郎陈郡谢举时为仆射引遐与语甚嘉之顾谓人曰江汉英灵见于此矣岳阳侯萧詧于襄阳承制授遐吏部郎赐爵闻喜公寻进位持节侍中骠骑大将军开府仪同三司及詧践帝位于江陵以襄阳来归遐辞詧曰陛下中兴鼎业龙飞旧椘臣昔因幸防早奉名节理当以身许国期之始终自晋氏南迁臣宗族葢寡从祖太尉世父仪同从父司空并以位望隆重遂家于金陵唯留先臣独守坟柏尝诫臣等使不违此志今襄阳既入北朝臣若陪随銮跸进则无益尘路退则有亏先防詧重违其志遂许之因留郷里以经籍自娱文帝明帝频徴固辞以疾及詧殂遐举哀行旧臣之服保定中又徴之遐始入朝授骠骑大将军开府仪同三司霍州刺史遐导人务先以徳再三不用命者微加贬异示耻而已其下感而化之不复为过咸曰我君仁恵如此其可欺乎卒赠金安二州刺史遐有至行初为州主簿其父卒于扬州遐自襄阳奔赴六日而至哀感行路毁悴不可识后奉丧西归中流风起舟中人相顾失色遐抱棺号恸愬天求哀俄顷风止浪息其母尝乳间发疽医云此疾无可救理唯得人吮脓或望微止其痛遐应声即吮旬日遂瘳咸以为孝感所致性又温裕畧无喜愠之容奬名教未尝论人之短尤尚施与家无余财临终遗诫薄葬其子等并奉行之有十子靖庄最知名靖字思休少方雅博览坟籍仕梁正员外随遐入周授大都督歴河南徳广二郡太守所居皆有政术吏民畏而爱之然性爱闲素其于名利澹如也及秩满还郷便有终焉之志隋文帝践极特诏徴之以疾固辞优游不仕闭门自守所对唯琴书而已足不歴园庭殆将十载子弟奉之若严君焉其有过者靖必下帷自责于是长防相率拜谢于庭靖然后见之朂以礼法鄊里亦慕而化之或有不善者皆曰唯恐桞徳广得知也时论方之王烈前后总管到官皆亲至靖家问疾遂以为故事秦王俊临州赉以几杖并致衣服靖唯受几杖余并固辞其为当世所重如此开皇中寿终庄列在隋史
　　斛斯徴字士亮广牧富昌人也其先世为莫弗大人父椿魏太保自有传徴博渉羣书尤精三礼兼觧音律有至性居父丧朝夕共一溢米少以父勳赐爵城阳郡公大统末起家通直骑常侍稍迁兼太常少卿自魏孝武西迁雅乐废缺徴博采遗逸稽诸典故创新改旧方始备焉又乐有錞于者近代絶此器或有自蜀得之皆莫之识徴见之曰此錞于也众弗信之徴遂依干寳周礼注以芒筒捋之其声极清众乃叹服徴仍取以合乐焉六官建拜司乐下大夫迁司乐中大夫进位骠骑大将军开府仪同三司转内史下大夫天和三年武帝以徴经有师法诏令授皇诸子宣帝时为鲁公与皇诸子等咸服青衿行束脩之礼受业于徴仍并呼徴为夫子儒者荣之六年除司宗中大夫行内史事迁乐部进封岐国公寻转小宗伯除太子太傅仍小宗伯宣帝嗣位迁上大将军大宗伯时武帝初崩梓宫在殡帝意欲速葬令朝臣议之徴与内史宇文孝伯等固请依礼七月帝竟不许帝之为皇太子也宫尹郑译坐不能以正道调防被谪除名而帝雅亲爱译至是拜译内史中大夫甚委任之译乃献新乐十二月各一笙毎笙用十六管帝乃令与徴议之徴驳而奏之曰礼云十二律转相生声五具在十六焉六律十二管还相为宫然详一笙十六管总一百九十二管既无相生之理又无还宫之义臣恐郑声乱乐未合于古夫音乐之起本于人心天之应人有如影响为善者天报之以福为恶者天谴之以殃故舜弹五弦之琴歌南风之诗而天下化纣为朝歌北里之音而社稷灭是知乐也者和性情易风俗动天地感鬼神祸福所基盛衰攸系安可不慎防按译之所为不师古始若以月奏一笙则钟鼓诸色各须一十有二雅乐之备已充庙庭今若益之于何陈列方须更辟阶墀増修廊宇非急之务宁可劳人如谓笙管之外不须加造则乐之损益岂系于笙进退无据窃谓未可帝颇纳之且令停译所献及武帝山陵回帝欲作乐复令议其可否徴曰孝经云闻乐不乐闻尚不乐其况作乎郑译曰既云闻乐明即非无止可不乐何容不奏帝遂依译议译因此衔之帝后肆行非度昏虐日甚徴以荷武帝重恩尝偹位师傅乃上疏极諌指陈帝失不纳译因谮之遂下徴于狱徴惧不免狱卒张元平哀之乃以佩刀穿墙送之出元平被捶拷百数而无所言徴既出匿于人家后遇赦得免然犹坐除名隋文帝践极例复官爵除太子太傅仍诏徴修撰乐书开皇四年薨年五十六初隋文为大司马有外姻丧徴就第吊之久而不出徴怒遂弗之待比出徴已去矣隋文以此常恨之至是诏所司諡之曰闇子该嗣徴所撰乐典十卷兄恢散骑常侍新蔡郡公恢子政列在隋史














　　通志卷一百五十九
&lt;史部,别史类,通志&gt;
　　钦定四库全书
　　通志卷一百六十
　　宋　右　廸　功　郎　郑　樵　渔　仲　撰列传第七十三
　　隋
　　髙颎　牛　李徳林　杨素【父敷　子元感赵元淑　刘元进素弟约素从叔异】苏威【子防】韩禽虎【弟僧寿　僧寿弟洪】贺若弼【叔父谊】
　　李穆【子浑　穆兄子询询弟崇　崇子敏】梁睿　长孙览【从子炽炽弟晟】
　　髙颎字昭元一名敏自言勃海蓨人也其先因官北邉没于辽左曾祖暠以太和中自辽东归魏官至卫尉卿祖孝安位兖州刺史父宾仕东魏位谏议大夫大统六年避谗弃官奔西魏独孤信引宾为僚佐赐姓独孤氏及信诛妻子徙蜀文献皇后以宾父之故吏每往来其家宾敏于从政果敢断决赐爵阳武县伯歴位齐公宪府长史骠骑大将军开府仪同三司襄州总管府司録卒于州及颎贵开皇中赠礼部尚书武阳公諡曰简颎少明敏有器局畧渉书史尤善词令初孩孺时家有栁树高百许尺亭亭如盖里中父老曰此家当出贵人年十七周齐王宪引爲记室袭爵武阳县伯再迁内史下大夫以平齐功拜开府高祖得政素知颎彊明久习兵马多计畧意欲引之入府遣邗公杨恵谕意颎承旨欣然曰愿受驱驰纵令公事不成颎亦不辞灭族于是爲相府司录时长史郑译司马刘昉并以奢纵被踈高祖弥属意于颎委以心膂尉迟迥之起兵也高祖遣韦孝寛伐之官军至河阳莫敢先进高祖以诸将不一令崔仲方监之仲方辞以父在山东时颎见刘昉郑译等并无去意颎遂自请行深合上旨受命便发遣人辞母云忠孝不可两兼歔欷就路至军爲桥于沁水贼于上流纵火栰颎预爲土狗以御之既度焚桥而战大破之及平迥还侍晏于卧内上撤御帷以赐之进位柱国改封义寜县公迁丞相府司马任遇益隆高祖受禅拜尚书左仆射兼纳言进封勃海郡公朝臣莫与爲比帝每呼爲独孤而不名也颎佯避权势上表逊位让于苏威帝欲成其羙听解仆射数日上曰苏威高蹈前朝颎能举善吾闻进贤受上赏寜可令去官于是命颎复位俄拜左卫大将军本官如故突厥屡爲邉患诏颎镇遏绿邉及还赐马五百匹牛羊千计领新都大监制度多出于颎颎每坐朝堂北槐树下以听事其树不依行列有司将伐之上特命勿去以示后人其见重如此又拜左领军大将军余官如故母忧去职二旬起令视事颎流涕辞让不许开皇二年长孙览元景等伐陈令颎节度诸军会陈宣帝崩颎以礼不伐防奏请班师萧岩之叛诏颎绥集江汉甚得民和上尝问颎以取陈之策颎曰江北地寒田收差晚江南土热水田早熟量彼収获之际微征士马声言掩袭贼必屯兵御守足得废其农时彼既聚兵我便解甲再三若此彼必翫以爲常后更集兵彼必不信犹豫之顷我乃济师登陆而战兵气益倍又江南土薄舍多竹茅所有储积皆非地窖密遣行人因风纵火待彼修立复更烧之不出数年财力俱尽帝用其策由是陈人益弊九年晋王广伐陈以颎爲元帅长史三军咨禀皆取断于颎及陈平晋王欲纳陈主宠姬张丽华颎曰武王灭殷戮妲己今平陈不宜取丽华乃命斩之王甚不悦及军还以功加上柱国封齐国公赐物九千段定食千乘县千五百戸上因劳之曰公伐陈后人言公反朕已斩之君臣道合非青蝇所间也颎又逊位优诏不许是后左卫将军厐晃及将军卢贲等前后短颎于帝帝怒之皆被疎黜因谓颎曰独孤公犹镜也每被磨莹皎然益明未几尚书都事姜煜楚州行参军李君才并奏称水旱不调罪由高颎请废黜之二人俱得罪而去亲礼逾密帝行幸并州留颎居守及上还京赐缣五千疋行宫一所以爲庄舍其夫人贺防氏寝疾中使顾问不絶帝亲幸其第赐钱百万绢万疋后复赐以千里马尝从容命颎与贺若弼言及平陈事颎曰贺若弼先献十策后于蒋山苦战破贼臣文吏耳焉敢与猛将论功帝大笑时论嘉其有让防以其子表仁尚太子勇女前后赏赐不可胜计时荧惑入太微犯左执法术者刘晖私于颎曰天文不利宰相可脩徳以禳之颎不自安以晖言奏之上厚加赏慰突厥犯塞以颎爲元帅击破之又出白道进图入碛遣使请兵近臣言颎欲反帝未有所答颎亦破贼而还时太子勇失爱于上帝潜有废立之志谓颎曰晋王妃有神凭之言王必有天下若之何颎长跪曰长防有序其可废乎上黙然而止独孤后知颎不可夺隂欲去之初颎夫人卒后言于上曰高仆射老矣而防夫人陛下何以不爲之娶上以后言告颎颎流涕谢曰臣今已老退朝之后惟斋舍读佛经而已虽陛下埀哀之深至于纳室非臣所愿上乃止至是颎爱妾产男帝闻之极欢后甚不悦上问其故后曰陛下当复信高颎邪始陛下欲爲颎娶颎心存爱妾面欺陛下今诈形已见矣上由是疎颎防议伐辽东颎固谏不可帝不从以颎爲元帅长史从汉王征辽东遇霖潦疾疫不利而还后言于帝曰颎初不欲行陛下彊之妾固知其无功矣又帝以汉王年少专委军于颎颎以任寄隆重每怀至公无自疑意谅所言多不用因甚衘之及还谅泣言于后曰免颎杀幸矣帝闻弥不平俄而柱国王世积以罪当诛推覈之际乃有宫禁之事云于颎处得之帝欲成颎罪闻此大惊时上柱国贺若弼呉州总管宇文防刑部尚书薛胄戸部尚书斛律孝卿兵部尚书栁述等明颎无罪上愈怒皆以之属吏自是朝臣莫敢言颎竟坐免以公就第未几上幸秦王俊宅召颎侍宴颎歔欷悲不自胜独孤后亦对之泣左右皆流涕帝谓颎曰朕不负公公自负朕也因谓侍臣曰我于高颎胜儿子虽或不见常似目前自其解落暝然忘之如本无高颎人不可以身要君自云第一也顷之颎国令上颎隂事称其子表仁谓颎曰昔司马仲逹初托疾不朝遂有天下公今遇此安知非福于是上大怒囚颎于宪司复奏颎他事云沙门眞觉尝谓颎曰明年国有大防尼令晖复云十七八年皇帝有大厄十九年不可过帝闻益怒顾谓羣臣曰帝王岂可力求孔丘以大圣之才作法垂于后代寜不欲大位邪天命不可耳颎与子言自比晋帝此何心乎有司请斩颎上曰去年杀虞庆则今年斩王世积如更杀颎天下其谓我何于是除名爲民颎初爲仆射其母诫之曰汝富贵已极但有一斫头耳尔其愼之颎由是常恐祸变及此颎欢然无恨色以爲得免于祸炀帝即位拜太常卿时有诏将收周齐故乐人及天下散乐颎奏此乐久废今若征之恐无识之徒弃本逐末递相敎习帝不悦时帝侈靡声色滋甚又起长城之役颎甚病之谓太常丞李懿曰周天元以好乐而亡殷鉴不远安可复尔时帝遇啓民可汗恩礼过厚颎谓太府卿何稠曰此虏颇知中国虚实山川险易恐爲后患复谓观王雄曰近来朝廷殊无纲纪帝闻之以爲谤讪朝政下诏诛之诸子徒邉颎有文武大畧明达世务及防任寄之后竭诚尽节进引忠良以天下爲己任苏威杨素贺若弼韩禽虎等皆颎所推荐各尽其用爲一代名臣自余立功立事者不可胜数当朝执政将二十年朝野推服物无异议治政升平颎之力也论者以爲真宰相及其被诛天下莫不伤惜至今称寃不已所有竒策密谋及损益时政颎皆削藁世无知者子盛道位莒州刺史徙桞城卒盛道弟徳封应国公晋王记室次弟表仁勃海郡公徙蜀郡
　　牛字里仁安定鹑觚人也其先尝避难改姓辽氏祖炽本郡中正父元魏侍中工部尚书临泾公复姓牛氏在襁褓有相者见之谓其父曰此儿当贵善爱养之及长须貎甚伟性寛裕好学博闻仕周位中外府记室内史纳言上士专掌文翰脩起居注后袭封临泾公转内史下大夫仪同三司开皇初授散骑常侍秘书监以典籍遗逸上表请开献书之路曰昔周徳既衰旧经紊弃孔子以大圣之才开素王之业宪章祖述制礼删诗正五始而脩春秋阐十翼而易道及秦始皇驭下吞灭诸侯先王坟籍埽地皆尽此则书之一厄也汉兴建藏书之策置校书之官至孝成之代遣谒者陈农求遗书于天下诏刘向父子讐校篇籍汉之典文于斯为盛及王莽之末并从焚烬此则书之二厄也光武嗣兴尤重经诰未及下车先求文雅至肃宗亲临讲肆和帝数幸书林其兰台石室鸿都东观秘牒填委更倍于前及孝献移都吏民扰乱图画缣帛皆取为帷囊所收而西裁七十余乘属西京燔荡此则书之三厄也魏文代汉更集经典皆藏在秘书内外三阁遣秘书郎郑黙删定旧文论者羙其朱紫有别晋氏承之文籍尤广晋秘书监荀最定魏内经更着新簿属刘石凭陵从而失坠此则书之四厄也永嘉之后寇窃竞兴其建国立家虽传名号宪章礼乐寂灭无闻刘裕平姚氏收其图籍五经子史才四千卷皆赤轴青纸文字古拙并归江左宋秘书丞王俭依刘氏七畧撰为七志梁人阮孝绪亦为七録总其书数三万余卷及侯景渡江破灭梁室秘书经籍虽经兵火其文徳殿书史宛然犹存萧绎据有江陵遣将破侯景收文徳之书及公私典籍重本七万余卷悉送荆州及周师及郢绎悉焚之于外城所收十才一二此则书之五厄也后魏爰自幽方迁宅伊洛日不暇给经籍阙如周氏创基关右戎车未息保定之始书止八千后加收集方盈万卷髙氏据有山东初亦采访验其本目残阙犹有多东夏初平获其经史四部重杂三万余卷所益旧书五千而已今御出单本合一万五千余卷部帙之间仍有遗阙比梁之旧目止有其半至于隂阳河洛之篇医方图谱之说弥复为少臣以经书自仲尼迄今数遭五厄兴集之期属膺圣代今秘藏见书亦足披览但一时载籍湏令大备不可王府所无私家乃有若猥发明诏兼开购赏则异典必至观阁斯积上纳之于是下诏献书一卷赉缣一疋一二年篇籍稍备进爵竒章公三年拜礼部尚书奉勅修撰五礼勒成百卷行于当代请依古制脩立明堂上议曰窃谓明堂者所以通神灵感天地出敎化崇有徳黄帝曰合宫尧曰五府舜曰总章布政兴教由来尚矣周官考工记曰夏后氏世室堂脩七寻广四脩一郑元注云脩十四歩其广益以四方脩之一则堂广十七歩半也殷人重屋堂脩七寻四阿重屋郑云其修七寻广九寻也周人明堂广九尺之筵南北七筵五室凡室二筵郑云此三者或举宗庙或举王寝或举明堂互言之明其制同也马融王肃干寳所注与郑亦异今不具出汉司徒马宫议云夏后氏世室室显于堂故命以室殷人重屋屋显于堂故命以屋周人明堂堂大于夏室故命以堂夏后氏益其堂之广百四十四尺周人明堂以为两序间大夏后氏七十二尺若据郑元之说则夏室大于周堂如依马宫之言则周堂大于夏室后王转文周大为是但宫之所言未详其义此皆去圣久远礼文残阙先儒觧说家异人殊郑注玉藻亦云宗庙路寝与明堂同制王制曰寝不逾庙明大小是同今依郑注每室及堂止有一丈八尺四壁之外四尺有余若以宗庙论之祫享之日周人旅酬六尸并后稷为七先公昭穆二尸合十一尸三十六主及君北靣行事于二丈之堂愚不及此若以正寝论之便湏朝宴据燕礼诸侯宴则賔及卿大夫脱屦升坐是知天子宴则三公九卿并升堂燕义又云席小卿次上卿言皆侍席上于二筵之间岂得行礼若以明堂论之总享之时五帝各于其室设青帝之位湏于室内少北西面太昊从食坐于其西近南北靣祖宗配享者又于青帝南稍退西靣丈八之室神位有三加以簠簋豆笾牛羊之爼四海九州羙物咸设复湏席上升歌出樽反坫揖让升降亦以隘矣据兹而说近是不然案刘向别録及马宫蔡邕等所见当时有古文明堂礼王居明堂礼明堂图明堂大图明堂隂阳太山通义魏文侯孝经传等并说古明堂事其书皆亡莫得而正今明堂月令者郑元云是吕不韦着春秋十二纪之首章礼家钞合为记蔡邕王肃云周公所作周书有月令第五十三即此也各有证明文多不载束晳以为夏时书刘瓛云不韦鸠集儒者寻于圣王月令之事而记之不韦安能独为此记今案不得全称周书亦不可即为秦典其内杂有虞夏殷周之法皆圣王仁恕之政也蔡邕具为章句又论之曰明堂所以宗祀其以配上帝也夏后氏曰世室殷人曰重屋周人曰明堂东曰青阳南曰明堂西曰总章北曰元堂内曰太室圣人南靣而聼向明而治人君之位莫不正焉故虽有五名而主以明堂也制度之数各有所依方一百四十四尺坤之策也屋圆楣径二百一十六尺干之策也太庙明堂方六丈通天屋径九丈隂阳九六之变且圆盖方覆九六之道也八闼以象卦九室以象州十二宫应日辰三十六戸七十二牖以四戸八牖乘九宫之数也戸皆外设而不闭示天下以不藏也通天屋髙八十一尺黄钟九九之实也二十八柱布四方四方七宿之象也堂髙三尺以应三统四向五色各象其行水濶二十四丈象二十四气于外以象四海王者之大礼也观其模范天地则象隂阳必据古文义不虚出今若直取考工不参月令青阳总章之号不得而称九月享帝之礼不得而用汉代二京所建与此说悉同建安之后海内大乱魏氏三方未平无闻兴造晋则侍中裴頠议直为一殿以崇严父之祀其余杂说一皆除之宋齐已还咸率兹礼前王盛事于是不行后魏代都所造出自李冲二三相重合为九屋檐不覆基房间通街穿凿处多迄无可取及迁洛阳更加营构五九纷竞遂至不成宗祀之事于焉靡记今皇猷遐阐化覃海外方建大礼埀之无穷等不以庸虚谬当议限今检明堂必湏五室者何尚书帝命验曰帝者承天立五府赤曰文祖黄曰神斗白曰显纪黑曰元矩苍曰灵府郑注曰五府与周明堂同矣且三代相沿多有损益至于五室确然不变夫室以祭天天实有五若立九室四无所用布政视朔自依其辰郑司农云十二月分在青阳等左右之位不云居室郑元亦云每月于其时之堂而聼政焉礼图画个皆在堂偏是以湏为五室明堂必湏上圆下方者何孝经援神契曰明堂者上圆下方八窻四达布政之宫礼记盛徳篇曰明堂四戸八牖上圆下方是以湏为圆方明堂必湏重屋者何案考工记夏言九阶四旁两夹门堂三之二室三之一殷周不言者明一同夏制殷言四阿重屋周承其后不言屋制亦尽同可知也其殷人重屋之下本无五室之文郑注云五室者亦据夏以知之明周不云重屋因殷则有灼然可见礼记明堂位曰太庙天子明堂言鲁为周公之故得用天子礼乐鲁之太庙与周之明堂同又曰复庙重檐刮楹达向天子之庙饰郑注云复庙重屋也据庙既重屋明堂亦不疑矣春秋文公十三年太室屋壊五行志曰前堂白太庙中央曰太室屋其上重者也服防亦云太室太庙之上屋也周书作洛篇曰乃立太庙宗宫路寝明堂咸有四阿反坫重亢重廊孔晁注云重亢累栋重廊累屋也依黄图所载汉之宗庙皆为重屋此去古犹近遗法尚存是以湏为重屋明堂必湏为辟雍者何礼记盛徳篇云明堂者明诸侯之尊卑也外水曰辟雍明堂隂阳録曰明堂之制周圜行水左旋以象天内有太室以象紫宫此则明堂有水之明文也然马宫王肃以为明堂辟雍太学同处蔡邕卢植亦为明堂灵台辟雍太学同实异名邕云明堂者取其宗祀之清貎则谓之清庙取其正室则曰太室取其堂则曰明堂取其四门之学则曰太学取其周水圜如璧则曰辟雍其实一也其言别者五经通义曰灵台以望气明堂以布政辟雍以养老三者不同袁凖郑元亦以为别歴代所疑岂能辄定今据郊祀志云欲为明堂未晓其制济南人公玉帯上黄帝时明堂图一殿无壁盖之以茅水圜宫垣天子从之以此而言其来则久汉中元二年起明堂辟雍灵台于洛阳并别处然明堂亦有璧水李尤明堂铭曰流水洋洋是也以此湏有辟雍今造明堂湏以礼经为本形制依于周法度数取于月令遗阙之处参以余书庶使该详沿革之理其五室九阶上圆下方四阿重屋四旁两门依考工记孝经说堂方一百四十四尺屋圜楣四径二百一十六尺太室方六丈通天屋径九丈八闼二十八柱堂髙三尺四向五色依周书月令论殿垣方在内水周于外水内径三百歩依太山盛徳记觐礼经仰观俯察皆有则象足以尽诚上帝祗配祖宗风布敎作范于后矣上以时事草创未遑制作竟寝不行六年除太常卿九年诏定雅乐又作乐府歌词撰定圜丘五帝凯乐并议乐事上议云谨案礼五声六律十二管还相为宫周礼奏黄钟歌大吕奏太蔟歌应钟皆旋相为宫之义蔡邕明堂月令章句曰孟春月则太蔟为宫姑洗为商防賔为角南吕为徴应钟为羽大吕为变宫夷则为变徴他月放此故先王之作律吕也所以辨天地四方隂阳之声扬子云曰声生于律律生于辰故律吕配五行通八风歴十二辰行十二月循环转运义无停止譬如立春木王火相立夏火王土相季夏余分土王金相立秋金王水相立冬水王木相递相为宫者谓当其王月名之为宫今若十一月不以黄钟为宫十二月不以太蔟为宫便是春木不王夏土不相岂不隂阳失度天地不通哉刘歆钟律书云春宫秋律百卉必雕秋宫春律万物必荣夏宫冬律雹必降冬宫夏律雷必发声以斯而论诚为不易且律十二今直为黄钟一均唯用七律以外五律竟复何施恐失圣人制作本意故湏依理作还相为宫之法上曰不湏作还相为宫且作黄钟一均也又论六十律不可行谨案续汉书律厯志元帝遣韦元成问京房于乐府房对受学故小黄令焦延寿六十律相生之法以上生下皆三生二以下生上皆三生四阳下生隂隂上生阳终于中吕十二律毕矣中吕上生执始执始下生去灭上下相生终于南事六十律毕矣十二律之变至于六十犹八卦之变至于六十四也冬至之声以黄钟为宫太蔟为商姑洗为角林钟为徴南吕为羽应钟为变宫防賔为变徴此声气之元五音之正也故各统一日其余以次运行宫日者各自为宫而商徴以类从焉房又曰竹声不可以度调故作凖以定数凖之状如瑟长一丈而十三弦隠间九尺以应黄钟之律九寸中央一弦下画分寸以为六十律清浊之节执始之类皆房自造房云受法于焦延寿未知延寿所承也至元和年待诏侯钟殷肜上言官无晓六十律以凖调音者故待诏严嵩具以凖法敎其子宣愿召宣补学官主调乐噐太史丞试宣十二律其二中其四不中其六不知何律宣遂罢自此律家莫能为凖施弦熹平年东观召典律者太子舍人张光问凖意光等不知归阅旧藏乃得其噐形制如房书犹不能定其弦缓急故史官能辨清浊者遂絶其可以相传者唯大防常数及候气而已据此而论房法汉世已不能行沈约宋志曰详案古典及今音家六十律无施于乐礼云十二管还相为宫不言六十封禅书云大帝使素女鼔五十弦瑟而悲破为二十五弦假令六十律为乐得成亦所不用取大乐必易大礼必简之意也又议曰案周官云大司乐掌成均之法郑众注云均调也乐师主调其音三礼义宗称周官奏黄钟者用黄钟为调歌大吕者用大吕为调奏者谓堂下四县歌者谓堂上所歌但以一祭之间皆用二调是知据宫称调其义一也明六律六吕迭相为宫各自为调今见行之乐用黄钟之宫乃以林钟为调与古典有违案晋内书监荀朂依典记以五声十二律还相为宫之法制十二笛黄钟之笛正声应黄钟下徴应林钟以姑洗为清角大吕之笛正声应大吕下徴应夷则以外诸均例皆如是然今所用林钟是朂下徴之调不取其正先用其下于理未通故湏改之上甚善其议诏与姚察许善心何妥虞世基等正定新乐是后议置明堂诏条上故事议其得失上甚敬重之时杨素恃才矜贵轻侮朝臣唯见未尝不改容自肃素将击突厥诣太常与言别送素至中门而止素谓曰大将出征故来叙别何相送之近也遂揖而退素笑曰竒章公可谓其智可及其愚不可及也亦不以屑懐寻授大将军拜吏部尚书时帝又令与杨素苏威薛道衡许善心虞世基崔子发等并召诸儒论新礼降杀轻重所立议众咸推服之仁寿二年献皇后崩王公已下不能定其仪注杨素谓曰公旧学时贤所仰今日之事决在于公了不辞让斯湏之间仪注备悉皆有故实素叹曰衣冠礼乐尽在此矣非吾所及也以三年之防祥练具有隆杀朞服十一月而练者无所象法以闻于帝帝下诏除朞练之礼自始也在吏部其所选举先徳行而后文才务在审慎虽致停缓所有进用并多称职吏部侍郎髙孝基鉴赏机悟清慎絶伦然爽俊有余迹似轻薄时宰多以此疑之唯深识其真推心任委隋之选举于斯为最时论弥服识度之远焬帝之在东宫数有诗书遗亦有答及即位又尝赐诗曰晋家山吏部魏代卢尚书莫言先哲异竒才并佐余学士敦时俗道素乃冲虚纳言云阁上礼仪皇运初彛伦攸有叙埀拱事端居其同被赐诗者至于文词赞掦无如美大业三年进位上大将军改右光禄大夫从拜恒岳坛墠珪币牲牢之属并所定还下太行山炀帝尝召入内帐对皇后赐以同席饮食其亲重如此谓其子曰吾受非常之遇荷恩深重汝等子孙宜以诚敬自立以答恩遇之隆六年从幸江都卒年六十六帝伤惜之赗赠甚厚归安定赠开府仪同三司光禄大夫文安侯谥曰宪荣宠当代而车服卑俭事上尽礼待下以仁讷于言而敏于行上尝令其宣勅至阶下不能言而退还拜谢云并忘之上曰传语小辩故非宰臣任也愈称其质直大业之世委遇弥隆性寛厚笃志于学虽职务繁拥而书不释手隋室旧臣始终信任悔吝不及唯一人而已有弟曰弼好酒而酗尝因醉射杀驾车牛来还宅其妻迎谓之曰叔射杀牛矣闻之无所怪问直答云作脯坐定其妻又曰叔忽射杀牛大是异事曰已知之矣顔色自若读书不辍其寛和如此有文集十二卷子方大有学业官至内史舍人次子方裕性凶险无仁心从幸江都与裴防通等同谋弑逆事见司马徳戡传
　　李徳林字公辅博陵安平人也祖寿魏湖州戸曹从事父敬族歴太学博士镇远将军魏静帝时命当世通人正定文籍以为内校书别在直閤省徳林防聪敏年数岁诵左思蜀都赋十余日便度髙隆之见而叹异之徧告朝士云若假其年必为天下伟噐邺京人士多就宅观之月余日中车马不絶年十五诵五经及古今文集日数千言俄而该博坟典隂阳纬候无不通渉善属文辞覈而理畅魏収尝对髙隆之谓其父曰贤子文笔终当继温子升隆之大笑曰魏常侍殊已嫉贤何不近比老彭乃远求温子年十六遭父艰自驾灵舆反故里时正严寒单缞跣足州里人物敬慕之居贫轗轲母氏多疾方留心典籍无复宦情其后母病稍愈逼令仕进齐任城王湝为定州刺史重其才名召入州馆朝夕同游殆均师友常语徳林云窃闻蔽贤受显戮久令君沈滞吾独得润身朝廷纵不见尤亦惧明灵所谴于是举秀才入邺于时天保八年也王因遗尚书令杨遵彦书云燕赵固多竒士此言不谬今岁所贡秀才李徳林者文章学识固不待言观其风神气宇终为栋梁之用经国大体是贾生晁错之俦雕虫小技殆相如子云之辈今虽唐虞君世俊乂盈朝然修大厦者岂厌夫良材之积也遵彦即命徳林作辞尚书令表援笔立成不加治防因大相赏以示礼部郎陆卬卬云已大见其文笔浩浩如长河东注比来所见后生制作乃涓滴之流耳时遵彦铨衡深慎选举秀才擢第罕有甲科徳林射策五条考皆为上第授殿中将军既是西省散员非其所好乃谢病还郷阖门守道皇建初诏捜扬人物追赴晋阳撰春思赋一篇世称典丽时长广王作相授丞相府行参军未几王即帝位累迁中书舍人加通直散骑侍郎别典机密寻丁母艰去职勺饮不入口五日因发热病徧体生疮黄肿数日间一时俱差皆云孝感所致朝廷嘉之裁百日夺情起复固辞不起魏収与阳休之论齐书起元事百司防议収与徳林致书往复词多不载后除中书侍郎仍诏修国史时齐帝留情文雅召入与黄门侍郎顔之推同判文林馆事累迁仪同三司及周武帝入邺之日遣使就宅宣旨慰喻云平齐之利唯在于尔宜入相见诏问齐朝风俗政敎人物善恶即留内省三宿乃归仍遣从驾入长安授内史上士自此以后诏诰格式及用山东人物一以委之周武帝尝于云阳宫作鲜卑语谓羣臣云我常日唯闻李徳林名及见其与齐朝作诏书移檄我正谓其是天上人岂言今日得其驱使复为我作文书极为大异神武公纥豆陵毅答曰臣闻明王圣主得麒麟凤凰为瑞是圣徳所感非力能致之瑞物虽来不堪使用如李徳林来受驱策亦是陛下圣徳感致有大才用胜于麒麟凤凰远矣帝大笑曰诚如公言宣政末授御正下大夫后赐爵成安县男宣帝大渐髙祖初受顾命令邗国公杨恵谓徳林曰朝廷赐令总文武事经国任重非羣才辅佐无以克成大业今欲与公共事必不得辞徳林答曰愿以死奉公髙祖大恱即召与语刘昉郑译初矫诏召髙祖受顾命辅少主总知内外兵马事诸卫既奉勅并受髙祖节度郑译刘昉议欲授髙祖冡宰郑译自摄大司马刘昉又求小冡宰髙祖私问徳林曰欲何以见处徳林云即宜作大丞相假黄钺都督内外诸军事不尔无以厌众心及发防便即依然以译为相府长史帯内史上大夫昉但为相府司马译昉由是不平以徳林为丞相府属加仪同大将军未几而三方构乱指授兵畧皆与之参详军书羽檄朝夕填委一日之中动逾百数或机速竞发口授数人意绪百端不加治防勋公韦孝寛为东道元帅师次永桥为沁水涨孝寛师未得度长史李询上密啓云诸大将梁士彦宇文忻崔度并受尉迟迥饟金军中慅慅人情大异髙祖得啓深以为忧共郑译议欲代此三人徳林独进计云公与诸将并是国之贵臣未相伏驭今以挟令之威使得之耳安知后所遣者能尽腹心又取金之事虚实难明且临敌代将自古所难乐毅所以辞燕马服以之败赵也如愚所见但遣公一腹心明于智畧为诸将旧来所信伏者速至军所观其情伪纵有异意必不敢动髙祖大悟曰若公不发此言几败大事即令髙颎驰驿往军所为诸将节度竟成大功凡厥谋谟多此类也进授丞相府从事内郎禅代之际其相国总百揆九钖殊礼诏策牋表玺书皆徳林之辞也髙祖登阼之日授内史令将受禅虞庆则劝髙祖尽灭宇文氏髙颎杨恵亦依违从之唯徳林固争以为不可髙祖作色怒云君读书人不足平章此事于是尽诛之自是品位不加唯依班例授上仪同进爵为子开皇元年勅令与太尉于翼髙颎等同修律令事讫奏闻别赐九环金帯及骏马格令班后苏威每欲改易事条徳林以为格式一班义湏划一纵令小有踳駮非过蠧政害民者不可数有改张威又奏置五百家郷正即令理民间词讼徳林以为本废郷官判事为其里闾亲识割断不平今置郷正为害更甚勅令就东宫防议自皇太子以下多从徳林议苏威又言废郡徳林语之云修令时公何不论废郡为便今令才出其可改乎髙颎助威之议奏称徳林狠戾多固执由是髙祖尽依威议五年勅令撰録作相时文翰勒成五卷谓之霸朝杂集髙祖省读讫明旦谓徳林曰自古帝王之兴必有异人辅佐我昨读霸朝集方知感应之理昨宵愠夜长不能早见公靣必令公贵与国始终乃追赠其父爵为刺史安平县公諡曰孝以徳林袭焉徳林既少有才名长以贵显凡制文章动行于世或有不知者谓为古人焉徳林自隋有天下每赞平陈之计八年驾幸同州徳林以疾不从勅书追之书后御笔注云伐陈事意宜自随也时髙颎因使入京上语颎曰徳林若患未堪行宜自至其宅取其方畧髙祖以之付晋王广然后从驾还在涂中髙祖以马鞭南指云待平陈讫防以七宝妆严公使自山东无及之者及陈平授柱国郡公实封八百戸晋王广宣勅讫有人说髙颎曰天子画策晋王及诸将勠力之所致也今乃归功李徳林诸将必当愤惋且后代观之有若虚行颎入言之乃止初大象末髙祖以逆人王谦宅赐之文书已出至地官府忽改赐崔谦上语徳林曰夫人欲与其舅于公无形迹不湏争之可自选一好宅并覔荘店作替徳林奏取逆人髙阿那肱卫国县市店八十区为王谦宅替九年车驾幸晋阳店人表诉称地是民物髙氏彊夺于内造舍上责徳林徳林请勘逆人文簿及本换宅之意上不聼悉追店给所住者由是嫌之十三年虞世则等于关东诸道廵省使还奏云郷正专理词讼不便于民党与受憎公行货贿上令废之徳林奏云此事臣本以为不可然置来始尔今复停废政令不一朝成暮毁臣望陛下若于律令辄欲改张即以军法从事上遂大怒诟曰尔欲将我作王莽邪初徳林称其父为太尉谘议以取赠官李元操等隂奏之云徳林父终于校书妄云谘议上甚衘之至是廷议忤防因数之曰公为内史典朕机密比不预计议者以公不耳朕方以孝理天下故立五教以之公言孝由天性何湏设敎然则孔子不当说孝经又罔冐取店妄加父官朕实忿之而未能发今当以一州相遣耳因出为湖州刺史徳林拜谢曰臣不敢复望内史令请预散参侍陛下登封告成一观盛礼然后守拙邱园死且不恨上不许转懐州刺史在州逢亢旱课人掘井溉田劳而无益为考司所贬岁余卒官时年六十赠大将军防州刺史谥曰文将勅令羽林百人并鼔吹一部以给防事祭以太牢徳林羙容仪善谈吐噐量沈深时人未能测齐任城王湝赵彦深魏收陆卬大相钦重徳林少孤未有字魏收谓之曰卿识度天挺必至公辅吾辄以此字卿当副其实自从官以后即典机密性慎密未尝有所非毁少以才学见知为齐中书侍郎于賔馆受书陈使江总目送之曰此即河朔之英灵也及位望稍髙颇伤自任争竞之徒更相谮愬虽运属兴王功参佐命十余年间不徙一级所撰文集勒成八十卷遭乱亡失见五十卷行于世勅撰齐史未成子百药博渉多才词藻清赡大业末位建安郡丞
　　杨素字处道农华隂人魏华州刺史播之族曾孙也四世祖晖洛州刺史赠恒农公諡曰简髙祖恩河间太守曾祖钧博学彊识颇有干用位七兵尚书北道行台恒州刺史懐朔镇将赠侍中司空公进封临贞县伯諡曰恭祖暄字宣和性通朗彊识有学位谏议大夫以别将从广阳王深征葛荣遇害赠殿中尚书华州刺史父敷少有志操重然诺人景慕之魏建义初袭祖钧爵临贞县伯稍迁廷尉少卿断狱以平允称周孝闵践阼进爵为侯天和中为汾州刺史进爵为公齐将段孝先率众来寇城陥见禽齐人方任用之敷不为屈遂以忧愤卒于邺素少落拓有大志不拘小节世人多未之知唯从祖寛深异之每谓子孙曰处道逸羣絶伦非常之器非汝曹所逮后与安定牛同志好学研精不倦多所通渉善属文工草隶书颇留意风角羙须髯有英杰之表周大冡宰宇文防引为中外记室转礼曹加大都督周武帝亲总万机素以其父守节陥齐未防朝命上表申理至于再三帝大怒命左右斩之素又言曰臣事无道天子死其分也帝悟其言赦之赠敷使持节大将军谯广复三州刺史諡曰忠壮拜素车骑大将军仪同三司渐见礼遇尝令为诏下笔立成词义兼羙帝嘉之谓曰善相自勉勿忧不富贵素应声曰臣但恐富贵来逼臣臣无心图富贵及平齐之役素请率麾下先驱帝从之赐以竹策曰朕方欲大相驱策故用此物赐卿从齐王宪与齐人战于河隂以功封清河县子授司城大夫复从宪防晋州屯兵鸡栖原齐主以大军至宪惧宵遁为齐兵所蹑众多败散素与骁将十余人尽力苦战宪仅而获免齐平加上开府改封成安县公寻从王轨破陈将呉明彻于吕梁行东楚州事封弟慎为义安侯陈将樊毅筑城泗口素击走之夷毅所筑城宣帝即位袭父爵临贞县公以弟约为安成公寻从韦孝寛徇谯南及髙祖为丞相素深自结纳髙祖甚器之以为汴州刺史至洛阳会尉迟迥作乱荣州刺史宇文胄据虎牢应迥素不得进帝拜素大将军击胄破之迁徐州总管位柱国封清河郡公以弟岳为临贞公及隋受禅加上柱国拜御史大夫其妻郑氏性妬悍素忿之曰我若作天子卿定不能为皇后郑氏奏之由是坐免上方图江表先是素数进取陈计未几拜信州总管赐钱百万锦千叚马二百匹遣之素居永安造大舰名曰五牙上起楼五层髙百余尺左右前后置六樯竿邉髙百五十尺容战士八百人旂帜加于上次曰黄龙置兵百余人自余平乗舴艋等各有差及大举伐陈以素为行军元帅引舟师趣三硖至流头滩陈将戚欣以青龙百余艘屯兵守狼尾滩以遏军路其地崄峭诸将患之素曰负胜在此一举若昼日下船彼则见我滩流迅激制不由人则吾失其便乃夜掩之素亲率黄龙十艘衘枚而下遣开府王长袭从南岸击欣别栅令大将军刘仁恩趣白沙北岸比明而至击之欣败虏其众劳而遣之秋毫不犯陈人大恱素率水军东下舟舰被江旌甲曜日素坐平乗大船容貎雄伟陈人望之惧曰清河公即江神也陈南康内史吕仲肃屯岐亭正据江峡于北岸缆岩缀铁销三条横截上流以遏战船素与仁恩登陆俱发先攻其栅仲肃军夜溃素徐去其锁仲肃复据荆州之延洲素遣巴蛇卒数千乗五牙四艘以樯竿碎贼十余舰遂大破之仲肃仅以身免陈主遣其信州刺史顾觉镇安蜀城荆州刺史陈纪镇公安皆惧而走巴陵以东无敢守者湘州刺史岳阳王陈叔慎请降素下至汉口与秦孝王防乃还拜荆州总管进爵郢国公真食长寿县千户以其子元感为仪同三司元奨为清河郡公赐物万段粟万石加之金宝又赐陈主妹女妓十四人素言于上曰里名胜母曾子不入逆人王谊前封郢臣不愿与同于是改封越国公寻拜纳言转内史令俄而江南人李棱等为乱以素为行军总管讨之帝命平定日男子悉斩女妇赏征人在阵免者从贱贼朱莫问自称南徐州刺史以盛兵据京口素舟师入自杨子津进击破之晋陵顾世兴自称太守与其都督鲍迁等复来拒战素逆击破之执迁虏三千余人进击无锡贼帅叶皓又平之呉郡沈元懀沈杰等以兵围苏州刺史皇甫绩频战不利素率众援之元懀势逼走投南沙贼帅陆孟孙素击孟孙于松江大破之禽孟孙元懀黟歙贼帅沈雪沈能据栅自固又攻拔之江浙贼髙智慧自号东扬州刺史呉州总管五原公元契镇防稽以其兵盛而降之智慧尽屠其众契自杀智慧有船舰千余艘屯据要害兵甚劲素击之自旦至申苦战破之智慧逃入海蹑之从余姚泛海趣永嘉智慧来拒战素击走之贼帅汪文进自称天子据东阳署其徒蔡道人为司空守乐安素进讨悉平之又破永嘉贼帅沈孝彻于是歩道向天台指临海郡逐捕遗逸前后百余战智慧遁于闽越上以素久劳于外诏令驰传入朝加子元感上开府赐防八千叚素以余寇未殄恐为后患又自请行诏以素为元帅复乗传至防稽先是泉州人王国庆南安豪族也杀刺史刘据州为乱自以海路艰阻非北人所习不设备伍素泛海奄至国庆遑遽弃州走素分遣诸将水陆追捕时南海先有五六百家居水为亡命号曰游艇子智慧国庆欲徃依之素乃密令人说国庆令斩智慧以自効国庆乃斩智慧于泉州自余支党悉降江南大定上遣左领军将军独孤陀至浚仪迎劳比到京师问者日至拜素子元奨仪同赐黄金四十斤加银缾实以金钱缣三千叚马二百匹羊三千口田百顷宅一区代苏威为尚书右仆射与髙颎专掌朝政素性疎而辩髙下在心朝贵之内颇推髙颎敬牛厚接薛道衡视苏威蔑如也自余朝臣多被陵轹其才艺风调优于髙颎至于推诚体国处物平当有宰相识度不如颎远矣寻令素监营仁寿宫素遂夷山堙谷督役严急作者多死宫侧时闻鬼哭及宫成上令髙颎前视奏称颇伤绮丽大损人丁帝不恱素惧即于北门啓独孤皇后曰帝王法有离宫别馆今天下太平造一宫何足损费后以此理谕上上乃解于是赐钱百万绵绢三千叚开皇十八年突厥达头可汗犯塞以素为灵州道行军总管出塞讨之赐物二千叚黄金百斤先是诸将与虏战毎虑胡骑奔突皆戎车歩骑相参与鹿角为方阵骑在内素曰此乃自固之道于是悉除旧法令诸军为骑阵达头开之大喜以为天赐下马仰天而拜率精骑十余万至素奋击大破之达头被重创而遁众号哭而去优诏赐缣二万匹及万钉寳帯加子元感位大将军元奨元纵积善并上仪同素多权畧乗机赴敌应变无方然大抵驭戎严整有犯令者立斩无所寛贷毎将临寇辄求人过失而斩之多者百余人少不下数十流血盈前言笑自若及对阵先令三百人赴敌陥阵则已如不能陥而还无问多少悉斩之又令二百人复进还如向法将士股栗有必死心由是战无不胜称为名将素时贵幸言无不从其从素征伐者微功必録至于他将虽大功多为文吏所谴却故素虽严忍士亦以此愿从二十年晋王广为灵朔道行军元帅素为长史王卑躬交素及为太子素之谋也仁寿初代髙颎为尚书左仆射赐良马十匹牝马二百匹奴婢百口其年以素为行军元帅出云中击突厥连破之突厥走追至夜及之将复战恐贼越逸令其骑稍后于是亲将两骑并降突厥二人与虏并行不之觉也候其顿舍未定趣后骑掩击大破之自是突厥远遁碛南无复虏庭以功进子元感位柱国元纵为淮南郡公赏物二万叚及献皇后崩山陵制度多出于素上善之下诏曰君为元首臣则股肱共理百姓义同一体上柱国尚书左仆射仁寿宫大监越国公素志度恢机鉴明远懐佐时之畧包经国之才王业初基霸图肇建策名委质受脤出师禽翦凶魁克平虢郑频承庙算扬旍江表毎禀戎律长驱塞垣南指而呉越肃清北临而獯猃摧服自居端揆参赞机衡当朝正色直言无隠论文则词藻纵横语武则权竒闲出既文且武唯朕所命任使之处夙夜无怠献皇后奄离六宫远日云及茔兆安厝委素经纪然事依礼唯卜泉石至如吉凶不由于素义存奉上情深体国欲使幽明俱泰永保无穷以为隂阳之书圣人所作祸福之理特湏审慎乃徧歴川原亲自占择志图元吉孜孜不已遂得神臯福壤营建山陵论素此心事极诚孝岂与平戎定寇比其功业若不加褒赏何以申兹劝励可别封一子义康郡公邑万戸子子孙孙承袭不絶余如故并赐田三千顷绢万疋米万石金鉢一实以金银鉢一实以珠并绫锦五百叚时素贵宠日隆其弟约从父文思弟纪及族父异并尚书列卿诸子无汗马劳位柱国刺史家僮数千后庭妓妾曵绮罗者以千数第宅华侈制拟宫禁有鲍亨者善属文殷胄者工草隶并江南士人因髙智慧没为奴亲戚故吏布列清显其盛近古未闻炀帝初为太子忌蜀王秀与素谋之构成其罪后竟废黜朝臣有违忤者虽至诚体国如贺若弼史万岁李纲栁彧等素皆隂中之若有附防及亲戚虽无才用必加进擢朝廷靡然莫不畏附唯兵部尚书栁述以帝壻之重数于上前靣折素大理卿梁毗抗表言素作威作福上渐疎忌之后因出勅曰仆射国之宰辅不可躬亲细务但三五日一度向省评论大事外示优崇实夺之权终仁寿之末不复通判省事上赐三公已下射素箭为第一上手以外国所献金精盘价直巨万以赐之四年从幸仁寿宫宴赐重叠及上不豫素与兵部尚书栁述黄门侍郎元严等入侍疾时皇太子入居大寳殿虑上有不讳湏豫防拟乃手自为书封出问素条録事状以报太子宫人潜送于上上览而大恚所宠陈贵人又言太子无礼上遂发怒欲召庶人勇太子谋之素素矫诏追东宫兵士帖上台宿卫门禁出入并取宇文述郭衍节度又令张衡侍疾上以此日崩由是颇有异论防汉王谅反遣茹茹天保往东蒲州烧断河桥又遣王子并力拒守素将轻骑五千袭之潜于渭口宵济比明击之天保败子惧以城降有诏徴还初素将行计日破贼皆如所量帝于是以素为并州道行军总管河北道安抚大使讨谅时晋绛吕三州并为谅城守素各以二千人縻之而去谅遣赵子开拥众十余万筑絶径路屯据髙壁布陈五十里素令诸将以兵临之自以竒兵深入霍山縁崖谷而进直指其营一战破之谅所署介州刺史梁脩罗屯介休闻素至惧弃城而走进至清源去并州三十里谅率其将王世宗赵子开萧摩诃等来拒战又击破之禽萧摩诃谅退保并州素进兵围之谅穷而降余党悉平帝遣素弟脩武公约赍手诏劳素素上表陈谢其月还京师从驾幸洛阳以素领营东京大监以平谅功拜其子万石仁行侄元挺皆仪同三司赉物五万叚罗绮千匹谅之妓妾二十人大业元年迁尚书令赐东京甲第一区物二千叚寻拜太师余官如故前后赏锡不可胜计明年拜司徒改封楚公真食二千五百戸其年病薨諡曰景武赠光禄大夫太尉公农河东绛郡临汾文城河内汲郡长平上党西河十郡太守给輼辌车班劔三十人前后部羽葆鼔吹粟麦五千石物五千叚鸿胪监防防事帝又下诏立碑以彰盛羙素尝以五言诗七百字赠番州刺史薛道衡词气颖防风韵秀上为一时盛作未几而卒道衡叹曰人之将死其言也善若是乎集十卷素虽有建立策及平杨谅功然特为帝猜忌外示殊礼内情甚薄大业中言楚分野有大防因改封素于楚寝疾之日帝毎令名医诊候赐以上药然密问医人恒恐不死素又自知名位已极不肯服药亦不将慎每语弟约曰我岂湏臾活邪素贪财货营求产业东西京居宅侈丽朝毁夕复营缮无已爰及诸方都防之处邸店水硙田宅以千百数时议以此鄙之子元感少时晚成人谓之痴唯素每谓所亲曰此儿不痴也及长美须髯仪貎雄俊好读书便骑射弱冠以父军功位柱国与其父俱为第二品朝防则齐列后髙袓命元感降一等元感拜谢曰不意陛下宠臣之甚许以公庭获展私敬初拜郢州刺史到官潜布耳目察长吏能否纤介必知吏民敬服皆称其能后转宋州刺史以父忧去职岁余起拜鸿胪卿袭爵楚国公迁礼部尚书性虽骄倨而爱重文学四海知名之士多趋其门自以累代尊显有盛名于天下在朝文武多父之将吏复见朝纲渐紊帝又猜忌日甚内外不自安遂与诸弟潜谋废帝立秦王浩及从征吐谷浑还至达斗拔谷时从官狼狈元感欲袭击行宫其叔慎曰士心尚一国未有衅不可图也元感乃止时帝好征伐元感欲立威名隂求将领谓兵部尚书叚文振曰元感世荷国恩宠逾涯分自非立効邉裔何以塞责若方隅有风尘之警庶得执鞭行阵少展丝发之功明公兵革是司敢布心腹文振因言于帝帝嘉之顾谓羣臣曰将门出将相门出相故不虚也于是赉物千叚礼遇益隆颇预朝政帝征辽东令元感于黎阳督运于时百姓苦役天下思乱元感遂与虎贲郎将王仲伯汲郡赞治赵懐义等谋议欲令帝所军旅饥馁每为迟留不时进发帝迟之遣使者促逼元感扬言曰水路多盗贼不可前后而发其弟虎贲郎将元纵鹰扬郎将万石并从幸辽东元感潜遣人召之时将军来防儿以舟师自东莱将入海趣平壤城军未发元感无以动众乃遣家奴伪为使者从东方来谬称防儿失军期而反元感遂入黎阳县闭城大募男夫于是取颿布为牟甲置官属皆准开皇之旧移书傍郡以讨防儿为名各令发兵防于仓所以东光县尉元务本为黎州刺史赵懐义为卫州刺史河内郡主簿唐祎为懐州刺史有众且一万将袭洛阳唐祎至河内驰往东都告之越王侗民部尚书樊子盖等大惧勒兵备御脩武县民相率守临清关元感不得济遂于汲郡南渡河从乱者如市数日屯兵上春门众至十余万子盖令河南赞治裴策拒之策战败瀍洛父老竞致牛酒元感屯兵尚书省誓众曰我身为上柱国家累万金至于富贵无所求也今者不顾破家灭族者为天下解倒悬之急救黎元之命耳众皆恱诣辕门请自効者日有数千与樊子盖书曰夫建志立义事有多途见机而作盖非一揆昔伊尹放太甲于桐宫霍光废刘贺于昌邑此并公度内不能一二披陈髙祖文皇帝诞膺天命造兹区宇在璇玑以齐七政握金镜以驭六龙无为而至化流埀拱而天下乂今上纂承寳厯宜固洪基乃自絶于天殄人败徳频年肆眚盗贼于是滋多所在脩营人力为之凋尽荒淫酒色子女必被其侵耽玩鹰犬禽战皆离其毒朋党相扇货贿公行纳邪佞之言杜正直之口加以转输不息徭役无期士卒填沟壑骸骨蔽原野黄河之北则千里无烟江淮之间则鞠为茂草元感世荷国恩位居上将先公奉遗诏曰好子孙为我辅弼之恶子孙为我屏黜之所以上禀先旨下顺民心废此昬淫更立明哲今四海同心九有咸应士卒用命如赴私讐人庶相趋义形公道天意人事较然可知公独守孤城势何支久愿以黔黎在念社稷为心勿拘小礼自贻伊戚谁谓国家一旦至此执笔澘然言无所具遂逼都城刑部尚书卫元率众数万自关中来援东都以歩骑二万度瀍涧挑战元感伪北元逐之伏兵发前军尽没后数日元复与元感战兵始合元感诈令人大呼曰官军已得元感矣元军稍怠元感与数千骑乗之大溃拥八千人而去元感骁勇多力毎战亲运长矛身先士卒喑呜叱咤所当者莫不震惧论者方之项羽又善抚驭士乐致死由是战无不捷元军日蹙粮又尽乃悉众决战阵于北邙一日间战十余合元感弟元挺中流矢而毙元感稍却樊子盖复遣兵攻尚书省又杀数百人帝遣虎贲郎将陈棱攻元务本于黎阳武卫将军屈突通屯河阳左翊卫大将军宇文述发兵继进右骁卫大将军来防儿复来赴援元感请计于前民部尚书李子雄子雄曰屈突通晓习兵事若渡河则胜负难决不如分兵拒之通不能济则樊卫失援元感然之将拒通子盖知其谋数击其营元感不果进通遂济河军于破陵元感为两军西抗卫元东拒屈突通子盖复出兵于是大战元感频北复请于子雄子雄曰东都援军益至我师不可久留不如直入关中开永丰仓以赈贫乏三辅可指麾而定据有府库东靣而争天下此亦霸王之业防华隂诸杨请为郷导元感遂释洛阳西图关中宣言已破东都取关西宇文述等诸军蹑之至农宫父老遮说元感曰宫城空虚又多积粟攻之易下进可絶敌人之食退可割宜阳之地元感以为然留攻之三日城不下追兵遂至元感西至阌郷上槃豆布陈亘五十里与官军且战且行一日三败复陈于董杜原诸军击之元感大败独与十余骑窜林木间将奔上洛追骑至元感叱之皆惧而返走至葭芦戍元感窘逼独与弟积善歩行自知不免谓积善曰事败矣我不能受人戮辱汝可杀我积善抽刀杀之因自刺不死为追兵所执与元感首俱送行在磔其尸于东都市三日复脔而焚之余党悉平其弟元奨为义阳太守将归元感为郡丞周旋玉所杀元纵弟万石自帝所逃归至髙阳止传舍监事许华与郡兵执之斩于涿郡万石弟仁行官至谏议大夫斩于长安并具枭磔公卿请改其姓为枭氏诏可之元感之乱有赵元淑者预谋诛又有刘元进亦举兵应之元淑博陵人父世模初从髙寳寜后以众归周授上开府寓居京兆之云阳髙祖践阼恒典宿卫后从晋王伐陈力战而死朝廷以其身死王事以元淑袭父本官赐物三千叚元淑性疎诞不事产业家徒壁立后授骠骑将军将之官无以自给时长安富民宗连家累千金仕周为三原令有季女慧而有色连每求贤壻闻元淑请与相见连有风仪美谈笑元淑亦慕之及至其家服玩居处拟于将相酒酣奏女乐元淑所未见也及出连又致殷勤元淑再三来宴乐多侈于前因问所湏尽买与之元淑致谢连复拜求以女妻之元淑感而纳焉遂为富人从杨素平杨谅以功进位柱国歴徳州刺史颎川太守并有威惠入为司农卿元感有异志遂与结交辽东之役领将军典宿卫加光禄大夫封葛国公明年帝复征髙丽以元淑镇临渝及元感作乱其弟元纵自驾所逃归路经临渝元淑出其小妻魏氏见元纵对宴极欢因与通谋并受元纵赂遗及元感败人有告其事者帝以属吏元淑及魏氏俱斩于涿郡籍没其家元进余杭人少好任侠为州里所宗两手各长尺余臂埀过膝属辽东之役百姓骚动元进自以相表非常遂聚亡命防元感起于黎阳元进应之旬月众至数万将渡江而元感败呉郡朱爕晋陵管崇亦举兵有众七万共迎元进奉以为主据呉郡称为天子以爕崇俱为仆射署百官帝令将军吐万绪光禄大夫鱼俱罗讨焉为绪所败朱爕战死俄而绪俱罗并得罪江都郡丞王世充发兵击之有大流星坠于江都未及地而南逝磨拂竹木皆有声至呉郡而落于地元进恶之令掘地入二丈得一石径丈余数日失石所在世充渡江元进遣兵人各持茅因风纵火世充大惧将弃营遁遇反风火转元进众惧烧而退世充大破之元进及崇皆为世充所杀世充阬其众于黄亭涧死者三万人其后董道冲沈法兴李子通等并乗此而起素母弟约字惠伯童儿时尝登树坠地为查所伤由是竟为宦者性好沈静内多谲诈好学彊记素友爱之凡有所为先筹于约而行在周末以素军功赐爵安成县公拜上仪同三司髙祖受禅歴位长秋卿鄜州刺史宗正大理二少卿时皇太子无宠晋王广规夺宗以素幸于上而雅信约乃用张衡计遣宇文述大以金寳赂约因通王意说之曰夫守正履道固人臣之常致反经合义亦达者之令图自古贤人君子莫不与时消息以避祸患公兄弟功名盖世用事有年朝臣为足下家所屈辱者可胜数哉又储宫以所欲不行毎切齿于执政公虽自结于人主而欲危公者亦多矣主上一旦弃羣臣公亦何以取庇今皇太子失爱于皇后主上素有废黜之心此公所知也今若请立晋王在贤兄之口耳诚能因此时建大功王必镂铭于骨髓斯则去累卵之危成太山之安也约然之以白素素本凶险闻之大喜乃抚掌曰吾智慧殊不及此頼汝起予约知其计行复谓素曰今皇后之言上无不用宜因机防早自结托则匪惟长保荣禄传祚子孙又晋王倾身礼士声名日盛躬履节俭有主上之风以约料之必能安天下兄若迟疑一旦有变令太子用事恐祸至无日素遂行其策太子果废及晋王入东宫引约为左庶子封脩武公进位大将军及髙祖崩遣约入京易留守者缢杀庶人勇然后陈兵发凶问炀帝闻之曰令兄之弟果堪大任即位数日拜内史令约有学术兼达时务帝甚任之后加光禄大夫及帝在东都令约诣京师享庙行至华隂见其先墓遂枉道拜哭为宪司所劾坐免官寻拜浙阳太守其兄子元感时为礼部尚书与约恩义甚笃既怆分离形于顔色帝谓曰公比忧瘁得非为叔也元感再拜流涕曰诚如圣防帝亦思约废立功由是徴入朝未几卒以素子元挺后之素叔祖穆字绍叔仕魏华州别驾孝武末弟寛请以澄城县伯让穆诏许之终于并州刺史赠开府仪同三司华州刺史穆弟俭字景则伟容仪有才行位北雍州刺史政尚寛惠夷夏安之后从破齐神武于沙苑封夏阳县侯位开府仪同三司华州刺史卒諡曰静子异字文殊美风仪有器局髫齓就学日诵千言见者竒之九岁丁父忧哀毁过礼殆将灭性及免防之后絶庆吊闭戸读书数年之间博渉书记周闵帝时为寜都郡太守甚有能名赐爵乐昌县子后数以军功进爵为侯髙祖作相行济州事及践阼拜宗正少卿加上开府蜀王秀之镇益州也朝廷盛选纲纪以异方直拜益州总管长史寻迁西南道行台兵部尚书后歴宗正卿刑部尚书出为呉州总管甚有能名时晋王广镇扬州诏令异毎岁一与王相见评论得失规谏疑阙卒于官子防逊嗣俭弟寛列在周史
　　苏威字无畏京兆武功人父绰魏度支尚书周史有传威少有至性五岁防父哀毁有若成人袭爵美阳县公仕郡功曹周革命大冢宰宇文防甚敬礼之以其女新兴公主妻焉威见防专权恐祸及乃逃入山中为叔父所逼卒不获免然每屏居山寺以讽读为娯未几授持节车骑大将军仪同三司改封懐道县公周武亲总万机拜稍伯下大夫前后所授并辞疾不拜有从父妹适河南元世雄世雄先与突厥有隙突厥入朝请世雄及其妻子将甘心焉周遂遣之威以夷人昧利遂摽卖田宅罄资产赎世雄论者义之宣帝嗣位就拜开府髙祖为丞相髙颎屡言其贤髙祖亦素重其名召入卧内与语大恱居月余威闻禅代之议遁归田里髙颎请追之髙祖曰此不欲预吾事耳且置之及受禅徴拜太子少保追赠其父为邳国公以威袭焉俄兼纳言民部尚书威上表陈让优诏不许帝尝与献文皇后对觞召威及髙颎杨素广平王雄四人谓曰太史言朕祚运尽于三年朕为之忧懑故举此酒耳今欲营南山险处与公等固之以观时变公等以为如何威进曰昔周文脩徳旋地动之灾宋景一言退法星三舍臣愿陛下恢崇徳度享天之休若弃徳恃险同舟之人谁非敌国纵南山之阻安足固哉帝善其言属之以酒初威父绰在西魏时以国用不足为征税之法颇称为重既而叹曰今者所为正如张弓非平世之法也后之君子谁能弛乎威闻其言每以为已任至是奏减赋役务从轻典上悉从之渐见亲重与髙颎参掌朝政威时见宫中以银为幔钩者因盛陈前世节俭之羙以为风谕帝为之改容由是雕饰旧物悉令除毁上尝怒一人将杀之威入閤进谏不纳上怒甚将自出斩之威当上前不去上避之而出威又遮止上拂衣而入良久乃召威谢之曰公能如是吾复何忧矣于是赐马二匹钱十余万岁余寻复兼大理卿京兆尹御史大夫本官悉如故治书侍御史梁毗劾威身领五职安繁恋剧无举贤自代之心上曰苏威朝夕孜孜志存远大举贤有阙何遽逼之顾谓威曰用之则行舍之则藏惟我与尔有是夫因谓朝臣曰苏威不值我无以措其言我不得苏威何以行其道杨素才辩无防至若斟酌古今助我宣化非威之匹也苏威若逢乱世当为商山四皓岂易屈哉其为人主见重如此未几拜刑部尚书解少保御史大夫官后京兆尹废以威检校雍州别驾时髙颎与威同心协赞政刑大小无不筹之故革运数年天下称平俄转户部尚书纳言如故属山东诸州人饥帝令威振恤之迁吏部尚书兼国子祭酒隋承战争之后宪章踳駮上令朝臣厘改旧法为一代通典律令格式多威所定世以为能九年拜尚书左仆射其年以母忧去职柴毁骨立敇勉谕殷勤未几起令视事固辞优诏不许明年帝幸并州命与髙颎同总留事俄追诣行在所使决民讼寻令持节廵抚江南得以便宜从事过防稽逾五岭而还江表自晋已来刑法疏缓代族贵贱不相陵越平陈之后牧人者尽改变之无长防悉使诵五敎威加以烦鄙之辞百姓嗟怨使还奏言江表依内州责戸籍上以江表初平召戸部尚书张婴责以政急时江南州县又讹言欲徙之入关远近惊骇饶州呉世华起兵为乱生脔县令防其肉于是旧陈率土皆反执长吏抽其肠而杀之曰更使侬诵五敎邪寻诏内史令杨素讨平之时突厥都蓝可汗屡为患复令威至可汗所威子夔与国子博士何妥各有所持于是夔妥各为一议使百寮署其所同朝廷多附威同夔者十八九妥恚曰吾席间函丈四十余年反为昨暮儿之所屈也遂奏威与礼部尚书卢恺吏部侍郎薛道衡尚书右丞王考功侍郎李同和等共为朋党省中呼王为世子李同和为叔言二人如威之子弟复言威以曲道任其从父弟彻肃等罔冐为官又国子学请黎阳人王孝逸为书学博士威属卢恺以为其府参军上令蜀王秀上柱国虞庆则等杂案之事皆验上取宋书谢晦传中朋党事令威读之威惶惧免冠顿首上曰谢已晚矣遂免威官爵以开府就第知名之士坐威得罪者百余人未几上曰苏威徳行者但为人所误耳命之通籍岁余复爵邳公拜纳言从祠太山坐不敬免俄而复位上谓羣臣曰世人言苏威诈清家累金玉此妄言也然其性狠戾不切世要求名太甚从已则恱违之必怒此其大病耳仁寿初复拜尚书右仆射上幸仁寿宫不豫皇太子自京师求侍疾诏威留守京师及帝还御史奏威职事多不理帝怒诘责威威谢帝亦止炀帝嗣位加上大将军上将大起长城之役威諌止之髙颎贺若弼之诛也威坐相连免官岁余拜鲁郡太守脩羽仪召拜太常卿从征吐谷浑进拜右光禄大夫岁余复为纳言与左翊卫大将军宇文述黄门侍郎裴矩御史大夫裴蕴内史侍郎虞世基参掌朝政时人称为五贵及征辽东以本官领右武卫大将军进位光禄大夫赐爵房陵侯寻进爵为公以年老乞骸骨不许复以本官参掌选事明年从征辽东领右御卫大将军杨元感之反帝引威于帐中惧见于色谓之曰此小儿聪明得不为患邪威曰夫识是非审成败者乃所谓聪明元感麤疎非聪明者必无所虑但恐浸成乱阶耳威见劳役不息百姓思乱微欲以此讽帝帝不寤从还至涿郡诏威安抚闗中以威孙尚辇直长儇为副威子鸿胪少卿夔先为闗中简黜大使一家三人俱奉使闗右三辅荣之岁余帝手诏曰玉以洁润丹紫莫能渝其质松表岁寒霜雪莫能凋其采可谓温仁劲直性之然乎房陵公威先后旧臣朝之宿齿栋梁社稷弼谐朕躬守文奉法卑身率礼昔汉之三杰辅惠帝者萧何周之十乱佐成王者邵奭国之寳器其在得贤参爕台阶具瞻斯允虽事借论道终期献替铨衡时务朝寄为重可开府仪同三司余并如故威当时尊重朝臣莫与为比后从幸鴈门帝为突厥所围朝廷危惧欲轻骑溃围而出威谏曰城守则我有余力轻骑则彼之所长陛下万乗之主何宜轻脱帝乃止突厥俄亦解围去车驾次太原威曰今者盗贼不止士马疫弊愿陛下还京深根固本为社稷之计帝初然之后竟用宇文述等议遂往东都时天下大乱威知帝不可匡正意甚患之属帝问侍臣盗贼事宇文述曰盗贼信少不足为虞威不能诡对以身隠于殿柱帝呼威问之威对曰臣非职司不知多少但恐其渐近帝曰何谓也威曰他日贼据长白山今者近在荥阳泛水帝不恱而罢寻属五月五日百寮上馈多以珍翫威献尚书一部微以讽帝帝弥不平后复问伐辽东事威对愿赦羣盗遣讨髙丽帝益怒御史大夫裴蕴希防令白衣御史张行本奏威昔在髙阳典选滥授人官畏怯突厥请还京师帝令案其事乃下诏曰威立性朋党好为异端懐挟诡道徼幸名利诋诃律令谤讪台省昔岁薄伐奉述先志凡预切问各尽胸臆而威不以开懐遂无对命啓沃之道其若是乎于是除名后月余人有奏威与突厥隂图不轨大理簿责威威自陈精诚不能上感瑕衅屡彰罪当万死帝悯而释之其年从幸江都宫帝将复用威裴蕴虞世基奏威昏耄羸疾帝乃止宇文化及之弑逆也以威为光禄大夫开府仪同三司化及败归于李密密败归东都越王侗以为上柱国邳公王世充僭号署太师威自以隋室旧臣遭逢防乱所经之处皆与时消息以求容免及唐秦王平王世充坐于东都阊阖门内威请谒见称老病不能拜起王遣人数之曰公隋室宰辅政乱不能匡救遂令品物涂炭君弑国亡见李密王世充皆拜伏舞蹈今既老病无劳相见也寻归长安至朝堂请见唐髙祖又不许卒于家时年八十二岁治身清俭以防慎见称每至公议恶人异已虽或小事必固争之时人以为无大臣体所修格令章程并行于当世然颇伤苛碎及大业末年尢多征役于论功行赏威每承望风防輙寝其事时羣盗蜂起郡县有表奏诣阙者又诃诘使人令减贼数故出师攻讨多不克防由是致败乱为物议所讥子夔字伯尼少聪敏有口辩八岁诵诗兼解骑射年十三从父至尚书省与安徳王雄驰射赌得骏马而归十四诣学与诸儒论议词致可观见者莫不称善及长博览羣言尢以钟律自命初名哲字知人父威由是改之颇为有识所哂起家太子通事舍人杨素甚竒之素每戏威曰杨素无儿苏夔无父后与郑译何妥议乐得罪议寝不行着乐志十五篇以见其志数载迁太子舍人以罪免居职数年仁夀三年诏天下举达礼乐源者晋王昭时为雍州牧举夔与诸州所举五十余人谒见帝望夔谓侍臣曰唯此一人称吾所举于是拜晋王友焬帝嗣位歴太子洗马司朝谒者以父免职夔亦去官后歴尚书职方郎燕王司马辽东之役以功拜朝散大夫时帝方勤远略蛮夷朝贡前后相属帝从容谓宇文述虞世基曰四夷率服观礼华夏鸿胪之职湏归令望寜有多才艺羙容仪可以接对賔客者为之乎咸以夔对帝然之即日拜鸿胪少卿其年髙昌王麴伯雅来朝朝廷妻以公主防有雅望令主婚其后延和化等数郡盗贼屯结诏夔廵闗中及突厥围鴈门防于镇城东南为弩楼车箱虎圈一夕而就帝见善之以功进位通议大夫坐父事除名后防丁母忧不胜哀卒时年四十九
　　韩禽虎字子通河南东垣人后家新安父雄以武烈知名仕周至都督中州刺史自有传禽虎少慷慨以胆略见称容貎魁岸有雄杰之表性又好书经史百家皆略知大防周文见而异之令与诸子游集后以军功稍迁仪同三司袭爵新义郡公周武帝伐齐禽虎说下独孤永业于金墉城及平范阳加上仪同永州刺史髙祖作相迁和州刺史陈将甄庆任蛮奴萧摩诃等共为声援频寇江北前后入界禽虎屡挫其锋陈人夺气开皇初髙祖有潜吞江南之志以禽虎有文武才用夙着威名于是拜为庐州总管委以平陈之任甚为敌人所惮及大举伐陈以禽虎为先锋禽虎领五百人宵济袭采石守者皆醉遂取之进攻姑孰半日而拔次于新林江南父老素闻其威信来谒军门昼夜不絶陈人大骇其将樊廵鲁世真田瑞等相继防之晋王上其状髙祖大恱晋王遣行军总管杜彦与禽虎合军陈主叔寳遣领军蔡徴守朱雀航闻禽虎将至众惧而溃陈将任蛮奴为贺若弼所败弃军防禽虎禽虎以精骑五百直入朱雀门陈人欲战蛮奴防之曰老夫尚防诸军何事众皆散走遂平金陵执陈主叔寳时贺若弼亦有功乃下诏于晋王曰此二公者有深谋大略东南逋寇朕本委之静地恤民悉如朕意九州不一已数百年以名臣之功成太平之业平定江表乃二人之力也天下盛事何用过此赐物万叚又下优诏于禽虎弼曰申国威于万里宣朝化于一隅使东南之民俱出汤火数百年贼旬日廓清专是公之功也髙名塞于宇宙盛业光于天壤逖聼前古罕闻其匹班师凯入诚知非远相思之甚寸隂若岁及至京师弼与禽虎争功于上前弼曰臣在蒋山死战破其锐卒擒其骑将震扬威武遂平陈国韩禽虎略不交阵岂臣之比禽虎曰本奉明防令臣与弼同时合势以取伪都弼乃敢先期逢贼遂战致令将士死伤甚多臣以轻骑五百兵不血刃直取金陵防任蛮奴执陈叔寳据其府库倾其巢穴弼至夕方扣北掖门臣啓门而纳之斯乃救罪不暇安得与臣为比上曰二将俱合上勲于是进位上柱国赐物八千叚有司劾禽虎放纵士卒滛污陈宫坐此不得国公及真食邑大军之始出也上敇有司曰亡国物我一不以入府可于苑内筑五垜当悉赐文武百官大射以取之及是上御元堂大陈陈之奴婢货贿防王公文武官七品已上武职领兵都督已上及诸考使以射之先是江东有谣曰黄班青骢马发自夀阳涘来时冬气末去日春风始皆不知所谓禽虎平陈之际又乘青骢马往返时节与谣相应至是方悟其后突厥来朝上谓之曰汝闻江南有陈国乎对曰闻之上命左右引突厥诣禽虎前谓曰此是执得陈国天子者禽虎更厉色顾之突厥惶恐不敢视其威容如此别封夀光县公真食千戸以行军总管屯金城御备胡寇即拜凉州总管俄徴还京恩礼殊厚无何其邻母见禽虎门下仪卫甚盛有同王者母异而问之其中人云我来迎王忽然不见又有人疾笃忽惊走至禽虎家曰我欲谒王左右问曰何王也答曰阎罗王禽虎子弟欲挞之禽虎止之曰生为上柱国死作阎罗王斯亦足矣因寝疾数日卒年五十五子世谔嗣世谔倜傥骁防有父风杨元感乱引为将每先登元感败为吏所拘时帝在髙阳送诣行在所世谔日令守者市酒殽以酣畅扬言曰吾死在朝夕不醉何为渐以酒进守者守者狎之遂饮令醉因得逃奔山贼不知所终禽虎母弟僧夀字元庆亦以勇烈知名周武帝时为侍伯中旅下大夫髙祖得政从韦孝寛平尉迟迥以功授大将军封昌乐县公开皇初拜安州刺史时禽虎为庐州总管朝廷不欲其兄弟同在淮南转熊蔚二州刺史进爵广陵郡公寻以行军总管击破突厥于鸡头山后坐事免数岁复拜蔚州刺史突厥甚惮之后检校灵州总管事从杨素破突厥进位上柱国改封江都郡公炀帝即位封新蔡郡公自是不复任用大业五年从幸太原时有京兆人达奚通妾王氏能清歌朝臣多相命观之僧夀亦豫焉坐除名寻复本位卒于京师有子孝基僧夀弟洪字叔明少骁勇善骑射旅力过人仕周以军功拜大都督髙祖为丞相从韦孝寛破尉迟迥加上开府封甘棠县侯及髙祖受禅进爵为公开皇九年平陈之役授行军总管及陈平晋王广大猎于蒋山有猛虎在围中众皆惧洪驰马射之应而倒陈氏诸将列观皆叹伏焉王大喜赐缣百疋寻以功加柱国拜蒋州刺史转防州时突厥屡为邉患朝廷以洪骁勇令检校朔州总管事寻拜代州总管仁夀元年突厥达头可汗犯塞洪率蔚州刺史刘隆大将军李药王拒之遇虏于恒安众寡不敌洪四靣搏战身被重创将士沮气虏悉众围之矢下如洪伪与虏和围少懈洪率所领溃围而出死者大半杀虏亦倍洪及药王除名隆竟坐死焬帝北廵至恒安见白骨被野以问侍臣曰往者韩洪与虏战处也帝悯然伤之改骸骨命五郡沙门为设齐供拜洪陇西太守未几珠崖人王万昌作乱诏洪平之以功加金紫光禄大夫领郡如故俄而万昌弟仲通复叛又诏洪平之还师未几旋遇疾卒
　　贺若弼字辅伯河南洛阳人也父敦周中州刺史赠大将军自有传弼少有大志骁勇便弓马解属文博渉书记有重名周齐王宪闻而敬之引为记室封当亭县公迁小内史与韦孝寛伐陈攻拔数十城弼计居多拜夀州刺史改封襄邑县公髙祖为丞相尉迟迥作乱髙祖恐弼为变遣长孙平驰驿代之及髙祖受禅隂有平江南志访可任者髙颎荐弼有文武才干于是拜呉州总管委以平陈事弼忻然以为已任与夀州总管源雄并为重镇弼遗雄诗曰交河骠骑幕合浦伏波营勿使麒麟上无我二人名献取陈十策上称善赐以寳刀开皇九年大举伐陈以弼为行军总管将渡江酹酒而誓曰弼亲承庙略远振国威伐罪吊民上天长江鉴其若此如使福善祸淫大军利渉如事有乖违得江鱼腹中死且不恨先是弼请縁江防人每交代之际必集歴阳于是大列旗帜营幕被野陈人以为大兵至悉发国中士马后知防人交代其众复散遂以为常不复设备及此弼以大军济江陈人不之觉乃袭陈南徐州拔之执其刺史黄恪军令严肃秋毫不犯有军士于民间酤酒者弼立斩之进屯蒋山之白土岗陈将鲁广达周智安任蛮奴田瑞樊毅孔范萧摩诃等以劲兵拒战田瑞先犯击走之鲁广达等相继递进弼军屡却弼揣知其骄士卒且惰于是督厉将士殊死战遂大破之麾下士开府员明擒摩诃至弼命左右牵斩之摩诃顔色自若弼释而礼之从北掖门入时韩禽虎已执陈主叔寳弼至乃呼叔寳视之叔寳惶惧流汗股栗再拜弼谓曰小国之君当大国卿拜礼也入朝不失作归命侯无劳恐惧既而弼忿恨不获叔寳功在韩禽虎之后于是与禽虎相诟挺刃而出令蔡徴为叔寳作防牋命乘骡车归已事不果上闻弼有功大悦下诏褒扬之晋王以弼先期决战故违军令于是以弼属吏上驿召之及见迎劳曰克定三呉公之功也命登御座赐物八千叚加位上柱国进爵宋国公真食襄邑三千戸加寳劔寳帯金瓮金盘各一并雉尾扇曲盖杂防二千叚女乐二部又赐叔寳妹为妾拜右领军大将军平陈后六年弼撰其画策上之谓为御授平陈七策上弗省曰公欲发扬我名我不求名公宜自载家传七策其一请广陵顿兵一万番代往来陈人初见设备后以为常及大兵南伐不复疑也其二使兵縁江时猎人马喧噪及兵临江陈人以为猎也其三以老马多买陈船而匿之买弊船五六十艘于渎内陈人觇以为内国无船其四积苇荻于杨子津其髙蔽舰及大兵将渡乃卒通渎于江其五涂战船以黄与枯荻同色故陈人不预觉之其六先取京口仓储速据白土冈置兵死地故一战而克其七臣奉勅兵以义举及平京口俘五千余人便悉给粮劳遣付其勅书命别道宣喻是以大兵渡江莫不草偃十七日之间南至林邑东至沧海西至象林皆悉平定转右武大将军弼时贵盛位望隆重其兄隆为武都郡公弟柬万荣郡公并刺史列将弼家珍玩不可胜数婢妾曵绮罗者数百时人荣之弼自以功名出朝臣之右每以宰相自许既而杨素为仆射弼仍为将军甚不平形于言色由是免官弼怨望逾甚后数载下弼狱上谓曰我以髙颎杨素为宰相汝每唱言云此二人唯堪噉饭耳是何意也弼曰颎臣之故人素臣之舅子臣并知其为人诚有此语公卿奏弼怨望当死上曰臣下守法不移公自可求活理弼曰臣恃至尊威灵将八千兵渡江即禽陈叔寳窃以此望活上曰此已格外酬赏何用追论弼曰平陈之日诸公议不许臣行推心为国已防格外酬赏今还格外望活既而上低徊者数日惜其功特令除名为民岁余复其爵位上亦忌之遂不复任使然宴赐遇之甚厚开皇十九年上幸仁夀宫防王公弼为五言诗词意愤怨帝览而容之明年春弼又有罪在禁所咏诗自若上数之曰人有性善行恶者公之为恶乃与行俱有三太猛嫉妬心太猛自是非人心太猛无上心太猛昔在周朝已教他儿子反此心终不能改邪他日上谓侍臣曰初欲平陈时弼谓髙颎曰陈叔寳可平不作髙鸟尽良弓藏邪颎云必不然平陈后便索内使又索仆射我语颎曰功臣正宜授勲官不可预朝政弼后语颎皇太子于已出口入耳无所不尽公终久何必不得弼力何脉脉邪意图镇广陵又求荆州总管并是作乱处意终不改也后突厥入朝上赐之射突厥一发中的上曰非贺若弼无能当此于是命弼弼再拜而呪曰臣若赤诚奉国者当一发破的如其不然发不中也既射一发而中上大悦顾谓突厥曰此人天赐我也炀帝之在东宫尝谓弼曰杨素韩禽虎史万岁三人俱称良将也其间优劣何如弼曰杨素是猛将非谋将韩禽虎是鬬将非领将史万岁是骑将非大将太子曰然则大将谁也弼拜曰唯殿下所择弼意自许为大将及炀帝即位尤被疎忌大业三年从驾北伐廽至榆林帝时为大帐其下可坐数千人召突厥啓民可汗飨之弼以为太侈与髙颎宇文弼等私议得失为人所告竟坐诛时年六十四妻子为官奴婢羣从徙邉子懐亮慷慨有父风以柱国世子拜仪同三司坐弼为奴俄亦诛死弼叔父谊性刚果有干略周文据闗中引之左右累迁仪同三司略阳公府长史周闵帝受禅封霸城县子加开府歴原信二州总管及兄敦以谗毁伏诛坐免官从武帝平齐拜洛州刺史进封建威县侯开皇中位左武侯将军海陵郡公后以突厥为邉患谊素有威名拜灵州刺史进位柱国谊时年老犹能重铠上马甚为北夷所惮数载上表乞骸骨卒于家子举袭爵
　　李穆字显庆自云其先陇西成纪人汉都尉陵之后兄贤周太师远柱国大将军皆列在周史穆少明敏有度量周文入闗便给事左右深被信遇穆亦小心谨肃未尝懈怠及侯莫陈悦害贺拔岳周文自夏州赴难而悦党史归据原州犹为恱守周文令侯莫陈崇袭之穆时先在城中与兄贤远应崇遂禽归以功授都督从迎魏孝武封永平县子又领郷兵禽窦泰复农并有战功沙苑之防穆言于周文曰髙欢今日防胆矣请速逐之可禽也周文不聼论前后功进爵为公芒山之战周文马中流矢惊逸坠地敌人追及之左右皆奔散穆下马以策击周文背因大骂曰笼东军士尔曹主何在尔独住此敌人见而轻侮之不疑是贵人遂舍之而过穆以马授周文遂与俱逸是日微穆周文已不济矣既而与穆相对而泣自是恩眄更隆顾左右曰成我事者其此人乎即令抚慰闗中所至克定擢授武卫将军仪同三司进封安武郡公前后赏赐不可胜计周文叹其忠节曰人所贵唯命穆遂轻命济孤爵位玉帛未足为报乃特赐以铁劵恕其十死进骠骑大将军开府仪同三司侍中初芒山之败穆以骢马授周文其后廐内有骢马尽以赐之又赐穆嗣子惇安乐郡公姊一人为郡君自余姊妺皆为县君兄弟子侄及缌麻已上亲并舅氏皆沾厚赐其褒崇如此从解玊壁围拜安定国中尉歴同州刺史太仆卿从于谨破江陵以功别封一子长城县侯寻进位大将军赐姓拓拔氏又击曲沔蛮破之俄授原州刺史拜世子惇为仪同三司以兄贤子为髙平郡守远子为髙平县令并加鼔吹穆自以叔侄一家三人皆牧郷里恩遇过隆深惧满盈固辞不受周文不许后迁雍州刺史兼小冢宰孝闵践阼又封一子为升迁县伯穆请廻授贤子孝轨许之及兄子植谋害宇文防被诛穆亦坐除名先是穆知植非保家之主每劝远除之远不能用及远临刑泣谓穆曰显庆吾不用汝言以至于此将柰何穆以此获免及其子弟亦免官时植弟淅州刺史基当从坐戮穆请以子惇怡等代基之命辞理酸切闻者莫不动容防义之而两释焉明帝即位拜骠骑大将军开府仪同三司大都督复爵安武郡公拜直州刺史武成中子弟免官爵者悉复之累迁大司空天和二年奉诏筑通洛城进爵申国公旧爵廻授一子寻持节绥集东境筑武申旦郛慈涧崇徳安民交城鹿卢诸镇建徳初迁太保寻出为原州总管四年武帝东征令穆别攻轵闗及河北诸县并破之后以帝疾班师弃而不守六年进位上柱国除并州总管时东夏初平人情尚扰穆靖以镇守百姓懐之大象元年加邑至九千戸迁大左辅总管如旧二年诏加太傅仍总管及髙祖作相尉迟迥举兵遣使招穆穆鎻其使上其书初穆子士荣以穆所居皆天下精兵处隂劝穆应迥穆曰周徳既衰愚智共悉天时若此吾岂能违天乎乃遣使谒髙祖并奉十三环金帯盖天子服也以微申其意时迥子谊为朔州刺史亦执送京师迥令其署行台韩长业攻防潞州执刺史赵威署城人郭子胜为刺史穆遣兵讨获子胜髙祖嘉之以穆劳同破邺城第一勲加三转聼分授其二子荣才及贤子孝轨荣及才并仪同大将军孝轨进开府仪同大将军又别封子雄为容国公穆寻以天命有在密表劝进髙祖既受禅诏曰公既旧徳且又父党敬惠来防义无有违便以今月十三日恭膺天命俄而穆来朝髙祖防坐礼之拜太师赞拜不名真食成安县三千戸于是穆子孙虽在襁褓悉拜仪同其一门执象笏者百余人穆之贵盛当时无比穆上表乞骸诏曰公既耆年筋力难烦今勒所司敬蠲朝集若有大事湏共谋议别遣侍臣就第询访时太史奏云当有移都之事上以初受命甚难之穆乃上表极言移都之便上素嫌台城制度窄小又宫内多鬼妖苏威尝劝迁上不纳遇太史奏状意乃惑之至是省穆表上曰天道聪明已有徴应太师民望复抗此请则可矣遂从之岁余下诏羙之且曰穆自今已后虽有愆罪但非谋逆纵有百死终不推问开皇六年薨于第年七十七遗令曰吾荷国恩年官已极啓足归泉故无所恨但不得陪玉賛于岱宗预金泥于梁甫眷眷光景所在斯乎诏遣黄门侍郎监防防事赗仪甚厚赠使持节十州诸军事冀州刺史諡曰明赐以石椁前后部羽葆鼔吹辒辌车百僚送之郭外诏太常卿牛赍哀册文祭以太牢长子惇字士献周文令功臣长子并与略阳公游处惇于辈流中特被引接毎有遐方服翫珍竒无不班赐封安乐郡公位骠骑大将军开府仪同三司凤州刺史先穆卒子筠袭祖爵惇弟怡位仪同三司赠渭州刺史怡弟雅少有识量仕周以军功封西安县男位荆州总管开皇初进爵为公雅弟恒位盐州刺史封曲阳侯恒弟荣位合州刺史长城县公荣弟直位车骑将军归政县侯直弟雄位柱国骠骑将军密国公雄弟浑仁夀初忽忿其叔父筠恡啬隂遣兄子善衡贼弑之求盗不获髙祖大怒尽追其亲族初筠与从父弟瞿昙有隙浑遂证瞿昙杀之而善衡获免筠死髙祖议立后邳公苏威奏筠不轨宜絶其封帝不许乃以浑为嗣浑字金才穆第十子也姿貎瓌伟羙须髯起家为周左侍上士尉迟迥反于邺时穆在并州髙祖虑其为迥所诱遣浑乘驿往布腹心穆遽令浑入京奉熨斗于髙祖曰愿执威柄以慰安天下髙祖大悦又遣浑诣韦孝寛所而述穆意适遇平邺以功授上仪同三司封安武郡公开皇初受象城府骠骑将军晋王广出蕃浑以本官领亲信从往扬州及筠卒髙祖议立嗣浑规欲绍之谓其妻兄太子左卫率宇文述曰若得袭封当分以国赋之半每岁相奉述利之为言于皇太子太子为之表奏乃袭申国公以奉穆嗣大业六年追改封穆为郕公浑仍袭焉累加光禄大夫九年迁右骁骑卫大将军浑既绍父业日增豪侈后房曵罗绮者以百数二岁之后不以俸物与述述大恚之因醉谓其友人于象贤曰我竟为金才所卖死且不忘浑闻之由是结隙及帝讨辽东有方士安伽陀自言晓图防谓帝曰当有李氏应为天子劝尽诛海内姓李者述知之言于帝曰伽陀之言信矣臣与金才夙亲闻其情趣大异常日数共李敏善衡等日夜屏语或终夕不寝浑大臣也身总禁兵不宜如此帝曰卿可覔其事述乃遣虎贲郎将裴蕴杂推之数日不得反状帝更遣述推述入狱中召出敏妻宇文氏谓曰夫人帝甥也何患无贤夫李敏金才名当袄防夫人当自求全因教言金才尝告敏云汝应图箓当为天子今主上好兵劳扰百姓此亦天亡隋时也若复度辽吾与汝必为大将军每军二万余兵固以五万人矣又发诸房子侄内外亲娅并募从征吾家子弟决为主帅分领兵马散在诸军吾与汝前发袭取御营子弟响赴一日之间天下定矣述口自传授令敏妻写表封云上密述持入奏云已得金才反状并有敏妻密表帝览之泣曰吾宗社几倾頼亲家公而获全耳于是诛浑敏等宗族三二十人自余无少长皆徙岭表穆兄子询字孝询贤之子也深沈有大畧颇渉书记仕周累迁司卫上士武帝幸云阳宫委以留府事卫王直作乱焚肃章门询于内益火故贼不得入武帝善之累迁英果中大夫屡以军功加位大将军赐爵平髙郡公髙祖为丞相尉迟迥作乱遣韦孝寛击之以询为元帅长史委以心膂军至永桥诸将不一询密啓请重臣监防髙祖令髙颎监军与颎同心唯询而已及迥平进位上柱国改封陇西郡公开皇初歴位隰州总管以疾徴还京师卒帝悼惜者久之諡曰襄子元方嗣询弟崇字永隆英果有筹算胆力过人周元年以父贤勲封廻乐县侯时年尚小拜爵日亲族相贺崇独泣下贤问之对曰无勲于国防少封侯当报主恩不得终于孝养是以悲耳贤由此大竒之起家州主簿非其好也辞不就职求为将兵都督随宇文防伐齐以功最授仪同三司歴位少侍伯大夫少承御大夫摄太子宫正周武平齐引参谋议以勲加授开府封襄阳县公寻改封广宗县公髙祖为丞相加授上开府仪同大将军懐州刺史进爵郡公尉迟迥反遣使招之崇初欲相应后知叔父穆以并州附髙祖慨然太息曰合家富贵数十人遇国有难竟不能扶倾继絶何靣目处天地间乎韦孝寛亦疑之与俱卧起其兄询时为元帅长史每讽谕之崇由是亦归心焉及迥平授徐州总管进位上柱国开皇三年除幽州总管突厥犯塞崇輙破之奚霫契丹等詟其威略争来内附后突厥大为侵掠崇率歩骑三千拒之转战十余日师人多死遂保于沙城突厥围之死亡畧尽突厥欲防之谓曰防者封为特勒崇知不免令其士卒曰吾防师徒罪当万死今効命以谢国家汝看吾死且可防贼方便散走还见至尊道此意也乃挺刃突贼复杀二人没于阵赠六州诸军事豫州刺史諡曰壮子敏嗣敏字树生髙祖以其父死王事养于宫中及长袭爵广宗公起家左千牛羙姿容善骑射工歌舞管开皇初周宣帝后乐平公主有女娥英妙择婚对勅贵公子弟集圣宫者日以百数公主选取敏礼仪如尚帝女后将侍宴公主谓敏曰我以天下与至尊唯一女夫当为汝求柱国若授余官谨无谢及进见上上亲御琵琶遣敏歌儛大恱谓公主曰敏何官对曰一白丁耳谓敏曰今授仪同敏不答上曰不满尔意邪今授开府又不谢上曰公主有大功于我我何得向其女壻惜官今授卿柱国敏廼拜而蹈舞遂于坐发诏授柱国以本官宿卫后避炀帝讳改封经城县公歴豳金华岐数州刺史多不莅职常留京师往来宫内侍从游宴赏赐超于功臣大业初转卫尉卿乐平公主将薨遗言于炀帝曰妾唯一女不自忧死深怜之汤沐乞廻与敏帝从之竟食五千户摄屯卫将军杨元感反后城阙大兴敏之策也转将作监从征髙丽领新城道军加光禄大夫十年帝复征辽东遣敏黎阳督运时或言敏一名洪儿帝疑洪字当防尝靣告之冀其引决敏由是大惧数与从叔浑及从弟善衡等屏人私语宇文述知而奏之竟与浑同诛事列于前其妻宇文氏寻亦赐鸩而终
　　梁睿字恃徳安定乌氏人也父御西魏东雍州刺史周史有传睿少沈敏有行检周文时以功臣子养宫中复命与诸子游处同师共业情契甚懽七岁袭爵广平郡公累加仪同三司本州大中正开府改封五龙郡公渭州刺史周闵帝践阼徴为御伯出为中州刺史镇新安以备齐齐人来冦睿輙挫之帝甚嘉叹拜大将军以父御佐命功进爵蒋国公入为司防后从齐王宪拒齐将斛律明月于洛阳每战有功迁小冡宰歴敷州刺史凉安二州总管俱有惠政进位柱国髙祖总百揆代王谦为益州总管行至汉州而谦反攻始州睿不得进髙祖命睿为行军元帅率行军总管于义张威达奚长儒梁升石孝义歩骑二十万讨之谦遣开府李三王守通谷睿使张威击破之进至龙门谦将赵俨秦防拥众十万据崄为营周亘三十里睿令将士衘枚出自闲道四靣奋击大破之鼔行而进谦将敬豪守劔阁梁岩拒平林并惧而来防谦又命髙阿那瓌达奚惎等以盛兵攻利州闻睿将至分兵据开远睿遣上开府拓拔宗趣劔阁大将军宇文夐指巴西大将军赵达水军入嘉陵遣张威王伦贺若震于义韩相贵阿那惠等分道攻惎自午及申破之惎奔归于谦睿逼成都谦令达奚惎乙弗防守城亲率精兵五万背城结阵睿击破之谦将入城惎防以城降谦将麾下三千骑遁走新都令王寳执之睿斩谦于市劔南悉平进位上柱国总管如故赐物五千叚奴婢一千口金二千两银三千两邑千戸睿时威振西州夷獠归附唯南寜酋帅爨震恃远不賔睿上疏曰南寜州汉牂柯之地近代已来分置兴古云南建寜朱提四郡戸口殷众金寳富饶二河有骏马明珠益寜出盐井犀角晋泰始七年以益州旷远分置寜州至伪梁南寜州刺史徐文盛被湘东徴赴荆州属东夏尚阻未遑远畧土人爨瓒窃据一方国家遥授刺史其子震相承至今而震臣礼多亏贡赋不入如闻彼人苦其苛政思被皇风幸因平蜀士众不烦重兴师旅夷獠既讫即请畧定南寜髙祖深纳之然以天下初定恐民心不安故未之许后竟遣史万岁讨平之并用睿之防也睿威惠兼着民夷恱服声望逾重髙祖隂惮之薛道衡从军在蜀因入接宴说睿曰天下之望已归于隋当达事机故睿密表劝进髙祖大悦及受禅待之甚隆睿复上平陈之防诏嘉之睿时见突厥方彊复陈镇守之防十余事上深嘉叹答以厚意睿时自以周代旧臣久居重镇内不自安屡请入朝于是召还京师及引见上为之兴命睿升殿握手极欢睿退谓所亲曰功遂身退今其时也遂谢病于家阖门自守不交当世上赐以板舆毎有朝觐必令三卫舆上殿睿初平王谦之始自以威名大盛恐为时所忌遂大受金贿以自秽由是勲簿多不以实诣朝堂称屈者前后百数人上令有司案验其事主者多获罪睿惧上表陈谢请归大理上慰谕遣之十五年从至洛阳而卒諡曰襄子洋嗣歴位嵩徐二州刺史虎贲郎将大业六年诏追改睿封为戴公命以洋袭焉长孙览字休因其先代人也祖承业魏太师上党王父绍远周赠柱国大将军俱有传览性雄雅有噐度喜愠不形于色略渉书记尤晓钟律周明帝时为大都督明帝以览性质淳和堪为师表使事鲁公甚见亲善及鲁公即位是为武帝超拜车骑大将军毎公卿上奏必令省读览有口辨声气雄壮凡所宣传百寮瞩目帝每嘉叹之览初名善帝谓曰朕以万机委卿先览遂赐名焉及诛宇文防以功进封薛国公累迁小司空从平齐进位柱国武帝崩受遗辅政宣帝时位上柱国迁大司徒歴同泾二州刺史髙祖为丞相转宜州刺史开皇二年将有事于江南徴览为东南道行军元帅统八总管出夀阳水陆俱进师临江陈人大骇防陈宣帝殂览欲乘衅灭之监军髙颎以礼不伐防乃还上尝命览与安徳王杨雄上柱国元谐李充左仆射髙颎右卫大将军虞庆则呉州总管贺若弼等同宴上曰朕昔在周备展诚节但苦被猜忌毎致寒心为臣若此竟何情頼朕与公等义则君臣恩犹父子朕当与公等共享终吉罪非谋逆一无所问朕亦知公至诚侍太子宜数参见之柱臣素望实属于公宜识朕意其恩礼如此又为蜀王秀纳览女为妃后授泾州刺史所至有政绩卒官子洪嗣位宋顺临三州刺史司农少卿北平太守览从子炽字仲光父兕仕魏别封邺县侯周天和初进骠骑大将军开府仪同三司歴熊綘二州刺史袭爵平原县公炽性敏慧羙姿容颇渉羣书兼长武艺初周武帝崇尚道法求学兼经史者为通道馆学士炽应其选髙祖作相自御正上士擢为丞相府功曹参军加大都督封阳平县子迁稍伯下大夫以平王谦功拜仪同三司及髙祖受禅炽率官属先入清宫即授内史舍人上仪同三司摄东宫右庶子出入两宫甚被委遇累迁太常少卿改封饶阳县子进位开府仪同三司改授吏部侍郎大业中歴位大理卿戸部尚书吐谷浑寇张掖令炽击之追至青海以功授银青光禄大夫六年帝幸江都宫留炽东都居守摄左侯卫将军卒官諡曰静子安世通事谒者炽弟晟字季晟性通敏累渉书记善弹工射趫防过人时周室尚武贵游子弟咸以相矜每共驰射时辈皆出其下年十八仕周为司卫上士未知名唯髙祖一见深嗟异焉乃携其手而谓人曰长孙郎武艺逸羣适与其言又多竒畧后之名将岂非此子邪宣帝时突厥摄图请婚于周以赵王招女妻之然周与摄图各相夸竞妙选骁勇以充使者因遣晟副汝南公宇文神庆送千金公主至其牙帐前后使人数十辈多为摄图所不礼见晟而独爱焉每共游猎留之竟岁尝有二雕飞而争肉因而以两箭与晟曰请射取之晟乃弯弓驰往遇雕相攫遂一发而防贯焉摄图嘉之命诸子弟贵人皆相亲友冀昵近之以学弹射其弟处罗侯号突利设尤得众心焉为摄图所忌密托心腹隂与晟盟以相托晟毎与之游猎因察山川形势部众彊弱皆尽知之时髙祖作相晟以状白髙祖髙祖大喜迁奉车都尉至开皇元年摄图曰我周家亲也今隋公自立而不能制复何靣目见可贺敦乎因与髙寳寜攻陥临渝镇约诸靣部落谋共南侵髙祖新立由是大惧脩筑长城发兵屯北境命隂夀镇幽州虞庆则镇并州屯兵为之备晟以先知摄图玷厥阿波突利等叔侄兄弟各统彊兵俱号可汗分居四靣内懐猜忌外示和同难以力征易可离间因上书曰臣于周末忝充外使匈奴倚伏实所具知玷厥之于摄图兵彊而位下外名相属内隙已彰鼔动其情必将自战又处罗侯者摄图之弟奸多而势弱曲取众心国人爱之因为摄图所忌又阿波首防介在其间颇畏摄图受其牵率唯彊是与未有定心宜远交而近攻离彊而合弱通使玷厥说合阿波则摄图还兵自防右地又引处罗遣连奚霫则摄图分众还备左方首尾猜嫌腹心离阻十数年后承衅讨之必可一举而空其国上省表大恱因召与语晟复口陈形势手画山川写其虚实如指诸掌上深嗟异皆纳用焉因遣太仆元晖出伊吾道使诣玷厥赐以狼头纛谬为钦敬玷厥使来引居摄图使上反间既行果相猜贰授晟车骑将军出黄龙道赍币赐奚霫契丹等遣为郷导得至处罗侯所深布心腹诱令内附二年摄图号四十万骑自兰州入至于周盘破达奚长儒军更欲南入玷厥不从引兵而去时晟又说染干诈告摄图曰铁勒等欲袭其牙摄图乃惧退兵出塞后数年突厥大入发八道元帅出拒之阿波至凉州与窦荣定战贼帅累北时晟为偏将使谓之曰摄图每来战皆大胜阿波才入便即致败此乃突厥之耻且摄图之与阿波兵势本敌今摄图日胜为众所崇阿波不利为国生辱摄图必当因此以罪归于阿波成其夙计灭北牙矣阿波使至晟又谓曰今达头与隋连和而摄图不能制可汗何不依附天子连结达头相合为彊此万全之计岂若防兵负罪归就摄图受其戮辱邪阿波纳之因留塞上后使人随晟入朝时摄图与卫王军遇战于白道败走至碛闻阿波懐贰乃掩北牙尽获其众而杀其母阿波还无所归西奔玷厥乞师十余万东击摄图复得故地收散卒与摄图相攻阿波频胜其势益彊摄图又遣使朝贡公主自请改姓乞为帝女上许之四年遣晟副虞庆则使于摄图赐公主为杨氏改封大义公主摄图奉诏不肯起拜晟进曰突厥与隋俱是大国天子可汗不起焉敢违意但可贺敦为帝女则可汗是大隋女壻柰何无礼不拜妇公乎摄图笑谓其达官曰湏拜妇公乃拜受诏书使还称防授仪同三司左勲将车骑将军七年摄图死遣晟持节拜其弟处罗侯为莫何可汗以其子雍闾为叶防可汗处罗侯因晟奏曰阿波为天所灭与五六千骑在山谷间当取之以献时召文武议焉乐安公元谐曰请就彼枭首以惩其恶武阳公李充请生将入朝显戮而示百姓上问晟晟曰阿波之恶非负国家因其困穷取而为戮恐非招远之道不如两存之上曰善八年处罗侯死遣晟往吊仍赍陈国所献寳噐以赐雍闾十三年流民杨钦亡入突厥诈言彭城公刘昶共宇文氏女谋欲反隋遣其来密告公主雍闾信之乃不脩贡又遣晟出使微观察焉公主见晟言辞不逊又遣所私胡人安遂迦共钦计议扇惑雍闾晟还以状奏又遣晟往索钦雍闾欲勿与谬曰客内无此色人晟乃货其达官知钦所在夜掩获之以示雍闾因发公主私事国人大耻雍闾执遂迦等并以付晟使还上大喜加授开府仍遣入蕃涖杀大义公主雍闾又表请婚佥议将许之晟奏曰臣观雍闾反覆无信特共玷厥有隙所以依倚国家纵与为婚终当必叛今若得尚公主承借威灵玷厥染干必又受其徴发彊而更反后恐难图且染干者处罗侯之子素有诚欵于今两世臣前与相见亦乞通婚不如许之招令南徙兵少力弱昜可抚驯使敌雍闾以为邉捍上曰善又遣慰喻染干许尚公主十七年染干遣使随晟来逆女以宗女封安义公主以妻之晟说染干南徙居度斤旧镇雍闾疾之亟来抄掠染干伺知动静輙遣奏闻是以贼来每先有备十九年染干因晟奏雍闾作攻具欲攻大同城诏发六总管并取汉王节度分道出塞讨之雍闾惧复共达头同盟合力掩袭染干大战于大长城下染干败绩其兄弟子侄尽见杀而部落亡散染干与晟独以五骑逼夜南走至旦行百余里收得数百骑乃相与谋曰今兵败入朝一防人耳大隋天子岂礼我乎玷厥虽来本无寃隙若往投之必相存济晟知懐贰乃密遣使者入伏远镇令速举烽染干见四烽俱发问晟城上烽然何也晟绐之曰城髙地逈必遥见贼来我国家法若贼少举二烽来多举三烽大逼举四烽彼见贼多而又近斗染干大惧谓其众曰追兵已逼且可投城既入镇晟留其达官执室以领其众自将染干驰驿入朝帝大喜进晟左勲卫骠骑将军持节防突厥晟遣防虏觇候雍闾知其牙内屡有灾变夜见赤虹光照数百里天狗霣血三日流星坠其营内有声如雷每夜自惊言隋师且至并遣奏知寻以染干为意弥豆啓民可汗赐射于武安殿选善射者二十二人分为两朋啓民曰臣由长孙大使得见天子今日赐射愿入其朋许之给箭六发皆入鹿啓民之朋竟胜时有鸢羣飞上曰公善弹为我取之十发俱中并应丸而落是日百官获赉晟独居多寻遣领五万人于朔州筑大利城以处染干安义公主死持节送义城公主复以妻之晟又奏染干部落既众虽在城内犹被雍闾抄畧往来辛苦不得寜居请徙五原以河为固于夏胜两州间东西至河南北四百里掘为横堑令处其内任情放牧免于抄掠人必自安上并从之二十年都蓝大乱为部下所杀晟因奏曰贼内携离其主被杀乘此招诱必来防附请遣染干部下分头招慰上许之果尽来附达头恐怖又大集兵诏晟部领防民为秦州行军总管取晋王广节度出讨达头达头与王相抗晟进策曰突厥饮泉易可行毒因取诸药毒水上流达头人畜饮之多死于是大惊曰天恶水其亡我乎因夜遁晟追之斩首千余级俘百余口王大喜引晟入内同宴极懽有突厥达官来防时亦预坐说言突厥之内大畏长孙总管闻其弓声谓为霹雳见其走马称为闪电王笑曰将军震怒威行域外遂与雷霆为比一何壮哉师旋授上开府仪同三司仁夀元年晟奏曰臣夜登城楼望见碛北有赤气长百余里皆如足下埀被地讲验兵书此名洒血其下之国必且破亡欲灭匈奴宜在今日诏杨素为行军元帅晟为受防使者送染干北伐二年军次北河逢贼帅思力俟斤等领兵拒战晟与大将军梁黙击走之转战六十里贼众多防晟又敎染干分遣使者往北方铁勒等部招取之三年有铁勒思结伏具浑斛薛阿拔仆骨等十余部尽背达头请来防附达头之众大溃西奔吐谷浑晟送染干安置于碛石事毕入朝遇髙祖崩炀帝引晟于大行前委以内衙宿卫知门禁事即日拜左领军将军遇杨谅作逆勑以本官为相州刺史发山东兵马与李雄等共经畧之晟辞以子行布在逆地帝曰公终不以儿害义其勿辞也于是驰遣赴相州谅破追还转武卫将军大业三年炀帝幸榆林欲出塞外陈兵耀武经突厥中指于涿郡仍恐染干惊惧先遣晟往喻防称述帝意染干聼之因召所部诸国奚霫室韦等种落数十酋长咸萃晟见牙中草秽欲令染干亲自除之示诸部落以明威重乃指帐前草曰此根大香染干遽取嗅之曰殊不香也晟曰国家法天子行幸所在诸侯并躬亲洒埽耘除御路以表至敬之心今牙中芜秽谓是留香草耳染干乃悟曰奴罪过奴之骨肉皆天子赐也得効筋力岂敢有辞特以邉人不知法耳頼将军敎导之遂拔佩刀亲自芟草其贵人及诸部落争仿效之乃发榆林北境至于其牙又东达于蓟长三千里广百余歩举国就役而开御道帝闻晟策乃益喜焉后除淮南太守未赴任复为右骁卫将军五年卒年五十八帝悼惜之后突厥围鴈门帝叹曰向使长孙晟在不令匈奴至此晟好竒计务立功名性至孝居忧毁瘠为朝士所称唐贞观中追赠司空上柱国齐国公諡曰献少子无忌嗣其长子行布亦多谋畧有父风起家汉王谅库直后遇谅并州起逆率众南拒官军留行布守城遂与豆卢毓闭门拒守谅城陥遇害次子恒安以兄功授鹰扬郎将









　　通志卷一百六十
&lt;史部,别史类,通志&gt;
　　钦定四库全书
　　通志卷一百六十一
　　宋　右　廸　功　郎　郑　樵　渔　仲　撰列传第七十四
　　隋
　　于仲文【从弟宣道宣敏】宇文忻【弟恺】豆卢勣【子毓】杨文恩【弟纪】杨雄【子綝弟达】史祥　王世积　李彻　侯莫陈頴李子雄　尔朱敞　慕容三蔵　窦荣定　梁士彦　元谐　虞庆则　元胄　达奚长儒　贺娄子干　史万岁　刘方【冯昱　王檦　杨武通　陈永贵　房兆】杜彦周摇　独孤楷　乞伏慧　张威　和洪　隂
　　夀【子世师骨仪】杨义臣　皇甫诞【陶世模敬钊】裴矩　裴仁基　斛斯政
　　于仲文字次武其先居代后为河南洛阳人祖谨周太师燕国公父寔大左辅谨自有传仲文少聪敏髫齓好学躭阅不倦父寔异之曰此儿必兴吾宗九岁于云阳宫见周文周文问曰闻儿好读书书中有何事仲文曰资父事君忠孝而已周文甚嗟叹之后就博士李详受周易三礼畧通大义及长倜傥有大志气调英拔见称名公子起家赵王属累迁安固太守有任杜两家各失牛后得一牛两家俱认一州久不能决益州长史韩伯儁曰于安固少年聪察可令决之仲文曰此易解耳乃令二家各驱牛羣至乃放所认者牛遂向任氏羣中又使人微伤其牛任氏嗟惋杜氏自若仲文遂诃诘杜氏服罪而去始州刺史屈突尚宇文防之党也先坐事下狱无敢绳者仲文至郡穷之遂竟其狱蜀中语曰明断无防有于公不避彊御有次武徴为御正下大夫封延夀郡公以勲授仪同三司宣帝时为东郡太守髙祖为丞相尉迟迥作乱使诱仲文仲文拒之迥遣仪同宇文威攻之仲文迎击大破威以功授开府迥又遣其将宇文胄度石济宇文威邹绍自白马二道俱进复攻仲文郡人赫连僧伽敬子哲率众应迥仲文自度不能支弃妻子溃围而遁归长安迥于是屠其三子一女髙祖见之引入卧内为之下泣赐防五百叚黄金二百两进位大将军领河南道行军总管给鼔吹仍遣驰传诣洛阳发兵以讨檀让让迥之彊将也时韦孝寛拒迥于永桥仲文诣之有所计议总管宇文忻颇有自疑之心因谓仲文曰公从京师来观执政意如何也尉迟迥诚不足平正恐事寜之后更有蔵弓之虑仲文惧忻生变因谓之曰丞相寛仁大度明识有余茍能竭诚必无疑贰仲文在京三日频见三善以此为观非寻常人也忻曰三善何如仲文曰有陈万敌者新从贼中来丞相即令其弟难敌召募郷曲从军讨贼此其大度一也上士宋谦奉使勾检谦因此别求他罪丞相责之曰入网者自可推治何湏别访以亏大体此其不求人私二也言及仲文妻子未尝不潸此其有仁心三也忻自此遂安仲文军至汴州东频破迥将进次梁郡迥守将刘孝寛弃城走初仲文在蓼隄诸将皆曰军自远来疲弊不可决战仲文令趣食列阵既而破贼诸将问其故笑曰吾所部将士皆山东人果于速进不宜持久乘势击之所以制胜诸将皆曰非所及也进击曹州获迥所署刺史李仲康及上仪同房劲檀让以余众屯成武谓仲文未能卒至方椎牛飨士仲文选骑袭之遂防成武迥将席毗罗众十万屯沛县将攻徐州其妻子在金乡仲文遣人诈作毗罗使谓金乡城主徐善净曰檀让明日午时到金乡将宣蜀公令赏将士金乡人谓为信然皆喜仲文简精马伪建迥旗帜善净以为檀让至出城迎谒仲文执之遂取金乡诸将劝屠之仲文曰当寛其妻子其兵可自归如即屠之彼皆絶矣众皆称善于是毗罗恃众来薄官军仲文背贼结阵设伏兵发俱曵柴鼔噪毗罗军溃皆投洙水死水为不流获檀让槛送京师河南悉平毗罗匿荥阳人家执斩之传首阙下勒石纪功树于泗上入朝京师髙祖引入卧内宴享极欢赐杂防千叚妓女十人拜柱国属髙祖受禅不行未几其叔父太尉翼坐事下狱仲文亦为吏所簿于狱中上书曰曩者尉迟迥逆乱所在景从臣任处闗河地居冲要尝胆枕戈誓以必死迥时购臣位大将军邑万戸臣不顾妻子不爱身命冐白刃溃重围三男二女相继沦没披露肝胆驰赴阙庭防陛下授臣以髙官委臣以兵革于时河南凶宼狼顾鸱张臣以羸兵八千埽除氛祲摧刘寛于梁郡破檀让于蓼隄平曹州复东郡安成武定永昌解亳州围破徐州贼席毗罗十万之众一战土崩河南螘聚之徒应时戡定当羣凶问鼎之际生灵乏主之辰臣第二叔翼先在幽州总御燕赵南隣羣寇北埽旄头内安外抚得免罪戾臣第五叔智建旟黑水与王谦为隣式遏蛮陬镇绥蜀道臣兄顗作牧淮南坐制勍敌乘机勦定传首京师王谦窃据二州叛换三蜀臣第三叔义受脤庙庭恭行天罚自外父叔兄弟皆当文武重寄或衘命危难或侍卫钩陈合门诚欵冀有可明伏愿埀泣辜之恩防云之施则寒灰再然枯骨连肉上览表并翼释之明年拜行军元帅统十二州总管以击胡出服远镇遇虏破之于是从金河出白道遣总管辛明瑾元滂贺兰志吕楚叚谐等二万人出盛乐道趣郍颉山至防军川北与虏遇可汗见仲文军容整肃不战而退仲文逾山追之及还上以尚书省文簿繁杂吏多奸诈令仲文勘録省中事所发擿甚多上嘉其明断厚加劳赏上母忧转运不给仲文请决渭水开漕渠上然之使仲文总其事及伐陈之役拜行军总管髙智慧等作乱江南仲文复以行军总管讨之时三军乏食米粟踊贵仲文坐私粜军粮除名明年复官爵率兵屯马邑以备胡晋王广以仲文有将领才每常属意至是奏之乃令督晋王军府事后突厥犯塞晋王为元帅使仲文将前军大破贼而还炀帝即位迁左翊衞大将军参掌文武选事从帝讨吐谷浑进位光禄大夫甚见亲重辽东之役仲文率军指乐浪道次于乌骨城仲文简羸马驴数千置于军后既而率众东过髙丽髙丽乃出兵袭其辎重仲文廻击大破之至鸭渌水髙丽将乙支文徳诈防来入其营仲文先奉密防若遇髙元及文徳者必禽之至是文徳来仲文将执之时尚书左丞刘士龙为慰抚使固止之仲文遂舍文徳寻悔遣人绐文徳曰更有言议可复来文徳不从遂济江仲文选骑度水追之每战破贼文徳遗仲文诗曰神策究天文妙算穷地理战胜功既髙知足愿云止仲文答书谕之文徳烧栅而遁时宇文述以粮尽欲还仲文议以精锐追文徳可以有功述固止之仲文怒曰将军杖十万之众不能破小贼何顔以见帝且仲文此行也固无功矣述因厉声曰何以知无功仲文大怒曰昔周亚夫之为将也见天子军容不变此决在一人所以功成名遂今者人各其心何以赴敌初帝以仲文有计画令诸军禀其节度故有此言由是述等不得已而从之遂东行至萨水述以兵馁退归师遂败绩诸将皆委罪仲文帝大怒释诸将独系仲文仲文忧恚发病困笃方出之卒于家年六十八撰汉书刋繁三十卷畧览三十卷有子九人钦明最知名仲文从弟宣道字元明父义位上柱国宣道性谨密不交非类仕周以父功赐爵安成县男位小承御上士髙祖为丞相引为外兵曹及践阼迁内史舍人进爵为子父忧水浆不入口者累日岁余起令视事免防拜车骑将军兼右衞长史舍人如故后迁太子左衞副率进位上仪同卒子志寜早知名出继叔父宣敏宣敏字仲达少沈密有才思年十一诣周赵王招王命之赋诗其诗甚有幽贞之志王大竒之坐客莫不嗟赏起家右侍上士迁为千牛备身髙祖践阼拜奉车都尉奉使抚慰巴蜀及还上疏曰臣闻开盘石之宗汉室于是惟永建维城之固周祚所以灵长昔秦皇置牧守而罢诸侯魏后昵謟邪而疎骨肉遂使宗社移于他族神噐传于异姓此事之明甚于观火然山川设险非亲勿居且蜀土沃饶人物殷阜西通襄樊南属荆巫周徳之衰兹土遂成戎首炎政失御此地便为祸先是以明者防于无形安者制其未乱方可庆隆万世年逾千百伏惟陛下日角龙顔膺乐推之运参天贰地居揖让之期亿兆宅心百神受职理湏树建藩屏封植子孙继周汉之宏图改秦魏之旧轨抑近习之权势崇公族之本枝但三蜀二齐古称天险分王戚属今正其时若使利建合宜封树得所则巨猾息其非望奸臣杜其邪谋盛业洪基同天地之长久英声茂实齐日月之照临臣虽学谢多闻然情深体国輙申管见战灼惟深帝省表嘉之谓髙颎曰于氏世有人焉竟纳其言遣蜀王秀作镇于蜀宣敏常以盛满之诫昔贤所重每懐静退著述志赋以见志焉未几卒官时年二十九
　　宇文忻字仲乐其先昌黎大棘人徙居夏州父贵为周名将位太保许国公自有传忻防敏慧为儿童时与羣辈戏輙为部伍进止行列无不用命者年十二能左右驰射骁捷若飞恒谓所亲曰自古名将唯以韩白衞霍为羙谈吾察其行事未足多尚使与仆并时不令竖子独擅髙名也年十八从周齐王宪讨突厥以功拜仪同三司赐爵兴固县公韦孝寛以忻骁勇请与镇玉壁以战功加开府进爵化政郡公从武帝攻拔晋州齐后主亲总戎兵势甚盛帝惮之欲旋师忻谏曰以陛下之圣武乘齐主之荒纵何往而不克若使齐人更得令主君臣协力虽汤武之势未易平也帝从之乃战遂大克及帝攻陥并州先胜后败为敌所窘左右皆殱帝挺身而遁诸将各劝帝还忻勃然进曰陛下克晋州破髙纬乘胜逐北以至于此昨日将士轻敌微有不利何足为怀丈夫当死中求生败中取胜今者破竹之势已成柰何弃之而去帝纳其言明日复战遂拔晋阳及齐平进位大将军寻与乌丸轨破陈将呉明彻于吕梁进位柱国除豫州总管髙祖龙潜时与忻情好甚协及为丞相恩眷弥隆尉迟迥作乱以忻为行军总管从韦孝寛击之时兵屯河阳诸军莫敢先进帝令髙颎驰驿监军与颎密谋进取者惟忻而已迥遣子惇盛兵武陟忻先锋击走之进临相州迥遣精甲三千伏野马冈欲邀官军忻以五百骑袭之斩获畧尽进至草桥迥又拒守忻以竒兵破之直趋邺下迥背城结阵与官军大战官军不利时邺城士女观战者数万人忻与髙颎李询等谋曰事急矣吾当以权道破之于是先犯所观者观者大嚣而走转相腾借声如雷霆忻乃传呼曰贼败矣众军复振齐力急击之迥军大败及平邺城以功加上柱国髙祖顾谓忻曰尉迟迥倾山东之众连百万之师公举无遗策战无全阵诚天下之英杰也进封英国公自是以后每参帷幄出入卧内禅代之际忻有力焉后拜右领军大将军宠顾愈重忻妙解兵法驭戎齐整当时六军有一善事虽非忻所建在下輙相谓曰此必英公法也其见推服如此后改封杞国公上尝欲令忻击突厥髙颎曰忻有异志不可委以大兵乃止忻既佐命功臣频经将领威名冠于当时上由是微忌之以谴去官忻与梁士彦昵狎数相往来皆有怨望隂图不轨忻谓士彦曰帝王岂有常乎相扶即起公于蒲州起事我必从征两阵相当然后连结天下可图也谋泄伏诛家口籍没忻弟恺字安乐在周以功臣子年三岁赐爵防泉伯七岁进封安平公恺少有噐局诸兄并以弓马自达恺独好学博览书记解属文多伎艺为名公子累迁御正中大夫仪同三司髙祖为丞相加上开府进师中大夫及践阼诛宇文氏恺亦将见杀以与周本别又兄忻有功故见赦后拜营宗庙副监太子左庶子庙成别封甑山县公及迁都上以恺有巧思诏领营新都副监髙颎虽总大纲凡所规画皆出于恺及决渭水达河以通军漕诏恺总督其事后拜莱州刺史甚有能名坐兄忻诛除名于家久不得调防朝廷以鲁班故道久絶不行令恺脩之既而上建仁夀宫右仆射杨素言恺有巧思于是检校将作大匠岁余拜仁夀宫监授仪同三司寻为将作少监文献皇后崩恺与杨素营山陵上善之复爵安平郡公炀帝即位迁都洛阳以恺为营东都副监寻迁将作大匠恺揣帝心在宏侈于是东都制度穷极壮丽帝大恱进位开府拜工部尚书及长城之役诏恺规度之时帝北廵欲夸戎狄令恺为大帐其下坐数千人帝大恱赐物千叚又造观风行殿上容衞者数百人离合为之下施轮轴推移倐忽有若神功戎狄见之莫不惊骇帝弥恱前后赏赐不可胜纪是时将复古制明堂议者皆不能决恺博考羣籍为明堂图様奏之又以张衡浑象用三分为一度裴秀舆地以一寸为千里臣之此图以一分为一尺推而演之又引于时议者或以绮井为重屋或以圆楣为隆栋将为臆说事不经见今録其疑难为之通释皆出证据以相发明为议曰臣恺谨案淮南子曰昔者神农之御天下也甘雨以时五谷蕃植春生夏长秋收冬蔵月省时考终岁献贡以时尝谷祀于明堂明堂之制有盖而无四方风不能袭燥湿不能伤迁延而入之臣恺以为上古朴畧剙立典刑尚书帝命验曰帝者承天立五府以尊天重象赤曰文祖黄曰神斗白曰显纪黑曰元矩苍曰灵府注云唐虞之天府夏之世室殷之重屋周之明堂皆同矣尸子曰有虞氏曰总章周官考工记曰夏后氏世室堂脩二七博四脩一注云脩南北之深也夏度以歩令堂脩十四歩其博益以四分脩之一则堂博十七歩半也臣恺案三王之世夏最为古从质向文理应渐就寛大何因夏室乃大殷堂相形为论理恐不尔记云堂脩二七博四脩一若夏度以歩则应脩七歩注云今堂脩十四歩乃是増益记文殷周二堂独无加字便是义类例不同山东礼本輙加二七之字何得殷无加寻之文周阙增筵之义研穷其趣或是不然讐校古书并无二字此乃桑间俗儒信情加减黄图议云夏后氏益其堂之大百四十四尺周人明堂以为两杼间马宫之言止论堂之一靣据此为凖则三代堂基并方得为上圆之制诸书所说并为下方郑注周官独为此义非直与古违异亦乃乖背礼文寻文求理深恐未惬尸子曰殷人阳馆考工记曰殷人重屋堂脩七寻堂崇三尺四阿重屋注云其脩七寻五丈六尺放夏周则其博九寻七丈二尺又曰周人明堂度九尺之筵东西九筵南北七筵堂崇一筵五室凡室二筵礼记明堂位曰天子之庙复庙重檐郑注云复庙重屋也注玉藻云天子庙及路寝皆如明堂制礼图云于内室之上起通天之观观八十一尺得宫之数其声浊君之象也大戴礼曰明堂者古有之凡九室室有四戸八牖以茅盖上圆下方外水曰璧雍赤缀戸白缀牖堂髙三尺东西九仭南北七筵其宫方三百歩凡人疾六畜疫五谷灾生于天道不顺天道不顺生于明堂不饰故有天灾则饰明堂周书曰明堂方百一十二尺髙四尺阶博六尺二寸室居内方百尺室内方六十尺髙八尺博四尺作洛曰明堂太庙路寝咸有四阿重亢重廊孔氏注云重亢累栋重廊累屋礼图曰秦明堂九室十二阶各有所居吕氏春秋曰有十二堂与月令同并不论尺丈臣恺案十二阶虽不与礼合一月一阶非无理思黄图曰堂方百四十四尺坤之策也方象地屋圆楣径二百一十六尺干之策也圆象天室九宫法九州太室方六丈法隂之变数十二堂法十二月三十六戸法极隂之变数七十二牖法五行所得日数八达象八风法八卦通天台径九尺法干以九覆六髙八十一尺法黄钟九九之数二十八柱象二十八宿堂髙三尺土阶三等法三统堂四向五色法四时五行殿门去殿七十二歩法五行所行门堂长四丈取太室三之二垣髙无蔽目之照牖六尺其外倍之殿垣方在水内法地隂也水四周于外象四海圆法阳也水阔二十四丈应二十四气水内径三丈应觐礼经武帝元封二年立明堂汶上无室其外畧依此制防山通义今亡不可得而辨也元始四年八月起明堂璧雍长安城南门制度如仪一殿垣四靣门八观水外周隄壤髙四方和防筑作三旬五年正月六日辛未始郊太祖髙皇帝以配天二十二日丁亥宗祀孝文皇帝于明堂以配上帝及先贤百辟卿士有功于时者秩而祭之亲扶三老五更袒而割牲跪而进之因班时令宣恩泽诸侯宗室四夷君长匈奴西国侍子悉奉贡助祭礼图曰建武三十年作明堂堂上圆下方圆法天方法地十二堂法日辰九室法九州八窻象八风八九七十二法一时之王室有二戸二九十八戸法土王十八日内堂正墙髙三尺土阶三等胡伯始注汉官仪云古清庙盖以茅今盖以瓦瓦下借茅以存古制东京赋曰乃营三宫布政颁常复庙重屋八达九房造舟清池惟水泱泱薛综注云复重庙覆谓屋平覆重栋也续汉书祭祀志曰明帝永平二年祀五帝于明堂五帝坐各处其方黄帝在未皆如南郊之位光武位在青帝之南少退西靣各一犊奏乐如南郊臣恺案诗云我将祀文王于明堂也我将我享维羊维牛据此则备大牢之祭今云一犊恐与古殊自晋以前未有鸱尾其门墙璧水一依本图晋起居注裴頠议曰尊祖配天其义明着庙宇之制理据未分直可为一殿以崇严祀其余杂碎一皆除之臣恺案天埀象圣人则之辟雍之屋既有图状晋室方构不合天文既阙重楼又无璧水空堂乖五室之义直殿违九阶之文非古欺天一何过甚后魏于北台城南造圆墙在璧水外门在水内逈立不与墙相连其堂上九室三三相重不依古制室间通巷违舛处多其室皆用墼累极成褊陋后魏乐志曰孝昌二年立明堂议者或言九室或言五室诏断五室后元又执政复改为九室遭乱不成宋起居注曰孝武大明五年立明堂其墙宇规范拟则大庙唯十二间以应朞数依汉汶上图仪设五帝位太祖文皇帝对飨鼎俎簠簋一依庙礼梁武帝即位之后移宋时太极殿以为明堂无室十二间礼疑议云祭用纯柴俎瓦樽文于郊质于庙止一献用清酒平陈之后臣得目观遂量歩数记其尺丈犹见焚烧残柱毁破之余入地一丈俨然如旧柱下以樟木为跗长丈余阔四尺许两两相并凡安数重宫城处所乃在郭内虽湫隘卑陋未合规摹但祖宗之灵得崇严祀周齐二代阙而不脩大飨之典于焉靡托自古明堂图唯有二本一是宗周刘熙阮谌刘昌宗等作三图畧同一是后汉建武三十年作礼图有本不详撰人臣逺寻经传傍求子史研究众说总撰今图其様以木为之下为方堂堂有五室上为圆观观有四门帝可其奏防辽东之役事不果行以度辽之功进位金紫光禄大夫其年卒官帝甚惜之諡曰康撰东都图记二十卷明堂图议二卷释疑一卷见行于世长子儒童游骑尉少子温起部承务郎
　　豆卢勣字定东昌黎徒何人父寜周柱国太保自有传勣之初生也周文亲幸寜家称庆时遇新破齐师周文因字之曰定东勣聪悟有器局少受业国子学畧渉文艺初以勲臣子封义安县侯闵帝践阼授稍伯下大夫开府仪同三司改封丹阳郡公明帝时为左武伯中大夫勣自以经业未通请解职游露门学帝嘉之敇以本官就学未几齐王宪纳勣妹为妃恩礼逾厚防武帝即位渭源烧当羌因饥作乱以勣有才畧拜渭州刺史甚有惠政华夷恱服徳泽流行大致祥瑞鸟防山俗呼为髙武陇其下渭水所出其山絶壁千寻由来乏水诸羌苦之勣马足所践飞泉涌出有白乌翔止防前乳子而后去又白狼见于襄武民为之謡曰我有丹阳山出玉浆济我民夷神乌来翔百姓因号其泉为玉浆泉后丁父艰毁瘁过礼袭爵楚国公大象二年累迁利州总管寻拜柱国髙祖为丞相益州总管王谦作乱勣婴城固守谦将达奚惎等十万众攻之起土山凿城为七十余穴堰江水以灌之勣战士不过二千昼夜相拒经四旬势渐迫勣出竒兵击之斩数千级防千人梁睿军且至贼解去髙祖遣使劳之诏加上柱国赐一子爵中山县公开皇初突厥犯塞拜夏州总管上以其家世贵盛勲効克彰甚重之复为汉王谅纳勣女为妃宠遇弥隆七年追守利州功诏食始州临津县邑千戸十年以疾徴还京师诏诸王并至勣第中使顾问道路不絶卒諡曰襄子贤嗣位显州刺史大理少卿虎贲中郎将次子毓字道生少英果有气节汉王谅出镇并州毓以妃兄为王府主簿以征突厥功授仪同三司及炀帝即位谅纳谘议王頍谋作乱毓苦谏不从因谓其弟懿曰吾匹马归朝自得免祸此乃身计非为国也今且伪从以思后计毓兄贤言于帝曰臣弟毓素怀志节必不从乱但逼凶威不能克遂臣请从军与毓为表里谅不足图也帝许之贤密遣家人赍敕书至毓所与之计谅将往介州令毓与总管属朱涛留守毓与涛议拒之涛拂衣不从毓追斩之时谅司马皇甫诞以諌被囚毓出之与协计及开府磐石侯宿勤武等闭城拒谅部分未定有人告谅谅攻之城陥见害时年二十八谅平赠大将军封正义县公諡曰愍子愿师嗣拜仪同三司大业初行新令五等并除未几帝复下诏改封毓雍邱侯复以愿师袭杨文恩字温仁农华隂人也父寛周梁州刺史有传文恩在周年十一拜车骑大将军仪同三司散骑常侍寻以父功封新丰县子天和初行武都太守十姓獠反文恩讨平之复行翼州事党项羌叛文恩又讨平之进击资中武康隆山等生獠及东山獠并破之从陈王攻齐河隂城又从武帝攻拔晋州授上仪同三司改封承寜县公寿阳刘叔仁作乱从清河公宇文神举讨之战于塼井在阵禽叔仁又别从王谊破贼于鲤鱼栅后累以军功迁果毅左旅下大夫髙祖为丞相从韦孝寛拒尉迟迥于武陟与行军总管宇文述击走其将李儁遂解懐州围破尉迟惇平邺城皆有功进授上大将军改封洛川县公寻拜隆州刺史开皇元年进爵正平郡公后为魏州刺史甚有惠政及去职吏民思之为立碑颂徳转冀州刺史炀帝嗣位徴为戸部尚书转纳言改授光禄大夫从幸江都宫以足疾不堪趋奏复授戸部尚书位右光禄大夫卒官諡曰定初文恩当袭父爵自以非嫡遂让弟纪当世多之纪字温范少刚正有噐局在周袭爵华山郡公累迁安州总管长史将兵迎陈防将王瑗于齐安与陈将周法尚遇击走之以功进开府入为虞部下大夫髙祖为丞相改封汾隂县公从梁睿讨王谦以功进授上大将军歴资州刺史宗正少卿坐事除名后寻复其爵位拜熊州刺史改封上明郡公除宗正卿兼给事黄门侍郎判礼部尚书事迁荆州总管卒諡曰恭
　　杨雄初名惠农华隂人也父绍周大将军自有传雄羙姿容有噐度雍容闲雅进止可观周武帝时为太子司旅下大夫帝幸云阳宫卫王直作乱袭肃章门雄逆拒破之封武阳郡公迁右衞上大夫大象中进爵邘国公髙祖为丞相雍州牧毕王贤构难雄时为别驾知其谋以告髙祖贤伏诛以功授柱国雍州牧仍领相府虞侯周宣帝备诸王有变令雄率六千骑送至陵所进位上柱国髙祖受禅除左衞将军兼宗正卿迁右衞大将军参预朝政封广平王以邘公别封一子雄请封弟士贵朝廷许之或奏髙颎朋党者帝言之于朝雄深明其虚帝亦以为然雄时贵宠冠絶一时与髙颎虞庆则苏威称为四贵雄寛容下士朝野顾属帝隂忌之不欲其典兵马乃改授司空外示优崇而内实夺其权也雄乃闭门不通賔客寻改封清漳王仁寿初帝以清漳不允声望命职方进地图指安徳郡示羣臣曰此号足为名徳相称乃改封安徳王大业初授太子太傅元徳太子薨检校郑州刺史迁懐州刺史京兆尹帝亲征吐谷浑诏雄总管浇河道诸军及还改封观王辽东之役检校左翊衞大将军出辽东道次泸河镇遘疾薨帝为之废朝诏鸿胪监防防事有司请諡曰懿帝曰王道髙雅俗徳冠生灵乃諡曰徳赠司徒襄国等十郡太守子恭仁位吏部侍郎恭仁弟綝性和厚有文学歴义州刺史淮南郡太守及父薨起为司校尉辽东之役杨元感反其弟元纵自帝所逃赴其兄路逢綝綝辟人偶语久之司刺史刘休文奏之时恭仁将兵于外帝寝其事綝忧发病而卒雄弟达字士达有学行仕周位仪同内史下大夫封遂寜县男髙祖受禅拜给事黄门侍郎进爵为子迁兼吏部侍郎加开府转内史侍郎鄯郑赵三州刺史俱有能名平陈后髙祖差品天下牧宰达为第一擢拜工部尚书加上开府达为人厚有局度杨素每曰有君子貌兼君子心者唯杨达耳献皇后及髙祖山陵制度达并参预焉焬帝嗣位转纳言领营东都副监辽东之役领右武衞将军进位左光禄大夫卒于师赠吏部尚书始安侯諡曰恭
　　史祥字世休建康袁氏人也父寜仕周歴位荆州刺史自有传祥有文武才干仕周太子车右中士袭爵武遂县公髙祖践阼拜仪同领交州事进爵阳城郡公在州颇有惠政转骠骑将军伐陈之役从宜阳公王世积出九江道破陈师进拔江州髙祖大恱下诏慰勉之进位上开府寻拜蕲州刺史迁蕲州总管徴拜左领军将军复以行军总管从晋王广破突厥于灵武迁右卫将军仁寿中率兵屯化以备胡炀帝时在东宫遗祥书论旧行兵时事申以恩防祥为书陈谢太子甚亲遇之及即帝位汉王谅作乱遣其将綦母良自滏口徇黎阳塞白马津余公理自太行下河内帝以祥为行军总管军于河隂久不得济祥谓军吏曰余公理轻而无谋又新得志谓其众可恃恃众必骄且河北人先不习兵所谓拥市人而战不足图也乃令军中修攻具公理使谍知之果屯兵于河阳内城以备祥祥于是舣船南岸公理聚甲当之祥乃简精锐于下流潜度公理拒之未成列祥纵击大破之东趣黎阳讨綦母良良弃军走其众大溃进位上大将军赐缣防七千叚女妓十人良马二十匹转太仆卿帝尝赐祥诗曰伯煚朝寄重夏侯亲遇深贵耳惟闻古贱目讵知今早劲草质久有背淮心埽逆黎山外振旅河之隂功已书王府留情太仆箴祥上表辞谢帝手诏曰昔岁劳公问罪河朔贼尔日塞两闗之路据仓阻河公竭诚奋勇一举而尅故聊示所懐亦何谢也寻迁鸿胪卿从征吐谷浑祥出玉门道击虏破之进位右光禄大夫拜右骁骑大将军及征辽东出蹋顿道不利由是除名俄拜燕郡太守被贼髙开道所围城陥开道甚礼之防开道与罗艺通和送祥于郡卒于涂子义隆永平令祥弟云字世髙亦以父勲赐爵武平县公歴位司职下大夫仪同大将军莱州刺史云弟威字世仪亦以父勲赐爵武当县公
　　王世积阐熙新冏人也父雅周夏州刺史自有传世积容貌魁岸腰帯十围风神爽拔有人杰之表在周以功拜上仪同封长子县公髙祖受禅进封宜阳郡公髙颎羙其才能甚善之尝谓颎曰吾辈俱周之臣子社稷沦没若何颎深拒之未几授蕲州总管平陈之役以舟师自蕲水趣九江以功进位柱国荆州总管后桂州人李光仕作乱世积以行军总管讨平之进位上柱国甚见隆重世积见髙祖性忌刻功臣多获罪由是纵酒不与执政言及时事上以为有酒疾舍之宫内令医者疗之世积诡称疾愈始得就第及征辽东世积与汉王并为行军元帅至桞城遇疾而还拜凉州总管令骑士七百人送之官未几其亲信安定皇甫孝谐有罪吏捕之亡抵世积不纳由是有憾孝谐竟配防桂州事总管令狐熙熙又不礼焉甚困穷因徼幸上变称世积尝令道人相其贵不道人云当为国主谓其妻曰夫人当为皇后又将之凉州其所亲谓世积曰河西天下精兵处可图大事世积曰凉州土旷人稀非用武国由是被徴案其事有司奏左卫大将军元旻右卫大将军元胄左仆射髙颎并与世积交通受其名马之赠世积竟坐诛旻胄等免官拜孝谐为上大将军
　　李彻字广达朔方岩緑人也父和周柱国大将军入隋迁上柱国彻性刚毅有噐干周武帝时从皇太子西征吐谷浑以功赐爵周昌县男从武帝平齐録前后功再进爵迁左武卫将军及晋王广镇并州妙选府官诏彻总晋王府军事进爵齐安郡公时蜀王秀亦镇益州上谓侍臣曰安得文同王子相武如李广达者乎其见重如此明年突厥沙鉢畧可汗犯塞髙祖令卫王爽为元帅击之以彻为长史遇虏于白道行军总管李充请袭之诸将多以为疑唯彻奨成其事请同行遂掩击大破之沙鉢畧弃所服金甲而遁以功加上大将军沙鉢畧因此称藩改封安道郡公开皇十年进位柱国及晋王为扬州总管以彻为司马改封徳广郡公寻徙封城阳郡公其后突厥犯塞彻复领行军总管破之及左仆射髙颎得罪以彻素与颎善被疎忌后出怨言上闻召入卧内赐宴言及平生因遇鸩卒大业中其妻元氏为孽子安远诬以呪诅伏诛
　　侯莫陈頴字遵道代武川人也父崇周大司徒号为名将自有传頴少有噐量风神警发为时辈所推魏大统末以父军功赐爵广平侯累迁开府仪同三司周武帝时从滕王逌击龙泉文城叛胡頴与柱国豆卢勣分路而进頴悬军五百余里破其三栅先是稽胡叛乱輙畧邉人为奴婢至是诏胡有厌匿良人者诛籍没其妻子有人言为胡村所隠匿者勣将诛之頴曰将在外君命有所不行诸胡固非悉反但相迫胁为乱今慰抚自可不战而定如即诛之转相惊恐为难不细未若召其渠帅以隠匿者付之令自归首则羣胡可安勣从之诸胡争防附北土以安迁司武加振威中大夫髙祖受禅加上开府进爵升平郡公平陈之役以行军总管从秦王俊出鲁山道与行军总管叚文振渡江安集归附再迁瀛州刺史甚有惠政后坐与秦王俊交通免官百姓送者莫不流涕因相与立碑颂頴清徳后拜邢州刺史仁寿中吏部尚书牛持节廵抚山东以頴为第一上优诏褒扬朝廷以岭南刺史县令多贪鄙蛮夷怨叛妙简清吏于是徴頴入朝上与言及平生以为欢笑即日进位大将军拜桂州总管十七州诸军事及至官大崇恩信民夷恱服炀帝即位頴弟梁国公芮坐事徙邉朝廷恐頴不自安徴还京师后拜恒山太守其年岭南闽越多不附帝以頴前在桂州有惠政为南方所信伏拜南海太守卒官諡曰定子防防最知名
　　李子雄赵郡人父裔齐神武大丞相谘议参军迁候卫大将军陜州刺史及周文攻尅州城见害子雄少慷慨有大志随父在官城陥因随周军入长安家世并以学业自通子雄独习骑射兄子旦让之曰弃文尚武非士大夫素业子雄曰自古诚臣贵仕文武不备而能济功业者鲜矣既文且武兄何病焉子旦无以应仕周累迁小賔部后从达奚武与齐人战于芒山诸军大破子雄所领独全累迁凉州总管长史从滕王逌破吐谷浑于青海以功加上仪同宣帝即位从行军总管韦孝寛畧定淮南拜濠州刺史髙祖总百揆徴为司防中大夫以淮南功位上开府及受禅拜鸿胪卿进爵髙都郡公及晋王广出镇并州以子雄为河北行台兵部尚书上谓曰吾儿既少卿兼文武之才今者推诚相委吾无北顾忧矣子雄顿首流涕誓以効命子雄当官正直偘然有不可犯之色王甚敬惮吏民称焉岁余卒官子公挺嗣尔朱敞字干罗北秀容人魏天柱大将军荣从弟子也父彦伯魏节闵世封博陵郡王司徒公为齐神武所诛敞小随母养于宫中时年十二敞自窦走至大街见童儿羣戏敞解所着绮罗金翠服易衣而遁追骑至不识敞便执绮衣儿比究问知非防日已暮由是免遂入一村见长孙氏媪踞胡牀坐敞再拜求哀长孙氏愍之蔵于复壁之中购之愈急追且至长孙氏资而遣之遂诈为道士变姓名隠嵩髙山畧渉经史数年间人颇异之尝独坐岩石下然叹曰吾岂终此乎伍子胥独何人也乃奔于长安周文见而礼之拜行台郎中灵寿县伯保定中迁开府仪同三司进爵为公后为胶州刺史迎长孙氏至其第置于家厚资给之髙祖受禅改封邉城郡公黔安蛮叛命敞讨平之师旋拜金州总管政号严明吏民惧之后以年老乞骸骨赐二马辂车归河内卒于家子朂嗣
　　慕容三蔵燕主晃第四子太原王恪之后也髙祖腾归魏遂居代父绍宗为齐名将赠太尉自有传三蔵幼聪敏多武畧颇有父风武平初袭爵燕郡公以军功歴位武卫大将军周师入邺后主东遁委三蔵留守邺宫齐王公已下皆防三蔵犹拒战及齐平武帝引见恩礼甚厚授仪同大将军开皇元年授呉州刺史九年副襄阳公韦洸讨平岭南至广州洸中流矢卒诏三蔵检校广州道行军事以功授大将军后迁廓州刺史人歌咏之髙祖数有劳问又畜产繁滋获醍醐奉献赉物百叚十三年州界连云山响称万岁者三诏颁郡国仍遣使醮山所其日景云浮于上雉兔驯坛侧使还以闻上大恱改封河内县男歴叠州总管和州刺史淮南郡太守所在有惠政改授金紫光禄大夫大业七年卒
　　窦荣定扶风平陵人也父善周骠骑大将军开府仪同三司永富县公季父炽开皇初位太傅周史有传荣定沈深有器局容貌魁伟羙须髯便弓马初为魏文帝千牛备身周文见而竒之即授平东将军赐爵宜君县子后从周文与齐人战于北芒周军不利荣定与汝南公宇文神庆帅精骑击却齐师以军功拜上仪同寻复以军功进位开府袭爵永富县公除忠州刺史从平齐加上开府拜前将军佽飞中大夫其妻则髙祖长姊安成长公主也髙祖少与之情契甚厚荣定亦知帝有人君之表尤相推结及髙祖作相领左右宫伯使镇守天台总统露门内两厢仗卫常宿禁中遇尉迟迥初平朝廷颇以山东为意于是拜荣定为洛州总管以镇之前后赐缣四千疋西凉女乐一部及受禅来朝赐马三百匹部曲八十戸遣之坐事除名公主曰天子姊乃作田舍儿妻髙祖不得已寻拜右武候大将军上数幸其第恩锡甚厚每令尚食局日供羊一口珍味称是以佐命功拜上柱国歴位寜州刺史右武候大将军秦州总管赐呉乐一部突厥沙鉢畧寇邉以荣定为行军元帅率总管出凉州与虏战于髙越原两军相持地无水士卒渴甚至刺马血而饮死者十二三荣定仰天太息俄而澍军乃复振于是进击数挫其锋突厥惮之请盟而去赐缣万疋进爵安丰郡公复封子宪为安康郡公赐缣五千疋岁余拜右武卫大将军帝欲以为三公荣定上书固辞以西都衞霍东都梁邓为戒帝乃止前后赏赐不可胜计开皇六年卒帝为之废朝令左衞大将军元旻监防防事赙赠三千疋上谓侍臣曰吾毎欲置荣定于三事其人固让不可今欲赐之重违其志于是赠冀州刺史陈国公諡曰懿子抗嗣抗羙容仪性通率长于巧思父卒后恩遇弥厚所赐钱帛金寳亦以钜万位定州刺史检校幽州总管炀帝即位汉王谅反以为抗与通谋由是除名以其弟庆袭陈国公庆亦有姿容性和厚颇工草初封永富郡公位河东太守卫尉卿大业末为南郡太守为盗贼所害庆弟璡亦工草颇解钟律歴位颍川郡扶风太守
　　梁士彦字相如安定乌氏人也少任侠不仕州郡性刚果喜正人是非好读兵书颇渉经史周武帝将平东夏闻其勇决自扶风郡守除为九曲镇将进位上开府封建威县公齐人甚惮之后以熊州刺史从武帝拔晋州进位柱国大将军除晋州刺史及帝还齐后主亲总六军围之士彦守孤城外无声援众皆震惧士彦慷慨自若贼尽锐攻之楼堞皆尽城雉所存寻仞而已或短兵相接或交马出入士彦谓将士曰死在今日吾为尔先于是勇烈齐奋呼声动地无不一当百齐师少却乃命妻妾及军民子女昼夜修城三日而就帝率六军亦至齐师围解士彦见帝捋帝须而泣曰臣几不见陛下帝亦为之流涕时帝以将士疲倦意欲班师士彦叩马谏曰今齐人既遁众心皆动因其惧也而攻之其势必举帝从之大军遂进帝执其手曰朕之有晋州为平齐之基若不固守则事不谐矣朕无前虑惟恐后变善为我守之及齐平封郕国公进位上柱国雍州主簿宣帝即位除东南道行台徐州总管与乌丸轨禽陈将呉明彻裴忌于吕梁遂畧定淮南地髙祖作相转亳州总管尉迟迥之反以为行军总管从韦孝寛击之至河南与迥军相对令家僮梁黙等为前锋士彦继之所当皆破及迥平除相州刺史深见忌徴还京师闲居无事恃功懐怨与宇文忻刘昉等谋反将率僮仆候上享庙之际以发机复欲于蒲州起事畧取河北捉黎阳闗塞河阳路劫调布为牟甲募盗贼为战士其甥裴通知而奏之帝未发其事授晋州刺史欲观其志士彦欣然谓昉等曰天也又请仪同薛摩儿为长史帝从之后与公卿朝谒帝令执士彦忻昉等于行间诘之状犹不伏捕薛摩儿至对之摩儿具论始末云第二子刚埀泣苦谏第三子叔谐曰作猛虎湏成班士彦失色顾曰汝杀我于是伏诛时年七十二有子五人操字孟徳位上开府义郷县公早卒刚字永固位大将军通政县公泾州刺史以谏父获免徙州叔谐坐士彦诛梁黙者士彦之苍头也骁武絶人士彦毎从征伐常与黙陥阵仕周位开府开皇末以行军总管从杨素征突厥进位大将军又从平杨谅授柱国大业五年从炀帝征吐谷浑力战死之赠光禄大夫
　　元谐河南洛阳人也家世贵盛谐性豪侠有气调少与髙祖同受业于国子甚相友爱后以军功累迁大将军及髙祖为丞相引致左右谐白髙祖曰公无党援譬如水间一堵墙大危矣公其勉之髙祖受禅顾谐笑曰水间之墙竟何如也进位上大将军封乐安郡公奉诏参脩律令时吐谷浑将定城王钟利旁率骑度河连结党项诏谐为行军元帅帅总管贺娄子干等歩骑数万出鄯州趣青海邀其归路上敕曰公受朝寄总兵西下本欲自寜疆境保全黎庶非是贪无用之地害荒服之民王者之师意在仁义贼若至界首公冝晓之以此时吐谷浑引铁骑二万相遇于丰利山与谐大战击走之追奔三十里俘斩万计于是敕书谕以祸福又破其太子可博汗其名王十七人公侯十三人各率所部来防下诏褒之进上柱国别封一子县公谐拜寜州刺史颇有惠政然性刚愎好排诋不能取媚于左右尝言于上曰臣一心事主不曲取人意上曰宜终此言后以公事免时上柱国王谊有功于国与谐俱无位任每相往来有胡僧告谐谊谋反帝按其事无状慰谕释之未几谊诛谐渐被疎忌然以龙潜之旧毎预朝请恩礼无亏及平陈百寮大宴谐进曰陛下威徳远被臣前请突厥可汗为候正陈叔寳为令史今可用臣言帝曰朕平陈国本以除逆非欲夸诞公之所奏殊非朕心突厥不知山川何能警候叔寳昏醉寜堪驱使谐嘿然而退后数岁人或告谐与从父弟上开府滂临泽侯田鸾上仪同祁绪等谋反上令案其事有司奏谐谋令祁绪勒党项兵即断巴蜀时广平王雄左仆射髙颎二人用事谐欲谮去之云左执法星动已四年矣状一奏髙颎必死又言太白犯月光芒相照主杀大臣杨雄必当之谐尝与滂同谒帝谐私谓滂曰我是主人殿上者贼也因令滂望气滂曰彼云似蹲狗走鹿不如我辈有福徳云帝大怒谐滂鸾绪并伏诛籍没其家
　　虞庆则京兆栎阳人也本姓鱼其先仕赫连氏遂家灵武世为北邉豪杰父祥周灵武太守庆则防雄毅性俶傥身长八尺有胆智善鲜卑语身被重铠帯两鞬左右驰射本州豪侠皆敬惮之初以射猎为事中更折节读书常慕傅介子班仲升之为人仕周为中外府外兵参军事袭爵沁源县公越王盛讨平稽胡将班师内史下大夫髙颎与盛谋湏文武干畧者镇遏之表请庆则于是拜石州总管甚有威惠稽胡慕义归者八千余戸开皇元年歴位内史监吏部尚书京兆尹封彭城郡公营新都总监二年突厥入寇庆则为元帅讨之部分失所士卒多寒冻堕指者千余人偏将达奚长儒率骑兵二千人别道邀贼为虏所围庆则按营不救由是长儒孤军独战死者十八九上弗之责也寻迁尚书右仆射后突厥主摄图将内附请一重臣充使诏庆则往摄图恃彊庆则责以往事摄图不服其介长孙晟又说谕之摄图及弟叶防皆拜受诏因称臣朝贡请永为藩附初庆则出使帝敕曰我欲存立突厥彼送公马但取五三匹摄图见庆则赠马千匹又以女妻之帝以庆则勲髙皆无所问授上柱国公食任城县千户以彭城公廽授第二子义平陈后帝幸晋王第置酒羣臣髙颎等奉觞上寿帝曰髙颎平江南虞庆则防突厥可谓茂功矣杨素曰皆由至尊威徳所被庆则曰杨素前出兵虎牢硖石若非至尊威徳亦无尅理遂互相长短御史欲弹之帝曰今日计功为乐并不湏劾帝观羣臣宴射庆则进曰臣防赉酒令尽乐御史在侧恐醉被弹帝赐御史酒遣之出庆则奉觞上寿极欢帝谓诸公曰饮此酒愿我与公等子孙常如今日世守富贵九年转为右卫大将军寻改为右武候大将军十七年岭南人李世贤据州反议欲讨之诸将二三请行皆不许帝顾谓庆则曰位居宰相爵为上公国家有贼遂无行意何也庆则拜谢恐惧帝乃遣焉为桂州道行军总管以妇弟赵什柱为随府长史什柱先与庆则爱妻通恐事彰乃宣言庆则不欲此行帝闻之先是朝臣出征帝皆宴别礼赐遣之庆则南讨辞帝帝色不恱庆则由是怏怏不得志暨平世贤还临桂镇观眺山川形势曰此诚崄固加以足粮若守得其人攻不可拔遂使什柱驰诣京奏事观帝顔色什柱至京因告庆则谋反帝案验之于是伏诛拜什柱为大将军庆则子孝仁幼豪侠任气拜仪同领晋王亲信坐父事除名炀帝嗣位以藩邸之旧授候卫长史兼领金谷监监禁苑有巧思颇称防大业九年伐辽迁都水丞充使监运颇有功然性奢华以骆駞负函盛水养鱼而自给后或告其为不轨遂见诛
　　元胄河南洛阳人魏昭成帝之六代孙也祖顺魏濮阳王父雄武陵王胄少英果多武艺羙须眉有不可犯之色周齐王宪见而壮之引致左右数从征伐官至大将军髙祖初被徴入将受顾托先呼胄次命陶澄并委以腹心恒宿卧内及髙祖作相胄每典军在禁中又引弟威俱入侍卫周赵王招谋害髙祖髙祖不之知乃将酒肴诣其宅赵王引帝入寝室左右不得从唯杨与胄兄弟坐于戸侧赵王令其二子进因将刺髙祖及酒酣赵王欲生变以佩刀子刺连防髙祖将为不利胄进曰相府有事不可久留赵王呵之曰我与丞相言汝何为者叱之使却胄瞠目愤气扣刀入卫赵王问其姓名胄以实对赵王曰汝非昔事齐王者乎诚壮士也因赐之酒曰吾岂有不善之意邪卿何猜警如是赵王伪吐将入后閤胄恐其为变扶令上座如此者再三赵王称喉干命胄就厨取饮胄不动防滕王逌后至髙祖防阶迎之胄耳语劝髙祖速去帝犹不悟曰彼无兵马复何能为胄曰兵马悉他家物一先下手大事便去胄不辞死死何益邪复入座胄闻屋后有被甲声遽请曰相府事殷公何得如此因扶髙祖下牀趣而去赵王将追髙祖胄以身蔽戸王不得出髙祖及门胄自后而至赵王恨不时发弹指出血及诛赵王赏赐不可胜计髙祖受禅封武陵郡公拜左卫将军寻迁右衞大将军髙祖从容曰保防朕躬成此基业元胄功也歴豫亳浙三州刺史时突厥屡为邉患朝廷以胄素有威名拜灵州总管北夷甚惮焉徴为右卫大将军亲顾益隆尝正月十五日髙祖与近臣登髙时胄下直驰诏召之及见谓曰公与外人登髙未若就朕也赐宴极欢晋王广每致礼焉房陵王之废也胄预其谋髙祖正穷东宫事左卫大将军元旻苦谏杨素乃谮之髙祖大怒执旻于仗胄时当下直不去因奏曰臣向不下直者为防元旻耳复以此言激怒髙祖髙祖遂诛旻蜀王秀之得罪胄坐交通除名炀帝即位不得调时慈州刺史上官政坐事徙岭南将军邱和亦以罪废胄与和有旧因数从之游酒酣谓和曰上官政诚壮士也今徙岭表得无大事乎因自拊腹曰若是公者不徒然矣和明日奏之胄竟坐死于是徴政为骁骑将军和代州刺史
　　达奚长儒字富仁代人也祖俟魏定州刺史父庆骠骑大将军仪同三司长儒少懐节操胆烈过人年十五袭爵乐安公周文引为亲信以长儒质直防朴授子都督累迁抚军将军平蜀之役常为先锋攻城野战所当必破天和中除渭南郡守位骠骑大将军开府仪同三司从武帝平齐迁上开府进爵成安郡公别封一子县公宣政元年除左将军勇猛中大夫后与乌丸轨围陈将呉明彻于吕梁陈遣刘景率劲勇为声援轨令长儒拒之长儒乃取车轮数百系以大石沈之清水连毂相次以待之景船舰碍轮不得进长儒乃纵骑兵水陆俱进大破之获明彻以功进大将军寻授行军总管北廵沙塞卒与虏遇大破之髙祖作相王谦举兵于蜀沙氐杨永安扇动利兴武文沙龙等六州以应谦诏长儒击破之谦二子自京师逃归其父长儒并捕斩之髙祖受禅进位上大将军进封蕲春郡公开皇三年突厥沙鉢畧可汗开弟叶防及藩那可汗宼掠西南诏以长儒为行军总管击之遇于周槃众寡不敌军中大惧长儒慷慨神色愈烈为虏所冲突散而复聚且战且行转鬬三日五兵咸尽士卒以拳欧之手皆见骨杀伤万计虏气稍夺于是解去长儒身被五疮通中者二战士死伤十八九突厥本欲大掠秦陇既逢长儒兵皆力战虏意大沮明日于战处焚尸恸哭而去髙祖下诏褒羙授上柱国余勲廻授一子其战亡将士皆赠官三转子孙袭之歴寜郦二州刺史母忧去职长儒性至孝水浆不入口五日毁悴过礼殆将灭性天子嘉叹起为夏州总管匈奴惮之不敢窥塞以病免又除襄州总管转兰州帝遣凉州总管独孤罗原州总管元褒灵州总管贺若谊等发卒备胡皆受长儒节度长儒率众出祁连山北西至蒲类海无虏而还复转荆州总管三十六州诸军事帝谓之曰江陵要害国之南门今以委公朕无虑也岁余卒官諡曰威子暠大业中位太仆少卿
　　贺娄子干字万寿本代人也随魏氏南迁世居闗右祖道成魏侍中太子太傅父景贤右卫大将军子干少以骁武知名仕周累迁少司水以勤劳封思安县子大象中除秦州刺史进爵为伯及尉迟迥为乱子干从韦孝寛讨之遇贼围懐州子干与宇文述等击破之髙祖大恱手书慰勉其后每战先登及破邺城与崔度逐迥至楼上进位上开府封武川县公以忠安县伯别封子皎开皇元年进爵钜鹿郡公其年吐谷浑寇凉州子干以行军总管从上柱国元谐击之功最优诏褒羙即令子干镇凉州其年突厥寇兰州子干拒之至可洛峐山与贼相遇贼众甚盛子干阻川为营贼军不得水数日人马甚弊纵击大破之于是册授上大将军徴授营新都副监寻拜工部尚书其年突厥复犯塞以行军总管从窦荣定击之子干别路破贼髙祖嘉之遣优诏劳勉之子干请入朝诏令驰驿奉见吐谷浑复寇邉命子干讨之入掠其国二旬而还髙祖以陇西频被寇掠甚患之又彼俗不设村坞敕子干勒人为堡营田积谷以备不虞子干上书曰比见屯田之所获少费多但陇右之人以畜牧为事若更屯聚弥不获安但使镇戍连接烽候相望人虽散居必无所虑帝从之帝以子干习邉事授榆闗总管迁云州刺史甚为虏所惮后数年突厥雍虞闾遣使请防并献羊马诏以子干为行军总管出西北道应接之还拜云州总管以突厥所献马百匹羊千口以赐之乃下书曰自公守北门风尘不警突厥所献还以赐公母忧去职朝廷以榆闗重镇寻起视事卒官髙祖伤惜久之赠懐魏等四州刺史諡曰懐子善住嗣子干兄诠亦有才器位银青光禄大夫郑纯深等三州刺史北地太守东安郡公
　　史万岁京兆杜陵人也父静周沧州刺史万岁少英武善骑射趫捷若飞好读兵书兼精占候年十五逢周齐战于芒山万岁从父在军旗鼓正相望万岁令左右趣装急去俄而周兵大败其父由是竒之及平齐之役其父战没万岁以忠臣子拜开府仪同三司袭太平县公尉迟迥之乱万岁从梁士彦击之军次冯翊见羣鴈飞来万岁谓士彦曰请射行中第三者既射之应而落三军莫不恱服及与迥军遇每战先登邺城之阵官军稍却万岁乃驰马奋击杀数十人众亦齐力官军复振迥平以功拜上大将军开皇初大将军尔朱勣以谋反伏诛万岁颇渉疑贰坐除名配敦煌为戍卒其戍主甚骁武每单骑深入突厥中輙大尅获突厥莫敢当其人颇自矜负数骂辱万岁万岁患之自言亦有武用戍主试令骑射笑曰小人定可万岁因请弓马复掠突厥中大得六畜而归戍主始善之每与同行輙入突厥数百里名慑北夷窦荣定之击突厥也万岁诣辕门请自效荣定素闻其名见而大恱因使人谓突厥曰士卒何罪过令杀之但当各遣一壮士决胜负尔突厥许诺乃遣二骑挑战荣定遣万岁出应之万岁驰斩其首而还突厥大惊引军而去由是拜上仪同领车骑将军平陈之役以功加上开府及髙智慧等作乱于江南万岁以行军总管从杨素击之万岁率众二千自东阳别道而进逾岭越海攻陥溪洞不可胜数前后七百余战转鬬千余里寂无声问者十旬远近皆以万岁为没万岁以水陆阻絶信使不通乃置书竹筒中浮之于水汲者得之以言于素素大恱上其事髙祖嗟叹赐其家钱十万还拜左领军将军先是南寜夷爨翫防拜昆州刺史既而复叛遂以万岁为行军总管击之入蜻蛉川经弄冻次小防弄大防弄至于南中贼前后屯据要害万岁皆击破之行数百里见诸葛亮纪功碑铭其背曰万岁之后胜我者过此万岁令其左右倒其碑而进度西弭河入渠滥川行千余里破其三十余部诸夷大惧遣使请防献明珠径寸于是勒碑颂羙隋徳万岁遣使驰奏请将爨翫入朝诏许之爨翫隂有二心不欲诣阙因赂万岁以金寳万岁于是舍爨翫而还蜀王时在益州知其受赂将索之万岁闻之悉以所得金寳沈之于江索无所获以功进柱国晋王广甚钦敬之待以交友之礼上知为晋王所善令万岁督晋王府军事明年爨翫复反蜀王奏万岁受赂纵贼致生邉患上令穷治之事皆验罪当死上数之曰受金放贼重劳士马卿岂社稷之臣也万岁曰臣留爨翫者恐其州有变留以镇抚臣还至泸水诏书方到由是不将入朝实不受赂上以万岁心有欺隐大怒顾有司曰必斩是万岁惧而服罪顿首请命左仆射髙颎左卫大将军元旻等进谏曰史万岁雄畧过人毎行兵用师之处未尝不身先士卒尤善抚御虽古名将未能过也上意稍解于是除名为民岁余复官爵拜河州刺史复领行军总管以备胡开皇末突厥达头可汗犯塞上令晋王广与杨素出灵武道汉王谅与万岁出马邑道万岁率柱国张定和大将军李药王杨义臣等出塞至大斤山与虏遇达头遣使问曰隋将为谁候骑报曰史万岁也突厥复问曰得非敦煌戍卒乎候骑曰是也达头惧而引去万岁驰追百余里乃及击大破之逐北入碛数百里虏遁逃而还杨素害其功因谮万岁云突厥本不寇于塞上畜牧耳遂寝其功万岁数抗表陈状上未之晤防上从仁夀宫初还京师废皇太子穷东宫党与上问万岁所在万岁实在朝堂杨素见上方怒因谮之曰谒东宫矣以激怒上上谓为信然令召万岁时所将士卒在朝堂称寃者数百人万岁谓之曰我今日为汝极言于上既见上言将士有功为朝廷所抑词气愤厉忤上上大怒令左右防杀之既而悔之已不及矣因下诏数其罪状万岁死之日天下士庶闻者识与不识莫不寃惜之万岁为将不治营伍令士卒各随所安无警夜之备虏亦不敢犯临阵对敌应变无方号为良将子懐义嗣
　　刘方京兆长安人也性刚决有胆气仕周承御上士以战功拜上仪同髙祖为丞相方从韦孝寛破尉迟迥于相州以功加开府赐爵河隂县侯髙祖受禅进爵为公开皇三年从卫王爽破突厥于白道进位大将军后歴甘二州刺史仁夀中交州俚人李佛子作乱据越王故城左仆射杨素言方有将畧于是诏方为交州道行军总管统二十七营而进法令严肃然仁而爱士长史度支侍郎敬徳亮从军至尹州疾甚不得进留之州馆分别之际方哀其危笃流涕呜咽感动行路论者多之称为良将至都隆岭遇贼方遣营主宋纂何贵严愿等破之进兵临佛子先令人谕以祸福佛子乃防送于京师其有桀黠恐为乱者皆斩之寻授驩州道行军总管以尚书右丞李纲为司马经畧林邑方遣钦州刺史甯长真驩州刺史李晕上开府秦雄以歩骑出越常方亲率大将军张愻司马李纲舟师趣比景大业元年正月军至海口林邑王梵志遣兵守险方击走之师次阇黎江据南岸立栅方盛陈旗帜击金鼔贼惧而溃既度江行三十里贼乘巨象四面而至方以弩射象象中疮却蹂其阵贼奔栅因攻破之俘贼万计于是济区粟进至大缘江前后逢贼每战必擒经马援铜柱南行八日至其国都林邑王梵志弃城奔海获其庙主金人汚其宫刻石纪功而还士卒脚肿死者十四五方在道遇患卒帝甚伤惜之下诏褒羙赠上柱国卢国公子通仁嗣开皇中有冯昱王杨武通陈永贵房兆俱为邉将名显当时昱并不知何许人昱多权畧有武艺髙祖初为丞相以行军总管与王谊李威等讨平叛蛮拜柱国开皇初又以行军总管屯乙弗泊备胡每战常大尅捷骁勇善射毎以行军总管屯兵江北以御陈为陈人所惮伐陈之役及髙智慧反攻讨皆有殊绩位柱国白水郡公武通农华隂人性果烈善骑射数以行军总管讨西南夷以功封白水郡公拜左武卫将时党项羌屡为邉患朝廷以其有威名使镇邉歴岷兰二州总管复与周法尚讨嘉州叛獠法尚军初不利武通为贼断归路于是束马悬车出贼不意频战破之贼知其孤军无援倾部落而至武通转鬬数百里为贼所拒四靣路絶武通轻骑挑战坠马为贼所执杀而噉之永贵陇右胡人夲姓白以勇烈为髙祖所亲爱数以行军总管领邉每战必单骑陥阵位柱国兰利二州总管封北陈郡公兆代人夲姓屋引氏刚毅有武畧频为行军总管攻胡以功位至柱国徐州总管并史失其事
　　杜彦云中人也父迁葛荣之乱徙家于豳彦性勇决善骑射仕周以军功累迁陇州刺史赐爵永安县伯髙祖为丞相从韦孝寛击尉迟迥以功进位上开府改封襄武县侯拜魏郡太守开皇初授丹州刺史进爵为公徴为左武卫将军平陈之役以行军总管与韩禽虎相继而进及陈平赐物五千叚粟六千石进位柱国赐子寳安爵昌阳县公髙智慧等之作乱复以行军总管从杨素讨平之斩其渠帅贼李陁拥众据彭山彦击破之斩陁传其首又击徐州宜丰二洞悉平赐奴婢百余口拜洪州总管有能名及云州总管贺娄子干卒上悼惜者久之因谓侍臣曰榆林国之重镇安得子干之辈乎后数日上曰莫过杜彦于是徴拜云州总管北夷畏惮胡马不敢至塞后朝廷追录前功赐子宝防爵承县公十八年辽东之役以行军总管从汉王至营州上以彦晓习军旅令总统五十营事及还拜朔州总管突厥寇云州上令杨素击走之犹恐为邉患复拜彦云州总管以疾徴还卒子宝防大业末至文城郡丞
　　周摇字世安河南洛阳人也其先与魏同源初姓普乃及居洛阳改为周氏曾祖拔拔祖右六肱俱为北平王父恕延歴行台仆射南荆州总管摇少刚毅有武艺性谨厚动遵法度仕魏位开府仪同三司周闵帝受禅赐姓车非氏封金水郡公歴鳯楚二州刺史吏民安之从平齐以战功超授柱国进封夔国公未几拜晋州总管时髙祖为定州总管文献皇后自京师赴州路经摇所主礼甚薄既而白后曰公廨甚富于财限法不敢輙费又王臣无得効私其质直如此髙祖以其奉法每嘉之及为丞相徙封济北郡公拜豫州总管髙祖受禅复姓周氏开皇初突厥寇邉燕蓟多被其患前总管李崇为虏所杀上思所以镇之曰无以加周摇拜为幽州总管六州五十镇诸军事摇脩鄣塞谨斥候邉人安之徙夀襄二州总管俱有能名进上柱国以老乞骸骨上劳之曰公歴仕三代保兹遐夀良足善也赐坐褥归第终于家諡曰恭
　　独孤楷字脩则不知何许人也夲姓李氏父屯从齐神武与周文战于沙苑神武败绩屯因为柱国独孤信所禽配为仕伍给使信家渐得亲近因赐姓独孤氏楷少谨厚便弄马槊为宇文防执刀数从征伐赐爵广阿县公拜右侍下大夫从韦孝寛平淮南以功赐子景云爵西河县公髙祖为丞相进开府领亲信兵及受禅拜右监门将军进封汝阳郡公仁夀初出为原州总管时蜀王秀镇益州上徴之犹豫未发朝廷恐秀生变拜楷益州总管驰传代之秀果有异志楷讽谕久之乃就路楷察秀有悔色因勒兵为备秀至兴乐去益州四十余里将反袭楷密使觇之知不可犯而止楷在益州甚有惠政蜀中父老于今称之炀帝即位转并州总管遇疾防明上表乞骸骨帝曰公先朝旧臣卧以镇之无劳躬亲簿领也以其长子淩云监省郡事其见重如此转长平太守卒諡曰恭子淩云平云彦云皆知名楷弟盛右屯衞将军于江都死节列在忠义传
　　乞伏慧字令和马邑鲜卑人也祖周魏银青光禄大夫父纂金紫光禄大夫并为第一领人酋长慧少慷慨有大节便弓马好鹰犬齐文襄时为行台左丞累迁太仆卿自永寜县公封宜人郡王其兄贵和又以军功为王一门二王称为贵显周武平齐授使持节开府仪同大将军拜佽飞右旅下大夫转熊渠中大夫从韦孝寛击尉迟惇于武陟以功授大将军及破尉迟迥进位柱国赐爵西河郡公请以官爵让兄朝廷不许论者义之髙祖受禅拜曹州刺史曹土旧俗人多奸隐戸口簿帐恒不以实慧下车按察得戸口数万迁凉州总管先是突厥屡为寇抄慧严警烽燧远为斥候虏竟不入境后为荆州总管又领潭桂二州总管三十一州诸军事其俗轻剽慧躬行朴素以矫之风化大洽曾见人以簺捕鱼者出绢买而放之其仁心如此百姓羙之号其处曰西河公簺炀帝即位为天水太守大业五年征吐谷浑郡濵西境人苦劳役又遇帝西廵坐御道不整献食疎薄帝大怒命左右斩之见其无发乃释之除名卒于家张威不知何许人也父琛魏农太守威少倜傥有大志善骑射膂力过人仕周以军功位柱国京兆尹封长夀县公王谦作乱髙祖以威为行军总管从梁睿击之军次通谷谦守将李三王拒守睿以威为先锋三王闭垒不战威令人激怒之三王果出阵威令壮士奋击三王军溃大兵继进至开远谦将赵俨众十万连营三十里威凿山通道攻其背俨败走追至成都及谦平进位上柱国庐州总管髙祖受禅拜幽洛二州总管改封晋平郡公寻拜河北道行台仆射后督晋王军府事迁青州总管在青州颇事产业遣家奴于人间鬻芦菔根其奴缘此侵扰百姓上深加谴责坐废于家后从上祠泰山至洛阳上责让之因问威所执笏安在威顿首曰臣负罪无顔复执谨蔵于家上曰可持来威明日奉笏以见上曰公虽不遵法度功効实多今还公笏于是复拜洛州刺史后改封皖城郡公转相州刺史卒子植大业中位至虎贲郎将
　　和洪汝南人也勇烈过人仕周以军功位车骑大将军仪同三司时龙州蛮任公忻李国立等聚众为乱刺史独孤善不能御朝议以洪有武畧代善为刺史月余斩公忻国立等皆平之后从武帝平齐位上仪同赐爵北平侯拜左勲曹下大夫柱国王轨之禽呉明彻也洪有功焉加位开府迁折冲中大夫尉迟迥作乱洪以行军总管从韦孝寛击之以功封广武郡公时东夏初平物情尚梗髙祖以洪有威名令领冀州事甚得人和后拜泗州刺史属突厥寇邉诏洪为北道行军总管击走之追虏至碛而还后迁徐州总管卒
　　隂夀字罗云武威人也父暠周夏州刺史夀少果烈有威干性谨厚重然诺从周武帝平齐位开府髙祖为丞相引为掾尉迟迥作乱髙祖以韦孝寛为元帅击之令夀监军时孝寛有疾不能亲总戎事每卧帐中遣妇人传教命三军纪纲皆决于夀以功进位上柱国寻拜幽州总管封赵国公先是有髙宝寜者齐氏之疎属有筹算在齐久镇黄龙及齐灭周武拜为营州刺史性桀黠甚得华夷心及髙祖作相遂连结契丹靺羯举兵反帝以中原多故未遑进讨谕之不下开皇初又引突厥攻围北平至是令夀讨之寳寜弃城奔于碛北黄龙诸县悉平夀班师留开府成道昂镇之夀患寳寜攻道昂乃重购之未行间寳寜果为其下所杀北邉遂安后卒官赠司空子世师嗣世师少有节槩性忠厚多武艺弱冠以功臣子累加超擢拜仪同炀帝嗣位拜张掖太守深为戎狄所惮后拜楼烦太守迁左翊卫将军与代王留守京师及唐师至世师自以世荷隋恩又藩邸之旧遂勒兵拒守月余不下及城平与京兆郡丞骨仪等见诛骨仪天竺胡人性刚鲠有不可夺之志开皇初为侍御史处法平当不为势利所廻炀帝嗣位迁尚书左司郎于时朝政渐乱货贿公行凡当枢要之职无问贵贱并家累金寳天下士夫莫不变节而仪励志守常介然独立帝嘉其清苦超拜京兆郡丞公方弥着时刑部尚书卫元兼领京兆拜内史颇行诡道輙为仪所执正元虽不便之不能伤及唐兵至元恐祸及辞以老病仪与世师同心叶契父子并诛其后絶世师有子智等各以年防获全
　　杨义臣代人也夲姓尉迟氏父崇仕周为仪同大将军以兵镇恒山时髙祖为定州总管崇知帝相貌非常每自结纳帝甚亲待之及为丞相尉迟迥作乱崇以宗族故自囚遣使请罪髙祖下书慰谕之即令驰驿入朝恒置左右开皇初封秦兴公岁余从行军总管达奚长儒击突厥于周槃力战而死赠大将军豫州刺史以义臣袭崇官爵时义臣尚防养于宫中未弱冠奉诏宿卫如千牛者数年赏赐甚厚上尝言及恩旧顾义臣嗟叹久之因下诏赐义臣姓杨氏编之属籍为皇从孙未几拜陕州刺史义臣性谨厚能骑射有将领才后突厥达头可汗犯塞以行军总管出白道大破之明年突厥又寇邉义臣撃之追至大斤山与虏遇时太平公史万岁亦至与义臣合击大破之万岁为杨素所陥义臣功竟不录炀帝嗣位汉王谅反时代州总管李景被谅将乔钟葵所围义臣时为朔州总管奉诏救之钟葵见义臣兵少悉众拒之时钟葵亚将王拔骁勇善用矟射者不能中每以数骑陥阵义臣患之募能当拔者有车骑将军杨思恩请当之义臣见思恩气貌雄勇顾之曰壮士也赐以巵酒思恩望见拔立于阵后投觞于地策马赴之再往不尅所从骑士退思恩为拔所杀拔遂乘之义臣军北者十余里于是购得思恩尸义臣哭之甚恸三军莫不下泣所从骑士皆腰斩义臣自以兵少悉取军中牛驴得数千头复令数百人人持一鼔潜驱之磵谷间出其不意义臣晡后复与钟葵战兵初合命驱牛驴者疾进一时鸣鼔埃尘张天钟葵军不知所以以为伏兵发因大溃纵击破之以功进位上大将军累迁太仆卿从征吐谷浑令义臣屯琵琶峡连营八十里南接元夀北连叚文振合围吐谷浑主于覆袁川复从征辽东以军将指肃慎道至鸭渌水与乙支文徳战每为先锋一日七捷后与诸军俱败竟坐免俄而复位明年以为军副与大将军宇文述趣平壤至鸭渌水会杨元感作乱班师检校赵郡太守祅贼向海公作乱寇扶风安定间义臣奉诏击平之寻从帝复征辽东进位左光禄大夫时勃海髙士达清河张金称并相聚为盗攻陥郡县帝遣将军叚达讨之不能尅诏义臣率辽东还兵击之大破士达斩金称又收防贼入豆子防讨贼格谦禽之以状闻奏帝恶其威名遽追入朝贼由是复盛义臣以功进位光禄大夫寻拜礼部尚书卒于官
　　皇甫诞字元虑安定三水人也父璠周随州刺史自有传诞少刚毅有器局开皇中累迁治书侍御史朝臣无不肃惮焉后为尚书左丞时汉王谅为并州总管朝廷盛选寮佐拜诞并州总管司马总府政事一以谘之谅甚敬焉及炀帝即位谅用谘议王頍谋发兵作乱诞数谏止谅不纳诞因流涕以死固请谅怒囚之及杨素将至谅屯清凉以拒之谅主簿豆卢毓出诞于狱协谋闭城拒谅谅袭击破之并抗节遇害帝以诞亡身殉国嘉悼者久之诏赠柱国封义公諡曰明子无逸嗣寻为淯阳太守甚有声称大业初令行旧爵例除以无逸诚义之后赐爵平舆侯入为刑部侍郎守右武卫将军初汉王谅之反州县莫不响应有岚州司马陶世模繁畤令敬钊并抗节不从世模京兆人性明敏有器干仁夀初为岚州司马谅反刺史乔钟葵将赴之世模以义拒之临之以兵辞气不挠钟葵义而释之军吏请斩之于是被囚及谅平拜开府授大兴令从卫元击杨元感以功进位银青光禄大夫钊字积善河东蒲坂人父元约周布宪中大夫钊仁夀中为繁畤令甚有能名汉王谅反师陥其城贼帅墨弼执送伪将乔钟葵署为代州总管司马钊正色拒之誓之以死防钟葵败钊遂免卒于朝邑令
　　裴矩字大河东闻喜人也父讷之齐太子舍人矩襁褓而孤及长好学颇爱文藻有智数世父让之谓曰观汝神识足成才士欲求官达当资干世之务矩由是始留情世事仕齐为髙平王文学齐亡不得调髙祖为定州总管补记室甚亲敬之以母忧去职及帝作相遣使驰召之参相府记室事及受禅迁给事郎奏舍人事伐陈之役领元帅记室既破丹阳晋王广令矩与髙颎收陈图籍明年奉诏廵抚岭南未行而髙智慧汪文进等作乱呉越道闭上难遣矩行矩请速进上许之行至南康得兵数千人时俚师王仲宣逼广州遣其部将周师举围东衡州矩与大将军鹿愿赴之贼立九栅屯大庾岭共为声援矩进击破之贼惧释东衡州据原长岭又击败之遂斩师举进军自南海拔广州仲宣惧而溃散矩所绥集者二十余州又承制署渠帅为刺史县令及还上大悦命升殿劳苦之谓髙颎杨素曰韦洸将二万兵不能早度岭每患其兵少裴矩以三千弊卒径至南海有臣若此朕亦何忧以功拜开府赐爵闻喜县公赉物二千叚除戸部侍郎迁内史侍郎时突厥彊盛都蓝可汗妻大义公主即宇文氏女由是数为邉患后因公主与从胡私通长孙晟先发其事矩请出使说都蓝显戮宇文氏上从之竟如其言公主见杀后都蓝与突利可汗构难屡犯亭鄣诏太平公史万岁为行军总管出定襄道以矩为行军长史破达头可汗于塞外万岁被诛功竟不录上以啓民可汗初附令矩抚慰之还为尚书左丞其年文献皇后崩太常旧无仪注矩与牛李百药等据齐礼参定转吏部侍郎名为称职炀帝即位营建东都矩职脩府省九旬功就时西域诸蕃多至张掖与中国交市帝令矩掌其事矩知帝方勤远畧诸胡至者矩诱令言其国俗山川险易撰西域图记三卷入朝奏之其序曰臣闻禹定九州导河不逾积石秦兼六国设防止于临洮故知西胡杂种僻居遐裔礼敎之所不及书典之所罕传自汉氏兴基开拓河右始称名号者有四十六国其后分立乃五十五王仍置校尉都防以存招抚然叛服不恒屡经征战后汉之世频废此官虽大宛以来畧知戸数而诸国山川未有名目至如姓氏风土服章物产全无纂录世所弗闻复以春秋递谢年代久远兼并诛讨互有兴亡或地是故邦改从今号或人非旧类同袭昔名兼复部人交错封疆移改戎狄音殊事难穷验于阗之地葱岭以东考于前史三十余国其后更相屠灭仅有十存自余沦没埽地俱尽空有邱墟不可记识皇上应天育物无隔华夷率土黔黎莫不慕化风化所及日入以来职贡皆通无远不至臣既因抚纳监知闗市寻讨书籍访采胡人或有所疑即详众口依其夲国服饰仪刑王及庶人各显容止即丹青模写为西域图记共成三卷合四十五国仍别造地图穷其要害从西倾以去北海之南纵横所亘将二万里谅由富商大贾周游经渉故诸国之事罔不徧知复有幽荒远地卒访难晓不可凭虚是以致阙而二汉相踵西域为传户人数十即称国王徒有名号有乖其实今者所编皆余千戸利尽西海多产珍异见山居之属非有国名及部落小者多亦不载发自敦煌至于西海凡为三道各有襟帯北道从伊吾经蒲类海铁勒部突厥可汗庭度北流河水至拂菻国达于西海其中道从髙昌焉耆龟兹疎勒度葱岭又经防汗苏勒沙那国康国曹国何国大小安国穆国至波斯达于西海其南道从鄯善于阗朱俱波渴槃陁度葱岭又经防密吐火罗挹怛忛延漕国至北婆罗门达于西海其三道诸国亦各自有路南北交通其东安国南婆罗门国等并随其所往诸处得达故知伊吾髙昌鄯善并西域之门戸也总凑敦煌是其咽喉之地以国家威徳将士骁雄泛蒙汜而扬旌越昆仑而跃马易如反掌何往不至但突厥吐谷浑分领羌胡之国为其拥遏故朝贡不通今并商人密送诚款引领翘首愿为臣妾圣情含养泽及普天服而抚之务在安辑故皇华遣使弗勤兵车诸蕃既从突厥可灭混一戎夏其在兹乎不有所记无以表威化之远也帝大恱赐物五百叚每日引矩至御坐亲问西方之事矩盛言胡中多诸寳物吐谷浑易可并吞帝由是甘心将通西域西夷经畧咸以委之复迁黄门侍郎复令往张掖引致西蕃至者十余国大业二年帝有事于恒岳咸来助祭帝将廵河右复令矩往敦煌矩遣使说髙昌王麴伯雅及伊吾吐屯设等防以厚利导之使入朝及帝西廵次燕支山髙昌王伊吾设等及西蕃胡二十七国谒于道左皆令佩金玉被锦罽焚香奏乐歌舞諠噪复令张掖武威士女盛饰纵观填咽周亘数十里以示中国之盛帝见而大悦竟破吐谷浑拓地数千里并遣兵戍之每岁委输巨亿万计诸蕃惧慑朝贡相续帝谓矩有绥懐畧进位银青光禄大夫其年冬帝幸东都矩以蛮夷朝贡者多讽帝令都下大戏徴四方奇技异艺陈于端门街衣锦绮珥金紫者以十万数又勒百官及百姓士女列坐棚阁而纵观焉皆被服鲜丽终月而罢又令交市店肆皆设帷帐盛酒食遣掌蕃率蛮夷与人贸易所至处悉令邀延就坐醉饱而散蛮夷嗟叹谓中国为神仙帝称矩至诚谓宇文述牛曰裴矩凡所陈奏皆朕之成算朕未发矩輙以闻自非奉国孰能若是帝遣将军薛世雄城伊吾令矩共往经畧矩讽谕西域诸国曰天子为蕃人交易县远所以城耳咸以为然不复来竞及还赐钱四十万矩又白状令反间射匮潜攻处罗后处罗为射匮所迫竟随使者入朝帝大悦赐矩貂裘及西域珍器从帝廵塞北幸啓民帐时髙丽遣使先通于突厥啓民不敢隠引之见帝矩因奏曰髙丽夲孤竹国周代以之封箕子汉世分为三郡晋氏亦统辽东今乃不臣列为外域故先帝欲征之久矣但以杨谅不肖师出无功当陛下时安得不事使此冠帯之境仍为蛮貊之乡乎今其使朝于突厥亲见啓民合国从化必惧皇灵之远畅虑后服之先亡胁令入朝当可致也帝曰如何矩曰请靣诏其使者放还夲国遣语其王令速朝觐不然者当率突厥即日诛之帝纳焉髙元不用命始建征辽东之策王师临辽以夲官领虎贲郎将明年复从至辽东兵部侍郎斛斯政亡入髙丽帝令矩兼掌兵事以前后从度辽功进位右光禄大夫时皇纲不振人皆变节左翊卫大将军宇文述内史侍郎虞世基等用事文武多以货贿唯矩守常无赃秽之响以是为世所称后以杨元感初平帝令矩安集陇右因之防寜存问曷萨那部落遣阙达度设寇吐谷浑频有虏获部落致富还而奏状帝大赏之后从至懐远镇诏防北蕃军事矩以始毕可汗部众渐盛献策分其势将以宗女嫁其弟叱吉设拜为南面可汗叱吉不敢受始毕闻而渐怨矩又曰突厥夲淳易可离间由其内多有羣胡尽皆桀黠敎导之耳臣闻史蜀胡悉尤多奸计幸于始毕请诱杀之帝曰善矩因遣人告胡悉曰天子大出珍物今在马邑欲共蕃内多作交闗若前来者即得好物胡悉信之不告始毕率其部落尽驱六畜争进冀先互市矩伏兵马邑诱而斩之诏报始毕曰史蜀胡悉忽领部落走来至此云背可汗请我容纳今已斩之故令往报始毕亦知其状由是不朝十一年帝北廵狩始毕率骑数十万围帝于鴈门诏矩与虞世基宿朝堂以待顾问及围解从至东京属射匮可汗遣其犹子率西蕃诸胡朝贡诏矩宴接之寻从幸江都宫时四方盗贼蜂起郡县上奏者不可胜计矩言之帝怒遣矩诣京师接诸蕃客以疾不行及唐兵入闗帝遣虞世基就宅问矩方畧矩曰太原有变京畿不静遥为处分恐失事机唯愿銮舆早还俄而骁衞大将军屈突通败问至矩以闻帝失色矩素勤谨未尝忤物又见天下方乱恐为身祸其待遇人多过其所望故虽厮役皆得其欢心时从驾骁果数有逃散帝忧之以问矩矩曰今车驾留此已经二年骁果之徒尽无家口人无匹合则不能安臣请聼兵士于此纳室帝大喜曰公定多智此奇计也因令矩检校为将士等娶妻矩召江都境内寡妇及未嫁妇女皆集宫监又召诸将帅及兵等恣其所取因聼自首先有奸通妇女及尼女官等并即配之由是骁果等悦咸相谓曰裴公之惠也宇文化及反矩晨起朝至坊门遇逆党数人控矩马诣孟景所贼皆曰不闗裴黄门既而化及从百余骑至矩迎拜化及慰谕之令矩参定仪注推秦王子浩为帝以矩为侍内随化及至河北化及僭帝号以矩为尚书右仆射加光禄大夫封蔡国公为河北道宣抚大使及宇文氏败为窦建徳所获以矩隋代旧臣遇之甚厚复以为吏部尚书转尚书右仆射建徳起自羣盗未有节文矩为之制定朝仪旬月之间宪章颇拟于王者建徳大悦及建徳败时矩与其将曹旦等于洛州留守旦长史李公淹及唐使人魏徴等说旦及齐善行令矩归顺旦等从之乃令矩与征公淹领旦及八玺举山东之地归防授左庶子转詹事戸部尚书卒裴仁基字徳夲河东人也祖伯凤周汾州刺史父定上仪同仁基少骁武便弓马平陈之役以亲衞从征先登陥阵拜仪同赐物千叚以夲官领汉王谅府亲信谅反仁基苦谏见囚谅败超拜防军后改授虎贲郎将从将军李景讨叛蛮向思多于黔安以功进银青光禄大夫击破吐谷浑加授金紫光禄大夫斩获冦掠靺鞨拜左光禄大夫从征髙丽进位光禄大夫李密据洛口帝令仁基为河南道讨捕大使据虎牢拒密仁基见彊冦在前士卒劳弊所得军资即用分赏监军御史萧懐静止之众咸怒懐静懐静又隂持仁基长短欲有奏劾仁基惧杀懐静以其众归密密以为河东郡公其子行俨骁勇善战密复以为綘郡公甚相委昵王世充以河东食尽悉众诣偃师求决战密与诸将计仁基曰世充尽锐而至洛下必虚可分兵守其要路令不得东简精兵三万傍河西出以逼东都世充却还我且案甲世充重出我又逼之如此则我有余力彼劳奔命兵法所谓彼出我归彼归我出数战以疲之多方以误之者也密曰公知其一不知其二东都兵马有三不可当器械精一也决计而来二也食尽求鬬三也我按兵畜力以观其弊彼求鬬不得欲走无路不过十日世充之首可悬于麾下单雄信等诸将轻世充皆请战仁基苦争不得密难违诸将言战遂大败仁基为世充所虏世充以仁基父子并骁勇深礼之以兄女妻行俨及僭尊号署仁基为礼部尚书行俨为右衞大将军行俨每战所当皆披靡号万人敌世充惮其威名颇加猜防仁基知之甚不自安遂与世充所署尚书左丞宇文儒童尚食直长陈谦秘书丞崔徳夲等谋令陈谦于上食之际持匕首劫世充行俨以兵应之事定然后辅越王侗事临发将军张童告之俱为世充所杀
　　斛斯政广牧富昌人也祖椿魏太傅父恢散骑常侍新蔡郡公政明悟有器干开皇中以军功授仪同甚为杨素所礼大业中位尚书兵曹郎渐见委遇元感兄弟俱与之交辽东之役兵部尚书叚文振卒侍郎明雅复以罪废帝弥属意于政寻迁兵部侍郎称为干理元感之反政与通谋及元纵等亡归亦政之计及帝穷元纵党与政亡奔髙丽明年帝复东征髙丽请和遂送政锁至京师以告庙左翊衞大将军宇文述请变常法行刑帝许之以政出金光门缚之于柱公卿百寮并亲击射脔其肉多有噉者然后烹焚扬其骨灰
  </div>
  <div class="pagination">
   <a href="通志_page129.html">
    上一页
   </a>
   <span>
    ...
   </span>
   <a href="通志_page125.html">
    125
   </a>
   <a href="通志_page126.html">
    126
   </a>
   <a href="通志_page127.html">
    127
   </a>
   <a href="通志_page128.html">
    128
   </a>
   <a href="通志_page129.html">
    129
   </a>
   <span class="current-page">
    130
   </span>
   <a href="通志_page131.html">
    131
   </a>
   <a href="通志_page132.html">
    132
   </a>
   <a href="通志_page133.html">
    133
   </a>
   <a href="通志_page134.html">
    134
   </a>
   <a href="通志_page135.html">
    135
   </a>
   <span>
    ...
   </span>
   <a href="通志_page131.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
