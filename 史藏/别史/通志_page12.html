<!DOCTYPE html>
<html>
 <head>
  <meta charset="utf-8"/>
  <title>
   通志 - 第 12 页/共 155 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通志 - 第 12 页/共 155 页
  </h1>
  <div class="content">
   卷第二百
　　北国下
　　乌桓　鲜卑　轲比能　宇文莫槐　徒河叚【务勿尘附】蠕蠕　髙车　稽胡　突厥　西突厥铁勒　库莫奚　契丹　室韦　地豆于　乌洛侯　驱度寐　霫　防悉弥
　　通志总目録卷下
&lt;史部,别史类,通志&gt;
　　钦定四库全书
　　通志卷一
　　宋　右　廸　功　郎　郑　樵　渔　仲　撰
　　三皇纪第一
　　太昊　炎帝　黄帝
　　臣谨按三皇伏羲但称氏神农始称帝尧舜始称国自上古至夏商皆称名至周始称諡而称氏者三皇以来未尝废也年代则称纪【自开辟至获麟凡二百七十六万岁分爲十纪】厥初生民穴居野处圣人教之结巢以避虫豸之害而食草木之实故号有巢氏亦曰大巢氏亦谓之始君言君臣之道于是乎始也有天下百余代民知巢居未知熟食燧人氏出焉观星辰而察五木知空有火丽木则明故钻木取火敎民以烹饪之利号燧人氏以夫燧者火之所生也时无文字未有甲歴纪年始作结绳之政而立传敎之台始爲日中之市而兴交易之道亦谓之遂皇或言遂皇持斗机运转之法以施政敎此亦钦若昊天以授民时之义也三皇者天皇地皇人皇是也其说不经无所取证当取伏羲爲天皇神农爲人皇黄帝爲地皇之说爲正【其说出三皇太古书然太昊以明天事故曰太昊炎帝以明民事故曰神农黄帝以明地事故曰黄帝此理甚明】伏羲作连山神农作归藏黄帝作坤干易之始自伏羲三易之本自三皇夏人因连山而作连山商人因归藏而作归藏周人因坤干而作周易八卦具而六十四卦成世言伏羲画卦文王重之皆沿袭之言也传曰法始乎伏羲言图象书契于此乎始三皇五帝三王之事盖已乆矣臣之所志在于传信其有传疑者则降而书之以备记载云
　　太昊伏羲氏亦曰庖牺氏亦曰皇雄氏亦曰天皇伏亦作虙牺亦作戏亦作羲或言象日月之明故曰太昊伏制牺牛故曰伏牺因取牺牲以充庖厨故号庖牺然去古已远古人名号难以今义求也伏牺者燧人氏之子母曰华胥履大人之迹于雷泽而孕因风而生故爲风姓伏羲生于成纪作都于陈故陈爲太昊之墟乐日立基或云扶来继天而王爲百王先人生之始也与禽兽无异知有母而不知有父知有爱而不知有礼卧则呿呿起则盱盱饥则求食饱则弃余茹毛饮血而衣皮革伏羲徳合上下天应以鸟兽文章地应以河图洛书仰则观象于天俯则观法于地中则观万物之宜始作书契以代结绳之政始画八卦卦有二爻重而爲六十四名曰连山象法乾坤以正君臣父子夫妇之义始作罔罟以佃以渔以赡民用制嫁娶以俪皮爲礼作二十五之瑟服牛乘马冶金成器本阳气之始而爲律法本五材之用而定五行因龙马负图而出于河之瑞故官以龙纪而爲龙师乃命子襄爲飞龙氏造六书一曰象形二曰指事三曰会意四曰转注五曰谐声六曰假借使天下义理必归文字天下文字必由六书命子英爲潜龙氏造甲歴起于甲寅日月岁时自此而生又命五官春官爲青龙夏官爲赤龙秋官爲白龙冬官爲黒龙中官爲黄龙乃升传敎之台而以甲歴示民命栗陆爲水龙氏繁滋草木疏导泉源毋怠于时命混沌爲降龙氏驱除民害民安则安民危则危毋怠于民命大庭氏主屋庐爲民居处命阴康氏主水土爲民田里于是共工爲上相柏皇爲下相朱襄昊英常居左右朱襄卽子襄昊英卽子英也栗陆居北赫胥居南昆连居西葛天居东阴康居下分九州之牧而天下化洽在位百十六年左氏曰任宿须句颛臾风姓也实司太昊与有济之祀四国伏羲之后歴夏商至周不泯所谓盛徳必百世祀者
　　臣谨按言伏羲氏者爲以木德王天下帝出乎震之义伏羲氏没女娲氏作是爲女皇春秋世谱云华胥生男子爲伏羲女子爲女娲故世言女娲伏羲之妺风姓人首蛇身乘伏羲制度作笙簧张云幕枚占神明能变化万物徃古之时四极废九州裂天不兼覆地不周载火爁炎而不灭水浩洋而不息猛兽食精民鸷鸟攫老弱女娲链五色石以补苍天断鼇足以立四极杀黒龙以济冀川积芦灰以止淫水天不足西北故日月移焉地不足东南故百川注焉苍天神四极正淫水涸冀川平狡虫死精民生女娲之后有大庭氏有柏皇氏有中央氏有栗陆氏有骊连氏有赫胥氏有尊卢氏有混沌氏有昊英氏有朱襄氏有葛天氏有阴康氏有无怀氏据女娲氏天子也自大庭之后十三氏皆臣于伏羲诸家以爲天子臣每疑此在伏羲时爲诸侯如夏商周在唐虞之世是也不然当伏羲之世分九牧而理天下各君一方以効其治后世之讹以爲相继爲天子也或言朱襄之时多风而阳气蓄积万物解散果实不实士逹作五瑟以来阴气以定羣生葛天之时民俗熙熙其作乐也三人掺牛尾投足以歌八阕一曰载民二曰元鸟三曰遂草木四曰奋五谷五曰谨天常六曰逹帝功七曰依地德八曰总万物之极或言自伏羲至无怀千二百六十年自女娲至无怀凡十五君袭庖羲之号千一百五十年【或云自伏羲至无怀五万七千七百八十二年自女娲至无怀一万七千七百八十七年】
　　臣又按太史公作五帝纪择其雅言而书臣今纪采诸家之言而以雅驯者爲经其不典之言则列于篇后以备记载非传信也其诞而野如盘古者则亦不书
　　炎帝神农氏起于烈山亦曰烈山氏亦曰连山氏亦曰伊耆氏亦曰大庭氏亦曰魁隗氏亦曰人皇少典之元子其母曰女登有蟜氏之女也女登有神龙之感而生神农焉长于姜水故爲姜姓以火德王天下故爲炎帝民不粒食未知耕稼于是因天时相地宜始作耒耜敎民蓺五谷故谓之神农民有疾病未知药石乃味草木之滋察寒温之性而知君臣佐使之义皆口甞而身试之一日之间而遇七十毒或云神农甞百药之时一日百死百生其所得三百六十物以应周天之数后世承传爲书谓之神农本草又作方书以救时疾复演八卦而爲六十四卦名之曰归藏作都于陈后徙鲁以火纪官春官爲大火夏官爲鹑火秋官爲西火冬官爲北火中官爲中火乐曰下谋或曰扶持其俗朴重端慤不忿争而财足无制令而民从威厉而不杀法省而不烦列防于国日中爲市始作五弦削桐爲琴纠丝爲弦以通天地之德以合神人之和郊特牲曰伊耆氏始作蜡明堂位曰土鼓蒉桴苇籥伊耆氏之乐也夙沙氏爲诸侯不用命箕文谏而杀之神农退而修德夙沙之民自攻其君而来归南交趾北幽都东旸谷西三危是其封域也在位百二十年【或云百四十年】
　　臣谨按炎帝之女溺死东海化爲精卫每衔西山木石以塡东海无雄偶海燕而生今东海畔有卫誓水以精卫溺于此川故誓不饮其水一名鸟誓一名寃禽一名志鸟俗呼帝女雀又按神农人身牛首纳莽水氏之女曰聼詙生临魁嗣神农曰帝临魁在位八十年【或云六十年】帝承嗣位六十年【或云六年一本承在临魁前】帝明嗣位四十九年帝直嗣位四十五年帝厘嗣位四十八年帝哀嗣位四十三年帝榆罔嗣位五十五年诸侯相侵帝不能正黄帝征之天下尊爲天子炎帝遂絶自神农至榆罔五百年自临魁至榆罔凡七帝袭神农之号三百八十年【吕氏春秋曰神农有天下七世宋均曰女娲至神农七十二姓谯周曰伏羲次有三姓至女娲女娲五十姓至神农神农相氶八代共五百二十年】
　　黄帝轩辕氏亦曰地皇亦曰有熊氏亦曰帝鸿氏亦曰归藏氏或言有土德之瑞故曰黄帝有轩冕之服故曰轩辕作都于有熊故曰有熊少典娶于有蟜氏孕二十四月而生帝于寿丘本姓公孙以长于姬水故改姓姬帝生而神灵弱而能言年逾十五聪明无不徇通神农氏世衰诸侯相侵暴帝乃习用干戈以征不享诸侯咸来賔从于是修德振兵治五气蓺五种抚万民度四方敎熊罴貔貅防虎与炎帝战于阪泉之野三战然后得志蚩尤爲乱独伯天下莫与之争衡帝乃征师诸侯以中黄直爲将与战于涿鹿之野遂禽蚩尤戮于中冀名其地曰絶辔之野或云榆罔之时有庶人曰蚩尤逐榆罔榆罔与轩辕杀蚩尤于中冀轩辕复与榆罔五战于阪泉爲轩辕所灭诸侯咸尊之代神农氏爲天子是爲黄帝始制法度正名百物万世不能易也爲营阵之法设五旗五麾有不率化者从而征之凡五十二战而天下服披山通道未尝寜居东至于海登丸山及岱宗西至于空桐登鸡头南至于江登熊湘北逐荤粥合符釡山而邑于涿鹿之阿迁徙徃来无常处以师兵爲营卫受命之日有景云之瑞故官以云纪师以云命春官爲青云夏官爲缙云秋官爲白云冬官爲黒云中官爲黄云置左右大监监于万国万国和而鬼神山川封禅与爲多焉获寳鼎神策是岁己酉朔旦冬至得天之纪迎日推策终而复始演八卦爲六十四卦名之曰坤干帝受河圗见日月星辰之象始有星官之书察五运六气乃着岐伯之问是爲内经或言内经后人所作而本于黄帝举风后力牧防山稽常先大鸿以治民封钜鬼臾区皆臣佐也或云黄帝得六相而天地治神明至风后明乎天道故爲当时太常察乎地利故爲禀者奢龙辨乎东方故爲土师祝融辨乎南方故爲司徒大封辨乎西方故爲司马后土辨乎北方故爲理官又造书契调钟律纪歴数命苍颉爲史官制文字大挠爲帝师作甲子容成造歴首作数伶伦制十二律自大夏之西阮隃之阴取竹于嶰谿之谷其窍厚钧者断两节间而吹之长三寸九分以爲黄钟之宫制十二筒听凤凰之鸣而别十二律其雄鸣六雌鸣亦六叶黄钟之宫是生六律六吕气之应以正五声实歴数权衡度量所由生也又命荣猨与伶伦铸十二钟以和五音仲春之月辰在乙卯日在奎始奏之命曰咸池亦曰大咸始制衣服作冕旒充纩元衣黄裳析翚翟之华渍草木之英变爲五色文章而着于器服以表贵贱服牛乘马作舟车以通道上栋下宇作宫室以居安重门击柝以待暴客作杵臼以利用作弧矢以振威旁行海内方制万里画野分州得百里之国万区以分星次经土设井以塞争端立歩制亩以均不足使八家爲井井开四道而分八宅同井而饮存亡更守男女交姻有无相贷疾病相扶风俗可同生产可一性情可亲井一爲邻邻三爲朋朋三爲里里五爲邑邑十爲都都十爲师师十爲州分于井而计于州则地着而数详民不习僞官不怀私城郭不闭见利不争风雨时若五谷丰登人无天枉物无疵厉鸷鸟不妄搏猛兽不妄噬裔夷之人罔不来享有草生于庭佞人入则指之名曰屈轶凤凰巢于阿阁麒麟游于苑囿帝二十五子爲二十五宗其四母之子得姓者十四人别爲十二姓姬酉祁已滕箴任荀僖姞儇依二人爲姬二子爲己帝娶西陵之女曰嫘祖亦曰女节生二子其后皆有天下一曰元嚣是爲青阳降居江水爲帝少昊二曰昌意降居若水爲诸侯昌意娶蜀山女曰昌仆亦曰女极生高阳爲帝颛顼黄帝崩在桥山在位百年年百十歳【或云在位百十年年三百岁子孙相承共一千五百二十年皇览曰桥山在上郡今绥州也】
　　臣谨按晋语黄帝之子二十五宗其得姓者十四人爲十二姓姬酉祁已滕箴任荀僖姞儇依是也二人爲姬二人爲已自神农至榆防凡七世袭炎帝之号皆神农之裔也黄帝在位百年五帝三王皆黄帝之裔也据晋语少典娶于有蟜氏生黄帝然炎帝至榆罔更八世五百年何由有同父兄弟故知国语之言不可尽信先儒本之今不遽易也臣又按方士之言曰黄帝采首山之铜铸鼎于荆山之下鼎旣成有龙垂胡髯下迎黄帝帝上骑羣臣后宫从上者七十余人龙乃升天余小臣不得上悉持龙髯髯拔堕黄帝之弓百姓仰望乃抱其弓与胡髯而号故后世名其地曰鼎湖弓曰乌号又曰黄帝迎日推策后率二十岁复朔旦冬至凡二十推三百八十年黄帝仙登于天又按外纪黄帝与蚩尤战于涿鹿之野蚩尤爲大雾军士昏迷轩辕作指南车以示四方山海大荒北经曰蚩尤伐黄帝帝命应龙攻于冀州之野应龙蓄水蚩尤请风伯雨师作大风雨黄帝下天女曰止雨河图曰蚩尤兄弟八十一人并兽身人语食沙石作兵仗刀防大弩威振天下诛杀无度天授轩辕神符伏蚩尤蚩尤没后乱未定轩辕画蚩尤象以威海内管仲曰葛卢山交而出水金从之出蚩尤受之以作剑防任昉述异记蚩尤兄弟七十二人铜头铁额食铁石能作云雾轩辕诛之于涿鹿今冀州也有蚩尤神俗云人身牛蹄四目六手冀州人掘地得髑髅如铜铁者卽蚩尤骨齿长二寸坚不可碎秦汉间说蚩尤者耳鬓如剑防头有角与轩辕鬬以角抵人人不能向今冀州有乐名蚩尤戏其民三三两两头戴牛角而相觝汉造角觝戏盖其遗制也皇览曰蚩尤在东平寿张阚乡高七尺居民常以十月食之有赤气如匹绛而出乡人呼爲蚩尤旗又按崔实月令曰祖者道祭也黄帝之子好远游死爲道路神故后人出行有祖饯之事述异记苍颉墓在北海俗呼爲藏书室有碑文周时莫识遂藏故府逮秦时李斯始识八字云上天作命皇辟迭王汉叔孙通识十二字又云南海中有轩辕丘鸾自歌凤自舞古云天帝乐也
　　臣又按伏羲有河圗之应矣而黄帝复受河图伏羲命子襄作六书矣而黄帝复命苍颉制文字伏羲已造律歴矣而黄帝复有律歴之作伏羲作易矣而神农黄帝复作易学者不能无疑于古帝王受命之符皆有其应所以伏羲黄帝各受河图者也古者书契未一用字亦希故随时而作务在应用所以周有史籀秦有李斯皆一时制字之人也乃若律歴之所更易象之所作亦在适时所以三代之前律歴不同而易亦异
　　右天皇自伏羲至无怀十五世千二百六十年人皇自神农至榆罔八世五百年地皇黄帝一世百年三皇凡二十四世共千八百六十年













　　通志卷一
　　钦定四库全书
　　通志卷二
　　宋　右　廸　功　郎　郑　樵　渔　仲　撰
　　五帝纪第二
　　帝少昊　帝颛顼　帝喾　帝尧　帝舜
　　帝少昊青阳氏即元嚣也亦谓之摰或言名摰以金德王天下亦谓之金天氏邑于穷桑帝初为已姓之祖后改为嬴作都于曲阜乐曰九渊用度量制乐器有凤鸟之瑞故以鸟纪官为鸟师而鸟名凤鸟氏歴正也元鸟氏司分者也伯赵氏司至者也青鸟氏司啓者也丹鸟氏司闭者也祝鸠氏司徒也瞗鸠氏司马也鸤鸠氏司空也爽鸠氏司寇也鹘鸠氏司事也五鸠鸠民者也五雉为五工正九扈为九农正官修其方而天下理帝有四子重该修熙重为木正曰句芒该为金正曰蓐收修熙相代为水正曰元防又有金天氏之裔子曰昧为元防师有共工氏之子为土正曰句龙有髙阳氏之孙黎为髙辛氏之火正曰祝融是为五官皆在髙阳髙辛之世少昊在位八十四年年百嵗【或云在位百年命歴序曰少昊传八世五百年或云十世四百年】葬云阳
　　臣谨按昊亦作皥以能修太昊之法故曰少昊或言明象日月故曰少昊然昊者天之昭著也太昊少昊皆明于天事者诸家记载并存少昊惟司马迁失纪谓黄帝崩髙阳立且有君如少昊讵可不书况与髙阳髙辛尧舜之帝是为五
　　帝颛顼髙阳氏黄帝之孙昌意之子生十嵗而佐少昊十二而冠二十即帝位受学于绿图静渊以有谋疏通而知事养材以任地载时以象天依鬼神以制义治气以教化絜诚以祭祀乐曰五茎【或云六茎】作都于卫是为帝邱后徙髙阳故称髙阳氏尚赤荐玉以赤缯少昊之衰也九黎乱德民神杂糅不可方物家为巫史无有要质民匮于祀嘉生不降无物以享祸灾荐臻莫尽其气颛帝受之乃命南正重司天以属神北正黎司地以属民使复旧常无相侵渎作歴以孟春为元是时正月朔旦立春五星会于营室冰始泮蛰始出鸡三号天曰作时地曰作昌人曰作乐鸟兽万物皆以和应故颛帝圣人为歴宗也命飞龙氏作乐效八风之音名曰承云以祭上帝北至于幽陵南至于交趾西至于流沙东至于蟠木【东海有山名曰度索上有大桃树屈蟠三千里】动静之物小大之神日月所照莫不砥属有子四人曰穷蝉伯鲧臯陶老童颛帝崩葬濮阳在位七十八年年九十八嵗【或云九十一嵗命歴序曰颛帝传九世三百五十年或云八世五百四十八年】
　　臣谨按髙阳氏以水德王天下又按容成造歴虽起于黄帝而三统歴始自伏羲然歴法以颛帝为宗上古之时民淳俗熙为君者惟以奉天事神为务故其治略于人而详于天其行事见于方册者载在歴家及纬书为多唐虞之后以民事为急故其治详于人而略于天孔子不语怪力乱神故著书断自唐虞又按颛帝之法妇人不避男子于路者刜之四逹之衢命鱓先为乐倡鱓乃偃浸以其尾鼓其腹其音英此皆诞言也
　　帝喾髙辛氏亦曰俈黄帝之曾孙也黄帝生元嚣是为少昊元嚣生蟜极蟜极不得位而生喾姬姓喾问道于栢招年十五佐高阳三十登帝位以其居于髙辛故曰髙辛氏乐曰六英【或曰五英】作都于亳尚黑荐玉以黑缯命咸黑为声歌九韶六列六英命倕作鞞鼓钟磬吹笭管壎箎凤鸟天翟来舞以光帝德命重黎为火正曰祝融或言颛帝生称称生卷章卷章生重黎为喾火正焞燿敦大天明地德光照四海生柔嘉材故命曰祝融共工氏作乱帝命重黎诛之而不尽帝以庚寅日诛重黎以其弟吴回为重黎后复居火正为祝融遂平共工氏帝生而神灵自言其名博爱利物不于其身聪以知逺明以察微顺天之义知民之急仁而威惠而信修身而天下治取地之财而节用之抚万民而利诲之歴日月而迎送之明鬼神而谨事之帝执中而徧天下日月所照风雨所至莫不服从帝有六子陈锋氏女曰庆都孕十四月生尧于丹陵娵訾氏女曰常仪生挚有邰氏女曰姜原生弃有娀氏女曰简狄生契又有阏伯封商邱主辰实沈封大夏主参未知其母之为谁也喾在位七十五年年百五嵗【或云六十三年年百嵗又云九十八嵗九十二嵗】葬濮阳【命歴序曰喾传十世四百年】挚嗣立荒淫无度诸侯废之推尧为天子挚在位九年非帝之限不当五运自黄帝至挚三百四十一年少昊至挚四世二百四十一年【命歴序曰黄帝传十世千五百二十年或云十八代】
　　臣谨按髙辛氏以木德王天下又按共工氏在伏羲之后专任知刑以水德居木火之间霸而不王亦以水纪官周语曰共工欲壅防百川堕髙堙庳以害天下皇天弗福庶民弗佑是以灭亡贾逵曰共工诸侯也炎帝之后姜姓髙阳氏衰共工与髙辛争而王归藏啓筮曰共工人面蛇身朱发淮南子曰共工之力触不周之山使地倾东南与髙辛争而帝遂潜于渊又曰舜时有共工振滔洪水以薄空桑文子曰共工水害颛帝诛之荀卿曰禹伐共工据此所言皆不足信然共工氏当始于伏羲之后子孙承传以至尧舜之世皆谓之共工氏
　　帝尧陶唐氏曰放勲喾之子姓伊祁身长十尺年十五佐兄挚封唐侯二十一即帝位或言挚禅于尧髙氏云挚崩而帝放勲立尧始封于唐【今中山唐邑】后迁于晋阳及为天子都平阳乐曰大章帝聪明文思允恭克让其仁如天其知如神就之如日望之如云富而不骄贵而不舒以尹夀为师以许由为友内则亲睦九族外则辨章百姓协和万邦黎民于变时雍黄收纯衣彤车乗白马尚白荐玉以白缯茅茨不翦土阶三尺朴桷不斵素题不枅大羮不和粢食不凿大路无文越席不纯饭土簋饮土铏夏葛衣冬鹿裘弃金玉捐文绮不视异物不宝玩器衣履不尽敝不更为禁淫伪轻徭赋不夺民时不争民利置諌鼓逹穷民立谤木使人书之乐闻过也廵狩告成周流五岳存鳏寡赈荒札一民饥则曰我饥之一民寒则曰我寒之一民罹辜则曰我防之故民戴之如日月爱之如父母不赏而劝不罚而治三苗复九黎之乱尧克之于丹水之浦以服南蛮不忘重黎之旧使其后复典之是为羲氏和氏乃命以顺天之道歴象日月星辰分为四序以授民时羲仲居嵎夷理东作以殷春中羲叔居南交理南讹以正夏至和仲居昧谷理西成以殷秋中和叔居朔方理朔易以正冬至四时之气既正日星之躔无爽故人民之作息鸟兽之孳乳皆可得而理乃正闰余以成嵗功下逮商周重黎氏世叙天地而别其分主是时龙门未开吕梁未发河出孟门江淮通流无有平原髙阜故曰洪水滔天怀山襄陵尧忧民之忧而求治水者羣臣四岳皆举髙阳氏之子伯鲧尧封鲧为崇伯使之治水鲧乃兴徒役而作九仞之城讫无成功尧有子十人散宜氏之女曰女皇生丹朱应嗣尧以年老欲巽位而丹朱嚚讼不可授乃以天下授许由许由不受乃访诸四岳岳曰有鳏民曰虞舜瞽瞍之子父顽母嚚弟傲舜以孝道谐其家使不至于恶尧曰我其试哉乃妻以二女封之有虞而为诸侯歴试三年知舜之德以为授舜则天下得其利而丹朱病授丹朱则天下病而丹朱得其利尧曰终不以天下之病而利一人卒授舜陶唐氏之世俗熙民泰有老人击壤而歌于路曰吾日出而作日入而息凿井而饮耕田而食帝力于我何有哉故仲尼称之曰惟天为大惟尧则之荡荡乎民无能名焉巍巍乎其有成功尧生以甲申即位以甲辰召舜以甲午召舜之年尧七十一矣舜以甲寅摄政尧九十一矣以辛巳崩是避位二十八年在位九十八年凡百十八嵗葬于谷林实济隂百姓悲哀如丧父母三年四方莫举乐舜毕三年之丧避丹朱于南河之南诸侯朝觐者不之丹朱而之舜狱讼者不之丹朱而之舜讴歌者不讴歌丹朱而讴歌舜舜曰天也而后之中国践天子位焉
　　臣谨按陶唐氏以火德王天下又按陶唐之世越裳国献神龟盖千嵗方三尺余背有科斗文记开辟以来尧命录之谓之龟歴又尧之庭有草生焉曰蓂荚十五之前日生一叶十五之后日落一叶小余则一叶厌而不落观之可以知旬朔故又名歴草景星见甘露降醴泉溢朱草生神禾敷凤巢阿阁龙见宫沼玉藕生沼中蒭化为禾乌化为白宫中一日而十瑞又按淮南子尧时十日并出尧命羿仰射之中其九九乌皆死堕其羽翼或言十日并出焦禾稼杀草木而民无所食防貐凿齿九婴大风封豨修蛇皆为民害尧使羿诛凿齿于畴华之野杀九婴于凶水之上缴大风于青邱之泽上射十日下杀防貐断修蛇于洞庭禽封豨于桑林于是山川险夷道里逺近可得而理也又按任昉述异记尧诛鲧于羽山化为黄熊入于羽渊今防稽人祭禹庙不用熊白黄能即黄熊也陆居曰熊水居曰能昉按今江淮中兽名能能蛇之精冬化为雉春复为蛇今吴中不食雉毒故也臣谨按能乃来切所以古人借为耐字其音与熊自是相逺惟文相近所以致讹实非熊也又按如淳曰诽谤之木即桥梁交午柱头也应邵曰诽谤木桥梁边版也所以书政治之愆至秦去之
　　帝舜有虞氏曰重华亦曰大舜亦曰都君颛顼生穷蝉穷蝉生敬康敬康生句芒句芒生蟜牛蟜牛生瞽瞍瞽瞍生舜自穷蝉至舜皆微为庶人舜重瞳龙顔大口黑色长六尺生于姚墟故姓以姚舜之母曰握登死而瞽瞍以继室生象瞽瞍惑于继室而昵象象复隂相父母有杀舜之心舜无所恨而事父母与弟不敢怠遑年虽五十犹作婴儿慕亲尧闻其贤聘之于草茅之中与之语礼乐而知其道广大不穷妻以二女以观其内使九男与处以观其外舜迁于妫汭二女从之率舜之教不敢以贵易其亲戚尽妇道焉九男相与益笃舜冀州人也耕于歴山歴山之人皆譲畔渔于雷泽雷泽之人皆让居陶于河滨河滨之器不苦窳作什器于夀邱就时于负夏一年所居成聚二年成邑三年成都昔髙阳氏有才子八人天下谓之八恺髙辛氏有才子八人天下谓之八元此十六族者世济其美不陨其名尧不能举舜举八恺使主后土以揆百事莫不时序举八元使布五教于四方内平外成昔帝鸿氏有不才子天下谓之浑敦少昊氏有不才子天下谓之穷竒颛顼氏有不才子天下谓之梼杌缙云氏有不才子天下谓之饕餮浑敦穷竒梼杌饕餮皆恶兽也能为人害故天下之人目为四防尧不能去舜乃流四防族投诸四裔以御魑魅舜有大功二十四方莫不仰戴尧知舜之足授天下也使摄行天子事舜辞不获乃以正月朔受终于文祖文祖者尧之祖庙以明天下之重不敢以已授也舜用璿玑玉衡以齐日月五星之政类于上帝禋于六宗望于山川徧于羣神集五瑞五瑞者五等诸侯所执之玉也觐四岳羣牧然后班瑞修廵狩之礼嵗二月东廵狩至于岱宗柴望秩于山川觐东方诸侯协时月正日同律度量衡修五礼五玉三帛二生一死贽如五瑞卒乃复五月南廵狩八月西廵狩十一月北廵狩各于方岳其礼如初归格于祖庙用特牛礼五载一廵狩诸侯四朝敷奏以言明试以功车服以庸肇十有二州封其山望濬其川渎法有常典惟刑之恤伯鲧治水九载而功用不成三苗为乱于江淮驩兠举共工试以工师滛荒怠事舜因廵狩归而言于帝请流共工于幽州以变北狄放驩兠于崇山以变南蛮迁三苗于三危以变西戎殛鲧于羽山以变东夷四罪而天下咸服舜摄位二十八年尧崩舜仰慕三年坐则见尧于墙食则覩尧于羮三年防毕而避丹朱天下不归丹朱而归舜然后践天子位即位之明年正月元日格于文祖询四岳辟四门明四目逹四聪四方之情无所壅蔽命十二牧所重民食敬授民时逺至迩怀蛮夷率服舜本处虞之妫汭号曰有虞氏作都于蒲阪尚赤其社用土封丹朱于丹渊为诸侯以奉先祀服其服礼乐如之谓之虞宾示弗臣也舜载天子之旗徃朝瞽瞍弥奉子道封象于有庳象虽为诸侯不得为政天子使吏治其民而纳其贡赋舜广视聼求贤以自辅作五明扇立诽谤木恭已无为弹五弦之琴歌南风之诗曰南风之薫兮可以解吾民之愠兮南风之时兮可以阜民之财兮当尧之时禹臯陶稷契伯夷防龙垂益彭祖皆以举用未有分职舜知任不专则功不成业不世则知不周鲧虽治水无功而禹为其子九年之间足知利害不使易业故首命禹为司空平水土诛父用子而舜无疑心戮力勤王而禹无仇色又命弃为后稷播百谷命契为司徒敷五教命臯陶为士明五刑命垂作工理百工命益作虞治山泽命伯夷作秩宗典三礼命防典乐敎胄子命龙作纳言出纳帝命舜于是总命之曰各恭厥职时亮天功三载考绩三考黜陟幽明庶绩咸熙乃封契于商赐姓子封弃于邰赐姓姬封禹于夏赐姓姒禹曰非予能成大费是辅舜嘉大费之功锡以元玉妻以姚姓之女封之土田赐姓嬴祚四岳之国命以侯伯赐姓姜封于申吕即伯夷也垂益防龙之后不知所封防效山林谿谷之音以歌以麋置缶而鼓之击石拊石象上帝石磬之音以致舞兽拌五之瑟为十五弦命曰大章以祭上帝或曰重黎举防舜以为乐正乃命益八为二十三弦之瑟防修九韶六列六英以明帝德正六律和五声以通八风重黎欲益求人舜曰一防足矣十二牧行而九州莫敢违惟禹之功为大披九山通九泽决九河复旧制而定九州土田贡赋各効其职方五千里至于荒服天下明德自虞帝始其乐曰大韶故仲尼称之曰韶尽美矣又尽善也君臣悦怿相和而歌曰元首明哉股肱良哉庶事康哉又相戒勅而歌曰元首丛脞哉股肱惰哉万事堕哉于时日月光华卿云丛聚又相和而歌卿云帝歌曰卿云烂兮糺缦缦兮日月光华旦复旦兮八伯稽首曰明明上天烂然星陈日月光华宏于一人帝乃再歌曰日月有常星辰有行四时顺经万姓允诚于予论乐配天之灵迁于贤圣莫不咸聼鼚乎鼓之轩乎舞之精华已竭褰裳去之有苗氏左洞庭右彭蠡大山在其南殿山在其北负固不服禹欲伐之舜曰吾德不厚而行武可乎乃大敷文德舞干羽于两阶七旬有苖格初舜娶尧二女曰娥皇女英女英生商均亦不肖舜子九人在位三十三载命禹摄行天子事禹推与臯陶不获乃以正月朔旦受命于神宗帅百官若帝之初舜生三十徴庸三十在位五十载陟方乃死是为天子五十年年百十嵗司马迁曰舜二十以孝闻三十尧举之五十摄行天子事五十八尧崩六十一代尧践帝位三十九年南廵狩崩于苍梧之野葬于江南九疑是为零陵【或言舜于纪市防不变其肆皇甫谧曰舜以尧之二十一年甲子生三十一年甲午召用七十九年壬午即眞百嵗癸夘崩盖本史记之言也或云舜一百五嵗或云百十二嵗】舜豫荐禹于天十七年而崩三年之丧毕禹亦避舜之子诸侯归之然后践天子位丹朱商均皆有土世为唐虞之国以奉先祀服其服礼乐亦如之以客礼见天子天子弗臣示不敢专也有虞氏禘黄帝而祖颛顼郊尧而宗舜幕能帅颛顼者也故报焉【熊安生解礼云周以黄帝尧舜之后为三恪】
　　臣谨按有虞氏以土德王天下又按司马迁本孟子之言而表里之曰尧赐舜絺衣与琴为筑仓廪与牛羊瞽瞍尚复欲杀之使舜上涂廪瞽瞍从下纵火焚廪舜乃以两笠自扞而下去得不死后瞽瞍又使舜穿井舜穿井为匿空旁出舜既入深瞽瞍与象共下土石实井舜从匿空出去瞽瞍象喜以舜为已死象曰本谋者象象与其父母分乃取舜妻二女与琴而以牛羊仓廪与父母象乃止舜宫居鼓其琴舜往见之象鄂不怿曰我思舜正郁陶舜曰然尔其庶哉舜复事瞽瞍爱弟弥谨又按韦昭曰三苗炎帝之后诸侯也尧舜之时诛讨有罪废絶其世不灭其国立其近亲绍其先祀所以有苗国歴代常存屡不从化随巢子汲冡纪年曰三苗将亡天雨血夏有冰地坼及泉青龙生于庙日夜出昼日不出又按韩子曰瞽瞍为父而舜放之象为弟而舜杀之观此所言则六经不得夫子所谓圣人者其难为圣人矣韦昭三苗之说有理哉又按任昉述异记湘水去岸三十里有相思宫望帝台昔舜南廵而殁葬于苍梧娥皇女英追之不及相与恸哭泪霑竹竹文悉为之斑斑然又云防稽山下有虞舜廵狩台台下有望陵祠舜南廵九疑民思之故作是祠又云舜都郭门古宫存焉宫前有尧台舜馆铭记文古不复识者按皇览曰舜冡在零陵营浦县其山九谿皆相似故号九疑传曰舜葬苍梧象为之耕山海经曰苍梧山舜葬于阳丹朱葬于隂皇甫谧曰二妃葬衡山
　　右五帝自少昊至舜凡五世共三百八十五年


　　通志卷二
　　钦定四库全书
　　通志卷三上
　　宋　右　廸　功　郎　郑　樵　渔　仲　撰
　　三王纪第三上
　　夏
　　禹夏后氏曰文命亦曰大禹【元年戊戍】姒姓颛帝生鲧鲧生禹禹之母有莘氏女曰修已禹生于石纽长于西羌长九尺二寸声为律身为度敏给克勤其德不违其仁可亲其言可信亹亹穆穆为纲为纪见耕者五耦而式过十室之邑则下为秉德之士存焉闻善言则拜不贵尺璧而重寸隂当尧之时洪水滔天用鲧治之九年不成舜摄尧之政廵狩而行见治水无状乃殛鲧于羽山天下皆以舜之诛为是舜乃举禹使续父业天下皆以舜之举为公尧崩舜欲广尧之绩而求总百揆之人佥曰伯禹作司空舜曰嗟禹汝平水土惟时懋哉禹念前日之非度伤先人之无成一朝受命不敢迨遑劳身焦思靣目黧黑歩不相过居外十三年过家闻其子呱呱而泣门不入也菲饮食致孝乎鬼神恶衣服致美乎黼冕卑宫室尽力乎沟洫陆行乘车水行乗舟泥行乘橇山行乘檋身执耒臿以为民先股无胈胫无毛手足胼胝体干枯蚀髙髙下下疏壅导滞左凖绳右规矩载四时封九山决九川障九泽丰殖九薮汨越九原宅居九隩合通四海品处庶类禹常言人无食则不能使也不利于人则不能劝也民劳而无怨苦者利之也民有鬻子者禹以歴山之金铸币而与之偿命益予众庶稻可种卑湿命稷予众庶难得之食食少调有余相给以均诸侯初舜分十二州禹乃复旧制为九州行水自冀州始尧都冀州以天子之京邑故不言所底之山川余八州皆以山川疆其所底为万世不易之法以州国有变迁而山川无变迁故也次兖州底济河次青州底海岱次徐州底海岱及淮次扬州底淮海次荆州底荆衡次豫州底荆河次梁州底华阳黑水次雍州底黑水西河州皆先治其山川然后定其土田赋入然后正其贡篚然后道一州之水使有所归故民得安居粒食为万世之利使冀兖徐荆豫梁雍七州之水各归于河使青州之水归于济使扬州之水归于淮泗九州既理然后总理天下凡山川皆起于极西而尽于极东水徇山而行故禹之导山川皆自西始导九山各有所至岍岐嶓冢至于荆山壶口雷首至于太岳底柱析城至于王屋太行恒山至于碣石西倾朱圉鸟防至于太华熊耳外方桐栢至于陪尾内方至于大别岷山之阳至于衡山九江之南至于敷浅原导九川各有所归弱水归于合黎黑水归于南海河自积石东归于海九河从之汉自嶓冢南归于江三澨从之江自岷而东由中归于海澧水彭泽从之济自荥而北由东归于海菏汶从之淮自桐栢东归于海沂泗从之渭自鸟防同穴东归于河泾漆沮从之洛自熊耳东北归于河瀍涧伊水从之自是九州攸同四隩既宅九山刋旅九川涤源九泽既陂四海会同六府孔修庶土交正底慎财赋各循三品成赋中邦锡之封土赐以姓氏各戴君德无或违命然后弼成五服至于五千里五百里甸服郊畿之服也効其赋入甸而侯侯而绥绥而要要而荒各五百里遵其法守东渐于海西被于流沙朔南暨声敎讫于四海天乃锡禹元圭为瑞以告成功洪水漏中州干百川顺流蛇龙潜处民得去髙险处平土者禹也故曰防禹之功吾其鱼乎天无伏隂地无散阳水无沉气火无灾燀神无间行民无淫心时无逆数物无害生天下皆宗禹为山川鬼神主舜即位三十有三载耄期倦于勤命禹总其众摄行天子事禹固辞不获乃受命十七年舜南廵狩而崩三年丧毕禹避舜之子于阳城天下诸侯皆去商均而朝禹于是即天子位号夏后氏元年作都于韩【或言安邑即韩地】尚黑社用松牲用黑以黑为徽号收冠元衣十寸为尺封丹朱于唐商均于虞为诸侯作乐曰大夏改正朔以建寅为正月命臯陶为夏籥九成昭其功也以五音聼治揭钟鼓磬铎鼗以待四方之士为铭于簨簴曰导以道者挝鼓喻以义者鼓钟告以事者振铎语以忧者击磬有狱讼者摇鼗尝曰吾不恐四海之士留于道路恐其留吾门也一馈十起一沐三捉发以劳于下出见罪人下车问而泣之左右曰罪人不道何痛之为禹曰尧舜之人皆以尧舜之心为心今朕为君朕之人各以其心为心是以痛之既服九州乃收天下之铜铸九鼎以象九州之物初黄帝作车少昊加牛奚仲加马禹命奚仲为车正建旗旐以辨等级古有醴酪禹始命仪狄作酒禹饮而美乃疏仪狄遂絶防酒曰后世必有以酒亡国者禹举臯陶而荐之且授政焉臯陶卒封其后于英六或在许举其子伯益任以政禹在位十年南廵狩会诸侯于涂山执玉帛者万国【其山今在钟离】禹济江黄龙负舟舟人恐禹仰天而叹曰吾受命于天生寄也死归也予何忧于龙哉视龙犹蝘蜒龙俛首而逝禹致羣臣于会稽防风氏后至戮之防风者汪芒氏之君也漆姓守封嵎之山禹崩以天下授益于会稽之山隂在位十年年百嵗【或云在位十五年】三年丧毕益避禹之子啓居于箕山之隂啓贤天下属意焉益佐禹日浅天下未洽故诸侯皆去益而朝啓曰吾君帝禹之子也夏后氏禘黄帝而祖颛顼郊鲧而宗禹
　　臣谨按夏后氏以金德王天下又按禹平水土万邦作乂乃使大章歩自东极至于西垂二亿三万三千五百里七十一歩又使竖亥歩自南极尽于北垂二亿三万三千五百里七十五歩四海之内东西二万八千里南北二万六千里又按禹时天金三日亦尝稻又按述异记今吴越间防风庙刻木作形龙首牛耳连眉一目禹防涂山防风后至诛之其长二丈骨专车今南中民有姓防风者即其后也皆长大俗云祭防风奏防风古乐截竹长三尺吹之如狗嘷三人被发而舞今湖州武康防风故国也又按越传曰禹至大越上苗山大会计爵有德封有功遂更苗山曰防稽言防计也因病死葬苇棺穿圹深七尺上无泻泄下无邸水坛髙三尺土阶三等周方一亩墨子曰禹葬防稽衣裘三领桐棺三寸地里志云上有禹井禹祠相以下有羣鸟耘田
　　臣又按刘恕曰大江之南古之要服舜禹南廵崩不返葬禹非不尊其君啓非不孝其父时享在乎庙貌魂气无所不之秦汉以下崇尚墓祭违经弃礼逺事尸柩难以语乎理矣
　　帝啓【元年丁未皇甫谧曰甲辰】其母涂山氏之女也有扈氏不服啓伐之召六卿誓师大战于甘之野遂灭有扈氏筮享神于太陵之上是为钧台之享又筮于晋之墟作璿台于晋水之阳在位九年崩【皇甫谧日十年】子太康立
　　臣谨按夏为扈商为崇秦改鄠县县北二十里有故扈城城周四里亦有甘亭又按世本有扈氏夏同姓或云啓庶兄以尧舜贤禹独与子故伐啓淮南子曰有扈氏为义而亡又按淮南子啓之母涂山氏禹治洪水通轘辕山化为熊谓涂山氏曰欲饷闻鼓声乃来禹跳石误中鼓涂山氏往见禹方作熊慙而去至嵩髙山下化为石禹曰归我子石破北方而啓生
　　帝太康【元年丙辰】太康尸位以逸豫灭厥德黎民咸贰乃盘游无度畋于有洛之表十旬弗反有穷后羿距之于河厥弟五人御其母徯于洛之汭述大禹之戒而作五子之歌羿之祖世为射官天子赐之弓矢使司射夏之衰也自鉏迁于穷石号有穷氏太康不得入国羿遂废之立其弟仲康太康在位二十九年失国而崩
　　臣谨按许愼曰羿帝喾射官也又按淮南子尧时十日羿射九乌又曰羿除天下之害死为宗布楚辞天问曰羿焉彃日乌焉解羽博物志曰羿与凿齿战于畴华之野羿持弓凿齿持矛羿杀之或曰河伯溺杀人羿射其左目风伯坏人屋室羿射中其膝旧云帝喾尧时各有羿羿乃善射之号也臣按其字从羽从廾廾即拱字拱羽为羿与伊尹之伊相类伊从人从尹以其人能尹正天下伊与羿皆是指其人之名而制字也窃观今之庸俗以般输善抡才凡古屋壮丽者皆曰鲁般造殊不知般为何代之人羿必太康时人以射得名尧喾之时亦有善射之人世之讹者以为羿也
　　仲康【元年乙酉】仲康初即位羲和失职沉湎于酒昬迷天象日月无纪仲康命侯为大司马总六师以征之仲康之世微弱政出于羿在位十三年崩子相立
　　帝相【亦曰相安元年戊戍】相徙都商邱征畎夷黄夷其后于夷来宾东夷有九种曰畎夷于夷方夷黄夷白夷赤夷元夷风夷阳夷相与有扈战于甘泽不胜六卿请复之相曰不可德之不厚敎之不修也于是处不重席食不贰味琴瑟不张钟鼓不陈子女不饰亲亲长长尊贤使能期年而有扈氏服然相之世政出于羿终为羿所杀或言为羿所逐失国居商邱依夏同姓诸侯斟灌斟鄩在位二十八年
　　有穷氏亦曰后羿自鉏迁于穷石因夏民以代夏政【元年丙寅】国号有穷乐正后蘷之子伯封贪惏无厌忿纇无期谓之封豕羿灭之蘷是以不祀羿善射好田猎不修民事而滛于原兽弃其贤臣武罗伯因熊髠尨圉而用寒浞寒浞者伯明氏之谗子弟也羿以为相浞行媚于内施赂于外愚弄其民而虞羿于田树之诈慝羿犹不悛将归自田家众杀而亨之以食其子其子不忍食死于穷门羿簒夏自立凡八年【或云二年】寒浞复杀羿而簒之【元年戊戍寒国今潍州东二十三里寒亭是也】浞因羿室不改有穷之号生浇及豷浇既长矣浞使之用师灭斟灌及斟鄩而杀夏后相乃封浇于过封豷于戈浞在位三十二年【或云十年】为夏之遗臣靡所灭而立少康
　　帝少康【元年丙午】少康夏后相之子也母曰后缗当寒浞用浇灭相之时后缗方娠逃出自窦归于有仍生少康既长为仍牧正浇使其臣椒求之逃奔有虞为虞庖正虞君妻之以二姚而邑诸纶有田一成有众一旅布德行恵夏众归心寒浞恃其谗慝诈伪而不徳于民夏之遗臣靡自有鬲氏收二国之烬灭寒浞而立少康少康使女艾灭浇于过使季杼【大吕反】灭豷于戈有穷遂亡少康还旧都复禹之绩祀夏配天不失旧物诸侯効职方夷来宾在位二十一年崩【或云四十九年是促羿寒浞之年归此】子杼立臣谨按羿簒夏后相而立八年寒浞杀之因其室而生浇至浇能用师灭相相死乃生少康及少康生杼至杼能用师灭豷计太康失邦至少康复夏盖百年之间夏之乱甚矣少康之功髙矣司马迁之纪不志其事可谓防矣
　　帝杼【亦曰季杼一作予省文也元年丁卯】杼在位十七年崩子槐立杼能帅禹者也戡定寒氏之乱佐父中兴故夏后氏报焉帝槐【帝王世纪作芬或作祖武亦作魁元年甲申】槐之世九夷来御在位二十六年崩子芒立
　　帝芒【元年庚戌】在位十八年【或云十三年】崩子泄立
　　帝泄【或作世或作宗元年戊辰】泄之世畎夷之属六夷来王始加爵命在位十六年崩子不降立
　　帝不降【或作江成元年甲申】不降在位五十九年崩弟扄立帝扄【或作乔元年癸未】扄在位二十一年崩子厪立
　　帝厪【或作广或作防元年甲辰】厪在位二十年崩不降子孔甲立帝孔甲【元年甲子】孔甲好事鬼神复为滛乱夏后氏德衰诸侯畔之在位三十一年崩子臯立
　　臣谨按孔甲之世天降乘龙河汉各二龙有雌雄孔甲不能食之而未获豢龙氏陶唐氏既衰其后有刘累学扰龙于豢龙氏事孔甲能饮食之赐氏曰御龙以更豕韦之后龙一雌死潜醢以食夏后夏后飨之美既而复求之累惧迁于鲁县【今汝州鲁山也】
　　帝臯【元年乙未】臯在位十一年崩子发立
　　帝发【元年丙午】发之世诸夷宾于王门献其乐舞在位十三年【或云十一年或云十年】崩子履癸立是为桀
　　帝桀【元年己未】夏自孔甲以来诸侯多畔桀复不道武伤其民民不堪命桀有力能申钩索铁伐有施有施人女以末嬉【一作妹喜】末嬉嬖言无不从桀为之作象廊玉牀倾宫瑶台琼室肉山脯林酒池可以运舩糟隄可以望十里一鼓而牛饮者三千人以乐之諌者以为妖言杀之伊尹因说汤以伐夏救民汤以为贤而荐于桀桀不能用而饮之酒羣臣醉者持不醉者不醉者持醉者相和而歌曰江水沛兮舟檝败兮我王废兮盍归乎盍归乎亳亦大矣伊尹退而更曰乐兮乐兮四牡骄兮六辔沃兮觉兮较兮大命格兮去不善而从善吾何不乐兮伊尹既丑有夏复归于亳告汤曰桀惑末嬉上下离心皆曰上天弗恤夏命其卒桀有暴臣于辛凌轹诸侯防臣左师曹触龙谗贼忠良关龙逢引黄图以諌曰古之人君爱民节用享国之日长今君用财若无穷杀人若恐弗胜亡无日矣立而不去桀曰子又妖言矣吾之有民犹天有日日有亡乎日亡吾乃亡于是焚黄图杀龙逢众莫敢视桀愈自贤汤使人哭之桀召汤而囚于夏台已而释之桀欲肆其侈心为有仍之防有缗叛冬十月凿山穿陵以通河諌者曰泄天气发地藏天子失道后必有败桀杀之朞年瞿山崩为大泽水深九尺山覆于谷下反在上桀见箓书云亡夏者桀于是大诛豪桀大费之裔曰费昌见二日出东熖西沉问于冯夷夷曰西夏东商费昌乃归汤汤欲伐桀伊尹请乏贡职以观其动桀怒而起九夷之师伊尹曰未可彼尚能起九夷之师汤复修贡职如初太史终古出其图法执而泣之桀不听终古奔汤汤告诸侯曰夏为无道暴戾其民穷其父兄弃其忠良守法之臣自归于商汤又乏贡职桀起九夷之师不至伊尹曰可矣明年相汤伐桀桀奔南巢因放之于南巢在位五十一年汤封夏后至周为国旧云禹之后分封以国为氏有夏后氏有扈氏有男氏斟寻氏彤城氏襃氏费氏氏缯氏辛氏防氏斟氏戈氏臣谨按桀之时至德灭而不扬帝道揜而不兴发号逆四时春秋缩其和天地除其德树社槁而塴裂容台振而掩覆犬羣嘷而入渊豕衔蓐而席隩美人挐首墨靣而不容曼声吞炭内闭而不歌丧不尽其哀腊不听其乐西老折胜黄神啸吟飞鸟铩翼走兽废脚山无峻榦泽无洼水田无立禾路无莎薠金积折廉璧袭无理百川沸伊洛竭泰山走山石泣宫中女子化为龙俄复为妇人甚丽而食人桀命为蛟妾告吉凶鹳鸣于国十日夕不止天血木冰六月霜降桀为夜宫于深谷之中男女杂处三旬不出听政一夕大风扬沙塡宫合之然桀时虽多灾异亦安得有如此所谓两日鬭五星错行鬼哭于国枉矢流地出黄雾尧山崩山亡地震雷霆杀人之异容有之右夏之世起禹元年戊戍终桀五十一年己酉十七君十五世通后羿寒浞四百三十二年
　　商
　　契【古作卨】帝喾之子母曰简狄有娀氏之女也简狄因浴而行有三人焉见元鸟陨卵简狄取而吞之乃孕生契契佐禹治水有功舜命之曰百姓不亲五品不逊汝作司徒敬敷五教五教在寛封于商【今上洛也】赐姓子【礼纬曰以元鸟生子故也】契与益稷臯陶见用于尧舜禹之时功业显著卒子昭明立卒子相土立相土居商邱宋地也故传曰阏伯居商邱相土因之卒子昌若立卒子曹圉立卒子防立防为夏司空主水勤其官事死于水中商人郊之子振立卒子微立卒子报丁立卒子报乙立卒子报丙立卒子主壬立卒子主癸立卒子天乙立是为成汤臣谨按商人及周人继继者传父子及者传兄弟报丁报乙报丙与主壬主癸皆弟兄之名疑前史指为父子过矣
　　汤亦曰成汤亦曰履亦曰天乙以其用武得天下故号曰武王为商家创业之祖故庙曰烈祖契之封商本上洛后世迁于亳故京兆杜县亳亭是也司马迁云禹兴西羌汤起亳俱在西也及汤有天下始居于商邱复命以亳梁之谷熟是也本帝喾之都故曰汤始居亳从先王居自契至成汤凡八迁亳都有溵水在焉故亦谓之殷后世迁于嚣迁于相迁于耿迁于朝歌而殷商之名未始偏废以开国受命之祖所以命也汤为夏方伯得专征诸侯与葛为邻葛伯放而不祀汤使问之答以牺牲粢盛不给汤使遗之牛羊复使亳众往为之耕其不祀自若有饷者葛伯杀之而夺其食汤始征之故曰汤征自葛始东征西夷怨南征北狄怨皆曰奚独后予后来其苏民之戴商久矣夷狄且怀之况中国乎伊尹处士也名挚耕于有莘之野汤使人以币聘之五反然后往见汤言素王及九主之事或言伊尹为有莘氏之媵臣负鼎爼以滋味说汤致于王道汤举伊尹任以国政伊尹乃进君国子民之人皆在王官汤以伊尹为贤而荐于桀伊尹去汤适夏既丑有夏复归于亳入自北门遇汝鸠汝方作汝鸠汝方之篇以言其志也汤出见网于野者张其四面而祝之曰自天下四方皆入吾网汤曰嘻尽之矣去其三靣而更其祝曰欲左左欲右右欲髙髙欲下下不用命者乃入吾网汉南诸侯闻之曰汤德至矣及禽兽一时归商者三十六国或言四十国有白狼衔钩及黄金黑玉之瑞夏末昆吾氏伯而为乱汤为景亳之会以徴兵于诸侯汤亲秉钺伐韦顾及昆吾韦顾昆吾之与国也复党于桀【昔髙辛火正祝融氏曰黎其后有八姓昆吾苏顾温己姓也鬷夷豢龙董姓也彭祖豕韦诸稽彭姓也舟人秃姓也邬郐路偪阳妘姓也邹吕曹姓也又有芊姓斟姓惟斟无后或云帝喾之祝融曰吴回生陆终陆终有子六人坼剖而生长昆吾次参胡次彭祖次会人次安斟次季连】汤旣克三国伊尹遂相汤伐桀汤以费昌为御与桀战于鸣条之野夏师败绩桀走保三朡【今定陶也】遂伐三朡俘厥宝玉而放桀焉伊尹报于诸侯诸侯大会汤再拜而从诸侯之位曰天命无常惟归有道三辞诸侯莫敢当乃践天子位汤归自夏至于大坰惟有惭德曰予恐来世以予为口实盖以臣伐君以干戈取天下自汤始所以惭也故仲虺作诰以释之汤为天子反桀之事遂其贤良以寛治民除其邪虐徇民所欲顺天革命改正朔以建丑为正月或言汤作歴不以正月朔旦为节更用十一月冬至为元首至周从之服色尚白朝会以昼社用栢或云社用石葬植松牲用白以白为徽号朝燕服哻冠而缟衣十二寸为尺初置二相以伊尹仲虺为之汤谓伊尹曰每勤诸侯逺献方物吾欲因其地之所有易得不贵乃命伊尹为献令初作囿取禽兽以奉宗庙简士卒习射御以戒不虞海外肃愼北发渠搜氐羌来服民无食者以庄山之金铸币而赈之自伐桀之后七年大旱洛圻川竭煎沙烂石太史氏曰当以人祷汤曰请为民也若以人祷吾自当之乃齐戒翦发断爪素车白马婴以白茅身为牺牲祷于桑林之社持三足鼎祝诸山川曰勿以予一人之不敏俾上帝鬼神伤民之命仍以六事自责曰政不节与民失职与宫室崇与妇谒盛与苞苴行与防夫昌与言未讫大作方数千里命伊尹作乐曰大濩修九韶六列闻宫声使人温良而寛大闻商声使人方亷而好义闻角声使人恻隐而仁爱闻徴声使人乐养而好施闻羽声使人恭谨而好礼汤令未命之士不得朱轩及飞軨不得乘饰车軿马衣文绣命然后得以旌有德汤二十七征而天下服在位十三年【元年庚戍】年百岁葬济隂有莘氏生太丁外丙仲壬太丁为太子早卒而立其弟外丙商人禘舜而祖契郊防而宗汤上甲微【皇甫谧曰微字上甲】能帅契者故报焉臣谨按刘向别录曰九主者有法君专君授君劳君等君寄君破君国君三岁社君凡九品图其形象又按汤以水德王天下又按皇览曰汤冢在济隂亳县北东郭外三里冢四方方各十歩髙七尺汉哀帝建平元年大司空御史长卿按行水灾至汤冢刘向曰汤无葬处皇甫谧曰汤即诸侯位十七年为天子十三年百嵗而崩又按汤闻伊尹贤使人请于有莘氏不可伊尹亦欲归汤汤娶于有莘氏乃以伊尹为媵送女汤得伊尹祓之于庙照之以爝衅以牺明日设朝而见之伊尹请汤以至味汤曰可得而为之乎对曰君之国小不足以具之为天子然后可因説汤以伐夏救民
　　帝外丙【元年癸亥】外丙在位二年崩立其弟仲壬
　　帝仲壬【仲一作中元年乙丑】仲壬在位四年崩伊尹立太丁之子太甲实成汤之适长孙也
　　帝太甲【亦曰祖申元年己巳】太甲嗣位伊尹为之作伊训肆命徂后明言烈祖成汤之德以训于王太甲既立不明伊尹放诸桐而摄政当国以朝诸侯太甲居桐宫三年悔过迁善十有二月朔伊尹以冕服奉嗣王归于亳廼作太甲三篇而申训之伊尹既复政告老将归又作咸有一德太甲在位三十三年庙曰太宗商家祖有功而宗有德故后世以祖宗称之太甲崩子沃丁立
　　臣谨按伊训成汤既没太甲元年孔传曰太丁未立而卒及汤没而太甲立孟轲司马迁云汤崩外丙仲壬皆即位乃及太甲与书不同刘歆皇甫谧皆从之此虽畔经亦无害若乃汲冢纪年曰商仲壬即位居亳崩其卿士伊尹放太甲于桐乃自立也伊尹即位放太甲七年太甲潜出自桐杀伊尹乃立其子伊陟伊奋命复其父之田宅而中分之此害经之甚者也
　　帝沃丁【元年壬寅】沃丁八年伊尹卒伊尹于太甲之时告老而归于其邑至是沃丁乃葬之于亳在汤冢之西从先王也后世尊之曰先正保衡咎单相沃丁遂训伊尹事而作沃丁之篇沃丁在位二十九年崩弟太庚立臣谨按孔氏传曰沃丁以三公礼葬伊尹皇甫谧曰沃丁八年伊尹卒年百余岁大雾三日沃丁葬之以天子礼祀以太牢亲临防以报大德焉又按皇览曰伊尹冢在济隂己氏平利乡近于亳
　　帝太庚【元年辛未】太庚在位二十五年崩子小甲立【徐广曰世表云小甲太丁弟】
　　帝小甲【元年丙申】小甲在位三十六年【帝王本纪云五十七年】崩弟雍已立
　　帝雍己【元年壬申】雍己之时商道始衰诸侯或不至在位十三年崩弟太戊立
　　帝太戊【元年乙酉】太戊命伊尹之子陟为相亳有祥桑与谷合生于朝一暮大拱或云七日大拱太戊患焉伊陟曰妖不胜德君之政无乃有阙与太戊占之曰野木生于朝国必亡于是修先王之政明养老之礼早朝晏退问疾吊丧三日而祥桑枯死三年逺方之人重译而至者十六国是时太戊相伊陟巫咸而用臣扈伊陟赞于巫咸或言巫咸治王家有成作咸乂四篇太戊复赞伊陟于庙言弗臣也作伊陟之篇伊陟辞焉作原命之篇臣主皆贤商道复兴在位七十五年崩庙曰中宗子仲丁立
　　帝仲丁【元年庚子】仲丁自亳迁于嚣【嚣亦作敖今河南敖仓是也】蓝夷为寇仲丁征之在位十一年崩弟外壬立
　　帝外壬【元年辛亥】外壬在位十五年崩弟河亶甲立
　　帝河亶甲【元年丙寅】亶甲迁于相【今邺都也】商复衰在位九年崩子祖乙立
　　帝祖乙【元年乙亥】祖乙迁于耿【河中龙门县南十二里故耿城是也】为水所圯迁于邢【今邢州治也】或云迁于奄巫贤任职商道复兴在位十九年崩子祖辛立
　　帝祖辛【元年甲午】祖辛在位十六年崩弟沃甲立
　　帝沃甲【一作开甲元年庚戍】沃甲在位二十年崩祖辛之子祖丁立
　　帝祖丁【元年庚午】祖丁在位三十三年崩沃甲之子南庚立帝南庚【元年壬寅】南庚在位二十九年崩祖丁之子阳甲立帝阳甲【元年辛未】阳甲之世商道衰微自仲丁以来废适而立诸弟弟子争立比九世乱诸侯莫朝在位七年崩【帝王本纪云十七年】弟盘庚立
　　帝盘庚【元年戊寅】盘庚之前作都在河北水泉汚溺荡析民居盘庚将渉河以民迁商自成汤以来凡五迁都邑臣民重迁而相咨怨盘庚为是谕诸侯大臣言其先祖佐我髙后成汤法则可修之事以晓众志乃渡河治亳修汤之德行汤之政诸侯来朝在位二十八年崩弟小辛立
　　臣谨按皇甫谧曰孟子称汤居亳与葛为邻亳即梁国谷熟县也实汤之所都是为南亳又汤有景亳之命梁国防县北有亳城实汤所受命朝诸侯处是为北亳盘庚所治亳在河南偃师是为西亳三地皆名亳立政所谓三亳也然亳之名本在西商人初作邑于商实上洛也后迁于亳故京兆杜县有亳亭是也三亳之名皆自此亳始
　　帝小辛【元年丙午】小辛不能绍盘庚之业商家微矣百姓思盘庚之治作盘庚三篇在位二十一年崩弟小乙立帝小乙【元年丁夘】小乙在位二十年崩子武丁立
  </div>
  <div class="pagination">
   <a href="通志_page11.html">
    上一页
   </a>
   <span>
    ...
   </span>
   <a href="通志_page7.html">
    7
   </a>
   <a href="通志_page8.html">
    8
   </a>
   <a href="通志_page9.html">
    9
   </a>
   <a href="通志_page10.html">
    10
   </a>
   <a href="通志_page11.html">
    11
   </a>
   <span class="current-page">
    12
   </span>
   <a href="通志_page13.html">
    13
   </a>
   <a href="通志_page14.html">
    14
   </a>
   <a href="通志_page15.html">
    15
   </a>
   <a href="通志_page16.html">
    16
   </a>
   <a href="通志_page17.html">
    17
   </a>
   <span>
    ...
   </span>
   <a href="通志_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
