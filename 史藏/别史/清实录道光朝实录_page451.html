<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 451 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 451 页/共 848 页
  </h1>
  <div class="content">
   ○贷山东临清州堵筑新河口民埝银。　　

○缓徵河南荥泽、中牟、安阳、汤阴、临漳、内黄、浚、祥符、陈留、商邱、永城、鹿邑、虞城、夏邑、考城、武陟、原武、息、十八县被水被雹村庄新旧额赋。　　

○准库伦栋廓尔呼图克图罗布桑济克默特楚勒特木、入都瞻觐。　　

○庚予。上奉皇太后幸同乐园。进膳。赐内廷王大臣等食。翼日如之。　　

○谕军机大臣等、中祥奏、截清新旧关饷已未完银数。移交新任。并查明商欠实在情形一摺。据称粤海关徵收税银。向来奏报银数。系就每年应徵数目开报。以符部限。各商须俟货物卖出。陆续完缴。自道光四年以后。各洋行因摊赔丽泉等四行饷欠夷帐。至壬辰年税饷届限无完。奏明分限带徵。十年东生洋行又复倒闭。统计前后倒闭五行。饷欠夷欠共二百六十余万两。均归现开各行摊赔清楚。商力转输竭蹷。致饷项不能依限全完。经该监督叠次勒限催徵。甚至销押比追。并密加体访。该商等实系力不能完。并非有心延玩。现与新任监督商酌办理。并自请交部严议等语。关饷催徵起解。向有一定例限。该监督中祥、自道光九年到任后。至今已阅五年。即应体察情形。一力催徵。随时设法妥为办理。若以饷务掣肘为词。致饷欠夷欠、任令各商辗转摊赔。商力既不得展舒。而饷顷日归延宕。似此年复一年。课帑虚悬。实属不成事体。著卢坤确切查明、商欠实系起自何年。因何延宕。会同新任监督彭年、悉心妥议。将课款如何缴清。商力如何充裕。通盘筹画。酌量情形。妥立章程。设法办理。据实具奏。总期杜绝弊端。实与公事有裨。方为不负委任。中祥自请严议之处。俟该督等奏到时再降谕旨。将此谕知卢坤、并传谕彭年知之。　　

○辛丑。皇太后圣寿节。遣官祭太庙后殿。奉先殿。上诣绮春园。率王公大臣官员等行庆贺礼。　　

○贷西安满洲营修理衙署兵房俸饷银。　　

○壬寅。以吏部右侍郎桂龄、为顺天武乡试正考官。内阁学士龚镗、为副考官。　　

○以捐修浙江长兴县城垣。赏知县刘礼章知州衔。　　

○修浙江东塘鱼鳞石工。从巡抚富呢扬阿请也。　　

○甲辰。以大学士曹振镛年登八秩。赏其孙绍橚举人。一体会试。　　

○乙巳。谕内阁、前据步军统领衙门奏、盘获违例携带鸟枪线枪之民人张忠等。当降旨交刑部审讯。并著何淩汉等查明是否实系安分良民。径报刑部。以凭究办。兹据查明该民人张忠所买线枪鸟枪。据伊母妻供称、秋收完毕。欲打取野禽营生。并生员李松云等托伊带买鸟枪。以为防夜之用。至许三一犯。虽查无不法实迹。但所带线枪。供指伊叔许成江托伊置买。查已外出多年。所供显有遁饰等语。民间置买线枪鸟枪。既未报明地方官编号立册。即属违例私置。且该民人等即为防夜及打取野禽之用。亦不应一人置买至四杆之多。至许三供指之许成江托伊置买线枪。何以查系多年外出。虽据查访该民人等平素均属安分。尚恐另有别情。著刑部彻底根究。悉心研鞫。以期水落石出。毋任稍有不实不尽。　　

○以右春坊右中允龙元任、充日讲起居注官。　　

○大学士曹振镛八十生辰。颁赐御制诗章。御书扁联福寿字。并珍玩文绮。　　

○丙午。上诣安佑宫行礼。　　

○谕内阁、前据麟庆奏、筹办要工四款。请拨银三十八万七千九百余两。当降旨交户部议奏。兹据该部查明、高堰山盱两厅石工一款。原估未拨银两。除覆估应减外。应拨银六万五千两。核与钦差尚书朱士彦等勘定分年办理要工、及前河督张井覆奏确估各原案相符。著准其于淮安关税银内如数动拨。该监督于文到日。即派委妥员解赴河库。其山盱厅属义河拟改河头一款。前经钦差覆勘案内奏明该河金门两金刚墙。并无跌损情形。两岸土高。河流直下。形势亦顺。若改挑河头。则石墙石底。均需另行创造。与开山无异。断难改移。并经该署河督估定改抛碎石坦坡等工。奏准拨项办理。兹署河督仍请将义河拟改河头。估需银十七万两。核与勘估情形悬殊。且据奏称改挑河头。试放一二年后。察看土性坚结。即无庸修砌石工。或必须建筑滚坝。再行核议。是该署河督于此项工程。尚未确有定见。徒以十数万帑金。姑为尝试。殊非一劳永逸之计。著该署河督再行详细查勘。如必须改挑河头。于河形无碍开放。将来深资保护。不致再有糜费。即行具奏办理。其中河厅加帮南北两岸纤堤一款。上年曾经该署河督奏请拨项办理。兹据奏称堤坡残缺。应行择要帮宽加高。此项工程。甫经估办。河致残缺。即使必需补修。亦当于岁修案内估计办理。其添建石闸一款。据称该闸北孔有损跌形迹。本年专用南孔济运无误。是此项工程。原可暂缓。即欲添建单孔以资擎托。并便于轮替起见。亦应归常年另案款内动用。俱著不准筹拨。　　

○又谕、林则徐奏、京控案内有指引递词之讼师。请饬拏解讯等语。青浦县监生陆鼎京控一案。据该抚讯系该县捐贡生周国琛主使。已将周国琛拏获审讯。兹据陆鼎供称、在京递呈时。有何芝亭代为斟酌指引。何芝亭系浙江人。先在刑部、后在户部当差。现住前门外牛血胡衕。著步军统领衙门顺天府五城一体严拏务获。解往江苏。归案审办。　　

○谕军机大臣等、保昌等奏、新城局拖欠库贮正款钱租银两。延不解缴。请确查参办一摺。据称降调伯都讷理事同知博尔豁任内、会同协领佐领等经徵新城局钱租。核查道光十三年分应徵大租钱文。拖欠二万三千五百余吊。年终并不报明办理。延至十四年九月。始行查报。显有情弊。此项租钱。系奏明搭放俸饷之项。未便任意拖欠。又该屯民佃等应行回缴盖房凿井银两。前经勒限半年。追缴归款。兹逾限年余。尚欠交银九百九十余两。情节尤属支离。是否实欠在民。事关库贮正款。必应彻底清查。保昌现已奏明前往确查。著将该局按年应徵钱租、如何拖欠。及民佃等应行回缴归款银两、何以屡催尚行欠缴。确切查明。是何情弊。务期水落石出。不可稍事姑息。亦不准稍有含混。如有那移侵吞情弊。即据实严参惩办。毋得瞻徇讳饰。致有不实不尽。又另片奏、该城库内。除动支搭放俸饷银两外。现在计应存银六万余两。迄今未据报解来省等语。著保昌一并彻底清查。核实办理。将此谕令知之。　　

○蠲缓湖北黄梅、公安、松滋、嘉鱼、汉川、黄陂、沔阳、广济、钟祥、京山、潜江、天门、应城、江陵、石首、监利、枝江、汉阳、孝感、荆门、武昌、咸宁、蒲圻、兴国、黄冈、江夏、二十六州县暨屯坐各。卫被水被旱村庄新旧额赋有差。给黄梅、公安、松滋、三县暨屯坐各卫军民一月口粮。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百五十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十四年。甲午。十月。丁未。上诣大高殿。寿皇殿。行礼。　　

○奉皇太后还宫。　　

○直隶总督琦善奏、堵筑北中汛漫口。现在挑河进占。得旨、天气渐塞。及早蒇事方好。然亦不可轻率。勉之。　　

○命刑部右侍郎祥康、驰往顺天府密云县查办事件。　　

○以礼部右侍郎文庆、署刑部左侍郎。　　

○戊申。以册立皇后。先期遣官告祭天。地太庙。社稷。上亲诣奉先殿。行告祭礼。孝穆皇后案前。命御前大臣载铨行礼。　　

○诣皇太后宫问安。　　

○谕内阁、本年十月册立皇后。恭上皇太后徽号。所有应颁朝鲜国诏书。著俟该国年班贡使到京。即交该使臣敬谨赍回。　　

○己酉。上御太和殿。宣制册立皇后。王公大臣官员行庆贺礼。命大学士长龄、为正使。署礼部尚书奕颢、为副使。持节赍册宝。册立皇贵妃钮祜禄氏为皇后。册文曰。朕闻正位乎内。实开王化之基。先齐其家。用肇人伦之始。惟安贞而应地。表范兰闱。斯柔顺以承天。升华芝检。式循茂典。聿展彝章。咨尔皇贵妃钮祜禄氏、勋族钟祥。名宗毓粹。夙娴礼法。克符图史之规。素秉温恭。爰协珩璜之度。侍慈颜而观心允洽。愉婉钦承。立壸教而仁意丕昭。俭勤懋著。特颁凤綍。资淑德以凝庥。载举鸿仪。阐徽音而俪极。兹仰奉皇太后懿旨。以金册金宝立尔为皇后。尔其佐萱庭之孝养。爱敬摅忱。树椒殿之休声。肃雝布化。恩周丹掖。交推贤辅于宫中。吉叶黄裳。普示母仪于天下。永绥多福。祗迓洪禧。钦哉。　　

○追封皇后父故乾清门二等侍卫世袭二等男颐龄、为一等承恩侯。谥荣僖。母乌雅氏、为侯妻一品夫人。予祭一次。赐其孙名瑚图哩。命袭爵。并擡入镶黄旗。　　

○庚戌。皇太后御慈宁宫。升座。上率王公大臣官员行庆贺礼。　　

○以册立皇后礼成。御太和殿。王公大臣文武官员行庆贺礼。颁诏天下。诏曰。朕惟乾坤合撰。爰成帱载之能。日月重光。聿衍升恒之象。粤稽往典。载溯前徽。妫汭观型。佐垂裳于虞陛。洽阳起化。绵卜世于姬宗。惟令德之劻勷。媺昭宫掖。斯仁风之翔洽。化被家邦。朕诞膺景运。寅绍丕基。每资一德于彤帏。藉赞万几于黼扆。昨以中宫虚位。内治需贤。钦奉圣母恭慈康豫安成皇太后懿旨。以皇贵妃钮祜禄氏、华胄钟祥。璇闺备德。秉芳规于图史。夙夜维勤。协雅范于珩璜。言容有度。整躬示则。俭早媲于葛覃。逮下流慈。仁更符于樛木。克襄苹藻。允升九庙之馨。用美翚褕。俾摄六宫之事兹当吉月维良。恭值慈闱称庆。祥凝萱殿。景爱日之弥长。祉集椒庭。喜徽音之克嗣。祗遵懿命。特举崇仪。敬考典章。式昭位序。谨告天。地。宗庙。社稷。于道光十四年十月十八日。册立皇贵妃钮祜禄氏为皇后。龙章作绘。捧金册而倍著徽柔。凤轸扬辉。赞瑶图而永登康阜。既成嘉礼。特沛恩旋。所有事宜。开列于后。一、岳镇四渎庙宇。该地方官查有栋椽倾圯、藻饰未完者。奏明修葺。以致诚敬。一、亲王福晋以下至奉恩将军妻室等、俱加恩赐。一、民公侯伯以下二品大臣以上命妇。俱加恩赐。一、从前恩诏后、官员有升职改任及加级改衔者。照其职衔。给与封典。一、八旗满洲蒙古汉军妇人年七十以上者。照例分别赏赉。一、内务府三旗妇人年七十以上者照例分别赏赉。一、各省老妇。有孤贫残疾无人养赡者。该地方官加意抚恤。毋令失所。一、除十恶及谋杀故杀不赦外。犯法妇人。尽与赦免。于戏。应地承庥。王化必基于中壸。普天同福。母仪共戴于寰区。合陬澨以胪愉。遍臣民而锡祜。布告天下。咸使闻知。　　

○贷甘肃皋兰、金、安定、会宁、固原、安化、泾、灵台、八州县被旱被雹被水灾民口粮。　　

○辛亥。以加上皇太后徽号。遣官告祭天。地。太庙。社稷。上礼服御中和殿。恭阅奏书毕。上升舆。由右翼门至永康左门降舆。大学士捧奏书。由中路前行。至慈宁门。上由东阶升。至门下东旁立。皇太后礼服御慈宁宫。升座。仪驾全设。中和韶乐作。上诣正中拜位跪。大学士捧奏书在左旁跪进。上受奏书恭献。授右旁大学士跪接。置正中黄案上。宣读官捧起。跪宣奏书曰。徽音懋著。祥和裕教孝之模。懿范光昭。福祉启延洪之庆。尊养克修夫常礼。阐扬益著于彝伦。钦惟圣母皇太后撰协乾元。厚符坤载。襄九重之宵旰。燕翼攸隆。备百顺之显荣。鸿规式焕。臣礼成璇室。仰荷仁帡。敬奉琅函。用彰钜典。伏冀圣慈俞允。俾展微忱。宜子孙千亿以储祥。备沐崇恩之保佑。膺福禄康强而逢吉。允符嘉颂于弁恒。臣不胜惓惓之至。谨奏。上率王公大臣官员行礼。礼成。皇太后还宫。　　

○诣皇太后宫问安。进膳。　　

○壬子。恭上皇太后徽号册宝。上礼服御太和殿。恭阅册宝毕。奉安于彩亭前行。上升舆随后。由右翼门至永康左门。上降舆行。至慈宁门外东旁立。安册宝于正中黄案上。皇太后礼服御慈宁宫。升座。仪驾全设。中和韶乐作。上诣正中拜位跪。左旁大学士捧册宝依次跪进。上受恭献。授右旁大学士跪接。置正中黄案上。宣读官捧起。跪宣册文曰。圣慈垂裕。八绂瞻厚德之敷。显号扬庥。万国仰徽音之播。欢声腾乎海宇。喜气蔼于宫庭。钦惟圣母恭慈康豫安成皇太后陛下德备伣天。道隆矩地。佐皇考重华之治。内政襄勤。启国家奕叶之祥。春晖锡羡。属举中宫之茂典。正位椒涂。共趋长乐于萱帏。承欢兰膳。懋晨昏之肃肃。仪型遵懿训之昭。亲色笑而愉愉。盥馈备怡颜之奉。合六宫而邀慈荫。总百禄以荷仁帡。祗上崇徽。肃稽经礼。谨告天。地。宗庙。社稷。率诸王贝勒文武群臣。恭奉册宝上徽号曰恭慈康豫安成庄惠皇太后。伏愿琅函永焕。宝牒常辉。崇燕喜于日月山川。蕃厘毕集。被鸿名于圭璋琮璧。景贶咸宜。仰托洪慈。笃祜延万年之祚。长隆尊养。陈诗备五福之徵。臣诚欢诚忭。稽首顿首。谨言。上率王公大臣官员行礼。礼成。皇太后还宫。　　

○诣皇太后宫问安。　　

○癸丑。以恭上皇太后徽号。上御太和殿。王公大臣文武官员、行庆贺礼。礼成。颁诏天下。诏曰。朕惟礼隆孝养。总百禄以恒绥。义重尊亲。合八绂而共戴。肇闺门之雅化。庆典方成。惬海＜?宀禹＞之欢心。荣名载奉。详徵彝宪。宜备显扬。钦惟圣母恭慈康豫安成皇太后地道同符。坤元协撰。迪前光之佑启。治洽睢麟。仰令德之敷宣。祥昭翚翟。鸿图赞化。寰区跻乐利之庥。燕翼诒谋。京室笃恩勤之谊。爰逮丕基寅绍。彝训亲承。晖映恒春。祗奉宸慈于禁掖。瑞凝长乐。欣修常职于晨昏。敕庶务之几康。畴咨载切。轸群黎之教养。诲迪弥殷。幸逢嘉会之昌期。允极阐扬之盛典。仰遵懿旨。爰立中宫。同申洁养于兰陔。敬嗣徽音于萱殿。依瑶阶之爱日。景贶频臻。晋璆册之隆称。蕃厘懋集。宫庭流庆。宙合输诚。祗告天。地。宗庙。社稷。于道光十四年十月二十一日。率诸王贝勒文武群臣。恭奉册宝加上恭慈康豫安成皇太后徽号曰恭慈康豫安成庄惠皇太后。庄徵祗敬。肃雍垂宫壸之型。惠溥恩施。熙洽锡家邦之福。式敷闿泽。特沛温纶。所有事宜。开列于后。一、内外公主以下、县君以上。俱加恩赐。一、从前尚过公主格格之额驸等。照伊等品级。著加恩赐。一、满汉孝子顺孙义夫节妇。该管官细加咨访。确具事实奏闻。礼部据实以凭旌表。一、贡生监生在监肄业者。免坐监一月。一、各省桥梁。间有损坏。行人劳苦。交与地方官查明验勘。该督抚奏明随时修理。一、各省民人有孤贫残疾无人养胆者。该地方官加意抚恤。如无室庐栖处。该地方官酌设栖流所。以便栖处。于戏。辉彰宝册。星云呈糺缦之华。祜笃璇闱。日月永升恒之颂。布告天下。咸使闻知。　　

○甲寅。谕内阁、御史帅方蔚奏、领运皇木之委员夫役等讹诈滋扰。请严饬查禁一摺。此等差务。由各该省派员领运。岂容倚藉差务名目。随处逗留。怙势扰累。罔知法纪。若如该御史所奏、本年领运皇木之湖南委员署常德府同知胡缵高、四川委员石砫厅同知长庚、所在滞留。州县苦其需索。及至运河一带。纵容夫役拦截滋扰。任意讹索。该员等毫无约束。显有故纵分肥情事等语。著直隶山东江南各督抚、于沿途经过地方。严行查禁。如有倚藉差务名目。讹诈滋扰。即据实严参。随时惩办。以靖地方而肃功令。　　

○又谕、凯音布奏、口外公事。请拣员随同办理一摺。据称办理口外各事宜。语言多未能通晓。请于章京笔帖式中、拣派通晓蒙古语言文义者数员。作为通事官。责成该员等轮流随同经理察哈尔八旗并群牧台站各事务等语。该都统自为慎重职守、设法经理起见。惟拣派各员。随同经理事件。断不准轻信偏听。致令在外招摇撞骗。转滋弊混。该都统仍不时明查暗访。有犯必惩。傥能始终勤奋。不避嫌怨。三年后酌量奏请鼓励。毋得徇情滥保。违例乞恩。　　

○缓徵安徽怀宁、桐城、潜山、太湖、宿松、望江、青阳、铜陵、东流、当涂、芜湖、繁昌、无为、寿、宿、凤阳、怀远、定远、灵壁、凤台泗、盱眙、天长、五河、和、南陵、贵池、建德、舒城、巢、颍上霍邱、亳、含山、三十四州县暨屯坐各卫被水被旱村庄新旧额赋。　　

○乙卯。谕内阁、乌尔恭额等奏、塘工外销银款。请照例核扣一摺。浙江海塘。现在兴办大工。设立总局。所有在局在工各员并官弁兵丁一切薪水盘费口粮。及局书饭食纸张。需费浩繁。俱应酌量支给。据乌尔恭额等查明乾隆二年间。经前督臣奏准办料银两。每两扣留平余银五分。以一分二厘解交工部充公。余银留外豫备公用。迨嘉庆十一年间。户部行知、以各项工程。每银百两扣平二两。尔时外用无多。即于前项通扣平余银内划出二分报部。其余一分八厘。留为柴坝等项外销用度。此次兴举钜工。应给各项公费。核与乾隆年间同一繁多。若将续奉户部行知应扣之平余二分。仍于原定五分内划出报解支用实有不敷。自应各扣各款。以济公用。著照所请、准于工员所领工料银内。每两另扣平余银二分。造报户部。此外循照向例通扣五分。仍以料银内所扣一分二厘。解归工部充公。其余银两。统作前项在局在工例外支销之用。此项外销银两。向不报部。此次仍照旧章。著免其造册报销。　　

○又谕、瑚松额奏、审明督署幕友家丁。并无交通作弊。原审诓骗未成一案。亦无不实不尽一摺。此案四川前任马边厅同知赵岳兰之弟赵岳蕙、被民人郑瑞诓骗。写立借约。营谋署缺。经鄂山访闻有厮役人等招摇生事。仅止咨部完案。并不奏明办理。当降旨交瑚松额督同藩司李羲文秉公严审。兹据奏称、鄂山署内幕友家丁。讯无交通作弊情事。并鄂山于访闻此案之后。尚无徇私回护。惟案内既有干连已逐厮役。并不奏明办理。仅止照例咨部。不自引嫌。鄂山著交部严加议处。前任马边厅同知赵岳兰、讯无知情谋缺情事。惟不能约束其弟与匪徒往来。致酿事端。亦著交部严加议处。寻议、鄂山降四级调用。赵岳兰革职。得旨、鄂山著改为降五级留任。赵岳兰著革职。　　

○又谕、讷尔经额奏、委员审案偏袒。被控刑逼认诬。请撤任审办一摺。湖南武冈州升补郴州直隶州知州王景章、署衡州府事现补桂阳直隶州知州陈同治、经该督委审衡阳清泉二县户粮收书被控浮折钱漕、及差役垫完勒索各案。并不严究蠹书等如何浮收勒折。致被刁民挟制讹诈。从严惩办。辄谓该劣生刁民等控告书役十余案。尽系听人主使诬告。书吏给钱。出于畏累。概置不究。竟将出名具呈之人。全行坐诬。显系意存偏袒。并据收禁之张旭钟等、各遣抱告以该委员非刑勒结等词。随详控告。难保非该委员等有心故勘。自应彻底根究。以振玩习。王景章、陈同治、著即先行撤任。交该督督饬湖南藩臬两司、亲提案内被控绅衿书役。秉公研审。收书包户。如何浮折分肥。该县是否知情授意。及原审各员。有无非刑逼认。因何将到案原告十三人一律问拟徒罪。务得确情。严参惩办。毋稍姑息。至衡阳清泉二县徵收漕粮。积弊已深。著该督即饬藩司粮道、遴委干员前往。会同衡州府知府督饬该地方官、务将积弊全行革除。并筹定章程。妥协徵兑。免致再滋事端。该部知道。　　

○又谕、据奕纪等奏、查勘京城内外护城河道工程。核对原册。丈尺均属相符。惟城外西便门进水闸迤南、阜成门迤南、德胜门迤东、安定门迤东、各段沿河两岸。经雨水冲注。多有浪窝。浮土随溜入河。以致河身间有淤垫等语。著原修大臣于来岁春融之时。将各河身淤垫之处。逐加挑浚。务须一律深通。毋得再有阻塞。　　

○修直隶良乡县水冲监狱衙署驿传。暨雄县瓦济桥。从总督琦善请也。　　

○镶建浙江上虞县余埭巷等处塘堤。从巡抚富呢扬阿请也。　　

○丙辰。上诣时应宫拈香。
  </div>
  <div class="pagination">
   <a href="清实录道光朝实录_page450.html">
    上一页
   </a>
   <span>
    ...
   </span>
   <a href="清实录道光朝实录_page446.html">
    446
   </a>
   <a href="清实录道光朝实录_page447.html">
    447
   </a>
   <a href="清实录道光朝实录_page448.html">
    448
   </a>
   <a href="清实录道光朝实录_page449.html">
    449
   </a>
   <a href="清实录道光朝实录_page450.html">
    450
   </a>
   <span class="current-page">
    451
   </span>
   <a href="清实录道光朝实录_page452.html">
    452
   </a>
   <a href="清实录道光朝实录_page453.html">
    453
   </a>
   <a href="清实录道光朝实录_page454.html">
    454
   </a>
   <a href="清实录道光朝实录_page455.html">
    455
   </a>
   <a href="清实录道光朝实录_page456.html">
    456
   </a>
   <span>
    ...
   </span>
   <a href="清实录道光朝实录_page452.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
