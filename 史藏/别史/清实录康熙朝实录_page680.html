<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 680 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 680 页/共 681 页</h1>
    <div class="content">○癸卯。上驻跸两间房。　　

○甲辰。上驻跸巴克什营。　　

○御书学道还淳匾额、命江苏巡抚吴存礼、悬于苏州府紫阳书院。　　

○乙巳。上驻跸遥亭。　　

○丙午。上驻跸罗家桥。　　

○丁未。上驻跸密县。阅视河道堤岸。　　

○戊申。上驻跸怀柔县。　　

○己酉。孝慈高皇后忌辰。遣官祭福陵。　　

○上驻跸汤泉。　　

○庚戌。上回驻畅春园。　　

○辛亥。以故直隶总督一等精奇尼哈番赵弘燮子赵之璧、袭职　　

○旌表直隶烈妇、新安县李壤妻辛氏、容城县李焕元继妻孙氏、夫亡自经、从容就义、俱给银建坊如例。冬。十月。　　

癸丑朔。享太庙。遣和硕简亲王雅尔江阿行礼。　　

○遣官祭永陵、福陵、昭陵、暂安奉殿、孝陵、孝东陵、仁孝皇后、孝昭皇后、孝懿皇后陵。　　

○甲寅、谕领侍卫内大臣、侍卫等、八旗都统前锋统领、护军统领、副都统、参领等、大学士、学士、九卿、詹事。科道、直隶巡抚、守道等、朕临御天下、六十余载。年至古稀。太祖高皇帝时大臣官员、幼时及见三分之一。太宗文皇帝时大臣官员、犹见其半。世祖章皇帝时大臣官员、俱曾全见。明万历泰昌、天启、崇祯时大臣官员、及旧太监、亦曾有及见者。朕凡事留心询问、故于前朝诸事、知之甚悉。御极以来、尝思事多变易、皆难预定惟宽平公正、因时制宜、一切未尝预执已见孔子云、宽则得众信则人任焉。朕宵旰忧勤、无刻不以民生为念。凡政事利弊必推求其故。近见天下钱粮、各省皆有亏空。陕西尤甚。其所以致此者、皆有根源。盖自用兵以来、大兵经行之处、督抚及地方官、惟期过伊地方、便可毕事。因资助马匹盘费衣服食物甚多。仓卒间、无可设法、势必那用库帑。及彻兵时、又给各兵丁马匹银两。即如自藏回来之将军、以及兵丁、沿途所得、反多于正项。是以各官费用、动辄万金。人但知取用而已、此等银两、出自何项、并无一人问及也。官之亏空钱粮者、俱已题参离任。其亏空银两、追比不能即得。新任官又不代完。此项银两、终无著落。故用兵之地、历年钱粮奏销、朕悉宽缓。正为此也。前荡平三逆、原任湖广布政使徐惺、所用兵饷、至四十余年、尚不能清完。朕念皆系军需那用、将未完银两、俱从宽免。盖宽缓则州县力舒。上可不误国帑。下可不病民力。去年陕西督抚题参亏空各官、奏请将此亏空银两追出、以充兵饷。后追比不得、伊等无可奈何、巡抚噶什图密奏、欲加通省火耗、以完亏空。此摺朕若批发、便谓朕令加徵。若不批发、又谓此事已曾奏明、竟自私派。定例、私派之罪甚重。火耗一项、特以州县官供应甚多、故于正项之外、略加些微、以助常俸所不足。原属私事。若公然如其所请、听其加添、则必致与正项一例催徵、将肆无忌惮矣。所以将噶什图奏摺、申饬批发。第陕西督抚、既不能追比亏空。又不敢请拨钱粮。倘有紧要军机、焉能不致迟误。朕因交与议政大臣、动户部库帑解送矣。又如赈饥一事、自应于夏麦无收之后散赈、方于百姓有益。今各省每于三四月间、或遇有冰雹、或雨泽愆期、即借此以为青黄不接、具题请赈、冒销仓谷。及至五六月时、民间乏食、而仓中已颗粒无存矣。且今年陕省地震、因言仓粮朽烂、奏请蠲免。夫地震何至粮朽。此皆州县官、借端开销耳。今各省虽有亏空、而陕省尤属紧要。特传集尔等面谕。其噶什图所奏亏空钱粮一摺、交与九卿詹事科道、确议具奏。　　

○乙卯。上自畅春园回宫。　　

○喀尔喀车臣汗、遣使进九白年贡。宴赉如例。　　

○丁巳。上御太和殿视朝。文武升转各官谢恩。　　

○上幸畅春园。　　

○辛酉。谕议政大臣等、仓粮关系甚要。支放米时理应一廒放毕、再放一廒、今闻此廒米石、支领方半、又向别廒支领。所剩米少、而所占之廒甚多。又支领白米时、诸王、公主等、属下之人、不按应放之廒领米、而拣廒霸占支领者有之。此等断然不可。理应按廒支领。如廒内余米一半者、即是弊端。应将此彻底清查。若遣他人、亦未能办。著和硕雍亲王胤祯带领弘昇延信、孙渣齐、隆科多、查弼纳、吴尔台前往、会同张大有查勘。再从前仓内、每日进廒之米、止四五千石。自简任富宁安以来、每日进廒之米、至四万石。进米多、则于回空粮船有益。至于米色之变、俱在收贮。即如昭五达地方、所贮米石、历四十年、米色照常、并未霉烂。今廒座有损漏者、著即修理。廒座如不敷用、著即添造。　　

○壬戌。升正黄旗护军统领觉罗德尔金、为镶蓝旗蒙古都统。　　

○甲子。升兵部郎中纳齐喀、为山西布政使司布政使。　　

○丙寅。喀尔喀泽卜尊丹巴胡土克图、土谢图汗、遣使进九白年贡。宴赉如例。　　

○戊辰。以都察院左都御史安鲐、为杭州将军。　　

○庚午。和硕雍亲王胤祯疏言、臣等遵上□日查勘通州西、中、南、三仓、共三百七十六廒。除支放已空者七廒外。其余各廒所贮之米、及院内露囤四百六十一围、通共米五百一十三万九千石有奇。内未经支放好米、二百七十六廒。已经支放、尚有余剩米一半者、四十八廒。又变色之米、七成以下、不可久贮。亦已经支放。尚有余剩之米得半者、四十五廒。因此变色之米、占留廒内、致新米不得归廒、而多入露囤、被雨蒸潮、易致霉烂。请遣部院大臣一员、同仓场总督张伯行、先将此变色之米、照减价例、悉行粜卖。则年占之廒既空、而露囤之新米、亦得归入廒内。至于放米领米之例、诚不可不定也。嗣后诸王以下、领米时、务各按廒支领。俟此廒既空、再放别廒。倘仍前拣廒占领、遗剩半廒者、该监督即报仓场总督题参、将领米官员、交部严加议处。放此米时、每旗派参领一员、监视约束。如该监督不将好米给与、而搀杂变色之米、勒令支领。亦许领米官员、呈告仓场总督、将该监督题参、交部严加议处。查定例、支领米石、限两月领完。若有无故延挨踰限者、即停止给与。如系该监督勒掯迟延、亦即将该监督题参议处。又据仓场总督阿锡鼐、张伯行云、旧监督任内之米、或米色霉变、额数有亏、新监督势难接受。若勒令接受、则彼此互亏、愈难究诘。是以将此等亏额之旧监督题参。仍令伊等留仓监放、俟完日查明追赔治罪等语。查康熙五十年以前、亏额留仓之旧监督穆钦等、任内米石、亦尚有余剩半廒者。应令新监督、分别米色、呈验仓场总督、其未经变色者、归并一色好米廒内、以便支放。其已经霉变、七成以下者、迁贮露囤、即行粜卖。并行文直隶巡抚、派各属州县、设法运去、俟来春粜卖、于民间大有裨益。此外又有抵给仓役工价之米、堆积廒外、霉烂成灰、原不左数内。恐有不肖之徒、将此搀杂充数、铺垫廒底、亦未可定。请给与耕种之民、听其量力运出、以肥田亩有益。若其中尚有成色之米、仍行减价粜卖。如此、则仓无混占之廒、地无委弃之粟矣。再查米色之霉变、多由廒舍之损漏。通州各仓、应大修者五十廒。应小修者一百三十二廒。又三仓旧制、各有一百八十八廒。若将新旧之米并贮、似属不敷。应于各仓空地、添造十二廒、以足二百之数。请交与工部、确估修理添造。再查通仓、惟支放俸米。所用少而存贮日久、陈陈相因。京仓米石、所用甚多。不若于京师城垣下、另建一仓收贮、便于支放。亦请交工部、相度处所、确估建造。至于粮艘到后、按时将米催卸入仓、每日可进五万七千六百石之数。已严饬仓场、坐粮厅等、照此催卸、自不至贻误回空粮艘矣。得上□日、依议　　

○辛未。以兵部右侍郎查弼纳、为江南江西总督。　　

○镶白旗满洲都统宗室塞勤、以病乞休。允之。　　

○征西将军祁里德疏言、据总理种地事务苏永祖呈称、和布多、乌阑古木、特里等处、可种地亩、乘时和暖、俱已开垦。其坤都伦河等处、可种地亩、亦俱开垦。今年所种麦子、得有数倍。明年可以添种地亩。惟是农器恐不敷用、乞早行发给等语。除将所得麦子磨面、差侍读学士阿礼等、谨赍呈览外。其不敷所用之农器、请交与大同府知府预备。得上□日、据所奏在和布多、乌阑古木等处、开垦耕种。因土沃、水裕、今年所得麦子、一倍收有六倍爰请明年添种千石。及询问赍呈麦面之阿礼等、据云、和布多、乌阑古木、地方广阔、开垦之处颇多、原系厄鲁特等耕种好地。今应将歉收之毛岱察罕叟尔等处、耕种人力、移至和布多、乌阑古木耕种、可以多收。再种地所用犁锄铧子锹镢等器、每年给发不少。何以一年之间、即俱损坏。铧锄锹镢、俱系铁器。军前或难于备办。犁系木器、何地蔑有。若随伊所请、概行给发。路途遥远。著人送往、颇费钱粮。再军前种地人员、禀报所收粮数、一倍得有数倍等语、甚不明晰、应照内地、或一亩一晌、收得米石若干、如此禀报、方得明晰。其和布多、乌阑古木地方、添种田亩、所给犁锄锹镢等物之处、著议政大臣详加议奏。寻议覆、军前粮米、甚属紧要。多种地亩、则多得积贮。今将军祁里德奏称、今年麦子多收。应令明年于和布多、乌阑古木、并坤都伦河等处、可以耕种之地、将今年所收粮米、作为籽粒、多加耕种。倘有不敷、令将鄂尔赍图杲尔等处、所收粮米、给与增种。其毛岱察罕叟尔所种地亩歉收、应将所需耕种人力器具、俱移至和布多、乌阑古木地方耕种。其毛岱察罕叟尔之地、分给充发罪人、令其开垦。至于铧锄锹镢、俱系铁器。该部行文山西巡抚、速令制造、雇觅驼只、交侍读学士阿礼等带往。秋收之后、加谨收存。所用之犁、军前有木可造、令伊等自行办用。再行文将军傅尔丹等、将此开垦田地、俱令丈量顷亩、计算给过之籽粒、秋收之米石。开明详报。见今和布多、乌阑古木地方、有种地兵丁。及驻扎兵丁五百名。值农务暇时、应令多伐木料聚积、以便修理大城、及房屋仓廪。从之。　　

○癸酉。上幸南苑行围。　　

○以山东巡抚李树德、为福州将军。升鸿胪寺卿黄国材、为福建巡抚。安徽布政使李馥、为浙江巡抚。候补按察使谢赐履、为山东巡抚。　　

○甲戌。阿霸垓多罗郡王巴特玛滚楚克故。遣官致祭。　　

○丁丑。升内阁学士阿克敦、为兵部右侍郎。　　

○戊寅。大学士、九卿、詹事、科道等、以来年恭遇万寿七旬大庆。应详议庆贺典礼、合词疏言、从古帝王、以圣人登大宝、德功福三者兼备、亦所希觏。惟我皇上超轶千古而全备之。臣等亲沐光华。恩蒙教养。老者已至耋龄。少者亦皆斑白。目睹六十余年圣德神功、经文纬武、景福之所钟、纯禧之所集。稽诸史册、罕有等伦。谨略敷扬、莫窥万一。钦惟我皇上以天地之心为心、而圣敬昭格者、升中皆旦明之诚。以祖宗之法为法、而世德作求者、荐馨皆继述之孝。两宫定省、曲尽承欢。万国尊亲、弥敦孺慕。加以好生之德、弘推锡类之仁。按□山戊不□蠲租、动逾百万。截漕备赈、每拨千艘。膏泽遍于闾阎。补助行于耕敛。所以悦安兆姓者如此。抚循师旅、预给金钱。优恤羽林、代偿逋负。蠲借欠而军营欢动。锡衣裘而远塞温生。所以赐劳兵士者如此。频颁肆眚之纶、俾其洗涤。屡下减轻之诏、贷以生全。悯炎暑于圜扉。酌矜疑于定谳。所以钦恤民命者如此。东幸吴越。西巡雍豫。玉辂临而殊恩溥。鸾旗届而宠渥行。省方之加惠如此。北疏漳卫。南定黄淮。登沮泽为良田。导洪流而顺轨。治河之普利如此。道遵尊千圣、表万世之师型。学宗考亭、阐千秋之理奥。折哀十翼。汇纂诸经。训饬整庠序之风。额数广春秋之榜。育才之勤笃如此。澄叙官方、示箴规于台省。崇奖吏治、重简任于封疆。拔守令之廉能。访地方之利弊。察吏之详核如此。既已海内繁殖、六服辑绥、习俗茂美、群生乐豫。犹且谨之又谨、安愈图安。详观章疏、烛照靡遗。召见卿僚、咨询必悉。则又精勤之勿倦也。御衣浣濯、朴以维风。内膳殽馐、俭于自奉。则又省约之倍至也。眷旧念劳、每加恩于后嗣。引年养老、时锡宴于禁廷。巡畿甸以劝农。幸塞外以讲武。冲和之养、蔼若春风。坦易之怀、皎于秋月。虽古圣人性之身之、尽美尽善、书称巍荡、诗颂颙卭、未足比拟大成、形容极盛。是皇上之德、从古未有之德也。圣武之布昭、震叠万里。天威之挞伐、张皇六师。往者三逆背恩。负嵎干讨。皇上睿谟刚断、分调禁营、后先数载、克奏荡平。而远塞绝漠、如有元遗裔、无故倍畔。曾不旋踵、已就歼除。鄂罗斯、距瀚海四千里。占喀尔喀之疆圉、盗兵思逞。喻以威德、稽首如约。喀尔喀汗、拥番众数十万、逼厄鲁特之暴虐、款关内附。畀以安全悉心归命。噶尔丹、扰犬牙之边、恣蜂螫之毒。皇上神机勃发、亲总鹰扬。蹑三驾于殊庭。斩渠魁以衅鼓。策妄阿喇布坦、假游魂之息。摧与国之孱。皇上睿算如神、分驰虎旅。恢三危之故地。廓祆祲于梵天。乃若蕞尔台湾、僻居海岛。曩时逋寇营巢、不旬月而皆隶郡县。昨

□山戊不□奸民蠢动、仅七日而悉靖尘氛。他如红苗革心。水西归化。遐荒率服。边徼长宁。图蒲类于职方。书高昌于版籍。浴日扶光之国、来享来王。流沙蟠木之区、贡琛贡矢。虽古圣人招携怀远。或格于偏隅。或克于迟久。岂如我皇上指麾方略、捷奏肤功。驭六合以受治。抚八荒而在闼。是皇上之功、从古未有之功也。加以生知好学。闳览精研。定雅乐于中和。辨历书于分杪。制器尚象、利用是求。诸子百家、旁通毕悉。宸章焕烂、超尧舜之心传。睿翰淋漓、迈钟王之笔法。此又皇上功德之绪余、博学多能、而为从古未有之一人也。是以协气周流。荣光布濩。雨旸时若。云物告祥。两岐之麦频登。九穗之禾数睹。累洽重熙之世。涂歌巷舞之氓。靡不愿祝长生、欣逢久治。天心逾眷。帝历弥增。自登阼而甲子环回。历纪元而壬寅复始。域中霜髯雪鬓、皆昔日之儿童。曩时骏烈鸿功、尽当年之阅历。而且宸襟旁畅。圣体安舒。稀龄而耳目聪明。耋期而精神完固。孙曾绕膝、旋见晜来。八百添筹、绵于万亿。升恒之景运方新。昌炽之繁禧茂集。虽云古之圣人、必得其寿。讵若今之圣人、独遇其隆。是皇上之福、从古未有之福也。皇上统备德功、以臻戬福。兹当七秩初周。普天同庆。臣等幸遘四千余载未遘之昌期。宜行亿万斯年未行之旷典。谨会同九卿詹事科道、详议明年万寿节庆贺礼仪、条列以闻。疏入。上谕大学士等、览所奏、皆过于实事。朕以冲龄即位、赖世祖章皇帝定鼎以来、深仁厚泽、建不拔之业。至今八十年四海昇平、有自来矣。朕自幼读书、每览前代帝王、忿懥忧患累其内、几务纷纭劳其外、年□山戊不□不久、景祚不长者、未尝不拊髀长叹。朕凉德亦不过如此。幸得历逾花甲、年登古稀。须眉皓白、总理万几。当此之际、翼翼小心、惟恐善后之策、不能预料保泰图安、夙夜冰兢。况今西陲用兵、士卒暴露、转运罢敝、民生乏食、物价腾贵、正宜君臣同寅协恭、乂安万姓、永致太平。自古庆贺多者、后人不取。况亦何益乎。朕御极六十余年、元旦之外、未尝受贺。惟六十寿时、三月十八日进表行礼。今卿等所请、无庸多议。　　

○庚辰。都察院遵上□日察议、詹事顾尔泰、催趱漕船、不遵谕上□日速行起程、吏部止议。降二级留任、亦殊不合。应将詹事顾尔泰革职。吏部侍郎李旭升等、降一级、罚俸一年。得上□日、顾尔泰著革职。余依议。　　

○辛巳。升正黄旗满洲副都统吴礼布、为正红旗护军统领。镶蓝旗蒙古副都统查克殚、为正黄旗护军统领。散秩大臣额尔德、为正黄旗蒙古副都统。步军总尉衮泰、为镶蓝旗护军统领。护军参领曼丕、为镶蓝旗蒙古副都统。宝坻县协领伍尔泰、为正蓝旗蒙古副都统。调正黄旗蒙古副都统纳尔赛、为满洲副都统。正红旗蒙古副都统阿拉那、为镶红旗满洲副都统。以盛京户部侍郎保德、为正红旗蒙古副都统。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百九十九



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之三百　　

康熙六十一年。壬寅。十一月。壬午朔。　　

○乙酉。升江西按察使石文焯、为安徽布政使司布政使。　　

○丙戌。升湖广岳常道赵弘运、为湖北按察使司按察使。　　

○丁亥。和硕雍亲王胤祯疏言、查勘京城海运八仓、清河本裕一仓、通共五百六十二廒。又有院内露囤共十五围。此内秋季支放已空者、五十一廒。见在满贮未经支放者、二百五十九廒。支放余剩一半者、一百三十六廒。俱属好米。共三百六十九万六千八百石有奇。其变色之米、七成以下、亦已经支放、余剩一半者、八十五廒。并露囤之米、共七十万二千九百石有奇。变色不等、应分别粜卖支放者、三十一廒。并露囤之米、共二十四万九千一百石有奇。应将此米、令该监督查造清册、报仓场总督验明、应粜卖者粜卖、应支放者支放。其变色之米、七成以下、亦报仓场总督验明、照通仓例粜卖。如兵丁愿代小米支领者、准其支领。若余剩半廒之好米、悉令归并同色廒内。则一转运间、空廒不少、可以悉贮新米矣。至京仓之米、应给上三旗包衣佐领、五旗王等包衣佐领、及八旗兵丁执事人等。其放米领米之时、亦令各旗派官一员监视、务令按廒支领、严禁拣廒越占。放此米时、亦定限于两月领完。逾限者停其给与。该监督若将变色之米、搀杂充数、及有勒掯迟延等情、各报仓场总督题参、严加治罪。悉照通仓例、一体遵行。若抵给仓役工价之米、霉烂成灰者、亦听耕种之人、领取运出。内有成色之米、亦仍收贮粜卖。又查本裕仓内、每年例派进米二十万石、按季支放俸粮、止于十三万石。历久余剩充积、廒舍不敷。另贮露囤、致有霉变。嗣后请令仓场总督、停止例派之数。酌有空廒可贮、然后运贮。再查各仓修理损漏之处、应大修者、七十八廒、小修者、一百八十四廒。应交工部速行确估修理。查各仓应行增建之处、海运等八仓。俱有隙地、可增建四十二廒。太平仓迤南沿河一带、可增建二十五廒。至于朝阳门至东直门、另建一仓、前曾题请。今经详阅地势、可增建四十二廒。亦应一并交工部、速行确估建造。得上

□日、该部议奏。　　

○和硕雍亲王胤祯疏言、仓粮关系甚要。收贮之责、全在监督。米色攸殊、即监督优劣所定也。查原任监督穆钦、彭象晋吴尔赛、文柱、王凤孙、卓洛、郭毓麟、谢载秩、顾伯、王国治、达兰泰、各员任内、收贮米石疎忽、致多霉烂、额数有亏、迟延交代、俱经该总督题参、应交与新任监督、作速清查、如尚有余剩之米在廒、该总督验明米色、速行支放粜卖。俟完日照亏欠之数、著落伊等家产赔补。本身交部严加议处。其原任监督张坦麟、索柱、张嵩年、图密善、金南瑛等、任内米石、加谨收贮、交代明白、而索柱、张嵩年、及见在之新任监督禅齐布、张登杰、复捐资修理廒舍。应请交吏部议叙、至于见任监督景古尔岱、吕文樱、弼锡纳、陈守创、吴隆元、佛海、刘公津、哲尔金、高辉等、任内米石、额数既足、而收贮亦谨、俟伊等任满交代、令仓场总督查明具奏。臣等查得米石霉变、皆由新旧监督、互相推诿、不受交代、迁延日久所致。嗣后应令仓场总督、于新旧监督交代之时、查看明晰。如可接受者、即令新监督接受、不得推诿迟延、贻误仓粮。如米色霉变、不可接受者、即行声明参奏、将好米交新任监督收管。其霉变亏少米石、著旧任监督赔补。仍交与该部严加议处。得上

□日、该部议奏。　　

○戊子。上不豫。自南苑回驻畅春园。　　

○予故汉军都统苏尔法、祭葬如例。

　　

○以固山贝子允祹、为镶黄旗满洲都统。镇国公吴尔占、为镶白旗满洲都统。　　

</div>
    <div class="pagination">
<a href="清实录康熙朝实录_page679.html">上一页</a><span>...</span><a href="清实录康熙朝实录_page675.html">675</a><a href="清实录康熙朝实录_page676.html">676</a><a href="清实录康熙朝实录_page677.html">677</a><a href="清实录康熙朝实录_page678.html">678</a><a href="清实录康熙朝实录_page679.html">679</a><span class="current-page">680</span><a href="清实录康熙朝实录_page681.html">681</a><a href="清实录康熙朝实录_page681.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
