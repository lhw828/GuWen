<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 583 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 583 页/共 1316 页</h1>
    <div class="content">○予直隶营次身故。记名提督宋先聘等、三十二员。照军营立功后积劳病故例优。　　

○以捐助棉衣赈灾。予员外郎刘镛为其故祖父母建坊。　　

○庚戌。闽浙总督卞宝第奏、新设长门水雷营训练雷兵。　　

○又奏、闽厂拟添制中号快船。以资转运梭巡。并下所司知之。摺包　　

○命闽浙总督兼理船政大臣卞宝第来京陛见。以福州将军希元兼署闽浙总督。兼理船政大臣。现月　　

○乌里雅苏台参赞大臣札萨克王车林多尔济病故。命委散秩大臣启泰前往奠醊。赏银十两治丧。　　

○购运巨炮出力。赏洋员满德等宝星。明发　　

○缓徵陕西榆林、怀远、神木、府谷、四县。歉收地亩。本年未完钱粮有差。现月　　

○辛亥。以车臣汗部落盟长车臣汗车林多尔济、为乌里雅苏台参赞大臣。明发　　

○予新疆营次身故副将谢思孝、游击谢得恩、照军营立功后积劳病故例议恤。摺包　　

○蠲缓甘肃新疆温宿州、镇西厅被灾地亩。应徵粮草。现月　　

○壬子。谕内阁、上年朕二旬庆辰。业经覃敷闿泽。叠将京外大员老亲年逾八十者。优加赏赉。兹据吏部兵部续查前江西布政使李嘉乐等老亲。均年逾八秩。禄养承欢允宜一体施恩以昭盛典。前江西布政使李嘉乐之母贺氏、福建漳州镇总兵侯名贵之母曾氏、广西右江镇总兵张春发之父张一诗、著各赏给御书扁额一面。紫檀三镶玉如意一柄。小卷江袍褂料二件。小卷八丝缎袍褂料二件。用示锡类推恩至意。寻赏贺氏扁曰萱帏集庆。曾氏扁曰戎幄颐龄。张一诗扁曰耆年贻训。现月　　

○直隶总督李鸿章奏、遵旨派员携银二万两。赴热河赈抚被贼灾区。报闻。　　

○两江总督刘坤一等奏、筹议光绪十七年冬漕河运办理章程十条。一、米色挑选乾洁。一、疏浚直隶山东境内运道。一、豫先雇备剥船。一、山东省豫备接运船车。一、撙节动用经费。一、兑米概用漕斛。一、循案批解厅仓各款。一、米船随到随验。一、准船户酌带货物。免纳税厘。一、出力各员。援案给奖。下部知之。摺包　　

○吉林将军长顺等奏、长春续获教首。并剿平烟筒山贼匪。请酌保出力人员。得旨、著准其酌保数员。毋许冒滥。　　

○以记名总兵潘万才为江南淮扬镇总兵官。现月　　

○以捐助赈银。予吉林将军长顺等奖叙。　　

○蠲缓直隶静海歉收淀地泊地。应徵本年暨节年民欠租银。现

月

　　

○蠲缓江苏长洲、元和、吴、吴江、震泽、常熟、昭文、昆山、新阳、娄、金山、青浦、武进、阳湖、无锡、金匮、江阴、宜兴、荆溪、丹徒、丹阳、金坛、溧阳、太仓、镇洋、太湖、华亭、奉贤、靖江、川沙、上海、南汇、泰、泰兴、江都、甘泉、三十六厅州县。暨苏州太仓镇海金山镇江等卫坐落各州县。被旱被风被水被虫田地应徵钱漕租课等项有差。现月　　

○蠲缓陕西长武、榆林、葭、神木、府谷、绥德、吴堡、米脂、八州县、被水被雹被旱地亩地丁盐课仓粮等项有差。现月　　

○癸丑。上御紫光阁。赐蒙古王贝勒贝子公台吉暨呼图克图等燕。早事　　

○命鄂尔多斯多罗贝勒拉札木苏、乌珠穆沁辅国公图布钦札布、旧土尔扈特多罗贝勒丹津、在乾清门行走。赏科尔沁辅国公呢玛、察哈尔头等台吉阿尔布斋、花翎。土尔扈特亲王衔多罗郡王密什克洞固罗布、三眼花翎。　　

○缓徵江西南昌、新建、进贤、莲花、庐陵、永丰、安福、永新、建昌、安义、德化、德安、湖口、万安、彭泽、瑞昌、峡江、余干、十八厅县。暨九江府同知所辖被灾地方。应徵新旧钱漕等项有差。现月　　

○甲寅。谕内阁、张煦奏特参庸劣不职各员等语。湖南衡阳县知县樊森、操守尚洁。惟首邑政繁。办理未能裕如。著开缺另补。芷江县知县陈建常、性情宽缓。驭下不严。惟文理尚优。著以教职归部铨选。新化县知县杨宗诚。才具庸闇。丁书舞弊。候补知县张铭、举止浮躁。操守平常。桂东县教谕姚荣炳、违分干预。不知远嫌。湘乡县娄底巡检彭应旆、肆意妄为。不知检束。均著即行革职。以肃官方。现月　　

○东三省练兵大臣定安奏、请将剿贼出力已革游击刘宽销去永不叙用。已革同知吴樾开复原官。得旨、刘宽著照所请奖励。吴樾因获咎较重。屡保未允。所请仍不准行。摺包　　

○湖广总督张之洞奏、将驻防襄樊马队前后两营募足五百名。分扎襄樊黄孝一带。堵截北路私盐。下部知之。摺包　　

○以奉天官军援剿热河。攻克贼巢。地方肃清。赏副都统丰升阿巴图鲁名号。提督左宝贵头品顶戴。均赏穿黄马褂。予总兵聂桂林以提督＜闲＞放。与总兵耿凤鸣、参将程楠森、游击金得凤、杨建德、尤得胜、均赏巴图鲁名号。赏副参领成斌等花翎。云骑尉科兴额蓝翎。余升叙加衔有差。现月　　

○以剿贼出力。复奉天已革都司徐玉生原官。　　

○以湖北拏获会匪出力。予知府李谦以道员补用。提督谢得龙优叙。赏黄州府知府李方豫盐运使衔。余升叙加衔有差。　　

○乙卯。孝庄文皇后忌辰。遣官祭昭西陵。　　

○湖广总督张之洞奏、各营损失军械。尚未一律补制。请展缓年例盘查。从之。　　

○伊犁副都统额尔庆额奏、遵照部咨。于所部汉队五百名内、裁兵一成。以节饷需。下部知之。　　

○以故喀喇沁镇国公衔札萨克头等塔布囊阿育尔札那嗣子干鲁札布袭职。　　

○予故兵部尚书彭玉麟于原籍湖南长沙府衡州府建立专祠。从湖南巡抚张煦请也。　　

○缓徵河南祥符、陈留、杞、尉氏、郑、荥泽、汜水、商邱、甯陵、永城、鹿邑、虞城、夏邑、睢、柘城、考城、安阳、汤阴、临漳、内黄、汲、新乡、辉、获嘉、淇、延津、滑、浚、封邱、河内、济源、武陟、孟、温、原武、阳武、洛阳、偃师、孟津、宜阳、永甯、南阳、内乡、裕、叶、淮甯、项城、沈邱、太康、扶沟、光山、固始、淅川、五十三厅州县。新旧钱漕有差。　　

○豁免陕西省本年民欠银粮草束。　　

○丙辰。谕内阁、福润奏、特参庸劣不职各员一摺。山东荣城县知县毕炳炎、纵释盗贼。民怨沸腾。城武县教谕王抡英、不守本分。干预公事。均著即行革职。定陶县知县晏振怡、审断含糊。性耽安逸。著以县丞降补。安邱县知县刘登云、人尚长厚。历练未深。邹平县知县张楚林、缉捕不力。人地未宜。均著开缺。遇有相当缺出。酌量补用。以肃官方。现月　　

○直隶总督李鸿章七十寿辰。慈禧端佑康颐昭豫庄诚寿恭钦献皇太后赐御书扁额曰。调鼎凝厘。对联曰。栋梁华夏资良辅。带砺山河锡大年。暨字画珍玩文绮。上赐御书扁额曰。钧衡笃祜。对联曰。圭卣恩荣方召望。鼎钟勋勚富文年。暨字幅珍玩文绮。　　

○蠲缓山西阳曲、太原、榆次、文水、兴、临汾、壶关、石楼、甯乡、沁源、静乐、隰、大甯、永和、蒲、归化城、清水河、托克托城、萨拉齐、偏关、二十厅州县。被灾歉收地方新旧钱粮各税有差。现月　　

○上以岁暮祫祭太庙。自是日始、斋戒三日。　　

○丁巳。以历年办理山东河务出力。予东昌府知府李清和等奖叙。　　

○以亏款延缴。革前署山东金乡县平阴县知县王朝谷。前署钜野县候补知县张济职。籍产备抵。　　

○蠲缓甘肃华亭、泾平、罗、中卫、四州县。银粮草束有差。　　

○戊午。谕内阁、李鸿章、奎斌奏、遵查朝阳县等处失事各州县据实参处一摺。此次热河匪徒倡乱。朝阳滋事最先。平泉建昌被贼较重。蒙古受祸尤酷。且并有焚杀教堂教民之案。该州县等平日因循玩愒。漫不经心。致各匪党乘机煽惑。酿成巨变。律以官守之责。均属法无可贷。兹据查明朝阳县知县廖伦明、虽无闻警先逃情事。惟平日在官赋诗饮酒。不理民事。并屡向富民借贷。债累甚多。由赤峰调任朝阳。至为商民遮留。实属卑鄙不职。有玷官箴。建昌县知县章奏凯、于匪徒起衅之初。毫无防范。事后又不将三十家子焚杀情形。据实禀报。意存诿卸。居心巧诈。署平泉州知州文卜年、著名巧滑。遇事工于文饰。教堂近在县街。不能实力保护。且报贼众数目。又复张大其词。于焚杀教堂情形。轻信讹言。捏报出示。摇惑人心。该三员贪诈庸劣。贻害地方。深堪痛恨。该督等请将廖伦明革职永不叙用。章奏凯、文卜年分别革职勒休之处。尚觉轻纵。廖伦明、章奏凯、文卜年、均著革职发往军台效力赎罪。以示惩儆。　　

○江苏巡抚刚毅奏、厘务洋务需人。请将奉旨发往台湾差遣之江苏直隶州知州胡传、知县汪瑞曾仍留江苏。得旨、台湾差遣需人。胡传等著仍遵前旨发往。摺包　　

○赏科尔沁和硕图什业图亲王色旺诺尔布桑宝、三眼花翎。札拉济特多罗郡王汪尔拉克帕勒齐、黄缰。喀尔喀固山贝子托果瓦阿拉善镇国公阿育尔札那、青海多罗郡王棍布拉布坦、哈密回子亲王沙木胡索特、紫缰。科尔沁多罗贝勒济克丹达克斋瓦。双眼花翎。喀尔喀头等台吉车林多济、花翎。命喀喇沁头等塔布囊多罗额驸贡桑诺尔布、喀尔喀多罗郡王多尔济帕喇穆、在御前行走。　　

○蠲缓吉林三姓伯都讷厅所属被灾歉收地方。应徵银粮租赋。　　

○蠲免浙江仁和、海沙、鲍郎、芦沥、横浦、浦东、六场。荒坍未垦灶荡。本年灶课钱粮。其海沙、芦沥、杜渎、钱清、西兴、长亭、横浦、浦东、袁浦、青村、清泉、龙头、穿长、下砂头十四场。被灾灶荡。本年灶课钱粮。并蠲缓。　　

</div>
    <div class="pagination">
<a href="清实录光绪朝实录_page582.html">上一页</a><span>...</span><a href="清实录光绪朝实录_page578.html">578</a><a href="清实录光绪朝实录_page579.html">579</a><a href="清实录光绪朝实录_page580.html">580</a><a href="清实录光绪朝实录_page581.html">581</a><a href="清实录光绪朝实录_page582.html">582</a><span class="current-page">583</span><a href="清实录光绪朝实录_page584.html">584</a><a href="清实录光绪朝实录_page585.html">585</a><a href="清实录光绪朝实录_page586.html">586</a><a href="清实录光绪朝实录_page587.html">587</a><a href="清实录光绪朝实录_page588.html">588</a><span>...</span><a href="清实录光绪朝实录_page584.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
