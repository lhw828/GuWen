<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 549 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 549 页/共 848 页
  </h1>
  <div class="content">
   ○丁未。谕内阁、据宝兴奏、近年银价日昂。纹银一两。易至制钱一串六七百文之多。由于奸商所出钱票。注写外兑字样。辗转磨兑。并无现钱。请严禁各钱铺不准支吾磨兑。总以现钱交易。以防流弊等语。著步军统领衙门顺天府五城会议具奏。寻奏、应请嗣后凡有开设钱铺。仍照旧由大宛两县查明是否殷实。取具五家互保甘结。如有一家歇业。即令所保之家报明。另补一家。如有隐匿不报。查出治罪。设有关闭钱铺。无论财主管事人铺夥到案。先行枷号。仍勒限两个月。开发票存钱文。如奸商捐有顶带。先行咨革。以便枷示。虽遇热审及封印期内。仍照常枷号。如限内开发完竣。方予省释。顶带一并开复。若限内不能开发完竣。送交刑部。将该犯照例拟军。不得辗转再行讨限。其票存钱文。仍行文原籍追产赔交。并令互保之四家代为开发。如此严定章程。使奸商知所畏惧。自不敢故昂银价。虚出钱票矣。从之。　　

○谕军机大臣等、本日据都察院奏、广东普宁县生员孔宪周、以恃强肆法历控无伸等词。赴该衙门具控。已明降谕旨交邓廷桢、怡良、亲提审讯矣。据该生员控称、普宁县和尚寮居住之监生陈鹄、结盟聚会。扰害平民。有陈效、陈牙秀、陈训秀、陈阿深等、相助为虐。道光十二年间。县役李晃、奉差往捕。补陈鹄纠众抗拒杀伤身死。十五年。该生员之父孔昭猷、不肯听从入会。该匪徒等胆敢寻衅叠次逞凶。前后被杀大小三命。并抢夺衣物。强割田禾。拆毁房屋。其至掳人勒赎。下毒井中。控官四载。该县不敢捦拏。以致该凶徒等横行如故等语。案关棍徒扰累地方。如果属实。大为闾阎之害。著该督等严饬所属各员、密速查拏。确切根究。傥所控得实。即行按律惩办。以儆凶顽。至所称曾在本府控告十五次。本道控告七次。臬司衙门控告一次。巡抚衙门控告八次。潮州镇及总督衙门各控告四次。均未亲提。如果该府道即为办理。何至上控督抚两司。如该督抚等即为亲提。何至该生至京呈控。是该省各官玩视民瘼。已可概见。并著该督等提齐各衙门卷宗。据实查明。因何叠经控诉。案悬四载。延搁不办。毋许稍有讳饰。将此谕令知之。寻奏、提讯陈鹄叠次纠众拆毁孔宪周田屋。并殴伤孔亚美孔庆日二人。掳捉孔亚阵等三人。应从重发遣新疆给官兵为奴。余论罪如律。孔宪周呈控拜会拒差灭尸各重情不实。旋即自首。依蓦越赴京告重事不实例。减一等拟杖徒。下部议。从之。　　

○戊申。上诣绮春园问皇太后安。　　

○广西提督薛升奏报接印日期。得旨、边疆紧要。武备为先。认真操防。万不准稍有懈弛。懔之。　　

○己酉。遣肃亲王敬敏、惠郡王绵愉、瑞郡王奕志、于十三日分诣天神坛。地祇坛。太岁坛。祈雨。　　

○谕内阁、京师入夏以来。雨泽稀少。叠经降旨设坛祈祷。复亲诣黑龙潭拈香。得雨数次。未能沾足。宵旰焦思。时深殷盼。朕惟清理庶狱。亦足感召和甘。从前京畿雨泽愆期。曾降旨将军流以下人犯减等发落。兹宜载颁宽典。用广法外之仁。除积贼及各省军流以下人犯。此次毋庸一律查办外。著刑部即将直隶一省、及部中审拟军流等罪。已未到配官常各犯。详查原案。无论远年近年。择其情有可原者。开单具奏。候朕量加宽宥。至刑部现在收禁人犯。若因未经定案。久系囹圄。疾病颠连。情殊堪悯。著该部审度案情。其有问徒以下轻罪人犯。及干连待质。例应取保候审者。立予清理省释。毋稍稽滞。此外寻常案件。并著速行审结。不得迁延羁禁。以示矜恤而迓祥和。其上年失足脱肩。致落亭顶之銮仪卫校尉张士英一犯。姑念事出无心。加恩贷其一死。并著减等发落。该部即遵谕行。　　

○又谕、此次考试各学汉教习。已派御史清平、文绣、万超、朱其镇、步际桐、周顼、入场监试。考试教习。非若乡会试有监临知贡举等官。稽查弊窦。全在派出御史严行查察。场规肃清。则真才自出。所有此次考试。著责成该御史等实力稽查。务除从前积习。傥有弊端别经发觉。惟该御史等是问。嗣后每届考试教习之期。著礼部于请派监试后。即恭录此次谕旨。传知派出之监试御史实心办理。庶不致日久视为具文。　　

○又谕、祥康奏、请将原设卡伦改移紧要隘口、并绘图呈览一摺。保护蜂蜜场之凉水泉卡伦迤西二十余里。花园山北锉草顶子地方。山径辽阔。易于偷越。拉林河沿馒头顶子卡伦。与团山子卡伦相距七十余里。稽查尤为难周。该将军请改设卡伦以资防范。著照所请、所有二道河卡伦。著那于蜂蜜场花园山北锉草顶子安设。古井子卡伦。著那于拉林河沿馒头顶子卡伦、团山子卡伦、适中两河口地方安设。以分界址而期严密。　　

○庚戌。命江宁布政使杨簧来京。调江苏布政使唐鉴、为江宁布政使。以服阕布政使牛鉴、为江苏布政使。　　

○辛亥。以甘霖渥沛。遣郑亲王乌尔恭阿、诣黑龙潭。吏部左侍郎桂轮、诣白龙潭。惠郡王绵愉、诣觉生寺。睿亲王仁寿、诣宣仁庙。凝和庙。庆郡王奕彩、诣昭显庙。时应宫。报谢。　　

○谕军机大臣等、寄谕大学士署直隶总督琦善。京师及畿辅一带。入夏以来。雨泽稀少。叠经祈祷。荷蒙昊贶。于初九日夜间得有雷雨。至昨日申刻渥沛甘霖。直至子刻方止。甚为酣畅。据顺天府奏报五寸有余。实深寅感。惟近畿亢旱。朕心时深廑注。现在畿南一带。果否得雨。是否一律透润。即著迅速据实具奏。以慰朕念。将此谕令知之。　　

○壬子。谕内阁、本日刑部遵旨将张士英减为杖徒。该犯年逾七十。照律收赎。已依议行矣。惟事关典礼。所有执事人役。自应挑选年力精壮者指派。若以衰老充数。必致贻误。嗣后凡遇典礼。各该衙门堂官、务当饬令司员认真查看。该人役等如果强壮便捷。方准派充差使。毋得仍前玩忽。以重典礼而肃观瞻。　　

○缓徵山东历城、章邱、长清、德平、齐河、齐东、临邑、陵、邱、德、商河、益都、临淄、临胊、昌乐、乐安、平度、昌邑、高密、潍、莱阳、惠民、阳信、海丰、乐陵、沾化、邹平、长山、济阳、恩、三十州县及屯坐各卫被旱歉区新旧额赋。　　

○癸丑。以甘霖渥沛。遣肃亲王敬敏、惠郡王绵愉、瑞郡王奕志、分诣天神坛。地祇坛。太岁坛。改祈为报。　　

○遣官祭关帝庙。　　

○谕内阁、刑部左侍郎恩铭、察哈尔都统赛尚阿、于苏苏勒通阿授意之处。未能审出实情。系属受人朦混。著照部议罚俸一年。不准抵销。嗣后部院大臣、经朕派往各处查办事件。总须秉公研究。细心确查。方为不负委任。傥有瞻徇情面。及被人朦蔽等弊。一经发觉。必当彻底根究。重治其罪。不能幸邀宽典也。　　

○允大学士阮元致仕。赏半俸。　　

○命协办大学士户部尚书王鼎、为大学士。仍管刑部事。调吏部尚书汤金钊、为户部尚书。命协办大学士。兵部尚书朱士彦、为吏部尚书。以都察院左都御史卓秉恬、为兵部尚书。刑部左侍郎浙江学政姚元之、为都察院左都御史。姚元之未到任前。以卓秉恬兼署。转刑部右侍郎吴文镕、为左侍郎。以内阁学士许乃普、为刑部右侍郎。命无庸在南书房行走。　　

○命工部右侍郎廖鸿荃、提督浙江学政。　　

○甲寅。上诣绮春园问皇太后安。　　

○谕内阁、关圣保等奏、达赖喇嘛现已圆寂。所有每年恩赏银两。应否停止一摺。此项赏给达赖喇嘛银两。本因卫藏添设唐古特兵丁需用经费。历年在办公项下支给银一千两。俾用度充裕。今达赖喇嘛虽已圆寂。其每年恩赏银一千两。仍著照旧赏给。　　

○以工部左侍郎沈维鐈、兼署钱法堂事务。　　

○乙卯。谕内阁、铁麟等奏、运河浅阻。请饬筹水济运一摺。漕船往返。全资河水浮送。自应豫为筹备。庶免临事周章。上年叠经降旨令直隶山东各督抚、河东河道总督、于回空军船全数南下后。确加履勘。分别疏浚挑穵。务使处处深通。本年据栗毓美奏称、长河各工一律深平。又据经额布奏称、业饬司泉各员。疏浚泉渠以资补助。如果属实。何至漕船一经入境。辄复节节阻滞。而泉湖各水。竟不能源源接济。是该河督等未能先事认真筹办。以致储蓄未充。动形浅滞。实属咎无可辞。经额布、栗毓美、著先行交部议处。现在军船连樯北上。期限孔迫。其应如何设法筹水。添雇剥船之处。著琦善、经额布、栗毓美、严饬所属赶紧筹画。总期克日遄行。抵通无误。断不准藉口水短。人力难施。致有停搁脱帮等弊。傥重运到坝迟延。将来回空稍有贻误。必将经额布、栗毓美、重治其罪。决不宽贷。　　

○大学士署直隶总督琦善奏、畿南得雨情形。得旨、京师自初十日以后。连日云阴浓厚。间有雷雨。颇觉滋润。惟有仰祈天贶。通省速沛甘霖。秋成可卜。以补麦收之歉薄。朕斋心默祷。以待恩命。未沾之区。一经得雨。即行奏报。　　

○旌表守正捐躯安徽灵壁县民王大魁妻田氏。　　

○丙辰。谕内阁、栗毓美奏、通筹全局宣蓄济运。并查明各湖存水尺寸各一摺。据称汶卫两河来源未长。河道地势建瓴。玩于闸内设立挨牌。添筑草坝。节节擎蓄。在后帮船无须急急出闸。以致走洩水势。阻滞后船。转有欲速反迟之弊。已将临清闸板暂行严闭。以资蓄水养船。俟汶卫见长。再行并塘打放。向年汶水涨发。北路敞板通漕。每日出闸。多至数帮。惟患南路之船不能跟接。不患北路之船再有阻滞。现在三进重船。急待微山湖宣济上行。检查成案。水小之年。各湖均尽南路宣济。迨至挽入顺水。即稍有停待。河道甚长。尽足容纳。且雨泽万一稍稽。南路无船需水。即可严闭寺闸。逼令湖河之水。全数北趋。于帮船出闸。定可浮送不误。又称微山湖现在存水九尺三寸。较之定志已短四尺余寸。请俟全漕挽过韩庄。即赶筑拦河大坝。收水入湖。其余蜀马等湖。凡收水各引渠。早经挑穵深通。往后大雨时行。来源畅旺。即可广收备济等语。均著照所议办理。惟现在节届小署。漕船北上。期限孔迫。该河督惟当督饬道厅、通盘筹画。相机妥办。总不准藉称雨少。人力难施。稍滋诿卸。傥重运抵坝迟延。以致回空军船有逾例限。朕惟该河督是问。并著直隶总督、山东巡抚、严饬所属于军船入境时。认真催挽。多雇剥船。以期克日遄行。连樯北上。毋得稍存怠玩。致干咎戾。　　

○又谕、栗毓美奏、估筑拦河大坝。豫筹收水一摺。东省微山湖本年启坝。存水本已短于定志。江南邳宿运河水势。又复短绌。节经添启湖板接济漕行。截至五月初一日止。该湖存水仅九尺二寸五分。其未入东境军船。尚有三十余帮。仍须迎济北上。不免续有递消。于本年回空。及来年重运储济。恐有不敷。自应豫为筹备。著照所请、准其于韩庄闸上朱姬庄迤南、估筑拦河大坝一道。俾上游各路泉河。及运河南注之水。全行拦入微山湖以资储蓄。该河督即饬厅员、购办工料。俟重运过竣。回空未来。赶紧堵筑。收符一丈四尺定志。即行启坝通舟。所有估需银一千三百七两零。准于道库节省八束项下支销。该部知道。　　

○又谕、裕诚等奏、铜运中途沉溺、及交局短秤。请即旧章量为变通一摺。滇省办运京铜。准带余铜一项。或补短秤。或补沉溺。例文与章程向未画一。近来各运委员沉溺过多。若准余铜先补短秤。俾免短折处分。易启玩视公务之渐。于京局额铸。大有关碍。嗣后遇有沉溺之运。俱著将所带余铜。尽先抵补沉溺。抵收有余。方准添秤以示节制。此次运员陈步贤等、所短秤头铜斤。著即行文该省。责令该员按数赔缴。并著云贵督抚、迅即饬令按限完缴。买铜补解。以清款项。严饬各该运员、以后务须小心管解。毋致疏虞。如各该运遇有遭风沉溺等事。即著沿途各督抚派委道府大员、亲往履勘。严督上紧打捞。毋任捏报隐饰。至折耗铜斤。秤不足数。著户工两局统合该运额解铜数计算。照例办理。以归画一而昭公允。　　

○旌表守正捐躯浙江诸暨县民袁富媳赵氏。　　

○丁巳。谕内阁、梁章钜奏、实缺总兵久未到任一摺。广西右江镇总兵满承绪、于上年十月间简补该镇员缺。何以迄今尚未到省。著该旗查明该员于何时出京。并著直隶河南湖北湖南沿途各督抚、查明该员因何逗留。现在何处。饬令迅速赴任。毋再迟延。　　

○谕军机大臣等、本日据伊里布等奏、缅甸内讧情形一摺。缅甸国王孟既袭国已久。现因病废。欲让与其弟孟萨鸦布低袭国。近复有亲属目官鬨闹之事。前曾遣目至九龙江。欲令车里土司带练赴缅镇抚。经迤南道会镇晓谕该目。内地土司。从不越赴外域。办理尚为妥协。该国袭替。内地向不置问。惟现在是否已定让袭。有无另滋争端。著该督抚严饬腾越文武各员、督饬土司抚夷查探明确。并于沿边关隘率练巡防。毋许出边滋事。傥有目夷窜至。立即谕遣。毋得任听一人入边。其普洱一带。亦著分饬文武各员、督率土司目练一体巡查。无稍疏懈。以重防守而靖边圉。将此谕令知之。　　

○戊午。免塔尔巴哈台被灾蒙古部落赔补牲畜。　　

○己未。福建巡抚魏元烺疏报、闽、侯官、海澄、彰化、四县开垦田三十一顷五十七亩有奇。照例升科。从之。　　

○庚申。旌表守正捐躯河南商邱县民翟之文妻韩氏。　　

○辛酉。上诣绮春园问皇太后安。　　

○壬戌。谕内阁、琦善奏、请饬铜铅船只停让漕船等语。铜铅船只。鼓铸攸关。原属紧要。惟较重运军船。关系回空归次新漕待兑者。究属有间。现当河道浅涸之时。自宜权其轻重。著经额布遇有铜铅船只。即令在临清闸内外河面宽阔处所。暂行停让军船。将来水势增长。再令插档前进。以期无碍漕行。　　

○谕军机大臣等、前据栗毓美奏、请严闭临清闸板。以资蓄水养船。俟汶卫见长。再行相机并塘打放。已有旨依议行矣。本日据琦善奏称、现在军船挽入直隶境者。仅止三帮。第四帮船。行至戴家闸地方。浅搁顶阻。迄今二十余日。尚未行动。似此节节脱空。压前积后。将来回空限迫。始行衔尾北来。直隶河道宽阔处少。既难方舟并行。同时拥挤前来。沿途所雇民剥。难期轮转。即仓场起卸。每日亦不过三万余石。断不能克日完竣。又该河督前奏、既称闸外添筑草坝九道。节节擎蓄。又何至启放闸板。即至一泻无余等语。漕粮为天庾正供。抵坝回空。均有定限。该河督前请严闭闸板。自系为浮送在后军船起见。惟现经出闸各帮。梗塞河干。专待水长。若不及早筹画。俾得接续遄行。亦未免顾此失彼。该河督惟当不分畛域。通盘筹议。赶紧设法济运。现届大雨时行。河水自必涨发。迅即相机妥办。毋得拘泥前奏。稍滋延误。如将来到坝拥挤。起卸不及。以致回空逾限。朕必重治栗毓美办理贻误之罪。决不宽恕。并著琦善、经额布、严饬所属相度机宜。认真挽运。并多雇船只。源源迎剥。断不准藉口水短。稍存诿卸。将此各谕令知之。　　

○癸亥。孝恭仁皇后忌辰。遣官祭景陵。　　

○谕内阁、昨据都察院奏、民妇穆陈氏、以伊夫穆齐贤在惇亲王府内囚禁等词。赴该衙门呈控。当即派载铨、奕纪、联顺、隆文、分往惇亲王寓园府第。将开单各犯按名查拏。本日据载铨等覆奏、并开单呈览。所有寓园起获原单有名者十三名。单内无名者三名。府第起获原单有名者三十一名。单内无名者二十九名。及现获之全顺即安保、全路即定保、希孟、著交军机大臣会同刑部隔别严讯。务期水落石出。断不准稍有不实不尽。其未获之太监李秋澄、并寓园单内有名未获之扎拉杭阿、王姓、张三、太监王安、府第单内有名未获之寿普、全安、塔克清阿、曹姓、柳姓、德隆、太监庞眉、张如瓶、著步军统领衙门顺天府五城迅即严拏务获。归案审办。　　

○又谕、福泰等奏、援照裁撤成案。请量为调剂一摺。此次酌裁热河官兵。前经赏给随缺地亩。兹据福泰等奏、此项地亩。俱系佃户耕种。视为恒业。若令将地退还。恐官兵得地而不蒙实惠。民佃退地而势必流离。自系实在情形。著照所请、所有此次裁撤官兵。准其援照道光十二年成案。暂食原饷。遇有缺出。即行扣除。毋庸挑补。其随缺地亩。挑补余丁。以资养赡。即于奉旨之日为始。遇有应裁处所官兵缺出。即行扣裁。现悬苑副二缺。即由在裁处所之苑副内拣选转补。所遗之缺。并现悬外庙千总一缺。一并扣裁。均俟扣足酌裁额数。遇缺再行拣选引见。该衙门知道。　　

○又谕、本年江西吉安帮船行抵清江浦。失火延烧帮船六只。实属疏于防护。总运官江西广信府同知徐澂、著降一级留任。清河县知县唐汝明、著罚俸一年。旧城汛千总查炳荣、著照例每只罚俸一年。两江总督陶澍、遭运总督周天爵、河道总督麟庆、未能先事豫防。著各降一级留任。所有各员应得处分。俱不准其抵销。　　

○以拏获盗犯。予浙江知县陆模等议叙。　　

○甲子。以拏获太监李秋澄等。赏八品番子陈裕、七品衔。　　

○乙丑。谕内阁、赛尚阿等奏、马群亏短。援案酌筹办理一摺。太仆寺右翼马群。被灾倒毙一千八百九十一匹。据该都统查明、请照例按款筹买。以符原额。著照所请、准其在口北道库贮闲款项下拨借银一万四千两。每匹照例作价银五两五钱。即著赛尚阿等派委妥员、协同该总管等、如数采买膘壮马匹。分补被灾各群。以资牧放。其余银三千五百九十余两。著赏给被灾穷苦蒙古。俾资生计。所借银两。自应于亏短马匹之正黄镶红二旗官兵俸饷内坐扣归款。惟该翼本有前借口北道库贮。并户部坐扣马价银两分限接扣。若将此次借项银两。与前项并扣。各蒙古生计未免拮据。著俟部扣马价完竣后。再将此次所借银两。与前借口北道库贮银。均自道光二十四年起。统予限十四年。每年扣还银二千二百八十五两零。以清款项。所有倒毙马皮。即赏给被灾蒙古变价。以示体恤。该总管翼长等于马匹被灾亏短。均难辞咎。所有前经交部议处之四品总管那木扎布、著先行降为五品顶带。五品翼长巴雅尔济尔噶勒、著降为六品顶带。均仍听候部议。正黄旗委署固山达巴图孟克、镶红旗护军校兼牧长德木伯哷勒、及牧长等、均著暂行革去顶带。并将牧长牧副牧丁人等、分别鞭责示惩。仍著加恩准食原俸。俾得坐扣分赔借项。如将来息多耗少。再由该都统等查明奏请开复。　　

○又谕、本日据礼部议准、四川成都驻防旗学添设廪增额数。已依议行矣。各省额设驻防。相沿已久。立意深远。自应以骑射清语为重。其中果有文艺优长。固当勉加鼓励。而操练弓马。学习清语。是其本业。嗣后各将军等于驻防人员、务当饬令认真学习操练。俾臻纯熟。不得抛荒本业。毋负朕谆谆训诫至意。　　

○又谕、前据善英奏、乍浦战船有顶补误操情弊。复据桓格奏称、善英于战船损坏。咨覆先后两歧。叠经降旨交钟祥查明据实参办。兹据该督讯明、浙江乍浦营参将姜希佩、因风坏一船。辄即回明副都统借船顶补。迨船被潮击。犹敢捏报遇飓。实属有乖职守。署守备童载瑜、扶同捏禀。亦属玩误。姜希佩、童载瑜、均著革职。以示惩儆。外委张维扬、陈伦贵、高贵三、首先捏禀。均著斥革。乍浦副都统善英、看演水操。于巩字号内配有同安一船。如果明知顶补。当时并不举发。事后辄以究出为词。率行饰奏。固属有心朦混。若竟未经看出。尤为愦愦。且于查奏谧字战船一案。亦有不实。难胜副都统之任。著交部严加议处。先行开缺回旗。听候部议。杭州将军桓格、于姜希佩面禀风势不顺。并不亲往察看。即所奏善英函覆两歧。亦系该将军失查致误。桓格著交部议处。　　

○又谕、钟祥奏、遵旨查验战船。请将修不如式之承办同知革职勒赔一摺。浙江嘉兴府海防同知吴方文、承修谧字战船。尚无侵欺别情。惟修理未能如式。咎实难辞。著即革职。并勒令将原领大小修银两。全行赔缴。交接任之员兴修。　　

○予故大学士原任伊犁将军长龄、入祀惠远城祠。从将军奕山等请也。　　

○丙寅。谕内阁、昨因都察院奏、民妇穆陈氏呈控惇亲王府第寓园囚禁多人。当即派载铨等前往分查起获各名。较之所控单内。几至两倍。现已交军机大臣会同刑部审讯。该王理应具摺请罪。乃于次日呈递摺件。并求召见。朕未经允准。本日朕在出入贤良门阅看兵部引见人员。该王亦未免冠叩头请罪。实属胆大无礼。惇亲王绵恺、著交宗人府先行议处。嗣后该王如有呈递摺件。奏事处不准接收。傥在军机处递呈。军机大臣等亦不准接收。　　

○吏部以大学士王鼎应定何殿阁请。得旨、穆彰阿、著为文华殿大学士。潘世恩、著为武英殿大学士。王鼎、著为东阁大学士。
  </div>
  <div class="pagination">
   <a href="清实录道光朝实录_page548.html">
    上一页
   </a>
   <span>
    ...
   </span>
   <a href="清实录道光朝实录_page544.html">
    544
   </a>
   <a href="清实录道光朝实录_page545.html">
    545
   </a>
   <a href="清实录道光朝实录_page546.html">
    546
   </a>
   <a href="清实录道光朝实录_page547.html">
    547
   </a>
   <a href="清实录道光朝实录_page548.html">
    548
   </a>
   <span class="current-page">
    549
   </span>
   <a href="清实录道光朝实录_page550.html">
    550
   </a>
   <a href="清实录道光朝实录_page551.html">
    551
   </a>
   <a href="清实录道光朝实录_page552.html">
    552
   </a>
   <a href="清实录道光朝实录_page553.html">
    553
   </a>
   <a href="清实录道光朝实录_page554.html">
    554
   </a>
   <span>
    ...
   </span>
   <a href="清实录道光朝实录_page550.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
