<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 176 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 176 页/共 1860 页
  </h1>
  <div class="content">
   ○又谕、总督孙嘉淦。现在会同高斌查议河务。朕此次谒陵、沿途有应办事宜。著派员办理。孙嘉淦不必。前来。　　

○又谕、六月间都察院奏称、有湖广民人杨从清呈称、今年岁次庚申。西方不宜动土。现在修造天主堂。甚为不宜。今冬主有地动等语。朕以修造视年岁方向。原为日者陋见。或伊与天主堂之人不睦。故为此说。亦未可定。遂置之不问。但令毋得造作妄言。以蛊惑众听。乃近闻京城鬨传十月三十日、有地动之事。此必杨从清不肯安分。复将前言传播所致。若不严加惩治。无以镇静人心。著将杨从清拏交刑部。以为妖言惑众者戒。　　

○礼部议覆、福建水师提督王郡奏称、苏禄国王苏老丹麻喊末呵禀朥咛。遣番丁将遭风商船送回内地。因奏请朝贡。情词恳切。应准其所请。得旨。苏禄国隔越重洋。道路遥远。该国王倾心向化。奏请朝贡。并将失风商船送回内地。甚属可嘉。著准其所请。俟使臣来时。地方官加意照看。以副朕柔远之意。　　

○刑部等衙门议覆。原任山西巡抚觉罗石麟奏、归化城应行事宜。一、命盗案件。请分别责成参缉。臣等酌议、嗣后呈报命盗。如未指定犯是蒙古民人者。蒙古官与同知笔帖式。应分途缉捕。勒限查参。俟获犯讯明。是蒙古。将笔帖式等处分开复。是民人。将蒙古官记过注销。罚过牲畜给还。倘有捏报情弊。律帖式照讳盗讳命例革职。同知等分别议处。蒙古官亦照内地例革职。再大、朔、二府卫所。与西四旗蒙古应处。该管文员卫弁。俱照例责成办理。一、蒙古官员处分。请议定通行。酌议、嗣后西四旗游牧总管。及太仆寺马群官员。所部蒙古。有犯命案者。照八旗满洲官兵闲散互殴致死例议处。有为盗者。照外省驻防兵丁闲散为盗例议处。一、拷讯决罚之例。宜示公平。酌议。嗣后凡有应用刑之处。蒙古官员。即呈明都统限三日批发。如逾限。同知揭报兵报。照例议处。应行的决蒙古人犯。于公所当众决责。如敢徇庇。照故出人罪例议处。一、强劫抢窃各案。均宜通报。酌议、嗣后盗案经事主报官。笔帖式会同蒙古官员讯供。犯是蒙古。将承缉之蒙古官员议处。系民人。将同知笔帖式分别题参。其余抢窃各案。汇报巡察巡抚等衙门。饬记功过。蒙古官员。仍照例参处。倘讳强为窃。或隐匿不报。笔帖式革职。该管上司分别议处。蒙古官亦照例革职。一、检验命案。宜加迅速。酌议、嗣后蒙古民人交涉命案。应令笔帖式会同该管官。星驰往验。毋任稽迟。一、会审案件。应各自拟罪。酌议、酌后凡会审之件。民人、照内地律治罪。蒙古、照蒙古律治罪。如蒙古无正律。援引刑部律例定拟。倘有偏执己见者。即行题参。一。会审案件。宜定限期。酌议、嗣后审办案件。俱照内地限期完结。如迟查参。倘案悬不结。照例参处。再蒙古劫杀各案。应都统自行审理者。限四个月审结。有会同别旗审理者。盗案、统限一年。人命抢窃。统限半年。完结。一、相见行文仪注。宜请详定。酌议、嗣后同知与都统相见行文。应照府厅与提督之例行。笔帖式照州县与提督之例行。从之。　　

○癸巳。上御太和殿视朝。文武升转各官谢恩。　　

○谕、据四川提督郑文焕奏称、本省巡抚方显。自今年四月以来。染患目疾。近又肚腹不宁。气虚体弱。现在调治等语方题患病。朕心深为轸念四川路远。难以遣医诊视。著传旨令其在川加意调理。俟痊愈时。再赴广西新任。　　

○大学士等议覆、总办江南水利工程大理寺卿汪漋奏、豫省地居上游。其水总以江南为归苐入淮入涡。稍有分别。今贾鲁河入淮之水。既分洩入涡。则涡河之水。亦当分洩入淮。庶上下游两得均平。请将两河南岸分流之漳河。并乾溪沟淤垫之处。开浚宽宽深。使涡河水大可洩。又涡河经由之亳州城北石桥。有碍水道。应改建木桥以畅河流。应如所请。从之。　　

○山东巡抚朱定元奏、上年东省赈恤。动用仓谷。急宜买补。但今岁虽属丰收。而谷少豆多。请令地方官。将原存谷价。谷豆兼买。其从前出借之谷。亦准纳豆还仓。得旨。如所请行。下部知之。　　

○赈恤陕西葭州、神木、延川、等州县。本年分雹灾饥民。　　

○甲午。上御乾清门听政。　　

○礼部议覆、江西学政赵大鲸奏称、文生降青之后。对读一次。即复附生。武生例不对读。年愈衰迈。文理愈荒。难望考复。故武生中青社极多。有入学已历三十年。未经给顶者。殊可悯恻。请嗣后武生降为青社如未满十科。仍照旧制。有历三十余年者。准给衣顶。至年满七十。虽未经十科。亦准给顶等语。应如所请。从之。　　

○工部等部议覆、河东河道总督白钟山奏称、豫东两省。向无芦苇。专用秫秸。苐芦苇为河工要料。自应设法栽植。现在清查黄河南北两岸坑塘洼地。共二百余顷。除不堪栽苇地外。尚余一百三十余顷可全行栽种供用。但为地尚少。非民栽不能宽广。非州县官劝导。不能踊跃从事。请照垦地之例。酌定议叙。和有抑勒等币。亦照例议处。至民人栽成苇草。愿议叙者。栽苇四顷。给九品顶带。不愿者。依时价采买等语。应如所请。嗣后州县官能劝民栽苇二百顷以上。纪录一次。四百顷以上。纪录三次。六百顷以上。加一级。八百顷以上。加一级。纪录一次。数多者照例递加。如抑勒捏报。均照垦荒地例议处。至将可栽苇草之地。任其废弃。该督抚查明指参。分别议处。从之。　　

○以刑部左侍郎王安国、为都察院左都御史。　　

○乙未。孝慈高皇后忌辰。遣官祭福陵。　　

○谕、江南徐州府、海州、所属州县。地滨河海。年来频遭水旱。幸今岁收成丰稔。而所属州县内。又间有虫灾。独伤粟米一种。现届徵收漕粮之期。所有应纳粟米之户。若仍徵收本色。则购买未免艰难。著将应徵粟米之数。照部定价值。准交折色。俾小民易于输将。无贵价买米之苦。著该部即行文江南督抚遵旨办理。　　

○是日起。上以孟冬享上庙。斋戒三日、　　

○丙申。诫文武诸臣。毋安暇逸。谕、记云、庄敬日强。安肆日偷。自古及今。未有不以勤而兴事。亦未有不以怠而败事者。朕晓夜孜孜。励敬天勤民之心。为熙之宁人之本。而大小臣工。理宜恪恭乃职。夙兴夜寐。以事一人。近见各部奏事。率过辰而至已。朕昧爽而兴。惟留连经史。坐以俟之而已。此岂君臣交僭。勤于为治之意耶。夫善始者实多。克终者盖寡。朕即位之初。即以敬天勤民之心。时刻自勉。并以训诲百尔臣工。今甫五年耳。朕栗栗危惧。惟恐少涉于懈而有违初志。尔百尔臣工。皆有辅弼凝承之责。乃反自即于安肆乎。夫君逸于上。臣劳于下。自然之理也。今朕尚不敢少自暇逸。而汝诸臣乃不能自勉于劳。诗曰。夙夜匪懈。以事一人。易曰。王臣蹇蹇。匪弼之故。自今以后。务宜振作奋兴。绳愆纠谬。以副朕期望汝诸臣之意。若仍自暇逸。则朕戒之在前矣。将视成于后。毋谓朕暴也。　　

○又谕、据御史齐轼奏称、今秋收获。较往岁为倍丰。畿辅盈宁。视外省为更盛。惟是商贾云集。嗜利多人。而麴糵一端。耗粮最甚。虽禁令已经详定。而农场多粟。必乐于聚财。倘奉行一有废弛。则以酒居奇者。必以粮觅利。窃见近日京师九门。每日酒车衔尾而进。市价、每烧酒一斤。值大制钱十六文。数年以来。无此贱价。是必网利之富贾。贩酒者多。故其价大减。亦必附近之州县。私烧者众。故车载日来也。应请饬下近省督抚。转饬所属地方官。恪遵定例。实力稽查。然不得借端生事。扰累民间等语。御史齐轼所奏甚是。孙嘉淦为直隶总督。所办诸事。俱属尽心。惟烧锅一事。禁约太宽。朕素知之。今当秋成丰稔之时。正宜讲求民间储蓄之计。何以酒车愈加于前。酒价日见其减。是必有富商大贾。躧麴开烧。肆行无忌者。著孙嘉淦转饬所属地方官。严缉治罪。不得姑容。至于零星沽卖者。不必过于深究。倘因朕降此旨。将二三无力小户查拏。以为塞责之具。致使闾阎滋扰。而奸商巨贩转以纳贿于官吏而脱然事外。藐法公行。则州县官之咎更不可逭。可传谕直隶及邻近省分。一体遵行。　　

○又谕、前日直隶总督孙嘉淦奏请照例随驾。朕念伊甫经勘河回署。谕令不必前来。今伊复奏称、现在涿州、恳请照例在拱极城接驾。著允其请。传谕知之。　　

○又谕、王鸿勋在山东河道任内。白钟山曾经保荐。朕看其人平常。是以谕令内用。后因白钟山复以伊谙练河务为言。特命前往江南。交与高斌委用试看。经高斌题补淮徐道。今览高斌参奏情由。王鸿勋平时似属才能。而临事则畏缩不前。且于朱家闸极险工程。藉词推诿。实属溺职。白钟山与王鸿勋。俱系旗人。从前之保荐。未免有庇护之意。王鸿勋著交部严察议奏、　　

○大学士等议覆、钦差大臣贵州总督张广泗奏称、湖南绥宁、城步、二县。并广西义县、均紧要苗疆。原设汛兵单弱。湖南应于城步、绥宁、县治。并黄桑营等处。广西应于义宁县治。并龙胜、瓢里、等处。酌量安兵。每省约需添兵七八百名。即敷分布。但苗猺合聚于内。两省分守于外。声势仍属不通。详察情势。楚省惟有长安五寨。粤东则应于广南平邓等处。扼要安营。每省约需添兵一千五六百名等语。又据署湖南巡抚许容奏、张广泗请于长安五寨安营。添设将弁。所有听理词讼。宣谕化导等事。请再添设文官以资弹压等语。查增置汛兵。于各县边界。以防护城民。安设大营。于苗猺腹里。以联络声势。固为善后要策。但两省添兵。将及五千名。未免过多。应令张广泗会同各该督抚。酌定兵数。在于该省镇协营内。尽数抽拨。不敷、再行增募。至许容请添设文官。查长安五寨安立大营。自须设副将一员统领。其文职应令同知一员协同驻劄。该督抚即于通省同知内移驻一员。毋庸添设。从之。　　

○户部议覆、湖广总督班第奏、剿抚苗猺续行事宜。一、军需银、地丁项内不敷支用。请于春存并留备协饷各项动支。一、调湖北官兵。口粮头料等项。自入湖南境起。凯旋出境止请于南省支应。其盐菜银两。如湖北未经解到。南省就近垫支。仍令湖北按数补解。再有派调。一例照办。一、湖北委赴军营官役。所需食米。苗地无从购买。请于军粮内支给。其马亦照官兵例。支给豆。再官兵凯旋。沿途口粮。至偏僻地方。并无市集。请动仓谷碾支。一、筸城为边镇重地。现在总兵带兵出征。势甚孤悬。今调官兵前往贴防。又派提标千把总等赴军前听用。其起身时。请各就近借支钱粮。沿途照例应付。一、官兵出征随带跟役。请给口粮。一、安抚难民。给与回家路费。并安家口粮。一、随营长夫。转运粮米。如遇凶猺。力能擒剿。请照兵丁例奖赏。一、佐杂微员。每员给帐房二顶栖止。一、保固城汛。及防堵之乡勇。请给银米。如有劳绩。酌赏。一、抚绥投出良苗。请分别给折米银两。并每户赏牛本银三两。盖房银二两。事竣报销。一、城、绥、二县。抛荒田亩。应徵钱粮。确查请豁。一、长夫病故。请给恤赏银两。患病发回者。亦给路费。一、粤兵所需长夫。令粤省自雇。应支银米。仍在粤支给。如入楚境。即令楚省支应。一、载兵船只。守空放空。请照例给饭米。一、军营额外提取炮位。另行募夫运送。一、佐杂微员。随营办事。分别雇募书识。给与银米。一、隔属雇募人夫。远赴应役。请照长夫例一体给口粮银米。均应如所请办理。得旨。依议速行。　　

○又议覆、漕运总督托时奏重运粮船所有余米。并携带米石。请一概停其售卖。至文武官员。拏获之议叙。失察之处分。及丁舵盗卖、小船搬运之治罪。悉照旧例遵行等语。应如所请。从之。　　

○丁酉。孝敬宪皇后忌辰。遣官祭泰陵。　　

○给台湾换班兵盘费。谕军机大臣。福建台湾换班兵丁。远戍重洋。向蒙皇考圣心轸念。于本省应领月饷外。添赏伊家口留住内地者。每月米一斗。银二钱八分零。以资养赡。诚属格外之恩。今朕闻得班兵更换之时。一切行李衣装。不能无费。其为拮据。每于本营私派帮贴而后启行。是行者居者。均有未便。可寄信与总督德沛。令其将闽省生息银两。查算余乘之数。每年共计若干。即于此项内。分别班兵路途远近。赏给往来盘费。永禁营中帮帖之弊。庶于内外兵丁。均有禆益。　　

○大学士等议覆。奉天府府尹吴应枚奏、前经兵部侍郎舒赫德奏准、奉天未入籍民人。给限半年。勒令回籍一条。实难办理。盖此等民人。寄居年久。迁徙艰难。请将情愿入籍者。准取保入籍。其商贾工匠人等。原不侵占旗人地亩。应令地方官就近给印票。使之各自谋生等语。查奉天地方。必须力为清理。方于旗人生计有益。寄居民人。未便听其入籍。应宽其限期。从缓妥办。至商贾工匠。应如所请。令地方官给票安业。再该府尹奏称、旗人地亩。不许全雇民人耕种取租。必须三时力作。相率务农等语。亦应如所请。令该管大臣。立法劝惩。如有不事耕种者。照例将该管官议处。其现在当差者。雇觅民人耕种。仍听其便。得旨。情愿入籍之民。准令取保入籍之处。著照该府尹所请行。其不愿入籍者。定限十年。令其陆续回籍。余依议。　　

○又议覆、奉天府府尹吴应枚条奏奉天应行事宜。一、人犯安置奉天之例。应请停止。查奉天地方。若将有罪之人。发往安置。良莠混淆。应如所请。应发遣奉天之犯。俱改发别处。一、只身出关之民。请分别查办。查只身出关人等。不尽无业游民。若一概禁止。反多未便。应如所请。嗣后只身出关民人。如系省亲、及贸易回籍者。令于所在地方领取路引印票。到关查验放行。一、蚕织之事。请饬旗人学习。查蚕织有益生计。应令该管旗员。立法教导。一、关外各边门。请严查出入。查奉天各边隘。俱关紧要。应令该将军详悉妥办。严行稽查。一、采参刨煤之事请预为经理。查刨参利之所在。毋虑招募乏人。至辽阳州等处煤窰。据该府尹奏称、现在刨煤一千余人。俱系另编保甲。从无滋事。请取具管业旗人保结。准其暂采。将来若去一名。募本地旗人一名补数渐次澄汰等语。但恐外省民人。聚集煤窰。仍为流匪假托之地。应统限五年。设法散遣回籍。一、旗民地亩。请免丈量。查奉天旗民熟地。屡经清查丈量。并准令自首。倘再欺隐。应如所请。除照例治罪。并将余地入官。按年追取花利。至菜园马厂等处。仍应详悉丈量得旨。刨煤一事。著照该府尹所请行。余依议。　　

○户部议覆。原署广西巡抚安图奏、进剿楚粤苗猺。续行事宜。一、原调官兵不敷。续经派拨官兵。应需盐菜口粮。一例支给。一、广东督标守备一员。带兵一同进剿。应需盐菜口粮。照例支给。一、附近逆苗各村庄。有被侵害逃窜者。田亩既已抛荒。粮饷应请豁免。一、楚苗侵犯兴安县之烟竹坪。该县率巡检督领乡勇。杀伤凶苗多人。地方得以宁贴。请分别犒赏。一、各营官兵。帐房旗帜。易于敝坏。军械锹锄。亦多损失。请动项制备。一、军需银款浩繁。请于司库封宁项内。动用接济。一、派拨桂林、柳州、二府属仓谷。照例采买还仓。均应如所请办理。得旨。依议速行。　　

○缓徵湖北钟祥、京山、潜江、沔阳、天门、江陵、郧阳、等七州县并武昌、襄阳、二卫。本年分水灾额赋。兼赈饥民。　　

○浙江巡抚卢焯疏报。太平、黄岩、天台、等三县。垦复台州卫原荒屯田二顷二十五亩有奇。　　

○是月。直隶总督孙嘉淦奏、挑浚永定河。复归故道。本月初七日、亲至金门闸。会同总河顾琮。督率河员。于金门闸之上。开挖重堤二十丈。挑浚河槽二百七十余丈。使河流入金门闸引河之内。其金门闸引河东西二股。现将东股闭塞。令其专走西股。至西股之中。尚有浅窄处所。相度开挑。自杨青务起。至李各庄止。展宽挑深。共三千六百余丈。十五日各工俱竣。十六日开河放水。顷刻之间。全河已过。顺轨安流。得旨。永定应归故道。朕已虑之久矣。今孙嘉淦一力担承。妥协办理。实属可嘉。俟一切善后事宜。详勘妥办。明年伏秋两汛。果系安澜。著该部议叙具奏、至善后之计。最为紧要。该督与河道总督顾琮。从长妥议具奏、至永定既归故道。此后河道总督。应否尚设之处。亦著一并详议具奏、　　

○又奏、本月十六日、开永定河南堤放水。复归故道。随即策马沿流而南。处处相度。见河流循轨。二百余里之内。逼近河岸村庄。不过十数处。易于保护。两岸地势平衍。汛水一至。可以散漫平流。不能为害。至中亭河。清浑合流之处。浑水入后。清水不过涨高四寸。将来不致溃溢。又随流而东。睹其清浑荡刷。不过数里。水色已清。将来已不致淤淀。至河水新来。行人过渡艰难。已拨固安、霸州、船只。令其接济行旅。不致阻滞。得旨。开河之后。朕日夜廑念览此奏、大慰朕怀矣。非卿一力担承。断不能成此事。然此时尚未。可侈然自足也。必俟明年诸事妥协。伏秋无妨。然后可以慰众望。而吾君臣此举。方不为冒昧也。看来顾琮颇有游移之见。高斌陛见在即。其人公忠醇谨。且熟悉河务。朕已有旨。令彼会同卿等。将善从之策。熟酌妥议。卿其与彼和衷办理可也。　　

○又遵旨覆奏、河间府应浚河道最多。比及麦熟时尚未竣。二麦登场之后。汛水之来。不过旬日、劝令比户出夫。有丁尽来。此数日之事。汛水一发。即行停止至所发工食事例不一。多寡本自悬殊。然俱系河员会同地方官散给。并无克扣。奏入。报闻。　　

○天津水师都统阿扬阿奏、向例赏恤兵丁。红事赏银六两。白事赏银八两。但查故兵回京盘费。俱系自备。请嗣后白事每名加赏银四两。以示体恤。得旨。如所请行。　　

○天津镇总兵黄廷桂奏、前经大学士等议覆云南总督庆复。请开通川河道一摺。查金沙江、自东川府以下。深入蛮境。经历夷穴。不下千里。石岸峻仄。即使开凿。终恐徒糜国帑。罔利舟楫。且所历夷境。如阿都阿驴等皆系有名土族。僻处深山一旦于人迹罕至之区。载铜过往。不独乘间邀劫。为将来之隐忧。并恐现在兴工匠役繁多。必有潜赴夷寨。暗中骚扰之事。倘勾起衅端。诚非细故。请交各该督抚熟筹万全。庶可举行。得旨。黄廷桂此奏、著各该督抚和衷详议具奏、　　

○吏部尚书署两江总督杨超曾等奏、查禁吴县木渎镇米麦烧锅事宜。得旨。知道了。有治人。无治法。惟在汝等因时制宜。妥协办理耳。　　

○江苏布政使安宁奏、体察也方利弊。容商之巡抚徐士林。酌定举行。得旨。是。徐徐量力为之。若因初任而。有见长更张之念。所谓欲速则不达也。徐士林忠正明达。汝应师之。　　

○安徽巡抚陈大受奏、安省阡陌相连。原无遗利。惟高阜斜陂处所。茂草平芜。竟成荒废春间令民试种旱稻。现在每亩收成。竟有至两石者。明岁当令各州县。广为树艺以收地利。得旨。如此诸凡留心。甚慰朕怀地。　　

○又奏、查拏长江盗匪。已获多名。现按律究办。得旨。弭盗所以安良。正宜尽心查察者也。　　

○江西巡抚岳浚奏、遵旨查办龙虎山庙宇工程。其旧有殿宇房屋。应令该提点将香田余租。自行葺补。特建工程。请酌量官为修葺。得旨。照此议酌量办理。毋庸多费。亦不可题请正项也。　　

○浙江巡抚卢焯。以前在福建巡抚任内。会保福州府知府王德纯不实。部议革任。奉旨从宽留任具折奏谢。得旨。汝革职留任之案不少矣。人颇以朕处分汝者为过宽。而以汝报朕者为不副。汝其知之乎。汝在闽时。惟以苛刻为事。及调浙。又以姑息为念。是汝胸中全无定见。惟看光景为进止也。以后当痛自改悔。不然。朕恩岂可再邀乎。　　

○又奏、劝课农桑。讲求积贮一切事宜。得旨。若照所奏、实力行之。亦复何训汝之有。但汝心志不定。一味观望。汝在闽在浙。前后顿易。尚望汝以实心行实政耶。以后改之。　　

○署福建布政使乔学尹奏、闽省存仓谷石。历年平粜四十二万五千余石。今陆续采买。岁内可以全完。至捐纳监谷。已收捐二十余万石。现通饬盘查。并无折收情弊。得旨。如此妥协办理。实为可嘉也。　　

○湖广总督班第。以荷蒙朱批训诲。具摺奏谢。得旨。汝去时。朕何等训女。汝皆忘之乎。及至错谬。尚不自引过。而反虚词以塞责。视已若无过者。汝之心术。大非陛辞时比矣。　　

○又奏、官兵攻克逆苗各寨。首恶杨清保、粟贤汝等。俱已就获。其余各犯。现四路搜捕。务使剿除净尽。得旨。所奏俱悉。既失之于前。岂可不奋勉于后。而和衷二字。为尤要耳。　　

○河南巡抚雅尔图奏、现因豫省小民。崇尚邪教。遍加体访。闻江南苏、松、常、三府。太仓一州。并浙江之嘉兴府。滨海地方。人多出洋捕鱼。内有潜通海岛强徒。归入内地。煽惑聚党。立为燃灯教。又名灯郎教。传徒礼拜。其为诡秘。请令各该督抚确查妥办。庶地方可以宁谧。得旨。此奏甚是。知道了。　　

○又奏、定例躧麴至三百斤以上。严拏治罪查民间日用酒醋。势不能免。所需零星之麴。断难净绝。今躧麴三百斤。不过用麦二石。小民易于违犯。请改定六百斤以上。照例治罪得旨。此见非矣。躧麴一事。惟应严禁。即零星小贩。亦不可纵之。设如奸商。令数百小贩。每日皆躧三百斤之数。合而算之。耗谷不已多乎。总之有治人。无治法。严定律令。不若汝等督抚奉行之善也。　　

○又奏、购办豆石节省银两。一并买豆贮仓以裕储备。得旨。所办甚妥。知道了。　　

○山东巡抚朱定元奏、抚恤兰、郯、二县回籍流民事宜。得旨。如此办理。甚妥。知道了。　　

○又奏、济宁、鱼台、滕县、等处。被水。虽勘不成灾。恐贫民不无拮据。现饬借给福谷。接济民食。至被水田亩。有缺籽种者。亦饬地方官每亩给银。督令广行播种。丰收还项。得旨。如此诸凡留心民瘼。方副朕望也。
  </div>
  <div class="pagination">
   <a href="清实录乾隆朝实录_page175.html">
    上一页
   </a>
   <span>
    ...
   </span>
   <a href="清实录乾隆朝实录_page171.html">
    171
   </a>
   <a href="清实录乾隆朝实录_page172.html">
    172
   </a>
   <a href="清实录乾隆朝实录_page173.html">
    173
   </a>
   <a href="清实录乾隆朝实录_page174.html">
    174
   </a>
   <a href="清实录乾隆朝实录_page175.html">
    175
   </a>
   <span class="current-page">
    176
   </span>
   <a href="清实录乾隆朝实录_page177.html">
    177
   </a>
   <a href="清实录乾隆朝实录_page178.html">
    178
   </a>
   <a href="清实录乾隆朝实录_page179.html">
    179
   </a>
   <a href="清实录乾隆朝实录_page180.html">
    180
   </a>
   <a href="清实录乾隆朝实录_page181.html">
    181
   </a>
   <span>
    ...
   </span>
   <a href="清实录乾隆朝实录_page177.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
