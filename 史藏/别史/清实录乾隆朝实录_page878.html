<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 878 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 878 页/共 1860 页
  </h1>
  <div class="content">
   ○壬戌。上驻跸避暑山庄。至八月庚寅皆如之　　

○前署广西巡抚冯钤疏报、乾隆二十五年分。灵川。苍梧。怀集。宜山。武缘。归顺等、六州县。开垦水旱田地一百七十二亩有奇。天保县。开垦田＜土韦＞二百四十三＜土韦＞一什　　

○以故云南邓川州青索鼻土巡检杨丕昌弟荣昌。袭职　　

○癸亥。谕、今秋恭奉皇太后安舆。巡幸木兰。启行日。适当雨潦。乃所过桥梁。皆不能修整。船只人夫。亦未先时豫备。以致慈驾稽延数日。经朕沿途派大臣侍卫、及官兵等、周视筹办。始克遄行。而途次所见地方官。竟寥寥无几。及至需员应用。甚至不得一人。惟潮河尚有游击德庆。率兵备料。然此特系武弁。其文员所司何事。朕向来巡省所经。办理道路。即有不周。从未加罪地方官。然地方有司。因朕时为宽恕。竟生膜视。以至玩忽规避若此。则事出情理之外矣。该督方观承。身在河工。虽难以兼顾。但不能先事董率。自有应得之咎。著交部察议。其余地方各员。即交该督逐一查明具奏、交部严加议处　　

○又谕、今年入秋以来。直隶各属。雨水稍觉稠密。其与永定河附近地方。村庄田亩。未免淹损。该处虽皆一水一麦之地。但既已种有秋禾。收成失望。农民未免拮据。著加恩将固安。永清。东安。武清。四县被淹地亩。照永定河抚恤之例。查明贫乏之户。计食口多者。每户给米四斗。少者。给米三斗。谷则倍之。其早能涸出。尚可及时布种秋麦。有地无力之户。按亩借给仓谷五升。以资易换麦种之用。仍宽期俟明年秋成后。免息还官。至消涸稍迟之地。仅可布种春麦者。届期一例借给。仍同各处被水地亩。确勘情形。分别蠲赈。该督务董率属员。实力奉行。毋令胥吏侵蚀中饱。俾闾阎不致失所。副朕轸念贫民至意　　

○八旗王大臣等议覆、副都统范时纪奏称、养育兵粮。每月例给二两。嗣又定二两内减五钱。增额养赡。俟出缺挑补时。陆续办理。今为时已久。尚未办竣。请择其年已及岁者。考其骑射。满洲。蒙古。挑取马甲。汉军。挑取马甲。鄂尔布。及步甲。其不能骑射。及年幼者。即裁银五钱。务令半年办竣等语。应如所请。惟所称限以半年一节。查养育兵粮。凡老弱废疾及孀妇等、皆得请领。此项人等。虽予展限。半年后。仍须议减。应即裁银五钱。匀出钱粮。将应增之缺挑补。不必以半年为限。报闻　　

○陕甘总督杨应琚奏、安西气寒。豆非地产。向由内地购运。路远费繁。今春令民试种。悉皆成熟。各处收成。八分以上。既可省内地采买挽运之烦。并可将额徵之粮。改徵豌豆。得旨、甚妥甚美之事　　

○甲子。上遣侍卫额勒登额、赴常山峪皇太后行宫问安　　

○谕曰、三宝、著以道衔。前往哈密办事。其直隶布政使员缺。著观音保补授。同德、在巴里坤办事。已经数载。于采买羊只等事。俱办理妥协。著补授贵州按察使。永宁、著以侍郎衔、前往巴里坤办事。同德、俟交代后。再行来京　　

○江南河道总督高晋、江苏巡抚陈宏谋奏、七月以来。洪泽湖水势加长。五坝过水。汇归高宝湖河。高邮南关、车逻、等坝。封土三尺。仅出水面数寸。如再加长。即当开坝过水。但下河田畴。正值刈获早稻。过水太早。不免被淹。随于封土之上。加高二尺。俾下注之水。迟过一日。则下河田亩。可得丰收。得旨、如此担任。朕当为下河之民。感激汝等。嘉是之外。无可批谕　　

○乙丑。谕曰、永贵等奏称、阿克苏以司员衔行走之夔舒。随印办事。俱能实心奋勉。已经三载。尚系虚衔等语。夔舒因按察使任内。办理案件错谬。革职发往北路军台效力。续以司员在回部办事。既知黾勉。著加恩授为户部员外郎。遇缺即补　　

○兵部等部议准、闽浙总督杨廷璋疏称、福建澎湖水师左营战船。往台湾运载兵米。出洋飘没。应免赔补。飘没兵程廷宏等二十二名。照例给与祭葬银。从之　　

○升任河南巡抚吴达善疏报、济源、洛阳、邓州等三州县。乾隆二十三、四、两年分、开垦成熟地二顷二十四亩有奇　　

○以署正红旗满洲副都统奉恩辅国公永玮、为镶蓝旗汉军副都统。正红旗满洲参领长保、为乍浦副都统　　

○予故协办大学士刑部尚书鄂尔达、祭葬如例。谥文恭　　

○丙寅。上奉皇太后驻跸避暑山庄　　

○谕、据常钧奏、河南祥符等州县。河水涨发。水与堤平。民舍田庐。间有淹损。现在设法堵御等语。看来此番被水较重。著派侍郎裘曰修。驰驿前往。会同该抚常钧。查勘一切抚恤。并疏瀹诸务。俾灾黎均沾实惠。毋致失所。户部汉侍郎。在京办事乏人。即著钱汝诚暂行兼署　　

○又谕曰、新柱奏片内。有满蒙汉字样。甚属非体。向来满洲蒙古汉军。及绿旗兵丁。皆系对音译书。乃有沿袭省文。牵连捏写者。最为陋劣。屡经饬谕。何尚不知省改。嗣后不得再蹈陋习。致乖体制。著将此通谕知之　　

○谕军机大臣等、据常钧奏、河南黑堽口。河水漫溢。渐逼省城。又兰阳各堡。缺口甚多。氾水。武陟等县。山水沁黄并涨。人口田庐。难免捐伤。现在设法堵御查勘等语。已于摺内批示。河南虽值连岁丰收之后。今年秋两过多。以致黄沁二河。及山水漫溢。朕心深为轸念。常钧初任河南。于河工尚未熟谙。侍郎裘曰修、前此曾经派往河南等处。一切疏挑水利。皆所身历。著将原摺钞寄阅看。不必前来请训。即驰驿速赴豫省。会同常钧。悉心料理。所有应行疏洩堵御之处。详悉相度。及时上紧妥办。其被灾地方。并著会同该抚查勘。即行抚恤。无使贫民失所。仍将查办情形。先行奏闻。以慰悬念。再常钧摺内所称前此奏报一摺。何以至今未到。著并令该抚、一并查明具奏。将此传谕裘曰修。并常钧知之　　

○又谕曰、常钧奏到祥符等处河水漫溢一摺。先有旨令裘曰修。驰驿前往。会同查办。兹据张师载摺奏、黄河上游异涨。以致各工蛰裂情形。已于摺内批示。今年雨水盛旺。该省堤工辽阔。被溢之处。多系旧日工程。一经诸水汇积。自非人力所能自主。张师载人素谨慎。未免张皇过甚。易致失措。常钧又初任豫省。河务尚未谙悉。裘曰修于河务水利。曾经派办。全河经纬。自有成竹。著将此摺再行销寄。令其与该督抚、公同商搉。妥协筹画。现在捍御疏浚事宜。固当悉心相度。及时兴举。即前此所有挑筑各工。既有此番漫溢。恐易致淤遏。转弃前功。裘曰修系专派统办之人。诸宜通盘熟计。务俾一切沟渠。俱归通利。则将来或遇寻常水潦。自可无虞。裘曰修与该督等其善体之　　

○又谕、据常钧。张师载。先后奏报豫省黄河涨漫。水势甚大。已有旨令裘曰修前往。会同该督抚相度堵浚矣。但江省淮徐等属。为黄河下游所趋。今上游水势既旺。则其流注南河。势必更甚。此朕所深廑念者。著传谕高晋、现在江省黄河水势若何。于淮徐堤工。不致有碍否。速行查明据实奏闻。以慰悬切　　

○又谕曰、高晋等奏、七月十九。二十。等日。风雨骤猛。高邮。甘泉等、六汛堤工。石面冲卸。漫溢过水。请交部治罪等语。该处既因风水被灾。所有冲卸堤工。及淹浸田亩。著交与尹继善、高晋、陈宏谋。速行会同妥办。应修筑者。即相机督率经理。以资捍御。应抚恤者。加意抚恤。毋致灾黎失所。至因风雨暴至。致有漫溢。则非司事者有心贻误。该督等具摺请罪。或系照常引咎之词。抑承办工员。不能先事豫筹。果有疎防误公实迹。摺内亦未明晰。再今年水势。究与去年情形若何。现在连日晴霁。曾否消减之处。并著传谕尹继善、高晋等、一并作速查明据实奏闻。以慰悬念　　

○又谕曰、冯钤奏、湖南武陵。澧州。等属各村庄。因河水盛涨。俱有被淹。而于田禾收成。尚无妨碍。并据周琬奏、湖北低洼处所。亦间有被淹之处。看来该省地滨洞庭。且经连雨水涨。洼地自不免被淹。但该抚等所奏、未甚明晰。其意不无尚存粉饰。地方一经雨潦。虽随长随落。而水过之处。田禾分数稍减。生计即不无拮据。司民牧者。自当加意督勘抚绥。俾无失所。该抚等倘以今岁恭逢庆典。前此已报有秋。此时略存回护。殊非朕轸恤民瘼之意。所有该处被水地方。虽现在成灾分数。不能遽定。然其地究系该属十分之几。应即逐一查明确数。据实具奏。有应行抚恤者。一面办理。一面奏闻。著并谕该抚等知之　　

○又谕、夏秋以来。雨水过多。因念直隶山东等省。低洼处所。不无积潦。致损田禾。屡经降旨询问。旋据该督抚等先后覆奏、于秋成并无大碍。今据河南巡抚常钧奏报。祥符等县河水漫溢。田庐俱有淹损。看来该省水势盛长如此。则直隶山东一带。虽有顿积。旋即消退。无碍田庐者。犹属上游之势可知。但当七月十八等日。雨水稠叠时。所有毗连豫省。地势洼下之处。恐亦难免淹浸。著即传谕方观承。阿尔泰等、令其详悉查勘实在情形。即速据实具奏。如有被水村庄。即行妥协办理。一面具摺奏闻。方观承不必以来热河为亟。著详查地方被水一切善后事宜为要。即木兰回跸时接驾亦何妨。盖朕所经过道路。地方官已误。然既过矣。若复误水利民瘼。其过更将谁诿。寻方观承奏、直隶大名、广平、二府。毗连豫省。七月中旬后。漳河叠涨。大名府属之大名县、广平府属之广平县、磁州、成安县境内、均有被淹之处。现在确查办理。得旨、此番霪潦。实非寻常水灾可比。一切竭力妥为。毋负朕望。阿尔泰奏、漳、卫、异涨。致临清卫大营西堤。及馆陶县之漳河北安堤。间有漫溢。现在兴工修筑。并委员分赴被水村庄查勘抚恤。报闻　　

○又谕、永定河漫工。虽已据奏合龙。而下游之水。无所宣洩。且当此积雨之后。沟渠俱有余潦。现在天气晴爽。时复间有阴雨。所有各处堤工。更宜加意防范。至蓟运河一带水道。细而且曲。频年易致汛溢。此时情形若何。深为轸念。著传谕方观承。令将目下实在情形。速行查明奏闻。其有应行筹办者。亦即一面筹办。不必亟亟赶赴热河。前于摺内已批谕矣。寻奏、永定河经抢护稳固。下游水亦渐退。惟北岸遥埝内浑水。尚须相度经理。至蓟运河。势甚纡回。大雨后。水势增长。近日晴霁。乃渐消退。附近村庄皆无恙。得旨、览奏俱悉　　

○又谕、河南收受盐务陋规一案。已据该抚审拟摺奏。将来具题到日。自交法司核拟。但摺内朱若东、邓锡礼、二人。均拟绞候之处。尚未悉协。据朱若东供词。称到任后。问及通判张任莘。知有此项。是其授意属员。收受陋规。且在邓锡礼之前。邓锡礼。则系相沿收受。其罪在不行详揭。究与朱若东次第有间。若邓锡礼应拟绞候。则朱若东当以斩候定拟。方为平允。著传谕刑部堂官。于此案题到时。悉心确核定拟。不得轻重稍有失宜。以成信谳　　

○又谕曰、冯钤奏、芷江县知县闵从隆缉获饷鞘一摺。粤东解滇饷鞘。虽在芷江疎失。但该县即能设法购缉全获。尚属能事之员。与临事漫不经心者迥别。若不明示奖励。何以使众人知所奋勉。著该抚查明该员平日居官若何。据实具奏。候朕降旨。其兵役人等、亦著该抚饬查。量予加赏。寻奏、闵从隆平日居官。尚属勤勉。但任内未有劳绩可纪。且年逾六旬。殊非精明强干之员。报闻　　

○叶尔羌办事都统新柱等奏、库克雅尔卡座。送到巴勒提部落头目乌苏完、遣使爱哈玛特。至叶尔羌贸易。臣等因该部落。上年屡经遣使。恭顺诚切。加以抚慰。报闻　　

○是月。直隶总督方观承覆奏、景州地洼。本易积水。近年将境内之洋河。及田间各沟渠。豫于春月内。挑浚深通。水至旋消。并无停积。得旨、览奏稍慰　　

○湖广总督爱必达覆奏、臣抵武陵县。正值河涨。会同提臣李勋查勘。令多备舟楫。济渡高阜。人口均无损伤。惟倒塌瓦房二百三十五间。草房二百五十二间。俱给与修费口粮。一面调道府各员。前来办理。续据龙阳、澧州安乡、湘乡、四州县禀报。亦经被水。幸消涸迅速。不致淹损。俱经照例赈恤。被淹田禾。借给耔种补植。冲塌堤垸。堵筑完固。得旨、览奏俱悉　　

○河南巡抚常钧汇报。秋禾被水情形。得旨。豫省屡丰。盈虚之理。有必然者。但妥办抚恤之事。毋致灾黎失所。更为要务耳　　

○山东巡抚阿尔泰覆奏、东省自七月初间。雨势极大。德州附近各府属。洼地俱有积水。是否成灾。查明办理。得旨、自然成灾。不可讳饰。但妥办抚恤之事可耳　　

○广东巡抚托恩多奏、起解饷银。定例十万两以上。委同知。通判。五万两以上。委州同、州判等官。是以各省同知、通判、解饷。有多至二十余万者。在江浙等省。舟车俱便。稽察尚易。至云、贵、川、广、山路居多。必须人夫转运。委解愈多。用夫愈众。一时照料难周。易致窃取奔逸。请嗣后云。贵川广等省运饷。同知、通判、以十万两为率。州同等官。以五万两为率。得旨、甚是。如所议行　　

○广东布政使史奕昂奏、粤东塘汛。旧制烟墩、砌以碎石土砖。望楼、用木建造。嗣经原任藩司石柱、令俱改换青砖。日久风雨飘淋。仍易坍损。徒滋糜费。请仍遵旧制。得旨、石柱原不晓事。如汝所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百四十一


大清高宗法天隆运至诚先觉体元立极敷文奋武孝慈神圣纯皇帝实录卷之六百四十二　　

监修总裁官经筵讲官太子太傅文渊阁大学士文渊阁领阁事领待卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十六年。辛巳。八月。丁卯朔。上诣皇太后行宫问安　　

○祭先师孔子。遣和亲王弘昼行礼　　

○直隶总督方观承奏、永定河下口清浑水道紧要。臣亲赴遥埝及南北埝察看。遥埝地广而洼。浑水初经。足资荡漾。过北埝上汛四十里外。即与清水相并。浑水至此。势弱留淤。俟水落后。将淤处疏通。再挽流令归旧道。得旨、汝当亲在彼。相机指示料理。不可以来此为急也　　

○戊辰。祭大社大稷。遣裕亲王广禄恭代行礼　　

○上奉皇太后幸卷阿胜境。侍早晚膳。至甲戌皆如之。　　

○赐扈从王公大臣。并蒙古王公台吉等食。至甲戌皆如之　　

○以翰林院侍读学士景福。为詹事府詹事　　

○铸给云南镇雄州彝良州同。威信州判。关防。从布政使顾济美请也　　

○己巳。谕、昨据常钧奏、豫省祥符黑堽口等处。河水漫溢。已命裘曰修前往会同办理。今据奏报。现在漫水日就消退。地方城郭。可以无虞。虽因稍慰。但河溜夺趋尉氏县贾鲁河。旧流淤浅。斯于河防最关紧要。著大学士刘统勋。协办大学士公兆惠。星速驰驿赴豫。督率查办　　

○又谕、河南祥符等县。河水漫溢。已特派大臣驰驿前往。会同该抚等、相度经理。所有被水村庄。并令加意抚绥。朕思被水情形。与被旱不同。盖旱形可以豫知。地方官先事详查户口。造册汇报。上司核定。委员监放。尚可需时。至于水灾猝至。室庐一空。灾民嗷嗷。岂能辽待。著大学士刘统勋等、会同该抚常钧。严饬地方各官。遇应行加赈之地。随查随赈。无俟汇齐册报。辗转稽延。并于被灾较重州县。各按四乡。分设粥厂。俾得就近糊口。不致失所。副朕加惠贫民至意。但不得因有此旨。不行实力察勘。致令吏胥从中冒滥滋弊可耳。该部遵谕速行　　

○又谕曰、吉庆奏、杨藻控告固安县知县。抑勒伊父。讳强为窃。且将事主跪销梭桚一摺。县令身任地方之责。乃遇盗不能力缉。甚至有心讳纵。酷虐被劫之家。所为牧民之义安在。著派署刑部侍郎阿永阿。前往会同该督方观承。秉化查审。如所控属实。即将该县严参按律究拟。倘系虚捏。亦应将杨藻。治以诬控之罪。以儆刁健。毋得稍存意见。致乖平允
  </div>
  <div class="pagination">
   <a href="清实录乾隆朝实录_page877.html">
    上一页
   </a>
   <span>
    ...
   </span>
   <a href="清实录乾隆朝实录_page873.html">
    873
   </a>
   <a href="清实录乾隆朝实录_page874.html">
    874
   </a>
   <a href="清实录乾隆朝实录_page875.html">
    875
   </a>
   <a href="清实录乾隆朝实录_page876.html">
    876
   </a>
   <a href="清实录乾隆朝实录_page877.html">
    877
   </a>
   <span class="current-page">
    878
   </span>
   <a href="清实录乾隆朝实录_page879.html">
    879
   </a>
   <a href="清实录乾隆朝实录_page880.html">
    880
   </a>
   <a href="清实录乾隆朝实录_page881.html">
    881
   </a>
   <a href="清实录乾隆朝实录_page882.html">
    882
   </a>
   <a href="清实录乾隆朝实录_page883.html">
    883
   </a>
   <span>
    ...
   </span>
   <a href="清实录乾隆朝实录_page879.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
