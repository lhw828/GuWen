<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 24 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 24 页/共 502 页</h1>
    <div class="content">○命喀尔喀扎萨克郡王托克托呼图噜子、二等台吉三音苏察喇勒图、在乾清门行走。　　

○予广东阵亡千总伍嘉猷、祭葬世职。　　

○乙巳。上诣安佑宫行礼。　　

○以宣宗成皇帝梓宫发引。前期诣正大光明殿几筵前、行祖奠礼。午刻、复诣几筵前、行启奠礼。申刻、行辞奠礼。酉刻、行夕奠礼。攀恋呼号。备极哀恸。　　

○以恭悬。慕陵隆恩殿、隆恩门、御书扁额。前期、遣官告祭宣宗成皇帝几筵。　　

○诣永春室、问皇贵太妃安。　　

○谕内阁、徐泽醇奏、西昌地方地震。委员前往抚恤一摺。并酌带银两接济等语。四川西昌县城内。于八月初七日。地震逾时。衙署、监狱、仓库、倒塌。军民压毙甚多。并有教授曾习传、教谕滕昺甲、均被压伤殒命。实堪悯恻。著该督迅委贤员前往。详加查勘。妥为抚恤。毋使一夫失所。所需银两。著即在于捐备经费项下动支。以资接济。　　

○谕军机大臣等、骆秉章奏、防堵广西匪徒一摺。广西修仁荔浦两县。贼匪滋扰。虽距湖南地面较远。但经粤省剿捕。难保该匪不窜入楚境。现在向荣、调任广西。想已带兵赴粤。著该抚会同署任提督文安、严饬所属各营县。扼要防范。如探明迎剿得手。即著不分畛域。跟踪追捕。合力兜捦。以期速就扑灭为要。将此谕令知之。　　

○湖南巡抚骆秉奏、县丞王逢吉、禀讦藩司春熙、考核不公。提省审办。得旨。秉公确查。毋稍含混。看来王逢吉虽属妄禀。而该藩司亦不得不认真究办。　　

○贷河南城守尉修理衙署银。　　

○丙午。宣宗成皇帝梓宫发引。上诣几筵前奠献。擗踊哀恸。卯刻、奉移梓宫。出正大光明殿。至圆明园宫门外。升大昇轝启行。上步从。哭不停声。至恩慕寺南、跪送后。豫诣芦殿、敬视陈设祗候梓宫至。哭泣跪迎于黄布城北门外。奉安讫。行夕奠礼。自是每日黎明。上诣芦殿、行朝奠礼。跪送梓宫启行。出黄布城南门。上步从一里有余。始由间道、至前途芦殿、跪迎梓宫。奉安讫行夕奠礼、如前仪。　　

○诣皇贵太妃行宫问安。至还宫、皆如之。　　

○遣官祭历代帝王庙。　　

○谕内阁、程矞采奏、思茅边外土匪、叠被歼捦。现将防兵分别留撤一摺。云南普洱府属之思茅厅边外、车里土境游匪滋扰。叠经降旨、令该督调集弁兵迅速歼除。并饬务将戕官要犯。拏获惩办兹据该督奏称、叠次歼毙贼匪焚烧贼寨。并生捦匪犯一百数十名。其句结滋扰之刀准臣。业已落江身死。是此案匪徒。现经叠加惩创。自不值久劳兵力。所有该省调集各镇营兵练。除酌留各要隘防缉外。余著分起撤回归伍。现获各犯。分别审拟按律惩办。未获余匪。仍著饬属严拏。毋任一名漏网。其善后一切事宜。著该督悉心妥议具奏。　　

○又谕、向荣奏、志赴调任、酌带官兵、前往会剿一摺。并另片奏、请将已革守备周万远、调赴粤西随同剿捕等语。前已有旨、令向荣驰赴粤西带兵进剿。兹据奏称、前经郑祖琛、奏调湖南精兵二千名。已分派遴员管带前往。该提督、前次派御楚匪之镇筸镇标官兵四百名。亲带常德官兵二百名。著准其添派带赴军营。会同剿办周万远、亦准其调往。随营效力。该提督务当督率官兵。迅速掩捕立歼群丑。以靖岩疆。　　

○谕军机大臣等、徐广缙驰奏、遵旨通筹调兵拨饷、分别剿办粤东西各匪情形一摺。粤西匪徒。分窜县城。粤东英德一带贼匪。亦甚狓猖。已屡经降旨、令徐广缙等、妥筹迅剿。并谕令该督、毋庸前赴梧州。专办粤东剿捕事务。海疆夷务。均关紧要徐广缙、驻守省垣用资控制。叶名琛、此时计已亲赴韶州督兵剿捕。务须择要防剿。勿使两省贼匪合而为一转致愈难翦除。一俟追剿得手即将现办情形。由驿驰奏。粤东现在夷情。是否安静并著随时奏闻。至粤西军务。该督亦须兼筹熟计迅奏肤功。以慰朕念将此由四百里谕令知之。　　

○云贵总督程矞采奏、遵查滇省新开矿厂。虽未大臻成效。尚有利于民生。行之亦无流弊。请暂缓议停。下部议行。　　

○山东曹州镇总兵官三星保奏、南粮重运首帮。催入临清牐口。其在后各帮。亦严催前进。得旨。实力挽催。毋稍疏懈。　　

○命御前大臣载垣、端华、僧格林沁、恭理丧仪。　　

○以贵州剿捕楚匪出力。赏总兵官秦定三、巴图鲁名号。道员周作楫、知府淡树琪、总兵官崇福、参将任大贵、德安、都司韩永奇、田学韬、守备马清杰、花翎。故县陶履诚等、蓝翎。余升叙有差。　　

○旌表守正捐躯。安徽泗州民高允恭妻姚氏。四川富顺县民杨蓬妻许氏。　　

○命陕甘总督琦善、拨银四千九百两有奇。解赴喀喇沙尔备咸丰二年经费。　　

○是日。驻跸黄新庄行宫。　　

○丁未。驻跸半壁店行宫。　　

○戊申。谕内阁、永康、载岱奏、请将领催人等交讯。并请议处一摺。据称、慕陵西朝房内。靠山二柁。有熏焦情形。立时浇灭等语。慕陵重地。当差人等何以不小心火烛。致有疏虞。领催至淳、拜唐阿双如幼丁穆腾额等、均著交刑部严行讯究。据实具奏内管领喜顺、副内管领常贵、均著听候传讯所有永康等、及失察司员处分。俟定案时再降谕旨。　　

○湖广总督裕泰奏、遵查藩司万贡珍参款。委员访察。得旨。认真查办不许稍有回护。　　

○赏恭请大昇轝民夫银。　　

○是日、驻跸秋澜行宫。　　

○己酉。以恭上孝和睿皇后。孝穆成皇后。孝慎成皇后。孝全成皇后尊谥。前期遣官告祭天。地。太庙。社稷。宣宗成皇帝几筵。　　

○以移奉孝穆成皇后。孝慎成皇后。孝全成皇后神牌于东配殿。前期、遣官告祭陵寝。　　

○是日、驻跸古解村御营。　　

○庚戌。命惇郡王奕誴、恭代行朝奠礼上御素服。冠缀缨纬。先诣西陵。恭谒泰陵泰东陵、昌陵。行礼毕至西朝房南金殿。诣隆恩殿。孝和睿皇后神位前行礼。恭上尊谥册宝。册文曰。臣闻思齐起化。重闱则翼子诒孙。长乐流芳万世则祥图瑞史。佑启方隆于初服。显扬更阐夫崇称。金戺庥延。瑶编彩焕。钦惟皇祖妣孝和恭慈康豫安成应天熙圣睿皇后。孝乎惟孝。和以致和履喆含聪。位长秋而恭赞。配曦循晷。荫函夏以慈垂。康居之色养旋膺。豫占崇德。安宇之徽称屡晋。成验绥猷。应运参天。三十载欢承轩纪。熙光作圣。七旬余福备箕畴式表既遵。孙谋孔固彝章载考。孺慕靡涯。威仪悉备曰钦慈和遍服曰顺。乾符夙协惟钦爰媲于妫型坤道时行。克顺弥昭夫姒嗣。谨奉册宝。恭加尊谥。曰孝和恭慈康豫安成钦顺应天熙圣睿皇后。于戏。雕俎维馨。仰懿范而庶几妥侑。宝镠是镂溯徽音而曷罄敷陈。睿鉴如临繁祺永锡。谨言。礼成复诣孝和睿皇后梓宫前、行祇告礼毕。恭谒孝穆成皇后。孝慎成皇后。孝全成皇后陵寝。奠酒行礼毕。御史衣幄次更礼服。诣隆恩殿、孝穆成皇后。孝慎成皇后。孝全成皇后神位前、行礼。恭奉册宝。上孝穆成皇后尊谥。册文曰。臣闻芳徽永播。尊亲将豫荐之诚。令则宏昭。述德阐坤贞之义。奉鸿称而展孝彤管垂型。稽钜典以陈词。琅函耀彩钦惟皇妣孝穆皇后毓粹簪缨。扬芬鞶帨。俪储宫而著媺。娴内则以修仪。勤问视于庭闱。温恭有恪。守箴规于诗礼。敬戒弥敦。茧馆程功迪训播璇闺之化。藩封拜命。承恩荷金册之荣。逮灵驭之遐升。缅音徽之未閟。我皇考诞膺景祚。典重追封。著号中宫礼隆定谥。孝道深于悫爱。家法长留。穆义备于肃雍。史编永焕。洎藐躬之嗣统。仰慈范以如亲。敬举彝章聿修秩祀。祔享加崇于芬苾。殚忱莫罄乎揄扬。谨奉册宝。恭上尊谥曰孝穆温厚庄肃端诚孚天裕圣成皇后。于戏。金书琼检。亘万叶以流光。清庙閟宫协两仪而合撰。伏冀仁恩布濩。振绳垂燕翼之庥。灵贶丰融。昌炽衍鸿庞之泽。隆名罔斁。福荫逾长。谨言又恭奉册宝。上孝慎成皇后尊谥。册文曰。臣闻撰合乾行翚服表承天之度。德彰履福鸿名扬俪日之徽。缅懿范之光昭。裦称奚既展孝思于崇报。茂矩维新。金戺流辉。瑶函溢采。钦惟皇妣孝慎皇后型垂渊谧。性协安贞。内壸修仪。夙著温恭于兰掖。中宫正位。弥徵雝肃于椒庭。慈闱摅爱日之诚。礼执凊温而有恪。黼座协同风之治。勤襄宵旰以忘劬。溯母仪共式彤闺。恩谊早旁推九御。逮仙驭遽辞丹禁。藐躬实甫纪三龄敬仰前徽。十七载音容未远。绍承丕绪。亿万年佑启方长。举隆仪而成宪式循。冀申美报。议崇号而询谋佥协。合焕彝章。谨奉册宝。恭上尊谥曰孝慎敏肃哲顺和懿熙天诒圣成皇后。于戏。典隆亨祀。允符健顺于二仪。义重尊亲。用楙显扬于百世。庶衍燕贻之泽。大启昌符。载腾凤纪之光。长叨慈荫。极铺棻之莫罄。迓保艾于无疆。谨言。又恭奉册宝。上孝全成皇后尊谥册文曰臣闻华渚流虹。用启璇宫之瑞寿邱绕电。聿彰黄室之符仪夏翟于重霄。贻型楙著缅春晖于閟殿。报德靡穷祗考彝章。敬崇显号。钦惟皇妣孝全皇后体隆俪日。道协配天。溯正位于椒庭。赞宵衣而调幕。佐问安于萱戺。馨夕膳以和羹。奉九庙之烝尝。洁将苹藻率六宫以俭约。礼式袆褕。安贞应而四海平。穆清合而三阶正。凡圣母柔嘉之令德。皆藐躬髫龀所亲承。追思弓韣之犹存。弥恸音容之已远仰流徽于姒室。未由再奉夫坤仪。痛鼎陟于轩湖。复切追攀夫乾荫。属忝前星而缵绪爰诹吉日以升芗。春露秋霜。遽阅十年之驹隙。镂金勒石永昭万＜衤异＞之鸿称。念形容无得而名惟典礼于今为烈。稍竭显扬之愿。庶酬鞠育之恩。谨奉册宝。恭上尊谥。曰孝全慈敬宽仁端悫符天笃圣成皇后。于戏。琅函阐实。钦粹范以流光。苕玉镌华。举鸿仪而告备。伏冀慈灵默鉴。陟降居歆载以彤编。与球图而并寿。藏之金匮。偕日月而长新谨言。礼成。上更缟素。还诣芦殿。跪迎梓宫。奉安讫。行夕奠礼。　　

○谕军机大臣等、徐广缙奏、接奉廷寄、筹剿广西逆匪情形、并遵查闵正凤被参款迹一摺。另片奏、添调兵勇、驰赴粤西等语。又据叶名琛奏出省剿办南韶游匪一摺。粤西逆匪肆扰。既据该督等、遵旨筹拨饷银。添调兵勇。现经郑祖琛、亲驻平乐督办。且计向荣、张必禄、林则徐、均可次第驰抵军营。会商剿办。广东英德等处游匪。叶名琛现已驰往。想亦能相机进剿。以期克日歼除。据称两省匪徒。互相猜忌。正可趁此解散胁从。使贼首孤立。不致合而为一。句结滋蔓。其毗连两省之江西、湖南贵州、各省该督等、尤当随时飞咨。并力堵截。所称委员禀报昭平县属、有广东英德贼匪窜入。虽未尽确。亦系意中之事。总期粤匪不致逃窜出境。扰及邻省。不可稍存大意。且恐匪徒假作向导。诱我官兵。前次谕旨。已虑及此。该督抚密饬文武各员。随地相机。勿致堕贼术中。方臻周密。仍当饬属劝谕绅民。举行团练。必使志切同仇。切不可视为具文。转致有名无实将此由四百里谕令知之。　　

○革广西提督闵正凤职。命来京听候查办。　　

○赏请轿之銮仪卫校尉。银。　　

○是日、驻跸神石庄御营。　　

○辛亥。上诣芦殿、行朝奠礼。跪送梓宫启行。步从里许。由闲道。先至元宝山。跪迎梓宫。恭奉至大红门外。代行谒泰陵。泰东陵。昌陵礼。复先至慕陵前、跪迎梓宫。号恸失声。步随至隆恩门外。梓宫自大昇轝升小轝。上跪候换舁。奉安梓宫于隆恩殿。奠酒行礼号恸不止。群臣叩请节哀。至于再四。上乃尽哀而退。　　

○以宣宗成皇帝梓宫至陵。遣官告祭。泰陵。泰东陵。昌陵。孝和睿皇后暂安寝殿。孝穆成皇后。孝慎成皇后。孝全成皇后陵寝。并慕陵后土永宁山之神。　　

○诣永福寺拈香。　　

○谕内阁、讷尔经额奏、筹办迎剥南粮情形一摺。本年南粮重运。因在途节节耽延。现抵山东境内。节候已晚。自应筹办截剥。以免回空迟误。惟此次杨村剥船。除已分遣迎剥外。余船一千五百只。已尽数解赴临清。若在连镇安陵一带截剥。又须添雇民船。难期应手。著漕运总督、山东巡抚、仍照仓场侍郎原奏。在于临清截剥。迅调东省小米军船。并官民剥船。将江西后六帮、湖南三帮粮米。装运抵通。毋得互相推诿。致误回空期限。　　

○又谕、陆建瀛奉覆、南漕改折、会议需时、请仍照旧章办理一摺。又另片奏、改折窒碍情形、请免再议等语。前因傅绳勋陈请、苏松、太仓、三属改折漕粮。给事中曹楙坚、极言其难行。经部议指出各情节。谕令陆建瀛、会同傅绳勋妥议。兹据该督奏称、以办漕现已届期。仓猝既虞贻误。复以折漕必致缺米。更张更属非宜。在傅绳勋因收漕棘手欲为变通。自系为裕国均赋起见。而陆建瀛、从本计深筹。虑多窒碍。亦系实在情形。著如所请。江苏折漕。仍照旧章办理。无庸会议仍饬严禁大户小户名目。并不准帮丁于奏定帮费外。稍有勒索。总之南漕为天庾正供。果能变通尽利。亦应随时制宜该督抚惟当熟筹利弊国计民生。期于两有裨益。方为不负委任。勉之。　　

○两江总督陆建瀛奏、疏防洋面劫案。年余未获。请将都司赵长庚革任。得旨。似赵长庚之庸懦无能者。不一而足。况当废弛已极。尔地方大吏。时时事事。加意从严。庶可挽回颓风。又奏、沿海筹防。先事豫备。实力实心。妥为办理。　　

○以直隶通永镇总兵官陶文煜、为陕西提督。　　

○以恭送宣宗成皇帝梓宫、奉移山陵。赏蒙古王、贝勒、台吉等各一级。　　

○以恭送宣宗成皇帝梓宫、奉移山陵。赏直隶办差大小员弁、各一级。沿途当差兵丁一月钱粮。銮仪卫校尉、及工部雇备夫役银。　　

○河东河道总督颜以燠、奏报秋汛安澜。命诣河神庙祀谢。并下部议叙。出力员弁。升叙有差。　　

○是日、驻跸梁、格庄行宫。　　

○壬子。上服缟素、诣慕陵。未至碑亭。即降舆恸哭。步至隆恩殿梓宫前、行飨奠礼。哀恸深切。至燎所、奠酒。复至东朝房南金殿。诣隆恩殿、奠酒行礼。　　

○谕内阁、张祥河奏、请将被参之知县等员、分别革职解任一摺。另片奏、请饬拏案内之生员康成等、并声明率行审结之知府等员、俟分别传质附参等语。陕西郃阳县知县沈寿曾、训导王聘、均著革职拏问。教谕王步元、前任典史杨德怀、均著革职。大荔县知县熊兆麟、著即解任、交该抚提同全案人证。严讯确情按律定拟具奏。郃阳县生员康成、现住京城、著步军统领、顺天府、五城、一体严拏。解往陕西、以凭质讯。翰林院编修王凤翔、著传旨饬令迅即回籍投案备质。　　

○谕军机大臣等、乔用迁奏、黔省毗连广西各属。遵旨迅饬堵捕一摺。前已有旨、令乔用迁于贵州各营。派兵二千名。豫备广西调用。兹据奏称、正在选派得力弁兵。以备堵剿。著即遵照前旨。挑选精兵二千名。并派勇敢将弁管带。迅赴广西。毋稍迟误。至贵州边界。业经该抚分饬各属。严密防范。并移行古州安义两镇总兵。督率堵御。该抚仍察看情形。如须亲往。即于扼要处所。带兵驻劄。务使文武戮力。绅民一心。不致邻境贼匪。稍滋蔓延。是为至要。将此谕令知之。　　

</div>
    <div class="pagination">
<a href="清实录咸丰朝实录_page23.html">上一页</a><span>...</span><a href="清实录咸丰朝实录_page19.html">19</a><a href="清实录咸丰朝实录_page20.html">20</a><a href="清实录咸丰朝实录_page21.html">21</a><a href="清实录咸丰朝实录_page22.html">22</a><a href="清实录咸丰朝实录_page23.html">23</a><span class="current-page">24</span><a href="清实录咸丰朝实录_page25.html">25</a><a href="清实录咸丰朝实录_page26.html">26</a><a href="清实录咸丰朝实录_page27.html">27</a><a href="清实录咸丰朝实录_page28.html">28</a><a href="清实录咸丰朝实录_page29.html">29</a><span>...</span><a href="清实录咸丰朝实录_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
