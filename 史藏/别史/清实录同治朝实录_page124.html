<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 124 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 124 页/共 505 页</h1>
    <div class="content">
○谕议政王军机大臣等、德勒克多尔济等奏、八旗官兵。捐补马匹擡枪一摺。据称绥远城前拨解豫省马一千一百匹。现据八旗官员兵丁、议以此项马匹。急切不能撤回。且绥远城距豫数千里。设军营不堪骑用。解回亦必疲乏。不堪餧养。现在该城边防河防。情形吃重。拟如数捐买足额。解豫马匹。毋庸解回。并捐造擡枪六十杆。以备差操等语。该员弁情殷报效。固属急公。惟八旗官员兵丁。生计亦非饶裕。虽此次捐输马匹。出自至诚。而朝廷体恤兵艰。亦未便令该官兵等捐此钜款。此次所捐之马。是否即系各该官兵差操之马。著德勒克多尔济、塔清阿、查明该城如有捐输项下余賸马匹。即照数拨还该官兵等应用。如无此项马匹。即著于锡林郭勒牧群内捐输备调马匹。挑补足额。给还该官兵等收领。毋庸令其捐办。以示体恤而重操防。所捐擡枪。业经铸造。即著由德勒克多尔济等自行酌给奖励。将此谕令知之。　　

○予河南各属阵亡殉难绅民妇女一千七百四十三名口分别旌恤如例。　　

○旌表守正捐躯广东新会县民妇林梁氏。　　

○丙戌。谕议政王军机大臣等、李鸿章奏、官军克复江阴县城并枫泾石垒详细情形。及攻克嘉善县之西塘镇等处。击败荡口援贼各摺片。江阴一城。介居江海之冲。最关紧要。现经官军克复。该逆渡江北窜之路。业已断绝。从此乘胜进兵。则常州无锡之贼。亦必闻风胆落。惟匪党甚多。失此要区。难保不纠合丑类再来扑犯。李鸿章现由常熟前赴江阴。察看军情。所筹分路掎角。取远势以制敌。使贼大局不振。筋脉不舒。则苏城迟早可克各等语。甚合攻取机宜。著即照所拟妥为布置。李鸿章另片奏、筹攻苏郡。常胜军弁勇。战守实未可靠。而戈登尚欲添雇英兵。经该抚准添洋兵百名。戈登复有须与英国提督伯郎妥商之语。伯郎因该抚未回昆山会晤。遂声称赴京一行。即带英兵攻剿苏城等语。该抚虑及伯郎抵京后饰词吓诈。请饬总理各国事务衙门相机核办。已谕知该王大臣等查照办理。将来伯郎到京时。如向总理衙门要求助顺。一切均照该抚所议。以正言折之。俾免妄生觊觎。李鸿章计将回沪。仍当随时密饬程学启等、与戈登联络声势。以期迅拔苏城。将此由六百里谕令知之。　　

○又谕、官文奏、筹解京饷。请饬直隶河南沿途拨护。张之万奏、酌筹直隶协饷各等片。前因直隶道路梗阻。临洺关一带无可绕之路。湖北解京饷银。多由票局汇兑。兹据官文奏称、现在直隶河南道路肃清。仍照旧章办理。已委候补知县王庭桢等、领解盐课银二万两。关税银五万两。赴部交纳请饬直隶河南各属地方文武。照例拨护。仍多派干练员弁。率同丁役。沿途小心护送等语。著刘长佑、张之万、严饬各州县于此项银两过境时。加派兵役。沿途拨护。不得虚应故事。致有疏失。河南贼氛滋扰。应如何绕道行走之处。张之万豫为筹计。飞咨湖北照办。毋稍大意。直隶协饷。前饬河南每月解银八千两。兹据张之万奏、豫省连岁歉收。入不敷出。四郊多垒。罗掘俱穷。诚有不遑自顾之势。惟因刘长佑督办三省交界剿匪事宜。正在吃紧。请将此项协饷。改为每月四千两。俟直省军务稍松。即行停止。著照所请。按月源源报解。不得迟延短少。以资接济。将此由五百里各谕令知之。　　

○又谕、张之万奏、亳捻扰及许境。经兵练击败。悉数西趋。并另有股匪。由淮甯县境。直扑西华县城各摺片。据称亳捻由临颍一带。窜偪许州。占踞城外之大庄保全两寨。经官军收复后。该匪悉众西遁。讯据贼供。捻首张总愚、程大老坎、李库等、均为苗逆所使。纠合悍党。图窜陕西句结回逆。如潼关有备。即折窜楚北老河口一带。句约发逆入寇等语。前因豫省官兵克复张冈。当谕令张之万驻扎许州。遏捻匪西窜之路。乃该抚不知酌量缓急。径回省垣。致该匪得以乘虚奔窜。深入腹地。张之万调度失宜。实难辞咎。著先行交部议处。毛昶熙。张曜。驻军陈宋各郡。何以于亳捻西趋。毫无知觉。致各军皆出贼后。可见驻兵防堵。全属有名无实。毛昶熙、张曜、均著传旨申饬。现在长葛禹州边境。均有贼踪。张曜现拟派马队跟追。并亲率步队。由北面取道山径。绕越贼前。会合马队夹击。著即奋力截剿。痛歼丑类。张之万出省后。并当相机堵剿。毛昶熙亦即派拨兵勇。随时策应。傥任贼蔓延豫省。或扰及山陕。惟张之万毛昶熙是问此时前股贼骑。已过许境。或由郏汝径趋卢氏。西犯潼关。亦意中事。且回匪被剿穷蹙。难保不暗中句串苗逆。约会西来。是潼关一隅最关紧要。多隆阿留守潼关之兵。是否尚在该处。著该大臣酌度情形。如潼关守将不足深恃。兵力不敷堵剿。即当添派得力将领。酌带兵队前往助守。毋令一人一骑得以入关。方为妥善。张曜业已督军西进。该匪或闻风南窜。则宛邓之闲。处处可虑。欧阳正墉一军。驻扎襄阳。去南阳不远。著官文等酌量情形。或饬令该道派兵驰赴宛邓等处。会同豫军截击。或另派得力兵勇。出境会剿均著迅速酌办。毋稍迟延。其商雒一带。亦系该匪熟径。并著多隆阿、张集馨会商布置。以备不虞。密县禹州。均有贼匪。而密县毗邻汜水晋省河防。不可松懈。著英桂严饬在防文武员弁认真防守。如匪党窜近晋边。或附近潼关一带。届时傥晋防兵勇足敷堵御。尚有可拨之师。渡河迎击。会合豫省之军夹剿。以期悉数歼除。该抚务当先期斟酌调派。毋得稍有疏虞。僧格林沁现在剿捕宋逆。正当吃紧之际。张之万请饬该大臣星速南来。会合豫军。遏此狂寇之处。自应俟僧格林沁将宋逆殄灭后。再行率师南下。张之万当就现有兵力。将阑入境内之匪。痛加剿洗。不得专盼僧格林沁之兵。致滋贻误。将此由六百里加紧谕知僧格林沁、官文、多隆阿、严树森、英桂、张之万、毛昶熙、并传谕张集馨知之。　　

○又谕、前因常清奏、伊犁需费浩繁。四川拨解盐厘银两起解无期。请饬陕甘总督筹拨银数万两以顾然眉等语。当交户部速议具奏。兹据户部奏称、该部前次筹拨伊犁军饷。四川应拨盐厘项下银十万两。尚未起解。甘省前次划扣河东道拨解伊犁饷银六万九千两。亦未据报解。请饬四川陕甘各总督迅速筹拨等语。伊犁为边疆重地。饷需最关紧要。前经谕令该督等赶紧设法筹解。现在边防更急。派兵前往博罗胡吉尔卡伦防堵。需饷尤为万紧。该督等总当以大局为重。岂得藉口军需紧要。无款筹拨。任意推诿。以致众军哗溃。有误边防大局。著熙麟、恩麟、懔遵前旨。无论何款赶紧筹措。迅将前次划扣河东道拨解伊犁饷银六万九千两。星速解往。毋再延宕。其四川前经部拨该省正余济楚盐厘项下银十万两。著骆秉章迅即筹款。解由甘省转解以搘边防危局。道经甘省时。熙麟等不得擅行截留。致误要需。并著该督等将起解日期咨报户部以凭查核。将此由五百里谕知骆秉章、熙麟、并传谕恩麟知之。　　

○以克复江苏江阴县城。赏总兵官黄翼升黄马褂。副将骆国忠、参将周盛传、巴图鲁名号。擢知州李鹤章以知府用。余加衔升叙有差。　　

○以江苏官军攻克枫泾西塘两镇。予翰林院编修刘秉璋以侍讲遇缺提奏。赏总兵官张遇春一品封典。副将杨鼎勋、唐宏成、参将江福山、巴图鲁名号。余加衔升叙有差。予阵亡把总潘国宏、外委胡标等、祭葬世职加等。　　

○以河南许州捦获捻首王淀治。予千总朱都喜以守备用。　　

○丁亥。谕议政王军机大臣等、明绪奏、接准俄国西悉毕尔回文。声称卡伦以外。驻扎兵队。不能撤回一摺。俄国兵队。驻扎哈萨克边界。名为防守中国官兵出卡。其实欲将分界事宜。早为议定。以遂其诡谋。自应速筹了结之方。俾免藉端寻衅。七月二十九日。本月初四日。叠经谕令明谊、明绪等、准照该使臣议单定议分界。由明谊等行文该国西悉毕尔定期会勘。此时明谊计已行抵塔垣。即著与明绪筹商。恪遵前两次谕旨。照会该国西悉毕尔衙门。迅即派员前来会议。一俟订定日期。即行按照议定会勘处所。妥为办理。其安插哈萨克人众。及乌梁海蒙古等善后事宜。一并遵照前旨妥办。永弭边衅。方为不负委任。所有卡外俄兵。亦应随时派员侦探。毋得稍涉大意。将此由五百里各谕令知之。　　

○戊子。谕内阁、前因瑛棨巡抚陕西。株守省垣。膜视地方。生灵荼毒。一筹莫展。马德昭派援凤翔。复种种捏饰刁难。逗遛不进。先后降旨革职。本日据多隆阿等驰奏、该大臣于抵省后。查点马德昭所统四关各营勇丁三千八百余名。而实数仅一千八百余名。残弱又且过半。瑛棨之存城营勇一千余名。仅四百余名可用。其每月粮饷。各营均按虚数支领。览奏殊堪痛恨。瑛棨以巡抚大员。贻误地方。至于如此。所部勇丁。徒糜饷需。毫无实用。且藉保护省城为名。屡次饰词奏留马德昭。凤翔等城。久被贼困。置之不顾。但为马德昭捏报战功。且纵令马德昭虚报勇数至二千名之多。并不认真查点。通同蒙蔽朝廷。实属溺职辜恩。大负委任。前旨仅予革职。尚觉情浮于罪。瑛棨著即行发往新疆充当苦差。以示惩儆。马德昭于军务吃紧之际。以提督统兵。当派援凤翔。托病迁延。其居心已不可问。又复虚报勇数。冒领口粮。竟视军务为利薮。置国事于不顾。贪诈尤为可恶。马德昭业经革职。即著交多隆阿、刘蓉、张集馨、严行查讯。奏明办理。西安将军穆腾阿、系专阃大员。又同在一城。于马德昭冒领饷银捏报战功各节。岂能毫无闻见。该将军何以前此并无只守提及。且屡次会同瑛棨、奏保马德昭战守得力。此次又复会同多隆阿、张集馨、奏参。其因何前后自相矛盾之处。著穆腾阿明白回奏。　　

○又谕、前因瑛棨奏、守备张梦银于陕兴安府城失陷时。剿贼阵亡。当经降旨优恤建祠。兹据张集馨奏、该守备禀称城陷后受伤往老坡山调理。旋即会团克复兴安新旧两城。营县误报阵亡。请将该守备撤销恤典查办等语。署陕西镇坪营都司守备张梦银恤典著即撤销。该守备所称在城剿贼受伤。及会团克复两城等情。语多矛盾。显有不实不尽。著刘蓉、张集馨查明。如有闻警潜逃。事后捏饰情弊。即行从严参办。　　

○又谕、毛鸿宾奏、请将厘捐积弊。委管各员审办等语。湖南靖州所属之洪江地方。设有厘局。系由地方官经理。据毛鸿宾奏、派员密查。该局员于官设厘局之外。复设上下二卡。并未报明省局。所收商厘。并不填给照票。且收数畅旺。报解寥寥。显有侵蚀情弊。前任巡抚翟诰、在辰沅永靖道任内。委员办理。即多不实不尽。接署道陆传应、兆琛、积习相沿。弊端丛出。难保无扶同徇隐情事。请分别革职撤任查办。所有厘局委员。委用知县林庆光、候补府经历翟诜、候补从九品董立诚、均著先行革职。翟诰业经休致。其前署辰沅永靖道之现在代理贵州按察使陆传应、现升湖南按察使兆琛、均著暂行撤任。与翟诰一并交恽世临提集应讯人证卷宗。严审确情。据实参办。　　

○谕议政王军机大臣等、前因户部议奏侍郎薛焕请于直隶添设四镇一摺。当经谕令各直省督抚速行筹画覆奏。兹据毛鸿宾覆陈。直隶添设四镇。增兵四万。其中管带招募约束之难。及各直省遍地疮痍。筹饷之不易。而流弊所及。窒碍尤多。如以直隶屏蔽京畿。亟应设备。或于刘长佑新募之勇。略增其数。再将旗绿营兵。选将训练。严加汰革。即足以资捍御等语。所筹不为无见。薛焕前请练兵筹饷之处。原以畿辅重地。营务废弛。亟应振作兵威。妥筹捍卫。惟此次勇丁。既经添设。即将来承平无事。亦断不能遽裁。此时建议之初。必须妥筹善策。经久可行。不至流弊滋生。方为妥善。毛鸿宾所陈窒碍各情。亦觉深切著明。洞悉利弊。刘长佑身任直隶总督。于现在地方营伍情形。自已知之最悉。即著将薛焕及毛鸿宾前后所奏各情。通盘筹画。谋出万全。务使行之久远。永无流弊。以副委任。其应如何定议之处。即著速行驰奏。原摺著钞给阅看。将此谕令知之。　　

○又谕、都兴阿等奏、拨援临淮各营起程日期。并水师分防情形一摺。临淮饷绌兵单。唐训方孤军搘拄日久。苗沛霖复纠集党与。并力围攻蒙城。逆焰鸱张日甚。非厚集兵力。不足以制其死命。都兴阿所拨勇丁二千名。已于本月初七日。由总兵王万清等统带起程。往援临淮。尚恐不敷剿办。该处为淮扬一带屏蔽。设有疏虞。即扬州军营后路。亦必因之震动。现在江阴县城业经克复。江北情形稍松。著都兴阿、富明阿、多添精锐兵勇。由富明阿督带。驰往临淮。迅速助剿。并著唐训方于富明阿驰抵临淮后。将防剿事宜。会商筹办。临淮饷需。支绌异常。王万清等所部各营。及富明阿续带援皖之军。应需军饷火药各项。仍著吴棠督饬乔松年。由该处粮台。源源拨解。毋稍缺乏。至江北防堵事务都兴阿仍当督饬水陆各营。妥筹布置。不得因南岸军情稍松。致形疏懈。前谕曾国藩饬令蒋凝学、毛有铭、周宽世、成大吉、所部各军。进攻寿州以分贼势。著仍遵前旨。相机调度。与唐训方联络策应。毋令六颍各军。株守一隅。是为至要。将此由六百里各谕令知之。　　

○又谕、多隆阿等奏、现办省城防剿事宜。分兵四路援应各摺片。据多隆阿、穆腾阿、张集馨等会奏点验四关勇丁数目。虚冒甚多。而每月粮饷。则照虚数支领。实堪痛恨。各营营官现据多隆阿等奏明。分别拏问。自能将所有侵蚀蒙混等情。讯查得实。严加惩办。至所称马德昭营中既未打仗。所保人员。应由张集馨查明概请撤销。自为力祛冒滥起见。惟一载以来。该营官兵于省城战守。究竟有无出力。抑果全系冒滥。著多隆阿等详悉查明。确实具奏办理。西安省城。现有旗绿各营官兵共七千九百余名。于省垣防守。自已足敷分布。穆腾阿、张集馨、既将挑出精壮旗兵二千营兵一千。实力勤加训练。以备缓急。并饬令与城外之曹克忠七营。及德兴阿所带马队联络战守。毋稍疏虞。镇安被逆匪窜陷。著即严饬总兵福兆迅速进兵克复。其扑犯醴泉之匪。及牛东一带马步回匪。著多隆阿、张集馨、迅饬曹克忠、马升等军。分投剿捕。毋留余孽。多隆阿俟省防布置妥协。即赴北岸。进剿高陵等处之贼。以次埽荡。肃清全陕。陶茂林一军。既经张集馨给发饷银军火。并令盩鄠等县接济军食。自可不误师行。围攻凤翔之贼一闻省城派兵往援。更必很力来扑。该郡城以有数之兵练。誓守经年。屡经危险。此时望救更必殷切。即著多隆阿等、严饬陶茂林星速赴救。不许片刻耽延。曹克忠移营省城西南一带。足为此军先路之导。即著会合转战而前。总期克日早达凤郡。立解城围。以纾廑系。刘蓉自＜??闲＞放陕抚以来。尚未据奏报由川入陕。当此各路之军已集。著即星速前进。统率诸军。先将汉中城围力解。督同李云麟等、将陕南群丑。奋力荡平。并即核饬各厅州县。集团守险。以助军威。严防豕突。仍与多隆阿随时联络声气。以筹全局。将此由六百里谕知多隆阿、穆腾阿、刘蓉、雷正绾、并传谕张集馨知之。　　

○引见湖北等省补行考取拔贡生。得旨、郑子兆等二十八名。以七品小京官分部学习。李元善等二十一名。以知县试用。邱广生等二名。交吏部询问。以教职佐贰等官分用。　　

○两广总督毛鸿宾奏、遵旨迅筹赴粤。督带亲兵六百人。定于八月初四日。由湘起程。并饬副将杨虎臣等、募勇三千人。与张运兰所部三千人。陆续进发。以厚兵力。报闻。　　

○以庸劣不职。革署陕西按察使道员刘鸿恩、副将明泰职。　　

○以陕西凤翔守城出力。赏六品军功张肇堂等蓝翎。余加衔升叙有差。予阵亡六品军功周桂芳祭葬世职。如千总例。　　

○以陕西镇安县城被贼窜陷。革署知县张勤职。　　

○予陕西泾阳阵亡委防御精通阿等祭葬世职加等。　　

○予故漕运总督袁甲三于河南陈州府原籍建立专祠。　　

○句到贵州等省情实罪犯。停决贵州斩犯一人。广东斩犯一人。奉天斩犯三人。余二十九人予句。　　

○己丑。谕内阁、张凯嵩奏、请将丁忧州判暂行代理知州等语。前代理广西象州知州升用知县直隶州州判王锦、现在丁忧。例应回籍守制。惟该州团练。现因挟嫌互斗。既据该抚奏称、该员前代理象州时。绅民畏服。请将王锦暂行代理象州。前往查办。著照所请。王锦准其暂行代理象州知州。俟查办事竣。即令回籍守制。　　

○谕议政王军机大臣等、左宗棠奏、浙师援江获胜。江西肃清。筹办石太股匪。并台湾粤勇溃散。请饬林文察办理该处军务。及现办延平顺昌土匪各摺片。台湾匪徒。滋事日久。吴鸿源所统兵勇。数已不少。不能于嘉义解围以后。迅图攻剿。辄于南靖庄等处顿兵数月。致该匪得豫为准备。迨贼守御既坚。又不知分兵别觅闲道。相机雕剿。以至师老财匮。勇丁哗溃。贼氛益肆猖獗。实属调度乖方。业经明降谕旨。将该员革职拏问。仍著左宗棠、徐宗干、确切查明。如有别项贻误情形。仍据实奏明参办。毋稍徇隐。林文察既籍隶台湾。熟悉情形。即著该署提督拣调得力将士渡台。联络绅团。速将该处匪徒殄灭。应需饷项。即饬福建藩司于援浙饷内。酌量拨给。眨平顺昌土匪。仅数百人。剿捕兵勇。不下数千。该统兵官任其回窜星桥老巢。蔓延永安连城邵武归化等处。一味迁延。不遵调遣。业经左宗棠将吴连升等、分别咨参惩办。守备张连飞、著于提省后严行讯办。按律定拟。并责成曾宪德督率各军。将延汀等处土匪。克期歼除。不准再事稽延。致干重咎。江西全境肃清。已据沈葆桢、曾国藩、先后奏报。此股贼匪。非复窜江西。即回趋广德。此时江忠义等诸军。定可追贼入皖。著左宗棠仍道前旨办理。务令徽郡各营。与江忠义诸军。联络声势。前截后追。将池太股匪。就地歼除。毋任蔓延旁窜。沪军现已攻克江阴。苏州嘉兴等城。攻剿正在吃紧。贼势渐蹙。左宗棠当檄令蒋益澧等军。攻贼要害。使贼兼顾不遑。当更有一二处可以得手。将此由六百里各谕令知之。　　

○又谕、骆秉章奏、设立粮台。专办援陕军米。贾洪诏奏、滇省棘手情形。设法安夷剿回。并甄别文武。以期得人各摺片。骆秉章现调楚军湘果向导各营。赴陕援剿。兵勇及长夫。合计不下二万余人。日需米粮甚钜。自应设立粮台。委员会同各地方官。在川陕附近米谷较多之处。专司采买。以资接济。既据该督奏称、知县梅锦棠等、均能熟悉情形。即著骆秉章饬令该员等妥为办理。以裕军食。滇省启衅情形。始于楚雄府属之石羊银厂。有临安人与回众互争。地方官不能妥办。成于省城汉人不分良莠。见回即杀。由此激生事端。回众恐夷民助官剿回。设法结夷。并抢去剿办回匪劄文。将回字穵改夷字。给与夷日阅看。多方煽惑。夷遂蠢动。据贾洪诏奏称、必须设法用闲。先安夷民以孤回势。方可痛剿逆回等语。所筹不为无见。著贾洪诏会同骆秉章、劳崇光、悉心筹商。相机妥办。滇省现在武官。自提镇以下。兵符均为回匪把持。兼以徐之铭等甘心为回匪所用。著日复一日。恐其盘踞渐固。不可动摇。且渐萌窥伺川黔之意。为患滋大。所以此时纵未必有剿办之力。不可不豫备剿办之方。一俟川陕黔省军务稍定。兵力渐可分拨。骆秉章、劳崇光、贾洪诏、即当会商进兵之策。不可迟延。滇省文武各员。依势营私。亡廉丧耻。多与回匪句通。亟应严加甄别。并著劳崇光、贾洪诏、将该省文武。逐加遴选。核其邪正贤否。分别去留。庶可渐挽积习。以收得人之效。各邻省如有得力之员堪供驱策者。并准由该督抚奏明调往滇省。以资差委。将此由六百里各谕令知之。　　

○又谕、张凯嵩奏、贵县官军。攻克龙岩并各村寨。及剿办由黔窜粤之青江苗匪。昭平宣化等属土匪。道员蒋泽春一军。由浔郁进规容县各摺片。粤西浔州逆匪黄三、久踞覃塘。在贵县之西。而东路龙岩贼寨。险固异常。贼渠林汉潮与黄逆固结。抗拒官兵。附近之阆村等寨贼。亦互相句串。藩司刘坤一、自督军攻破登龙桥贼巢后。添派各军。分投攻捣阆村及龙岩。均已破入。将林汉潮父子捦戮。刘坤一之军。进偪覃塘。贵县与迁江来宾等团练。踊跃协助。黄逆败回老巢。现在外援已绝。团志益齐。各军全集覃塘。乘其敝而击之。可期一鼓殄灭。其由贵州窜粤之青江苗匪。及粤西宣化昭平本地土匪。均经张凯嵩饬令各地方文武。将马津村火溜岭湴田各贼巢攻破。青江苗匪。窜踞怀远县属之欧寨者。亦经兵练击走。歼殪过半。余匪遁越黔境之大年河道员蒋泽春一军。由浔州取道郁林。沿途攻剿蒲塘等处克捷。现亦进规容县。所办尚属得手。浔州等处股匪。与广东之信宜巨匪陈金缸等。本通同一气。黄陈两逆首。数载负嵎。容县范亚音亦久踞县城。与高州贼势。尤狼狈相倚。现当广西浔容两处得手之际。东省高州诸军。昆寿前往督率。立图振作。著即与刘坤一、蒋泽春等、会合两省官军。同时进取。以赴事机。张凯嵩当仍督刘坤一与蒋泽春等、速将覃塘老巢攻破。克拔容城。尽歼丑类。东省陈逆股匪。唇亡齿寒。昆寿所督各军。即当鼓其新锐。乘机进击。其昭平土匪之窜踞大洞新地等贼巢。尚未全行埽灭。宣化匪巢虽破。而逆首未即捦戮。仍著张凯嵩严督知府卢定勋、陈瀚等、务将新地等贼。迅速荡平。逆首黄敷信赶紧缉获。净绝根株。各地方善后事宜。即饬该守令等妥实办理。毋令奸宄复行煽乱。覃塘克复。其南甯所属之横永一带。须防余匪窜越。左江等处。伏莽尚多。并著张凯嵩分饬所属文武。及各兵练。次第翦除。各严守备。以靖疆圉。苗匪窜回黔境。现由大年河遁往何处。著劳崇光、张亮基、速饬黎平一带兵练迎击。与粤省之军。前后夹攻。毋任滋蔓。毛鸿宾、郭嵩焘、均各奏报起程赴粤计当不日履任。粤东时务。以大振军威为第一要著。高州军务。久未得手。而东西两粤贼势。既相句结。剿办必须合力以图。即著毛鸿宾、郭嵩焘、昆寿、与张凯嵩随时联络。相机策应。晏端书于新任督抚未到之日。仍不得稍存膜视。致误事机。将此由六百里各谕令知之。　　

○又谕、前据劳崇光等奏、查办黔省教民一案。请将田兴恕扣留川省候旨。当经谕令该督等、仍应遵奉前旨。将田兴恕撤回黔省。讯明定拟奏结。此时自已奉到前旨。田兴恕亦已押解到黔。乃自一月以来。尚未据劳崇光等将此案定拟具奏。想该督等以教民一案。事关人心向背。必须办理持平。所以迟迟至今未即奏结之处。谅亦其闲周详顾虑。势处两难。不得不再三审慎。以求万全之故。惟此案悬宕已久。若再耽延时日。恐外国人又来哓渎。办理更为牵掣。即著劳崇光、张亮基、遵照七月十四日寄信谕旨。催提田兴恕回黔。将此案持平办理。迅速讯明。定拟奏结。毋再迁延。田兴恕本一武夫。其所任用之劣员张茂萱、谢葆龄等、前已革职。交劳崇光等严行讯办。该员等在田兴恕幕中。欺其不谙文理。多方蒙蔽。以致田兴恕任性妄为。种种肆行无忌。即教民一案。亦难保非该员等设谋怂恿所致。且张心培、钱登选、冷超儒等被参各款果皆属实。是其朋比为奸。倚势作恶。必久为黔民之所切齿。此等劣员。众所共弃。无足顾惜。尤非田兴恕曾任大员。前在湘黔等省曾经剿贼立功之可同日而语。前论劳崇光等将谢葆龄等及被参各劣员从重究治亦因此数人为黔省罪魁。即治以重典。初无伤于国体人心。谅该督等必能权衡办理。劳崇光等接奉此旨后。务即克日妥为讯拟。如田兴恕之任性妄为。实由该劣员等愚弄所致究竟何员尤为可恶。系属罪魁。该督等即将其愚弄田兴恕、及或有挑唆怂恿等情。切实查明尽法惩办。并将该员等罪状。详悉奏闻。以示天下。亦足以大服中外之人心。总之田兴恕杀害教民一案。办理必须迅速了结。而又必权衡归于至当。不可使事后复生枝节。及众情有所不平。及为万善。劳崇光等接奉此旨。定能仰体朝廷不得已之至意。妥筹速办。以慰远廑也。将此由六百里各密谕知之。　　

○以调度乖方。福建护水师提督吴鸿源革职逮问。　　

○以援剿迟延。革福建护参将吴连升职。仍留营。　　

○缓徵直隶东安县被水地方新旧额赋旗租。并减差徭。　　

○庚寅。谕议政王军机大臣等、户部奏、专提年内应用京饷。请饬各督抚等迅筹报解一摺。据称就部库年内用项。通盘核计。非解到实银二百五十万两。难敷开放。查山西地丁。尚欠九十万两。湖南尚欠十万两。湖北尚欠七万五千两。广东盐课尚欠二十二万两。粤海关税尚欠十五万两。山海关常税赢余尚欠六万两。天津关常税洋税尚欠四万两。镇江关尚欠五千两。赣关尚欠二万两。以上各款。均请尽数提解。山东地丁除解到外。请提十一万两。河南地丁除解到外。请提十一万两。江西地丁除抵拨外。内提三万两。河东加课并正额羡余。除解到停减外。内提七万两山东盐课除解到外。内提四万两。湖北盐厘除起程外。内提七万两。闽海关洋税除起程外。内提十万两。太平关税除解到起程外。内提二万两。广东司库拟抵运库杂款除解到外。内提二万两。又四川等省盐厘各项。均未据报起解。请提四川盐厘盐税银五万两。广东运库息银四万两。福建盐课银三万两。茶税银八万两。河南驿站银六万两。湖南无论何款银二万两。江海关代徵九江洋税银八万两。以上总共提银二百五十万两。均限于年内一律到齐等语。著耆龄、刘长佑、官文、骆秉章、毛鸿宾、李鸿章、严树森、恽世临、英桂、沈葆桢、张之万、徐宗干、阎敬铭、郭嵩焘、崇厚、毓清、英元等、各按应解数目。督饬藩司运司赶紧筹解。此次户部所提银两。均系就各省关力能筹解情形。酌量匀提。并非强以所不能。且系部库年内万不可少之需。该将军督抚通商大臣暨监督等、务于奉到谕旨后。迅即起解。均限年内一律到齐。傥再有延误。即由户部按照上年新定处分。从严奏参。决不宽贷。另片奏、前次奏提同治二年分洋药税厘。直隶山东河南四川湖南福建各五万两。山西湖北广东各十万两。除山东河南奏明尽徵尽解。并据山东解到银二千两外。仅据湖北解到银三万两。其余各省。均未奏报起程。实属玩误。著刘长佑等遵照前奉谕旨。派委妥员。赶即解京。并将起程日期。先行报部查核。以济要需。毋再迟延干咎。将此由五百里谕知福州将军、直隶湖北四川广东江苏湖南山西江西河南福建山东各督抚通商大臣、并传谕各海关监督知之。　　

○又谕、刘长佑奏、宋逆被剿南窜。现筹防截情形一摺。僧格林沁督师进驻清平县之魏家湾。刘长佑亲赴该大臣军营会商机宜后。即督同前敌各军。滚营前进。由新集一带偪近贼巢。僧格林沁马队。由柳林村进偪。沿途叠获胜仗。贼势不支。自必乘隙旁窜。据刘长佑奏称、初十日夜。马步贼匪在滩上村乘船抢渡。经游击汤继扬等击退。该匪被剿穷蹙。乘夜南窜莘冠之交。僧格林沁现派马队跟追。刘长佑飞调徐廷楷、赴小滩镇扼守。力遏西窜各等语。宋景诗马贼颇多。行踪诡诈飘忽。现虽南窜。仍恐折而西趋。乘虚窜犯直境。不独大名各属防守吃紧。即西北正北。亦应在在严防。畿辅重地。岂可复被蹂躏。僧格林沁督办四省军务。谅必统筹全局。面面兼顾。所有调赴东路之直隶提镇各营、及海口热河洋枪队等军。著即饬回刘长佑军营。交该督调遣。分投截剿。僧格林沁既抵清平所有剿办宋景诗事宜。著即责成僧格林沁调度一切。如虑步队无多。查丁宝桢、保德等、所带步队。为数不少。可即檄饬与恒龄、苏克金马队。相辅而行。该匪既已出窜。小丑跳梁。谅僧格林沁必能痛加截剿。将首从各逆。骈首歼捦。决不令其西扰直境也。刘长佑身任封圻。保全直隶境地。是其专责。该匪现已南窜。该督即可无庸深入东境。刘长佑拟亲督兵勇。驰赴冠馆一带追截。任事甚属奋勉。惟东省追偪愈紧。则直省更觉吃重。该督总当酌量情形。驰回直境。择要驻扎。督同王榕吉、徐廷楷、姜国仲等、分带提标镇标海口热河洋枪队等军。会合各路兵勇民团。分投扼住运河。断贼西趋之路。以卫畿疆而重职守。阎敬铭前在博平。近日曾否移营他处。并著随同僧格林沁、相机策应。毋稍疏虞。预省滑浚内黄等县。接壤大名。现经刘长佑飞调河北镇道扼要堵御。仍著张之万严饬该镇道等迅统所部。驰赴直豫交界处所。严密防范。如防守不能得力。致该匪阑入豫境。必将该镇道等从重治罪。决不宽贷。宋逆是否全股南窜。其甘管屯李广庄等处。有无余匪盘踞。著僧格林沁等查明具奏。恒龄现署直隶提督。因剿办宋景诗股匪。前赴山东。事竣后。该大臣尚须督师南下。如必须恒龄前往即著据实奏闻。以便另泊妥员、接署直隶提督篆务。俾免旷误。刘长佑所调之李明惠一军早经恽世临驰报起程。何以尚未到营。著刘长佑星速催提。并檄饬取道河北。即会合河北镇道派出之军。将宋景诗迎头截剿。不准逗遛贻误。前据御史刘庆奏、东省招垦荒废地亩。所有首逆从逆之家。及逃归复业之户。请查明分别办理等语。该御史所奏各情。有无可采之处。著阎敬铭详加酌核。妥议章程具奏。原片著钞给该抚阅看。将此由六百里各谕令知之。　　

○督办镇江军务冯子材等奏、金陵官军。长围渐合。镇城力图战守。用固要防。得旨、镇城战守。倍加紧要。宜严密相机筹办。毋得稍涉大意。嗣后军情。仍著随时探明具奏。　　

○辛卯。谕议政王军机大臣等、前据李鸿章奏、克复江阴县城。附城一带。贼尸枕藉。即距城数十里地方。亦积骸盈野。秽恶难闻。因思沪军与贼接仗。均在近城一带。所毙贼匪。谅亦离城不远。何以数十里外。竟有如许积尸。必系该匪被剿穷蹙。迁怒于民。肆行杀戮。该百姓逃生无路。止得俯首延颈。供其荼毒。实堪悯恻。都兴阿等前因江阴难民摆渡过江。派兵禁阻。该将军等慎重江防。保全完善。办理甚属认真。但不分良莠。概禁北渡。小民无辜被戮。固属可惨。或因无处谋生。饥饿倒毙。亦殊可悯。甚至强壮者被贼裹胁。反为该匪添助党与。于军务甚有关系。现在江阴已复。而常州无锡。正值用兵之际。其孑遣之民。亦必有徙避过江者。自应量为变通。妥筹济渡。俾江南被胁难民。获有自逃之路。相率求脱水火。我多一民。则贼少一兵。被陷各城。攻取更易得手。著都兴阿、富明阿、吴棠、妥速筹商。于沿江要隘。酌设渡口一二处。分饬防江员弁及地方文武各官。就两岸渡口。严密稽查。如实系避难良民。言貌形迹。并无可疑。或携有家眷。或经南岸带兵大员及地方官先期照会者。均应准其陆续渡江。妥为抚绥安插。用副朝廷轸念灾黎至意。如查有形迹可疑之人。该将军等仍当遵照前旨。随时认真查明惩办。务令奸匪无溷迹之所。而良民有避地之方。庶戢匪安良。两尽其道。不至因噎废食也。将此由六百里各谕令知之。　　

○又谕、李鸿章奏、行抵江阴。筹布大略情形一摺。江阴克复。贼锋大挫。自应乘此声威。力图埽荡。该抚与黄翼升等商酌。拟令刘铭传带所部九营。进扎江常锡三处交界之青旸镇地方。兼防护逆绕袭。周盛波扎无锡之芙蓉山。郭松林扎无锡之缑山。道员张树声等扎张泾桥。为郭松林等后路援应。又令总兵黄中元、进扎荡口前之大桥角。以堵苏贼窜常熟之路。黄翼升分派师船。相为依护。李鸿章自督小队。往来调度。所筹均属周密。著即照所议妥速进兵。并严檄诸将。不可屡胜而骄。稍有轻敌之意。总期进可制贼。退可自保。方能节节进取。克奏全功。江阴一城。关系紧要。副将骆国忠、前曾力保常熟。心志甚坚。该抚派令扼守江阴。可期得力。所有京口协副将一缺。即著骆国忠署理。李鸿章仍当随时策励。俾该员益知感奋。用收臂指之助。上海厘捐各局。著于回沪后妥为整顿。至南岸克复地方。已属不少。并当督饬地方官、各就所辖境内。招集流亡。分别安抚。是为至要。将此由五百里谕令知之。　　

○以镶黄旗汉军都统春佑署镶蓝旗汉军都统。镶黄旗蒙古都统明庆暂署镶白旗汉军都统。　　

○以江苏克复江阴县城出力。赏参将郑龙彪、游击卫汝忠、吴家榜、巴图鲁名号。余升叙有差。予阵亡都司李才喜、守备夏文泰、千总马得胜。把总余思骆等、祭葬世职加等。　　

○壬辰。谕议政王军机大臣等、唐训方奏、蒙城情形。较前倍形危急。请饬催陈国瑞援军速至。以解重围一摺。据称苗逆悉调悍党。包抄蒙城官军后路。又纠约捻首相盘、及红蓝旗贼匪万人。分踞蒙城西南正东各面。涡河北岸。添贼营至五十余座之多。官军已为包抄。该逆复于南岸增垒十二座。若再增垒十余。将南岸诸营包围在内。粮路遂无一线可通等语。蒙城四面皆贼。唐训方军营。兵饷两绌。万难抵御。若不赶紧援救。恐蹈寿州覆辙。著僧格林沁懔遵前旨。催令陈国瑞一军。迅速驰赴蒙城。力解重围。陈国瑞饷需既已有著。务当星速遄行。以保危城而维大局。唐训方于该总兵未到以前。仍当就现有兵力。竭力支持。毋得稍有疏失。萨萨布熟悉皖省情形。本日已谕令刘长佑饬令该员驰赴临淮。交唐训方差遣。如该员现在该亲王军营。即著僧格林沁饬令萨萨布迅速前往临淮。以资得力。协领穆克德布、现尚未回吉林。该协领系在何处。是否尚在临淮军营。著唐训方查明。如该协领打仗尚能得力。即由该抚酌量差委。将此由六百里加紧各谕令知之。　　

○又谕、唐训方奏、请抽调官兵马匹赴临等语。前因豫省军务吃紧。经袁甲三奏调吉林黑龙江余丁。及绥远城察哈尔马匹。赴豫助剿。兹据唐训方奏称、苗逆马队颇多。临营仅有克蒙额所部马队百余。众寡悬殊。打仗难期得力。近因冒暑驰击。叠有例毙。愈形单弱。请将调赴豫省之吉林黑龙江余丁。及绥远城察哈尔马匹。抽拨五百名匹。令记名副都统善庆管带来临等语。临淮攻剿苗逆。正形吃紧。亟须马队袭抄。以资得力。本日据庆春奏、调赴豫省之吉林黑龙江官兵。已由善庆等统带。陆续入关。著刘长佑、张之万、探明此项兵丁。现在行抵何处。迅即提催前进。并即行知善庆、星速抽拨吉林黑龙江余丁五百名。绥远城察哈尔马五百匹。交其统带。克期赴临。以资攻剿。蒙城军情。万分紧急。刻需马队赴援。张之万不得藉词扣留。致大局或有贻误。萨萨布熟悉皖省情形。著刘长佑即饬令该员迅赴临淮军营。交唐训方差遣。以资得力。将此由六百里各谕令知之。　　

○又谕、熙麟奏、各路兵勇到营。并现在办理情形一摺。所称半载以来。调到延绥镇等各处兵勇。经该督＜??闲＞阅裁汰外。仅得兵勇四千五百余名。其驻扎草地之伊克昭兵一千名。并现扎草地之阿拉善官兵八百余众。均由该督遣撤回旗。所办尚为核实。余万明募到楚勇。尚能得力。军械亦尚整齐。即著先行派赴平凉。力解城围。将冯元佐所带练勇。随后继进。以为应援。并即催提副将王泰来续行招募之楚勇三千余名。迅速赴甘。由该督察看。如能得力。即一并交余万明、王泰来统带。以厚兵力。所有调度泾甯二州兵勇各情。均著照所拟分别调度遣撤。及饬各该地方官激励民团。妥为召募。以备防剿。马德昭一员。现据多隆阿亲抵西安。将其迁延浮冒等情。据实奏参。已有旨将该员革职。交刘蓉军营差遣。并将所奏该革员肆凶恣诈各情。交多隆阿、刘蓉等严行查办。自难再令赴甘熙麟现在庆阳。统领乏人。著照所请。所有骁捷营各军。即派已革潼关协副将张维义、暂行统领进征。该员虽经前在商州防堵。未能遏贼西窜。为瑛棨奏参革职。如果其材尚属可用正可力图报效。以赎前愆。熙麟所拟将各勇分饬余万明及马天祥等各为统带。暨饬令李玉安统带营兵。伊昌阿、福禄二员。统带蒙兵及甯夏满兵之处。均著照所拟办理。一并归张维义统带。由熙麟调遣。已革游击余万明、并著赏还游击原官顶带。熙麟即行传旨。饬令各该员等奋勉图功。以期廓清甘省。河南布政使王宪、潼关副将阿扬阿、于余万明所募楚勇过境之时。捐备军械。借给饷银。均属踊跃急公。能顾大局。著由熙麟传旨嘉奖。韩城县知县袁一阳、动用地丁银七百余两。接济勇粮。能知缓急。准其于应解藩库正款项下开销。并著将该员摘去顶带处分。即行开复。以励将来。熙麟此时惟当勉为其难。激励各军。速解平凉之围。进克固原。以期肃清甘境。以副委任。前据多隆阿奏、派署提督陶茂林带兵三千。驰赴凤翔援剿。解围后即可移军平凉。与该督所派之张维义等军会同攻剿。熙麟可随时知照多隆阿、会商妥筹办理。将此由六百里谕令知之。　　

○又谕、前因皖省苗逆日炽。僧格林沁派陈国瑞移军助剿。当经谕令阎敬铭、英桂、张之万、迅筹饷需。解供陈国瑞一军进剿之用。本日据唐训方奏、苗逆悉调悍党。包抄蒙城官军后路。并句捻四面筑垒。危急万分。专恃陈国瑞一军驰救。乃接该总兵函称、伊军向由东省月给饷银万两。到东后八阅月。仅领银四万两。现当千里赴援。需费尤钜。深恐兵入皖境。即有乏饷之虞。现在临淮饷需。亦属艰窘。请饬山东将应解皖营月饷。速陈国瑞一营应解之饷。一并解交该总兵行营。以资兵食等语。蒙城为皖豫关键。苗逆悉力围攻。情形万紧。陈国瑞一军。早经僧格林沁饬令赴援。现以饷需无出。致碍师行。若使蒙城或有疏虞。关系甚非浅鲜。著阎敬铭、英桂、张之万、迅即遵照前旨。由藩库不拘何款。赶紧各先拨银三万两。解交该总兵军营。以应急需。并由本年九月起。仍按月各解陈国瑞军饷银一万两。务当源源接济。不准稍存膜视。致误戎机。其山东省应解皖营月饷。并著阎敬铭一并由徐宿解送陈国瑞行营。毋得以该总兵移师赴皖。稍分畛域。本日复据熙麟奏、庆阳军火匮乏。煤铁俱无。且工匠均为逆回雇去。更属无从制造。已飞咨英桂于泰乙镇采办磺二千斤。硝八千斤。并拨该省局存火药一万斤。现据英桂咨覆。业已备齐等语。著英桂速行派员解赴庆阳军营。以利攻剿。晋省防务渐松。前由京营派往之祥安等。现在该省监制火器火药等项。需用自必裕如。而甘省情形。据熙麟所奏、实系无从采办。著英桂即将祥安等所造之火箭炸炮子等项。迅速酌量分拨解甘。是为至要。将此由六百里各谕令知之。　　

○又谕、特普钦奏、筹备边防。并俄人越界占垦办理情形。及请免调余丁各摺片。俄人在伊犁之博罗胡吉尔卡伦。与防堵官兵接仗。虽经我军获胜。而该国寻衅之心未已。既在西路构衅。难保不于东省交界地方。别肆诡谋特普钦现饬各城副都统总管将存营兵额补足。并将软弱者更换。整顿军械。认真训练。密令边卡委员、侦探豫防。筹画尚属周妥。该将军惟当随时督率。认真办理。不得徒以空言塞责。致形疏懈。俄人在阿奇夏、霍托玛尔、旧葛尔奇等处、越界耕种禾稼。经副都统关保率兵平毁。呼伦贝尔所属之蒙克西里地方。复有俄人越界割草。经总管三都克多尔济与该玛雨尔理论。俄人旋即收回。惟夹心滩一处。该酋布色依、辄以和约内并未载明。强称为两国之地。主使俄兵看守。不听平毁。又有转行该国住京使臣。垦求暂借之语。实属狡诈异常。该处地址。本属右岸。岂得任令该国侵占。现已谕令总理各国事务衙门。向该国住京公使据理剖辩。令其知会该西悉毕尔。将夹心滩占垦地方退出。特普钦仍当向俄酋布色依严词驳斥。不得听其久行侵占。以清力限。其喀拉尔河口。有俄人越界。安设水磨板房一所。及顺喀拉尔河所盖之柳条窝铺三处。均著饬令委员向该玛雨尔据理晓谕。令其将房闲窝铺。全行拆毁。不得稍事迁就。现值边防吃紧之时。该处自宜留备余丁。以防不虞。近来各路军营。往往请调该处余丁前往助剿。朝廷知东省边防紧要。亦未尝遽行允准。此次调赴豫省余丁。实因归陈一带。防剿吃重。不得已而为此。嗣后遇有各路军营请调该处兵丁时。自当斟酌办理也。将此谕令知之。　　

○予安徽六安殉难布政司经历郑倬祭葬世职加等。贡生王本宗、暨郑倬家属人等、分别旌恤如例。　　

○癸巳。遣官祭关帝庙。　　

○予广东平远殉难知县王炳祭葬世职加等。　　

○甲午。谕内阁、阎敬铭奏、知府服毒自尽。现饬查究等语。山东候补知府蒋斯嶟、前经谭廷襄派令该员办理东昌各营支应本月初二日。该员在局服毒身死。遗有禀单二件。词意似均以支放勇粮。难于报销。而禀单内牵涉谭廷襄饬令如数放给。回省后未经饬令停止。知府泰际隆之禀。如何批示。未经移知局中各等语。均多含意未申之处。恐其中另有别情。亟应彻底根究。著阎敬铭提集该局委员丁书人等。将该故员原禀单内各情。严切讯究。务令水落石出。不令死者含冤。断不准以虚词粉饰。并查明该故员经手一切钱粮军械。有无亏短。一并据实具奏。寻奏、遵查蒋斯嶟实因宋景诗复叛。恐前发宋景诗勇粮。难以报销。一时愁急轻生。并无别故。其经手钱粮军械。亦无亏短。报闻。　　

○又谕、阎敬铭奏、请将庸劣不职之州县各员。分别革职降补一摺。山东署莒州知州钮德宽、浮动性成。不知检束。蒲台县知县斌照、昬庸怠惰。难期振作。商河县知县李均、浮伪贪污。不洽舆情。题补泗水县知县吴钟麟、浅薄轻狂。不堪造就。候补知县王奂畴、性情躁妄。声名平常。以上五员。均著即行革职。候补知县吴澍春、庸愚无识。难膺民社。著以府经历县丞降补。　　
</div>
    <div class="pagination">
<a href="清实录同治朝实录_page123.html">上一页</a><span>...</span><a href="清实录同治朝实录_page119.html">119</a><a href="清实录同治朝实录_page120.html">120</a><a href="清实录同治朝实录_page121.html">121</a><a href="清实录同治朝实录_page122.html">122</a><a href="清实录同治朝实录_page123.html">123</a><span class="current-page">124</span><a href="清实录同治朝实录_page125.html">125</a><a href="清实录同治朝实录_page126.html">126</a><a href="清实录同治朝实录_page127.html">127</a><a href="清实录同治朝实录_page128.html">128</a><a href="清实录同治朝实录_page129.html">129</a><span>...</span><a href="清实录同治朝实录_page125.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
