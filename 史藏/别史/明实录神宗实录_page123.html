<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 123 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 123 页/共 367 页</h1>
    <div class="content">　　○辛卯赐辅臣及讲官枇杷升河南副使陈荐为江西左参政分守南昌道
　　○太子少保礼部尚书兼翰林院学士沈鲤再＜锍-釒＞乞休不允○暂管协理京营戎政左副都御史魏时亮陈安攘要务十四议京边摘议二一曰置火器二曰重选练京营摘议一曰京边互练各边摘议六一曰博罗将才二曰实伍优边三曰察险控要四曰广屯召粟五曰招抚归降六曰及时修守贡市摘议一曰严核通官甘肃摘议一曰攘虏绥番昌镇摘议一曰禁扰贻安根本要议二一曰节财庇兵二曰隆德运治  上纳其言戎政边务下所司覆行
　　○礼科左给事中袁国臣言据户部副册内开岁入三百八十九万余两岁出五百九十二万余两出数浮于入数二百余万矣其匮乏一至于此夫裕财无多术在生之节之而已乞  皇上于非分之请不时之索加意省抑申饬边臣于练兵修堡夷赏诸务不至滥费而又修水利广储积议条鞭崇节俭巡历咨访专责守巡以务生财之实章下所司覆奏  上从其议○壬辰太子少保吏部尚书杨巍再＜锍-釒＞乞休不允
　　○升广东佥事陈性学为本省右参议
　　○癸巳改敕浙江宁波一府分巡事务专属海道副使兼管其宁绍台分巡道裁去宁波止管绍台二府分巡至于宁绍兵备仍属海道台州兵备仍属巡道各管理从抚按温纯等之请也
　　○户部题韩王朗锜奏称各宗应得本色禄粮自万历十年起至十五年止共欠银二十九万余两折色自万历元年至今止得二年相应咨查果与奏符行原派西安平凉凤翔汉中庆阳临洮巩昌七府属州县速为催解及查司府库贮有何堪动银两酌量题请补给报可
　　○浙江巡抚温纯巡按傅好礼会题嘉湖二府白粮船一百二十五只各关徵收钞税及临清带砖费银约一千八百余两议照漕粮事例免徵户部覆奏自万历十六年为始嘉湖白粮船到关躬亲查验米所带土宜止四十石照原题免税放行如数外夹带私货照漕船私货事例以一半入官仍治其罪其过税银嘉兴府于夫车官银减徵湖州府于粮户各免出办至于带砖一节  寿宫用砖方急相应照旧待落成之日每船量减四十块以二百块著为定例苏松常三府各有白粮其免税带砖及减派船价悉照今议报可
　　○乙未升浙江右参政胡续为河南按察使开州知州金应照为广东佥事
　　○狭西三边总督郜光先题擒虏卜剌执虏俄大认罪伏罚以军法捆打姑准放还毛大免究巡边达虏按月支给口粮布疋其追获人口头畜查给各主收领罚服马驼牛羊氊皮等物照数变价贮库候赏虏支用未获头畜免追其速可身尸亦给虏领埋兵部议覆从之○周府海阳王府狂男子朝唯诣阙上十事字画差讹句语难读以意会之一曰行门银欲定房制也一曰除民行欲禁官价也一曰审正军欲革顶替也一曰清军地欲防盗卖也一曰治盐法欲禁私贩也一曰清仕路欲杜贿赂之门也一曰添王官欲设甲科长史也一曰藏无经欲禁无为教也一曰除限稿欲无减宗禄也一曰取冤王欲脱宗室睦樒于非罪也得旨奏内有可采者该部看议来说部臣以  上虚怀纳言悉与题覆惟添王官取冤王二事不行
　　○丙申赐辅臣及讲官鲥鱼
　　○太子少保吏部尚书杨巍三＜锍-釒＞乞休不允
　　○改南京兵部尚书傅希挚为兵部尚书协理京营戎政＜锍-釒＞辞不允○户部右侍郎孙丕扬奏黄河以北饥民食菜与草木狭西富平蒲城同官诸县至食石矣石出三县觜山臣自取观恭具二斤伏候  圣览今海内困于加派其穷不减于食石之民也幸不水旱耳若先事而损上益下培苍生之大命在法  祖宗定赋定用宽民财力之政而已伏望  皇上令户部稽会典  祖宗朝定赋用若干今天下岁取岁用若干及频年出浮于入之故详为酌议其岁用之财某项某项著为定额又岁取之财某省某府著为定额诸不急务一切删省经画既定刊为  皇上经国之书命名传布清难裁之冗息难支之民天下幸甚  上曰该省频年饥荒至以石为粮朕甚悯念已发帑遣官多方赈救先年不时徵取一切停罢尔等职司国计务求理财裕民实政为朝廷分忧毋事空言
　　○南京河南道御史江有源奏江南水利专差御史一员或设佥事一员专权久任其修治之议有四曰开江河以导其壅＜锍-釒＞塘浦以通其脉筑圩堓以固其防备规制以善其后皆昔人治委之法一切合用钱粮听水利官会同抚臣便宜计处如淘河夫银乃是正费不足则备支存留如缺官俸薪之类又不足则奏留边需如钞课赃罚之类江南漕粮量折一百万石每石折银五钱解京以抵原额其扣存二六轻赍银计该一十三万两修船料价官军行月粮所省亦不下十余万两接济河工工部覆请咨应天抚按勘议户部覆请改折奉旨无容轻议钞课赃罚乃备边之需难以议留止留缺官俸薪济用  上是之
　　○丁酉兵部覆南京兵科给事中杜縻奏湖广麻城县人邹一庆李仲仁伪造勘合往来驿递行各该抚按查究仍通行禁革  上以奸徒假冒勘合好生玩法着南京法司严提究问驿递冒滥骚扰屡有严旨禁革各该地方官通不着实稽查参奏法令何繇得行所议依拟申饬抚按官仍将查革过起数年终具奏报部不许虚文塞责
　　○以南京礼科给事中未维藩巡视南京营务
　　○己亥升浙江副使陈用宾为本布政司右参政
　　○狭西巡按御史姚三让勘问过褒城知县邓硕辅赃罪  上以硕辅原参赃八百余两勘问止招十分之一有无狥情容纵下都察院覆命该抚按再问具奏
　　○庚子广西巡按御史蔡系周陈盐法七事一曰均市价官盐每岁三运买则与□同价卖则与□兼搭后因广东银色稍低议加斤数每银一两有加百斤及一百八九十斤者今议市价为准□贩若是官价亦若是仍明折成色量加工本以补盐利二曰议船户广西官运之初用本省木马船装载后东省贪水脚之利以船只代运至梧州上厂遂致舟中有消折之虞厂中有交卸之害议将见存木马船及募民间小船分帮装载直抵桂林交割在梧州既免上厂之费在广东又免官船之扰诚为两便三曰时收散盐之生也必待风日吹晒故五月之间盐多价贱议行差官及时收买并将应给水客价值先买先给后买后给既省市价腾踊之费又免□人守候之苦四曰清支给广东水客递年拖欠盐课提举司将广西官价先行扣完方以给领故水客利于□贩而病于官买今议自万历十六年为始以后凡西省一应官运提举司止许评价不许扣价其水客拖欠盐课听提举司于各名下陆续追补不许总于广西官价内扣除五曰明地方广西官盐止行湖南一道在桂林既每包七钱五分则至湖南当较量远近定为常价以时运发则民食自便止缘势不相统奸□填引之后往往逗遛中土坐视厚利间或便趋永宝惮赴衡州以致价值腾踊今议每年听广西巡按以发卖官价及填注地方定立限期转行湖广巡按督行湖南道其官盐发卖一以官价为准引内填注地方期限客□不许越境后期六曰谨河道广东至梧州水势甚平梧州至桂林虽险亦易惟桂林至全州中经与安县陡河原有陡门三十六座向系五年大修三年小修十余年来废弛弗举舟楫难通遂致盐运坐守月日所费不赀今查兴安分水塘中间直下入中江原设大石减水陂一座一百余丈截水不至直泻要南一路自兴安县北门至三十六陡南岸衡坏去处估计修筑计费不满千金即于盐利内动支七曰专职守议将盐务并之清军同知章下户部如议覆奏  上命湖南各府但行广西官盐地方一应盐法听广西巡按查理仍载敕内余依议行
　　○赠原任兵部右侍郎萧廪为尚书予祭葬如例
　　○辛丑升福建兴化府知府钱顺德为浙江副使分巡嘉湖道兼管兵备道
　　○太子少保礼部尚书兼翰林院学士沈鲤三＜锍-釒＞乞休不允
　　○壬寅中元节遣隆平侯张炳豊城侯李环成山伯王应龙新建伯王承勋成安伯郭邦柱分祭  诸陵惠安伯张元善祭  恭仁康定景皇帝都指挥同知周清祭  哀冲太子  庄敬太子各陵坟
　　○礼部题覆南京礼科给事中朱维藩奏复药局以救荒疫报可
　　○工部尚书石星题苫盖大水并完旧工  上以大木采运艰难在厂堆放者依拟苫盖该管员役用心看守以后木值务酌量工料大小随宜取用其大木羙材非系大工不许擅取轻费
　　○癸卯升湖广按察使王基为浙江右布政使四川副使房如式为狭西督粮左参政
　　○甲辰以  万寿圣节赐在京文武官员人等钞锭
　　○乙巳  成祖文皇帝忌辰遣武安侯郑惟忠祭  长陵
　　○赐辅臣申时行许国王锡爵及中书马继文等银弊有差以视写云梦公主神主圹志也○升狭西右参议周思敬为四川副使整饬下川东兵备兼分巡
　　○复除原任湖广副使李涞以原官整饬苏松常镇兵备
　　○丙午命右春坊右庶子兼翰林院侍读黄洪宪充日讲官
　　○命詹事府掌府事少詹事兼翰林院侍读学士赵志皋国子监祭酒田一俊左春坊左谕德兼翰林院侍读张元忭俱充经筵讲官翰林院修撰杨起元编修李廷机周应宾方从哲俱充展书官
　　○以南京都察院右都御史袁洪愈为南京吏部尚书＜锍-釒＞辞  上不允
　　○丁巳苏松常镇所辖诸县俱飓风骤雨数月不息洪水暴涨漂民庐舍无算诏各府钱粮蠲免停折有差
　　○升云南副使詹贞吉为湖广右参政兼佥事不妨分守原务兼管整饬岳州九永等处兵备照旧驻澧州修理堡隘弹压苖夷山西佥事刘天衢为狭西右参议驻兴安州
　　○戊申总督仓场户部左侍郎胡执礼起补原官＜锍-釒＞辞不允
　　○凤阳抚按杨一魁等各题淮扬府属高邮等六州县富安等十五场俱被湖堤积水淹没田地议建闸＜锍-釒＞水计估工费共用银五万四千七百七十两议将两淮运司岁修盐河节年积贮在库银一万四千七百两淮安府库原修归仁堤节省支存银七百七十两及抚按盐三衙门会批不应起解赃罚纸赎及原准工部题留徐州采办花石料价等项银内截留凑支户工二部如议覆奏报可
　　○周王肃溱奏永宁王府勤燡越关奏扰得旨勤燡着周王拏问具奏其原奏虚实及有无拨置奸徒抚按官一并问奏○南京太常寺卿沈玄华题  天地坛  大祀殿后神库专贮  昊天上帝  皇地祗  太祖高皇帝  成祖文皇帝牌位及苍璧黄琮祭器等项二百年来倾圯日甚合行修理估费二三百金工部议咨南京工部择日兴工报可
　　○己酉宣大总督郑雒引疾乞休  上不允
　　○辛亥降刑部员外郎李懋桧为湖广按察司添注经历刑部主事刘志选为福建福宁州添注判官先是懋桧＜锍-釒＞论给事中邵庶因诚意伯刘世延条陈而波及言者已既不言又禁他人使不得言夫世延之言诚为无当且朝奏＜锍-釒＞而夕乞恩亦足羞者  陛下犹念元勋苗裔而容纳之不欲以一世延阻言者路该科谓宜务其愚而略其短否则看详章奏就事参驳谁曰不可何乃并他衙门而防之夫防人之口甚于防川庶岂不闻斯语哉今天下民穷财尽所在饥馑山西狭西河南等处百姓流离僵尸载道疾苦危急之状盖有郑侠所不能图者  陛下不得闻且见也迩者雷系日坛星坠如斗天鼓时鸣雨雹异常郡省报灾无月无之则天心示警于上辇毂之间子弑父仆杀主旬日决罪囚者以数计则人情乖离于下庶以为海内岂尽治安天下事岂尽无可言群臣可遂依违淟涊默默固位而已乎当此之时纵九重寤寐求言尚且惟日不足柰何恶闻人言嫉之如讎哉近年冯张交通权奸专恣具连章保留颂贤称羙如科臣陈三谟台臣曾仕楚者比比而是请剑折槛杖谪以去者果皆出于言官乎果从庶言有如言官巽愞观望当言不言他百职又以言为禁脱有军国重情安危顷刻  皇上又何从而知乎庶复以堂官禁止司属为计之得臣伏睹  大明律  大明会典及  皇祖卧碑百工技艺之人有言尚不敢阻矧诸司百职乎傥堂官以此禁谕所属属官有不心非而背议乎诚恐庶言一出远近以庶为口实将使志士解体善言日壅  主上不得闻其过群下无所毕其虑祸天下者必自庶始矣  上以懋桧取名生事奏扰狂渎降一级调用科道公＜锍-釒＞申捄不允给事中邵庶胡时麟梅国楼郭显忠复交章论懋桧  上再降懋桧二级谪外刑部主事刘志选上＜锍-釒＞曰臣尝取邵庶前＜锍-釒＞与懋桧之＜锍-釒＞读之大概庶之意以听言欲择故因参详以杜横议之端而非有心于禁言懋桧之意以受言欲广故缘论庶以防上壅之渐而非设心以倾庶二臣者意见不同均之心乎为国也  皇上不纳桧言又从而降谪之或者以位非言责微示惩创使知图报台省诸臣诚能以公心处之相安无事庶几开诚布公之道而攘臂肆起交章论列何为者耶  陛下本存使过之仁而诸臣不免怙终之见懋桧与庶两人意见原不相妨而诸臣所论则有因片言之小嫌而不顾国家之大体者臣恐诸臣之言愈多则失职之罪愈不可掩究至党同伐异使人箝口结舌而莫收矫其非此蒙蔽耳目播弄威福之渐甚非人臣之义而国家之福也  上以志选出位肆扰党护同列排击言官降三级调边方用吏部拟懋桧河南志选山西代州  上命别拟远方遂有是命○壬子以五军营左副将李联芳为宣府南路顺圣蔚州等处右参将山东都司佥书孟尚义为石匣车营游击山东都司佥书张守愚为三屯车前营游击
　　○癸丑礼部尚书沈鲤四＜锍-釒＞引疾乞休  上不允宽假调理
　　○翰林院简讨徐联芳九年考满升修撰仍暂管简讨事
　　○甲寅南京都察院右都御史海瑞引疾乞休  上以瑞素著清节精力未衰不允
　　○刑部及巡视科臣言内臣张德将惜薪司扛柴一人殴打致死奏请严究  上以张德已经该监问明臧五儿法司提问刑科都给事中唐尧钦吏科给事中杨其休各奏乞将张德并送法司  上从之
　　○乙卯升南京尚宝司卿周希旦为南京大理寺右寺丞
　　○起原任南京工部尚书陆光祖为南京刑部尚书奏辞  上以光祖清望素孚不允○户部题贵州额派粮饷于四川湖广两省协济乃湖广递年逋负皆缘有司因隔省分属竟多阻格如万历十一年以前积欠粮银八万一千余两既幸蒙蠲万历十二年以后未完粮银六万五千余两仍复拖欠军储何赖脱巾可虞今抚臣舒应龙议将湖广长郴衡协济粮银三万七百二十两自万历十五年为始改隶湖北道兼催发辰州府贮库差官类解仍撰入敕内盖湖北道于贵州巡抚既为兼督属辖而于长衡郴亦为本省上司分相联属易于督催地相接壤易于徵解其节年未完协济银本部载入考成簿内限万历十五十六年通完报可
　　○户部题覆巡漕御史吴龙徵巡仓御史傅霈各题粮船抵坝于七月初九日夜霪雨大作冲滚浙东等总衢州等帮粮米八千一百七十二石一斗二升零乞照议单将免运京仓减除通仓通廒不足仍上京仓免晒省出脚耗折米处补漂数及扣除官军应给羡余买补上纳夫事把总等官李皆春等二十三员俱漂数不合参格免究把总孙逢吉指挥刘执中漂失正粮踰数例应降级其淹溺旗军及外水男妇小口并要破格周恤  上以粮船已经抵坝骤遇水冲与在途漂流＜锍-釒＞玩作弊有别孙逢吉等姑各降俸一级
　　○互调大同杀胡堡守备李芳春宁虏堡守备闻汝相
　　○丁巳诏河南被灾地方民屯钱粮蠲折有差
　　○以旱荒量免河东巡盐应解赃罚银一千两
　　明神宗显皇帝实录卷之一百八十八终
明神宗显皇帝实录卷之一百八十九
　　万历十五年八月戊午朔
　　○云南左布政使张楚城升太仆寺卿致仕
　　○吏部推太平府推官蔡时鼎为南京刑部广西司主事  上不许湖广道御史王世扬上＜锍-釒＞曰先是  皇上惩创冒籍慎重贤科时鼎不达  圣衷妄有陈说狂愚之罪固无所逃至谓朝廷贵在推诚天子无湏发摘则天下之公论也柰何昔既降之边徼今犹介在  圣怀得无示中外以不广乎比年如石星海瑞邹元标等大小何啻二十余臣或起自田间或擢于行伍宁非以端人无负于君谠言有益于国哉顾今逆耳之言犹多忤旨之罪何今昔殊情而赏罚异轨也乞将鼎新衔曲从部请不报持鼎福建章浦人甲戌进士起家县令清介执法驭下严明人不能欺尤加意学较擢为御史清两淮盐弊甚悉以建言摘官竟卒于家贫不能葬士论惜之
　　○升山东副使王来贤为河南左参政江西副使林偕春为湖广右参政驻承天府护守  陵寝分守荆西道管承天德安二府
　　○敕旌赵王常清常清善行表著河南抚按以闻故有是命
　　○兵科给事中吴之佳奏两广总督广西抚按题参将吴绅贵哨官梁凤各兵群噪齐告下班该参召衅有因欲行改调臣窃恐朝廷之纪纲日弛边镇之相踵成习也夫纪纲军政之本必平日有亲上死长之心然后临事有披坚执锐之勇参将专阃一方属将有管辖之责军伍有总摄之权责一哨官亦以上临下之常无足深罪纵使假行威以恣睢亦宜诉之抚按督师听候处分何至一夫发难各哨同声敢于称乱耶往者宁武有焚毁栅栏之变灵州有残毒将官之变浙江有殴辱抚臣之变东山有杀死哨官之变平乐有烧劫街民之变近日南兵下台粤兵下班相继报至虽无杀伤之惨实为跋扈之萌朝廷之体统亦轻且亵甚矣可不为之计哉大抵各兵生变故非朝夕欲防微杜渐为久安计莫若择将领瞻家丁练土兵散客兵章下兵部
　　○己未改南京太仆寺寺丞杨时乔为尚宝司司丞
　　○河南南阳府镇平县已故民赵臣妻白氏奏豪恶訾国久致死夫男三命  上以各处军民赴京陈奏固有刁猾奸徒蓦越诉辩者亦有实系冤枉地方官不为伸理者本内有名人犯着抚按官拏解来京问证佐无干者不必滥及都察院左都御史吴时来覆奏行本处抚按简勘  上命抚按勘实具招仍解京问兵科给事中和震言拏解未便恐长刁风  上曰朕哀小民惟恐匹夫匹妇不得其所此本内事情或有冤抑未伸抚按问理未当者特令解京鞫审以示详慎若奸徒越诉自有正律原无偏徇仍遵前旨行
　　○庚申  上视朝毕御暖阁谕辅臣曰朕见各处奏报灾伤小民不得安生心甚忧悯事有关吏弊切民生者卿等深思详议来行时行等对狭西亢旱江南大水江北蝗＜风-几＞河南被黄河冲决灾伤重大  皇上圣德方隆岂宜有此皆臣等奉职无状所致  上曰近来有司官贪墨不恤百姓刑狱多冤抚按不为伸理致伤害和气惩贪墨理冤狱是第一事该部院行与在外衙门知道时行对  圣见高明深切吏弊民生臣等不胜仰服臣等窃谓今日救荒之政有二曰蠲免曰赈济  上曰虽是蠲赈有司官多侵充囊橐小民不沾实惠时行对曰有司不才在上官稽察朝廷恩泽自不可已如钱粮出自田地田地既荒即日加棰楚终不能办  皇上若施旷荡之恩大赐蠲免人心方得少安  上曰灾伤须分别轻重使实惠及民  上犹谆谆言有司虚应故事视诏令如故纸时行奏  皇上有此德意有司当不敢违至无田无食之民蠲免所不及者不加赈恤则饿死道路强暴者起为盗贼  上曰有司刻剥百姓百姓安得不为盗贼时行对今湏查各处仓库见贮银谷或散谷或煮粥可救旦夕之命  上曰先生议拟来行时行叩头退○谕吏部都察院曰朕奉天子民惟恐匹夫匹妇不得其所乃者南北水旱灾沴频仍百姓何辜罹此酷罚朕心悯焉不宁守令为民父母以宣上德达下情为职乃者贪墨之吏剥下罔上肥己瘠民或罢软废事炫耀博名侈费伤财阿承取悦朝廷虽有蠲免实惠不及于民其问断狱情每多冤抑抚按官亦不为虚心听理淹禁日久干连多人以致毙狱情尤可矜所以伤和致灾皆繇于此尔部院今后选择守令毋用匪人毋纵不职仍严饬各该抚按官务在惩贪墨理冤狱举察所属有犯必治以称朕计安元元克谨天戒至意一应合行事宜次第修举
　　○谕户部曰朕见南北异常水旱灾报日闻小民流离困穷殊可矜悯书不云乎民惟邦本本固邦宁若民生不宁国计何赖各该灾伤地方蠲赈委宜亟举但湏分别轻重务使实惠及民尔户部查照累年事例及节次明旨如果灾重去处斟酌起存本折减免分数从优议恤仍查见贮仓库银谷放赈煮粥许以便宜行事灾轻地方止照常格不得混报妄援各该抚按有司毋得玩视民艰壅阏德意
　　○吏部遵敕题清吏要在惩贪惩贪要在核实以后举劾专责抚按司道不得依违致乖公论得旨前屡旨责抚按司道官督察有司近来举劾多未精核吏治何繇而兴今后尔部还着实查访有未当者指名参治各处开造属官贤否年终报部查复旧＜矢见＞行
　　○户部遵敕题蠲赈事宜得旨各处灾伤地方巡按御史着实勘明分别轻重上紧具奏蠲恤事宜照敕谕行
　　○都察院遵敕题申饬抚按专督监司事宜得旨抚按官滥寄耳目致司道体统陵夷畏徇成习何能督察属官今后抚按官务责成司道甄别有司即以开报当否定其优劣如有曲庇赃吏避怨市恩者不时参治有司荐后犯赃都察院及该科将原荐官一并查参
　　○兵部题水旱频仍颁敕蠲赈饥溺欢若更生切念军民一体兵荒相因文职之贪墨当惩而武职更甚小民之冤抑当伸而军中亦然宜行申饬查访优恤至如辽东主战蓟镇主守宣大以西主抚皆以伐外寇之狡谋而清有司之剥削捕邪术之煽动修葺城郭以寓赈济皆以折内盗之奸萌＜锍-釒＞入得旨武官贪墨当惩军士冤苦可悯所奏深切时弊依拟着实行各灾伤地方抚按官尤宜严饬武备防缉盗贼不许疏玩
　　○改南京兵部尚书李世达为刑部尚书＜锍-釒＞辞不允
　　○调福建布政使刘汉儒为云南左布政使○升保定府知府查志隆为山东副使整饬天津兵备兼理马政河道
　　○巡按直隶御史刘霖陈马政四事曰徵解之人当慎蓄贮之实当预俵解之禁当申养马之户当恤章下所司覆行
　　○清河守备何继祖等照倒罚赎以十四年三月达贼犯新奠失事也
　　○章酉调湖广佥事王邦俊为山东佥事整饬宁前兵备兼管屯田点闸事务
　　○夺云南巡抚刘世曾等俸三月贵州巡抚舒应龙二月以考成摘参故也
　　○壬戌命太仆寺于马价银内动支一万二千两解大同收买货物备万历十六年市本
　　○吏部题覆浙江抚按有感于吏治日敝民俗日奢议欲闾阎崇俭要在严禁有司交际之烦与科乡举称贷之苦而又精别显拔于入仕之初升任之后合行各省直抚按衙门于所属官员示民务歛华以就质程吏务去侈以就实如称贷家居索债官邸务交际以延虚誉縻民财以纵耳目者廉访得实先为惩戒不悛者重加参治果有淳朴节爱如王象坤王懋中其人者不论资格俱从显拔以风励之  上从其议
　　○癸亥以  万寿圣节赐三辅臣申时行许国王锡爵讲官朱赓等金万寿字等物有差
　　○以保定游击张守职为倒马关参将
　　○阳曲王府镇国中尉宗女奏许光陈得新谋杀氏夫王时责及时贵父廷辅  上命抚按问奏以后各仪宾宗壻见在者不许主君宗女出名捏奏
　　○工科都给事中常居敬等奏荆州抽分主事杜伟奏缴文册本年税银较往岁最少未几工部题称杜伟患病宽限赴部待考窃思奉差已满既因抱病而归考核之典遂缘回籍而废万一不肖者囊橐已盈托疾家居反得幸免如法纪何臣等窃谓考核者考其奉差之贤否不宜以赴部告病有异乞将以后奉差已完中途请告及丁优等项一体考核自伟始章下工部覆奏杜伟奉差适值荆厂竹木板坊等项自川建昌等处浮来而彼地连年用兵兼之采办大木客□少至以故本年所抽料银仅止一万四千余两即税额稍减于前官然时势不同于往日委无赃私可以指摘第以天时人事适有参差如各省之采木四川之用兵则荆关本年税额殊不可执以为例者惟在奉差诸臣洁已奉公便民勤事得旨杜伟准复职各关抽税比旧数短少者或本官侵克或关防太疏纵容下人作弊俱属不职以后严加考核分别议处○诏免山东被灾州县民粮折被灾卫所屯粮轻重有差无粮贫民免丁口盐钞停徵登州府属带徵未完万历十三年存留麦米四万五千二十七石三斗零草钞银一千三百五十八两九钱零宁海靖海太山三卫所带徵万历十二年屯粮三百五十四石四斗零大嵩靖海宁海海阳寻山金山大山七卫所未完万历十十三年屯粮八百八石八斗零待豊年完报官吏师生俸廪军士月粮听于题留解部二分民屯支剩银内通融凑补被灾六分以上小民准于各属库贮存留一分备兵荒民屯银内动支随宜赈济其十五年起运夏税照旧徵解
　　○工科都给事中常居敬等题开封等府狭州灵宝等州县自七月初十等日霪雨黄河泛涨冲决堤防漂溺人畜乞敕河南山东凡有河道地方除管河副使专理外各守巡道照所管地方分工督理卷扫筑坝补隙塞决明立赏罚昼夜并工务俾安澜无贻漕患工部覆奏从之
　　○乙丑  孝康敬皇后忌辰遣武平伯陈如松祭  泰陵
　　○巡视京营科道苗朝阳等条议设教场以练官兵重捕官以责实效议赏功以示激劝核马匹以实营伍章下兵部覆行
　　○丙寅赐辅臣及讲官杨梅
　　○以  万寿圣节赐辅臣申时行许国王锡爵及讲官朱赓等银弊有差
　　○调大同入卫游击许守诚为管理保定巡抚标兵兼坐营游击
　　○户科给事中李廷谟奏往者松潘大举选将练兵如林之士非不足用第募兵所习者行伍成列而不闲于升阪走峻惟土兵生长箐峒视险如夷蜀之制夷兼用汉土势则然也全蜀土司错置森列苦播州酉阳天全诸种号称忠勇松垒荡平曾用其力今当失事仍宜调而用之川蜀三面滨夷钱粮存留司库者甚多窃计松师所费不过数十万今所余尚数倍也但值偾败浪费之秋輙尔请饷不免顾忌抚镇有是心而不敢持其议  皇上诚叮咛而责成焉则其任事之勇当有倍于前建寇不足平腻夷不足创矣章下兵部议覆从之
　　○诏免河南被灾地方今年站银有差即将各府节年积剩驿传银两抵补
　　○命公侯伯见袭未任事者及应袭年十六以上三十五以下者总协教习弓马策论才行可录者科道特荐见袭者即推任事应袭者授勋卫其原经荐授勋卫未推用者一体酌用管事未经教习者勿得推用应送不送者薄罚禄米示惩从协理京营魏时亮之请也○丁卯祭  先师孔子遣吏部尚书杨巍行礼
　　○顺义王扯力克并妻忠顺夫人三娘子进表文及白马九匹以嗣封礼成也  上嘉其诚顺赏赍有差
　　○顺义王扯力克送辅臣申时行等及兵部尚书王一鹗各马一匹  上命受之
　　○命礼部会同翰林院取定开国至嘉靖初年中式文字一百十余篇刊布学宫以为准则
　　○兵科都给事中顾九思等言顷自扯酋嗣封说者谓可数千年无事臣窃惧其知燕雀之安而不知桑土之撤也盖自治莫先择将择将莫先大帅近如蓟永总兵张臣年向衰颓事多首鼠保定总兵陶世臣夤缘得志一筹莫展他若建牙父母之邦者虽称世将而纵宗族亲党暴横乡里伏钺濒海之区者虽无显过而走兼金文绮结纳权要又维国以择将为先将以恤军为要将吏谓虏且议款无所事兵悍者养之日至于骄而有尾大之势弱者剥之日至于疲而有鹄立之苦士卒安得不逃亡行伍安得不空虚也夫国家承平日久尺藉宜倍而视原额多不及半且东虏三卫与东西板升徒聚耕牧者皆我黔首甘为虏用彼何乐去其乡哉实将吏为之殴耳乞将各边大将分别调处通行各督抚镇官约束将领严立法制培养士卒一切繁苛刻剥之事痛行蠲革章下兵部议覆张臣以处置大嬖只猛可真等功姑令策励供职陶世臣革任听调余如议
　　○戊辰祭  太社  太稷遣公徐文璧恭代
　　○命翰林院修撰扬起元编纂六曹章奏
　　○辛未升狭西右参政李琦为湖广下江防道兵备广东韶州府知府蒋思孝为云南副使管屯田水利
　　○是夜月食
　　○壬申以中秋节赐三辅臣上尊珍馔
　　○以山东都司佥书汪宗尧为大同入卫游击
　　○癸酉升山西佥事杨时宁为狭西□确道右参议
　　○甲戌  万寿圣节  上御皇极殿百官行庆贺礼赐辅臣等上尊珍馔有差
　　○遣侍郎孙丕扬祭京都  太仓之神
　　○丁丑月掩犯毕宿大星
</div>
    <div class="pagination">
<a href="明实录神宗实录_page122.html">上一页</a><span>...</span><a href="明实录神宗实录_page118.html">118</a><a href="明实录神宗实录_page119.html">119</a><a href="明实录神宗实录_page120.html">120</a><a href="明实录神宗实录_page121.html">121</a><a href="明实录神宗实录_page122.html">122</a><span class="current-page">123</span><a href="明实录神宗实录_page124.html">124</a><a href="明实录神宗实录_page125.html">125</a><a href="明实录神宗实录_page126.html">126</a><a href="明实录神宗实录_page127.html">127</a><a href="明实录神宗实录_page128.html">128</a><span>...</span><a href="明实录神宗实录_page124.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
