<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 385 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 385 页/共 848 页
  </h1>
  <div class="content">
   ○又谕、陶澍等奏、请补授要缺参将等语。江南六安营参将、本系部推之缺。惟念缉捕巡防、均关紧要。著照所请、准其以赵承德补授。该部知道。　　

○谕军机大臣等、卢坤等奏、拏获广西被剿逃窜首夥猺匪。飞咨粤省委员押解要证来楚质实办理。并查办投诚就抚猺众各情形一摺。所办均属妥协。前据祁＜?土贡＞奏称、广西贺县地方、有土猺滋事。即时扑灭。并认明歼毙首匪盘均华尸身等情。兹复据卢坤等奏、盘均华被粤西官兵打败。窜至江华县属竹排界山岭。经派往督防之护永州镇祥福、带领弁兵。督同乡勇猺目。并广西富贺营兵丁杨再得、将盘均华及其妻女一并拏获。又获随同潜逃之郑富才、赵明堂父子。当即亲提各犯。隔别研讯。盘均华自认在广西起意聚众谋反。欲来湖南图为猺王。其所供自苍梧至贺县纠约人数、及起事过渡、经官兵追捕剿杀多人各情。与广西原奏情形、大概相同。惟伊由马金凹逃出后。即窜入楚界被获。并无在半山寮房煮饭被杀之事。伊左右手指常带玉石夹银戒指四个。被拏时经彼地猺人取去等语。提讯郑富才赵明堂等、亦佥称盘均华并未在广西被杀。案关首逆要犯、两省供情。死生互异。不可不确切根究。卢坤现已咨提广西指认匪尸要证。俟解到时、即饬讯真确。并亲加覆审。断不准含混迁就。以昭信谳。其被胁逃难猺民。有被盘均华焚烧房屋、副胁随行。经官兵剿散、逃至湖南就抚者。有闻贼至逃来邻境避难者。而降猺内之陈有金、黄元富、祝得安、赵金星、赵成容等。于该首逆逃至竹排冲交界山岩内。即告知猺目赵德玉等、转禀营县拏获。尚属能明顺逆。情可矜原。俱著照该督等所奏办理。其原籍江华赴粤西佃种山地之难猺一百二十三名。愿归本籍。亦著照该督等所议、妥为安置。罗思举既仍回锦田。著督率各卡隘官兵、严密防堵。勿任粤东排猺一名阑入。毋稍疏懈。又另片奏、盘均华供出昭平县天洪山有赵陇成、赵漋起、纠约多人。欲于八九月自行起事一节。已谕令祁＜?土贡＞等加意防范矣。将此由四百里谕令知之。　　

○又谕、祁＜?土贡＞等奏、摉捕贺县零匪。及梨头山猺人就抚各情形一摺。览奏均悉。祁＜?土贡＞等摉捕零匪。就现获各犯讯出梨头山猺人经盘均华邀同滋事。后来未见出山。旋据署贺县知县吴扶曾禀报、梨头山猺人黄得安等十二名。出山自行投首。并将防兽乌枪七十余杆呈缴。该署县饬令开具户口清册。投出猺人一百二户。七百八十五名口。又据昭平县知县黄崇禄、署苍梧县知县姚开翔等禀报、该处猺人闻信投出。经昭平县编具清册。共计投出猺人五十六户四百四十五名口。苍梧县投出猺人三十二户。查明名数造册。经祁＜?土贡＞等饬各该县将本山猺人编列门牌。其被胁难猺二十五名口。押回本冲安置。内有逼胁不从、被盘均华焚毁房屋之家。量给修费抚恤。办理俱属妥协。著祁＜?土贡＞等仍饬各该县、赴所属各猺冲逐户晓谕。俾令各安生业。苏兆熊现已回广西提督本任。前赴南乡扎营督办。此时连山大兵云集。正防堵吃紧之时。所有广东滋事逆猺、经我兵剿杀。恐不免纷纷四窜。务将各隘口严密防堵。勿使一名窜入。此为至要。此次摉捕零匪。人数众多。未便全行提省。亦未便日久稽诛。现在多容安已回臬司本任。著该臬司前往贺县、会同左江道戚宗彝、将历次摉获各匪严切根究。分别妥办。仍将紧要夥犯、解省讯究。并饬查在逃要犯。咨会邻省、饬属一体严拏务获究办。毋任一名漏纲。又另片奏、委员带同熟识盘均华猺人、前赴湖南识认等语。所有该抚等应得处分。俟卢坤等定案时。再降谕旨。又本日据卢坤奏、鞫犯盘均华、据供昭平县小地名天洪山。有猺人赵陇成、赵漋起、伊曾寄信邀其帮助。赵陇成等回信。已纠有多人。八九月间自行起事。不肯相帮等语。盘均华既有此供。亟宜密为防范。著祁＜?土贡＞苏兆熊。遴派干员。不动声色。密速掩捕。以靖地方。勿令再生事端。日久滋蔓。将此由四百里谕知祁＜?土贡＞、并谕苏兆熊知之。　　

○陕甘总督杨遇春等奏、巴里坤、古城、济木萨、三处马厂孳生日多。不能容牧。酌拟变价留牧章程六条。一、每厂原牧马二千九百余匹。现增至四五倍不等。地狭难容。请于每厂各选大儿骒马六千匹。作为正牧。并带牧骟马马驹。三厂共留二万六千六百二十五匹。挑变口老残废碎小马一万二百三十匹。一、每厂额设牧兵一百二十名。每兵牧马二十四匹。现虽不敷照料。应请均匀摊牧。毋庸另添。一、请变马匹、饬令厂员挑选稍强者。每匹定价银三两。其余二两。一、马价随买随交。不准拖欠。一、口老碎小之马。按年顶替出厂。分别估变。一、取孳大儿骒马。不准以马驹顶补。下部议。寻议、牧厂原期孳息繁衍。每厂额限大儿骒马六千匹。窒碍难行。查历次疏通挑变。不过十分之一二。嗣后仍照口内成案。每三年均齐挑变一次。每百匹仍不得过六匹。其按年出群估变。应毋庸议。余请加所奏办理。从之。　　

○盛京将军奕颢等奏、盛京各衙门京察一等人员。升至郎中。别无再进之阶。京堂缺出。名次亦在最后。不足以资策励。请嗣后照在京各衙门之例。并作一班、送部引见。圈出之员。再出具切实考语。覆行引见候简。下部议。寻议、盛京司员、与在京事简各衙门政务约略相等。定例遵行已久。未例再议升途。所请照在京部院司员京察之例。应毋庸议。从之。　　

○裁安徽徽州府通判。芜湖县县丞二缺。从总督陶澍等请也。　　

○以湖南剿捕广东窜猺出力。加副将张必禄、总兵衔。赏守备唐首选、千总聂发、陈永扬、花翎。通判陆咸升等蓝翎。余升叙选补有差。　　

○户部议准、陕甘总督杨遇春疏报、靖远、环、二县并王子庄州同所属、开垦地六顷八十九亩有奇。照例升科。从之。　　

○壬辰。以通政使司通政使德春、为都察院左副都御史。　　

○癸巳。谕内阁、那丹珠等奏、本裕丰益二仓。应贮粳米数目。请酌量变通一摺。本年到通粳米。未能一律饱湛。在京各仓轮次搭放。来年二三月内可以全行放竣。惟本裕丰益二仓、专支官兵俸饷。每岁入仓粳米。按月支放。须至次年七八月间始可放竣。经历夏令。恐不免有霉变之虞。兵食攸关。自应变通办理。所有本裕丰益二仓。除本年新收粳米、各派贮四万余石外。著毋庸再行派贮搭放之米。致滋霉变。该二仓来年四五六等月应放粳米。即以稄米抵放。该侍郎等即于该二仓例贮稄米之外。加派稄米各二万余石。以为该二仓来年四五六等月开放俸饷之用。至七月应放粳米。著俟来岁新漕到通。即先行派运入仓。用备支放。以符旧制。该部知道。　　

○又谕、御史容和奏、本裕仓应收粳米不堪久贮。请饬筹办一摺。本年漕粮到通。未能一律乾洁。兹据该御史奏、本裕仓每年应收粳米六万余石。现在已进仓者二万数千余石。该仓廒座。仅敷堆贮。每月放数无多。若米皆贮满。并无空闲廒座。堪为挑晾。恐有霉变之虞。所有未进粳米四万余石。请改派京仓。至所称请将在京十一仓旧贮粳米。约运该仓通那筹办。是否可行。著该仓场侍郎妥议办理。寻奏、查本裕仓尚有空廒十座。不患无挑晾之地。在京各仓新漕粳米。皆须来年三月放竣。若本裕一仓独早。未为平允。且以京仓米运送该仓。则随米席片松板无出。另议脚价。格碍难行。其粳米不敷开放之处。已奉旨以稄抵放。所奏均毋庸议。从之。　　

○谕军机大臣等、前据松筠奏、途次检查卷宗。得有土默特等甘结易于查办一摺。已谕令虚衷勘断。不可因富珠礼结报在前。即存迁就之见。本日理藩院奏、据乌兰察布盟长公巴图鄂齐尔呈称、土默特茂明安喀尔喀三旗争界一案。经归化城副都统会同该盟长查办。伊等并不输服。并称此案如照乾隆二十八年将军永柱所定办理。土默特不能心服。如照道光六年归化城衙门所定办理。茂明安等三旗不能心服。请将原呈交松筠查办等语。此案前据惠显奏、传集三旗、会同盟长反复晓谕。各旗总以土默特入伊等游牧不能具结。是以特派松筠前往查办。土默特等彼此互争。断无两是之理。松筠到彼后。务须遵照前旨、秉公查办。虚衷勘断。定立界址。令各该旗心服。永杜争端。不可因富珠礼结报在前。豫存成见。迁就了事。懔之慎之。理藩院摺、及所译巴图鄂齐尔呈词、俱著发给阅看。将此谕令知之。　　

○顺天府以宗室乡试中额请。得旨、取中七名。　　

○甲午。谕内阁、陈玉成著准其升补泰州知州。照例送部引见。该督等应得处分。著加恩宽免。至长洲县知县、复据该督等请以尽先候补知县姚莹补授。兹据吏部查明、姚莹前奉旨不论班次尽先补用。旋出有金坛县知县员缺。照例以该员补授。兹该督等并不查照出缺次序。转将该员请补长洲县知县。是以应行先补之员。补后出之缺。与例不符。姚莹著不准其补授长洲县知县。　　

○又谕、琦善奏、截留南漕。请卸贮一十万石。其余运赴通仓一摺。前因直隶省豫筹赈济之需。经该督奏准截留南漕三十万石、卸贮天津北仓以备拨用。兹据查明、各属自得雨后、可望有收。其得雨较迟。及洼地被淹成灾之处无多。所有前拨南漕三十万石。著照所请、卸贮北仓一十万石。傥有不敷。或动碾仓谷。或搭放折色。务须通盘筹画。妥为经理。无稍短绌。如有赢余。著即于来年青黄不接之时、减价平粜。其余二十万石。仍由各该原帮、运赴勇仓交纳。以重积贮。　　

○又谕、逆猺赵金陇、前在湖南潜蓄异谋。聚众滋事。广东界属毗连。不过小丑被其煽结。若果早事攻剿。必不至日久蔓延。半载有余。尚未蒇事。李鸿宾始则观望迁延。坐失事机。及赴连州督师。仍未能相机赶办。妥速完结。朕觉其筹办不实不善。当降旨交禧恩、瑚松额、确切查明。据实具奏。兹据禧恩等奏、李鸿宾于五月间始抵连州。定计分路进剿。山深箐密。侦探未确。即行进兵。堕贼设伏奸计。将弁兵勇多有伤亡。办理已属失宜。两月以来。虽间有斩获。亦仅一二抢掠匪徒。并未捣穴攻巢。捦渠斩馘。且意主招安。猺匪正在鸱张。非大加惩创。安能帖然就抚。实属需弱无能。毫无布置。节次所奏运情、与禧恩等所查情形亦有未符。是其含混入奏。不肯从实。误事之罪。更无可辞。又据禧恩等奏、该省调至军营战兵六千余名。不惯走山。沿海各营兵丁。多有吸食鸦片烟者。兵数虽多。难于得力。该省营伍、皆属总督统辖。如果平素整顿操防。实心训练。一兵得一兵之用。何至临阵恇怯。有名无实。徒致虚糜粮饷。且以该省兵丁在该省山路行走。尤应熟习。何得谓之不惯。平日废弛。临事畏葸。训驭种种乖方。李鸿宾、著革职来京交部治罪。已革休致提督刘荣庆、营伍乃其专责。进剿又不得宜。厥罪惟均。亦著来京一并交部治罪。　　

○谕军机大臣等、据禧恩等奏、剿办连山猺匪连获胜仗。现拟添兵进攻一摺。广东大掌岭、大古坳、阳公岐、各排冲猺匪六七百人。于七月二十二日四路前来。直扑营卡。经禧恩等分派都司马全等抵御攻击。伤毙猺匪二十余人。二十五日。大木根、大桥头、六对、冰岗、四冲猺匪。漫山塞岭。直扑大营。总兵曾胜整队迎敌。复经禧恩等分派都司邓宏等、两路截杀。将大木根、大桥头、六对、冰岗、四冲贼巢。全行烧毁。剿毙猺匪二百余人。二十七日。曾胜率兵径取上下坪。并派都司陈连升等、分截六对后山。官兵奋勇抢占贼队所踞山梁。剿毙猺匪无算。余匪奔窜。所办俱好。现在猺匪灰烬之余。应知畏罪。虽有猺目出山乞降。狼子野心。岂足凭信。必须痛加剿洗。方足以申天讨而快人心。惟广东兵丁不甚得力。战兵仅止黔楚精锐三千名。深入剿办。必须厚集兵力。往来接应。方能得势。所请再调楚省精兵二千名。著照所请办理。卢坤、罗思举、接到移咨。想已照数调拨飞速来连州。禧恩等务当鼓励士卒。直捣贼巢。将著名头目按名捦获。绝其萌櫱。散其胁从。永靖边圉。方为不负委任。将此由四百里各谕令知之。　　

○又谕、禧恩等奏、察看八排猺匪情形一摺。据称于到粤后、即驰赴连山军营。周历查看。八排山势周环。毗连三省。山内猺峝。是其巢穴。周围小冲七八十处。烟户不下五六万。良莠各居其半。匪猺专事抢劫。间有汉奸窝踞。该省自本年正月办理猺匪。刘荣庆带领防兵三四千名剿捕。兵力不足。彼时各排散猺、已被楚省逆猺勾结。咸思蠢动。刘荣庆不能即时分剿。祇就行劫处所抵御。毙一匪而伤数兵。得不偿失。猺匪益无忌惮。李鸿宾于五月十三日到连州。定计进剿。未能侦探明确。致猺众设伏准备。总兵余德彪、领兵深入。已届日暮。被猺匪乘夜声劫。抛掷火弹。将弁兵勇。自相践踏。多有伤亡。实属办理失宜。猺匪益肆猖獗。两月以来。李鸿宾督兵进剿。间有斩获。亦仅就出山肆掠猺匪截杀。并未深入其阻。且自五月二十二日进山挫折以后。该督意主招安。猺匪正在鸱张。非大加惩创、知所畏惧。安能帖然就抚。该督意图将就了事。实属懦弱无能。误事之罪。已无可辞。现已明降谕旨、将李鸿宾革职交部治罪。并将刘荣庆一并治罪。著即饬令来京。两广总督已放卢坤。并著速赴连州会同筹办。卢坤未到任以前。两广总督著禧恩署理。又据查现在调集之兵。虽有一万余名。广东本省兵丁。居十分之七。向来软弱。不惯走山。且沿海各营兵丁。多有吸食鸦片烟者。该省营务废弛。平素整顿操防可想而知。此时自不能得力。所请添调湖南湖北劲旅二千名。卢坤等接到移咨。自已迅速照数调往。著会同余步云等相机攻剿。务期捣穴捦渠。一鼓奏功。不得再有迟延。以致老师糜饷。至各排冲丑类繁多。如果真心詟服。仍俟卢坤到时、商同妥筹安抚。以冀迅速蒇功。所有该省剿捕耽延之咎、大概已悉。至起衅之由。仍著确查据实具奏。将此由四百里谕令知之。　　

○命云贵总督阮元、协办大学士。仍留总督任。　　

○以湖南巡抚吴荣光、兼署湖广总督。山东巡抚讷尔经额、为湖广总督。山东布政使刘斯嵋、护巡抚。江西布政使钟祥、为山东巡抚。浙江按察使陈銮、为江西布政使。浙江盐运使张岳崧、为按察使。　　

○乙未。江西道御史那玛善奏、京仓仅存米五百余万石。连今岁漕粮统计。放至明年年底。所余无多。皆由各省截漕。而江苏为尤甚。请嗣后如遇灾歉。动支本省常平义仓社仓。或采买邻境。不得轻议截留漕粮傥必须截漕支放者。即于次年按数买足运通。下部议行。　　

○调江西布政使陈銮、为江苏布政使。署江苏布政使桂良、署江西布政使。　　

○调西安将军徐锟、为福州将军。宁夏将军特依顺保、为西安将军。以内大臣和世泰、为宁夏将军。　　

○予故福州将军萨秉阿、祭葬。　　

○礼部议准、前任江西巡抚吴邦庆疏报、采访萍乡县贞节妇女龚柳氏等五百六十三口。请建总坊旌表。从之。　　

○丙申。谕内阁、特登额奏。偷牲案内逸犯。限满未能全获。自请严议。并请将革弁等交部治罪一摺。此案该犯袁九等、胆敢携带鸟枪。擅入风水禁地、偷打牲畜。实属藐法。全案人犯共二十一名。其袁九等七名、并从犯聂伊头等四名。业经交刑部审办。兹又据续获张杰史发二犯、著一并解交刑部。归案审办。其逸犯朱益王□豕等八名。限满尚未全数弋获。特登额著交部严加议处。已革千总王匀、已革外委高登举、著再勒限一个月。严拏逸犯朱益王□豕等、务须赶紧侦缉全获归案究办。傥仍逾限不获。从重治罪。不能再邀宽贷。寻议上。得旨、特登额著加恩改为降四级留任。　　

○谕军机大臣等、前据讷尔经额奏、＜?口英＞咭唎夷船乘风驶至山东洋面。该夷船前已驶至福建浙江江苏等省。叠被驱逐。尚敢乘风驶至山东。情殊可恶。降旨令驱出东境。不准容其进泊。并著飞咨江苏等省。派拨弁兵、于交界洋面巡防接护。一体押令南行。惟是洋面辽阔。兵船不能接替。外洋又不能寄碇。诚恐稽察难周。又复乘风北驶。冀图向山海关等处海口停泊。销售货物。向来该夷船祇准在广东贸易。不许阑入他省、任其就地销货。该夷船屡经驱逐。仍复明知故违。驶经数省。一船如此。傥后此相率效尤。尚复成何事体。著奕颢、左廷桐、严饬山海关税务监督翔凤、及该处弁兵。妥为防范。如该夷船向海口停泊。即行驱逐。毋任片刻停留。傥有恳求就地销货情事。祇当饬委明干妥员、谕以天朝定制如此。务须恪遵功令。自不虑其仍肆狡诈。但不准向该夷船摉查违禁物件。使该夷人有所藉口。即或抗违不听约束。仍须严密防堵。勿令上岸。驱逐截回。认真巡逻。明白交替。断不许用炮轰击。以致滋生事端。是为至要。如该监督等不能妥为防范。竟有内地奸民、及不消兵丁、与之勾结。私将货物销售。及办理不善。致有别启衅端之处。该监督于税务稽查。是其专责。必将该监督从重治罪不贷。奕颢等自问能当此重咎耶。将此谕知奕颢、左廷桐、并传谕翔凤知之。　　

○丁酉。世宗宪皇帝忌辰。遣官祭泰陵。上诣安佑宫行礼。　　

○谕内阁、申启贤等奏、通州等州县续粜米豆。请暂缓运粜一摺。前因近畿缺雨。粮食昂贵。民食维艰。当降旨赏给京仓粟米三千石、麦三千石、豆二万石、于顺天府所属通州等州县、设厂减价平粜。经该府尹等按照村庄。酌量派拨。先后设厂粜放。尚有余存米麦豆石。俟有续请之处、再行拨给。兹据该府尹等查明各州县、惟蓟州尚须续领平粜。其通州等七州县、自连得透雨后。早禾晚稼。可望有收。民力不致十分拮据。无须续领平粜。所有余存米麦豆石。除蓟州仍须领粜外。其余州县未领之粟米七百石、麦七百石、豆七千五百石、著仓场侍郎留贮在仓。俟来春青黄不接之时。该府尹等察看情形。如果尚须接济。再行奏请续拨。　　

○谕军机大臣等、昨据禧恩等奏、七月二十日。驰赴广东连州。剿办猺匪。连获胜仗。现拟添兵进攻。惟广东兵丁不能得力。战兵仅止黔楚精锐三千名。当降旨准再调湖南湖北劲旅二千名。并将卢坤调补两广总督。速赴连州。会同禧恩等筹办。以冀迅速蒇功。本日据御史冯赞勋奏、广东兵丁、素多懦怯。一经挫败。兵气更馁。又多吸食鸦片烟。筋力疲软。难期得力。请就近调拨广西平乐梧州二协兵勇。以壮声威。并据称平梧二府、与连州界属毗连。兵亦强壮。猺洞情形。是其熟悉。既无远涉之劳。可奏肤功之捷。著禧恩等体察情形。如须添调。即酌定应调若干。飞咨祁＜?土贡＞、苏兆熊、照数调拨。总期于事有济。不可顾此失彼。尤不可过事铺张。致糜粮饷。傥已无需。即毋庸议。至广东全省营伍、皆由李鸿宾统驭乖方。刘荣庆年老衰庸。久玷专阃。平日训练废弛。以致临事畏葸恇怯。战兵不惯走山。沿海各营兵丁。多有吸食鸦片烟。庸懦不堪。可恶之至。卢坤现经调任两广总督。通省营伍、系总督统辖。且伊曾任广东巡抚。地方一切情形、素所熟悉。务当实力实心。随事振刷。一洗。该省因循懈玩积习。于营伍尤须加意整饬。甄汰懦庸。激励勇气。以期日有起色。方为不负委任。将此各谕令知之。　　

○戊戌。上诣绮春园问皇太后安。　　

○以捐修江苏邳州文庙。予署知州黄耀明等议叙有差。　　

○己亥。谕内阁、祥端等奏参私行进京旷误执事之员一摺。陵寝官员。原为祭祀典礼而设。理宜勤慎供职。前因读祝官顺禄、迟误未到。即行革职。兹据奏、赞礼郎色和布、并未在该管衙门具呈告假。辄敢私行进京。致误差使。非寻常玩愒可比。若授照顺禄之案。仅予革职。不足蔽辜。色和布著革职。遇有一切差使、俱不准挑选。以示惩儆。　　

○又谕、本日据吴邦庆杨国桢由驿驰奏、祥符下汛三十二堡、滩水由堤顶漫溢。现在竭力抢筑各一摺。本年秋汛黄水叠涨。八月初九至十七日。大雨九昼夜。北风涌浪拍岸平堤。十八日辰刻。祥符下汛三十二堡、风浪涌过堤顶。人力难施。登时塌陷。经该抚驰往查看、漫水由堤顶下注。计宽六十丈。惟大溜尚未掣动。幸天气骤晴。河水日落。缺口业已挂淤。现经藩司栗毓美、驻工督办。竭力抢筑。旬日内即可完工。所有吴邦庆杨国桢自请严议之处。著加恩改为交部议处。该道张坦、虽远在商虞督办险工。亦著交部议处。下南河同知王掌丝、豫河营下南协备韩永福、均著先行摘去顶带。交部议处。仍责令戴罪督办。赶紧完工。所用钱粮。照例著令防守官赔缴。不准开销。此次漫水、系由陈留杞县一带下注。虽据吴邦庆奏、并无伤损人口之事。恐民田庐舍不免被淹。该抚仍饬该藩司前往查勘。其应如何抚恤之处。即据实奏明办理。无稍讳饰。　　

○又谕、陶澍等奏、江船盗卖引监。捏报淹消。请将知县典史革职究审一摺。此案署安徽铜陵县事候补通判胡邦黼、于船户刘泳泰装运引盐全载盗卖。贿串书役。捏报淹消。延不解审。其境内私盐充斥。经委员拏获各犯解县收审。亦竟毫无觉察。任令脱逃。迨至匪徒聚众鬨闹官店。该县门丁童升、复敢向官运委员索诈得赃。该署县种种胆玩。殊出情理之外。代理典史漆文澜、现经供认分肥。该署县亦难保无知情庇纵、及得贿等弊。必须严行审讯。胡邦黼、漆文澜、著一并革职。交该督亲提严审。断不准稍有不实不尽之处。懔之慎之。寻奏、讯明胡邦黼于船户刘泳泰盗卖引监贿串捏报之案。尚无庇纵得贿重情。惟未能细加查察。又因刘泳泰患病取保。致令脱逃。复失察丁胥得赃。咎无可辞。业已革职。应毋庸议。漆文澜讯无受贿情事。惟失察书役事后受财。其咎尚轻。应请开复。照例议处。门丁童升等按律拟发近边充军。逸犯刘泳泰严缉务获另结。下部议。从之。　　

○两江总督陶澍奏、本年六月辛卯纲展限奏销。虽值水灾。较前稍为畅旺。现在赶办壬辰开纲。得旨、朕惟知赏功罚过。前鉴不远。应如何办理。方为不负委任。汝自酌之可也。　　

○以办赈出力。予湖北知府裕谦等议叙有差。　　

○以湖北京山县吕家潭、江陵县虎渡汛、堤工漫溃。摘通判胡楷等项带。　　

○庚子。遣官祭贤良祠。　　

○以河南武陟十二堡越堤塌陷。摘署同知陆延禧等顶带。　　

○命御前侍卫苏清阿、赐奠故湖南提督海淩阿茶酒。　　

○辛丑。上奉。皇太后幸如园。进膳。　　

○谕内阁、吏部等衙门议处失察逆猺滋事之文武各员一摺。湖南逆猺赵金陇、于道光十年冬间潜蓄异谋。逾年举事。该地方文武各员、若能随时拏究。消患未萌。何至酿成巨案。动烦兵力。前经降旨、交部将失察各员分别议处。兹据查明具奏。著照所议、所有永州府理猺同知王立名、前署江华县事试用知县已奏请以府经历降补谢大来、前代理江华县事道州州判陈家乐、署江华县事巴陵县知县林先梁、前代理江华县巡检事试用未入流瞿曾轼、署江华县巡检事试用未入流凭思浚、前任永州府另案降调知府李铭绅、均著革职。衡永郴桂道高翔麟、著降二级调用。永州镇标锦田汛左哨千总龙利见、永州镇左营游击王俊、署游击事候补都司降补守备成喜、均著革职。前护永州镇总兵事沅州协副将马天保、降调总兵鲍友智、均著降二级调用。本年直隶失察尹老须等习教各案。因该犯等均系内地民人。逆谋虽未彰著。惟煽惑至数千人之多。勾结至三省之远。非寻常失察可比。特将该地方官分别惩处。此案逆猺赵金陇、纠众谋逆。该地方文武各员、毫无觉察。以致劳师糜饷。本应从重治罪。姑念该逆究系猺人。与内地民人有间。且一经调集官兵摉剿。旋就扑灭。亦无另有起衅别情。是以稍从宽宥。降革示惩。国家驭臣之典。赏功罚过。本属并行不悖。如卢坤等前次所奏、功过相抵之说。殊不足以示勤惩。朕平情执法。一秉大公。所有直隶湖南失察各案。均系酌核情节。分别办理。并无畸轻畸重于其间。嗣后各地方官务当随时查察。有犯必惩。毋得养痈贻患。自干罪戾。懔之慎之。将此通谕知之。　　

○又谕、御史冯赞勋奏、请严禁弁兵吸食鸦片烟。以肃营伍一摺。鸦片烟屡经降旨严禁。此风总未静息。固由积习相沿。实缘各省大吏。未能实力查禁。近来粤闽等省、兵丁吸食鸦片烟者甚多。即将弁中食鸦片烟者。亦复不少。相率效尤。恬不为怪。筋力疲软。营务废弛。职此之由。即如连州进兵、孱弱误事。尤为可恨。国家设兵卫民。营伍皆成劲旅。无事则人怀敌忾。有事则士尽干城。除戎器以戒不虞。方为有备无患。似此操防巡哨、有名无实。必至一省并无一兵之用。尚复成何事体。粤闽既有此习。其余各省。恐亦不免。著各直省督抚提镇、通饬陆路水师各营将弁、务须正己率属。不得仍蹈故习。经此次严禁之后。如将弁私食。即将该将弁揭参。如兵丁私食。即将该兵丁治罪。并将该管将弁议处。方为不负委任。若泄泄沓沓。故熊复萌。一经科道参奏。或经朕别有访闻。必将该管督抚提镇、从重惩处。决不宽贷。毋谓诰诫之不早也。将此通谕知之。　　

○谕军机大臣等、上年据御史冯赞勋奏、夷船私带鸦片烟土来粤。竟敢于附近虎门之大鱼山洋面、另设夷船囤积。称为鸦片趸。并有夷目兵船。名曰护货。勾通土棍、暗中包售烟土。呼为大窰口。奸商到店、与夷人议价立券以凭到趸交货。谓之写书。又有包揽走漏之船。名曰快鞋。其船星夜遄行。遇有巡丁追逻。竟敢施放枪炮。每年纹银出洋不下数百万。流毒无穷。禁烟土在驱逐烟趸。除私带当严治快鞋。快鞋既绝。又必严饬巡船。其在洋面交货者。在严拏土棍。并严禁各夷、于货船外不得另设船只。其或不遵。将该国货船一并驱逐等语。当降旨交李鸿宾等确加查核以除后患。旋据李鸿宾等奏到查禁鸦片烟章程。当经降旨准行。昨据禧恩等奏、广东沿海各营兵丁、尚有吸食鸦片烟者。以致临阵恇怯。徒糜粮饷。可见该督名为查禁。实未正本清源。殊为可憾。本日又据冯赞勋奏、请严禁弁兵吸食鸦片烟以肃营伍。已明降谕旨、令各督抚提镇实力查禁矣。朕思鸦片烟来自外洋。实聚于广东。欲清其源。必自广东始。卢坤曾任广东巡抚。自当熟悉情形。俟军务告竣到省。必须查明鸦片烟因何延入内地之由。即可大为防闲。为拔本塞源一劳永逸之计。冯赞勋两摺俱著钞给阅看。如有可采用之处。即著认真查办。傥另有正本清源之策。亦著卢坤熟筹妥议条奏。朕必见之施行。毋似李鸿宾苟且目前。全不以国计为重。一奏塞责。致贻远患也将此谕令知之。　　

○又谕、据御史冯赞勋奏、广西南宁府属之宣化县、所有道光制钱。较之乾隆嘉庆钱文。价值减至一半。竟有不肯使用者。缘地方官徵收钱粮。每银一两。从前折收制钱一千三四百文。近则折收一千八九百文至二千文不等。小民粜谷交易。所用钱文。原系新旧搀杂。州县任听丁书银号人等、朦混舞弊。所有道光制钱。一概不收。藉此刁难勒掯。以行其额外浮收之弊。民间因新钱不能交纳。相率禁用。远近成风。而各营兵丁、每月所领兵饷。致多窒碍苦累。查左江镇驻劄南宁、额兵二千余名。每月搭放不下二三百千文。似此故意勒掯。既多取于闾阎。复有碍于钱法。此皆地方官浮收病民之所致等语。地方官勒折浮收。已干例禁。况又多方刁难。致现行制钱。民间不乐使用。兵民交受其困。钱法不能流通。殊属大干法纪。著祁＜?土贡＞即确查该县徵收钱粮有无故意勒掯。并查明此外各地方官有无似此情弊。据实具奏办理。又该御史请饬各府州县、徵收时有愿折钱文交纳者。于开徵之先。按照时价合定每两徵收制钱若干文。一面通详抚司。一面出示晓谕。新旧钱文。兼收并用。责成该管道府就近查核。是否可行。著一并查明具奏。将此谕令知之。寻奏、查宣化县徵收钱粮。间有以钱折纳者。均按照时价。听从民便。新旧制钱。一概收用。实无刁难勒掯。各州县亦无似此情弊。其各营请领兵饷。随领随用。并无窒碍。至钱价长落。不能豫定。若于开徵时核定。遇有增减。转多争执。应请仍循其旧。得旨、依议妥为饬办。　　

○旌表逼嫁捐躯江西临川县民梅鼎元妻曾氏。　　

○壬寅。谕内阁、前因土默特等互争界址一案。交松筠驰往该处。虚衷勘断。定立界址。兹据奏、查明茂明安扎萨克台吉、及达尔汉贝勒等、所争土默特游牧。有乾隆年间原案原图。并所设堆记鄂博。旧址显然。松筠向该台吉等逐加指视。始各释然。心俱输服。著照所请、饬令该台吉等、按照旧定界址。各守游牧。无相侵越。至四子部落郡王伊什齐当游牧。南接土默特。北系达尔汉贝勒。共三旗地界。俱著查定界址。永杜争端。其土默特与锡哷图招延寿寺喇嘛游牧。亦著分设堆记鄂博。以清界址。即饬四旗一庙、永远遵行。该衙门知道。　　

○谕军机大臣等、据松龄等奏、酌议盘山等处行宫。裁撤允兵。那运陈设一摺。已饬该衙门知道矣。惟所有陈设。自应运赴热河分贮各库。至铺垫等件、著仍令各该处收贮。毋庸一并运往。其张三营、波罗河屯、什巴里台、中关、喀喇河屯、王家营、常山峪、两间房、行宫陈设。亦准运赴热河。此八处铺垫、仍著该处看管。并著松龄等、将此八处行宫、各绘一图进呈。但将院落房间、详细绘明。其装修隔断等件。著无庸并绘。将此谕令知之。　　

○命署正黄旗汉军副都统松筠、俟查办三旗地界完竣。即来京覆命。
  </div>
  <div class="pagination">
   <a href="清实录道光朝实录_page384.html">
    上一页
   </a>
   <span>
    ...
   </span>
   <a href="清实录道光朝实录_page380.html">
    380
   </a>
   <a href="清实录道光朝实录_page381.html">
    381
   </a>
   <a href="清实录道光朝实录_page382.html">
    382
   </a>
   <a href="清实录道光朝实录_page383.html">
    383
   </a>
   <a href="清实录道光朝实录_page384.html">
    384
   </a>
   <span class="current-page">
    385
   </span>
   <a href="清实录道光朝实录_page386.html">
    386
   </a>
   <a href="清实录道光朝实录_page387.html">
    387
   </a>
   <a href="清实录道光朝实录_page388.html">
    388
   </a>
   <a href="清实录道光朝实录_page389.html">
    389
   </a>
   <a href="清实录道光朝实录_page390.html">
    390
   </a>
   <span>
    ...
   </span>
   <a href="清实录道光朝实录_page386.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
