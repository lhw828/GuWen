<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 175 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 175 页/共 502 页</h1>
    <div class="content">
○以直隶军营出力。赏佐领关保、协领台禄、花翎。领催舒通阿等、蓝翎。余升擢有差。　　

○以闻警告病及移眷出境江苏布政使联英、降调江苏布政使倪良燿、苏州府知府钟殿选、下部严议。　　

○予直隶伤亡道员朱镇、阵亡护军校特克什布、外委吴玉祥、祭葬世职。　　

○免江南织造本年例贡品物。　　

○乙酉。上御乾清门听政。　　

○谕内阁、顺天府奏、请饬催旗租银两一摺。顺天府属应解旗租。前经户部奏令径行解部。以充军饷。该兼尹等屡次催提。各属解到之款。甚属寥寥。当此军需孔亟之时。岂容任令属员藉词延宕。著直隶总督即饬该署藩司、严催各属、迅速提解。并饬令造册详报顺天府、一体委员催提。傥再迟延致误军饷。即著严参。　　

○又谕、军营委员。必须才具优长、实心任事之人。方资得力。若带兵大员瞻徇情面。滥行留用。甚至将屡次获咎各员、及军营获罪、地方失事人等、任意保留。滥竽充数。不特糜费饷需。于事无济。且恐招摇生事。别滋弊端。著通谕统兵大臣。严查现在军营奏留投效文武员弁。认真甄核。择其材能可用者。方准留营效力。其余一概斥退。应回籍者饬令回籍。业经定罪发遣者即行发遣。断不准藉词再行渎请。以除积习而励军心。　　

○又谕、明谊等奏、哈密扎萨克回子郡王伯锡尔、呈请情愿捐输银两、以备军需。转行请旨。哈密扎萨克回子郡王伯锡尔、现在呈请情愿捐银五千两、以备军需。实出于至诚。惟军营所需银两现已敷用。该回子等藉此度日。所捐银两。毋庸赏收。以示朕嘉奖体恤回子之至意。　　

○谕军机大臣等、御史启文奏称、闻西便门外白云观等处庙宇、颇有外来形迹可疑之人、潜踪隐匿等语。现当巡防吃紧之际。畿辅重地。岂容奸宄溷迹。漫无觉察。著步军统领衙门、按照所奏、密派干员、严查究办。五城地面。庵观綦多。难保无奸民藏匿。潜相句结。并著联顺等、督饬所属。不动声色。严密访察。不准稍有疏懈。原片著钞给阅看。将此谕令知之。　　

○又谕、慧成奏、请饬琦善拨兵分驻扬州东路、并跟追败匪一摺。逆匪自前月二十六日、窜赴瓜州。叠次谕令琦善等严防扬州东面。并追剿瓜州贼匪。两旬以来。未据该大臣将剿贼情形、据实入奏。朕心实深焦急。此时逆匪全在瓜州仪徵一带。正宜乘其奔突未定。督兵进剿。慧成等兵力既单。且惊溃之余。岂能望其复振。该大臣统领全军。责无旁贷。务即先行设法收复仪徵。毋得株守扬州城内。徒以摉捕余匪。抚恤难民为词。拥兵不动。任贼远扬。至扬城抚恤事宜。应即责令地方官妥为经理。其瓜州一带贼匪。并著饬令陈金绶等、督兵追剿。扼要堵截。以遏贼匪分窜之路。将此由六百里谕令知之。　　

○又谕、上年前任太常寺卿唐鉴、呈进畿辅水利备览一书。朕详加披阅。于西北水利、言之甚悉。其水道各图。按照各府州县、条分缕晰。亦极详核。近年东南各省漕务疲敝。若畿辅地方、广兴水利。于国计民生。大有裨益。著桂良于直隶军务告竣时、悉心体察各属地势。酌度情形。派明干大员、前往履勘。妥为筹办。畿辅水利章程。本有成案可稽。前此屡兴屡废。总因地方官先存畏难之见。辄以一奏塞责。该督务须认真督办。切勿视为具文。致负委任。畿辅水利备览十二本。著发给阅看。将此谕令知之。　　

○以故三等子福珠隆阿子佐领海庆、袭爵。　　

○以大理寺卿龚文龄、为都察院左副都御史。仍留顺天学政任。詹事府詹事毓检、为大理寺卿。浙江布政使麟桂、为光禄寺卿。鸿胪寺卿齐承彦、为太仆寺卿。以安徽按察使毕承昭、为浙江布政使。候补知府恩锡、署安徽按察使。　　

○丙戌。谕内阁、向荣奏、攻剿金陵逆匪获胜一摺。本月初四日。向荣派已革提督福兴、游击张国梁、带兵攻朝阳门之左。总兵吉顺、明安泰等、带兵攻朝阳门之右。总兵秦定三、德安等、带兵从中路直攻贼营。是日自寅至巳、鏖战四时。毙贼三百余名。生捦十一名。割获首级五十余颗。此次向荣攻剿金陵逆匪。开放大炮。轰入城中。毙贼极多。复于城外斩获多名。剿办尚属得手。著该大臣即乘此声威。督率兵勇。并力攻击。以冀迅殄逆氛。毋得再事迁延。致干重罪。　　

○谕军机大臣等、和春、袁甲三奏、进援庐州、临淮无兵可拨、请饬大员驻守一摺。逆匪围攻庐郡。经江忠源防剿兼施。屡获胜仗。尚未解围。本日据舒兴阿奏、驰抵庐州冈子集地方。初次剿贼进仗。即获大胜。和春现亦前进赴援。计日当已赶到。现在庐州城外援兵云集。声势益壮。贼匪被剿奔突。难保不北窜临淮。该处为南北咽喉。现在兵勇单弱。且无大员统带。设有疏虞。所关非细。惟军情变幻靡常。难以豫定。著福济于行抵临淮时、探明庐州贼匪。如已被剿穷蹙。城围已解。自当扼守临淮。以防余匪纷窜。如庐州情形紧急。仍应带兵接应。不可拘执。著与舒兴阿、和春、袁甲三、悉心酌度。勿误事机。将此由六百里加紧各谕令知之。　　

○又谕、前因舒兴阿带兵赴援进剿。需饷孔亟。当令张祥河筹款解赴军营应用。昨已据覆奏、拨银四万两、委解在途矣。本日复据舒兴阿奏、粮饷由陕省拨运。是否能以接济。尚不可知。并江忠源城中亦无饷银。不得不早为虑及等语。皖省需饷孔亟。现当剿办吃紧之际。自应宽为储备。以期源源接济。著王庆云督同藩司再行迅速筹款。赶紧派委妥员、即日解赴舒兴阿军营。以济兵食。毋误要需。至京饷待用。亦甚紧急。该抚想已极力筹拨。现在能拨京饷若干。并捐输借徵各款如何办理。并著随时具奏。将此由六百里加紧谕令知之。　　

○又谕、向荣奏、请于苏省设立粮台总局等语。向荣军营粮台。本由江西委员承办。此时太平甯国等处、均未能安设粮台。自不若由江苏接办。呼应较灵。著怡良、许乃钊、即饬藩司陈启迈、于苏州省城设立总局。所有各省饷银。均解交苏州存积转运。俾得源源接济。并著另派道府大员。及酌留江西熟手数员。接办随营支放。其余江西各委员等、均著撤回。饬令赶办报销。以免轇轕。将此由六百里各谕令知之。　　

○又谕、逆匪围扑庐州。自十二月初七日后。未据江忠源续报。朕心实深悬系。本日据舒兴阿奏、已带兵行抵合肥县冈子集劄营。所派前队杨青鹤、郝光甲等、进仗业已获胜。又据和春、袁甲三奏、先将山东兵一千余名、令参将刘玉豹统带。同密云热河等兵、一并带往。于初八日、自临淮兼程赴庐。和春亦即带兵前进。此时谅均赶到。现在庐郡城外援兵大集。声势益壮。舒兴阿与和春、务须合力同心。乘胜进剿。并知照江忠源内外夹击。以期迅解城围。殄此群丑。万勿耽延观望。致误事机。舒兴阿所需饷银。前已谕令张祥河陆续拨解。并令户部筹拨。本日复谕王庆云赶紧筹解。以期源源接济。该督另片奏、行抵庐郡、不能折回颍州。并令金光筯扼守正阳关。自应如此办理。和春等奏、请饬漕督驻劄临淮。已谕福济酌量情形、相机进止矣。将此由六百里加紧各谕令知之。　　

○步军统领衙门奏议严禁抢掠章程。得旨。所筹俱是。总在稽查认真。又奏、京城各铺户。除夕祭祀。鞭爆络绎。系远年旧俗。应毋庸出示禁止。密令地方官早为起更。批。此等小节。原不必过于苛求。览汝等所办欲早些起更。众人岂不能早出饯□山戊不□。此一节亦不必。务期加倍镇静。勿涉琐屑。　　

○太常寺卿王履谦奏、稽查河口。请饬豫抚督率各属分勇协防。得旨。英桂远在信阳。焉能顾及。汝无别项公务。查河是汝专责。著随时筹办。并一面知照该抚。虽地方文武。汝亦可札饬。莫分彼此方好。　　

○以故一等子兆那苏图子保寿、一等男钟寿子鹤龄、各袭爵。　　

○以剿办安徽怀远土匪出力。赏参将钱朝举、花翎。守备戴世熙等、蓝翎。余升擢有差。　　

○以玩视河防。革知县张拱辰、典史张士浚、外委王照明职。发新疆效力赎罪。　　

○以江南军营出力。免已革知府陈景曾、发遣新疆。仍留营差委。　　

○予故河南彰德府知府汪根敬、入祀名宦祠。从巡抚陆应谷请也。　　

○予广东故户部郎中莫象年、湖南故举人胡嵩龄、入祀乡贤祠。从巡抚柏贵、骆秉章请也。　　

○蠲缓浙江仁和、钱清、曹娥、金山、黄岩、杜渎、青村、横浦、下砂头、九场、被水被风灶地新旧额赋有差。　　

○免直隶本年例贡食物。　　

○丁亥。谕内阁、载龄奏、请将容留奸匪之坛户、加等治罪。并请将太常寺堂属各官、分别严议议处一摺。天坛重地。理宜严肃。该坛户苗全有等、容留匪犯郭＜兴心＞、居住多时。实属藐法。该奉祀官漫无觉察。非寻常疏忽可比。据太常寺堂官奏参。仅请将奉祀官交部议处。并不自请失察处分。俱属非是。苗全有、苗保安、经巡防王大臣审讯。以枷责发落拟结。不足蔽辜。著再行核拟。加等治罪。所有奉祀官。著交部严加议处。太常寺堂官。一并交部议处。嗣后应如何严密稽查之处。并著太常寺妥议章程具奏。　　

○又谕、前因刑部题驳山西民人王长申、强奸王刘氏未成、致令身死一案。该州县仅拟绞候。罪名未协。并据文瑞奏参各情。当降旨、交该抚覆查。按律定拟。兹据恒春奏、亲提研讯。审明确情。该犯王长申、实有挟制窘辱情状。未便仍拟绞候。应即更正按律定拟等语。王长申、著即照该抚所拟、定为斩监候。秋后处决。该州县办理此案。于关系名节重情。不能详细研鞫。以致失出。该抚仅请议处。不足示惩。所有原拟罪名之崞县知县秦用宾、及审转之前任代州直隶州知州昌禄、均著交部严加议处。其委审之太原府知府吉祥、勘转之前署按察使冀甯道郭用宾、审题之已革山西巡抚哈芬、均著交部议处。　　

○谕军机大臣等、张之万奏、土匪抢夺贻害地方一摺。并请饬联庄练民。摉捕余匪等语。土匪抢掠。大为闾阎之害。平时地方官即应查拏。况近日逆氛未靖。贼匪所过各乡庄、惨遭蹂躏。岂容土匪复肆荼毒。若如所奏、天津河闲所属沧州、交河、盐山等处、向为盗贼枭贩渊薮。近因逆贼窜扰。愈肆横行。富户商民。均被劫夺。是土匪之害民。与逆匪等。地方何由安戢。著桂良督饬所属文武各员、实力严拏。尽法惩治。并将缉捕不力之员、严行奏参。毋稍姑息。至静海东南一带。沧州盐山等处各村镇。办理联庄。声势极为联络。现在逆匪被剿穷蹙。著该督知照胜保、一体饬令各该地方官、劝谕乡团。如有奸细潜踪。或逃匪匿迹。一律摉拏。并酌立赏格。有能协力拏缉者。即将该乡团等从优请奖。俾奸宄无从溷匿。而地方渐就肃清。原摺片钞给阅看。将此谕令知之。　　

○又谕、前因黄州一带、为皖豫要冲。关系江北大局。严饬吴文镕亲自统兵进剿。已据吴文镕将遵旨带兵出省各事宜、详细具奏矣。兹复据崇纶奏称、现值饷匮兵微。应先遣唐树义领兵进剿。俟兵饷充足。督臣再行亲往。乃吴文镕、任性偏执、匆促即行等语。崇纶、前以吴文镕闭城坐守参奏。此次奏报各情。何以自相矛盾。殊堪诧异。现在逆匪虽多半下窜皖省。若被我兵剿捕紧急。难保不由江路回窜楚北。吴文镕前奏带兵出省。自应遵照谕旨办理。著即赶紧渡江。亲赴黄州督剿。并著严饬唐树义等、迅速前往。水陆会剿。毋许少有迟误。其省城内外防守事宜。仍责成崇纶严密布置。毋稍疏虞。至所调荆州驻防兵二千名。已据吴文镕奏称、令升任凉州副都统魁玉、统带赴省。著即催令迅速赶到。协同防堵为要。将此由五百里谕令知之。　　

○又谕、据何绍基奏、四川省捐输广额名数未定、办理土匪、事涉两歧、并参将擅造关防、需索骚扰一摺。各省捐输广额。所以鼓励人心。山西、陕西、四川三省。首先捐有成数。尤应亟予恩施。俾士民知所向慕。四川奉到恩旨。据奏于五月间刊刻誊黄。何以迟至数月。未将各州县捐数多寡、按照部议、加广学额。经该学政咨询。该督何以不即作覆。且据称酉阳、忠州、夔州、绥定、俱系□山戊不□科并考。此时无凭加额。即须迟至三年。应试诸生、不免觖望。殊非嘉惠士林之意。著裕瑞、迅即饬司查明各州县捐数。应加广文武学额。一面奏闻。一面知照该学政遵办。现当办理借徵之时。尤当迅速出示晓谕。令该省士民知所感奋。毋再迟延。至拏办土匪。为安良急务。前经该督奏明、讯实后就地正法。降旨允行。并叠经通谕各直省一体办理。兹据该学政奏称、该督于六月闲、复饬各属拏获匪案、必须首夥在十人以外、法无可贷之犯十有七八者。始准照办。与前奏章程不符。用宽用猛。事出两歧。恐地方官讳饰消弭。得所藉口。匪党闻风、益滋胆玩。现当团练吃紧之时。难保无外来奸细、窥探句结。岂能以匪犯多寡、为办理之轻重。设地方官以解勘费繁、相率讳饰。养痈贻患。咎将谁归。著裕瑞仍遵前旨、饬属画一办理。以靖奸宄。至各省办理团练。均系绅民自为经理。不准官吏藉词勒索。兹据该学政奏、前任福建参将李万春、奉总督札谕、前赴酉阳。刊用戡定酉秀黔彭等处地方总办团练事务关防。行文地方官需索供应。传阅弓兵。复集绅民为筹薪水。以致人心不服。物议纷腾。且该员置产酉阳。挈眷而去。藉词团练。假公济私。似此贪劣之员。必应从严惩办。著该督即将李万春撤回省城。并查明该员需索骚扰实据。及擅用关防、藉端招摇情弊。严参治罪。不得稍涉回护。将此由五百里谕令知之。寻奏、李万春办团并无需索骚扰情事。惟刊用关防。实属不合。请交部议处。从之。　　

○又谕、前因俄罗斯夷使、赴库伦办事大臣衙门、呈递文件。欲求在上海地方贸易。当谕令怡良、许乃钊、妥为防范。如果该国船只、有来沪信息。即饬令回国。不可迁就。并由理藩院详细咨覆。兹据库伦办事大臣德勒克多尔济等奏、该国接到理藩院覆文后。又复具文呈递。仍恳进上海海口贸易。因思上海近日曾据奏报、有俄罗斯夷船遭风驶至海口一事。安知非该国贩货船只、藉词驶近内洋、希图通商。不可不严密稽查防范。著怡良、许乃钊、认真侦探。如果该国商人。竟有进口向该督等要求之事。即谕以五口通商。例归驻劄广东之钦差大臣管理。即西洋各国、现在上海贸易者。亦皆恪守广东原定通商章程。如该夷安静回国。固为妥善。傥坚执通商之说、必欲逗遛上海。即令前赴广东、听候查办。并著叶名琛详细体察俄罗斯欲赴上海海口通商、是何意见。该国近年船只。曾否驶至广东有恳求情事。此次该国具呈、屡求于上海通商。若勉强允淮。深恐别滋事端。此事甚有关系。著叶名琛等、妥速筹画。译出该国原文。著钞给阅看。前次译出该国原文。并寄怡良等谕旨。亦著钞给叶名琛阅看。将此由四百里各谕令知之。　　

○参赞大臣僧格林沁奏、逆匪思窜已久。必须日夜攻击。以期迅速成功。得旨。独流逆匪。若不赶紧灭尽。实有将来之患。朕亦甚为焦急。　　

○以呼伦贝尔总管魁福、为伯都讷副都统。　　

○戊子。谕内阁、军机大臣面奏、查出刊刻报本、内有未经发钞摺件。并将原摺及报本呈览。朝廷政事。俱有体制。凡内外臣工陈奏各件。其由内阁钞出者。例得宣示中外。至未经发钞之件。岂容任意传播。前据巡视五城御史凤宝等奏都城军备一摺。军机处并未发钞。何以外闲遽行刊刻。且字句闲多有增减不符之处。其由何人私自传钞。必应严行查究。著内阁查明具奏。并著巡视五城御史明白回奏。　　

○谕军机大臣等、据琦善奏、收复仪徵、分路防剿情形一摺。前踞扬城之贼。既已逃窜一空。现在又以收复仪徵空城入奏。并称江口贼船七八百只。既不驶入内河。又不向大江开行。究竟贼势欲往何处窜扰。奏报内均未声叙。该逆全股蚁集瓜州。分扰三汊河等处。琦善、陈金绶、若但知株守一隅。任贼肆扰。仍恐顾此失彼。所有三汊河以下至瓜州一带、应如何设法追击。即著琦善与陈金绶妥速筹商。亲督官兵、前往堵剿。前有旨谕令陈金绶带兵由东路剿贼。此时是否与琦善分路进兵。抑系同在一处。摺内亦未详叙。其天长六合一路。尤须拣调精兵。派员扼守。并著琦善迅筹布置。毋令再滋延蔓。仍严饬武庆于浦口一带、加意防守。以固藩篱。本日据慧成奏称东路需兵等语。此时有无官兵可分。该处是否尚需兵力。琦善既总统诸军。自应通筹全局。著仍遵前旨、由琦善相机酌办。傥有疏失。无论东西两路。琦善均不能辞罪也。将此由六百里加紧谕知琦善、并谕陈金绶、雷以諴、慧成、知之。　　

○又谕、据江忠源奏、连日战守各情。前经谕令舒兴阿、将所带之兵、分拨和春统带会剿。嗣据舒兴阿奏、行抵庐郡。即派前队进仗。业已获胜。现在和春由宿州前进赴援。计程应已赶到。朕思该提督久历戎行。颇能熟悉贼情。此时庐郡尚未解围。亟应迅图剿办。免致日久迁延。舒兴阿所带官兵。著遵照前旨。交和春统带。所有一切进剿机宜。即责成该提督妥速筹办。务与江忠源戮力同心。密筹布置。为内外夹攻之计。断不准稍涉延误。致失事机。舒兴阿著即将庐州后路扼守事宜、相度缓急。随时酌办。并就近与福济袁甲三互相知照。兼可以壮和春前路声威。所有各路赴援官兵。统归和春节制。如有不遵调遣者。即以军法从事。务期迅殄群丑。立解城围。以副委任。将此由六百里加紧谕令知之。　　

○安徽巡抚江忠源、奏陈五省合剿事宜。得旨。所筹之方略。足见汝谋国忠忱。盖分防则力单。一处挫折。各处怯懦。欲求蒇事。岂能速蒇。合剿则力厚。一军得手。诸军气壮。欲图净尽如反掌。分为三路。水陆并下。诚为不易之策。第恐各不统属。互相观望。从中再有疑忌者。以致满万之军。中途涣散。天下大局。岂可复问。现在独流之贼。克期可灭。然此事不可延缓。及早筹之为是。若直隶肃清。得缓我一步。则操纵由我。必可指日荡平。　　

○钦差大臣都统衔琦善、奏请将已革前任大理寺卿恒福、留营充当翼长。得旨。恒福著准其留营充当翼长。仍随时察看。若不知奋勉。即奏明治罪。　　

○缅甸国王孟顿、遣使表贡方物。免其来京。赏赉如例。　　

○以故一等侯图麟子穆辂、一等子奎文弟桂文、各袭爵。　　

○以湖南按察使陶恩培、为山西布政使。四川盐茶道清安泰、为湖南按察使。　　

○赏一等延恩侯鹤龄、委散秩大臣。　　

○赏吉林协领伊成额、副都统衔。为呼伦贝尔总管。　　

○以安徽庐州府守城出力。都司戴文兰、下部优叙。　　

○以克复江苏仪徵县城。免疏防知县都棨森、都司明福、守备姬祥林罪。　　

○以山西失守所属地方。革布政使郭梦龄、署按察使郭用宾、知州邓尔颐职。　　

○以江苏扬州带勇溃散。革参将师长镳职。发新疆充当苦差。　　
</div>
    <div class="pagination">
<a href="清实录咸丰朝实录_page174.html">上一页</a><span>...</span><a href="清实录咸丰朝实录_page170.html">170</a><a href="清实录咸丰朝实录_page171.html">171</a><a href="清实录咸丰朝实录_page172.html">172</a><a href="清实录咸丰朝实录_page173.html">173</a><a href="清实录咸丰朝实录_page174.html">174</a><span class="current-page">175</span><a href="清实录咸丰朝实录_page176.html">176</a><a href="清实录咸丰朝实录_page177.html">177</a><a href="清实录咸丰朝实录_page178.html">178</a><a href="清实录咸丰朝实录_page179.html">179</a><a href="清实录咸丰朝实录_page180.html">180</a><span>...</span><a href="清实录咸丰朝实录_page176.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
