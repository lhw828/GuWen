<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 420 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 420 页/共 505 页</h1>
    <div class="content">○以故科尔沁辅国公布彦图固噜克齐兄布彦巴哩克齐袭爵。　　

○添设江苏堰盱同知一缺。驻守长堤。改扬州府总捕同知为河务同知。仍兼管地方。从巡抚张之万请也。　　

○以湖南官军收复贵州岩门司等城出力。赏总兵官席启昭、于高胜、正一品封典。道员张自牧。副将席世长、廖德茂、参将蒋其顺、巴图鲁名号。游击刘得胜等花翎。通判李永玳等蓝翎。余加衔升叙有差。　　

○以湖南官军收复贵州镇远施秉等城出力。赏提督彭文兴、曹复胜、总兵官张祖恩、邓善端、一品封典。总兵官邓新梁、邓在仁、徐士松、副将欧飞林、唐步云、邓善居、都司李维清、巴图鲁名号。同知姜兴国、都司潘才喜等花翎。千总瞿定国等蓝翎。余加衔升叙有差。　　

○予贵州镇安阵亡参将陈永桢、都司王得忠、周占魁、守备彭景福、外委韦玖、祭葬世职加等。　　

○拨直隶司库银一万两。解交东陵永济库备用。　　

○拨直隶司库银二千两。修理隆福寺行宫。　　

○丁卯上奉慈安皇太后慈禧皇太后幸潄芳斋。侍午膳。　　

○追予山东各属阵亡殉难县丞高廷保等绅民妇女二千七百七十二员名口分别旌恤如例。　　

○戊辰。追予湖北各属阵亡殉难巡检余映奎等绅民妇女五十三员名口分别旌恤如例。　　

○己巳。谕内阁、德英奏遵查索伦领队大臣患病不能起程。图库尔奏、请假调理各一摺。索伦领队大臣图库尔患病未痊。著自三月二十日起。赏假两个月。赶紧调治。一经痊愈。即著懔遵前旨。速由关外取道驰驿前赴新任。毋庸来京请训。至此次＜??闲＞放图库尔领队大臣。系同治八年十月二十二日谕旨。据图库尔奏称、至今未接部咨等语。实堪诧异。著兵部将咨文如何迟延及有无遗漏之处。确切查明具奏。　　

○谕军机大臣等、英桂、王凯泰奏、察看道员人地不宜。遵旨撤回一摺。据称署台湾道黎兆棠到任已阅年余。治理地方。意见偏执。袒庇同乡。不洽舆评等语。黎兆棠业经该督等撤回。该道本系江西补用人员。即著文煜等饬令交代清楚。仍回江省。毋庸留闽。该员回江西后。并著刘坤一留心察看。据实具奏。另片奏、委定保接署台湾道员缺等语。台湾孤悬海外。兼有交涉事件。非为守兼优之员。不克胜任。定保于署理是缺。人地是否相宜。仍著文煜等随时察看。以重地方。将此各谕令知之。　　

○又谕、英桂等奏、逃犯结党起事。现在办理一摺。福建匪徒吴灦汉、前因犯罪发遣。竟敢逃回原籍。在浦城之旧馆地方结盟树党。句结斋匪游民。希图起事经地方文武往拏。复敢率众抗拒。伤害勇丁亟须严拏惩办。虽经英桂等派出员弁。捕获犯属匪党三十余名。惟逆首吴灦汉及头目林沅得等尚未弋获。英桂等现已咨商提督罗大春折回浦城。督率办理即著文煜、英桂、王凯泰、知照该提督赶紧驰回。督率派出各员弁。将该犯吴灦汉等严密查拏。务获究办。不准一名漏网。以期尽绝根株。仍一面分饬地方官。将各该处纸槽厂户及种山棚民。一律认真清理。并责令约束工人。不得容留匪类。以靖地方而遏乱萌。将此各谕令知之。　　

○又谕、金顺奏、回匪被剿求抚。现筹妥办一摺。通贵余匪。遁入纳家牐后。冀与纳万郭等匪党伺隙逃窜。叠被官军拦击。无路可逃。捦斩著名首夥多名。败匪溃奔入寨。穷蹙求降。金顺会商张曜。勒令此起回众尽缴马械。平毁寨墙。若能悔罪输诚。将藏匿器械缴清。听受约束。即著该署将军等分别妥为安插予以自新。傥敢怙恶不悛。心怀疑贰。仍即督兵痛剿。毋留余孽。甯灵西岸回务。金顺与张曜会商办理。总当分别良莠。相机剿抚。不可草率了事。其投出灵州回民二百余名。金顺已遣令东渡。由该地方官收管安插。著左宗棠饬令刘锦棠黄鼎。遇此项回民抵籍。即劄行该管地方官随时箝束。妥筹安置。毋令失所。免致滋生事端。金积堡攻复后。左宗棠究从何路移营。作何布置。河狄匪势若何。如何设法进剿。该大臣自应统筹全局。将贼匪次第荡平。何以日久尚未奏及。殊深廑系著即将筹办情形。据实具奏。不得稍涉迟回。致负委任前据福济等奏、拏获贼探成娃子。系甘肃平番县人。寄居肃州。据供同治八年。杨军门与回回讲和。上年八月内。回匪十人。持杨军门票出来贸易。随后出来五百人。又有穆姓二人。持杨军门印票。赴将军公旗下贸易。后跟贼三百多人等语。所称杨军门是否即杨占鳌。有无此等情事。著左宗棠查明具奏。将此由五百里各谕令知之。　　

○予甘肃纳家牐阵亡游击尚清兰、守备秦得银、把总吴天恒等、祭葬世职加等。　　

○庚午。陕西巡抚蒋志章奏汉中镇总兵李辉武奉调征黔。所遗南路宝鸡等处防务。经提督刘铭传饬派唐定奎分营填扎。与延安防兵联络一气。得旨、陕北沿边各要隘。著饬带兵员弁严为戒备。毋稍疏虞。其招集安抚各事宜。并著檄饬该府州县妥为经理。以靖地方。　　

○辛未。以望雨仍殷。上诣大高殿祈祷行礼。　　

○遣惇亲王奕誴诣时应宫。恭亲王奕?诣昭显庙。醇亲王奕譞诣宣仁庙。孚郡王奕譓诣凝和庙。拈香。　　

○谕内阁、李鸿章奏、拣员升补要缺知府。并遣缺知府另行拟补一摺。据称天津地处海疆。知府员缺紧要马绳武署任以来。办理妥协。请准以该员补授等语。天津府知府。著准其以马绳武补授。嗣后不得援以为例。前经＜??闲＞放之天津府遗缺知府裕长。即著照所请补授大名府知府。　　

○谕军机大臣等、恩承等奏、会勘永陵河工。按照原估应修处所。量为增改。开单呈览一摺。永陵草仓苏子二河各工。既据奏称按照原估做法。相度现在形势。量为增改。可保盛涨冲淘等语。均著照所拟妥筹办理。其应行增穵引河一道。攩水坝二道。并著一律兴办。恩承、温葆深、都兴阿、务当悉心会商。认真经理。以期工堪经久。饷不虚縻。其续行添改工程。估计尚不敷银七千九百余两。现赴盛京户部先行支领银二千两。其余银两。工竣再行找领。即著照所请行。将此各谕令知之。　　

○又谕、成禄奏、头起官军分扎关外。并筹办后路情形一摺。成禄所派头起出关兵勇分扎敦煌二营。玉门一营。去冬已抵防所现在关外附近地方是否安靖。著成禄饬令游击李天和等、与安西玉门原驻各军联络声势。互为应援。以资防剿。上年窜扰甘郡之贼。于十一月初闲折回东去。而自山丹至镇番一带。贼踪出没无常道路不通。且西甯之贼。常赴北套掳粮。是兰州以西。贼仍行滋蔓左宗棠务当统筹全局。一面进兵河狄。一面派军由西路绕截。毋令贼匪向甘凉远窜。致追剿又形棘手。上年贼匪阑入山丹。围攻甘郡。杨占鳌拥兵自卫。闭关株守。以致城外地方悉遭蹂躏。著左宗棠将该提督贻误情形。查明具奏。成禄现在驻扎高台。著督率兵勇认真训练。遇有贼踪窜近。随时实力堵剿。毋稍松懈。吉林黑龙江官兵。现在无可调拨。该提督当就现有兵力。相机布置。另片奏、署高台县知县秦德钧、因奉委赴肃州查办事件。行至南山马营冈地遇贼被害。殊堪悯恻。著交部照例议恤。并著左宗棠遴员接署高台。以重地方。此股匪徒。究从何处窜至。现又窜往何方。著一并查明具奏。将此由六百里各谕令知之。　　

○以内阁学士讷仁为繙译会试正考官。理藩院右侍郎广寿为副考官。　　

○壬申。谕内阁、本月二十五日。钟端郡王安葬园寝。著派孚郡王前往代朕赐奠。　　

○又谕、德英奏、遵查擅议招恳之蒙古协理台吉等官据实参奏一摺。杜尔伯特署扎萨克协理台吉那逊乌尔吉等。将该蒙古旗荒擅议招垦。希图渔利。经德英及该盟长叠次阻止竟敢抗不遵依。仍恳德英代为奏请招垦实属悖谬。署扎萨克协理台吉那逊乌尔吉。色德恩霍尔察毕里克图、均著革职永不叙用。　　

○以正黄旗蒙古都统载容署正黄旗领侍卫内大臣。镶红旗汉军都统奕劻署镶蓝旗汉军都统。　　

○癸酉。闽浙总督英桂等奏、遵查延建邵道钟禄并无劣迹。得旨、仍著随时察看如果不能胜任。即行奏参。不得稍有含混。致误地方。　　

○甲戌。谕军机大臣等、吴棠奏、派队赴黔。留兵以守川边。并＜??闲＞练绿营情形一摺。前因曾璧光等奏、黔省兵力不敷。当照所请调李辉武一军前往助剿。兹据吴棠奏称、该军扼守汉南。三载以来。边境赖以稍安。若全行撤去。难资缓急。请留二营驻扎陕甘交界之大安驿。以固川边。其余三营。仍令赴黔等语所奏自为兼顾蜀境起见。即著照所拟办理。至所称调往之三营。先给两个月饷银。解交李辉武料＜??闲＞启行。并请将以前欠饷。仍由川省酌补。以后月饷。即归周达武于各省协饷内均匀拨放等语。该军向食川饷。无论在陕在黔。于川省同一支应。并未额外添饷。且黔省兵饷正苦不足。若令李辉武所部。由该省匀拨月饷。势必愈形支绌。著吴棠仍遵前旨。将该军月饷照常筹解。不得意存推诿。并著饬令李辉武统带所部三营。迅速起程。曾璧光周达武、俟该军到黔后。即行酌量添募。归并统带。藉资调遣。其陕南一带。已据刘铭传、蒋志章、先后奏报。调派唐定奎等营分扎宝鸡等处。仍著饬令在防各军。与川省所留两营。联络声势。严密扼守。以固边防。川省绿营。既据吴棠奏称、＜??闲＞练整顿。可得精兵九千余人仍著随时勤加训练。悉成劲旅。不得徒托空言。有名无实。将此由五百里谕知吴棠、蒋志章、曾璧光、刘铭传、并传谕周达武知之。　　

○又谕、文麟等奏、安集延回酋递送档子。乌城逆回投顺安集延。逆首马仲由乌城递禀乞抚各一摺。安集延怕夏围攻番城。剿败回匪。该怕夏如果为国出力。何以呈递档子内。并无投诚交城之语。且将该城汉民概令薙发。发往南路。不知安插何地。该怕夏现在城外安营穵濠。派拨缠头看守城垣。其为希图占踞地方。显而易见。且偪令乌城逆回投顺。并将马仲放给迪化总头目。实属包藏祸心文麟等现拟设法羁縻。给与谕帖。饬令投诚交城。亦不能不权宜办理。但须慎之又慎。严密防维。不可稍涉大意。致为该怕夏所给。参将白世泰回营后。即将所探安集延及乌城确实情形。迅速具奏。勇目徐学功等所带练勇。各卫身家。不肯从贼。洵堪嘉尚。自应收留拊循以固众心。即著照文麟等所筹。妥为办理。该办事大臣等现令孔才带领马队。驰赴西路。收复奇台等处。即著饬令统率所部。迅图攻拔。并密探吐鲁番军情。豫筹防范。文麟等给该怕夏帖内。有拟据情奏请破格施恩。将怕夏从优奖励。一俟钦奉谕旨。即送交怕夏恭阅等语。而摺内于此节如何办法。并未声叙。著文麟等将办理情形妥为筹画。仍一面奏闻。索焕章病故。是否确实。怕夏是否安集延回酋名目。抑系人名。并著一并具奏。文麟等续报马仲具禀投诚。现令乌仁泰等传谕马仲。会同妥得璘及头目等同赴孔才营中。带领来哈等语。马仲如果真心投诚。自可因势利导。酌量办理。若观望不前。即属心怀叵测不可轻率议抚。委员等禀词。亦未可轻信务须妥慎筹办。成禄当静听文麟办法。悉心会商。毋得冒昧从事。致涉两歧。将此由六百里各谕令知之。　　

○以三品顶带已革直隶总督刘长佑为广东巡抚。未到任前。仍以两广总督瑞麟兼署。　　

○以广西布政使康国器暂护巡抚。予故署广西巡抚广东巡抚李福泰祭葬如例。　　


大清穆宗继天开运受中居正保大定功圣智诚孝信敏恭宽毅皇帝实录卷之三百九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十年辛未。四月乙亥。谕内阁、杨昌浚奏、省城及各府属叠遭风雹。坍损房屋并压毙人民春花受伤等语。本年二三月闲。浙江省城猝遭暴风雨雹。倒塌民房压毙人口。余杭县风雹尤甚。衙署仓廒民房均有坍塌。春花闲有受伤严州金华绍兴湖州各府。亦各被风雹。山阴会稽二县。并坍塌庙宇民房。伤毙人口。此次风雹猛烈。地方民人猝受灾伤。殊深轸念。著杨昌浚饬令。各该地方官查明被灾轻重情形。妥为办理。坍损庙宇官房。分别委勘估修。如有倒坍民房无力修复及压毙人口。著量予抚恤。其春花受伤较重之处。并著查明暂缓徵收。以纾民力。　　

○又谕、瑞麟奏、绅民剿匪守城出力。援案请加学额一摺。广东连山连州归善陆丰德庆开平鹤山恩平花县饶平等厅州县地方。前曾被匪窜扰。该处绅民捐赀练勇。随同官兵防剿力保危城。实属深明大义敌忾同仇。著照所请。将连山连州归善陆丰德庆开平鹤山恩平花县饶平等厅州县文武学额永远加广各二名。用昭激劝惟该省学额。历次加广甚多。若再陆续奏请。未免太滥。嗣后绅民出力请奖。著不准援案请加学额。以示限制。　　

○又谕、前因记名提督金运昌委员邓瑞品。在阿拉善旗采买粮石。拷打市民。纵勇抢掠当经谕令左宗棠查明惩办。兹据查明具奏委员邓瑞品即邓瑞徵。虽查无拷打纵掠情事。而奉委采买粮石。并不与协理台吉阿布俚和衷商办。又不能约束勇丁。致令滋事。实属任性妄为。且该委员前在甯夏办粮。藉端招摇。短欠粮价。迨经绅民控告。始行交清。尤为贪鄙。分发两淮盐大使邓瑞徵。著即革职永不叙用。其所得补缺后以知州用并戴蓝翎保案。一并撤销。并不准投效军营。以昭儆戒。　　

○谕军机大臣等、前因袁保恒奏、西征协饷积欠过多。请旨严催。当谕户部速议具奏。兹据奏称、查明除江西闽海关两处新旧协饷埽数解清外。山东欠解原拨左营饷银二十九万两。豫师饷银九万两。山西欠解原拨左营饷银七十五万九千余两。穆营饷银六十五万五千两。豫师饷银一万四千两。河南欠解原拨左营饷银一百十六万七千余两。穆营饷银十五万两。豫师饷银九万两。湖北欠解续添陕甘饷银七十七万两。穆营饷银五十六万两。浙江欠解续添陕甘饷银一百十三万两。福建欠解续派陕甘饷银八十四万两。湖南欠解原拨左营饷银四十七万余两。安徽欠解续添陕甘饷银三十四万两。四川欠解穆营并米价银一百六十六万两。江苏欠解续添陕甘饷银六十四万五千两。专协陕西饷银三万两。两淮欠解豫师饷银五万三千两。广东欠解原拨。左营并续添陕甘饷银七十六万两。专协陕西饷银五十五万两江汉关欠解专协陕西饷银三万两。粤海关欠解专协陕西饷银九万两等语。甘省各军。饷需极形缺乏。亟应速筹接济。著各该督抚监督迅将原拨续拨陕甘各月饷。按月如数解清。不准稍有蒂欠。其向有积欠并提拨未解之省。并著该督抚等严饬司道。陆续筹解清完。甘省军务。现在较为得手。傥饷需缺乏必至停兵待饷。贻误戎机。如各该省任意迟延。著袁保恒查照同治八年奏案。开具各省欠解成数。知照左宗棠。查取各该督抚司道监督衔名。即行分别奏参。将此由五百里谕知曾国藩、文煜、英桂、李瀚章、吴棠、瑞麟、张之万、英翰、丁宝桢、何璟、李鹤年、王凯泰、杨昌浚、郭柏荫、刘昆、并传谕袁保恒、张树声、崇礼知之。　　

○又谕、左宗棠奏、南路官军。截剿窜匪获胜一摺。河州回匪。分窜巩秦各属。叠经官军击败。逆首张运漋、沙母驴子等、均毙于阵。匪党歼除殆尽。另股回匪。由成县扰及阶州。亦经邓光耀等击退。此次由安定南犯之贼。不过千余。而分支狂窜。势颇慓悍。诚恐该逆先以小股尝试。继将大股出窜。以图一逞。左宗棠现调刘明灯所部八营。进扎马营监。以向安定。徐文秀拨所部四营。由静甯州延扎会甯。并挽运军粮。以规进取。著即妥筹布置。克日进兵。以期节节埽荡。前据左宗棠奏称、抚回李德昌求赴河州晓谕。近日该处情形。究竟若何。该大臣务当相度机宜。速筹攻剿。断不可任其观望迟回。致堕缓兵之计。金积堡收复后。北路有无余孽潜藏。应否留兵驻扎。并如何调派各营分投西进之处。均著详悉奏闻。将此由五百里谕令知之。　　

○以甘肃攻克金积堡贼巢出力。赏提督章合才、萧章开、何作霖、陶定昇、李云贵、白玉翎管各一支。白玉搬指各一个。玉柄小刀各一把。大荷包各一对。小荷包各两个。余虎恩正一品封典。熊有常、易致中、谭拔萃、李占椿、藩运璋、谭上连黄马褂。喻执益等下部优叙。　　

○丙子。孝端文皇后忌辰。遣官祭昭陵。　　

○谕内阁、倭仁奏、病久未愈。请仍准开缺一摺。倭仁著再赏假两个月。无庸开缺。并著赏给人薓六两。以资调理。　　

○赏会试年老举人陈缄等六十三人司业编修检讨学正职衔有差。　　

○丁丑。谕军机大臣等、定安奏、拨队填扎缠金。腾出马队西进。谨陈筹办情形一摺。前因定安军营马步各队陆续撤回。谕令该将军于金运昌所部到营后。妥筹调派。以便腾出萨萨布马队赴乌援剿。兹据定安奏称、甯夏平罗一带。渐次肃清。无须添兵助剿。惟灵州等处需兵驻守。现令金运昌督饬全军。仍扎灵州。以资镇摄。其缠金地方。已饬刘廷于所部五营内先行抽拨一营。就近赶赴缠金驻扎。腾出萨萨布马队。克日起程等语。所筹均尚周密。即著定安妥为办理。毋误事机。至萨萨布各起马队官兵一千二百余员名。定安前议。拟令取道乌喇特旗径赴乌城。现因查探该旗荒沙戈壁。并无人烟村落。驼马雇觅维艰。军行不易。拟仍由归化城赴十八台。归军台大路行走。亦是正办。即著定安传知萨萨布。督队暂扎茂明安等旗境内。相机进发。文盛前奏、宣化官兵。全数出口。大同官兵。约于四月二十四日亦可走毕。其续调直隶一军。即令接续启行等语。仍著文盛妥为应付。催令依次前进。一俟各军全行出口。即知照定安。督催萨萨布一军接踵西行。毋稍迟误。将此由四百里各谕令知之。　　

○戊寅。谕军机大臣等、杜嘎尔奏、到营日期。及军务地方大略情形一摺。杜嘎尔已于四月初三日。督带马队。驰抵哈尔尼敦台站。惟马匹疲□□穴八又□。水草缺乏。蒙古生计维艰需用各物。皆难应手。该副都统现在贡鄂博地方移营暂驻。著即咨商福济等、将需用驼马牛羊等件赶紧催解。以应要需。福济、荣全、锦丕勒多尔济、务即檄饬各蒙古台站。设法应付。毋得袖手旁观。置之不顾。苏彰阿抵乌后。即著福济等饬令扼要防堵。遇贼即击。并将在城各官兵实力整顿。以资得力。军行粮食最为紧要。该官兵裹带行粮。转瞬即将罄尽。亟应源源接济。著文盛饬令口北道广为购办。陆续运解。该都统前奏派参领毕都里业接办转运事宜。著即饬令该参领实力督催。毋稍稍迟。前据定安覆奏、归绥设局采买米面。由苏木台站运送十八台。并著速为办理。不可稍涉迁延。其宣化大同官兵。现已先后出口。所有该两军粮饷。并著李鸿章、张树声、饬令承办之员。速筹应付。军士远道出征。朝廷深为廑念。务使军食无缺。方可责以用命。谅该将军都统督抚等必能迅速筹办也。前谕李鸿章续调直隶官兵一千名。前赴库伦。究竟曾否调派。何人统带。定于何时起程。著该督即行奏闻。将此由六百里谕知李鸿章、定安、福济、荣全、锦丕勒多尔济、文盛、杜嘎尔、并传谕张树声知之。　　

○礼部以繙译会试中额请。得旨、京旗取中一名。驻防取中三名。　　

○己卯。谕军机大臣等、穆图善、豫师奏、击退平番窜匪。会商布置情形一摺。甘肃平番县境。于本年二月闲。有肃州投诚陕回一千数百名。由成禄派员护送。前往米拉沟。据原解委员声称。定期十日。仍由米拉沟折回赴肃。乃逾期仍未折回。忽报米拉沟有陕贼多人。四出杀掠。复于金家泉等处滋扰。先后经豫师派兵击剿。毙匪甚多。该匪现已分窜入山。即著豫师饬令派出各营。分投摉捕。认真扼堵。务将此股贼匪悉数歼除。平番防勇无多。并著左宗棠、穆图善、抽调劲旅。协同防剿以资厚集。原赴米拉沟陕回尚未折回。现在滋事之匪。是否即系此项回众。且该陕回等现须在肃安插。何以先送至米拉沟。既须由米拉沟折回肃州。何以原解委员。又不在平番守候。其办理详细情形。何以不先期知照穆图善等。著成禄据实奏闻。并一面妥为办理。毋令贻害地方。甘凉一带。该将军等已饬杨占鳌、王仁和、一体防范。即著随时檄令该提督等认真扼守。不可稍涉疏虞。碾伯一带贼股。亦当檄令巴扎果莽等处团勇。合力兜捕。保卫地方。将此由五百里各谕令知之。　　

○以大学士瑞常、户部尚书宝鋆、刑部尚书全庆、工部尚书毛昶熙、都察院左都御史庞钟璐、户部左侍郎延煦、兵部右侍郎黄倬、都察院左副都御史刘有铭、为殿试读卷官。　　

○以阻挠堤工。湖北在籍道员陈相清革职讯办。　　

○庚辰。策试天下贡士李联珠等三百二十三人于保和殿。制曰。朕寅绍丕基。抚临寰宇。默荷上穹垂佑。列圣诒谋。兢业敕几。日慎一日。承两宫之训迪。期四海之乂安。深淮诚意正心之要。通经致用之方。何以崇实而黜华。何以兴贤而致治。集思广益。冀于实政有裨。兹当临轩发策之时。悉心咨访。尔多士其敬听朕命。人心道心之训。肇自虞廷。帝王所以与天下相见者心也。书所谓享天心。肩一心。盖彻上下之义也。心之用主乎敬。尧典一篇。始终皆曰钦。即至于元首股肱。赓歌喜起。而犹勖以钦。此传心之功效也。禹之祇台。汤之圣敬。文之小心。武之执竞。足相证明后世如唐太宗之帝范。范祖禹之帝学。其言有可采欤。真德秀大学衍义。仅及修身齐家而止。何以不言治平。而明邱浚补之。能约举其要欤。自汉以来。儒者相传。但言五经。而唐时立之学宫。则云九经九经者三礼三传分而习之。故为九经也。其刻石国子学。则并孝经论语尔雅而言。其增益果在何时。唐太宗诏颜师古考定五经。颁于天下。又以儒学多门。章句繁杂。诏孔颖达诸儒。撰定五经义疏。能分析其义欤。至义疏之外。先儒之说。有足羽翼经传者。能略言其目欤。书曰。慎乃俭德。传曰。俭德之共。自古帝王。未有不以节俭为天下先者。帝尧茅茨不翦。帝舜甑盆无膻大禹卑宫。文王卑服。尚已。嗣后惟汉文帝躬行俭德。遂成富庶之业。享世长久。他如晋武帝隋文帝亦称克俭。而行政或未尽合宜。其故安在。国俭国奢。由于上之所示。山枢蟋蟀之风。最为近古。今则服食器用。竞为美观。士庶多踰礼之嫌。闾阎鲜盖藏之实。果何由力戒浮华。而使风气日臻朴茂欤。古之用人。德行为首。才能次之。虞廷载采。亦有九德。周礼宾兴。惟以三物。法至善也。两汉以来。刺史守相。得专辟召之权。魏晋而后。九品中正。得司人物之柄。行之果能无弊欤。至隋始以科目取士。唐制设科虽多。而明经进士。尤为得人。宋时司马光分路取人之说。主均额以息奔竞。欧阳修但务择人之论。主核实以免缪滥。二者孰是。至光欲以十科取士。朱子又欲分年试士。其目安在。苏轼之议经义试士。刘敞之议贤良方正。亦有可采欤。夫建中以立极。稽古以右文。崇俭以化民。任贤以立政。皆致治之宏模。绥猷之极则。尔多士服习有年。对扬伊始。其各陈谠论。毋泛毋隐。朕将亲览焉。　　

○谕军机大臣等、刘岳昭、岑毓英奏、剿退川省蛮匪。疏通关井饷道。现饬筹办江防一摺。四川蛮匪。自袭踞求雨堡后。分窜云南之大关永善各地方。阻塞关井饷道。经刘岳昭等饬令总兵李家福等、派副将刘奇义游击曹世贵各军。分赴大关永善迎击。斩馘甚夥。大关之贼。退窜筠连宜宾边境。川军迎头截击。复经滇军尾追。歼灭殆尽。永善官军攻克求雨堡。并复蒋家沱等处调卡。境内肃清。饷道均已疏通。剿办尚属得手。惟蛮性出没无定。亟应整顿江防。以杜回窜。著刘岳昭、岑毓英、督饬李家福等、严饬沿江文武。修筑碉卡。置备战具。并檄刘奇义率勇扼隘口。会同原设兵练。实力梭巡。毋得稍有疏虞。现在滇省东南各属次第底定。迤西大理一带。贼势如何。亟宜乘机规复。应由何路进兵之处。并著该督抚悉心妥筹办理。迅速具奏。将此由五百里各谕令知之。　　
</div>
    <div class="pagination">
<a href="清实录同治朝实录_page419.html">上一页</a><span>...</span><a href="清实录同治朝实录_page415.html">415</a><a href="清实录同治朝实录_page416.html">416</a><a href="清实录同治朝实录_page417.html">417</a><a href="清实录同治朝实录_page418.html">418</a><a href="清实录同治朝实录_page419.html">419</a><span class="current-page">420</span><a href="清实录同治朝实录_page421.html">421</a><a href="清实录同治朝实录_page422.html">422</a><a href="清实录同治朝实录_page423.html">423</a><a href="清实录同治朝实录_page424.html">424</a><a href="清实录同治朝实录_page425.html">425</a><span>...</span><a href="清实录同治朝实录_page421.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
