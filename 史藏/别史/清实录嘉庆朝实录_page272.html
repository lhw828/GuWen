<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 272 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 272 页/共 523 页</h1>
    <div class="content">

大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十三年。戊辰。十二月。丁未。谕内阁、据汪志伊常明奏、湖北荆宜施道邱勋病故出缺、请将试用道胡鏻补授一摺。向来外省道府请旨缺出。例应由内开单奏请＜闲＞放。概不准在外保题升补。定制綦严。近因各省督抚遇有请旨之缺、辄以捐纳分发候补人员、开单请＜闲＞。与例不符。特准御史陆言等所奏、交吏部申明旧例。议定章程。如再有违例保题、及专摺奏请者。将该督抚予以处分。乃该省现出有荆宜施道请旨一缺。该督抚竟特保胡鏻一人、专摺请＜闲＞。实属不合。胡鏻本系已故刑部尚书胡季堂之子。由荫生加捐道员。年齿尚轻。于吏事亦未必即能练达。该督抚何得意存市恩。辄将伊保奏。致启幸进之渐。所请著不准行。汪志伊、常明、著传旨申饬。并交部议处。　　

○又谕、据长龄奏审明一家九命重案一摺。此案李五十八、与王刘氏通奸。以致酿成多命。情殊可惨。该犯复于刘勇多、王刘氏、死后割取头颅。希图装点因奸被杀。淫恶已极。设使该犯其身尚在。按照杀死一家数命。即予以凌迟。亦属罪所应得。乃该督奏称、李五十八业经自缢身死。已伏冥诛。应毋庸议。办理尚觉轻纵。李五十八、即著戮尸示众。以昭炯戒。　　

○又谕、此案李松生、心疑李若会唆使王老九到伊门前詈骂。欲寻李若会理论。经伊母老秦氏拦阻不听。随至李若会门首。将其大门掷损。维时李若会之妻秦氏在内嚷骂。李松生声言赴官控究。欲使秦氏拖累出丑。秦氏因闻控官畏惧、投缳殒命。伊母老秦氏闻知。以李松生不听教训。致酿人命。抱忿自缢。该部照依子孙违犯教令以致父母抱忿轻生自尽例、拟以绞候。固属按律办理。但李松生因不遵母教、威逼李秦氏身死。已属逞忿酿命。复致老秦氏抱忿自缢。情罪尤重。秋审时亦必予勾。李松生著改为绞决。即行正法。以昭炯戒。　　

○谕军机大臣等、汪志伊等奏、拏获买存护道榜文经卷各犯、现在审办情形。摺内据称、此项榜文经卷、刊有板片、恐其辗转售买、愚民误行收存者尚多、现在通饬各属、留心访查追缴等语。所办尚未妥协。地方胥吏。一有查办之事。往往恐吓乡愚。乘机肆扰。今该督抚将追缴经卷一事、通行饬属访查。则胥吏等正可藉此为名。势必将本有经卷之家、得钱卖放。其本无经卷者、任意搜索。百计讹诈。民闲被其扰累不堪。渐形忿激。岂不虑滋生事端。从前该省因查拏邪教一事。办理过紧。以致滋衅。汪志伊等岂无闻知。所有查缴经卷。著该督抚等毋庸饬属访查追缴。惟当多出告示。广为晓谕。使民闲自行呈缴销毁。即愚民等有匿不销缴者。亦可出示谆劝。但不得妄事查拏。致涉纷扰。　　

○以故三等公保宁子庆祥、袭爵。　　

○以故青海额鲁特郡王索诺木多尔济子车琳端多布、袭爵。　　

○赏还降级留任总管内务府大臣英和、阿明阿、和世泰、二品顶带。苏楞额、常福、三品顶带。　　

○旌表守正捐躯江西兴国县民妇刘廖氏。四川渠县民高怀相妻熊氏。　　

○戊申。谕内阁、温承惠奏、清查敖汉垦地民人、分别办理一摺。蒙古台吉等、专恃游牧为生。所有厂地。例禁台吉民人私相授受。自嘉庆五年、查勘定界。免其驱逐。不准续将地亩出租。兹据该督查出五年以前占种、漏未立桩。及五年以后增添典赁各地户。尚复不少。现经该督饬令该地方官、详查酌办。或补行丈量。归于纳租地户。或将欠项令其自行清理。或彻地撩荒以儆将来。惟民人等私开耕种。亦由蒙古贪得银钱、私行出租所致。著理藩院即行知敖汉盟长、及扎萨克、转传各台吉等、经此次查办之后。毋得再开一陇。添居一人。傥仍有不遵例禁、私相授受。将来或又以欠项不清、恳请驱逐。除将该民人照例惩办外。仍将各台吉等一体究治。不少宽贷。　　

○又谕、钦差大臣、仰承＜闲＞命。赴各省审办案件。理宜秉公持正。洁己为先。一切夫马供顿。应从＜闲＞约。地方大吏、自揣果无瑕疵可指。设遇钦差有纵恣勒索情事。原当据实揭参。岂可私行结纳。转相馈遗。乃近年广兴出差河南、山东。供出阮元曾送过公帮银一千两。齐布森等曾送过公帮银二千两。长龄曾送过银三百两。此在广兴贪污狼籍。其所得自尚不止此。而地方官吏、辄相率攒凑帮费。任意苞苴。此风实不可长。阮元、齐布森、长龄、均著交部议处。此内公帮各员亦著查取职名。交部议处。寻议上。得旨、吏兵等部议处馈送广兴银两之长龄、阮元、齐布森等、均请降三级调用、毋庸查抵一摺。系属照例办理。但伊三人获咎情节。亦微有不同。长龄、阮元、彼时俱系巡抚。身任封疆大员。固不应有馈送钦差之事。惟系出自己赀。以尽朋情。尚可托词馈赆。其咎稍轻。长龄、阮元、均著加恩改为降四级留任。至齐布森前在河南职任藩司。乃于众人攒凑银两。伊首先出名馈送。尤属不合。齐布森人本平常。著实降一级。作为头等侍卫。留于库尔喀喇乌苏领队大臣办事。仍带降四级留任。　　

○以故一等侯额勒登保子哈朗阿、袭爵。　　

○旌表守正捐躯安徽泾县民王伯振妻李氏。　　

○己酉。以皇次子旻宁行成婚礼。赐宴如仪。　　

○庚戌。旌表守正捐躯四川巴县民刘文诰女长姑。　　

○免云南各铜厂旧欠银。　　

○辛亥。谕内阁、阎泰和奏、请定各衙门办事章程、以免稽延一摺。各部院衙门议奏事件。该堂官等、自应集思广益。和衷共济。按其情节。斟酌允当。或有意见不同之处。原准两议。何得因往复商搉。稽迟时日。致多积压。嗣后各堂官务宜公同会议。其承办司员具稿呈堂。或一时未能定议。自可再行熟商。若有意见参差、坚不画诺者。即著两议具奏。候朕裁夺。不得仍前辗转驳商。日久宕延。贻误公事。将此通谕知之。　　

○谕军机大臣等、本日吴熊光覆奏、前此降旨询问各情。据称、此此＜口英＞咭唎货船开舱、系在夷兵开帆之后、该夷商等央恳洋商、转求常显、经常显告知吴熊光、始派员前赴黄埔察看情形、见该夷商数百人情词迫切、至于泪下、是以始知会常显查验开舱等语。但阅其进呈夷禀内吴熊光批词。有俟夷兵退后、仍准照常贸易之言。看来开舱虽在夷兵既退之后。而吴熊之许其开舱、则在夷兵未退之先。该夷兵见许其开舱。然后扬帆始去。如此光景。恐难保其不乘闲复来。永保到粤后。著遵照节次谕旨、访查明确。据实具奏。毋稍徇隐。设或该夷兵竟敢复来。应作何豫行准备之处。并著悉心筹画。妥协经理。不可稍涉大意。　　

○以故云南蒙化厅土县丞阿钟琳子锳、邓川州从九品土官杨鼎甲子承宗、各袭职。　　

○是日。己巳年立春。顺天府进土牛春山宝座。　　

○壬子。上幸瀛台。阅冰技。科尔沁郡王栋默特等五人、敖汉扎萨克台吉栋罗布等三人、喀尔喀扎萨克亲王达尔玛锡哩等十人、青海扎萨克台吉衮布多尔济等六人、察哈尔和硕特扎萨克台吉达什沙穆丕勒等二人、额鲁特副总管呢玛等六人、四子部落扎萨克郡王朋楚克桑鲁布等九人、杜尔伯特土尔扈特来使二十一人、回部贝子迈哈默特鄂三等二十二人、及朝鲜国正副使沈能建等二人、于西苑门外瞻觐。　　

○癸丑。上御宁寿宫。赐王、公、大臣、蒙古王、贝勒、贝子、公、额驸等食。　　

○谕军机大臣等、此次年班朝觐之回子伯克等来京。据金顶回子伊布喇依木报称、伊父五品伯克阿布都色默特、行至西安、坠马跌伤、现在未能赶到等语。阿布都色默特、现既坠马跌伤。一时未能痊愈。著该抚即于西安地方。拨良医前往调治。并传谕该伯克、此次无庸急于来京。所有本年例应赏给缎瓷器等物。仍加恩照常颁赏。交伊子祗领赍回。俟年班来京之回子伯克等、届期回至西安。彼时阿布都色默特、谅已养伤就痊。即与该伯克等同归部落可也。　　

○四川总督勒保奏报、剿擒果罗克贼番竣事。提督丰绅、及出力官弁、下部议叙。　　

○甲寅。上御抚辰殿大幄次。赐蒙古王、贝勒、贝子、公、额驸、台吉、及外藩使臣等宴。赏赉有差。　　

○乙卯。谕内阁、据勒保奏、川省督标、旧有马厂租息一项、曾经提银一万两、交商生息、添补军提城守三标营马兵饲秣之用、除按名应给外、盈余者归督标修制军装、今查督标虽有存项贴补、仍不敷用、至其余各标营、均系自行制备、更形拮据、可否将积存银两内、另提一万两、交商生息、为省城十一营添补修制军装等语。军装一项。兵丁等出差操演。在所必需。现在川省各兵丁名下。因屡次出征。多有例扣之项。再责令自行添制。未免生计倍艰。自应量为调剂。著加恩再于前项积存马厂租银内、赏提一万两。交商按月一分生息。自嘉庆十四年为始。专为军标、督标、提标、城守十一营兵丁、添补修制军装之用。以示体恤。　　

○丙辰。孝庄文皇后忌辰。遣官祭昭西陵。上诣慈宁宫寿康宫行礼。　　

○谕内阁、恩长奏、部选知府人地未宜、请给咨仍令赴部候选一摺。新选梧州府知府戈琦、甫经到粤。其才具能否胜任。该抚并未深悉。即该员由同知捐升知府。尚须历练。亦当俟其到任后、试看一二年。如果限于才识。或有贻误。自当据实参奏。乃辄因接见之下。询以刑钱事宜。未能通晓。又云其质地虽不糊涂。尚须历练。请仍令赴部候选。岂该员另选他省。即可无庸历练乎。所奏殊属非是。恩长著传旨申饬。仍交部议处。所有梧州府知府一缺、著该抚于通省知府内拣选一员调补。所遗员缺、即著戈琦补授。　　

○又谕、前于广兴、革职后。曾谕令山东巡抚藩司、详查广兴前在山东省审案时有无劣迹。旋据吉纶、百龄、查奏广兴两次赴东省审案。任性作威。婪索多款。迥出情理之外。当即将广兴拏交刑部、特派大学士会同刑部严加审讯。并谕令英和、皂保、前往广兴家详细查抄。而广兴竟将所存文契字据。豫行销毁。以致无凭根究。英和等派令各番役、连日严密访查。所有广兴寄顿银两、隐匿房闲、始得和盘托出。办理实属认真。英和著赏还花翎。所有伊与皂保、本年因承缉马谭氏未获案内降一级留任处分。均著加恩开复。其出力之六品衔番役头目马凯、著赏食千总俸。六品衔番役王鉴、著赏食把总俸。无顶带副头目林国瑞、著赏戴金顶。仍食番役钱粮。以示奖励。　　

○谕军机大臣等、前经降旨令吴璥、托津、会同铁保等、将河工需用帑银、应如何设法布置、详议奏闻。尚未据伊等奏到。现在接据山东、河南、奏报、各拨解河工银三十五万两。两淮商捐之项。据报于年内先解银一百万两。正月闲解银五十万两。已共有二百余万两之数。所有应行筹办海口、及运口各要工。正可及时兴办。但朕闻河工效力人员、为数过多。伊等身在河工。即乐于有工而不愿于无事。且一人有一人之住居服食、并官亲幕友随从人等、在在需费。未必皆出己资。亦未必尽能奉公守法。现在广兴之案。此即明证。焉能以朕之国帑。民之脂膏。供地方官挥霍结交钦差之用。况多一人多一分供应。其好生议论者。往往独出臆见。是以近年来于并无工段之处。忽报新生工段者。不一而足。未必不由于谋夫孔多之故况效用者既多。则专管之员、退处事外。以致事无专属。意见参差。浮糜帑项。何所底止。若不亟行澄汰。不惟于事无济。即使多方筹拨。帑金亦终归虚掷。著吴璥、托津、会同铁保等、详加察核。将在工效力不甚得力之员、及不谙河务者。即当奏明彻回。或另行＜闲＞用。免致糜费。　　

○又谕、据成林奏、阿奇木伯克郡王伊斯堪达尔恳请祝嘏等语。伊斯堪达尔、恭顺诚敬。朕甚嘉悦。惟明岁朕五旬万寿。非皇考高宗纯皇帝八旬万寿庆典可比。况乾隆五十五年、系伊斯堪达尔年班。是以奉旨允准。明年非伊之年班。若以朕万寿。令伊万里来京。于朕怀柔之意。殊有未协。伊斯堪达尔、欲抒诚悃。祇可届时专摺恭贺足矣。不必来京。将此传谕知之。　　

○以岁暮祫祭太庙。自是日始。斋戒三日。　　

○戊午。以岁暮祫祭。遣官祭太庙中殿后殿。　　

○谕内阁、温承惠奏、天津海税、一年期满、徵收盈余、现据司道等公同酌商、请将此项余银、留为本省公用等语。本年天津海税。除徵收正额余额外。尚余银一万三千余两。本应一并解交部库。惟念该省差务较重。公用多需。既据温承惠奏称、经司道等公同商请留省备用。事尚可行。著加恩将此次海税溢余银一万三千余两。准其留于直省。充公备用。以示体恤。　　

○己未。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○庚申。上御皇极殿。筵宴朝正外藩。科尔沁、巴林、奈曼、四子部落、浩齐特、鄂尔多斯、苏尼特、扎赉特、扎噜特、茂明安、土默特、敖汉、阿巴哈纳尔、郭尔罗斯、翁牛特、喀喇沁、阿巴噶、喀尔喀、阿拉善、土尔扈特、绰罗斯、伊克明安、青海土默特、王、贝勒、贝子、公、额驸、台吉、塔布囊等、并朝鲜国正副使、随文武大臣、依次就坐。诸乐并作。上进酒。召左翼、科尔沁卓哩克图亲王噶勒桑栋罗布、科尔沁扎萨克达尔汉亲王布彦温都尔瑚、科尔沁郡王栋默特、巴林扎萨克郡王索特纳木多尔济、奈曼扎萨克郡王巴勒楚克、土默特扎萨克贝子固伦额驸玛呢巴达喇、科尔沁贝子理藩院额外侍郎鄂勒哲依图、右翼、喀尔喀扎萨克亲王固伦额驸拉旺多尔济、阿拉善扎萨克亲王玛哈巴拉、喀尔喀扎萨克亲王达尔玛锡哩、科尔沁扎萨克郡王和硕额驸索特纳木多布斋、回部郡王衔贝勒哈迪尔、喀喇沁贝勒丹巴多尔济、土尔扈特扎萨克贝勒旺扎勒车凌、至御座前。赐酒成礼。　　

○以荷花塘漫口合龙后、坝身复蛰。两江总督铁保、下部议处。降河道总督徐端、为副总河。副总河那彦成、二等侍卫。为喀喇沙尔办事大臣。以刑部尚书吴璥、为江南河道总督。江西巡抚金光悌、为刑部尚书。调山东巡抚吉纶、为江西巡抚。以山东布政使百龄、为巡抚。浙江按察使朱理、为山东布政使。喀喇沙尔办事大臣广厚、为浙江按察使。　　

○是月。两广总督永保奏、粤东为海疆要区。一切吏治边防、以及督缉洋匪各事宜。惟当即时整饬。以冀官常振作。海澨肃清。得旨、用人最难。得人则治。朕于此事实切焦思。汝资深才敏。久荷皇考厚恩。今又受朕＜闲＞用。若不发见天良。尽心办事。朕虽可欺。在天之灵。必不宥汝。勉效桑榆。长承恩眷。谨志毋忽。特谕。　　

○是年。旌表孝子、江西等省熊叨赉等四名。顺孙、安徽省殷燮一名。孝女、江苏等省计绥之等七口。守节合例、宗室绵壶

□瓜妻瓜尔佳氏等十一口。满洲明昌妻那拉氏等一百八口。蒙古贵保妻白氏等二十一口。汉军李恒龄妻李氏等二十九口。内务府多喜妻苏氏等九口。各省驻防沈清妻张氏等一百六十四口。直隶等省许天柱妻李氏等七百三口。夫亡殉节、江苏等省姜景垣聘妻符氏等二十四口。未婚守志、江苏等省管学淮聘妻黄氏等二十六口。百岁寿民妇、山东等省刘存惠等十九名口。五世同堂、江西等省谢游氏等二十家。各给银建坊如例。　　

○一产三男、直隶等省许同等七家。　　

○会计天下民数谷数。直隶等省通共大小男妇三万五千二十九万一千七百二十四名口。存仓米谷三千四十八万三千八百七十九石四斗一升七合九勺。


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十四年。己巳。春。正月。辛酉朔。上诣奉先殿行礼。　　
</div>
    <div class="pagination">
<a href="清实录嘉庆朝实录_page271.html">上一页</a><span>...</span><a href="清实录嘉庆朝实录_page267.html">267</a><a href="清实录嘉庆朝实录_page268.html">268</a><a href="清实录嘉庆朝实录_page269.html">269</a><a href="清实录嘉庆朝实录_page270.html">270</a><a href="清实录嘉庆朝实录_page271.html">271</a><span class="current-page">272</span><a href="清实录嘉庆朝实录_page273.html">273</a><a href="清实录嘉庆朝实录_page274.html">274</a><a href="清实录嘉庆朝实录_page275.html">275</a><a href="清实录嘉庆朝实录_page276.html">276</a><a href="清实录嘉庆朝实录_page277.html">277</a><span>...</span><a href="清实录嘉庆朝实录_page273.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
