<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 19 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 19 页/共 152 页</h1>
    <div class="content">　　○巡抚延绥右佥都御史卢祥用官库银造赏功号牌为巡按御史所奏  上以时方征剿虏寇置不问但令回奏既而祥回奏伏罪宥之
　　○癸卯平虏将军总兵官彰武伯杨信奏迤东红山儿墩炮火不绝暖泉山墩虏寇千余入境俱往迤南三眼泉等处抢掠臣与太监裴当都御史项忠总兵官房能会兵分讨其贼突至遂并力大战良久贼众奔溃生擒五人斩首五级夺获马匹衣甲器械以百计  上降敕奖谕之○中军都督佥事颜通下狱通奉命于草场牧马部下有受赂又纵军离伍而收其月钱者事发总兵官定襄伯郭登因劾通提督不严之罪下刑部狱论赎杖还职
　　○乙巳镇守威茂等处右参将都指挥佥事李文奏龙州石泉等处与茂州地方隔越大山一时有警猝难策护宜行总兵都御史等官佥议区画督令守备并分守等官练兵随宜抚捕及龙州宣抚司土兵别无调遣止守本处地方宜酌量调集在彼捍御免贻后患下兵部议如所奏从之
　　○丙午升南京刑部主事周澂为宗人府经历
　　○升狭西延安府同知刘瑄为按察司佥事分理边储先是巡抚都御史项忠等及布按二司议延绥边方东至府谷西至定边地二千余里凡为仓二十五处惟按察司副使白侃一人督之不能周且言瑄起进士历官御史佥事坐事为同知请量升宪职与侃分督边储庶克有济吏部覆奏从之
　　○兵部议以镇守威茂右参将都指挥佥事李文平日号令不严以致所属怠忽失机误事宜加究治为守边者戒  上命姑宥之
　　○丁未命安远侯柳景泰宁侯陈泾富阳伯李舆刑部右侍郎董方工部右侍郎李颙为正使尚宝司司丞蒋敌兵科给事中王秉彝刑科给事中萧彦庄工科给事中王诏兵部郎中王恕为副使册封岷王长子膺鉟为岷世子第二子膺铺为安昌王富顺县知县徐绮女为蜀王妃南城兵马副指挥张玉铭女为荆王妃南城兵马副指挥周伯昂女为楚王妃西城兵马副指挥马＜王巳＞女为石泉王妃南城兵马副指挥蒋贤女为汶川王妃比城兵马副指挥李晔女为庆符王妃楚府长史徐震女为东安王妃西城兵马副指挥王＜王巳＞女为襄垣王妃
　　○提督湖广军务工部尚书白圭等奏贼首石和尚刘长子等复聚众千余烧劫巫山大昌县治调左参将喜信右参将鲍政都指挥白玉等往竹山房县等处哨备及臣等同总兵官朱永都御史王恕督兵追至四川东乡县前江河杀败贼众遁往明通盐井迤北深山臣等窃料此贼必往竹山房县即领兵自四川趋荆襄会兵分为三路进讨西路把总指挥浦敬从尹店直抵汉中府界东路把总指挥刘安从官渡直抵洪坪中路左参将喜信指挥白玉等从张家山直抵四川并汉中地界玉等军至汉中峰溪山遇贼大战贼众奔溃追及于下磉坪复战贼败遁往邓渔河口而浦敬张英等军亦各来会并力大战一昼夜贼众宵遁敬等各领官兵分踪追之至大蚕河分布各路官兵四面困围贼计穷力屈兼以食尽乞降官兵乘机诱之刘长子縳石和尚遣人送军中至都督喜信营受之长子自诣信营告缺食信给之食俾近营居住既而尽擒之得伪总兵石和尚刘长子及刘千斤妻连氏伪国师王常通伪给事中王靖伪都指挥指挥等官苗虎张石英等三十人伪千百户张刚等六百余人奏闻区处事下兵部议贼余党恐有窜伏山林者俟我师还复啸聚为害宜移文太监总兵等官督兵搜捕俾噍类不遗庶无后患仍具区画地方久安长治良策以闻  上是之因诏总兵等官俟地方宁靖区处得宜然后班师
　　○西番禅师远丹藏卜为国师都纲子瑺为禅师时阿昔洞等簇土官王儿者等称我西番大小二姓为恶杀之不惧醢之不惧惟国师剌麻在中劝化则革心信服崇善演教国师知中老且病禅师远丹藏卜都纲子瑺戒行精专番蛮信服乞令抚喻劝化遂有是命
　　○戊申赐故工部尚书兼东阁大学士高谷谥礼部尚书姚夔言谷清慎自持端亮有守始侍经筵继入内阁恪持公论孜孜为国当先帝北巡力主迎銮之议及  驾还独建郊迎之策后遂乞归田里进退有道始终不渝乞加封谥表励臣节诏从之赐谥曰文义
　　○己酉大同总兵官修武伯沈煜前在蓟州山海受所部军士月钱既去巡按御史廉得之以闻  上命煜回奏煜首实遂贷其罪惟追所受银入官停其禄一年
　　○大宁都司都指挥常广为部下千户所奏广款都指挥赵瑄嗾之亦奏瑄诸不法事下巡按御史按治尽得广赃污状罪当立功五年瑄所坐但听堂违式亦当逮治奏上诏从所拟  辛亥三法司会多官审录重囚是岁刑部见监死罪重囚一百六十六人都察院三十三人会公侯伯五府六部通政司大理寺科道官于朝门详审得其情真罪当当决者刑部六十人都察院二十四人其余情可矜疑并从末减或重鞫之
　　○壬子  皇太后圣旦  上率亲王上寿文武群臣命妇入内朝贺赐百官宴于午门
　　○甲寅整饬边备左都御史李秉言建州毛怜海西等诸部落野人女直来朝贡边臣以礼部定拟名数验其方物貂皮纯黑马肥大者始令入贡否则拒之且貂产于黑龙江迤比非建州毛怜所有臣闻中国之待夷狄来则嘉具慕义而接之以礼不计其物之厚薄也若必责其厚簿则虏性易离而或以启衅非圣朝怀远人厚往簿来之意今年海西建州等夷人结构三卫屡扰边疆进贡使臣一介不至凡以此也今边报日间若不更定其制恐边患日甚一日所系非轻礼部因请敕戒辽东守臣自后夷人入贡验数放入不得过为拣择以起边衅从之
　　○赐故延绥东路右参将汤胤勣固原州指挥使哈昭祭以死于虏也
　　○乙卯赐延绥等处沿边军士衣鞋共五千人
　　○修理内府六科廊等房
　　○浙江都指挥王政等以纵囚逃匿为巡按御史所奏当治罪并责限捕囚从之
　　○守备灵州署都指挥黄瑀宁夏指挥仇理有罪当逮治镇守宁夏都督张荣奏瑀等已为总兵官调往边营御虏请俟边事稍宁治之诏从所请
　　○巡按辽东监察御史魏瀚奏辽东石峰山等处贼众屡入境抢掠杀伤官军分巡指挥孙昱巡督指挥蓝全守堡指挥佟昱等失机误事其备御署都指挥佥事周俊不能督属战守及镇守太监李良总兵官郑宏平日不能振作士气俱宜究治为守边者戒事下兵部议拟以闻有旨李良郑宏待自陈来区处蓝全令巡抚官逮治韦朗遣人代之还京周俊备御未久姑宥之
　　○降山西都指挥佥事杨哲为镇西卫正千户初哲以镇西卫指挥使领军分守黄甫川既而达贼入境杀虏人畜不能御寻得功于狭西府谷县之白石崖遂升都指挥巡按山西御史以前事按之罪当死都察院具狱并论功上请故降之
　　○丙辰  诚孝昭皇后忌辰  奉先殿行祭礼遣驸马都尉周景祭  献陵○命都察院右佥都御史张岐理院事先是巡抚延绥都御史卢祥年老以岐代之已而祥以保留故命岐管院事
　　○朵颜卫知院鬼列儿等差指挥苦列歹等来朝贡马赐衣服彩叚等物有差
　　○命都指挥佥事罗俊充协同西路参将都指挥同知毛永守备大同左卫城都指挥佥事王宬守备浑源城
　　○监督军务太监裴当等奏今年九月谍报贼首阿老出等拥众入边抢掠毛里孩率众袭其老营尽掠其人口孳畜阿老出同其子及头目十余人俱遁去奏至兵部议以此贼久居河套侵犯我边吞噬党类势益滋长不可不严为堤备宜移文总兵等官佥议区画相机战守务欲事无一失以堕贼计  上从之
　　○命御马监勇士马匹有倒伤二次者姑宥之三次者追陪不宥从太监刘永诚等奏请也○丁巳传奉  圣旨升尚宝司司丞凌敏本司卿汪容少卿太仆寺寺丞季淳周庠俱光禄寺少卿中书舍人金溥王恒顾本俱光禄寺寺丞王颐张颃夏文振董序俱大理寺左评事匠人徐端锦衣卫所镇抚朱贵营缮所所丞初宣德间文华门东廊置中书舍人数员写门帖聚扇之类后杂进者多遂与中人相凭结写佛经道书以希宠其类渐盛自是而后升进滥矣
　　○随大同总兵官行事都督佥事张鹏以才不胜任召还京罢之鹏后乞居大同养老以其子远代原职为大同左卫指挥使
　　○己未罢辽东右参将都督佥事刘端以其年老不克任事也
　○辛酉四川威州保县金川等寺剌麻番僧锁南藏卜等来朝贡马并氆氇等物赐彩叚表里等物有差
　　○掌南京右军都督府事安卿伯张宁子恺犯法宁不能治且庇之为给事中等官所劾下狱赎罪还爵
　　○巡按河南监察御史以逆贼刘通再从弟侄男女三十三人并簿录财产解奏三法司锦衣卫会审皆别居疏属律不缘坐者  上曰族诛非圣世法此三十三人微会审则□口□(行□缶)□冤甚矣其亟发宁家所录财产悉还之
　　○乙丑降顺天府府尹张谏为山东莱州府知府监察御史黄王□■为浙江常山县县丞王□■巡按京畿参奏谏文移错误之罪谏亦奏王□■斋日笞吏并秽言詈已俱下法司鞫之狱具  上以谏王□■俱挟私失职各降二等出之外任
　　○四川富顺县知县孙璚贪虐害民巡抚都御史汪浩下四川按察司逮问之璚惧罪亡命来京都察院劾之有旨既犯在革前令还职时吏部已除官代璚璚贪恋富顺民多富实乃嘱邑人在京者奏留之吏部言吏科尝参璚残忍苛刻难以复任而当道有庇璚者因吏部覆奏内批出孙璚即令复任以慰民心士论骇之
　　○升浙江布政司左参政阎铎为顺天府府尹
　　○江西都指挥佥事养贤有疾命其子德代其原职南昌前卫指挥佥事
　　○录甘肃剿杀番贼功增镇守左副总兵都督毛忠俸米岁一百石升镇守凉州都督佥事刘玉为都督同知
　　○丙寅礼部奏  万寿圣节例赐百官宴  上令免宴赐以节钱钞
　　○朝鲜国王李瑈遣陪臣金永需等赍表贡马及白鹊等物庆贺  万寿圣节○增置四川按察司佥事一员以大理寺右寺副王稽为之先是都御史汪浩言四川按察司旧制佥事四员分巡四道而佥事张畹在建昌奉敕整饬兵备兼巡叙州马湖等府县地二千余里顾此失彼非便请增置佥事一员于是吏部以稽奏补  上从之
　　○镇守辽东太监李良等奏女直哥木列等卫传报三卫虏贼欲率众分道来开原等处抢杀又言哱儿哱太师到河东时拥众十万往大同等处抢掠  上命沿边镇守总兵等官整兵严为备御
　　○云南孟琏长官司长官刀派栾遣头目板台等来朝贡马及方物赐衣服彩叚等物有差
明宪宗纯皇帝实录卷之三十六
　　成化二年十一月己巳朔钦天监进成化三年大统历  上御奉天殿受之给赐亲王文武群臣颁行天下
　　○以明日  万寿圣节遣驸马都尉石璟薛桓谒告  长陵  献陵  景陵  裕陵
　　○庚午  万寿圣节  上诣  奉先殿  慈懿皇太后  皇太后宫行礼毕出御奉天殿文武群臣及四夷朝使行庆贺礼
　　○辛未礼部奏冬至节例赐百官宴  上令免宴赐以节钱钞
　　○癸酉以明日冬至节遣驸马都尉周景王增分祭  长陵  献陵  景陵  裕陵文武衙门各分官陪祭
　　○遣内官祭恭让章皇后陵寝以是日忌辰且明日冬至节也
　　○赐庆贺  万寿圣节朝鲜国陪臣金永需等宴并金织衣彩叚等物有差○考郎兀等卫野人女直都督撒哈良等兀者等卫野人女直都指挥宋哈答等各来朝贡貂皮等物赐衣服彩叚等物有差
　　○升协同守备凉州都督佥事赵瑛为都督同知以把沙擒贼之功也
　　○总督辽东军务左都御史李秉奏广宁辽阳开原等处俱要冲重地宜选将守备则缓急可保无虞臣会同镇守总兵巡抚等官佥议得指挥使崔胜傅海陈烈王谐陈玺盛鉴指挥同知王昇田玉杨政正千户董俊皆练达老成累经战阵宜量地方缓急令备御城池胜义州海广宁昇辽阳玉烈开原政宁远谐海州玺锦州鉴懿路俊杏林堡事下兵部覆奏以为宜  上从之命升崔胜傅海王谐为署都指挥佥事以三人尝为秉等会举也○镇守辽东太监李良总兵官武安侯郑宏奉旨自陈失机罪状有旨李良郑宏既服罪宥之宜用心御寇以赎前愆
　　○提督湖广军务工部尚书白圭总兵官抚宁伯朱永等奏荆襄一带山林深阻流民往往群聚其中时或王□大兵以为民害今幸已扫除苟不乘时处置恐余孳复滋重贻后患臣等议得襄阳荆州等卫所官军永乐宣德间俱于本处操守未尝远调房县在万山中去襄阳七百余里山水险恶其千户所专一守御地方均州与竹山房县上津郧县谷城光化相为唇齿其千户所专一控制诸县自正统十四年以来始将各卫官军调遣麓川两广等处征进及于太岳太和山等处修造以致城池空虚武备废弛故贼首千斤刘得以乘隙为乱请以分调各处官军取回操守城池有警易于调用又安远县西北抵房县五百余里西南抵夷陵二百八十余里东南抵荆州三百四十余里又去荆门南漳当阳隔远县小民寡遇有盗贼急难救援请于此设立千户所以备御地方又荆襄地方实与狭西四川河南四省疆域相接道路险远要害去处兼巡检司盘诘以故所在流民往往趣之久则聚集为非请于房县板桥山谷城县石花街南漳县七里头襄阳县油房滩当阳县漳河口立巡检司设官置兵盘诘奸细又均州竹山郧县上津南漳谷城＜棘火＞阳光化宜城当阳远安等州县州止设知州判官吏目县止设知县典史且此数处民少地广就食流民屯田军余数少词讼纷纭盗贼时发请州添设同知一员县添县丞一员俾专抚安人民缉捕盗贼防革奸毙事下兵部计议以闻  上从具议
　　○甲戌冬至节  上诣  奉先殿  慈懿皇太后  皇太后宫行礼毕出御奉天殿文武群臣及四夷朝使行庆贺礼
　　○慈懿皇太后  皇太后  皇后俱免命妇朝贺
　　○国子监典簿王允奏祭酒邢让肩舆上堂及朔望不接香行礼等事命让自陈让具奏分理且认不能绳下之罪  上以让既自陈允奏多不实皆宥之但戒以行事必循旧规
　　○乙亥文武群臣朝亲王于奉天门东廊
　　○迁四川叠溪守御千户所城于旧城东北隅旧城在万山中逼临陡崖甚狭隘兵民多居于外至是从守臣言移之
　　○丙子刑部员外郎彭韶奏佥都御史张岐憸邪奔竞不可用请罢之而召用王竑李秉叶盛上以岐为大臣所举韶非所宜言逮送锦衣卫狱鞫之已而给事中毛弘等言韶不当以言得罪乞宽贷之不听法司抵韶罪并罪代韶书奏进士林敷皆运炭还职
　　○夜月犯外屏西第三星
　　○丁丑太子太保兼吏部尚书王翱以老疾恳乞休致诏曰卿德望老成为国柱石朕方倚毗以成用贤图治之功不允仍命太医日往视之
　　○中书舍人王颐夏文振董序于文华殿缮写书完有旨升一级吏部拟升大理寺评事带俸仍旧书办颐等乞复中书舍人支正七品俸从之
　　○命山西行都司都指挥佥事罗俊充右参将分守延缓东路先是分守参将汤胤勣死兵部右侍郎李震以其地方散漫须得谋勇将官分守庶不误事至是总兵官彰武伯杨信等举俊故有是命○刑部都察院会官审过重囚当决刑科三覆奏毕时冬至节近特命过节行刑既而给事中毛弘等言冬至之后杀戮非时请俟来年霜降后行刑从之
　　○达贼入狭西安定县地方杀死男妇二十四人掠去二百四十七人马骡牛羊以二万计知县郭演以间兵部覆奏宜移文总兵官杨信等严为堤备仍令巡按御史以失机官具实参奏究治从之
　　○辽东总兵官武安侯郑宏奏达贼九百余骑掠来凤等寨指挥刘英领军至崔聋子寨与贼对敌为贼射死臣已遣将领军分据险要设伏截杀事下兵部请仍令具被杀官军名数及失机误事官员以闻
　　○戊寅巡抚贵州右副都御史李浩奏三事一四川每岁该运贵州折粮银布每布一匹折米五斗银一钱折米三斗给与官军而贵州见在多蜀人往往与解户以乡里故徇私滥收布或稀松短狭银非原收足色是以折支官军不蒙实惠而解人多得其利请自今贵州方面而下有缺不宜专用蜀人而有司差人部解亦宜审择一贵州及四川边夷之处俱兼庸调之法惟因地以收其租税其运纳止于贵州卫所无有远输之劳而营粮官往往称为被灾以希赦免故容稽缓以致军储不足请定为程限凡应纳贵州仓粮者年终完足否则如律究治一贵州所属每岁折纳夏税麻布岁办官抽芽茶俱于本布政司上纳用折官军俸粮但所收者多不堪用请自今应输者俱收钞贯户部议行其言从之
　　○山西布政司右参议孙昱于所部内受赂且低价市物巡按御史按其罪坐赎徒为民○己卯命南京操江都指挥佥事程文昌操守江北浦子口城
　　○庚辰封中军都督府都督同知赵辅为武靖伯食禄一千二百石折色三分之一以平两广流贼功也
　　○升云南按察司佥事郑敬为山东副使
　　○升户部郎中王育为浙江布政司左参政
　　○命大宁都司署都指挥佥事夏正领本司及北直隶卫所京操官军从太保会昌侯孙继宗荐也
　　○韩府褒城王范堮薨王恭王之第六子母妃欧氏永乐癸卯生正统二年册封褒城王至是薨年四十四讣闻赐祭葬如例谥曰昭裕
　　○辛巳临泉王府内官奏王违法二十事下都察院狱会刑部大理寺请行山西巡抚巡按等官勘实从之
　　○癸未礼部奏巡抚四川都御史汪浩等奏新招朵甘宣慰使司地方头目来朝乞定与年限请如乌思藏例三年一贡从之○锦衣卫革职百户王敏诉其叔王诚景泰中任司礼监太监后被诬死乞照于谦恩典一体优恤礼部覆奏命赐诚祭一坛复敏职
　　○乙酉以两广平贼功升左佥都御史韩雍为左副都御史游击将军右都督和勇为左都督岁加俸米一百石户部右侍郎薛远为左侍郎加正二品俸监察御史汪霖刘庆为大理寺右寺丞舍人除所镇抚生员徐都督府都事其余升赏有差
　　○命故府军卫指挥佥事程智子軏金吾左卫指挥佥事徐广子福羽林前卫带俸指挥同知沈清子鼎府军左卫革职指挥使王信子辅俱袭其父职丙戌给事中刘昊御史冯斐奉命清理牧马草场太仆寺丞朱禋曾昂当会后期不至昊等因奏劾其罪且并太仆卿赵昱劾之事下刑部请先罪禋昂俱论杖赎还职昱以关委文移具在覆视得免○丁亥升监察御史王俨为光禄寺少卿
　　○戊子设湖广房县板桥山谷城县石花街南漳县七里头襄阳县油房滩当阳县漳河口五巡检司
　　○磔反贼刘通党石和尚刘长子等七十三人于市并斩其家属五十二人和尚名龙诡言石亨家属刘长子即冯喜
　　○己丑南京礼科给事中唐盛等奏南京文武衙门郎中戴春指挥李辉等三百二十二员于孟冬祭  孝陵不来陪祀刑部奏请令南京法司查问如律从之
　　○修甓湖广襄阳卫护城堤岸东西五百余丈
　　○整饬边备兵部尚书王复奏臣奉命整饬延绥宁夏甘凉一带边备看得东自黄河岸府谷堡起西至定边营连接宁夏花马池边界东西萦纡二千余里险隘俱在腹里而境外临边无有屏障止凭墩台城堡以为守备缘有旧城堡二十五处原设地方或出或入参差不齐道路不均远至一百二十余里近止五六十里军马屯操反居其内人民耕牧多在其外遇贼入境传报声息仓卒相接比及调兵策应军民已被抢虏达贼俱已出境虽称统领人马不过虚声应援及西南直抵庆阳等处相离五六百里烽火不接人民不知防避其北面沿边一带墩台皆稀疏空阔难以瞭望臣与镇守延绥庆阳等处总兵巡抚等官计议临边府谷等一十九堡俱系极边要地必须增置那移庶为易守趁今声息稍宁先行摘发军余采办木植候春暖土开委官监督并力兴工将府谷堡移出芭州旧城东村堡移出高汉岭响水堡移出黑河山土门堡移出十顷坪大兔鹘堡移出响铃塔白洛城堡移出甎营儿塞门堡移出务柳庄不惟东西对直捷径而水草亦各利便内高家堡至双山堡双山堡至榆林城宁塞营至安边营安边营至定边营相去隔远合于各该交界地方崖寺子三眼泉柳树涧瓦劄梁各添哨堡一座就于邻近营堡量摘官军哨守又于安边营起每二十里筑墩台一座通共二十四座连接庆阳定边营起每二十里筑立墩台一座共十座接连环县俱于附近军民内量拨守了北面沿边一带墩台空远者各添墩台一座共三十四座随其形势以为沟墙必须高深足以遮贼来路因其旧堡广其规制必须宽大足以积粮草容人马庶几墩台稠密而易于瞭望烽火相接而人知防避营堡联络而缓急易于策应声势相倚而可以遥振军威从之
　　○庚寅总督辽东军务左都御史李秉奏辽东事简官多其山东按察司分巡官当罢回本司管事其狱讼但令巡按御史及管粮佥事理之诏可
　　○辛卯狭西岷州卫大崇教寺剌麻番僧边爵撒节等栗中簇簇头番人朵只癿等各来朝贡马及佛像等物赐彩叚表里等物有差
　　○增设湖广均州抚民同知一员竹山等十县抚民县丞各一员从提督军务尚书白圭等议也
　　○整饬边备兵部尚书王复奏延绥庆阳东西二路沿边城堡共二十七处其间榆林龙州等城孤山府谷神木柏林高家波罗大兔鹘等堡及定边营尤为紧关要害达贼不时出没之处苟非得人恐难战守臣会总兵都御史等官推得指挥使等官神英等十员年力精壮骁勇有谋乞升署职令操守分地以神英刘宠仍守榆林城岳嵩守龙州城耿雄守府谷堡朱政守神木堡东铉守柏林堡隋能守高家堡刘钊守波罗堡傅英守大兔鹘堡廖斌守定边营事下兵部覆奏神英傅英刘宠耿雄东铉廖斌屡被众荐才识尤长宜升署都指挥佥事隋能刘钊朱政岳嵩宜仍旧职操守从之
　　○壬辰设狭西真宁县雕岭巡检司
　　○赐朝鲜国王成化三年大统历
　　○癸巳赐弘善妙慈灌顶大国师劄实巴诰命○设福建延平府杂造局
　　○甲午  皇长子薨  上谕礼部曰皇子薨逝朕甚感伤祭葬之礼其酙酌以闻于是礼部议按礼八岁以下为无服之殇祭葬礼仪俱合从简祭不用牲用素羞出殡日上服浅淡服明日百官行奉慰礼
　　○乙未平虏将军总兵官彰武伯杨信等奏游击将军秦杰许宁都指挥江山柯忠指挥神英郝昇傅英等小龙州涧与达贼对敌擒贼首伪右丞把秃等十一人斩首二十八级遣指挥侯忠来献俘  上命戮之
　　○丁酉以西堡平贼功升成都中卫指挥使刘方为署都指挥同知以征两广功升都指挥使廉忠为右府都督佥事杨铭为前府都督佥事○总督辽东军务左都御史李秉奏女直毛怜等卫达贼入玉湖等处指挥张胜等击却之参将孙璟周俊率官军追战于分水岭贼败走璟等追之出边外三百余里贼倚山为势以迎敌璟等身先士卒麾军四进生擒贼徒一十二人获贼男妇九十二人马匹器械牛羊千余翌日回驻中途夜三更贼率众冲营用铳炮击之自后连三日贼沿途据险邀我归路或冲其中或击其后璟令军士俱下马且战且行自朝至暮鏖战十余合夜不得息会副总兵施英领兵至并力攻之贼败走复由凤凰山入边抢掠使指挥傅海王衡为左哨李英徐祥为右哨督军奋勇夹攻衡贼为二处复力战破走之获贼男妇三百二十七马四弓箭刀数百谨具以闻命兵部知之秉又奏辽东铁岭广宁诸卫切近虏境军职多缺而带俸差操者甚众盖在职则有提督分巡守了之责失机误事輙得重罪而带俸差操则食禄优游似为得计是以诸卫军职或故为诖误倩人告讦一入赃罪即遂所谋将恐带俸差操者愈多而缺人废事愈甚欲通行内外法司于军职有犯除监守自盗受财枉法及败伦伤化重罪外其受财不满贯不枉法与求索等赃该徒杖罪名者俱得复职管事则刑法适轻重之宜军政无旷废之失矣章下法司会议以边卫之弊诚如秉言而腹里地方难同所拟其言秪宜行之辽东大同宣府宁夏甘延边地为便覆奏从之
　　○狭西右参政余子俊奏狭西都行二司卫所军士余丁岁采秋青草束已有著令然其所采者不赴官仓上纳无由知数以致临敌缺草误事请自今以后凡各卫所军余不该轮班在营者每岁人采草一百二十束各于官仓上纳各驿及递运所马牛夫甲军每岁人八十束俱于本驿递上纳以岁终为期如岁或不足仍令自备有余则用以策应远来客兵则边储得以少助矣又言各王府禄米例拨狭西所属税粮上纳缘小户不能远运特拨附近各王府所以示存恤也今各府收纳之际内使专擅肆加苛虐小户受害甚于远运自今请亲王郡王以下禄米各该府县委官会仓官教授审视若禄米堪中则如法收受内使不得干预如违听所在风宪官紏察户部议其言可行  上允其议
　明宪宗纯皇帝实录卷之三十七
　　成化二年十二月戊戌朔  上省郊祀牲
　　○己亥升监察御史严洤为浙江按察司副使仍提调南直隶学校
　　○辛丑赐晋府庆成王第三子名曰奇漠
　　○壬寅定拟辽东边卫开中盐粮则例淮盐每引定辽左右义州及广宁前屯卫仓俱粟米一石五斗广宁后屯一石四斗海州一石三斗宁远辽海俱一石二斗东宁铁岭广宁右俱一石一斗金州八斗浙盐每引义州广宁前卫俱一石五升定辽左右海州广宁后俱一石宁远九斗辽海八斗五升东宁铁岭广宁右俱八斗金州六斗长芦盐每引义州仓八斗五升定辽左右广宁前俱八斗宁远七斗五升广宁后七斗辽海六斗东宁海州铁岭广宁右俱五斗金州四斗时辽左有警巡抚都御史袁恺以缺粮告户部覆奏允之
　　○六科左右给事中缺员吏部请奏补之有旨所尚惟贤不必求备名数以启纷更事遂寝
　　○癸卯赏辽东有功将士成山伯王琮等银币绢布有差
　　○革勋卫陈晟职晟宁阳侯润庶兄也以揽纳事觉法司鞫实兵部劾其屡犯过名难复侍卫故革之
　　○命故广西都指挥使杜衡子昇袭父原职浔州卫指挥使
　　○甲辰增给齐庶人贤火□赤官绢岁十匹冬夏布各二十匹米二十四石
</div>
    <div class="pagination">
<a href="明实录宪宗实录_page18.html">上一页</a><span>...</span><a href="明实录宪宗实录_page14.html">14</a><a href="明实录宪宗实录_page15.html">15</a><a href="明实录宪宗实录_page16.html">16</a><a href="明实录宪宗实录_page17.html">17</a><a href="明实录宪宗实录_page18.html">18</a><span class="current-page">19</span><a href="明实录宪宗实录_page20.html">20</a><a href="明实录宪宗实录_page21.html">21</a><a href="明实录宪宗实录_page22.html">22</a><a href="明实录宪宗实录_page23.html">23</a><a href="明实录宪宗实录_page24.html">24</a><span>...</span><a href="明实录宪宗实录_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
