<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 155 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 155 页/共 502 页</h1>
    <div class="content">
○调察哈尔兵二千名、赴直隶正定剿贼。　　

○命京营右翼总兵达洪阿、管带八旗兵二千名。赴临洺关协同剿贼。　　

○乙巳。上诣寿康宫、问皇贵太妃安。　　

○谕内阁、理藩院奏、请暂停年班来京一摺、内外扎萨克蒙古王公等、自军兴以来。或捐输经费。或呈进马匹。均属急公报效。本年年班。若仍令其照常入贡。费用浩繁。恐增苦累。所有本年内外扎萨克蒙古王、公、台吉、额驸年班。均著暂行停止一年。其回子伯克、及后藏堪布、如已启程。无论行抵何处。即著折回。无庸来京。以示体恤。　　

○又谕、黄宗汉奏、保举贤员、请旨补授海疆要缺知府一摺。浙江请补杭州府西塘海防同知段光清、前在署理鄞县知县任内。办理要案。宽猛兼施。舆情爱戴。当经降旨、以同知即补。兹据该抚奏称、该员历任各县。俱能劳心抚字。尽力缉捕。现在委署甯波府事。人地实属相宜。惟甫经题补同知。未准部覆。与例未符等语。段光清、即著补授甯波府知府。以为地方官能得民心者劝。此外不得援以为例。　　

○谕军机大臣等、寄谕钦差大臣向荣、署江苏巡抚许乃钊、有人奏、红单船素习波涛。惯于打仗。该船以利谋生。奖以功名。不若赏以重利等语。广东所募红单船。早抵闽洋。此时当可入江。此项船只是否坚固。炮位是否猛利。管带各员。是否得力。著该大臣等、认真体察。总期有一船可得一船之用。并著剀切晓谕。如将江面贼船轰毁。除军械火药米粮。照例入官外。其余财物。概行赏给。以期奋力剿贼。早清江面。原摺著钞给阅看。将此由六百里谕令知之。　　

○又谕、寄谕两广总督叶名琛、广东巡抚柏贵、有人奏、广东滨海之区。沙田数千万顷。多未升科。皆由办理详咨。费用太多。人皆畏缩。若减价徵收。计可得银数百万两。又据奏称、粤东红单船。与官兵不相洽习。至临阵机宜。令自举勇干绅士。为之董率。又有快蟹船。与红单船实能相辅。可一并招募。若能轰毁贼船。即将银物全行赏给等语。现在经费支绌。如果沙田多未升科。该督抚等、即体察情形。妥为筹办。前募之红单船。早已驰抵闽洋。其快蟹船只。亦经谕令雇备。该督抚等、谅已遵旨办理。著即派委明干贤员。将前项船只。择其船坚炮利者。再行设法雇募多只。并选派勇敢绅士。令其管带迅赴金陵。会同协剿。如能将江面贼船。全行轰毁。即赏以数十万金。亦所不吝。该督抚等、即酌量妥速办理。毋稍延缓。原摺著钞给阅看。将此由六百里谕令知之。　　

○浙江巡抚黄宗汉奏、浙省米贩不通。商船改道运谷赴浙。请与前奏米船一体免税。如所请行。　　

○以礼部左侍郎联顺、著京营右翼总兵。　　

○赏派往军营右翼总兵达洪阿等、银两有差。　　

○抚恤福建连江、罗源、屏南、福清、莆田、仙游、晋江、同安、南安、惠安、上杭、永定、霞浦、福鼎、福安、寿甯十六州县。平潭、蚶江、马家巷、三厅。及金门、罗溪、县丞所属地方。被水灾民。　　

○丙午、谕内阁、前因逆匪窜入山西。讷尔经额、折回直隶。叠次谕令将各路要隘。严密防守。乃贼匪竟由山口窜入直隶境内。占踞临洺关。该督退至广平。自前次奏报后。数日以来。并无续报。本日据尚书桂良奏、贼匪扰及隆平、柏乡、等县。正定郡城吃紧。催调官兵堵截等语。不知该督所司何事。现在行抵何处。殊堪诧异。该督久任畿疆。一遇军务。漫无布置。辜恩溺职。咎实难辞。讷尔经额著即革职。仍留于直隶、随同桂良、办理防剿事宜。直隶总督著桂良补授。务即悉心筹画。与胜保等、调派将弁兵勇。迅速截剿。尽殄贼氛。以副委任。　　

○谕军机大臣等、寄谕直隶总督桂良、逆匪窜入临洺关。复陷隆平柏乡、势甚剽疾。正定情形极为吃重。庆祺等、所带驻劄天津之盛京兵二千名。已于初三日。由水路启程。前赴保定。其察哈尔官兵。并派出京兵。亦即日前往协剿。所有撤回之大同兵。及龙王庙停泊之盛京官兵。并吉林官兵。均须飞催赶到。佟鉴所带炮位。如已到省。著察看缓急。与恒春酌量布置。随时知照胜保、全力剿办。前调大淩河、哲哩木、锡林郭勒等处马匹。闻已入山海关。即行飞催前进。勿令稽延。该督身任畿疆。责无旁贷。惟当统筹全局。迅殄贼氛。以慰朕望。将此由六百里加紧谕令知之。　　

○又谕、前已谕令胜保、由井陉一路出山迎截。并飞催各路带兵大员。迅速会剿。谅已遵旨办理。贼势剽疾异常。畿辅重地。岂容任其滋扰。该大臣务即督兵迅速前进。扼守正定滹沱要隘。毋稍迟缓。本日已授桂良为直隶总督。所有一切防守事宜。仍著随时知会桂良、妥筹办理。该大臣等、其协力同心。肃清逆匪。保卫畿疆。将此由六百里加紧谕令知之。　　

○又谕、前谕恒春、暂驻正定府、相机布置。俟胜保到后。再行奏明赴晋。现在贼匪势甚剽疾。偪近畿疆。甚关紧要。该抚谅已驰抵正定。著即督率地方文武。扼守滹沱。保护郡城。遏贼北窜之路。仍须严密侦探。毋任奸细溷入城中。桂良驻劄省城。如有紧急。咨照不及。即行相机调度。万勿拘泥。胜保此时若已由获鹿出山。绕出贼前攻剿。定可得手。至佟鉴所带炮位。据桂良奏、截留保定。以资防守。并著该抚酌量缓急。与桂良商办。将此由六百里加紧谕令知之。　　

○又谕、张芾、江忠源奏、逆匪败窜。省城解围各摺片。本日据李嘉端奏、贼船六百余只。停泊安庆府城外。乘夜入城。现在贼匪不下五六千人等语。此股逆匪。显系围攻南昌。不能得手。复图窜踞安庆。本日已谕令李嘉端、周天爵、迅筹剿办。并谕令张亮基、崇纶、将造备船只。催赴下游。交江忠源调遣。其夏廷樾所造船只。并著派员押送下游。以备兵勇乘坐。现在南昌省城解围。所有被难居民。著张芾等妥为招抚。其窜踞饶州、扰及吉安等处土匪。仍著督饬各员弁。赶紧剿除。江忠源跟踪追剿。总以肃清江北为要。著即与都司戴文兰、李辅朝等、督饬兵勇。直赴皖省。探明贼踪。合力攻击。勿令余逆久踞皖城。又成巢窟。将此由六百里加紧各谕令知之。　　

○又谕、本日据江忠源奏、窜扰江西省城之贼。叠受惩创。于八月二十二日。乘风下窜。现已跟踪追剿。惟水路船只。自被贼扰后。一时实难雇觅。又据李嘉端奏、有贼船陆续停泊安庆。占踞府城。请饬亟为应援各一摺。是由江西击退之贼。非上窜湖北。即全数下扰安庆。江忠源虽已跟踪追剿。而苦无船只。恐剿办未易得手。张亮基等前奏、筹备船炮。此时谅已办有成效。如尚办不足数。著即将业经改造若干只。先行派委得力员弁管带。星速驶赴下游。听候江忠源调遣。协同截剿。毋得延误。将此由六百里加紧谕令知之。　　

○又谕、安庆贼船。是否即系由江西纷窜。现在匪徒五六千人。筑垒穵濠。已有占踞之势。必当早图攻剿。已命张芾、将江西新造战船。由江赴皖。以备调遣。并命张亮基等、将备赴江南船炮。先行酌拨。驶往安庆。以为援应。该抚务即严饬玉山、张熙宇等、扼守集贤关。防其北窜。安徽现无重兵。惟周天爵在颍州剿匪。著迅拨兵勇。由桐怀一路。择要进剿。并可保护庐州。仍飞咨江忠源、无论水陆迅速赴援。慧成前由扬州分拨青州官兵八百五十名。派常清管带。驰赴和州。计日赶到。亦可酌量调拨。奕经现守固镇。能否进守关山一路。著李嘉端、与奕经、周天爵、咨商办理。将此由六百里加紧谕知周天爵、李嘉端、并谕寿春镇总兵玉山知之。　　

○以江西击退贼匪。省城解围。开复巡抚张芾革职留任处分。赏在籍尚书陈孚恩、花翎。按察使江忠源、二品顶带。　　

○以江西安福、泰和、万安等县城、被贼窜陷。革知县文明职。与已革知县郭椿龄、王家棣、并逮问。　　

○予江西阵亡把总应江、祭葬世职。　　

○丁未。上幸瀛台。　　

○谕军机大臣等、据桂良奏、贼匪已至赵州。该督飞劄署提督保恒、实力防守。并饬正定镇总兵及该府知府。于滹沱河渡口。多派兵役。昼夜把守。船只已收北岸。复于沿河安设擡枪擡炮。以防偷渡。惟赵州偪近正定。距省亦甚近。若不赶紧截剿。则近畿一带。俱为震动。该大臣由井陉出山迎截。现在行抵何处。连日未据奏报。朕心实深焦灼。所有培成、多尔济那木凯、带领京兵。及察哈尔官兵。并达洪阿带领京兵。均已催令启程。统归该大臣调度。著胜保、即督兵星速兼程前进。绕出贼前。痛加剿洗。正定为省城门户。不可稍有疏虞。恩华所带之兵。亦由井陉一路出山。现抵何处。亦未据奏报。著即飞催前进。合力攻击。托明阿、西淩阿等、追贼。是否跟踪紧蹑其后。何以未闻接仗。并著随时知照。前后夹击。所需粮饷。已谕令郭梦龄、源源接济。想该大臣定能奋勉图功。速灭此贼。以副重任也。将此由六百里加紧谕令知之。　　

○又谕、桂良已授为直隶总督、本省各路防兵。均可调遣。所有讷尔经额管带各官兵。现在何处。该督即飞催调拨。扼要堵截。并严饬保恒、实力防守正定。该郡为保定门户。万不可令贼匪阑入。务于滹沱河口。派委得力大员。督率弁兵。不分昼夜。竭力巡防。该处船只无多。易于收藏净尽。惟须严查两岸居民。接济贼匪竹木等物。致令扎筏偷渡。所留省垣之佟鉴带往炮位。应否移往该处。交恒春、保恒、派拨应用。著该督酌量妥办。本日已飞谕胜保、兼程前进。计该大臣现在必可赶入直境。杜贼北窜。至省城地方。尤属紧要。藩司张集馨、现在驻劄何处。何以贼由河南窜入直境。未见该司督兵堵截。省城藩臬。皆系署任。张集馨岂可置之空闲之地。著该督查明。饬令该司星驰回省。协同办理防剿。至河闲府一带。亦系通衢。著该督一并饬属设防。并通饬所属、晓谕绅民。认真团练。互相保卫。以靖地方。将此由六百里加紧谕令知之。　　

○又谕、天津密迩京师。滨海要地。不可不严加防备。闻该处团练。颇有成效。著文谦、会同该镇道、认真督劝。实力操演。以资捍卫。并饬在籍前任巡抚梁宝常、督率倡办。至海口商民船只。亦须随时严密稽查。毋令奸细溷迹。其陆路商贩难民。亦难保无匪徒假扮。希图窥伺虚实。著文谦等、密派妥干之员。随处访察。傥有形迹可疑者。即行严拏究办。惟须持以镇静。切勿张皇。将此由六百里谕令知之。　　

○又谕、据怡良奏、收复三县城池一摺。逆首周立春、恃刁逞恶。胆敢纠匪踞城。现经委员丁国恩等、督带兵勇。攻破嘉定城门。立将该逆捦获。其宝山、青浦、二县。亦经都司景又春、主事刘存厚等、分驰攻剿。先后收复县城。办理尚为迅速。所有摉捕余匪。抚绥良民各事宜。即责成地方官、并各该员弁。妥为筹办。该逆周立春、押解到省。讯明后、即行尽法惩治。以儆凶顽。南汇、川沙、上海、三厅县。现在尚未克复。前据许乃钊奏、亲督大营官兵。前往剿办。著即兼程驰赴该处。督同署臬司吉尔杭阿、带兵进剿。以期迅速歼除。勿留余孽。至上海华夷杂处。且为海运总汇之地。关系尤属紧要。必须及早攻克。以靖人心。该道吴健彰、本有失守城池之罪。惟于地方情形。素为熟悉。著该督等、即饬该道、督同地方文武。相机克复。以赎前愆。将此由六百里谕令知之。　　

○礼部尚书奕湘、因病解任。调工部尚书麟魁、为礼部尚书。以都察院左都御史花沙纳、为工部尚书。调刑部尚书阿灵阿、为兵部尚书。以工部左侍郎德兴、为刑部尚书。都察院左副都御史载龄、为工部左侍郎。　　

○以礼部左侍郎联顺、为都察院左都御史。仍兼署京营右翼总兵。内阁学士穆荫、为礼部左侍郎。调礼部右侍郎瑞麟、为户部右侍郎。兼管钱法堂事务。户部右侍郎青麟、为礼部右侍郎。　　

○以内阁学士胜保、为正蓝旗汉军都统。未到任前。以户部尚书文庆署理。　　

○以工部右侍郎玉明、为銮仪卫銮仪使。　　

○调镶黄旗汉军副都统奕经、为镶蓝旗满洲副都统。镶白旗蒙古副都统基溥、为正白旗满洲副都统。以叶尔羌参赞大臣丰绅、为镶黄旗汉军副都统。护军参领乌尔棍泰、为镶白旗蒙古副都统。　　

○以福建铜山延平营汛、被贼窜扰。革游击游硕坊、千总沈大超、林士魁、林启明、把总王建祁职。均逮问。　　

○赏察哈尔出征官兵羊五百只。　　

○戊申。遣官祭都城隍之神。　　

○谕军机大臣等、五城御史等奏、严查内奸一摺。现在贼匪窜入直境。京师重地。尤宜严密巡查。所有条陈各款。除城门内外。及大街添设栅栏一节。窒碍难行外。其余各条。著步军统领、会同五城、体察情形。实力稽查弹压。总期事无繁扰。实有裨益。方为妥善。不在多设章程也。原摺著钞给阅看。将此谕令知之。　　

○又谕、昨据胜保奏报、初三日已到平定州。计程日内可抵正定。惟逆贼行踪趫急。现已扰及赵州。我军果能绕出贼前迎剿。当不致任其北窜。该大臣所称、探闻贼由顺德东窜之说。不知确否。已谕长芦盐政文谦、督同天津镇道、实力巡防、庆祺统带盛京官兵二千名。已由天津水路启程。其原坐船只。亦令于到省后暂留停泊。傥天津有警。即可折回截剿。其由东而北、河闲一路。由西而北、易州一路均须密为布置。此时兵力断不能处处设防。昨所派出之八旗精兵。及京营兵二千五百名。察哈尔兵二千名。并庆祺所带盛京官兵。克日均赴保定会齐。保定扼东西之冲。两面皆可兼顾。该大臣探明贼踪所向。应调往何路。飞速调拨。或前进迎击。或东西两路堵截。并迅即知照桂良、一体筹办。该大臣等、带兵。或遏贼前。或蹑贼后。总须前后夹击。定当尽歼丑类。现在恩华所带之兵。行抵何处。未见奏报。该大臣即严催前进。如恩华不能亲督迎剿。其带兵各员。孰为勇往。即著指名调取。令其带兵飞速前赴大营。以备调遣。兵机紧要。断不可迁就拘泥。任令贻误。讷尔经额、现奏续调到盛京兵。及收集溃兵二千名。交经文岱统带跟追。讷尔经额、复同文冲、带后到一千名。现在均在何处。署提督保恒、所带兵五百名。蕴秀、伊绵阿、留劄固关兵一千名。并前调赴保定之吉林兵一千名。现在是否赶到。并著该大臣迅速催调。择要调拨。以资防剿。仍确探贼情。随时奏报。以慰廑念。将此由六百里加紧谕令知之。　　

○又谕、副都统阿彦达奏、贼由西而北、则易州一带。较为吃重。由东而北、则固安迤南。天津迤西。总路要隘。尤不可不豫为防备。所奏不为无见。现在京旗各营。及察哈尔官兵。俱于保定会齐。如贼匪窜过正定。则易州情形紧急。必须扼要严防。胜保如已绕出贼前。扼住滹沱正定要隘。该逆被剿。势必东窜。则河闲天津两路。均极紧要。著桂良、随时确探。该逆由何路纷窜。即迅速知照达洪阿、培成等、赶向截击。总宜与胜保前后夹攻。俾腹背受敌。方可歼除净尽。昨令庆祺、带领盛京官兵前往保定。如探知贼匪窥伺天津。即知照庆祺、将原带之兵。折回剿办。胜保片称、天津立有火会。但一鸣锣。万人皆聚。若密饬该道府团集。喻以大义可期击贼制胜等语。已谕令文谦、会同该镇道等、妥速筹办。该督仍随时知照。毋误事机。原片钞给阅看。将此由六百里加紧谕令知之　　

○又谕、据庆祺奏、带兵启程、派员镇守地方一摺。该侍郎统带各起官兵。由水路行走。务须催趱前进。断勿延缓。并著知照胜保、以备调拨。并据胜保片奏、盘获奸细。有分股东窜之说。若由卫河直达天津。亦不可不豫为防备。已谕知胜保、桂良、随时侦探。即知照该侍郎、相机筹度。著于行抵保定后。仍将载兵船只。暂留水次。设或津门有警。即可统领原带之兵。顺流下驶。为前后夹击之计。毋失事机。胜保原片著钞给阅看。将此由五百里谕令知之。　　

○又谕、天津为畿东保卫。现值逆氛未靖。一切防守关系紧要。必须事权归一。方足以资弹压。长芦盐政文谦、系朕特简之员。所有地方防堵事宜。即责成文谦、会同镇道大员、妥为筹办。并随时督率文武员弁、及绅民练勇等、实力巡防。总以严缉奸匪。镇定人心为要。又据胜保片奏、天津街市立有火会。凡遇救火之时。鸣锣立聚万人。若发给器械等件。可以齐力杀贼等语。此项人夫。素多勇往。如果控制得宜。即可与兵练相辅而行。著该盐政等、体察情形。饬属团集。务须晓以大义。俾知互相守卫。即所以自保身家。傥逆匪有东窜天津之信。该盐政等、务即相机布置。勿稍疏虞。胜保原片著钞给阅看。将此由五百里传谕文谦、并传谕特克慎、张起鹓知之。　　

○又谕、据崇恩奏、亟筹安辑灾黎。请截留漕粮备赈一摺。山东济甯等州县、因今春丰工漫口。旋堵旋塌秋汛来源甚旺。该处复被淹浸。数万饥民。深堪悯恻。著准其于东省本年应徵漕粮内。截留十五万石。以备赈济之用。惟现在江省被兵。浙省亦多被水灾。明年海运漕粮。恐有短绌。天庾正供。未便纷纷截留。该署抚仍当督率妥员。核实放赈。如有余米可以节省。仍著运京并晓谕官绅士民。如有捐输米石者。亦可补漕粮之不足。此外能设法招徕。更为妥善。该署抚务当筹及全局。不可徒为一省计也。将此由六百里谕令知之。　　

○又谕、杨以增奏、军务未竣、应行缓堵漫口一摺。南河现当办理防堵。若兴举大工。诚恐数十万夫。麕集河干。奸匪因而溷迹。自应暂缓堵筑。以昭慎重。该河督务将漫口盘头。督饬厅营各员。竭力裹住。勿令续塌。俟来□山戊不□秋间。再行兴办。至另奏请拨□山戊不□料银一百二十万两。已交户部议奏。惟部库支绌异常。各路军需。尚有应接不暇之势。断难如数拨给。现在丰北上游漫口。下游工程。自必稀少。该河督必当撙节核计。不可任听属员。仍前浮滥。并著剀切晓谕所属。无论河工地方人员。有能捐赀购料。或分段承认□山戊不□料工程者。即行开单奏请恩施。庶几于万难措置之中。力求补苴之术。或于官绅商民中、剀切劝捐。集赀济急或酌量情形。可以行用官银钱票。较为便捷。并著该河督斟酌妥速筹办。毋误要工。将此由四百里谕令知之。　　

○已革大学士直隶总督讷尔经额奏、逆匪北窜。已派总兵经文岱、带兵追击。并会同文冲、督兵接续前进。得旨。真可谓辜恩溺职之至。汝久任畿疆。所筹何事。经文岱未必真能得力。汝同文冲续带之兵。亦不过远远观望。希饰前非。朕若待汝奏到。不知误了多少紧要机宜。　　

○以正白旗满洲副都统基溥、署刑部左侍郎。户部右侍郎瑞麟、兼署礼部右侍郎。　　

○以福建厦门剿匪出力。赏已革提督李廷钰、二品顶带。命协同办理同安厦门剿匪事宜。　　

○赏京旗各营出征官兵银两有差。　　

○己酉、谕内阁、军机大臣、会同刑部、定拟杨文定罪名一摺。已革江苏巡抚杨文定、奉旨前往江甯省城。办理防堵。乃因陆建瀛自九江退回。辄以镇江为苏省门户。遽行出省。迨贼窜至镇江。又不能婴城固守。以致失陷。实属罪无可逭。杨文定、著即照祁寯藻等所拟。按律定为斩监候。秋后处决。　　

○又谕、前因礼部奏、福建举人林昌彝、呈进三礼通释一书。当交南书房翰林校阅。尚多脱误。因将原书发交该举人、再行详校。兹据改正。仍由礼部进呈。著即赏收。该举人林昌彝、留心经训。徵引详明。著以教授归部选用。以示奖励。　　

○又谕、贾桢等奏、豫筹城守、请令各举京员、协办团练一摺。京城内外。前已派王大臣等办理巡防。并令五城清查保甲。现复谕令吏部拣选道府州县、及佐贰佐杂人员。发往顺天府、五城、分别差委。果能实力巡查。地方自臻严密。若再添派京员。协办团练。恐互相推诿。转致疏懈。著步军统领衙门、顺天府、五城、仍遵前旨、认真稽察弹压。豫使京城内外。一律肃清。并著晓谕商民人等、各安生业。傥有形迹可疑之人。即行呈报。查拏惩办。以戢奸宄而靖地方。　　

○谕军机大臣等、昨有旨、令胜保探明贼踪。前后夹击。该大臣此时谅已赶到正定。现在西淩阿带领勇队。行抵临洺关。会同经文岱、维禄、由南路跟踪追剿。托明阿、明庆等、追贼之兵。尚未知行抵何处。仍即飞催前进。朕思该大臣带兵出获鹿山口。由西北一路迎头截剿。西淩阿跟踪追击。贼匪被我军前后夹攻。势必东窜。或直扑山东。由运河抢船。窥伺天津。或径窜河闲一带。乘虚奔突。现在达洪阿、培成、多尔济那木凯等带领京兵。及察哈尔马队官兵四千五百名。由京前赴保定。如该大臣在正定剿贼。业经得手。则此项官兵。即可飞饬沿途令其直赴河闲一带迎剿。如此三面兜截。使贼匪奔喘不暇。当可一鼓歼除。惟军情旦夕不同。势难悬揣。该大臣务即统筹全局。相机调度。扼贼纷窜之路。毋任再有蔓延。佟鉴所带炮位。应否运赴大营。即著与桂良酌度调用。军中利器。务宜慎重布置。毋稍大意。其滹沱河上下游及沙河新河等处船只。著胜保飞饬各地方文武收集。勿令窜匪偷渡。并将近日击贼情形。飞速奏报。以慰廑念。将此由六百里加紧谕令知之。　　

○又谕、前因正定情形吃紧。叠次谕令桂良、实力筹防。本日据奏、贼匪扰及稿城。稿城至正定。惟恃滹沱河阻隔。前经叠谕该督饬属收集船只。以防偷渡。兹复据孙瑞珍、许乃普等奏。亦以急收滹沱、并沙河新河、船只为要。著该督严饬该地方文武员弁、赶紧将沿河船只。概行撤收。其余小河口。并饬一律照办。昼夜巡查。盘诘奸宄。毋任匪党乘闲偷渡。该逆被剿。若不敢北渡滹沱。势恐东窜河闲天津等处。著随时与胜保知照、调拨各兵。并力兜剿。至省城重地。尤宜严加防守。勿稍大意。现在京旗各营。及察哈尔官兵。即日启程。已饬顺天府、雇备车辆骡头应用。府尹宗元醇、前赴良乡督催赶办。著桂良迅派大员。携带银两。沿途迎提接济。以利军行。毋稍延误。将此由六百里加紧谕令知之。　　
</div>
    <div class="pagination">
<a href="清实录咸丰朝实录_page154.html">上一页</a><span>...</span><a href="清实录咸丰朝实录_page150.html">150</a><a href="清实录咸丰朝实录_page151.html">151</a><a href="清实录咸丰朝实录_page152.html">152</a><a href="清实录咸丰朝实录_page153.html">153</a><a href="清实录咸丰朝实录_page154.html">154</a><span class="current-page">155</span><a href="清实录咸丰朝实录_page156.html">156</a><a href="清实录咸丰朝实录_page157.html">157</a><a href="清实录咸丰朝实录_page158.html">158</a><a href="清实录咸丰朝实录_page159.html">159</a><a href="清实录咸丰朝实录_page160.html">160</a><span>...</span><a href="清实录咸丰朝实录_page156.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
