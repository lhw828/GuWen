<!DOCTYPE html>
<html>
<head>
    <meta charset="UTF-8">
    <title>台湾私法物权编 - 第 200 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾私法物权编 - 第 200 页/共 242 页</h1>
    <div class="content">　　忆予以康熙壬午春调任台令，台邑庙学先为伪办住宅，湫隘弗称，兼岁久屋材朽蠹，已就倾圮，明伦一堂尚在蔓草中，未有议创者。予以此乃为政第一事，不可或后，即日具状详请各宪寻得报可。乃殚力拮据，首于庙左隙地起建明伦堂，以是年冬抄兴工，越岁三月告成。随改造文庙，增旧地而式廓之，选匠往会城购料，业已平基定向。予忽奉文行取，时在甲申初春，捐金留府库为工费资而去。身虽去而寸心惓惓，每以庙学未成为一憾事也。越七年庚寅秋，予复谬持节东来，谒庙循览，规模虽略粗臭，而启圣一祠尚仍旧，向与文庙相左，两庑尚不蔽风雨，心焉憾之。先捐俸，委台令周环筑墙，以肃内外，因郡庠大费修整，未遑议及邑庠。至乙未春，郡庠幸焕然易旧。正在私心经营，而予又奉补授偏抚，乃星夜鸠工庀材，改启圣祠，方位与文庙称，两庑则撤旧更新。又添建名宦乡贤祠，为吏治风俗示劝，了前愿焉！予非有所利乎此，而欲自为功也。董子曰：正其谊不谋其利；明其道不计其功。夫建庙修学，正谊明道之大端也。予窃谓：不计功未尝无功；不谋利未尝不利。台令历任未有调为台道者，而予得调台道；台道历任未有擢为抚军者，而予得擢偏抚，皇恩不次拔擢，何莫非先圣先贤及台地山川之神默佑之乎！前后九载，饮咸食淡，不为不久；两荷异数超迁，不为不速，予不负台，台不负予，此感彼应，理固然也。愿吾党之士笃信斯理，处而读书，务为端人正士；出而筮仕，务为循吏良臣，庶不负兹地山川之锺灵，而为圣贤所摈弃，则予数年惓惓之苦心其亦可无憾也夫！

　　第四碑文

　　圣天子御极二十有二年，海宇廓清，以其地置郡县，南属凤山建黉宫于莲池潭上，山明水秀，台之登科自凤山始。时事在草创，所建文庙启圣祠制犹朴略也。十余年来，风雨飘摇，仅有椽瓦，先圣庙堂窘于寒暑。四十三年，莱阳宋公永清以平川令，调宰兹邑，行释菜礼，怆然念之曰：凤山自有君天下来，版图未入，文教不施，今声名文物得与中士媲美，称为盛事；苟庙宇隘陋，无以礼圣天子尊师崇儒至意，伊谁之责哉！于是请上宪集绅衿捐俸输将，鸠工兴建，高丈前制，增两庑棂星门，因地制宜，靡不周备，垣墉丹漆，涂暨以法，诚壮丽巨观也，侯之用心可谓至矣！侯犹虑无以广圣泽，爰设义学，置学田，其为厥庙筹更深也。士岳来教是邑，诸往具陈其事，诸为文以纪。士岳谓：文庙告成，士皆欢感，从此子益知孝，臣益知忠。上文章者显当世，立事业者昭后代，莫不由文教中来。是则侯之为政能达本也。功德大矣，岂特以廉明勤慎为良吏也哉！谨刻石以记。康熙四十七年十月既望，凤山县儒学教谕施士岳记并书。

　　第五碑文

　　彰化县儒学，在县治东门内南向。雍正四年，知县张镐建，中为大成殿，东、西两庑前为甬道，为戟门，东为义路，西为礼门，又前为棂星门，后为崇圣祠，右为明伦堂；堂后为学廨。干隆十六年，知县程运青捐修，旋以他故中辍。十八年，同知署县事王鹗续成之，因费不足，及棂星门而止。二十四年，知县张世珍，砌甬道以砖，移礼门、义路是棂星门外，凿泮池外为照墙，护以短垣。明伦堂仍故址增高二尺余，堂右建白沙书院，其后训导署，后左教谕署，悉更新焉！二十七年，知县胡邦翰绩修。五十一年，明伦堂学署毁于乱。嘉庆二年，岁贡郑士模修葺圣庙，工未及竣，而明伦堂学署仍缺。十六年，知县杨桂森始涂丹艧，露台护以石栏，自东、西庑至棂星门增筑短垣，以为联络。造登瀛桥于泮池上，改建明偷堂于庙左，制礼乐器，招佾生教以歌舞之节。自是春秋丁祭，礼乐盖彬彬焉！十七年，职员王松修泮池。二十一年，署县吴性诚，即明伦堂旧址，改建文昌祠，更新白沙书院，院后建教谕署。道光四年，教谕蔡克全刻卧碑石，置明伦堂之左，又建福德祠于明偷堂大门内左侧。十年，知县托克通阿李廷璧率诸绅士捐修，增高正殿旧址二尺二寸，殿高原制二尺七寸，殿前改用石龙柱二枝，石柱凡二十枝。露台增高二尺二寸，护以石栏。增高崇圣祠旧址二尺二寸，祠高原制一尺五寸，东、西庑增高原制八寸，址高二尺二寸。其余门墙以次增高。崇圣祠畔左建名宦祠，右建乡贤祠。又掖以厢房，左为礼器库，右为乐器库。庙周围筑垣墙以为联络，自北而南长三十九丈二尺，自东而西广一十五丈，悉仍旧界。朴斵丹艧，巍然焕然，彰化学宫于是聿观厥成焉！

　　第六碑文

　　圣天子累洽重熙，声教暨讫，海隅日出，罔不率俾矣！台东海澳区也，自入版图以来，人文蔚起，台、凤、嘉、彰兴学建考，多历年所，淡距郡最远，向祗附彰考试。嘉庆十五年制宪方，恭应简命，巡视台邦，时俯宪汪，前氏淡水同知，素稔文风骎骎日上，嘱令绅士等就制宪递呈，援照江西莲花厅例，请奏奉旨恩准，二十三年开考。维持莅淡水厅事司马张公，集诸绅士谋及劝建文庙之举，诸绅士踊跃急公，佥曰唯唯。第思文庙之风水，关于文运之盛衰，非扶舆磅礡之所结，山川灵秀之所锺，无以为卜吉地也。堑有郭尚安者，邃于堪舆之术，诸绅士以设厅时，曾选学宫基址，在于城内较场地方，因就其地请而筹之，深得许可，凡大小之规模，坐向之方位，皆其指划。郭君为人轻财重义，诸绅谢之金不受，且曰此庙一筑，淡之科甲蝉联，余之名亦不朽矣！金何足慕哉！越三年戊寅科，郑子用锡果登贤书，为淡学倡；迨癸未科，且冠东瀛，而成进士焉！自郑子登科启甲两次以来，转瞬才八、九年耳，踵其后者文武联镳，齐名蕊榜，继继绳绳，焕然丕变，郭堪舆之言，信乎其不谬也。是役也，倡谋捐建不惮勤劳者，正总理则有林玺、林绍贤等；副总理则有郑用锡、郭成金等；若吴振利、罗秀丽、陈建兴、吴金吉等共董其事，亦与有力焉！糜金二万□千□百有奇，不费公帑一丝。肇工于嘉庆二十一年十二月十五日，告竣于道光四年四且初十日。盖自夫子之庙成，而淡始获睹整齐严肃之规也，余等守是疆，适当落成之际，越日齐祓谒圣，仰瞻庙貌，岿然一新。中为大成殿，东、西两庑夹其旁；外为棂星门；又其外为伴官门，洋池在焉；周围缭绕，卫以丹墙；其礼门、义路则出入之通衢也。庙之规模斯略具矣。至庙之东边为明伦堂；后为五王祠；其教官廨舍则建于旧文昌宫之左畔，礼乐器库附之。若此者，余既详览其地，又为深羡其人之争先好义，慷慨就捐，尤羡膺斯任者之克相与有成也。诸绅士缕陈情绪，请记于余，并求所以教之者。余谓：黉宫为教化风俗所自出，厕其间者可徒拘拘于文辞之末哉！将明体以达用，入有守而出有为，为里党树典型，为国家宣德教。师道既立，善人愈多，庶无负我朝作养海隅之至意。官斯土者有厚望焉！余为详创建始末，并书其意，以书诸石，损赀之姓氏数目则更勒一碣云。

　　第七执照

　　钦加五品衔、调补噶玛兰厅儒学正堂郭，为给照永耕字。本年十二月初六日，据佃杨德和禀称：东势十四份庄充公案内，许青云即许在户名园地一段，东至港仔，西里官界，南至黄振盛，北至黄振盛各为界，经丈五分九厘五毛。又一段陈天送户名，东至港仔，西至官界，南至陈婴，北至陈六合，经丈七分五厘七毛一丝。又一段陈以宗户名，东至港仔，西至官界，南至陈六合，北至许照，经丈八分三厘八毛六丝。又一段许福户名，东至港仔，西至官界，南至许照，北至福德祀，荒埔园四分三厘四毛七丝。又一段荒埔许照户名，东至港仔，西至官界，甫至陈以宗，北至许福，荒埔园三分三厘零九丝。共五段，实园二甲一分零，荒埔七分六厘零，前蒙厅宪出示充公，移学召佃在案。和遵示赴学认耕，议定每甲熟园递年配纳学租银一十元。其荒埔未成业者，此时冲复不常，不堪配租；其现成园地三段，计二甲一分二厘，每年应纳租银二十一元二角，分作早、晚二季完纳，割串执凭。但该处地段俱系傍溪低洼，多种少收，必须筑堤填岸，藉非永耕，怎肯活用工本？经于上月间，厅宪饬着内丁、书差、弓丈手同书斗等到地复丈，划明定界，但未蒙给发印照，未敢前去管耕。爰是仰恳给照，付和永耕，每年应纳租银，自当逐年如期完清，不敢玩延拖缺。理合出具认耕保结各状禀缴，伏乞电察施行，沾感切叩等情。计缴认耕保结状二纸。据此，除禀批示外，合行给照。为此，照给佃人杨德和即照现丈界址，照界管耕。就光绪十四年起，每甲每年完纳学租银十元，全年共银二十一元二角，分作早、晚两季对半交纳，取给完单为凭，不得少缺，毋违，须照。

　　右照佃民杨德和准此。

　　光绪十四年十一月二十日换给司单三纸。

　　第八执照

　　钦加内阁中书衔，调补台北府宜兰县儒学正堂黄，为给谕事，仍准永耕事。本年十一月十五日，据细户杨德和禀称：缘同治十三年间，有东势十四份庄充公田园案内，户名许在、陈天送、陈以庄等三户地三段，原丈计二甲一分零；又许福、许照二户荒埔地二段，原丈计七分六厘零；四至界址俱详载原禀。及前恩宪郭印给执照，准和具保认耕永佃，经局绅参议，定每甲缴纳租谷十石，论谷价高下，概折完番银十元正；惟荒埔未熟之地，涨没无常，恩免配租外，历年征收无异。兹因光绪十三年，奉爵抚宪刘奏准清赋委员会同官绅，遵奉新章，设局举办。和蒙宪单饬传赴学，谕以学租额内惟大洲、清水沟等庄移拨大租银一百一十四元，最为巨款，现应改归正供，完纳国课；至所存大、小租概充公，拨学召佃。认贌各户为数益多，缺需甚巨，概须酌加租额，以供国课并充祭费。爰同局绅细商，仿照仰山书院官租例，量为增益。按规新领丈单溢出地额亩数，除荒埔地不计外，每甲地仍认租谷十石，其应完大租正供之处，改归佃户自行投柜完纳。计和户名下认充学佃永耕十四份，充公地段实新丈得连荒埔二甲七分一厘零，除荒埔不配租外，连溢额计实二甲四分六厘零，年应纳折谷租银二十四元六角正，仍分早、晚二季完缴，早限至六月半，晚限至十月终，割付串单执凭，不敢如前以筑堤填岸，活用工本混禀。惟恐风水为灾，如遇有冲塌刷没之变，务垦准禀请派勘，分别重轻，移会请停征减租，划妇孺感恩，子孙戴德矣！至生员陈济川缠讼插贌，与和无涉，不敢置词，合并声叙。恩宪明镜高悬毕照，理合具禀，呈验执照，并夹缴永佃保耕结状各二纸，仰恳在移备案，给换谕帖，仍发还批注、原领执照及印识新领丈单，以便管佃完课。和益当劝慎防护，逐年如期清完租银，不敢玩延拖缺，致干查究。伏乞电察施行、沾感切叩。计缴保认耕结状各二份。据此，除禀批示外，合行给换谕单。为此，谕给永佃杨德和即遵照现新丈甲数界址，照界管耕。就光绪十五年起，照新丈额，每甲年纳折谷价租银足重番一十元正，全年计银二十四元六角正，分作早、晚两季对半交纳，取回串单为凭。早限六月半，晚限十月终，如期纳完，不得短延干咎。至现丈载荒埔地，查难种作，仍准照旧案不配租外，惟呈验原给执照及新领丈单，批印注明，仍发还以为管佃完赋凭据，该永佃务小心慎藏，毋致损失。如每届应完正赋，自行照则如数赴粮房缴纳，切切，毋违，特谕。

　　光绪十四年十一月十八日给。

　　第九典字人

　　立典字人业户施泰昌，即施至坦，有承父遗下水租，在大武郡等庄。今因乏银应用，托中陈清泉将水租谷四十四石向文开书院典出契面银二百四十四大元，言约八年为限，听坦赎回。保此租系坦自己物业，与旁亲叔兄弟侄无干，亦无重张典挂他人及来历不明为碍；如有不明，坦自应出首抵挡，不干银主之事。其租额即日付与银主掌管；其银即日同中交收足讫。有旧欠租谷依半节相坐，赎回之日，亦当如数清还。此系二比两愿，各无反悔异言，今欲有凭，合立典契字一纸，付执为照，行。

　　即日同中收过契面银二百四十四大元完足，再照，行。

　　再批明：银主先须出中礼礼八元；赎时，典主自应坐还，再照。

　　佃名录后：

　　一、佃赖委田四甲三分七厘七毛五丝。

　　一、佃朱福印顶观生田五分五厘。

　　一、佃卢章田一甲八分，门前田二分。

　　一、佃卢允田五分五厘，又田二分六厘七毛三丝。

　　一、佃卢东田九分。

　　一、佃朱良代观生田五分五厘。

　　一、佃胡定田六分。

　　共田九．七九四八甲，四五的租四四．○七六六石。

　　道光十八年二月日。

　　中见陈清泉

　　知见人功叔修辂

　　典契字人施至坦

　　第一○谕示（谕董事金兴文）

　　钦加盐运使衔、在任候补道、署理台北府正堂、全台善后总局提调、纂修台湾通志局提调兼各口通商事务、加四级陈，为谕给事。本年九月二十二日，据淡、新邑绅士潘成清、林家声、陈浚芝、陈朝龙等佥禀称：淡绅张凤仪等，以胡焯猷、郭宗嘏损充兴直、八里坌堡等处大租，共谷九百余石，及摆接堡、桕仔林庄园租一百二十元各等款，原归新竹明志书院经费，今淡、新分治，该租项皆在淡邑界内，请改归学海书院。而新绅郑如云等，以该租项本系新竹书院经费，若改归淡，即新竹书院经费无资，请仍归新竹办理各等情，呈明在案。荷蒙宪天一视同仁，面谕清等平心酌拨，以敦和气。清等仰体宪意，会同妥议，将此三条租款一切归淡，佥举妥董办理。兹清等查有金兴文一名，为人公正，殷实可靠，愿甘承充，所收新庄山脚、八里坌两处租项，年拨出租银四百五十元，又桕仔林园租银一百二十元，共银五百七十元，缴作新竹明志经费。又拨出银一百二十元，作新庄山脚旧明志之义塾束修会文膏奖，又二十元为春、秋两祭，又二十元为修理经费，共一百六十元。为董事薪水，仿照学海章程，给银三十元除外，尚剩银三百元，统归淡邑学海书院义举之用。至于应开屯丁番租社饷及庄例各杂耗，暨就租价长额，该董自行支理。两邑人士均各乐从，清等未敢擅便，理合将遵谕会议、酌拨遴充各缘由，并承充保充切结粘乞察核，恩准分饬淡、新两县知照，一面准给兴直八里坌及摆接院租董事金兴文谕戳，示佃完纳，以便收缴等情，计粘结状三纸到府。据此，查此案，前据该县禀：八里坌董事张东峰、新庄山脚董事陈绳芳，即淡绅陈霞林，业已在粤病故，该家属能否将此项学租如期缴解，尚难预料，请即提归新邑，公举妥绅，议章经理等由，业经本府批准。嗣据恩贡生张凤仪等禀：新竹书院经费有余，淡水书院不足，请将三项学租改归学海。并据生员邓岸登等禀：八里坌专有义塾，因拨归新邑，致该堡旧章久废，培养无资，恳恩核拨，迅饬归复各等情。又经本府先后札饬新竹县查覆，并委员驰往八里坌查明覆夺各在案。兹据淡、新两邑绅士佥禀前情，除禀批示并分行给发戳记外，合行谕给董事金兴文即便遵照，斗量须要公平，将年收新庄山脚、八里坌两处租项及桕仔林园租，作早、晚两季完纳，分交淡邑学海、新邑明志各书院经费，拨给新山庄脚旧明志义塾董事，以为会文膏奖，照数交清；如有挨延拖欠，除提追外，立即换派，懔之，此谕。计发戳记一个。

　　第一一执照

　　特授台湾北路淡防分府、加三级纪录五次宋，为给发佃批事。照得长道坑、沪尾、八里坌等庄田园，系监生郭宗嘏自置，施茂户郭林庄业。干隆三十四年十二月内，据该生赴前道宪蒋呈请，愿将自己田园内除出一百零一甲一分八厘零、园四甲三分，共征租六百二十石，内番租二十石，余租谷六百石留为自己养瞻外，所有长道坑、八里坌等庄计田一百六十一甲六分零，计园二十九甲二分，每甲田征租六石，每甲园征租三石，共征租谷一千五十七石二斗九升九合六勺，悉充学租，业经檄饬，详蒙各宪批在案。所有各佃承耕田园，合行给发佃批。为此，批仰该佃户陈闯名下承耕旱园六分三厘三毛三丝二忽，每年应纳谷□□石九斗□升，限六月早季全完，赴仓投纳，务须干圆净洁，重风搧过，不得瘪湿不堪之谷湿冇交收。仍须按期投纳，领单执凭；如有延欠，除照数比追外，另行起佃招耕，各宜凛遵，特此给照。

　　右批给佃户陈闯准此。

　　第一二恳批字

　　立给恳批大二坪佃首童志昌，奉宪示谕，充当明志书院佃首，管收大二坪等处学租，所有山林、埔地已垦及未垦，准昌招佃，给发佃批开垦。今招得佃人石是、郭潘前来，给出二坪圳头南势山林埔园一所，东至二坪圳墘，西至横仑顶分水，南至二坪圳头小坑为界，四至踏明界址，付佃人自备工本前去掌管配圳水通流灌溉，永为己业。俟成田之日，限定逐年配学租交纳，给单为凭，佃人不敢刁难。今欲有凭，立给垦批字一纸，付执永远为照。

　　道光二年十月日给。

　　第一三垦批字

　　立给垦批大二坪庄首童志昌，奉宪示谕，充当明志书院佃首，管收第二坪等处学租，所有山林、埔地已垦及未垦，准昌招佃，给发佃批开垦。今招得佃人何秀三前来，给出大坪圳头山林埔地一所，东至埔尾中心仑，西至圳头小山尖分水，南至大溪，北至二坪大圳墘为界，四至踏明界址，付佃人自备工本前去掌管，任从开筑水圳灌溉，垦辟田园，永为己业。俟成田之日，限定逐年配学租交纳，各不敢异言。今欲有凭，立给垦批字一纸，付执永远为照。

　　道光十年正月日给垦批。

　　第一四执照

　　福建台湾噶玛兰抚民理番粮捕海防分府、加五级纪录十次翟，为给照事。案据芭荖蔚庄佃户李不等，承垦该处田业，经前府杨断作充公地段详明在案。嗣后该旧佃不与新佃林本等控争，饬差覆丈该地计共十八甲。据该差吴合禀称在外议明，新佃林本与旧佃李不对半均分，各得九甲等情。并据旧佃游钦等呈请给照，经饬开明现管四至地段禀缴去后，兹据该差禀缴图册前来，除饬吊林本前给总照缴销，照案另行填新佃九甲之地垦照外，所有旧佃应分九甲之地，合行分给执照。为此，照给芭荖蔚庄充公佃户吕福彩，即便遵照后开各佃四至甲分管业，每甲年完充公租谷十二石，务须依照开征期限，催赶各佃预备干圆好谷运仓交纳，截给完串执凭宁业；毋得藉照越界混占，以及抗缺租谷，致干查究，各宜凛遵，毋违，须照。

　　计开：

　　芭荖蔚庄充公佃户吕福彩，认垦充公田一段一甲，东至黄福，西至小圳，南至小圳，北至三阄二。

　　右照给佃户吕福彩准此。

　　嘉庆二十二年五月十一日给。

　　分府

　　第一五执照

</div>
    <div class="pagination">
<a href="台湾私法物权编_page199.html">上一页</a><span>...</span><a href="台湾私法物权编_page195.html">195</a><a href="台湾私法物权编_page196.html">196</a><a href="台湾私法物权编_page197.html">197</a><a href="台湾私法物权编_page198.html">198</a><a href="台湾私法物权编_page199.html">199</a><span class="current-page">200</span><a href="台湾私法物权编_page201.html">201</a><a href="台湾私法物权编_page202.html">202</a><a href="台湾私法物权编_page203.html">203</a><a href="台湾私法物权编_page204.html">204</a><a href="台湾私法物权编_page205.html">205</a><span>...</span><a href="台湾私法物权编_page201.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
