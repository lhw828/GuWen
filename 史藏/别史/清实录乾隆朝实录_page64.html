<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 64 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 64 页/共 1860 页</h1>
    <div class="content">○癸亥。上御乾清门听政。　　

○予故直隶古北口提督宗室璋格、祭葬如例。　　

○甲子。上诣皇太后宫问安。　　

○开淘四川射洪、南部、南充、乐至、资州、井研、六州县盐井。共一百四十四眼岁产盐七十七万七千斤有奇。　　

○镶红旗汉军都统石礼哈、缘事革职。以恒亲王弘晊、管理镶红旗汉军都统事务。　　

○以銮仪卫銮仪使傅清、为正黄旗满洲副都统。以归化城副都统那兰保、为镶红旗满洲副都统。　　

○乙丑。总理事务王大臣九卿、议奏禁止烧锅事。得旨。禁止烧锅一事。尔等九卿两议具奏。其大指皆以烧锅当禁。朕前所降谕旨为是。而以孙嘉淦陈奏为非。夫泛论烧锅当禁。即不宜开通。则固朕旨是而嘉淦之言非矣。且亦无庸朕之颁发是旨矣。何则、久经禁止而未开之事。复何庸更张耶。朕以法久不行。视为虚文。故欲严禁以重谷。而孙嘉淦则以为虽行严禁。不能积谷。而反于民间不无绥扰滋弊。是两说不可并行者也。今观王大臣所议。尚不无回护朕旨之处。殊非朕虚衷求言、期于利用厚生之意。即如一议内、称烧酒之害最甚。本宜严禁。但加重本犯之罪条。严定官吏之处分。恐小民无知犯法。吏胥缘以为奸。于民情有所未便。应照从前已行之成法。为之惩治等语。一议内、称烧锅本犯。仍照旧例治罪。应将官员处分、分别定例。其业经造成之烧酒。仍准其售卖等语。据此则禁止仍属虚文。但严官吏之处分。而本犯之治罪如旧。则造酒之人。既无所畏惮。而官员或转以干涉考成。多方回护。仍于禁约无益。况造成之酒、仍准售卖则奸民私造者、皆以沽卖陈酒藉口。迁延岁月。虽禁犹不禁也。何用王大臣之两议为哉。若能直指利弊。或欲行严禁烧锅。则必详议查察之法。以为端本澄源之论。若以为比户搜查。转行滋扰。则朕旨可以收回。如此两议。朕自然就其中酌一是者而行之。断不固执己见也。今两议名为两、而实则一。不过向来如是禁止。今则添一官员处分耳。试思于严禁烧锅。以裕米谷一节。为有益乎。为无益乎。王大臣皆皇考简用之人。不得为是两可迁就之论。尚其详酌事理。或应行严禁。或因时制宜。必期于民生日用之间、有利无弊。斯称朕咨访之意。其各抒己见。或一议、或两议、皆可。　　

○内阁、翰林院、带领新进士引见。得旨。于敏中、林枝春、任端书、已经授职。孙宗溥、何其睿、宋邦绥、观保、张若需、冯秉仁、黄明懿、钱琦、周玉章、王会汾、吴绂、郭肇璜、冯祁、龚学海、程廷楝、黄宫德保、陆树本、李龙官、沉云蜚、刘炯、丁一焘、胡师孟、周礼、帅家相、张九镒、卢宪观、王士瀚、白瀛、周煌、路斯道、刘慥、李质頴、苏霖润、刘天位、欧堪善、高继光、谢庭瑜、纳国栋、牛琳、杜鹤翱、辛有光、廖鸿章、蒋祖培、郑绍奎、林维雍、张日誉、陈世烈、王寯、周连登、诺敏、张元龙、莫世忠、李时勉、蒋允焄、朱若炳、孙维、彭遵泗、觉罗德成格、著以庶吉士用。冯钤、胡泰、著以六部主事用。庄大中、吴毓芝、吴斯钧、朱以成、沉毅、于文骏、杨超恒、邹嶙、徐玉田、成原大、潘汝龙、缪遵义、陈克绳、程穆衡、田垒、杨熥、唐桂生、徐锡仁、胡际泰、赵开元、黄登谷、郑之侨、佟浚、乔光烈、张文庄、杨甘雨、汤永祚、王嘉会、施毓晖、姚世道、郭赓武、张继镜、谭玉、秦勷、钟狮、林良、著以知县即用。吴培源、董万山、夏时雍、著以教职即用。潘宏道、著以国子监助教衔、管府学教授事。该部即行铨选。其余俱归原班用。　　

○丙寅。命宽免息谷。谕总理事务王大臣、朕闻各省出借仓谷。于秋后还项时。有每石加息谷一斗之例。朕思借谷各有不同。如地方本非歉岁。祇因春月青黄不接。民间循例借领。出陈易新。则应照例加息。若值歉收之年。其乏食贫民。国家方赈恤抚绥之不遑。所有借领仓粮之人。非平时贷谷者可比。至秋后还仓时。止应完纳正谷。不应令其加息。将此永著为例。各省一体遵行。该督抚仍当严饬有司、体恤民隐。平斛收量。毋得多取颗粒。如有浮加斛面。额外多收。及胥吏苛索等弊。著该督抚严参治罪。　　

○户部议覆、宁古塔将军吉党阿奏、臣衙门事务繁多。其在司行走官员。请照在京中院官员、一体赏给公费银两。查盛京各部司员。及奉天将军衙门办事官员。因事务繁多。曾经议准、照在京官员例。支给公费。今宁古塔将军衙门。与各省驻防无异。所办事务。亦不甚多。未便一例议给。得旨。依议盛京五部及将军衙门官员笔帖式等、所办事件亦不甚多。并非京师部院官员可比。其公费银两。著减半给与。　　

○都察院左都御史杨汝谷奏、安置陕西流犯陈国丙。呈请辨明冤枉。得旨、据杨汝谷此奏。陈国丙系获罪发遣安置陕西之犯。何以潜逃至京。投递呈词。况废员一事。朕前降谕旨。交大学士徐本尚书海望等办理。今杨汝谷此奏既称陈国丙系废员。何以不会同徐本等而自行具奏又据奏称查核陈国丙原案。前后两疏自相矛盾。甚属糊涂。今都察院所奏亦属糊涂又称军流人犯。有令该督抚具奏准其回籍之恩诏。陈国丙所犯与赦款相符等语若果与赦款相符。则该管衙门。自必遵例查奏。何待都察院为之陈请耶。摺内种种情节。著总理事务王大臣察议具奏。　　

○礼部议奏、明恭闵惠皇帝、奉特旨追加帝号。查康熙六十年。圣祖仁皇帝谕大学士九卿。前代帝王。自非无道之主。即在位一二年。亦宜入庙崇祀今恭闵惠皇帝。系明太祖皇帝嫡孙。缵承大统。在位四年。应照例制造神牌。列于明太祖皇帝神牌之次。春秋致祭。从之。　　

○兵部议覆、贵州总督兼管巡抚事务张广泗、疏请于铜仁府属新设之三不管地方。增添兵丁。移驻文武员弁。分设营汛驻防。应于松桃建筑砖城一座。分防嗅脑、落塘大塘木树、康金大平、茶苞茅岩、拗构、皮乾塘十营汛。建筑土堡十座又建副将衙署一所。游击衙署一所守备衙署二所。千把总衙署九所同知衙署一所。现在勘明基址。确估料物。动项兴筑。应如所请。从之。　　

○以故贵州小程司土官程玉妻陈氏、暂摄小程司事。　　

○丁卯。上诣皇太后宫问安。　　

○总理事务王大臣等奏热河地方。甚为紧要所居满洲兵。现有八百名其从前一千操演兵已遣往归化城驻劄热河所余满洲兵较少。理应添设查京城闲散人丁一万三千八百余名。请将一千二百名、拨往热河。热河兵丁八百名。俱分拨官房、在桦榆沟喀拉河屯等处驻劄。今遣往一千二百名。即将拨往热河之一千兵房屋、给与居住。又查得热河八百名驻劄兵。每月、领催等食饷四两。兵丁等食饷三两。领催兵丁等、每匹应领米四石四斗。共马二百匹。拴马者、每匹应得乾银二两。今新添驻劄兵一千二百名。应得粮饷亦照此例。从之。　　

○监察御史朱凤英、奏。御试词臣、详加甄别。厘为四等。其在末等休致十二人。仰恳圣慈饬赐引见。量才酌用。以最后效。得旨。朱凤英此奏、明系瞻徇情面。朕前月考试翰詹官员。先于养心殿引见。其中有年力衰迈。及人才不及者。皆一一记名。及亲阅试卷。而此十余人文字。又复列在四等。是伊等人文。经朕再三评隲。而后降旨休致。并非因试卷一日之短。而遽加摈斥也。朱凤英如果确知中有可用之人。即当举出名姓。据实陈奏。今乃泛指十二人中。不无可用之材。请朕复行引见。是其胸中必有注意之人。而为此含糊之奏。以图侥幸。其瞻徇之处甚属显然。著交部严察议奏。　　

○予故正白旗蒙古副都统阿必达。祭葬如例。　　

○以故广西江州土知州黄锡圭之子黄承烈袭职。　　

○已巳。户部议准、湖北巡抚钟保疏报、安陆府属之何家集等十六处、襄阳府属之双沟等十集、郧阳府属之安阳、龙门、江峪、三处。耰锄箕帚薪炭鱼鰕杂税。向不入正项。请全行裁革。从之。　　

○建四川新设打箭罏厅关帝三代庙宇。春秋致祭。　　

○户部议奏、总漕补熙遵旨疏请豁免上下江、自康熙五十二年起、至雍正十二年止、未完民欠漕项银、共三十万六千七百两有奇。米、七万一千三百四十石有奇。麦、二万二千九百五十石有奇。豆、二百六十六石有奇。应照数豁免。从之。　　

○又议奏、江西巡抚岳浚覆题、先经升任巡抚俞兆岳、疏请将江省贮局铜觔。照江浙等省之例。开罏铸钱。搭放兵饷。以裕民用。经九卿议、设罏铸钱。必得铜觔充裕。铸出钱、足敷通省流行。方免钱价昂贵之患。今摺内并未声明。难以悬议。应令该抚查明具题。今查局贮生熟铜、连收私铸、翦边钱。共计二十六万五千一百三十斤有奇。足资铸用。每钱重一钱二分。共可出钱三万二千一百六十串有奇。以之搭放兵饷。自能渐次流通。不致昂贵。应准开铸。并请颁发样钱。从之。　　

○旌表守正捐躯山东范县民魏群妻王氏。　　

○庚午。上诣皇太后宫问安。　　

○谕总理事务王大臣、禁止烧锅一事。朕从前降有谕旨。因孙嘉淦条奏。复降谕旨。令王大臣九卿集议。续经两议具奏。朕又降旨令其确议。今思禁止烧锅。乃关系民生日用之事。该省督抚大臣。所当悉心筹画者。著将朕屡次所降谕旨。及孙嘉淦所奏。与王大臣九卿等所议。悉行抄录。交直隶、山东、河南、山西、陕西、等省督抚。各抒所见陈奏。不必会同商酌。　　

○又谕、刘元燮所奏、李绂、张坦麟、二事。朕实并未降旨。亦未将旨收回。而外边遽尔传说。此风断不可长。伊有风闻言事之责。此奏甚属可嘉。著交部议叙。此等妄行传说不已。将来吓诈生事之弊。皆从此出。此向来南书房之陋习。经皇考十三年以来。教训殷勤。此习已渐改革。嗣后九卿、及南书房翰林等、务当小心恪遵。凡有关系之事。倍加慎密。不可纤毫洩漏。遇风影之谈。尤不可轻信传播。以惑众听。如有仍蹈前辙者。经朕访闻。或科道等官纠参。必加严惩。至于汪由敦、陈辩一摺。如伊果有其事。虽强辩何益。如实无干涉。则不辩自明。亦当静听。乃朕甫交总理事务王大臣询问刘元燮。伊何由得知刘元燮奏中有伊名乎。即此已足见其耳目颇广。必招摇生事。不安分之人也。著革去内阁学士。在侍读学士上效力行走。　　

○吏部议准、刑部左侍郎刘统勋奏称、臣伏见新任督抚提镇。往往奏请随带人员。以备委用。在封疆大吏。平日亲知灼见。自应有干练之才。足收指臂之益。惟是先寄耳目于数人。即付腹心以要缺。补用不循资格。舆论指为私交。更相仿傚。滋弊多端。嗣后请文员除河工效力。武员除军前效力外。概停其随带。如本省、本标、人员。不敷任用。则奏请由部拣发。若调任之后。于属员内果有才能出众之人。则据实保奏。仰候皇上谕部引见。量才任使。如此、可以杜封疆大臣、偏袒之陋习。才能人员、钻营之故智。似于政体官常。均为允当。从之。　　

○以故扎萨克郡王策凌拉朴坦之子策朴德恩巴勒珠尔、袭职。　　

○豁免山东章邱县缺额银米。　　

○免浙江仁和、安吉、德清、武康、四州县水灾、乾隆元年分额赋有差。　　

○辛未。禁偷放运河水源。谕总理事务王大臣、今年五月间。山东雨少。运河水浅。以致粮艘不能衔尾而进。沿途挖浅起剥。甚费经营。而临清以北、更多阻滞。朕细加访察。临清以北。全赖卫水合汶济运。而卫水发源于河南卫辉府。至临清五百余里。沿河居民。往往私洩、以为灌溉之用。每致运河水浅。粮艘难行。经前任河臣靳辅题定、每年于五月初一日尽堵渠口。使卫水全归运河。以济漕运。此＜?历心＞年遵行之成法也。今因日久法弛。卫水来源。小民不无偷放之弊。遂至运河水势。长落不常。重运难于北上。目前正当紧要之时。所当稽查严禁者。著北直河南督抚、速行办理。务使卫水涓滴不致旁洩。粮运遄行无阻。若地方有司。有视为故套者。即行查参。　　

○先是十三日得雨。至是日、甘霖大霈。四郊沾足。上心怡悦。朝野欢腾。　　

○户部议奏、署陕西巡抚崔纪疏报、商南、山阳、雒南、肤施、等县。冰雹损伤田禾。应令该署抚饬知各县。将被灾地方逐户查明。借动仓粟。加意抚恤。得旨。依议速行。　　

○壬申。旌表守正捐躯直隶武清县民杨进忠女杨氏。大清高宗法天隆运至诚先觉体元立极敷文奋武孝慈神圣纯皇帝实录卷之四十四



大清高宗法天隆运至诚先觉体元立极敷文奋武孝慈神圣纯皇帝实录卷之四十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆二年。丁巳。六月。癸酉。兵部议覆、闽浙总督衔专管福建事务郝玉麟疏称、泉州长福二营。向隶兴化副将管辖。查两营汛地。处于省会之下。兴化之上。左军离省八十里。右军离省一潮可到。而兴化离省二百四十里。凡有公文请饷考拔等事。每多不便。且二营系参将。以参将而听副将辖属。实觉非宜。请将长福营所辖左右两军。照铜山各营专城之例。不隶兴化。一切公务。径行呈送省城。臣与陆路提督。不时察访。仍每年委大员巡查一次。应如所请。从之。　　

○甲戌。上御乾清门听政。　　

○谕内阁、连日仰蒙上天降赐甘霖。众心感庆。朕今御门听政。复值澍雨再降。更为优渥。念诸臣衣服。未免沾湿。大臣等、著赏纱二疋。凡陪奏侍班引见执事官员。及侍卫等、俱著赏纱一疋。　　

○总理事务王大臣议准、将军额尔图奏、驻防呼伦贝尔之索伦达呼尔、巴尔虎兵。地无可耕。又道通俄罗斯。所关紧要。若令悉彻。俱以新兵守边。未协机宜。臣等令参领那木等相度附近。并询问众兵。并言惟兴安山岭之阳。鄂木博齐、及雅尔和鼐等处。地势宽平。水草肥美。既可屯驻。兼宜耕种。若移居其地。每年往呼伦贝尔更番驻防甚便。查呼伦贝尔兵二千。已拨赴军营。仅余一千驻防。不便更令他移。请以三千兵丁之妻子。尽移鄂木博齐等处。居住耕种。令总管一员。率兵千人。至呼伦贝尔防守。俟军营二千人彻退时。仍令更代驻防。得旨。著仍派塞楞额总管。余依议。　　

○吏部议奏、原任四川巡抚杨馝、疏请以中江县知县铁景曾、升补眉州知州。查铁景曾任内、有降职二级留任二案。尚未开复。不便准其升补。得旨。依议。铁景曾有降职之案。该抚并不叙入本内。该部何凭定议。但杨馝已经革职。无庸处分。嗣后有似此之案。著该部即于议覆本内。将具题之该督抚。一并议处具奏。　　

○九卿议奏、杨馝疏请豁免雅州府知府宋虞凯、应追伊父宋聚业、肃州军需运粮脚价银两。应如所奏行。得旨。杨馝屡为宋虞凯题请。此项银两。不必在宋虞凯名下追赔。著杨馝照数赔补。　　

○户部议覆、广西巡抚杨超曾奏称、广西通省佐杂官员扣荒银。请自乾隆二年为始。于院司道府州县编俸银内摊扣。转给佐杂各官养廉。应如所请。查乾隆元年佐杂各官荒缺银。亦应著落院司道府州县、均摊转给。得旨。依议。本年荒缺银两。既将现任大员俸工扣抵。若将元年之项。又在伊等名下扣抵。恐养廉或致不敷。此系金鉷、张钺、办理之事。所有元年应扣银两。著金鉷、张钺、各分赔一分。　　

○乙亥。上诣皇太后宫问安。　　

○谕、本年四五月间。京师及畿辅地方。雨泽愆期。朕虔诚私祷。复命王大臣、致祭天神。地祗。太岁等坛。及四海之神。仰冀早赐甘霖。绥我兆庶。今于十三、十四、十六、十七、等日。时雨普降。既优既渥。远近均沾。万姓欢呼。朕心感庆。应虔修报谢之礼。仰答明神福佑之恩。著礼部即行定议具奏。　　

○旌表守正被戕直隶定州民妇温氏。　　

○内阁学士兼礼部侍郎图理琛以年老乞休。允之。　　

</div>
    <div class="pagination">
<a href="清实录乾隆朝实录_page63.html">上一页</a><span>...</span><a href="清实录乾隆朝实录_page59.html">59</a><a href="清实录乾隆朝实录_page60.html">60</a><a href="清实录乾隆朝实录_page61.html">61</a><a href="清实录乾隆朝实录_page62.html">62</a><a href="清实录乾隆朝实录_page63.html">63</a><span class="current-page">64</span><a href="清实录乾隆朝实录_page65.html">65</a><a href="清实录乾隆朝实录_page66.html">66</a><a href="清实录乾隆朝实录_page67.html">67</a><a href="清实录乾隆朝实录_page68.html">68</a><a href="清实录乾隆朝实录_page69.html">69</a><span>...</span><a href="清实录乾隆朝实录_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
