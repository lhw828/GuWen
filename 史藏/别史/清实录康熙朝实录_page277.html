<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 277 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 277 页/共 681 页</h1>
    <div class="content">
○丁巳。御舟过丹阳县、常州府、无锡县　　

○予福建阵亡一等阿达哈哈番护军参领喇瞻、祭葬如例　　

○予招抚吴逆被害、汉川县刘家隔巡检赠主簿章启周、致祭银两　　

○九卿詹事科道遵上□日会议、今海外平定。台湾、澎湖、设立官兵驻劄。直隶、山东、江南、浙江、福建、广东、各省、先定海禁处分之例、应尽行停止。若有违禁、将硝黄军器等物、私载在船、出洋贸易者、仍照律处分。从之　　

○戊午。上驻跸苏州府城内　　

○赐护军校、护军、前锋、及执事人役、银两　　

○以翰林院侍讲李元振、为顺天武乡试正考官。右春坊右赞善严绳孙、为副考官　　

○己未。上幸虎邱。顾谓侍臣曰、向闻吴阊繁盛。今观其风土、大略尚虚华、安佚乐、逐末者众、力田者寡。遂致家鲜盖藏、人情浇薄。为政者、当使之去奢反朴、事事务本。庶几家给人足、可挽颓风。渐摩既久、自有熙皞气象　　

○谕大学士等、明太祖、一代开创令主。功德并隆。朕巡省方域、将及江宁。钟山之麓、陵寝斯在。朕优礼前代。况于其君实贤。可遣祀如礼　　

○是日、往江宁府。御舟泊无锡县南门　　

○升左佥都御史赵之鼎、为太常寺卿　　

○以故三等阿思哈尼哈番衮济孙之子丹巴、袭职　　

○调镶白旗蒙古副都统赛哈纳、为满洲副都统　　

○庚申。上幸惠山　　

○谕江宁巡抚汤斌曰、朕欲周知地方风俗、小民生计。有事巡行。凡需用之物、皆自内府储备。秋毫不取之民间。恐地方或有不肖官员、借端妄派、以致扰害穷民。尔其加意严察。如有此等、即指名题参、从重治罪。其沿途供役纤夫、及闻朕巡行至此、远来聚观百姓。恐离家已遥、不能自归。尔逐一详察。多方区画、令其还家。尔巡抚率布政使、即从此回任、料理此等事。不必前送。汤斌再四恳奏、送驾渡江。上允之。又谕曰。吴中缙绅汪琬、原系翰林。为人厚重。学问优通。且居乡安静、不预外事。特赐御笔手卷一轴。尔遣人付与。不必令其来见。著即在家谢恩　　

○御舟泊丹阳县南门　　

○辛酉。上由陆路启行。驻跸句容县长巷村　　

○以正黄旗蒙古都统公坡尔盆、为领侍卫内大臣　　

十一月。壬戌朔。上过句容县。问知县陈协浚曰、尔所治县、今□山戊示□秋成若何。陈协浚奏、赖皇上洪福。今秋收获甚丰。上曰、知县系亲民之官。与一县民生、休戚相关。朕巡行之次、见此处百姓困苦。尔当洁己奉公、爱民如子。不尔、则国法具在。尔其慎之　　

○上至江宁。登雨花台。观其城郭山川形势。进江宁府城驻跸　　

○癸亥。遣内阁学士席尔达、祭明太祖陵。御制祝文曰、自古历代帝王、继天立极。功德并隆。治统道统、昭垂弈世。朕君临海宇。运会昇平。轸念民生、省方问俗。途经白下、凭眺钟山。缅忆前徽。兴言往烈。园陵入望、瞻封树之依然。史册可徵、企芳规之俨在。仪章式举。殷礼聿称。敬遣专官、代陈牲帛。爰申禋祀之诚、用著景行之志。冀神爽其不昧、降云车以格歆　　

○谕大学士明珠、尚书介山、明太祖陵、已遣官致祭。但朕既抵江宁、距陵非远。其亲为拜奠。是日、上谒明太祖陵。过明故宫、慨然久之。御制过金陵论曰、金陵、禹贡扬州之域。秦立郡县为秣陵。两汉因之。孙权时、称建业。东晋、及宋、齐、梁、陈、地号佳丽。隋唐之间、六朝旧迹、渐致湮没。南唐李氏、始更筑城、名金陵府。明有天下、建都于此。窥明太祖之意、以为宅中图大、控制四方、千百世无有替也。

□山戊示□在甲子。冬十一月。朕省方南来、驻跸江宁。将登钟山、酹酒于明太祖之陵。道出故宫、荆榛满目。昔者凤阙之嵬峨、今则颓垣断壁矣。昔者玉河之湾环、今则荒沟废岸矣。路旁老民、跪而进曰、若为建极殿。若为乾清宫。阶磌陛级、犹得想见其华构焉。夫明太祖、以布衣起淮泗之间。经营大业。应天顺人、奄有区夏。顷过其城市、闾阎巷陌、未改旧观、而宫阙无一存者。睹此兴怀、能不有吴宫花草、晋代衣冠之叹耶。昔人论形势之地、首推燕秦。金陵次之。然金陵虽有长江之险为天堑。而地脉单弱、无所凭倚。六朝偏安、弗克自振。固历数之不齐、或亦地势使然也。明自文皇靖难之后、尝以燕京为行在。宣德末年、遂徙而都之。其时金陵台殿苑囿之观、声明文物之盛。南北并峙。远胜六朝。迨承平既久、忽于治安。万历以后、政事渐弛。宦寺朋党、交相构陷。门户日分、而士气浇薄。赋敛日繁、而民心涣散。闯贼以乌合之众、唾手燕京。宗社不守。马阮以嚣伪之徒、托名恢复。仅快私仇。使有明艰难创造之基业、未三百年而为丘墟。良可悲夫。孟子曰、天时不如地利。地利不如人和。有国家者、知天心之可畏、地利之不足恃、兢兢业业、取前代废兴之迹、日加儆惕焉。则庶几矣　　

○赐扈从内大臣、满汉大学士、都统、尚书、前锋统领、护军统领、副都统、学士、副都御史、侍卫、各执事人员、表里紀疋　　

○赐江宁将军瓦岱、昭武将军提督杨捷、镇江将军杨凤翔、杭州将军马哈达、御用棉紀袍各一。江宁副都统胡图、穆成额、总兵官陈昌、镇江副都统张元勋、张思恭、杭州副都统石文炳、棉蟒袍各一。总督王新命、巡抚汤斌、薛柱斗、□□＜派-氵＞腋蟒袍各一。及满汉文武各官、表里紀疋有差　　

○甲子。上幸江宁教场。命各将军、副都统、总兵等官、及内大臣、侍卫等射。上亲射。右发五矢、五中。左发五矢、四中。士民观者、以数万计。皆踊跃蹈舞、欢呼动地　　

○谕江南江西总督、江苏巡抚、明太祖天资英武、敷政仁明、芟刈群雄、混一区宇、肇造基业、功德并隆。其陵寝在钟山之麓、系江宁所属地方。向已有上□日、令有司各官、春秋致祭。严禁樵采。并设有守陵人户、朝夕巡视。但为日已久、不无废弛。今朕省方江宁、亲诣拜奠。见墙垣倾圯、林木凋残。皆系无知民人、不遵约束、恣肆作践、往来行走。殊干法纪。嗣后尔等督令地方各官、不时巡察。务俾守陵人役、用心防护。勿致附近旗丁居民、仍前践踏。所有春秋二祭、亦必虔洁举行、以副朕崇重古帝王陵寝至意　　

○命刑部郎中陈布禄、兵部主事顾瓦喇、往福建、察审将军佟国瑶、题参副都统胡启元、脱逃耿逆家口案　　

○厄鲁特憨都台吉、额尔德尼和硕齐、遣使进贡谢罪。憨都台吉疏言、臣部运衰、遭噶尔丹、执臣祖楚呼尔吴巴什、灭臣父班第。臣时年十三、有陪臣额尔德尼和硕齐者、挈臣逃出。遵达赖喇嘛之谕、在额济内托赖之地、与皇上边民同居。不谓其妄行劫掠、致干天讨。臣诫惩之、今已悔过。伏望圣主鉴宥。额尔德尼和硕齐疏言、臣之两台吉、乃噶尔丹之叔及弟也。无罪而噶尔丹执之杀之。既蔑我主、何能与之共事。故掠其边境、奔遁至此。皇上圣德光昭。臣等本无为非之心、祗以惜死、遂致草窃。今日夜思维、无所逃于天坏。谨悚惶陈奏于圣明之前。得上□日、巴图尔额尔克济农、劫掠鄂尔多斯之事、已经宽免。则憨都台吉属下额尔德尼和硕齐、亦应一体宥赦。所贡准其上纳　　

○乙丑。上谕大学士等曰、朕于政事、无论大小、从未有草率完结者。每在宫中默坐、即以天下事、经营筹画于胸中。简任督抚之时、又必详加察访。盖一方大吏贤能、自能表率僚属。今贪墨之风、未必尽除。然激劝澄清、正欲使之潜移默化也　　

○命大学士明珠、传谕江宁府知府于成龙曰、朕在京师、即闻尔居官廉洁。今临幸此地、确加咨访、与前所闻无异。是用赐尔朕亲书手卷一轴。嘉尔清操、以示旌扬。但人靡不有初、鲜克有终。尔必自始至终、毋有改操。务傚前总督于成龙、正直洁清、乃无负朕优眷之意　　

○上自江宁回銮。御舟至仪凤门外。督抚提镇以下、大小文武官员、及地方缙绅士民数十万、于两岸跪送。上停舟。谕曰、朕向闻江南财赋之地。今观市镇通衢、似觉充盈。其乡村之饶、人情之朴、不及北方。皆因粉饰奢华所致。尔等大小有司、当洁己爱民、奉公守法、激浊扬清、体恤民隐、以副朕老安少怀之至意　　

○上泊舟燕子矶。读书至三鼓。侍讲学士高士奇奏曰、皇上南巡以来、行殿读书写字、每至夜分。诚恐圣躬过劳。宜少自节养。上曰、朕自五龄、即知读书。八龄践阼、辄以学庸训诂、询之左右、求得大意而后愉快。日所读者、必使字字成诵、从来不肯自欺。及四子之书、既已通贯。乃读尚书。于典谟训诰之中、体会古帝王孜孜求治之意、期见之施行。及读大易、观象玩占、实觉义理悦心。故乐此不疲耳　　

○丙寅。御舟泊仪真　　

○升江南安徽按察使王国泰、为浙江布政使司布政使　　

○丁卯。御舟泊江都县邵伯镇　　

○命吏部尚书伊桑阿、工部尚书萨穆哈、往视海口。谕曰、朕车驾南巡、省民疾苦。路经高邮、宝应等处、见民间庐舍田畴、被水淹没。朕心甚为轸念。询问其故、具悉梗概。高宝等处、湖水下流、原有海口。以年久沙淤、遂至壅塞。今将入海故道、浚治疏通、可免水患。自是往还、每念及此、不忍于怀。此一方生灵、必图拯济安全、咸使得所、始称朕意。尔等可往被水灾州县、逐一详勘、于旬日内覆奏。务期济民除患。总有经费、在所不惜。尔等体朕至意速行　　

○予故内大臣沙济、祭葬如例　　

○予湖广阵亡一等阿达哈哈番俄尔和兑、三等阿达哈哈番和瑞、各祭葬如例　　

○戊辰。御舟泊高邮州界首镇　　

○己巳。御舟泊淮安府南所坝　　

○庚午。御舟泊清河县天妃闸　　

○辛未。上黎明登岸。临阅高家堰堤工。谕河道总督靳辅曰、朕观高家堰地势、高于宝应、高邮、诸水数倍。前人于此筑石堤障水、实为淮扬屏蔽。且使洪泽湖与淮水、并力敌黄、冲刷淤沙。关系最重。今高堰旧口、及周桥、翟坝、修筑虽久、仍须□山戊示□□山戊示□防护。不可轻视、以隳前功　　

○上至清口。复阅黄河南岸诸险工。谕河道总督靳辅曰、这运口闸、将来水紧难行。应再添造一座。又谕曰、今年黄水、倒灌运河。尔须酌一至妥之策。务令永不倒灌　　

○上驻跸桃源县北关　　

○壬申。上驻跸宿迁县　　

○谕漕运总督邵甘曰、朕时巡之举、原欲周览民情、察访吏治。尔身为大臣、理应洁己率属。乃＜艹泣＞任以来、并无善状。且多不谨处。此朕得之舆情。访闻颇确。邵甘奏曰、臣庸劣菲材、不知检束。负皇上委任。臣罪奚辞。但以满人官此土者、惟臣一人。不免为众所忌。岂能自致声誉。上曰、莫洛、格尔古德、皆为督抚。殁后、人犹思慕称颂。居官苟善、岂有不致声誉者乎。邵甘伏地谢罪、且乞扈从。上命随至京候上□日　　

○上阅南岸烟燉险工。过白洋河。居人老幼数千、跪迎堤畔。其年老贫寒者、各赐白金　　

○癸酉。上驻跸红花铺　　

○甲戌。上驻跸郯城县沙沟地方　　
</div>
    <div class="pagination">
<a href="清实录康熙朝实录_page276.html">上一页</a><span>...</span><a href="清实录康熙朝实录_page272.html">272</a><a href="清实录康熙朝实录_page273.html">273</a><a href="清实录康熙朝实录_page274.html">274</a><a href="清实录康熙朝实录_page275.html">275</a><a href="清实录康熙朝实录_page276.html">276</a><span class="current-page">277</span><a href="清实录康熙朝实录_page278.html">278</a><a href="清实录康熙朝实录_page279.html">279</a><a href="清实录康熙朝实录_page280.html">280</a><a href="清实录康熙朝实录_page281.html">281</a><a href="清实录康熙朝实录_page282.html">282</a><span>...</span><a href="清实录康熙朝实录_page278.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
