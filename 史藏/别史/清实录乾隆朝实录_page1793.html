<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1793 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1793 页/共 1860 页</h1>
    <div class="content">○乙卯。谕军机大臣等、热河连日雨水稍多。京师相距不远。近日雨泽情形是否相同虽口内节令较早二麦业已收获齐全。但阴雨过多于大田有无妨碍。朕心深为廑念。著传谕留京王大臣。即将京师近日雨水、有无过多之处。据实查明覆奏。以慰悬注　　

○丙辰。谕曰伍拉纳覆奏、未将福崧、贪纵各款。早为参奏。恳请交部从重治罪等语。伍拉纳身为总督浙省是其所辖。乃于福崧劣迹昭彰。并不据实参劾。其咎本无可逭。第念该督近年督缉洋匪尚属认真闽浙总督员缺紧要。一时亦不得其人是以前经庆桂参奏。部议上时已从宽改为革职留任。此时如再交部议。亦不至遽予罢斥。而该督转得邀恩留任。坐享厚膴。不足示惩伍拉纳毋庸交部著停支三年养廉以为封疆大臣徇情漫无觉察者戒。　　

○谕军机大臣曰、浦霖奏雨水粮价情形摺内称、三月分通省米价。虽较上月微有加增。而核计仍属中平。如有市价渐增。必须官廪接济即将常平仓谷酌量出粜等语。所见殊属非是。闽省自近年以来。连岁丰收。而本年又复雨水调匀早禾已经扬花吐穗。丰登可以豫期其三月分米价稍增之故。不过市侩垄断伎俩见今岁有秋。可卜米粮充裕。先将价值豫行擡高。以为将来减落地步。仍可复还原价。若该抚遽以市价渐增。即思将仓谷平粜愚民无知。竟似岁涉歉收。将粮石纷纷囤积。转致粮价增昂。于民食有碍。而奸侩仍藉以射利。此等市价长落祇可听其自便。不必官为办理。所谓民可使由不可使知也。况该抚摺内称、三月分米价稍增。而核计仍属中平是更无庸亟思开仓平粜。致启奸商囤积。擡价等弊将此传谕知之。　　

○旌表守正捐躯江苏青浦县民沈七妻徐氏。　　

○丁巳。谕、昨因伍拉纳、未将福崧贪纵各款早为查参。已降旨停支养廉三年。以示惩儆矣。封疆大臣。于僚属贪婪等弊。漫无觉察徇情隐饰。本应即予罢斥因念人才难得。姑予从宽留任。若仍令坐享丰膴。实不足以示儆。且内外官员原有罚俸处分。廉与俸事同一例。嗣后各督抚有咎应革职应行议罚者。著即自请停支养廉不必另行议罚。再督抚等办理地方事件皆有需用之处。其每年养廉若全行停给。办公未免拮据。所有应罚养廉者著分年停支一半。仍准其支用一半。俾资用度。此次伍拉纳应罚三年养廉。即著分作六年减半停支。各督抚受朕深恩。简任封疆不知矢公矢慎。自蹈愆尤经朕格外从宽仅予罚廉。又准其分年停支。若再不思洁己奉公有藉词婪索等事。一经发觉必当重治其罪不能曲为宽贷福崧即前车之鉴也。　　

○又谕、吏部将捐复人员。分别准驳开单进呈。内有另单请旨之原任刑部额外主事魏若虚一员。核其情节该员系额外主事。部中微末之员。因核拟湖北省卢秀等命案。意见不合。不肯随同画稿。虽系拘执己见。而争论尚属因公。且部内办事郎中、职分较大之员。于该堂官前亦不敢稍涉违拗。而魏若虚以额外主事。能因公辩论。尚属留心官事。况其咎祇系失之拘执。并无徇情、偏袒情弊。著加恩准其捐复原官。签掣分部学习。　　

○谕军机大臣曰、和琳奏、接到拉特纳巴都尔禀称、遵奉来谕。各守境土。和睦邻封。并以噶哩噶达。及拉卡纳窝各处部落。听闻廓尔喀投顺天朝。俱差人至阳布贺喜。递送礼物。经和琳檄谕拉特纳巴都尔、以各番倾心向化。因尔国归顺天朝纷纷致贺。从此尔当感激天恩。益修和睦等语。又据奏、前藏新设番兵。系按户分派。将奉旨给与口粮。及免其徭役之处。逐条颁发告示遍悬村落。一月之间。纷纷愿充者已得一千名等语。又据奏、噶哩噶达部长、系第哩巴所属部落。巴尔底萨杂哩。又系噶哩噶达所属小头人。其护送象马。蒙赏物件。已属从优。若更颁与敕旨。似觉稍为过分。又布鲁克巴、其世袭第巴名号系天朝封给。上年福康安檄令出兵协剿。托言天热未发。此次象马经过。该处豫备草料。已经分别赏给。所有恩赏荷包等件。似祇须发与谕帖传旨赏给。亦无庸颁与敕书等语。所见皆是。可嘉。和琳著赏给御用大荷包一对。小荷包四个。以示奖励。所有前颁敕书二道。即著遇便缴回。又据奏、吹忠等屡次试演。实已计穷力竭。将来遇有应出呼毕勒罕。遵旨择有福相聪慧幼孩归入金奔巴瓶内。掣定为准等语。前因额尔德尼班第达呼图克图圆寂后。命奎舒、同扎萨克喇嘛格勒克那木喀、赴喀尔喀地方另行找寻。曾经找得总慧幼孩五名具奏。随交雍和宫喇嘛念经。并派八阿哥及理藩院堂官。监同将其名姓生年月日入瓶签掣。掣得第五名之齐旺扎布。昨奎舒来至热河复命。面奏自找得五名幼孩后。俱令住在庙内。其余四名。俱各归家。惟居末之齐旺扎布不肯回去。又掣定后。那旺达什前制衣服坐褥一分。给与齐旺扎布。不肯穿坐。别制一分给与。始行穿坐等语。可见呼毕勒罕、原有根基。吹忠降神。实为诞妄。不足凭信。此一事殊为奇异。甚惬朕怀。著将覆讯那旺达什及奎舒奉摺。并昨降谕旨。俱钞录发交和琳等阅看。将来藏内遇有应出之各呼毕勒罕。和琳当照此办理。则从前听信吹忠之积习。自无难永远革除又孙士毅等另摺奏、现在督同各员。将自前藏以西。一切续呈底册。漏夜详查赶办。得有成数。即一面具奏。一面起程。逐站查摧至省。不敢稍涉稽延等语。军需奏销。头绪纷繁。核算原非易事。自当详慎妥速为之。毋任站员等借端浮冒现在孙士毅等、赶紧查办。其自前藏以西。一切支销款项。于四月二十左右得有成数具奏后、即顺道挨查东路军需。赶回成都核算所办皆妥但自察木多以西。至前后藏一带。为军需总汇之所。一切官员兵丁过往驻劄。及运送军火粮饷等事。支销数目。自较之察木多以东。更为浩繁。孙士毅等、务须将察木多以西。与察木多以东。所用军需。划清界限。不得彼此通融裒多益寡以致稍有牵混。此时孙士毅、惠龄、将察木多以西、奏销办竣后。虽赶回成都。而察木多以东军需款项。亦须逐案咨明和琳会核。庶彼此无从牵扯。而帑项益归核实。又惠龄另片奏、接奉赏给屯练降番银两谕旨。飞咨将军提督。并札饬藩司。确查各兵番回寨实数。将银两按名给赏等语。此次进剿廓尔喀。所调屯练降番冒险攻碉。实为奋勇。已节次加恩奖赏。前又念该兵等、俱已彻回归屯。步行远涉复令惠龄再行查明。每名各赏银三两。以示格外恩施。但各番兵回寨实数必须确切查明。按名分给除途次脱逃无庸赏给外。其阵亡屯土降番。前已降旨。俱照绿营兵丁阵亡例一体优赏。所得银两。自较此项恩赏倍多。然其中有在途病故者。既不能照阵亡例赏给。而未经回寨。又不能得此次恩赏。未免向隅。著惠龄饬查实在回寨兵丁数目。其有在途病故者。亦一体将银两给与家属收领。俾得均沾恺泽。所有惠龄奏片内。已用朱笔尖出。该督务须遵照核实妥办。以副朕轸念勤劳至意。将此各传谕知之。　　

○又谕、前因吉庆参奏、黑水洋面有商船被劫之案。曾派登莱青道会同常镇道前往会勘彼此推诿不前。是以降旨、革职示惩。复派江南狼山镇、会同山东登州镇、带领水师将弁、亲往详晰查勘。究明何省管界。以便将该管疎防之地方官严参办理。昨据登州镇恩特黑默奏、遵即起程。带领水师将弁。由沿海一带密加侦缉。并飞咨狼山镇、订期前往江南山东交界地方。同船出洋会勘等语。蔡攀龙当早已接奉前旨。自应迅速起程。会同查办乃本日该总兵奏到之摺。仅系奏报收成分数。而于出洋会勘一事并未提及殊属无谓。且前次查勘被劫洋面。虽系派道员梁群英前往。但沿海一带地方。俱系该总兵所辖。自应派令营汛弁兵。跟随查缉。乃该总兵置身事外。既已推诿于前。此时若不实力秉公查察。自问当得何罪。著传谕蔡攀龙、迅即前往会同恩特黑默详晰履勘毋再推诿耽延。致干重咎将此并谕恩特黑默知之　　

○戊午。谕、热河现有旧时庙宇应须粘修且内务府园庭事务。亦在在需人办理巴宁阿熟悉工程。伊本系侍郎。兼总管内务府大臣。亦不值为盐政著来京供职两淮盐政著董椿去其淮关监督。著盛住调管。盛住前已有旨。令其来京陛见。计此时将抵江省境内。著即就近赴任不必来京。董椿俟盛住抵任交代后。再赴扬州接印任事换巴宁阿回京所有粤海关监督。著苏楞额去粤海关事务。现有将军富昌兼署。苏楞额不必亟于赴任俟伊龄阿回京后。前来行在请训。再赴新任。成策著以副都统用工部侍郎员缺著阿迪斯调补其户部右侍郎员缺。即著巴宁阿补授。　　

○己未。谕军机大臣曰、长麟奏据黄岩镇标游击李鉷禀报。与左营游击袁日榛、驾船同缉远见匪船。即督率弁兵奋勇追捕。有匪船一只。迎回拒敌官兵开放枪炮。伤毙盗匪多人。纷纷落水其余盗匪高阿片等九名全行擒获。尚属奋勉出力。李鉷袁日榛俱著以该省参将即用。此时不必送部引见。即留该处缉拏盗匪。以资驾轻就熟又另摺奏。台州洋面盗匪。登岸肆劫一案先后拏获五十余名。现在逐一审讯。其供出未获各盗住址姓名。现在查拏各犯家属。严行根缉等语。所办好。此案匪盗。胆敢登岸放火烧毁民藔。实属目无法纪。既据该抚拏获多人自应速审照闽省洋盗例一面正法一面奏闻其未获各犯。仍严饬文武员弁购缉务获。毋使一名漏网。至该匪犯在洋为盗。断无因行劫时。始行由岸登舟而得赃后、即舍舟上岸。纷纷各散之理。海洋中岛屿甚多。该盗匪平时必有驻足聚集之所。若能访得窝巢密饬弁兵。出其不意。直前掩捕。无难悉数拏获。且该盗犯等、窝巢既破。平日无可存身之处。势必潜行登岸。祇须于各隘口严密堵缉。亦无虑其远扬藏匿。此亦肃清海洋之一法总在长麟勉力留心妥为办理。以靖洋面而戢盗风将此传谕知之。　　

○吏部议准浙江巡抚觉罗长麟疏称、浙江盐务改设盐政专司其事凡所属官员题升调补。及盘查运库奏销考成等案。谨昭两淮奏定条例逐一酌核办理各事宜。一盐属运副运判各一员、如遇缺出在外题补应由运司会同藩司。拣员具详巡抚盐政。会同题奏。仍列总督衔名。一、场所库大使、并运司经历等官缺出。将试用人员拣补。亦有从现任调补。而将试用人员、补用所遗之缺者。俱由运司会同藩司。具详盐政主稿。会同督抚题咨。一、各官凡遇大计。由运司将应举劾之员。填册注稿。密封通详。督抚盐政、会核汇题。一盐政衙门。应解参协各饷委盐属官员领解。巡抚衙门。应解京协各饷。委地方人员领解。不必互相差委。一、每年奏销。及遇运司交代盘查库项。应巡抚盐政会同盘查出结。由盐政主稿会题。一、每年纲竣。各官销引考成等册。应由运司造送盐政核题。一、浙江盐道。已改为盐运使。所有该盐道关防。应改为两浙江南都转盐运使司之印。传敕一道。照新衔换给。从之。　　

○庚申。谕、现在总谙达等、竟不管事。不能约束各谙达、哈哈珠子。阿桂从前原系总谙达。因授总师傅未派兼管。今著伊仍兼总谙达。　　

○又谕、本日刑部具题、直隶建昌县盗犯强劫伤人一案。内夥犯巴雅尔瑚一名。阅清书并无舛错。而汉书误作巴眼尔虎。是何言耶。自属译写之讹巴雅尔瑚乃蒙古语喜悦之词。今乃以雅作眼实属不成文理。各督抚虽不能通晓蒙古语义。但同文韵统一书。久经颁发。各省通行在案。该督抚于此等题奏事件。自应详细对音期无错误。乃该督既率行译写。而刑部亦不加改正。遽行照缮具题。俱属疎忽。著通谕与满洲蒙古交涉事件。各将军督抚嗣后于对音人名地名。务宜查照韵统译写。毋得似此舛讹。致成笑话。　　

○谕军机大臣曰、长麟奏、＜口英＞咭唎国遣官探听该国贡使曾否抵京。经过浙江洋面现令暂收海口长麟即驰赴定海。亲为查看等语。所办好口□全啵罗嗒由外洋跟寻贡船至浙。既尚未得有信息若令其由海道探寻。洋面辽阔。势必仍不能找遇。但外夷素性多疑。若竟令其停泊候信。未免心生猜惑。著长麟即面向口□全啵罗嗒、谕以该国王遣使进贡。上年经广东督臣奏闻。大皇帝嘉其恭顺。降旨允准。即通饬闽粤江浙山东直隶各督抚。于沿海地方留心探听。至今尚无消息。想因海洋风信靡常。另有停泊逗留之处。亦未可定。尔国王遣尔由外洋跟踪探听既不能找遇浙江距天津尚远。且海道难行。若尔欲在浙暂住。俟得尔国贡使信息。再定行止。尔情愿改由官河行走。当派员送尔进京。其时尔国贡使。或已抵天津收口。诣阙瞻觐。尔即可随同回国。更属妥便。倘尔以奉尔国王之命。令由外洋找寻。仍欲由海道行走。本部院即当飞咨各海口一体照料。倘尔因找寻贡船未遇。恐尔国王廑念。欲先回国禀知。亦听尔之便。如此逐层详示。令口□全啵罗嗒自行酌定。一面办理。一面奏闻。如此旨到时口□全啵罗嗒业已开行。并著飞咨江南山东各督抚。照此传知。总勿使该夷官久驻生疑方为妥善将此谕令知之。　　

○又谕曰、毕沅等奏楚北收买小钱因地处冲途。易换尚多恳请不必立限常川收买一摺。内称、自乾隆五十五年奏准定限后。前后共收买过三十万九千余觔。俱经发交宝武局销镕。改铸制钱。现在民间见小钱不能行用。源源易换。甚为踊跃应准其常川收买。缴局改铸等语。湖广省自五十五年收买小钱以来。先后收买过三十万九千余觔不为不多。何以小钱仍源源不绝。从何而来。今又奏请展限。可见私铸私贩。来源不断。必致日收日多而奸商等恃有官局收买之例。若一经查出可以藉词赴局呈缴。卸脱罪名如地方官查察不到。即搀入制钱行用渔利。是名为收买小钱。以期净绝而其实私贩无所顾忌搀杂更多。且湖广小钱。非本省私铸。即系四川云贵各省私贩顺流而下必非下游江西江南等处商贾携带到彼。近闻楚省下游各处皆因湖广小钱不净。致有携带到彼。搀杂行用。铺户居民。均受其累。是湖广为私贩小钱总汇之所。尤不可不设法禁止。以清其源而截其流。毕沅等今请展限收买之意。不过以该处小钱。不能净绝将来下游各处。遇有私贩小钱破案。审系由楚省贩来。可以托词收买限期未满。为卸过地步。今姑再予限二年。著毕沅等、一面尽数收买。一面于上游各关隘实力巡察。如有四川云贵私贩小钱到境。即严行查办。并令江南江西安徽浙江各督抚等。通饬九江芜湖龙江浒墅北新淮安各关。凡遇商船经过。于查看税货之便。一并详查。如祇系制钱中搀杂小钱一二十串者。仍给予大钱收换。不必苛求。致滋扰累。若纯系小钱。而钱数竟多至百千余串以上。其为私贩无疑。即查出全数入官。照例发落如此办理。既清其源。又截其流。则私贩净绝。小钱无从行使。私铸之弊。不禁而自止矣。如子限之后。毕沅等、或于本省私铸及上游各关隘。不能禁绝。以致下游各省复有小钱行用。一经查出。系从楚省携往。惟该督抚是问。毕沅等亦不值代人受过。自干咎戾也。将此各谕令知之。　　

○又谕、陈用敷奏、接奉谕旨、遵即缮具照会传知阮光缵如陪臣吴廷奉业经启行在途。即令转回以示体恤。阮光缵此次表文内。列有贡品二分。今陪臣既邀恩旨。无庸进京。所有贡品。自应一体免其呈进。并知会阮光缵、令其一体收回等语。所办是。安南系新造之邦。阮光缵又甫经袭爵。即遣使前来道路遥远。亦未免频劳跋涉。自应免其赴京。以昭体恤。但该国既已备贡遣使前来。兹又令其中途转回。恐该国王转生疑惧。陈用敷当檄谕阮光缵。以尔国现有国恤。若遣使进贡谢恩。计抵热河行在之日。正值开戏筵宴之期。维时各外藩蒙古。皆得恭豫宴赉。尔陪臣等、若素服将事。于体制不协。倘不令入宴。又恐各外藩使臣。疑尔国有获罪天朝之事。是以未能同邀恩礼。独令向隅。大皇帝惠爱尔国。至优极渥。俟尔国王三年释服后。再遣陪臣来京瞻觐。彼时自当与各外藩使臣。同沾恩赉。如此剀切晓谕。俾阮光缵深悉朕意。释然于怀。当更加感戴也。将此传谕陈用敷知之。　　

○辛酉。谕、未日五德奏到各摺。阅之俱系寻常交纳销算事件。该织造于二十八日甫经递摺。此等循例之件。尽可与前摺一同具奏。何必分作两次呈递。向来各省督抚提镇。往往有陈奏事件。令赍摺差弁。分日进呈。希图见长。屡经降旨训饬。五德系内务府人员。在造办处行走有年。加恩甫任织造。非如外吏不晓事体者可比。在督抚等办理地方诸务较繁。拘泥每月应发摺数次。分起赍进。以见巴结。朕尚加之训饬。况五德初膺织造。所管之事本简。何得辄蹈此等陋习。著传旨申饬。嗣后若再不知悛改。必将该员治罪。不稍宽贷。至各督抚等屡经训谕之后。诚恐日久因循复萌故智。著再通行饬知。除实系地方紧要事务。听其随时具奏外。其不过寻常照例之件。务遵前旨汇总赍递。勿蹈陋习。　　

○谕军机大臣曰、孙士毅等奏、审拟站员吴搢办理兵差迟误一摺。内称、吴搢承办浪吉宗站务。毫无整顿。致有贻误兵差。虽经查明经手钱粮。尚无侵欺浮冒即支发各项银两。亦据营官头人等供明。并无短价克扣情事。应请将吴搢发往伊犁效力赎罪等语。所办殊未妥协。此次西藏军营一带。运送粮饷。各站员亦间有迟误者。即孙士毅前此于东台督催粮饷。亦有壅积迟延之处。何以总办粮务之道府。不将他员揭参。而独于吴搢一人揭报。可见吴搢非祇贻误兵差。另有克扣侵渔情弊。况营官等不过达赖喇嘛所管。何难向其关通贿嘱。令其指证并无扣克。或意图行好。见吴搢业经参革治罪。不肯将侵扣情弊指出以冀从轻完结二者必居一于此。孙士毅等不将此等情节确切讯究。乃以前旨内有审无别项情节亦应将吴搢发往伊犁之谕。辄思避重就轻。率据该营官头人供结并无短少为凭。仅拟发遣。殊属非是。如吴搢讯有短发价值扣克入已情事。必当从重办理。又岂发往伊犁所能蔽辜耶。著将以上指出情节。逐一根讯确实另行具奏将此各传谕知之　　

○军机大臣议准、钦差大学士孙士毅疏称、此次办理廓尔喀军务先后派调大小金川屯土弁兵。共计七千九百余名。其盐菜银两。俱系查照五十三年进剿巴勒布之例办理。除德尔格土兵中途奉彻。祇给口粮＜马犬＞载外。其余奉派随征。或由炉城取道。或由草地遄行。计抵西藏路程。均有六七千里。道险涂长。势不能不给与盐菜。以资日用若将此项银两复行查扣。呈缴为难。请将屯土弁兵出口进边。每名支过盐菜银九钱。免其扣还。其加增银四钱。仍以到军营之日起支。离营之日停止。从之。　　

○是月。湖广总督毕沅、湖北巡抚福宁奏、运京铜铅。首严偷漏现饬沿江州县遇沉失铅铜之案其打捞时固应实心查办。如遇委员已去水涨停工之候立将水摸遣令回籍。一面委员住宿江干昼夜巡查毋任水摸潜匿俟江水稍退。再行雇募开工打捞。如能多获或全数获起者。除给工价外。再加赏赉。倘故将铜铅存留水底。或搬运他处。潜肆盗卖者。即照偷盗钱粮律。计赃治罪。地方官严参著赔该管道府议处得旨、总在尔等实力外省诈习闻之厌矣　　

○陕西巡抚秦承恩奏、陕省除鄜州绥德二州属。向无水利外。其西安等十府州属。旧有渠一千二百五道灌田六千五百三十余顷又城固县新修渠二道灌田五十顷零并一切支干河身。为各渠引水退水之道。均如法修浚。现俱宽深畅遂。本年春夏雨泽沾足水势源源不竭。农田足资灌溉各处护城堤墈。亦俱修理坚固。得旨、为之以实可也　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百二十九


大清高宗法天隆运至诚先觉体元立极敷文奋武孝慈神圣纯皇帝实录卷之一千四百三十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十八年。癸丑。六月。壬戌朔。谕曰。长麟奏、定海镇总兵马瑀、于＜口英＞咭唎国探贡船只。收泊海口后。不待该抚咨覆。遽听开行。请将马瑀及随同准令开行之宁波府知府克什纳、交部严加议处等语。马瑀等于该国船只收口。既报明巡抚。不待咨覆。遽令开行。固有未报该抚应得之咎。尚非大过。马瑀、克什纳、俱著交部察议。　　

○癸亥。谕曰、惠龄奏、请留升任藩司英善、会办报销。又丁忧知县常发祥。主簿张心敬。暂留川省帮办报销等语。此次军需所有在省支发一切。俱系英善经手。自应留川会办。英善著俟该处报销完竣。再赴贵州新任。云南巡抚印务。现有富纲兼署。冯光熊俟英善办理。报销完竣。到黔交代。再赴云南新任。其常发祥、张心敬、二员。既系承办报销之人。亦著照所请。暂留该省帮办。　　

○甲子。军机大臣等、议覆乌噜木齐都统尚安疏称、屯田差操兵丁向由陕甘绿营派拨。嗣念换防往返之劳。改为携眷常住。其只身应募者。准其呈明搬取。自奉行日久。凡移来兵丁眷口。及携眷出口户民。佥妻发配之遣犯人等。互为婚姻。地广生繁。与内地绿营无异。自足供挑取差防之用。此后各营遇有名粮缺出。应先尽该处兵丁子弟挑验拔补。至官为搬眷之例。竟行停止。应如该都统所请臣等因思伊犁地方。向设营屯兵丁亦属携眷常住。与乌噜木齐事同一例数十年来生齿日繁情形当亦相同。所有该处搬眷出口之例。亦应令该将军仿照办理。至回疆各城驻防兵丁。定例五年更换。原恐其携眷常住。与回户争占地亩。但历年既久。习俗相安。可否因时变通。遵照乌噜木齐等处屯丁携眷之处。令喀什噶尔参赞大臣。会同各回城驻劄大臣。酌看情形。妥议具奏。如隔碍难行。即毋庸拘泥更张。从之。　　

○乙丑。谕军机大臣曰、梁肯堂奏、五月分直隶各府属粮价。逐加披阅。内广平大名各府。俱注价中。而顺德府属。尚注价贵。本年直隶省麦收丰稔。畿南一带。亦属丰收。近日雨水又复调匀。大田可冀有秋。但顺德为上年被灾之区。民气恐未能骤复。著传谕梁肯堂、仍宜留心察看。如该府粮价。此时尚未能渐就平减。即当奏明酌量平粜。接济民食。不可因麦收丰稔。遂存大意。　　

○又谕、锡伯索伦察哈尔兵丁素称强劲闻自移驻伊犁以来渐形懦弱。生计亦属艰窘著传谕保宁、加意调剂。并教导厄鲁特等毋致缓急无用。　　

○旌表守正被戕江西进贤县民闵曰汉妻李氏。　　

○丁卯谕军机大臣曰、巴宁阿奏、官赔商课。有名无实请严定督销处分一摺。此奏似有所见。已交该部详议速奏矣。此事系乾隆五十五年。经全德奏请按各州县销盐数目年满通算如商盐充足而口岸不销。则将所缺之课。著落地方官赔出乃五十六年即缺销七万八千五百余引。该盐政全德、复称商人情愿代官赔缴。并未令各州县著赔。是本身奉行伊始。已不能遵行。在商人行盐谋利。岂有情愿代赔之理。而课项多至累万。地方官岂能悉数赔交。自必致派累商民。全德从前不过以一奏塞责。及自知隔碍难行。遂不得不仍令商人赔出。以清课项。所办殊属非是。著将巴宁阿奏摺钞录发交全德阅看。所有摺内折角处所著全德逐一明白覆奏　　

○户部议准。两淮盐政巴宁阿疏称、两淮官引滞销不能足额。原因缉私不力所致。从前调任盐政全德奏请。如系商盐短少。即著落该商完缴。如商盐充足。地方官督销不力则著落地方官赔出原为警戒各州县起见但淮商运盐定例。系各按所请之引。将钱粮先行完纳。若以未销之盐。责令地方官按引赔课。是一引而重纳课银。若以缺销残盐。配作新盐行运。另请铳销纲引以免重纳。是以旧抵新。仍属有名无实。请将赔补课银之例。即饬停止。查盐引滞销。总由地方官缉私不力。则督销处分不可。不严。嗣后请按季将各州县销数具奏一次。俟年满牵算。分别开参如缺销仅一二三分以上者。仍照旧例办理。若至四分以上。降二级调用。六分以上。降四级调用。七分以上。革职。从之。　　

○戊辰。谕、此次征剿廓尔喀。军送粮饷军器。唐古忒等疎玩性成几致误事幸朕遣和琳前往督办军务伊至后、即鼓舞唐古忒番子。拣派能干噶布伦喇嘛等分路雇觅乌拉亲身沿途催趱。始一切接续运到。连次来京各员。俱如此具奏可见和琳奋勉妥协洵属可嘉。著加恩赏给世袭云骑尉。即令伊子良辅承袭。仍授为三等侍卫在乾清门学习行走。以示奖励。　　

○予因公出洋遭风漂没之福建邵武营外委彭槐荫恤如例。　　

○己巳。谕曰孙士毅等奏、办理廓尔喀军务报销各款。除米石价值遵照部驳核减外其余乌拉加给回空守候支给牵夫口粮。及采买马价餧养草乾等项。实因道路险远。物价加昂。恳请饬部查照原奏准销等语。此次进剿廓尔喀。尽系蛮荒险道。兼之冰雪载途。节节艰阻。其山迳陡仄之处。并不能乘骑俱系步行前往。所有乌拉等项运送在在维艰。较之金川相距炉城路仅千余里者险夷远近。迥不相同。从前金川军需。共用七千余万。其部驳不准报销银六百余万。朕尚加恩豁免。今藏内所用。合计东西两台亦不过如金川军需所免之数。况此项报销。福康安、孙士毅、和琳、惠龄等俱系身亲其事。彼此酌定。联衔会奏。伊等皆朕亲信大臣。岂尚有瞻顾站员。稍涉虚浮之理。此次著照所请。准其报销。惟办理廓尔喀军务实缘道途险远。与他处不同。是以格外加恩嗣后不得授以为例。　　

○谕军机大臣曰、孙士毅奏、自藏起程。行过拉里。并一路逐站查核情形一摺。览奏俱悉。察木多迤东军需。孙士毅于回程之便。顺道查核。自已得其大概。惠龄现亦自藏起程回省。更可挨站覆查公同稽核但四川总督。本属孙士毅署理。惠龄系在藏内接印任事。所有东路军需。头绪纷繁。俱系孙士毅一手经理。著传谕孙士毅、务须会同惠龄。将东路销算事宜。详晰稽核。俟大局明楚。再回京供职　　

○又谕、据和琳奏称、丹津班珠尔所袭公爵。系伊祖父劳绩所得。现在丹津班珠尔获罪应将公爵削去。作为头等台吉或仍留与丹津班珠尔本身或令伊子敏珠尔索诺木班珠尔承袭之处。请旨等语。丹津班珠尔所袭公爵。既系伊祖父奋勉出力。屡次晋封今若因伊获罪。遂不准承袭。不惟没其前代勋劳朕心亦有不认但伊从前私与廓尔喀讲和。此次又被廓尔喀诱去。若将应袭之爵仍留伊本身不足以示警戒著加恩将噶济奈从前所得头等台吉。令丹津班珠尔之子承袭。丹津班珠尔身获重罪不可仍以噶布伦补用。如果悔罪。俟二三年后或以第巴补放之处。著传谕和琳、遵照前旨办理。　　

○庚午。谕曰、长麟奏、据定海镇总兵马瑀等咨称五月二十七日。在内洋巡哨。见有夷船一只自南驶至内洋并远望有夷船三只。在外停泊该总兵等迎上夷船询问系＜口英＞咭唎国进贡船只据贡使吗嘎口□尔呢称、因大船笨重。不能收口二十九日即欲开行。前赴天津。近日南风甚多。北行极为顺利。应令其仍由海道速赴天津等语。前因总兵马瑀、及宁波府知府克什纳于该国探贡船只。收泊海口既报明巡抚。不待咨覆。遽令开行经长麟参奏。已降旨将马瑀等交部察议。今该总兵于巡哨时。见有夷船远来。即能探询明确迅速咨报尚属留心马瑀著免其察议。其知府克什纳、亦著一并宽免　　

○谕军机大臣等、据廓世勋等奏、＜口英＞咭唎国贡船。、于五月十二日经过澳门而二十七日即抵浙江定海可见海洋风色顺利。扬帆北行。极为妥速但该贡船行抵天津洋面。船身重大。必须另换拨船。方能收泊内洋。而由内洋至内河。又须再用小船拨运该国贡物甚多。辗转起拨。尚须时日。看来该贡使前来热河。已在七月二十以外。维时恰值演剧之际。该贡使正可与蒙古王公、及缅甸等处贡使。一体宴赉。甚为省便著梁肯堂、徵瑞、俟贡使抵津后。即遵照前旨。妥为应付徵瑞并可依期护送同来。以便沿途照料。至长麟前奏、该国差来探船一只。业已开行北上此项探船。既行在贡船之先该夷官口□全啵罗嗒自未得贡船抵浙消息计此旨到时该探船早过江南洋面著传谕吉庆梁肯堂等、即飞饬沿海各员弁。俟探船行抵海口时将贡船于五月二十七日抵浙二十九日开行前赴天津之处明白谕知口□全啵罗嗒。并告以尔系为探听贡船消息而来。或必须回迎正使面传尔国王之言听尔之便或尔因已得贡船信息。欲先回国禀知。以免尔国王悬盼。亦可否则尔欲偕赴天津。将来与正使一同前赴。行在瞻觐。俱无不可该督抚等、务须详晰晓谕。俾远人得所遵循。且免其疑虑。以副朕体恤、怀柔至意。至总兵马瑀等、前因不待长麟示覆。辄听探船开行交部察议今该贡船经过定海洋面。该镇等立即问明咨报尚属留心、已明降谕旨免其处分矣。长麟所办妥协。著赏大荷包一对。小荷包四个以示奖励。廓世勋探听贡船信息。亦属留心并著赏给大荷包一对。小荷包四个。将此传谕梁肯堂并谕长麟郭世勋知之　　

○辛未。吏部议准调任贵州巡抚冯光熊疏称安顺府与所属朗岱同知并附郭之普定县及该府经历。又平越府属之黄平州。向俱列为苗疆要缺今苗民向化已久。与齐民无异请除去苗疆字样仍将该府厅州县定为冲繁难兼三要缺。知府缺出照例由部臣请旨简用。同知知州知县缺出。俱在外拣补。府经历改为简缺归部铨选。从之。　　

○壬申。谕军机大臣曰、全德由两淮调任浙江、自当将浙省盐务。旧定章程若何。有无积弊。与两淮情形是否相同。及伊到浙察看。曾否另行酌定章程逐一奏闻乃全德抵任半载鹾务是其谙习。何无一言奏及所办何事著即将以上指询各情形。据实覆奏勿再因循干咎。将此谕令知之。　　

○又谕曰、姜晟奏永州府知府图桑阿患病。委员署理一摺图桑阿既经患病详请解任。所有永州府员缺。是否请旨简放。抑系应归部选。自当于摺内声明。乃该抚仅称此缺。统辖八属地方冲要。即委员先行接署等语。而于应行请旨。或归部选之处。并不叙及。殊未明晰。著传谕姜晟、嗣后于具奏事件。务宜详晰声叙。毋得似此疎略　　

○癸酉。谕、朕阅国史馆进呈巴图济尔噶勒列传。内载乾隆二十年授散秩大臣。二十一年授头等侍卫。叙次牵混。因令国史馆查明改正。今据增入巴图济尔噶勒于二十年授散秩大臣后。即于八月内获罪拏问。二十一年。复授三等侍卫。旋擢头等侍卫。前此未将此节载入传内。以致叙次倒置经朕指出始行增入国史列传。原以传信。纂修等自应查取。本人事迹。据实直书。毋隐毋漏。乃竟并不详查。率行纂办。不特无以徵信。且易起高下其手之弊殊属非是。所有原办纂修官。著交部严加议处。总裁未经看出亦著交部察议　　

○又谕曰、梁肯堂奏、直隶省宝坻县。有焦富义张思勋等应追赃罚银两。于雍正十年豁免后。复重复造入册内未便相沿开造。致成虚文等语。此项赃罚款项既经豁免。何以仍列入册内。逐年开报。自系从前总督臬司。未经详查所致。但事隔六十余年之久不特本犯子孙财产无从著追即造册各官。亦难逐一根究。所有此项银两。竟予开除豁免。其应处各职名并著免其查取　　

○乙亥。谕本日刑部具题江西省民人刘乞刃伤胞叔刘兆纶一案。缘刘乞与无服族兄刘贤之妻喻氏、调戏成奸。嗣刘兆纶稔知刘贤他出。亦向喻氏调戏。喻氏约令府往奸宿讵黄昏时。刘乞先至喻氏房内。图续旧好。刘兆纶后至瞥见。欲掩己非。即称捉奸。扭住刘乞殴打。刘乞情急图脱。顺取剪刀戳伤刘兆纶经刑部照该抚所拟。将刘乞依刃伤胞叔例拟绞立决。刘兆纶革去职衔。照不应重律杖八十折责三十板。向来胞侄刃伤伯叔之案。朕核其情节。如系伯叔图占财产。或有暧昧等事。俱改为监候。或交九卿议奏。亦议改监候者多。原以叔侄虽名分攸关。若自恃尊长非理相凌致。伊侄有干犯刃伤情事。亦难遽入以必死之条耳。今刘乞奸宿族嫂。已有应得之罪。乃因刘兆纶亦往图奸。扭住殴打。刘乞辄敢向戳致伤。是衅起因奸。法难宽宥。刘乞自应照部议即行处绞。但刘兆纶为刘乞胞叔。刘喻氏亦其同族侄妇。若因刘乞与刘喻氏通奸。刘兆纶闻知。前往斥责。以致被戳。是刘兆纶竟系无罪之人。即杖责亦不应问拟。今该犯亦与刘喻氏相约及至黄昏前往。先有刘乞在彼。遂捏称捉奸。将刘乞殴打。是刘兆纶图奸。同族侄妇。行止有亏。而又因妒奸起衅。陷伊侄于立决。且该犯既与刘喻氏先有密约。则所谓图奸未成之供。亦不足信。乃刑部遽照该抚所拟。定以杖责。实不足以蔽辜。夫明刑所以弼教。似此有关风化之事。致侄于立决。而仅予薄惩完结。其何以肃伦纪而儆奸邪。刘兆纶虽系刘乞尊长。不至死罪。亦应问拟军流等罪。方足示惩。著该部即另行定拟具奏。　　

○丙子。谕曰、书麟等奏、审拟溧水县知县陈璜、于县民陶仁广、在无服叔祖陶宇春典铺内为夥窃物潜逃。该县将陶仕广之兄陶仁庆、及同店之周记爽、辄用刑求一案将陶仁广依窃盗赃一百二十两以上绞无服之亲减一等律、拟杖一百流三千里。陈璜讯无吓诈故勘情事。已经参革。应毋庸议。所拟均未允当。夫律设大法。理顺人情。亲属相盗较之寻常窃盗得邀末减者。原因孝友睦姻任恤之道。本应赒急。如果嫡近卑幼。贫乏不能自存。而尊长置之膜外。其卑幼因而窃取尊长财物者。笔以亲属相盗。免议之例。情属可原。自应末减其罪。今陶仁广系陶宇春无服族侄孙。支属甚远。陶宇春令其在典管理首饰。并非素无照应者可比。乃陶仁广辄窃取金殊银两。潜逃楚省。以致同典商夥周记爽、及伊胞兄陶仁庆、均被严刑况村镇典铺赀本不过千余金。而陶仁广所窃。估赃竟多至三百余两。致累陶宇春照数赔补。又遭讼累。中人之产。不因此而荡尽耶。此而尚得照律减流。其何以惩窃盗而安善良。嗣后亲属相窃。五服以内者自应照律末减其五服以外而赃数逾贯者。仍应按律问拟绞候。但念其究属本支。秋审时入于免勾。情理实当。所有陶仁广一犯。即应照此办理。盖明刑所以弼教。朕之所以从严办理者。正恐愚民无知。恃有亲属议减之条。肆意攘窃如陶仁广之赃数逾贯累及遵长受刑。并至破家不得不加重惩治。正以维持孝友睦姻任恤之道。而定拟绞罪后。秋审时复予免勾。是于惩创奸宄之中。仍不失孝友睦姻任恤之义。庶情法两得其平。著刑部即将期功缌麻以及无服相盗之案。另行分别等差。并按照赃数妥议具奏。不得仍照旧例概予减等免议至该县陈璜、于陶宇春被窃一案。事主并未控告到案。而该县以无据风闻辄将无辜之陶仁庆及周记爽叠事刑求自因陶宇春系开设典铺之人。意图讹索。情节显然。该督抚摺内所称事干人命。迹涉可疑。是以该县用刑讯问实无吓诈。故勘等语不过曲为开脱殊不可信此等贪酷劣员仅予革职。不足蔽辜。陈璜著发往军台效力赎罪。余著照所拟完结寻议、尊长与卑幼同居及各居。如卑幼贫不能自存。尊长置之膜外。以致窃财。非卑幼之变生觊觎。自不可重加其罪仍各按例办理。若尊长素有周恤。或托以心腹。经管田产财物。而尚敢肆窃肥已。贻累尊长受害者则卑幼之昧良负义。法不容宽。有服亲属。应照各减等本例递加一等治罪。无服之亲。即以凡窃盗计赃科断从之　　

○谕军机大臣曰、奇丰额奏、据通州知州禀称、有琉球国遭风夷船一只。漂至海口。现将该难夷护送至省。其遭风船只及粟麦等项。该难夷情愿变卖。俟料理妥协即委员伴送遣归本国等语。外国遭风难夷。漂至内地。自应加意抚恤妥为安顿。遣归本国。该船虽折断大桅。船身损坏。但此项海舶。置造时价值不轻。今将原船及粟麦等物在内地变价。该督抚司道府县以至书吏等遇有地方应行估变物产。尚不及半价。何况此等外夷物件。即少为估变。随意给予价值亦无凭考核。甚而从中染指者。往往有之。殊属非是。外夷船只。因失风漂至内地。所有应行估变物件。地方官必当格外体恤。于照值变价外。略予便宜。方为怀柔远人之道。此次琉球、遭风船只。及粟麦等项地方官如何估变给予价值若干之处。著奇丰额、逐一查明。迅速覆奏。毋许地方官估变稍有短少。致为外夷所轻也。将此传谕知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百三十


大清高宗法天隆运至诚先觉体元立极敷文奋武孝慈神圣纯皇帝实录卷之一千四百三十一　　

</div>
    <div class="pagination">
<a href="清实录乾隆朝实录_page1792.html">上一页</a><span>...</span><a href="清实录乾隆朝实录_page1788.html">1788</a><a href="清实录乾隆朝实录_page1789.html">1789</a><a href="清实录乾隆朝实录_page1790.html">1790</a><a href="清实录乾隆朝实录_page1791.html">1791</a><a href="清实录乾隆朝实录_page1792.html">1792</a><span class="current-page">1793</span><a href="清实录乾隆朝实录_page1794.html">1794</a><a href="清实录乾隆朝实录_page1795.html">1795</a><a href="清实录乾隆朝实录_page1796.html">1796</a><a href="清实录乾隆朝实录_page1797.html">1797</a><a href="清实录乾隆朝实录_page1798.html">1798</a><span>...</span><a href="清实录乾隆朝实录_page1794.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
