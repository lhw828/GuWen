<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 167 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 167 页/共 518 页</h1>
    <div class="content">　　○辛丑礼部尚书费采言自古
　　圜丘事  天明堂事  帝其礼一也惟事  天之礼极简圣人以为未足以尽其意故有季大享之礼仰惟  皇上宪天稽古达孝因心当兹  郊庙礼成之后准古明堂之制肇建
　　大享殿  皇乾殿今工完在即秋享  上帝以  睿宗献皇帝配典礼隆重文武百官宜上表称贺及诏告天下并书谕宗藩得旨暂止
　　○礼部复请告祭  南北郊  社  稷  太庙奉安  神版各日期诏奏告奉安俱暂止寻奉  圣谕  大享之例岁举者岂但今一奉行且待来秋祗祭是秋暂于  玄极宝殿行礼各项礼仪俱于来岁预先奏请行
　　○大学士严嵩言
　　大享殿工完祭期伊迩仰惟  皇上嘉尚古礼取法成周明堂严配之文奉  皇考以配  上帝此我  皇上尊  亲大孝千古帝王莫及者也此典往年权行于  玄极宝殿兹则鸿构落成首举此祭人心咸望  乘舆一出躬举大仪以光
　　圣孝盖昨者  太庙新成群望已切维时溽暑未敢輙请兹  天眷  圣躬充餋健盛臣敢披沥愚衷伏惟  圣明俯垂鉴纳＜锍-釒＞入报闻
　　○壬寅诏释御史杨爵给事中周怡于锦衣卫狱赦其罪放回原籍大学士严嵩因言二臣荷蒙  圣慈宽放诚  天地好生之仁但原监犯人尚有工部郎中杨魁舆爵等事体相同乞一体宽宥  上从其言并赦之已复遣官校逮爵锢之诏狱
　　○乙巳命成国公朱希忠以鹿瑞告于  太庙
　　○礼部上来岁大报等祀日册  上定大享以九月初四日
　　○令各营卫官吏军匠人等今年九月十二月粮应折银者改支通仓粳米以太仓银少故也
　　○丙午  上谕礼部朕思京城九门地大人众多有死丧贫难不能葬者或有四方客死不能归者暴露尸体朕甚悯焉五城御史其督率各该官役以义地收瘗之
　　○丁未琉球国中山王尚清差长史梁显等奉表贡方物兼送还朝鲜国漂流人口宴赏如例
　　○安南都统使莫福海差宣抚阮诠等奉表贡方物宴赏如例
　　○戊申诏明年加给甘肃饷银五万二千六百八十余两闰月增四千三百九十一两有奇岁为例以庄凉增兵故也
　　○裁革江西弋阳进贤二县税课局
　　○裁革扬州府通州通济仓副使一员
　　○南京金川门外草场火诏降监临官南京户部员外郎焦希程一级调外任
　　○巡按广东御史陈储秀奏肇庆等府罗滂等山徭贼凤马留等啸聚为孽请亟进兵征之兵部重用兵请行守臣勘议诏可
　　○己酉祭历代帝王遣遂安伯陈鏸行礼
　　○太子太保礼部尚书兼东阁大学士张璧卒璧湖广石首人中正德辛未进士改翰林庶吉士授编脩乾清宫灾上言脩德勤政讲学三事  上即位璧侍经筵  武庙实录成升春坊谕德管理诰敕升太常寺卿兼侍读学士掌院事戊戌  献皇帝实录成升礼部右侍郎南京礼部尚书改礼部尚书兼翰林院学士寻兼东阁大学士入阁办事明年加太子太保卒于官璧性醇实周慎卿行甚笃侍
　　上讲幄最久多所禆益而辅政不逾数月故勋业无闻焉讣闻命尚书采谕祭于邸舍赠少保谥文简遣官护衬还诏有司营葬
　　○升山西按察司副使廖希颜为浙江右参政
　　○辛亥发太仓银四万三千六百两于延绥镇作次年新旧募军及加添草银之数
　　○壬子  宪宗纯皇帝忌辰  奉先殿行祭礼遣驸马都尉谢诏祭  茂陵
　　○升河南按察司副使葛守礼为山西布政使司左参政山西潞安府知府公跻奎为湖广副使调补河南按察司副使俞咨伯于山西提调学校
　　○癸丑诏定
　　陵祭遣官以定国公徐延德英国公张溶京山侯崔元西宁侯宋良臣安平侯方锐驸马都尉邬景和谢诏长宁伯周大经玉田伯蒋荣惠安伯张镧都督沉至王朝用更番行礼
　　○辽东广宁卫地震有声如雷
　　○乙卯行  大享礼于  玄极宝殿先期请  皇考配  帝遣成国公朱希忠代
　　○赐故国子监祭酒陈敬宗谥文武从其玄孙志学陈乞也
　　○升礼科左给事中杨上林兵科左给事中席大宾吏科左给事中张元冲俱都给事中上林吏科大宾户科元冲工科刑科给事中胡叔廉李念礼科给事中齐誉俱右给事中叔廉户科念礼科誉刑科
　　○丙辰升左春坊左司直兼翰林院检讨吕怀为南京国子监司业
　　○提督操江都御史傅炯等言直隶太仓州强贼劫狱入海为寇势甚猖獗顷虽剿获过半未尽其党宜督官军及时扑灭毋贻地方忧得旨强盗劫狱杀人地方官俱宜逮治姑令戴罪剿贼务期尽获事宁之日巡按御史备查功罪差别以闻
　　○丁巳升光禄寺寺丞孙应奎为河南按察司副使
　　○革云南按察司副使江一桂职仍命所司逮治之以一桂先任广西太平府知府赃污不职为巡抚都御史张岳论劾故也
　　○戊午直隶龙门卫地震有声
　　○发太仓银六万两于大同镇以备军饷
　　○建州右卫夷酋李撒赤哈紏众为乱屡犯城堡边人患之至是就擒巡按山东御史刘廷仪勘上功罪诏斩撒赤哈首枭示升指挥瓢守清百户梁勋各二级赏总兵官赵国忠巡抚都御史董珊各银二十两彩叚二表里



明世宗肃皇帝实录卷之三百三
　　嘉靖二十四年九月辛酉朔
　　○壬戌御马监右监丞郝钿等以料豆缺乏移文户部趣徵于是东厂捕系商人许清等坐以虚支料价责偿甚急户部言御马仓自近年奏革揽户召商办纳公私颇得其济时估之外稍加僦值原系多官会议题请然仓场上纳之难各商私费固已倍之今该仓无故告乏镇抚司擅系平民是朝廷之法不信于各商而国储滋匮也乞戒谕厂卫缉事人役自后毋得故违诏旨搅扰仓场事务以清等归之法司从公问理从之
　　○癸亥荫顺天府府尹高擢子霄为国子生以三年秩满也
　　○大坝马房草场大逮问户部主事赵玠等寻赎罪还职
　　○甲子  孝恭章皇后忌辰  奉先殿行祭礼遣惠安伯张镧祭  景陵
　　○御史黄如桂言朝廷岁以春秋二季遣官谒祀  诸陵彝典甚重比耆人情玩愒各衙门司务得以代堂上官办事进士得以代各司甚非所以奉宣  圣孝恭迓  列圣右享宜禁之得旨自今  陵祭如有托故代行者科道官指名参奏
　　○升南京工部营缮司郎中张珤四川顺庆府知府朱簠俱为按察司副使珤广东簠四川
　　○升礼部精膳司主事吴子孝为光禄寺寺丞
　　○乙丑升光禄寺卿及宦为南京都察院右副都御史提督操江
　　○山西繁峙县砂涧驿草场火巡按御史陈豪以闻户部覆请罪领军千户罗继先等责经收守视之人如数赔补管粮主事尹纶宜从宽宥＜锍-釒＞入  上以纶职司关饷不当议免且经该官吏而下旧有均赔事例不当独坐典守者更令详议以闻部覆奏官吏均赔诚如  圣谕纶所督乃主兵粮饷而该场草束原隶客兵请从量罚  上乃从之夺纶俸三月
　　○总督宣大侍郎翁万达奏虏酋吉宁答及俺答等先犯阳和继侵膳房俱不得逞而东行迅速其势必寇中北二路宜亟发兵备居庸等处兵部谓居庸黄花镇逼临畿辅非他镇比请令东西厅听征将士秣马蓐食以俟调发从之
　　○丙寅升吏部文选司郎中刘塾为通政使司右通政提督誊黄诏于各部司属内选有才望者为文选郎中务在得人毋循次调补
　　○丁卯霜降节遣英国公张溶长宁伯周大经都督佥事沉至分祭  七陵安平侯方锐祭  恭仁康定景皇帝陵寝都督佥事王朝用祭  孝洁皇后陵寝
　　○戊辰初辽东长胜堡近边夷人百五十人窃朵颜马畜逃匿指挥王勋孟儒所勋等纵之住牧墙内会虏入寇勋等不能御惧得罪乃绐执诸逃夷尽杀之诈为与虏战效首级上功总兵赵国忠原任巡抚董珊信副总兵郝承恩妄以捷闻至是巡按御史刘廷仪具言其状得旨勋儒既私纳夷人及失事又杀以报功承恩相比为欺罔其令巡按御史提问具奏国忠革职戴罪杀贼珊已革任宥之
　　○己巳免重阳节宴
　　○秉一真人领道教事陶仲文奏诣太和山建醮祝延  圣寿  上允其请赐敕给驿以行
　　○庚午诏复以四孟朔日时享  太庙
　　○发太仓银八万两于大同充本年兵饷
　　○以旱灾诏南直隶浙江江西湖广河南所属州县及诸卫所田粮改徵折色有差
　　○壬申朝鲜国王李峼遣陪臣右议政成洗昌等奉表贡方物谢赐祭谥及请袭封宴赏如例
　　○礼部尚书费采言比者选司员缺吏部奉旨从各部推用臣之所属有仪制祠祭二司事任最重而郎中周珫高简最名称职该部方赖其用有如忌臣者出臣不意议调珫等成命一下臣虽欲＜锍-釒＞留不可得矣近评事孙学思假以大学士严嵩之名求索差遣臣执不与学思为嵩私人最多机警第恐萋菲中伤夫以臣孤危而复夺此二臣再遭谤讪愈难独立矣  上曰采意在攻讦假以保留属官为词妄生渎扰下其章所司
　　○内官监太监唐夔奏补鞍辔军器二局逃亡军匠工部尚书甘为霖言二局军匠原额五千名专为内外武备而设后因内臣役占数多加之逃亡本部特以一时权宜募民代役实非旧规今宜不论军民招选一千人以内径送该局收粮而罢雇工之例其提督内臣止许以百名分用不得多占得旨军匠准收补余仍旧
　　○乙亥革云丘王府奉国将军知火□奄爵降为庶人坐欧死平民也
　　○丙子发太仓银四十万两分给各镇大同二十万两宣府山西各十万两以备来岁秋防
　　○刑部等衙门会审重囚录上矜疑者二十一名诏减死发边卫永远充军内原任大同左副总兵叚堂西路右参将何堂三关游击将军成梁代州守备陈镗俱发军门立功
　　○丁丑诏起原任大学士夏言于家遣官赐之敕曰迩者内阁缺人朕以卿赞政有年忠勤茂著特兹起用差行人司行人张炼赍敕召卿敕至卿宜即日就道驰驿前来以副朕眷倚至意毋缓
　　○夺吏部尚书熊浃等俸三月该司官各半年先是文选郎中缺部拟刑部郎中翁大立调用吏科都给事中杨上林劾奏大立倾险不职宜罢有旨令吏部对状于是浃等谢罪  上曰尔等职司用人乃不行审察选用失当以致人言既认罪姑罚俸大立不准调用
　　○楚世子英燿伏诛英燿楚王显榕长子也狎比群小徐景荣刘金杨惠等淫纵不法先以匿奸宫人方三儿事觉楚王锢三儿而杖杀其所使陶元儿等英燿恨之二十三年端午日王置酒召诸宗室观龙舟呼乐妇宋么儿侑肠英燿见而悦之令刘金潜纳之别馆王知之复欲杖杀金金闻大恐乃密与景荣惠等乘间白英燿曰王怒甚且欲废立不如先发英燿遂谋以次年上元邀王赏灯因举事及期乃集其党田尧谢六儿张贵等歃血而盟分执铜爪木梃蒙以面具伏缉熙堂后约举炮为号部署定日甫申而王至时武冈王以送王亦至酒数行乃款武冈王于西室王左右从者以次设食稍引去于是英燿举手令张贵放炮金等即率众从王座后拥出六儿首以铜爪碎王脑尧等椎梃乱下立死众皆惊走武冈王闻变往救亦为乱梃所伤王既弑英燿怒未已令六儿以鞭鞭王尸数下徐舁入内寝翼日乃殓用长史孙立承奉张庆王宪等谋以中风暴薨伪讣于镇守抚按三司各衙门而禁武冈王于别室令毋得出王从者朱贵以间抉门出告变事遂泄镇抚等官具以状闻英燿私遣人追截其＜锍-釒＞不及于是谋自为辩使指挥甘玉海及仪宾李瑞书办官李仁等勒取崇阳王等王保奏又为辩＜锍-釒＞使承奉王宪多赍金钱上之独通山王不肯从阴奏英燿弑逆状并勒印妄保事诏司礼监太监温祥同驸马都尉邬景和刑部左侍郎喻茂坚锦衣卫都指挥使袁天章会镇巡等官往按其事武冈王闻祥等至始乘间得出府具揭英燿大逆不道如通山王言于是祥等奉敕削夺英燿位号收其册宝拘之甎城内会巡抚车纯巡按伊敏生验治徐景荣等各词服论罪具奏  上复令法司集廷臣杂议掌府事东宁伯焦栋等吏部尚书熊浃等议曰英燿性本凶残行复秽恶弑父鞭尸天理绝灭罪不容诛崇阳王显休虹夏王荣汉永安王显梧东安王荣淑均以王室至亲忍为大逆保奏通山王英炊被胁而守正不阿武冈王显槐受禁而终能脱首右长史孙立承奉正张庆承奉副王宪既失讨贼之义且甘济恶之谋左长史马天祐营差久出大变罔闻徐景荣等二十六名加功者田尧等八名恶逆尤甚宫人方三儿乐妇宋么儿私通世子酿成弑逆英燿及徐景荣等典刑具在国法罔赦所宜明正其罪以为乱臣贼子之戒余亦宜据法原情以昭惩劝议入制曰英燿悖逆天道主谋弑父罪恶无前覆载不容既经差官勘实并多官会议明白皆欲明正典刑朕不敢赦其命公朱希忠祭告  皇祖斩之于市焚弃其尸不许收葬徐景荣等二十六人即于彼处会官凌迟处死内景荣三名田尧八名财产籍没妻子为奴宋么儿方三儿各杖一百孙立等三人皆斩马天祐捕治革职显休荣汉显梧荣淑等各夺禄米三之一英炊显槐俱赐敕奖谕俱各赐慰银五十两彩叚四表里该府应行事宜并楚王应得恤典礼兵二部其查议以闻仍以书谕各王府
　　○己卯建秋报大醮于朝天宫六日遣英国公张溶等告祭各宫庙
　　○甲申改原任巡抚辽东右副都御史孙禬为光禄寺卿禬先以听勘奉旨降调故也
　　○丙戌先是八月中虏以数万骑犯大同中路铁里门等处原任总兵张达率指挥大力赤等刀战却之又犯鹁鸽峪原任参将张凤率指挥刘钦千户李瓒等各殊死战凤挺身陷阵中流矢先死钦等与其所部将士二十八人尽没报效生员王邦直亦战死时虏尚欲深入总督侍郎翁万达总兵官周尚文巡抚都御史詹荣严兵备阳和遣骑四出邀虏有杀获虏登山望见我兵大集乃遁出边事闻  上嘉万达等功各赏银币仍赐敕褒奖复阵亡总兵张凤原官赠邦直都指挥佥事各荫一子世袭千户其余立功副总兵张达等阵亡指挥李瓒等各升赏赠荫有差王邦直者河南磁州人也力举千斤是时边患孔棘诏求天下武力之士河南抚按官以邦直应诏送宣府立功鹁鸽之战虏众我兵寡凤等虑不敌守者促之且激邦直曰若素以勇闻柰何见贼不杀邦直耻之遂大呼入贼阵虏初皆辟易见其兵少无后断遂聚而围之邦直奋大刀独杀数十人力竭而死边人哀之
　　○戊子先是刑科给事中王交劾奏漕运总兵官镇远侯顾寰贪污不职受赃以万计下巡按御史按验不如交言诏贳寰罪交先以考察降调并贳之
　　○哈密卫左都督白□匕吉孛剌等奏求食粮户部言先年夷人被土鲁番所驱亡逃肃州朝廷哀其穷窘再发粮五百石赈之原不为例已经议革今所请不可从诏从部议
　　○己丑升原任分守松藩副总兵官都指挥使何卿为署都督佥事充总兵官提督东官厅听征人马
　　明世宗肃皇帝实录卷之三百三


明世宗肃皇帝实录卷之三百四
　　嘉靖二十四年十月庚寅朔钦天监进嘉靖二十五年大统历给赐文武群臣
　　○孟冬时享  太庙遣京山侯崔元代
　　○辛卯  孝洁皇后忌辰  奉先殿行祭礼遣玉田伯蒋荣祭  陵寝
　　○壬辰命原任副总兵种继分守辽阳
　　○先是大同平虏威远玉林浑源阳和山阴各草场相继焚  上命科臣李文进往勘未报会虏中奸人王义入边至胡峪口为太原逻卒所获自言虏酋青台吉使之入山阴放火守臣验得其囊中火具奏之义论斩既而大同宗室和川王府被盗事发词连襄垣王府中尉充□火日狄□等所司即讯充□火日狄□家奴奴不肯承但称充□火日狄□尝以神机箭密授门客门四李锦等赴各草场放火于是四等各逮至鞫问知为宗室充灼及充□火日狄□等八人同谋不轨欲勾连小王子入据大同乃先令四等焚所蓄草束火已置积刍间而王义适以是夕潜入山阴场见火突起即趋出时官司追捕甚亟义既就执又囊中有火具无所自角□羊实不知火所自出也词既列上会充□火日狄□等所遣使出约小王子入寇者卫奉等四人亦为总兵周尚文所获文进等具以状闻  上命斩王义而以门四等及诸宗室之谋逆者逮京鞫之于是总督侍郎翁万达＜锍-釒＞言大同土产狭瘠禄饷不支代宗胤育日繁众聚而贫且地边胡虏易生反侧请量迁和川昌化等于山狭隙地就食而襄垣原自蒲州废徙大同今蒲封复建当令还就本封约束礼部覆议蒲州地小见居宗室及凤阳放回庶人已不能容其和川等府当择地改迁于山西如万达言诏可
　　○癸巳  上谕工部建桥于琉璃河以是月十一日兴工
　　○户部会议漕运事宜一运粮把总官及各卫领运官升转必候交代然后离任一运官无故逃回者降二级仍调边卫一运官缺听把总官访举具呈漕运衙门转行各卫所取用毋得擅委一运官托病避运者指挥降三级卫镇抚千户降二级所镇抚百户降一级仍发运粮一监兑主事各令亲赴水次从公验兑以弭争端一补置铁斛分给该兑地方永为定式运军至令其赴官告领＜锍-釒＞入允行
　　○甲午法司上是岁重囚应决之数  上曰兹囚犯屡岁废刑即当处决但朕方奉钦  天报  祖吉典姑停行刑令严锢毋纵
　　○礼科给事中查秉彝条陈宗藩事宜一议封禄言河南山东山西王府禄粮多于国初已数十倍今当亟图善后之策或择隙地而散处之毋使专聚一方或量减该省运角□羊上供之数补充禄粮或令数省通融协济以宽民力乞敕当事者熟计其便一重恩典言各王府每当请封之际专听内使官校籍口苞苴淹延岁月弊在法不画一易启幸冒之端自今请悉按大明会典斟酌刊定其有法外特恩不系故事者毋得援以为例一肃阃教言各藩设有乐院导欲长奸近者英燿逆节酿自妇人殷鉴不远宜申明私婚狎娼之禁而严扶同勘结之律奏报必稽其实媵妾必核其数岁登玉牒必以其期庶端本清源乱阶可弭一杜交结言国初分封自一二远藩之外不给庄田防其与民争利而生事端也今土豪投献群小构结王庄之田在在有之及白莲弥勒之教盛行民间皆诈称王庄佃仆渐不可长宜严禁之一饬藩度言春秋之法王人不得外交诸侯法制相维以克长久今藩臬之司岳牧之长皆  天子命吏而与诸宗郡王以下筐篚相饷遗饮食相缀接狎昵成风旋即召侮甚而攘袂谇骂法不得施今宜举春秋之义先责有司而后以法裁诸宗之弗饬者一择王官言今长史教授等官日侍王左右善恶之趋视其所以道之请自今于举贡内选补贤能优异者许抚按官保奏叙迁仍做古宗学之法亲王年十五六以上长史率其属授以经义  祖训待其卒业方许保勘请封＜锍-釒＞入下所司覆可从之
　　○乙未  皇太子千秋令节赐百官宴于午门外
　　○朝鲜国权国事李峘差陪臣吏曹判书宋王□兼等入贺宴赏如例
　　○工部尚书甘为霖构书楼藏钦赐书籍及诰敕御札＜锍-釒＞请名额  上嘉其敬君尊赐命名曰尊恩敕所司制扁给之
　　○戊戌革巡抚湖广右副都御史车纯职闲住纯初以楚府弑逆事引疾求去不许至是荐举二司官多至二十余人  上以纯托疾避难市恩徇私故罢之
　　○先是海州灾伤有诏贳民当出马者徵其值三年及是限满巡抚凤阳都御史王暐言海州地小民急逃亡过半请以前所贳者永著为令兵部覆请展限五年以示宽恤从之
　　○己亥发太仓银十万两于宣大山西三镇赏军先是巡抚宣府都御史孙锦奏言摆边军士穷日夜防守方秋八月士已有僵尸雪中者乞如去年劳还戍例人赏银一两仍给衣鞋事下户兵二部议兵部言边军岁有冬衣布花例难再给宜量赏户部言朝廷既于年例外发银赏军事关旷典宜视其功之有无与地之劳逸为等如曾与贼对敌奋勇鏖战者人银一两其余宣大戍卒人五钱山西四钱仍令总督巡抚等官从公给散务使赏当其功人知感奋防秋毕日毋得更有所请诸镇亦不得援以为例＜锍-釒＞入如拟
　　○庚子以雹灾免山西大同前后二卫浑应二州大同广灵二县田粮如例
　　○狭西抚按官奏捕得犯边番夷纽尔都授等诏斩以狥下失事官指挥卢鸿等吏论如律
　　○论七月间辽东新兴营堡失事罪罢都指挥张霆指挥康钺等职逮治之夺总兵官赵国忠俸三月
　　○壬寅成山伯王洪卒赐祭二坛诏有司营葬
</div>
    <div class="pagination">
<a href="明实录世宗实录_page166.html">上一页</a><span>...</span><a href="明实录世宗实录_page162.html">162</a><a href="明实录世宗实录_page163.html">163</a><a href="明实录世宗实录_page164.html">164</a><a href="明实录世宗实录_page165.html">165</a><a href="明实录世宗实录_page166.html">166</a><span class="current-page">167</span><a href="明实录世宗实录_page168.html">168</a><a href="明实录世宗实录_page169.html">169</a><a href="明实录世宗实录_page170.html">170</a><a href="明实录世宗实录_page171.html">171</a><a href="明实录世宗实录_page172.html">172</a><span>...</span><a href="明实录世宗实录_page168.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
