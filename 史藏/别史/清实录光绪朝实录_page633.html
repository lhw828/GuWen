<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 633 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 633 页/共 1316 页</h1>
    <div class="content">
陈恭阅四签二月二十九日　　

熙月日　　

郭恭阅二签六月初五日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之三百三十　　

光绪十九年。癸巳。十一月。己卯朔。上诣仪鸾殿问慈禧端佑康颐昭豫庄诚寿恭钦献皇太后安。至己丑皆如之。外记注　　

○山西巡抚张煦奏、查明阳曲等厅州县夏麦秋禾被灾歉收。先行设法抚恤情形。报闻。摺包　　

○又奏、山西榆次县绅士王会藻等疏通永济废渠以利农田。请饬立案。下户部知之。摺包　　

○以捐款赈济灾区。江苏绅士谢家福、山西前任御史王傚等、传旨嘉奖。摺包　　

○旌表仰药殉夫烈妇安徽尽先外委曹时彦妻王氏。

摺包

　　

○庚辰。谕军机大臣等、工部、内务府奏、酌拟安挂架彩彩各一摺。所有乾清门及内左门内右门均用架彩。交工部办理。现月　　

○又谕、御史乌尔庆额奏、请饬颁礼节乐章。俾资法守一摺。著礼部太常寺查明向章、妥议具奏。现月　　

○又谕、御史乌尔庆额奏、通州西仓匪徒。把持舞弊。请严拏惩办一摺。著步军统领衙门、顺天府、五城御史、按照摺内所指坐仓虎胡永成等五名。一体严拏。务获惩办。至所称该匪等句串甲斗头快腿刘三。盗用仓内木料甎瓦。侵占衙署。私盖住房一节。是否属实。著仓场衙门查明具奏。现月　　

○内务府奏、钦派拈香各庙宇。请饬工部估修。又奏、宫内及西苑等处。安挂架彩彩。宁寿宫等处安挂灯只。须用棕毡。请饬办理。均得旨、允行。现月　　

○黑龙江将军依克唐阿等奏、本年冬围届期。装银无款筹垫。拟请暂停举行允之。予积劳病故黑龙江镇边军左翼营官尽先即补佐领书麟等议恤。摺包　　

○辛巳。以开办云南蒙自洋关出力。予蒙自县知县姚钰等升叙加衔有差。摺包　　

○壬午。谕内阁、御史林绍年奏、考政不肃。请饬妥议变通阅卷章程一摺。著礼部议奏。现月　　

○谕军机大臣等、有人奏、本年陕西正考官丁惟禔于放差后。有太监数人持票向索谢银。并将经手之二酉堂书铺吵闹摔打。请饬提饶士腾审讯等语。著派福锟、麟书、徐桐、认真查办。据实覆奏。毋稍含混。原片著钞给阅看。将此谕令知之。现月　　

○又谕、前据给事中洪良品奏、永定河连年溃决。请及时修治一摺。当交海军衙门、户部、工部会议。复据顺天府府尹孙楫奏、近畿河患日深。亟宜修治一摺。当交户部、工部会议。又据给事中徐树钧奏、永定河患亟宜疏浚一摺。当交户部、李鸿章会议。现均未据覆奏。著各该衙门迅速妥议具奏。　　

○兵部尚书乌拉喜崇阿因病奏请开缺。得旨、赏假两月。现月　　

○闽浙总督谭钟麟奏、闽省勇饷积欠过多。请截留裁减夫粮等银。下户部议。　　

○以亏短交代。革福建泰甯县知县张武良职。并勒追。勾到直隶山东山西情实罪犯。停决直隶斩犯二人。绞犯七人。山东斩犯二人。绞犯二人。山西绞犯二人。余七十三人予勾。　　

○蠲缓山东齐东、青城、蒲台、濮、历城、章邱、济阳、长清、博兴、邹平、长山、平阴、利津、高苑、乐安、肥城、东平、滨、寿张、济甯、新城、齐河、禹城、临邑、德、东河、惠民、商河、邹、汶上、阳谷、菏泽、曹、范、朝城、聊城、鱼台、沾化、掖、平度、昌邑、潍、滋阳、乐陵、观城、堂邑、冠、恩、海丰、寿光、临清、曲阜、泗水、滕、峄、单、城武、定陶、钜野、郓城、茬平、莘、馆陶、高唐、夏津、邱、金乡、嘉祥、兰山、费、莒、沂水、日照、益都、临淄、七十五州县被灾村庄民田。及德州、东昌、临清、济甯、齐河、五卫。东平、永利、永阜、官台、富国、王家冈、六场。屯灶寄庄。新旧正杂额赋有差。摺包　　

○癸未谕军机大臣等、户部、总理各国事务衙门奏、豫拨东北边防经费一摺。据称光绪二十年东北边防经费。照案指拨山东地丁银十二万两。山西地丁银五万两。安徽地丁银十万两。江苏厘金银八万两。江西厘金银八万两。浙江厘金银八万两。安徽厘金银五万两。湖北厘金银八万两。湖南厘金银八万两。福建厘金银八万两。江海关六成洋税银十万两。江汉关六成洋税银十万两。夔关常税银三万两。赣关常税银一万两。闽海关六成洋税银十万两。九江关六成洋税银八万两。四川盐厘银十五万两。两淮盐厘银十二万两。四川津贴银八万两。山东粮道库银五万两。广东厘金银八万两。粤海关六成洋税银十二万两。请饬依限报解等语。此项饷需。最关紧要。著该将军督抚监督等按照指拨银数。于来年五月前批解一半。年内全数解清。毋稍迟逾。将此谕知福州将军。两江湖广闽浙四川两广山东山西浙江江西安徽江苏湖北湖南广东各督抚并传谕粤海关监督知之。现

月

　　

○又谕、户部、总理各国事务衙门奏、各省关欠解东北边防经费。请旨严催一摺。据称本年各省关应解东北边防经费。除解到及报解起程外。尚欠解银五十万两。其光绪六七八九十十一十二十三十四十五十六十七十八等年积欠银两。节经严催。迄未报解等语。此项经费。关系紧要。岂容稍有宕延。著各该将军督抚监督迅即查照该衙门单开欠解各数。分批筹解部库。傥再延欠。著户部照贻误京饷例。指名严参。原单均著钞给阅看将此由四百里谕知福州将军。直隶等省各督抚。并传谕粤海关监督知之。　　

○甲申。庄顺皇贵妃忌辰遣官祭园寝。　　

○遣官祭先医之神。　　

○丙戌。以捐产创建书院赏湖南绅士候选知县朱希文五品卿衔。摺包　　

○以捐资建恤嫠局。予湖南绅士兵部主事杨彝珍议叙。摺包　　

○丁亥。谕内阁、兵部奏、遵议管理陵寝仪行树株。请饬分别专管兼管。以专责成一摺。陵寝仪行树株。内务府职司主守。责有专归。八旗弁兵。既经设立直房多处。则巡逻缉捕。皆属分所应为。责任虽有轻重。防卫均难诿卸。嗣后东西陵树株。除海地仍归绿营专管外。所有仪行树株。即著内务府专管。八旗兼管。内务府司员。与八旗直班章京。务当督率树夫甲兵。轮班驻守。分段巡查。以专责成而昭敬慎。经此次明谕之后。著为定章。永远遵守。毋得互相推诿。致干咎戾。

现月

　　

○谕军机大臣等、御史易俊奏、条陈厘务积弊。请饬认真整顿一摺。所称厘务积弊八条。著各该将军督抚体察地方情形。妥立章程。湔除积弊。毋得稍涉徇纵。又片奏、各省厘卡司事巡丁。查验货物。卖放贿托。无所不至。甚至肩负小贸。亦复多方需索等语。著各该将军督抚严行禁止。如查有前项弊端。即行从严参办。另片奏、部选实缺人员。请照章面试等语。著一体认真办理。毋得视为具文。原摺片均著钞给阅看。将此各谕令知之。　　

○勾到朝审情实罪犯。停决绞犯六人。余四人予勾。现月　　

○己丑。谕军机大臣等、户部、工部会奏、给事中洪良品奏、请以制钱发商承领交易。严禁销毁。遵旨妥议一摺。户工两部新铸制钱。既据该部奏称、每月搭放兵饷尚属不敷。即著毋庸发交钱店承领。至销毁铸器。行使私钱。本干例禁。著五城御史饬令司坊各官。认真严密访拏。务期有犯必惩。毋任日久生懈。户部另摺奏、遵议御史张仲炘条陈禁用当十钱票。请毋庸议。即著照该部所议办理。如有销毁制钱。改铸大钱。及装载全车制钱。运往各处。或运出各城门者。著步军统领衙门、顺天府、五城御史、严饬各该地方员弁。切实访查。严拏惩办。将此各谕令知之。现月　　

○又谕、户部奏、织造奉办彩。估数浮多。应令恪遵成案办理一摺。著依议行。各织造奉办彩。现有光绪十五年大婚成案可循。此次江南织造估价加至一倍有奇。实属格外浮多。著文煦、庆林、英瑞、务须按照十五年办解成案。核实办理。不准任意加增如查有浮冒。即由户部据实纠参。户部摺著钞给该织造等阅看。将此谕知户部、并传谕文煦、庆林、英瑞知之。　　

○上以冬至祀天于圜丘。自是日始、斋戒三日。记

注

　　

○庚寅。谕军机大臣等、前据福润奏、遵保办理迁民出力各员。请给奖叙。当交吏部议奏尚未据该部议覆。兹有人奏福润纵吏毒民。欺罔行私。利津县前任知县钱镛、汛官王国柱、攘利肥已。后任知县吴兆鑅纵役驱迫。所保杨建烈陆安清二员。功不蔽罪。请确切查核等语。李鸿章辖境毗连。于迁民一事。见闻较确。著就近拣派道府大员前往。按照原参各节。确切查明。据实覆奏。原摺著钞给阅看。将此谕令知之。现月　　

○辛卯。圣祖仁皇帝忌辰。遣官祭景陵。　　

○谕军机大臣等户部奏、据李鸿章函称、另筹修治永定河办法。祇有作拦河坝添减水坝两端等语李鸿章久任畿疆。全河利弊。谅所洞悉。惟水关铺两山夹峙。今建坝拦沙。壅则上溢。激则怒冲。障川塞河。实非善策。至卢沟桥以东。置减水大坝。乾隆以后。具有成规。事尚可行。应如何择要添筑之处。著李鸿章妥议具奏。减水坝工未兴以前。来年春夏大汛溜势。仍恐逼刷南岸。应如何设法防护之处。著一并切实筹议。先事图维。以期有备无患。将此各谕令知之。现月　　

○又谕、著派许振祎会同李鸿章查勘永定河上下游情形。许振祎先行兼程来京陛见。河东河道总督。著裕宽暂行兼署。将此各谕令知之。现月　　

○又谕、户部奏、蒙古王贝勒兼都统者。应否准其支给都统养廉等语。著该衙门查例具奏。现月　　

○以黄河两届安澜。予江苏淮扬海道谢元福等优叙。　　

</div>
    <div class="pagination">
<a href="清实录光绪朝实录_page632.html">上一页</a><span>...</span><a href="清实录光绪朝实录_page628.html">628</a><a href="清实录光绪朝实录_page629.html">629</a><a href="清实录光绪朝实录_page630.html">630</a><a href="清实录光绪朝实录_page631.html">631</a><a href="清实录光绪朝实录_page632.html">632</a><span class="current-page">633</span><a href="清实录光绪朝实录_page634.html">634</a><a href="清实录光绪朝实录_page635.html">635</a><a href="清实录光绪朝实录_page636.html">636</a><a href="清实录光绪朝实录_page637.html">637</a><a href="清实录光绪朝实录_page638.html">638</a><span>...</span><a href="清实录光绪朝实录_page634.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
