<!DOCTYPE html>
<html>
<head>
    <meta charset="UTF-8">
    <title>明实录穆宗实录 - 第 51 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录穆宗实录 - 第 51 页/共 59 页</h1>
    <div class="content">　　○建极殿大学士吏部尚书掌吏部事高拱言去岁朝审重囚会臣初掌部事职当秉笔时阁臣尚多故臣得以尽心于此兹者复当审录而内阁人少臣又忝首臣机务为重不遑他及乞以尚书杨博代臣  上可其奏
　　○癸亥  孝恭章皇后忌辰  奉先殿行祭礼遣武平伯陈大策祭  景陵
　　○吏部覆御史褚鈇奏请裁革狭西行太仆寺苑马寺寺丞各增设少卿一员与本寺卿俱兼按察司佥事职衔分理中东西三路以藩臬有才望者充之长乐灵武监正以举人选补录事圉长亦当授北方谙于养马者令其专心冏政止听巡茶御史钤束其他抚按衙门毋得干预从之
　　○加大同府中路通判陈宠从五品服俸视事如故从总督王崇古奏荐也时宠已升郑府审理正矣
　　○论辽东锦州被虏失事诸臣罪指挥罗维冕郎官百户赵采坐临阵先退斩指挥刘坤陈绍先张世武百户杨宥高良弼裴永勋胡栾坐守备不设谪戍边以郎官有斩获功特减死一等
　　○乙丑升广西布政使司右参政柴涞为按察司按察使河南道监察御史张士佩为按察司副使俱江西直隶广平府知府贺贲为狭西行太仆寺少卿湖广黄州府知府孙光祖为苑马寺少卿俱兼狭西按察司佥事
　　○给赏各镇入卫官军银有差
　　○命督运御史张宪翔兼督新运过淮时工科给事中张博以粮运迟缓请覆浙直监兑宪臣以专责任户部覆言浙直漕粮已奉明旨以巡盐屯田御史兼摄之况今会派在迩徵收有期止宜敕宪翔兼提督为便诏可
　　○给故吉王妃揭氏岁米二百石卫辉荣昭王妃李氏岁米一百石镇国将军英焴夫人李氏奉国将军勤鲛淑人王氏表林□盍淑人庞氏知火□替淑人谢氏知□禾火□□□人□□淑人王氏知月□爕淑人靳氏各岁米五十石镇国中尉英焻恭人王氏睦木□秀恭人张氏表丛恭人张氏新土□□止恭人常氏辅国中尉知□目□炎□宜人孙氏新□弓□土宜人刘氏新均宜人曹氏各岁米三十石
　　○录福建大景海洋等处功升赏官军欧阳枢等一百九十三人
　　○丙寅调尚宝司司丞岳相为凤阳府通判坐擅挞指挥于禁地为给事中张博等所奏也
　　○户科都给事中宋良佐等奏国初粮运率因元故自会通河成而海运始罢然而遮洋一总犹寓存羊之意至嘉靖末年科臣胡应嘉欲市恩淮大诸卫桑梓之军建议罢废而海运遗意无复有存者矣今河变频仍运道屡梗宜乘此遗迹未泯之时将遮洋一总尽行议复务足额以存海运遗意仍稍稍推拓如该总隶北诸卫兑北粮者令由天津入洋抵蓟州隶南诸卫兑南粮者令由淮入洋抵京通仍博访国初并海诸卫所旧制使列障联屯彼此相望即河渠少梗而此塞彼通亦思患预防之术也户部覆言遮洋一总先时径渡天津海口不过八九十里今欲涉海运饷事难造次请先复遮洋一总而以良佐所上事宜下漕司详议以闻报可
　　○山东守臣言青登莱三府海岛潜住辽人辽东累年勾摄既不可得而山东虚文羁縻终非永图臣等博采群策有安集之议七焉一定分管青州诸城县分管斋堂岛莱州府胶州分管灵山岛竹槎岛即墨县分管福岛大管岛小管岛田横岛掖县分管扶蓉岛登州府文登县分管刘公岛宁海州分管崆峒岛青岛宫家岛蓬莱县分管沙门岛长山岛大竹岛鼍矶岛黑山岛小岨岛黄县分管桑岛三府共二十岛辽人附居者皆籍而抚之一严保甲大岛每十家为一保保有长仍立一总保副保以约束诸保长小岛止立一保长朔望诣州县受事岁报户口之数一收地税今各岛见耕地八千三百八十六亩宜比寄庄事例亩量税银五厘每岁十月各送保长输官以充巡察海道备倭都司修船之用新垦者续报敢匿者罪之一查船只各岛辽人渔贩船只大则税银二钱小则一钱二分各输州县以充修船之用敢有擅用双桅远泛海洋或近高丽者罪无赦一平贸易辽人既为编氓一切贸易宜与土人彼此均平禁不许入夜私交以生他衅亦不许货违禁物一专责成安辑抚绥当责成海道及都司乃有统纪必明法令毋务姑息一修哨船往时海道及都司同处登州城各有哨船故各岛流入望风远避今海禁日弛乞将臣等所造海雕船十艘辽船八艘饬后人修理毋坏一杜续逃各岛安插既定辽人避事必有续逃者宜令辽镇重禁金州等处人毋复越海  上从之
　　○巡抚大同都御史刘应箕以各边失事巡抚与将官同罪嫌于太苛乃上＜锍-釒＞请申明职掌兵食弗足责在巡抚战守无功责在将官毋得一概求备使边臣束缚于文法难于自展于是都察院覆言朝廷设官分职责任虽各不同而其体亦有相关者故各边镇既设总兵参游等官而又设都抚宪臣以赞理之义取相制非假为分过之资也近者边方失事将官抚臣一体论罚甚有抚臣显戮而将官得以夤缘脱免寻复录用者以故无事则总兵参游晏然为轻裘缓带之嘻有事则总督抚臣相率为掩饰弥缝之计模棱之势不得不至此况查勘失事必委地方属官卑辱宪体莫此为甚请如应箕言以缮理城堡修整器械储偫粮糗收歛人畜开垦屯田稽察奸弊专责抚臣其临敌胜败抚臣亦不得与将官同受赏罚  上览＜锍-釒＞疑之命尚书杨博等再议议曰总兵以镇守为名是古专阃之任巡抚以赞理为义亦昔监军之职观敕书中彼此各有会同计议之说其义自明故职任不分则尸祝无代庖之理职任太分又恐非同舟共济之义今应箕止以近年赏罚不当为巡按御史各州县勘功官所持故设此论以自别于将官不知各处巡抚亦请有旗牌设有标兵俨然以将官自处及至有事乃欲自异得乎今请斟酌所议自后沿边沿海镇巡官宜令各遵敕书行事遇有地方功罪通查职掌一体酌量论赏行罚其总兵官亲临战阵有功则叙功在巡抚之上若退缩偾事虚冒钱粮罪止坐总兵而不及巡抚巡抚调度失策及临警坐视不共赞襄亦当从总兵之罚仍行各巡按官今后参劾视地方失事大小为差不得概及镇巡有伤大体其勘事官止许隔别差委不得在本管地方致有牵碍从之
　　○丁卯录大同边外威宁海等处功升赏官军周桥等一百十九人
　　○戊辰重阳节免百官宴
　　○诏以故礼部左侍郎薛瑄从祀孔子庙廷先是六科给事中韩楫等十三道御史马三乐等交章请以瑄从祀下礼部会廷臣杂议至是上议曰臣等谨按瑄山西河津县人方幼年一见濂洛诸书即叹曰此学道正脉也遂弃去词赋专心于是其学以复性为的以居敬穷理为功以反躬践履为实潜心体玩至老弥精充养之纯超然自得此其学问之大原也平生言动举止悉合于矩辞受取与一揆诸义居家则孝友无间与人则乐易可亲中正足以矫枉律偏刚直足以廉顽立懦此其行履之大略也所著有读书录有河汾集虽不专以述作为事而只简片言皆可师法微词奥义悉合圣谟至今学者莫不尊信而诵习之此其著述之大旨也至于立朝行已之际不折节于权门不谢恩于私室不屈法于贵近不慑志于临刑荣辱不以关其心死生无以易其操此其树立之大节也故一时信从者有河东夫子之称一代真儒之许至今无异议焉间有疑其著述之寡者不知学贵心得道在躬行矧瑄所著书且十余万言不为不多又有言宋时罗从彦李侗诸儒尚未遍祀瑄不应独犯者不知从彦等皆讲求圣学于大明之日而瑄乃兴起于既绝之后课其难易功实倍之惟  陛下博采人言俯加临决早赐施行其于毋教士风非小补也＜锍-釒＞入报可
　　○刑科都给事中胡价等以朝审届期预＜锍-釒＞疑狱未决者如将官张刚等六人当行抚按官严限勘覆内犯张恩田儒等当奏请处分法司上其议得旨恩发南京充净军儒等仍锢之
　　○己巳兵部右侍郎张翀赴任中途称疾请告许之
　　○改礼部仪制司员外郎陶允淳为尚宝司司丞
　　○升贵州按察司副使李凤为布政使司右参政福建道监察御史邓林乔为按察司佥事凤广西林乔湖广调河南布政使司右参议吴哲于山西仍兼按察司佥事
　　○礼部尚书潘晟等以  皇太子出阁在迩请命所司预择讲读官及计处应用校仪仗典籍之类报可
　　○辛未升贵州布政使司左参议曹司贤为按察司副使山东按察司佥事任彬为布政使司右参议俱原省
　　○录广东惠来林樟等处功升赏官军郭文等九百八人
　　○刑部上湖广司郎中马顾泽谳报北直隶罪囚应恤之数三十八人赦减有差
　　○鲁山王府辅国将军勤□火共□□有罪赐死坐杀宗叔原武王府奉国将军睦甈为抚按官劾奏也
　　○刑部覆刑科都给事中胡价等言恤刑之官人命所寄当重其事权勿为有司之所挠阻速其题覆勿迟时日以滋弊端有所平反务在秉公持平原情据法不以多寡为限则审录者既得以行其志而希望者又无所容其奸幽明均沾  圣惠而大典为不负矣从之
　　○癸酉命翰林院侍读学士丁士羙左春坊左中允兼翰林院编修申时行主武举会试
　　○工部以运船漂没数多＜锍-釒＞请追治造船员役之不如式者得旨令漕司按劾以闻
　　○甲戌吏部覆给事中宋之韩奏守令最称亲民而各郡县边腹繁简冲僻不一请令各抚按官备开有司才力所宜听该部酌处又覆御史赵宦奏五城兵马副指挥今后俱以府卫首领州县佐贰升补吏目以州县首领升补其原以入赀侯选者对品改授外任皆从之
　　○改太仆寺寺丞张济为光禄寺寺丞仍支正六品俸
　　○升广西按察司佥事杨文明为布政使司左参政兵部车驾司员外郎李松为按察司佥事文明贵州松山东
　　○命有司变卖原没入严世蕃田产银两输江西南赣二军门充饷
　　○革漕运参将顾承勋职闲住坐贪纵不职为科道官宋良佐唐炼所劾奏也
　　○丙子升礼部仪制司郎中陆光祚为湖广按察司副使
　　○丁丑山西太原府地震
　　○戊寅授中书舍人等官栗在庭等为给事中赵应元等试监察御史在庭涂梦桂周良臣俱吏科冯时雨刘不息曹大野俱户科蔡汝贤王旋贾待问俱礼科匡铎兵科朱南雍张楚城俱刑科刘浑成郑岳俱工科周守愚南京刑科应元史思敬俱浙江道周于德江西道景嵩张集俱福建道梁许湖广道刘世赏董石俱山东道马应梦田子坚俱山西胡峻德狭西道丁惟宁四川道许子良广东道胡涍广西道余乾贞云南道张道贵州道计坤亨南京浙江道陈堂南京湖广道陈王道南京河南道
　　○户部覆漕运都御史陈炌等会议漕政事宜一＜锍-釒＞浚常镇宁国及浙江海宁崇德等处河道仍开复练湖水以济运河之用一给各省督粮道关防久任责成一查复江北杨州等三总耗米本色以抵军士行粮其山东观城等四县于小滩镇交兑者每石折耗米三升以充盘剥之费一清补每船缺军务足原额十名之数凡行月二粮及钞赏等项俱使得蒙实惠以安其心一见寄通库羡余银两及隆庆五年以后系二分给军之数凡遇奏到漂流及上年挂欠者准与折算补纳不足则行原籍徵补一禁戢各处土豪抑困兑军者有司不能治以罢软论一严督浅夫日伺河下助挽漕舟以免运军顾募之苦一广德州旧于水阳地方设仓军民便之宜复其旧湖州府县地僻山阻宜徒置各仓于府城报可
　　○录大同边外下水海石灰站等处功升赏官军胡应时等一百三十五人
　　○命广西浔梧左参将署都指挥佥事黄应甲充协同漕运参将
　　○己卯发太仓折粮草银一万二千八百两有奇于昌平充防秋兵饷
　　○月犯井宿西扇北第二星
　　○庚辰以广东惠潮二府兵荒免徵隆庆元年二年未完存留粮停徵嘉靖四十三年至四十五年起运粮
　　○原任都察院右副都御史党以平卒赐祭葬如例
　　○录广东竹林漳浦等处功升赏官军涂可进等五十人
　　○磔广西逆贼韦银豹并斩其孙韦扶獞于市仍传首夷方银豹广西古田獞民其父朝威自弘治间与其伯朝猛占据县治拒杀副总兵马俊参议马鋐正德间银豹尝随朝威攻陷洛容县朝威诛死银豹乃挟其五子四出掳掠屡败官兵隆庆元年五月银豹兄银站恐为己累密送款巡抚殷正茂执银豹以降传诣京师  上以付吏论银豹谋反律与扶獞俱伏诛其家属党类下抚臣论治如律
　　○辛巳以北直隶安州新安等县南直隶铜陵等县水灾许改折起运漕粮及蠲免存留粮有差
　　○广东东莞人陈建私辑皇明资治通纪具载国初至正德间事梓行四方内多传闻失真者工科给事中李贵和言我朝  列圣实录皆经儒臣奉旨纂修藏在秘府建以草莽之臣越职僣拟已犯自用自专之罪矣况时更二百年地隔万余里乃欲以一人闻见臧否时贤荧惑众听若不早加禁绝恐将来讹以传讹为国是之累非浅浅也＜锍-釒＞下礼部覆议请焚毁原板仍谕史馆毋得采用从之
　　○铸查勘河工关防给付礼科左给事中雒遵
　　○壬午加广东肇庆府同知郭文通从四品服俸于新会恩平之间练兵候调文通起自吏员而勤慎得民且习于兵事至是六年秩满抚按李迁等保留故有是命
　　○癸未霜降节遣宁阳侯陈大纪武安侯郑昆泰宁侯陈良弼固安伯陈景行祭  长陵  献陵  景陵  裕陵  茂陵  泰陵  康陵  永陵兴安伯徐梦旸祭  景皇帝陵寝德平伯李铭祭  孝懿皇后中官祭  恭让章皇后及废后吴氏成山伯王应龙祭  哀冲  庄敬二太子各陵园
　　○会试天下武举取谢天祐等一百十人命大学士张居正主会武宴席
　　○宣大总督王崇古报北虏互市事竣大同得胜堡自五月二十八日至六月十四日官市顺义王俺答部马千三百七十匹价万五百四十五两私市马骡驴牛羊六千抚赏费九百八十一两新平堡七月初三至十四日官市黄台吉摆腰兀慎部马七百二十六匹价四千二百五十三两私市马骡牛羊三千抚赏费五百六十一两宣府张家口堡六月十三至二十六日官市昆都力哈永邵卜大成部马千九百九十三匹价万五千二百七十七两私市马骡牛羊九千抚赏费八百两山西水泉营八月初四日至十九日官市俺答多罗土蛮委兀慎部马二千九百四十一匹价二万六千四百两私市马骡牛羊四千抚赏费千五百两市皆无扰＜锍-釒＞入得旨加崇古太子太保赐之诰命赏银四十两纻丝二表里巡抚刘应箕升俸二级杨彩孟重一级总兵马芳赵岢副总兵麻锦实职一级副使申佐朱裳参议崔镛等千户鲍崇德等各升赏有差又以本摆腰兀慎部马七百二十六匹价四千二百五十三两私市马骡牛羊三千抚赏费五百六十一两宣府张家口堡六月十三至二十六日官市昆都力哈永邵卜大成部马千九百九十三匹价万五千二百七十七两私市马骡牛羊九千抚赏费八百两山西水泉营八月初四日至十九日官市俺答多罗土蛮委兀慎部马二千九百四十一匹价二万六千四百两私市马骡牛羊四千抚赏费千五百两市皆无扰＜锍-釒＞入得旨加崇古太子太保赐之诰命赏银四十两纻丝二表里巡抚刘应箕升俸二级杨彩孟重一级总兵马芳赵岢副总兵麻锦实职一级副使申佐朱裳参议崔镛等千户鲍崇德等各升赏有差又以本角星
　　○以水灾诏许改折湖广武昌汉阳荆州等府漕粮之半
　　○乙酉  上以三镇贡市事竣边境辑宁嘉辅臣赞襄筹画功降旨欲加升荫大学士高拱张居正殷士儋上＜锍-釒＞曰近者虏酋奉贡称藩虽古今希旷之事然乃  皇上圣德孚格神武布昭所致臣等何力敢贪天功且臣等夙抱苦心久未敢明其意方兹事之始也群议纷乱日异而月不同几方合而忽夺其成计未就而先幸其败当是时欲拟却那吉之降则纵桃松寨之辱国可徵也而恐又传笑于四方欲拟拒俺答之贡则斩石天爵之贻患可徵也而恐又结祸于他日臣等用是殚精悉虑画此大计以为国家幸  皇天鉴临  圣主明断于上俾边臣之谋得以有终即今封贡互市皆已竣事三陲晏然曾无一矢之警境土免于蹂践生民免于虔刘客兵不调帑藏不发即边费之省不下百余万即胡利之入不下数万纵使虏酋明岁渝盟而我中国今岁之利亦已多矣有荣而无辱有益而无损盖至是而事理始昭然可见臣等为国之心始得少明臣等志愿不啻万万足矣他更何望乎即臣等夙夜图画不无少效微劳然而备员辅弼乃其职分当尽者若遂因以叨冒升荫实所未敢此臣等恳悃血诚鬼神照察非有矫饰也惟  皇上俯烛下情特允辞免幸甚  上览奏嘉其忠恳准辞仍各赐白金五十两斗牛衣一袭
○命锦衣卫遣官至浙江选募南兵戍蓟镇以原任参将王如龙游击金科杨文都司佥书朱珏充为事官领之
　○山东巡抚都御史梁梦龙等上海运议曰今漕河多故言者争献开胶河之说此非臣等所敢任也第尝考海道南自淮安至胶州北自天津至海仓各有□贩往来舟楫屡通中间自胶州至海仓一带亦有岛人□贾出入其间臣等因遣指挥王惟精等自淮安运米二千石自胶州运麦一千五百石各令入海出天津以试海道无不利者其淮安至天津一道计三千三百里风便两旬可达况舟皆由近洋洋中岛屿联络遇风可依非如横海而渡风波滩测比之元人殷明略故道实为安便大约每岁自五月以前风顺而柔过此稍径诚以风柔之时出并海之道汛期不爽占候不失即千艘万橹保无他患可以接济京储羽翼漕河省牵挽之力免守帮之苦而防海卫所犬牙错落又可以严海禁壮神都甚便事下户部部覆言海运法废已久非常之原难以尽复乞敕漕司量拨近地漕粮十二万石自淮入海工部即发与节省银万五千两为雇募海舟之资淮扬□税亦许暂支万五千两充佣召水手之费从之
　　○己丑升国子监祭酒马自强南京国子监祭酒陶大临俱为詹事府少詹事兼翰林院侍读学士
　　○黜原任南京国子监祭酒姜宝为民令诚意伯刘世延原任南京刑部尚书孙植闲住世延仍夺俸半年复原任南京国子监助教郑如瑾官初给事中王祯之论宝也止言其狥情乱法而不及受赃及是南京法司希大学士高拱指坐宝赃千金而为如瑾辨雪故有是命
　　明穆宗庄皇帝实录卷之六十一

　明穆宗庄皇帝实录卷之六十二
　　隆庆五年十月庚寅朔孟冬享  太庙
　　○命中官祭司井之神
　　○  上御皇极殿以明年大统历颁赐百官
　　○辛卯孝洁肃皇后忌辰  奉先殿行祭礼遣新宁伯谭国佐祭  永陵
　　○壬辰刑部尚书刘自强等奏上会审重囚当恤者李福等二十二人得旨俱减死戍边
　　○癸巳协理京营戎政兵部尚书兼都察院右副都御史谭纶以疾请告回籍许之
　　○荫巡抚广西兵部右侍郎兼都察院右佥都御史殷正茂子宗伊为国子生录古田平寇功也
　　○以水灾命改折南京锦衣等卫所及直隶扬州等卫所屯粮有差
　　○以京城巡捕把总指挥同知颜寿掌四川行都司事升赏隆庆二年六月永昌药草沟等处获功战亡官军梁梓等一十二人
　　○甲午改南京光禄寺卿杨贤为太仆寺卿
　　○升山东按察司佥事刘田为本布政使司右参议
　　○番贼犯狭西岷州卫文县等处官军不能御巡按御史刘尧卿以闻得旨降罚失事指挥使孙承恩赵守中等有差
　　○乙未兵部覆巡按狭西监察御史萧廪条上甘肃便宜可行者二事一议额兵谓本镇兵势单弱抽选新军有一户四丁而应三军者有一户二丁而应二军者请令抚臣加意抚恤无致逃亡一议班兵谓本镇班军额七千有奇项以催班之法渐弛脱班者众宜令抚臣调停工役以恤其力禁止科索以恤其财追月粮以罚其后至者而慎选名将领之报可
　　○升赏隆庆二年正月庄浪境外马儿湾等处获功阵亡官军满只保等一十四人
　　○升赏嘉靖四十二年十月蓟镇墙子岭等处获功阵亡官军沉恩等四十二人
　　○丙申铸给浙江江西山东督粮道关防
　　○升赏隆庆三年四月宁夏镇兴武营暗门出边捣贼获功被创官军郑旸等二百八十二人
　　○丁酉升大理寺左少卿刘一儒为南京光禄寺卿
　　○广东巡按御史赵焞奏三月中倭寇突入广东澄迈县袭陷海南卫所城乞治失事诸臣罪得旨罚琼州府同知陈梦雷俸三月海南道副使史朝宜俸二月下千户谷嵩等御史按治以提督总兵失于奏闻切责之
　　○戊戌升户科都给事中宋良佐为太常寺少卿
　　○升直隶永平府同知贺溱为山东按察司佥事
　　○己亥以河南山东大水命工部申饬管河官经理上流河防以备冲决
　　○贵州中曹等长官司广西归德州土官差通事人等来朝贡马给赏如例
　　○升大理寺右少卿孙光祜为本寺左少卿太仆寺少卿罗良为大理寺右少卿
　　○庚子令漕运都御史陈炌回籍听勘以科道官宋良佐等言其调度失宜致漕舟漂没故也
　　○遣贵州道御史马三乐苏民望四川道御史李采菲往各省清军三乐北直隶河南民望南直隶江北山东采菲山西狭西
　　○辛丑南京兵部右侍郎熊汝达＜锍-釒＞谢升任礼部请今后南京部院及在外督抚等官升迁系尚书左右都御史仍于到任＜锍-釒＞内并谢侍郎以下省之报可
　　○贵州宣慰司土舍安国亨降守臣以闻  上命赏巡抚都御史阮文中佥事沈闻参议曹司贤知府李濮等八人银币有差初安大朝兵既败国亨惧大诛勒兵自守而遣使哀辞乞降朝廷未之许也会文中受代乃移檄各道名捕诸反者而密使人谓国亨曰今大兵且至能尽出所匿奸徒束身请□割地以处安智母子赔还所费兵粮则朝廷当待尔以不死命尔子及智子各代领父任而安氏世世无患矣于是国亨听命执献其党阿弟吴琼等以降  上果赦不诛而官其子民及智子国贞具如文中等言斩阿弟等于市且戒两族今后勿复相攻自取诛灭
　　○命福建标兵把总署指挥佥事魏国佥书福建行都司事五军营游击指挥佥事曹世德为分守倒马关参将
　　○先是问刑条例有盗决故决河防之律在河南山东者俱问发充军而南直隶徐邳一带罪止徒配至是河道都御史潘季驯言徐邳每岁河决之由河流冲射居十之四而居民盗决居十之六皆以法轻易犯故也请著令自徐邳上下为河流所经行处凡有贪水利避水患盗决故决河防者一如山东河南例俱发充军仍增入条例中刑部覆从其议
　　○壬寅升山西按察司副使温如璋为太仆寺少卿
　　○命掌中军都督府事灵璧候汤世隆充南京协同守备兼掌南京后军都督府事掌左军都督府事保定侯梁继璠充总兵官提督漕运镇守淮安
　　○甘州属番人恰霸等盗边官军捕得伏诛
　　○癸卯命总理河道都御史潘季驯速治茶城之淤浅者以巡按御史张守约言运船阻塞故也
　　○甲辰升刑部左左侍郎王国光为南京刑部尚书兵部右侍郎王遴为本部左侍郎兼都察院右佥都御史协理京营戎政南京太仆寺卿汪镗为南京工部右侍郎山东布政使司左布政使王宗沐为都察院右副都御史总督漕运兼提督军务巡抚凤阳等处
　　○升翰林院掌院事侍读学士丁士羙为太常寺卿管国子监祭酒事原任国子监司业林士章为南京国子监祭酒
　　○南京法司奏是岁会审重囚之数情真当决者三人矜疑减死戍边者二人有词更讯者二十四人报可
　　○命宁阳侯陈大纪掌中军都督府事
</div>
    <div class="pagination">
<a href="明实录穆宗实录_page50.html">上一页</a><span>...</span><a href="明实录穆宗实录_page46.html">46</a><a href="明实录穆宗实录_page47.html">47</a><a href="明实录穆宗实录_page48.html">48</a><a href="明实录穆宗实录_page49.html">49</a><a href="明实录穆宗实录_page50.html">50</a><span class="current-page">51</span><a href="明实录穆宗实录_page52.html">52</a><a href="明实录穆宗实录_page53.html">53</a><a href="明实录穆宗实录_page54.html">54</a><a href="明实录穆宗实录_page55.html">55</a><a href="明实录穆宗实录_page56.html">56</a><span>...</span><a href="明实录穆宗实录_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
