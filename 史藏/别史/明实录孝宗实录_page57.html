<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 57 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 57 页/共 128 页</h1>
    <div class="content">　　○命锦衣卫带俸故都指挥佥事柏杞之子俊袭原职指挥使
　　○金星昼见于申位
　　○夜月犯氐宿东北星
　　○己丑辽王恩鑙薨王靖王嫡子母妃余氏景泰三年生先封镇国将军进封为世子成化十六年袭封辽王至是薨年四十四讣闻辍朝三日赐祭葬如制谥曰惠
　　○升山西布政司左参政李浚为湖广右布政使贵州左参政刘肃为河南右布政使
　　○命南京都察院右佥都御史杨守随提督巡江兼管操江前此巡江都御史有不预操江者南京都察院移兵部言宜仍旧兼管兵部覆请从之
　　○广义伯吴琮原以锦衣卫指挥使袭其伯父管者伯爵充总兵官失机充军卒其子镇请袭爵命仍袭锦衣卫指挥使带俸
　　○录凉州等处杀贼功升总兵官都督同知刘宁为左都督官军六百九十三人升赏有差
　　○辛卯  皇太后圣旦  上率亲王上寿免命妇朝贺
　　○赐百官宴于午门
　　○赐各王府庆贺官员人等钞币有差
　　○壬辰以斩捕松潘番夷功赏副总兵房骥白金十两彩币二表里官军四十五人给赏有差
　　○癸巳升常州府通判姚文灏为工部都水司主事专治苏松等七府水利赐之敕曰直隶苏松常镇及浙江杭嘉湖七府并苏州镇江等卫所地方广阔钱粮浩大每岁收成全资水利积年以来河沟渠港湖塘等项尽皆壅塞或被豪强之人占为己业旱无所溉雨无所洩以致田榖不登军民缺食近差工部侍郎徐贯往会巡抚等官通行＜锍-釒＞浚已奏功完但恐岁月寖久港渎渐致堙遏水利不能兴举圩岸愈见坍塌财赋无从出办兹特升尔前职命尔专一往来前项府卫地方提督各该管官员修理湖塘＜锍-釒＞通河港开浚沟渠及一应圩岸未经修筑各处闸坝未尽修理者随宜修理合用木石等料于各该田多有力之家从公劝谕或别为指置人夫于所在附近军卫有司相兼起取仍须督役以时调度有法使蓄洩有备旱涝无虞毋事虗文务臻寔效以为地方经久之计尔其勉之慎之故敕
　　○甲午升云南布政司右参议黄琏为贵州左参政狭西右参议丘璐为山西左参政
　　○土鲁番速坛阿黑麻既袭哈密杀头目阿木郎虏忠顺王狭巴令酋长牙兰据守哈密且自称可汗侵掠沙州逼胁罕东诸部自附罕东都督只克请救甘肃守臣以闻兵部尚书马文升等议此虏桀黠殊甚不加之兵终不知畏宜用汉陈汤故事袭斩之因访肃州抚夷指挥杨翥谙晓夷情乃令守臣遣翥来京询以袭斩牙兰之策翥至陈罕东至哈密道路甚习且谓选罕东番兵三千为前锋汉兵三千为后援持数日粮间道兼程袭之克之必矣遂议敕罕东赤斤哈密三卫各阅所部精兵令副总兵彭清统之以往仍选汉兵遥制声势从之敕谕罕东左卫都督佥事只克并大头目人等曰尔罕东赤斤并哈密三卫俱我  太宗文皇帝设立以为西北藩篱实相唇齿而土鲁番阿黑麻悖逆
　　天道累将哈密残破令其头目牙兰占据近又侵掠尔等地方逼胁尔等归顺倘使得志安知他日不以虐害哈密者虐害尔等乎今都督只克等奏请会兵致讨而甘肃守臣又屡以为言兹特遣人赍敕并彩叚表里等物往赐尔等敕至尔等其各选所部精兵密授方略立以期会分以地方仍先密遣的当人员探听牙兰动静如果机有可乘别无声息星驰传报甘肃守臣统领大军压境振扬威武以为尔等声援尔等俱听其节制各帅本卫番兵分路进攻务齐心毕力期于成功若果能擒斩牙兰克复哈密安靖地方不惟朝廷别有升赏以酬尔劳而尔等之子孙亦永永无患矣然此用兵大事尤宜详慎如或机会未未可不宜轻动尔等其各慎之慎之故谕
　　○命辽东抚顺城备御都指挥使孙文毅充右参将协守广宁中路
　　○兵部主事欧钲勘验密云等处边备事竣因奏密云逼近京师东西绵亘千有余里戍军不过五千余而潮河一川直冲境外川口横阔一百七十余丈使虏骑长驱而来亦可虑之大宜预为之图以遏虏冲为京师屏蔽请摘马兰燕河二边官军各一千五百助密云备御仍增设兵备副使以守之兵部会议谓事难悬度请敕大臣一员往潮河相度议作石城且割密云东路隶马兰谷戍守其东路兵则退守密云并增设副使整饬兵备兼理永平诸卫屯田山东按察司带俸从之
　　○先是镇远侯顾溥都御史邓廷瓒之征贵州苗贼也南京大理寺寺丞黄玹以巡按御史纪功湖广武昌左卫指挥李玉谢凤贵州前卫指挥徐璘守备都指挥丁煇俱随军听调玉希玹意携其侄讯来军中玹因留不遣既而讯及徐璘俱买他人所获首级冒功又与谢凤各以贱直买俘获男女十余人玹皆不禁至都匀玹宴劳将士自受银花二枝彩币十疋及军资食用余物封识之留贮清平卫分司付镇抚周源与门者守之源绐门者盗取殆尽玹复自贵州归无所得乃下源于狱丁煇班师后留都匀两月不还有监生倪宽者恨玹不容其父报功又被杖死而璘等皆冒功升职奏其事下云南巡抚都御史张诰按治皆实狱上刑部覆奏拟璘与讯应革新授职役调卫差操凤赎罪还职玹就南京刑部狱煇玉各就所在巡抚官逮问  上以璘与讯情罪深重并家属发边远充军余从所拟初溥师无纪律廷瓒虽有才略而性疏阔御下不严官军多杀良民以为贼避难山谷及道路负贩之人遇则见杀虽随行舆皂稍后者亦不能免民甚冤之玹得赂以千计托源为腹心囊橐悉寄其家遂为所盗宽之奏玹大略皆实诰不穷竟故其狱词止是玹自度罪不能逭遂不赴任托丁忧逃去缙绅耻之
　　○夜京师北方白蜺见色苍白鲜明良久渐散
　　○月犯罗堰上星
　　○乙未中元节遣驸马都尉蔡震黄镛分祭  长陵  献陵  景陵  裕陵  茂陵文武衙门各分官陪祭
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○升锦衣卫带俸都指挥同知王清指挥使王浚为都督同知二人皆  皇太后弟也
　　○日生右珥色赤黄○丁酉命益王至国之初宫眷人众月给米各三斗内官内使四斗至五月即止
　　○内官监太监李兴平江伯陈锐都御史刘大夏言臣等奉命修河今安平镇黄陵冈荆隆等决口与大名府等处堤岸俱修筑坚固贾鲁河孙家渡四府营南旺湖及诸处泉源并兖州东昌一带漕河俱疏浚通利回京之期伏俟进止  上赐敕召还
　　○戊戌  太宗文皇帝忌辰  上祭  奉先殿遣驸马都尉蔡震祭  长陵
　　○命故礼部右侍郎费訚之子衍为国子监生訚三品未三年而卒以尝直日讲故有是命
　　○庚子先是  太皇太后以年高欲召崇王来见  上已命驰敕召之大学士徐溥等言今日早司礼监太监韦泰传谕  圣意以  圣慈仁寿太皇太后思念崇王欲令入朝命臣等查照襄王入朝事例臣等仰惟  太皇太后之圣慈  皇上之圣孝皆天理人情之至也但分藩建国自有成规奉旨入朝原非常例襄王之朝乃在  英宗皇帝复位之后与今日事体不同  宪宗皇帝圣孝纯笃所以奉餋  太皇太后者无所不至而临御二十余年亦未闻崇王等王入朝盖以母子之情一时之私朝廷之计天下之公故宁咈私情而存大计此诚  圣子神孙万世所当法也况今国用繁重府库未充天灾流行民力已竭山东河南一带霜雹交作春田告荒而二三年间亲王之国朝廷笃念亲亲恩礼加厚舡只车辆倍于往时加以辅导非人罔知约束需求财物夹带私盐所过地方贻害非细官吏惶惧人民怨嗟益王之国又在八月往来供亿何以堪之又况今年当天下朝觐之期各处王府具奏入朝俱蒙  皇上赐书谕止若此端一开各府亲王无不歆动争相陈乞朝廷虽欲止之恐亦难分彼此纵能止其入朝来免曲加赏赉以慰其心费用不赀事体无益不可不深思而预处也伏望  皇上益积孝诚婉容陈说如  太皇太后圣情切至特遣内臣量赍赏赐远加慰问则  皇上睦族之仁与朝廷定分之礼两尽而无遗矣臣等惓惓为  社稷生灵至计偶有所见不敢不尽伏乞  圣明裁处礼部尚书倪岳等同府部科道等官亦各上疏言河流泛涨舟行有风波之险河南旱荒陆行有盗贼之虞公私困乏民不聊生加以供亿劳费疮残益甚且亲王来朝自洪熙宣德间未尝举行  英庙复辟之初曾召襄王虽则笃亲亲之谊实以释其嫌疑是非常例况今四方报灾祸变叵测王尤当慎守封疆以固藩屏请以此意备告  太皇太后免其来朝但遣亲信内臣厚赍赏赉往慰其心庶公义私恩可以两尽  上曰卿等言是但  圣祖母之意朕虽重违业已召之矣科道复交章言  太皇太后所以欲见崇王者爱之也崇王所以安富尊荣实赖陛下绍  祖宗而保有天下也欲爱崇王必自爱  陛下始若苟顺一时之情取王来京人民骚扰国势动摇则亦将有不利于王矣且府部大臣  升下之股肱六科十三道  陛下之耳目交章论列  陛下俱未俞允虽所以曲顺  太皇太后之意其如宗社生灵之计何孰大孰小  陛下试为  太皇太后恳恳言之未必不释然而悟也疏上越四日  上乃降旨曰朕将各官前后剀切之情具达于  圣祖母已得命免王来矣
　　○升江西吉安府知府顾福为河南布政司右参议南阳抚民赐之敕曰河南南阳等府地方广阔各处人民流移于彼者众旧设抚民参政一员后因廷臣建议革去今抚治郧阳等处右副都御史沉晖又奏荆襄南阳等处流民数多且为盗贼渊薮须得人分理复请添设户部覆奏准其所言兹特命尔往理其事兼管本道分守于就近南阳府住劄往来所属州县地方巡视抚治一应附籍安插并陆续逃移人民必湏以时戒饬严加禁约不许非为敢有扰害居民者尔即量情惩治罪重者即将正犯械系连家小角□羊京定发充军杀伤人者处以极刑若有贪暴官吏豪横军民人等生事欺害逃民者亦一体依律究治务俾劝惩明白人皆得所凡有可以除奸革弊便民弭盗之方听尔审处而行或事重难于区画者具奏处置遇有妖人聚众及草寇生发即调所在官军民兵相机扑捕毋致滋蔓其一应事务悉听抚治郧阳都御史节制尔其钦承毋忽故敕
　　○升南京刑部郎中邓焯南京户部郎中李思明俱为布政司右参议焯云南思明狭西
　　○贵州按察司副使汤全丁忧服阕复除湖广按察司
　　○辛丑命于榆林宁夏二边开中两淮运司弘治五年存积常股盐共六十万引河东弘治二年存积盐七万二千五百余引两浙弘治七年存积盐七万二千八百余引福建弘治六年见在盐四万七千四百五十余引云南弘治五年见在盐四万七千一百九十余引以巡抚等官奏边储不足故也
　　○昏刻木星犯进贤星
　　○癸卯升监察御史张琏为山东按察司副使整饬密云等处边备
　　○升行人司司正杨春为湖广按察司佥事提调学校　○甲辰孟子五十七代孙翰林院五经博士元请赠封其父母吏部言元官八品旧无封赠例特旨许之
　　○虏入宣府境杀掠人畜命罚分守右参将孙成俸两月与奉御张瓒仍戴罪杀贼其守备指挥刘宣等下巡按御史逮问
　　○丙午四川乌思藏大乘法王阐化王各遣国师番僧销南著六竹等来朝贡赐彩叚钞锭等物有差
　　○复命锦衣卫带俸百户张俊为正千户俊益王母之兄也尝传升正千户后以裁革降百户至是王将之国为之请故有是命
　　○丁未赐襄府桂阳郡主并仪宾桑济晋府罗城郡君并仪宾张滨诰命冠服如制
　　○虏入宣府永宁境杀掠人畜命罚分守参将白玉孙成俸各两月与分守监丞杨聪守备监丞徐玉奉御张瓒仍戴罪杀贼守备都指挥孙良等下巡按御史逮问○命四川行都指挥佥事陶亨之子忠代原职越嶲卫指挥使
　　○调金吾右卫带俸都指挥佥事孙鉴于广西南丹卫带俸差操仍禁其子孙不许回卫袭职初鉴选补狭西宁夏领班操备时边报方急鉴称疾不赴任者三月为兵部所奏下刑部狱至是狱上故有是命
　　○戊申命狭西开中两淮弘治四年常股盐二十万引弘治六年存积盐十五万引河东捞补盐十万引四川弘治三年见在盐五万引及开中洮州河州西宁卫茶四十万斤又令吏典知印承差纳银减役冠带农民纳银免考补役以巡抚等官奏边储缺乏故也
　　○贵州按察司副使李纪丁忧服阕复除狭西按察司
　　○己酉赐宁府镇国将军宸渥觐鉎奉国将军宸淓岷府镇国将军彦汕□莫晋府辅国将军奇灅奇滗沈府奉国将军勋泰诰命冠服如制
　明孝宗敬皇帝实录卷之一百三
　　弘治八年八月辛亥朔宁夏地震有声如雷
　　○癸丑虏入延绥神木堡掠去牧马三百六十余匹命把总指挥刘缙等六人并分守右参将张杰俱下巡按御史逮问
　　○吏科给事中胡易奏往者亲王之国王府官属及军校分为四运先后启行经过府县恣意需索多者费至二三百金至于驿递衙门应付之外亦皆馈遗六七十两又多买私盐渡江假重亲王令有司领卖不惟民受艰苦抑为亲王令德之累今益王之国乞遣御史二员管运敢有踵袭前弊者执奏区处礼部覆奏  上命御史不必遣就委护送太监及本府长史承奉严加禁治不许仍前作弊
　　○罚辽东广宁备御都指挥使白钦俸三月以虏入境掠去军人衣物为镇巡官所奏也
　　○甲寅先是建议者请裁革松江府云间递运所知府陈让言本所岁运官物不当革兵部覆奏从之
　　○初甘肃游击将军鲁麟奏永昌之败责在副总兵陶祯给事中杨瑛等因劾甘肃镇巡官废弛边备之罪  上命巡按御史张泰按之总兵官都督同知刘宁复奏甘肃贼势猖獗皆由守臣不和长奸玩寇不恤军士所致仍敕张泰并勘泰具得其罪状兵部因劾奏镇守太监傅德巡抚都御史冯续故总兵都督周玉盗种屯田三百余顷冯续减削官军粮饷之半甘凉军士衔此三人入骨如因循数年则河西之地非国家有也分守凉州右少监纪能协副都指挥赵承文协守甘州都指挥张怀失守地方被寇杀虏人口五百余名孳畜二万余甘肃游击将军鲁麟轻率损军分守左参将颜玉等迟误军务分守参议李＜氵靓＞卫镇抚季谅巡按御史王表勘报稽迟亦不能无罪得旨傅德冯续废弛边备启衅误事情罪既重并纪能赵承文张怀逮送锦衣卫狱鞫之周玉待其子袭职时降二级鲁麟等待边方宁日巡按御史逮问李＜氵靓＞季谅王表各罚俸三月
　　○宁夏地震有声
　　○乙卯户部奏山东德州临清二水次仓近年以改兑军运之故积粮不多而长芦山东二盐运司岁课积久不售恐日就消折请于德州开中二运司弘治元年至七年盐五十一万七千八百四十八引临清开中三年至七年盐六十九万九千五百四十一引募人入粟以实仓储从之
　　○命广西都司故都指挥同知顾冈之子英袭原职为直隶定边卫指挥使
　　○丁巳释奠先师孔子遣礼部右侍郎兼翰林院侍读学士李东阳行礼
　　○戊午祭  太社  太稷
　　○免湖广武昌长沙衡州德安安陆等府州县正官明年朝觐以巡抚巡按奏言地方旱潦苗獞侵扰及修造王府须正官督理也
　　○铨注羽林前卫带俸都指挥同知郁忠于狭西都司领班备御
　　○己未顺天府蓟州遵化等城及永平府滦州各地震有声
　　○庚申  孝慈高皇后忌辰  上祭  奉先殿魏国公徐俌承命祭  孝陵
　　○裁革云南布政司矿参议曲靖鹤庆二府土官知事安宁州东桥金齿司浪沧江二巡检司巡检金齿司蒲缥宜良县汤池姚安府蜻蛉三驿驿丞云南府滇池鱼课司大使及景东府安宁州二税课司大使嵩明州河泊所官各一员迁富民县利浪驿于板桥堡改名板桥驿隶云南府仍以宜良县汤池驿并之
　　○宣府怀来卫地震
　　○滦州地震有声
　　○南京礼部尚书童轩言臣闻学古入官议事以制故我朝每有大政大事往往下廷臣会议将以集众见而广聪明也但廷臣循习旧例于阙左门下立议片时遂定其论顾政有小大事有难易大而难者岂两言之可决哉有不可引经而断或不可越职而言甲以为可乙亦从而可此以为否从亦从而否是则名难集议而卒出于一人之见而已臣愿嗣今以往凡政事有关于  宗庙社稷礼乐征伐以及推举大臣并法律情罪之有可疑者俱乞下三品以上廷臣各陈所见具疏以闻其四品以下有愿建议者听然后会其众说采而用之庶几有资于  圣断之万一也下所司知之
　　○辛酉遣户部右侍郎黄杰祭太仓之神
　　○遣顺天府官祭宋丞相文天祥
　　○壬戌益王将之国诣  长陵  献陵  景陵  裕陵  茂陵行辞礼
　　○赐淮府缙云县主并仪宾周允中晋府南溪县主并仪宾杨继诰命冠服如制
　　○狭西肃州卫地震
　　○癸亥翰林院编修傅圭丁忧服阕复除原职
　　○礼部尚书倪岳等奏比者四方日报灾异地震至于有声雨雹至于杀人四月严霜至于杀谷而湖广长沙草木之妖叶发异花树生异实皆世所不常见之灾恐致人所不能测之变臣等夙夜兢惕寝食靡宁伏望  皇上励躬以勤圣学推诚以广言路止无之赏赉罢非时之斋醮停不急之工役宽可已之征歛黜奸贪进忠直杜邪枉斥奔竞广求致灾之由以尽弭灾之实臣等两京文武群臣亦湏各竭心殚力勤修职务以回天意凡事关治理者听条陈举行仍行各处镇巡等官以及所属痛加修省勉立事功庶使地方敉宁人民获所  上曰弭灾之道在修人事事关朕身者当自举行尔两京文武群臣及各处镇巡三司等官亦当痛加修省勉尽职务共回天意毋事虗文
　　○乙丑巡抚宁夏都御史孙仁奏宁夏总兵官李俊副总兵卢钦忿争不和请改调一人于别镇  上曰李俊卢钦为一方将领不知协心同事往往因私争忿不已论法本当重治姑贷之俊罚俸三月钦令回京闲住
　　上命大同游击将军都指挥使张安充副总兵协守宁夏　○吏部奏前奉旨各衙门不得擅请开吏典农民纳银例以坏选法近者户部复朦胧奏请乞诘责其罪并停此例于是户部尚书叶淇等论辩且待罪  上曰淇等既服罪姑宥之事既举行限九月终停止以后不许闻奏
　　○昏刻月犯垒壁阵东第六星
　　○丙寅赐沈府内丘王长子诠鋷嫡第一子名曰勋漴鲁府安丘王当澻庶第四子曰健槅庶第五子曰健朴镇国将军阳钺嫡长子曰当润阳与□金嫡第五子曰当清代府潞城王成金□畾第九子曰聪涍镇国将军仕土□伐第四子曰成鍏成■长子曰聪沅辅国将军成钋第二子曰聪渮晋府镇国将军钟鍱第五子曰奇浧第六子曰奇湫第七子曰奇浆第八子曰奇氵□思第十子曰奇淏钟锽第三子曰奇港奇滉第四子曰表桓奇洞庶长子曰表椲辅国将军钟凿第三子曰奇凉奇洊长子曰表槸奇滶长子曰表槐第二子曰表栱奇浑长子曰表橪奇氵□旄长子曰表橘庶人钟鍑第四子曰奇浏靖江王府镇国中尉相拱嫡长子曰规价辅国中尉规山□美嫡长子曰约走□章规瑄嫡长子曰约鲸规礹嫡长子曰约餇规衽嫡次子曰约疄规牗嫡长子曰约顺规砥嫡次子曰约＜飠高＞规密嫡次子曰约趫规褕庶长子曰约留规裫嫡长子曰约畹规初嫡长子曰约屇
　　○四川杂道长官司遣寨主头目剌达并狭西木沙等族番人头目柒癿官等来贡赐彩叚钞锭等物如例
　　○钦天监奏是夜月食不应礼部及监察御史等官劾监正吴昊等推步不谨之罪昊等上章自辩谓依回回历推筭则月不当食在大统历法则当食本监但遵守大统历法奏行是以致误复谀言月当食不食为上下交修之应冀以免罪  上曰月食重事昊等职专占候乃轻忽差误如此姑宥之堂上官各罚俸一月春官正等官各两月
　　○滦州地震有声
　　○戊辰辽府应山王恩镏薨王端顺王嫡长子母妃陈氏天顺二年生弘治四年册封至是薨年三十八讣闻辍朝一日赐祭葬如制谥曰和僖
　　○滦州地复震有声
　　○庚午都察院右副都御史刘大夏以治河事竣复命  上命本院管事大夏以老疾辞不允
　　○辛未册封衡王妃沈氏遣新宁伯谭祐充正使礼部尚书兼文渊阁大学士刘健充副使持节册行纳徵发册等礼
　　○遣官祭太岁风云雷雨岳镇海渎山川等神
　　○工科给事中童瑞以灾异陈六事一重恩典谓义官之例救荒权宜近来有司多差遣此辈勾当公事遂乘机害人以致奸诈之徒朦胧冠带诈伪滋生乞行所司逐一清查何例给与冠带何处上纳银粟文凭或真与否仍禁有司差遣一均徭谓均徭之法近年以来轻重失伦出入莫考上户坐食自如下户被差不绝乞行所司斟酌丁粮以定差役一清军役谓京城投军者多无藉之徒恐调用之时逃移诈死转换顶名且无籍可查虗糜军粮乞敕所司逐一清查重勘相同方令著役一厚纲常谓各处流寓人民娶妻生子买田置产终身不回盖由奸狡之辈虽在异乡而文引一年一换有司贪取引钱一概妄给致使本支乏祀父母失餋妻子无依怨心郁结和气乖伤乞谕所司今后不得听人代给文引流寓之处仍依限发遣一赦小过谓进士何洽等九人得罪大臣虽重谴之亦不为过所可惜者不得沾寸禄以为父母餋伏望宥其小过量与一职俾图自新一节民财谓各处灾异迭出乞敕所司通将不急工程停止仍遣廷臣往被灾地方用心抚恤以苏民困命所司看详以闻
　　○礼科给事中屈伸言湖广灾变异常请许中外臣僚各陈弭灾之道并遣大臣往彼循行郡县问民疾苦以便宜行事发仓廪宽逋负平冤狱黜贪残罢不急之役停无名之征减田租之赋弛山泽之禁庶民心悦而天意可回礼部覆奏今灾变迭见工役繁兴民力困竭不独湖广一处为然请简命大臣二人遍行抚慰处置其地方僻远者则委之镇巡等官  上曰既各处俱有灾伤官且不必遣但敕各镇巡等官用心抚安军民访察利病有可兴革者一一条奏罢行之
　　○虏入大同射死守堡指挥湛清命守备都指挥周琮等下巡按御史逮问罚分守右参将秦恭俸两月与太监左敬俱戴罪杀贼
　　○宣府怀来卫地复震
　　○夜月犯毕宿左股星
　　○壬申  宪宗纯皇帝忌辰  上祭  奉先殿遣驸马都尉齐世美祭  茂陵
　　○朵颜卫都督阿儿乞蛮遣头目额卜来及木那孙等来贡因送回被虏人口七人礼部请降敕奖谕并赐彩叚等物其头目人等更请例外加赐从之
　　○癸酉升鸿胪寺右少卿孙绳岳镇为本寺左少卿右寺丞杨瑢为右少卿户部主事丁凤刑部主事刘恺为左寺丞监察御史俞琳为右寺丞凤及恺仍支正六品俸
　　○升刑部山西司郎中顾源为湖广按察司副使
　　○益王祐槟奏乞福建邵武府杉关止马局建昌府税课局新城县五福水次麻姑山场鄱阳湖暴涨芦苇户部执奏杉关诸处皆国家岁课税粮所自出鄱阳湖芦苇军民冒危采之资以为生亦办纳租赋非藩王所得而侵者此盖由小人投献冀规大利而王莫之察也  上曰税课局诸处既难给赐姑已之今后如有投献王府地土及拨置陈乞者重罪不宥
　　○修  天寿山诸陵朝房
　　○甲戌益王将之国诣  奉先殿行辞礼
　　○文武百官诣益王府行辞礼○命于甘肃凉州开中两淮弘治五年盐课二十万八百三十引河东弘治二等年盐十五万二千八百七十引云南弘治五年见在盐十四万六千三百引及各茶马司茶四百万斤募人入粟以实边储其甘凉一带屯田弘治六年以前积欠粮草悉蠲之仍责令所司召人耕种荒田从巡抚都御史许进及户部郎中杨奇请也
　　○内官监太监李广以丹术符水见宠任权倾中外有富家子袁相赂广选为驸马都尉尚主有期而物议沸腾至彻宫禁科道交章劾广罪且请黜相得旨袁相黜回驸马别选因诘责太监萧敬并杨穆韦记受命选婚乃以不谨致有人言法当究治姑贷其罪以科道所言李广招权纳赂等事无指陈实迹已之　○乙亥益王之国陛辞  上御奉天门送之如仪
　　○四川松潘番贼入寇虏去会哨官军三十六人溺死者四十七人命分守都指挥李镐及指挥萧晟等六人俱下巡按御史逮问以兵备副使王存礼到任未久宥之仍罚俸三月
</div>
    <div class="pagination">
<a href="明实录孝宗实录_page56.html">上一页</a><span>...</span><a href="明实录孝宗实录_page52.html">52</a><a href="明实录孝宗实录_page53.html">53</a><a href="明实录孝宗实录_page54.html">54</a><a href="明实录孝宗实录_page55.html">55</a><a href="明实录孝宗实录_page56.html">56</a><span class="current-page">57</span><a href="明实录孝宗实录_page58.html">58</a><a href="明实录孝宗实录_page59.html">59</a><a href="明实录孝宗实录_page60.html">60</a><a href="明实录孝宗实录_page61.html">61</a><a href="明实录孝宗实录_page62.html">62</a><span>...</span><a href="明实录孝宗实录_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
