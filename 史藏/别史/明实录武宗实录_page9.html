<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 9 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 9 页/共 127 页</h1>
    <div class="content">　　○乙丑  上祭先农之神遂躬耕耤田命太师英国公张懋太傅瑞安侯王源太傅寿宁侯张鹤龄各行五推礼大学士刘健李东阳谢迁尚书马文升闵圭张昇刘大夏曾鉴杨守随各行九推礼
　　○兵科都给事中艾洪等言给事中葛嵩等前此清查留守中等七十一卫官军匠余议拟存留裁革在司苑局者别处五百名立嘉蔬所应革七百一十一人在尚膳监者应革四百一人在锦衣卫者应革一十一顷为七千五百七十七人俱奉旨送操诸司不得设辞沮挠今乃以太监魏兴萧寿指挥赵鉴有言遂降不必送操之旨迩者边境数耸行伍缺乏议者尚欲召募以充之况应革之人皆廪食之数顾使之受役巨室办纳月钱而坐耗国储亏损邦政手且二三其令人无适从乞果断必行毋惑于近习之请凡清查操练一以前令从事得旨所言诸事俱已有成命矣既而嵩及给事中杨一渶亦以为言欲罪兴等以为后戒兵部覆奏皆不听
　　○丙寅降懿路备御都指挥王钺抚安堡指挥陈震千户史文陈雄赵明各一级带俸差操坐守备不设罪也
　　○丁卯升四川按察司整饬松潘兵备副使张翼为四川布政司右参政仍莅旧任翼以抚谕番族有功拟升一级兵部言翼遽改迁恐难终前功故也
　　○荫南京刑部尚书樊莹次子垔为国子生莹子堆既荫而没以垔补之
　　○戊辰大学士刘健李东阳谢迁言昨司礼监递出户部兵部吏部都察院各一本传示  圣意令臣等拟断臣等据理论事皆不可行逐一从公拟票上请又蒙发下不从所拟臣等情意迫切谨昧死为  陛下陈之今盐法之坏极矣谭景清等肆行贿赂假公营私既不肯奉诏还官又不肯领回原价沮坏新政累  母后之圣德论其情罪死有余辜况皇亲之家既自辞退家人引目此商人者已不相干朝廷乃信其巧言曲为庇护宁废国法误边计而不顾此不可者一也军法之坏极矣大同随征所开冲锋破敌三次当先二项旧制俱不该升况经侍郎等官核实京军战居阵后无显功无明证姓名差讹多寡不一依拟给赏己为从厚乃欲踵近弊升冗员至于数百其买功卖功事觉置对者皆小官贱人又以特恩宥免使奸人得计法令不行坏名器縻廪禄皆不之恤此不可者二也刑罚之坏极矣神英侵卖官马赃余千两为监督等官所劾下巡按御史勘实而乃占恡其子不甘就鞫欲并释其家人自来武臣无敢玩法抗上如英比者英纵有微功亦当别为议处若通免究问止令罚俸堂堂朝廷不能制一武夫何以控御天下威服夷狄此不可者三也选法之坏极矣御用监书篆缺人吏部奉旨考选送用今乃令已黜人员通送本监考较优劣不信铨衡而信宠幸  祖宗旧制恐不如此况夤缘传奉者奉诏裁革曾不几时而遽开此例则官匠术士仿傚成风以邪路为当行视诏书为故纸其所关系亦非细故此不可者四也凡此四者或该部掌行或会官议奏朝廷任贤图治责在有司不宜以一二人之私恩坏百年之定制以一二人之邪说废万世之公论况  皇上春秋鼎盛政令维新而地震天鸣白虹贯日恒星昼见太阳无光盗贼纵横夷虏猖獗财匮民穷怨谤交作内外臣仆方且持禄固宠乘机作弊排忠直如仇讐保奸邪如骨肉日复一日愈甚于前祸乱之来恐亦不远臣等受知  先帝久侍青宫叨任腹心实同休戚近者或旨从中出略不与闻或有所议拟竟从改易似此之类不能悉举而事穷势极责亦难辞若顾惜身家共为阿顺则欺君误国之罪无所逃于天地之间矣所有前项四本不敢别拟谨将原票封进若以臣等迂愚言不足信则当乞身避位以让贤能不报
　　○大华殿办事光禄寺卿张骏乞致仕许之
　　○革汀州府捕盗通判及长汀清流宁化连城归化五县捕盗主簿以盗平故也
　　○己巳户部集廷臣再议盐法言商人谭景清等乞买补残盐  先帝始虽误听继念边饷缺乏亟命查议及  陛下嗣登大宝锐意裁革时论快之未几悯其陈诉复命分豁以故臣下建白不下数十章户部议拟亦经数十次岂不知诏旨之屡勤而纷扰之为渎哉但  祖宗设立盐法专以备边赈济禁权豪毋得沮挠乃法之一定而不可易者今山陕岁饥□虍口乃□方大入赈救备御又事之至急而不可缓者是乌容坏当守之法而忽可忧之事耶臣等再三执奏未蒙俞允若谓成命已下而难止也则  祖宗成宪传之子孙近日诏旨颁之天下何乃一旦而变之乎若谓商人亡资而可悯也则夫数百万饥民转于沟壑何以莫之引手乎今帑藏空虚边储无积若买补之害不除则盐法之坏益甚官课何从变卖粮草何从措办一有急用何以应之臣等反覆思惟残盐必须尽数没官庶可以昭国法之至公全天下之大信杜奸宄之门通飞挽之利或念景清等纳银在部情恐不堪则宜如数给还追收原领引目庶几情法两尽事体合宜上不失朝廷之纪纲下可绝群小之觊觎是乃极天下之公论也此外如欲别议是  陛下所以待臣等股肱耳目之臣不如景清等一商人矣所以为  宗社生民计不若为商人景清等一家计矣有旨以为  先帝已许之其母再扰
　　○户部言山西属郡灾伤重大流移相属弘治十八年应输大同军饷银四十万两无从催督已借支本布政司银十五万两代输而边储尚缺请运太仓银二十万往济之而以河东运司盐课百万引易银补太仓之数其因灾而负者暂且停徵以苏民困俟丰年计处从之
　　○巡抚陕西都御史杨一清言天下各卫所月粮布花马匹草料之类往往为官旗军吏人等所侵盗而军士不沾实惠是以生民膏血为奸人渔猎之资深可痛恨宜敕南北直隶及各按察司管屯官兼稽考之任其马价均傜预备仓粮赃罚银物诸钱粮俱委经历或知事理之本卫毋得擅委千百户镇抚等官庶弊端渐革军食稍充户部覆奏从之
　　○庚午建州右等卫野人女直都指挥牙秃哈等来朝贡马赐宴并金织衣彩叚等物有差
　　○巡抚陕西都御史杨一清以北虏深入静宁诸边境不能防遏上＜锍-釒＞乞罢时已命一清总制边务矣诏尽心供职以图后效不必引咎求退
　　○辛未南京太仆寺言本寺官吏俸粮与滁州卫官军月粮一处关支于体统未便欲如两京官俸例石折银七钱令原坐府州县徵银贮滁州官库按月支给户部覆奏从之○运大仆寺银二万两于大同买马给军以大同马灾故也
　　○命东昌卫指挥同知邓桂领班京操以都指挥体统行事
　　○壬申命给大同宣府马各五千匹银各三万两从总制都御史刘宇请也
　　○以旱灾免直隶潼关卫蒲州守御千户所秋粮屯田子粒一千八百七十五石有奇
　　○癸酉升山东布政司左参政冒政为江西右布政使
　　○户部覆议都给事中邹轩等所言裕民止盗事其一谓贵戚藉所赐庄田侵夺民产盖长宁伯周彧赐田之在景州东光境内者实民人高崇等世业往年为奸民讐害投献中贵遂以赐彧而崇愬焉逮至锦衣卫鞫问已明宜令踏勘官员从公断理勿畏势以虐民仍行诸贵近或尝受献者俱遵诏旨亟以还民其一谓内府各监局各库各仓场及各门内官内使人等每缘收纳钱粮刻削无厌  先帝晚年洞察民隐尝特降明旨严加戒谕今复玩愒恬不知畏故诸所解纳百方巧取粟米布绢之价往往倍于时估民甚苦之宜重刻戒谕之旨于诸司悬布永示遵守其一谓庄田子粒贪暴者违例自收盖公候田土及牧马草场亩徵银三分令佃户自赴有司上纳而后听业主领用实虑管庄之人贪暴自恣逼民逃窜也今宜令巡抚巡按重加榜谕或违例致民失业者业主有司一体究问其一谓征税不经甚至屠宰皆讷官钱盖京城各门宣课司近闻日进供用库猪肉丁字库羊皮又岁时一再送进瓜果皆旧制所无也宜尽行革罢若张家湾芦沟桥二司经过客货非在彼发卖者宜令径赴宣课可执税毋得重征其崇文门分司五百贯以上例该起条者宜如原税之数勿令加倍各门大小车两及驴骡负载诸货宜悉听巡视御史等官照例收取正税不许守门内官仍前干与分外过取其一谓珍宝应禁而不之禁盖近该内承运库太监龙绶等奏谓宝藏库宝石西珠无可用者欲本部区处进纳臣等尝集府部群臣详议时方凋敝未能致此难得之物况  皇上新服厥命正宜屏绝奇玩以培养俭德宜敕所司选诸内库所藏取足成冠婚之礼而止不必过求侈用敢有夤缘举奏务为蛊惑者查照先年处置梁方例重加究治奏入  上是之曰  先帝所颁戒谕之旨令诸司翻刻悬布遵行有故违者罪无赦时廷臣集议绶等所奏之章留中将一月矣于是亦得旨不必买办○兵部覆议都给事中邹轩等所言修复铺舍禁役火甲严谨巡捕设法缉捕等事本部节有事例但法久而玩今宜申明其言节财裕民诚知本之论而诸司弊政望赐裁革  上是之曰诸司弊政有伤财害民者其令条具以闻
　　○大学士刘健李东阳谢迁复上＜锍-釒＞言臣等俱以愚庸遭遇  先帝委以腹心临终顾命惓惓以  陛下为托臣等痛心刻骨誓以死报及当初政竭力匡持未敢轻易求退近者地动天鸣五星凌犯星斗昼见白虹贯日群灾叠异并在一时京城道路白日杀人西北诸边胡虏猖獗损军折将前后相仍战则无兵守则无食民生穷困府库空虚风俗倾颓纪纲废弛赏不当功罚不当罪法令不行名器冗滥诸司弊政日益月增百孔千疮随补随漏当此之际内外臣僚协心倍力犹恐弗堪方且持禄固宠任情作弊谗谤公行变乱黑白人怨于下而不知天变于上而不畏窃尝历观载籍遍阅古今未有如此而不乱者也恭惟即位之初诏书一下天下延颈想望太平而朝令夕改迄无宁日百官庶府仿效成风非惟废格不行抑且变易殆尽建言者以为多言干事者以为生事累章执奏则谓之再扰查革弊政则谓之纷更忧在于民生国计则若罔闻知事涉于近幸贵戚则牢不可破以一二人之私恩坏百年之定制而不顾以一二人之邪说违满朝之公论而不恤臣等叨居重地徒拥虚衔或旨从中出略不预闻或有所议拟径行改易似此之类不能一一备举臣等心知不可义所当言累有论列多不见允比为户兵等部议处盐法功次等事具本上陈极言利害拱俟数日未蒙批答若以臣等言是则宜俯赐施行臣等言非则亦明加斥责而乃留中不报视之若无使臣等趋向不明进退无据深忧极虑寝食弗宁亦知内告外顺人情之常但政出多门咎归臣等扪心反顾无以自明展转于衷事非获己尝闻宋儒朱熹有曰一日立乎其位则一日业乎其官一日不得乎其官则不敢一日立乎其位今势穷理极已至于斯若诿顾命之名而不尽辅导之实因循玩愒窃禄苟容则既负  先帝又负  陛下不但取讥当世亦将贻笑方来用是共沥愚诚上尘  天听伏乞  圣明矜察特允退休别选贤能代兹重任少逭分毫之罪幸延犬马之年则  陛下优待旧臣之心励精新政之义两尽而无遗矣  上曰卿等切切为治之心朕已知悉所言事待斟酌行其悉心辅导如故
　　○甲戌升广东韶州府知府曾焕为山东布政司左参政兵部郎中周载为狭西右参议
　　○给赏辽东官军之守墩空者八千二十九人人银二两新增系常操者赏如之其冬操夏种者一万五千一十六人人银一两新增冬操夏种者赏亦如之初兵部议登极赏典不及二项官军给事中徐忱等以请乃赏焉
　　○湖广永顺宣慰司宣慰使彭世麒等及四川酉阳宣抚司宣抚冉舜臣各遣通把事人等贡马朝贺赐彩叚宝钞有差
　　○山东兵备副使王哲奏临清济宁德州东昌等卫军伍空虚请命山东所属问拟谪戍者俱发此四卫补操以备缓急兵部议从之
　　○乙亥改巡抚河南右副都御史韩邦问为南京大理寺卿
　　○升提督保定等府操练大理寺右少卿韩福为都察院右佥都御史巡抚保定等处兼提督紫荆诸关仍提调操练
　　○升刑部员外郎何俊为江西按察司佥事
　　○狭西郃阳县自是月癸酉至是日地震十余次有声如雷从东北往西南摇动民居树株
　　○丙子监察御史王时中奏真定河间等府设立  两宫皇庄又分遣官校管理巡抚宪臣论之户部及台谏争之府部诸大臣又会议而申请之  陛下以为奉顺  慈闱事非得已似以是为孝也臣以为孝莫大于得四海之欢心若与民争利致其怨讟讵足以为孝乎宜革皇庄之名将地给民承佃照例纳银所在有司每年查收解部贮之太仓以供饷边赈饥之用如  两宫有不时之需请裁定数目拨送内府转进收用官校止勿复遣则国体以正而  圣孝俞光  上不听命如前旨行之
　　○丁丑大学士刘健李东阳谢迁奏昨者臣等具奏自卿等切切为治之心朕已知悉所言事待斟酌行其悉心辅导如故臣等闻命惊惕愈不自安窃闻委质事君者人臣之常职托孤寄命者天下之重任必处常而不失其身任重而不负其托然后可以无愧若徒旷官尸位而假委质之名不能扶颠持危而冒托孤之寄断乎其不可也痛惟  孝宗皇帝大渐之时召臣等至乾清宫御榻前面赐顾命谆谆数百言臣等顿首拜受不胜呜咽彼时司礼监太监陈宽等实共闻之伏自  陛下嗣位之初臣等辅导启沃多见施行少伸报称近数月来往往旨从中出略不预闻有所议拟径行改易诏书不信政令失中臣等叨冒宠荣忧惭无地今不敢缕数姑以其重者言之商人谭景清等附托皇亲奏讨残盐而乃曲为庇护宁使帑藏空虚边饷匮乏此政令之失一也大同随征所开冲锋破敌三次当先二项旧制俱不该升而乃查近年弊政欲升数百冗员以官职为人情视爵禄如粪土此政令之失二也内府佥书守门及各处添设分守守备等官奉旨减革者百无一二而南海子净身人又选入千余至于蟒龙玉带滥赏无筭此政令之失三也御用监书篆缺人乃令革退人役通送本监考校凡匠官术士之查革者皆将仿效成风以邪路为当行视诏书为故纸此政令之失四也他如皇庄田土已令巡抚官查数又复差官踏勘带领人役骚扰地方畿民贫困已极何以勘之此政令之失五也皇亲家人妄奏畿民侵占田土輙为出给驾帖提解来京镇抚司鞫实俱与原奏不同未免仍解本处官司问理牵连负累破家荡产冤苦之声致伤和气此政令之失六也韦兴齐玄蛊惑先朝盗空府库罪大恶极一则夤缘分守累劾不退一则奏请追究止令取回迁延至京未正刑典此政令之失七也各营执事官军及内府军匠各仓军斗俱经奏准查赴团营及各衙门乞留仍复照旧废营伍之籍供私门之用此政令之失八也内承运库银两支销累数百万内府支用不给印票该库内官自请查筭竟尔不行司钥库铜钱该部累奏支用展转推延至今不发此政令之失九也饶州磁器奉诏蠲免二年又令起运来用此政令之失十也似此之类未易悉举臣等或传闻坐视无可柰何或封还执奏不能终止其为失职实所难辞追思  先帝临终顾命之言仰念  陛下委任旧人之意若涓埃之力少有所禆犬马有知犹当报德况主少国疑四方多事岂忍洁身去位自求便安但忠不足以格君才不足以济世智穷力竭日甚于前向者臣等所陈奉有  圣谕朕便处治至今事有未行今所奉  圣谕云待斟酌行是必言无可采乃使之照旧辅导亦不过仍前失职而已  先帝赫赫之灵临之在上岂欲其冒辅导之虚名而蹈旷废之实咎如此哉臣等再三筹度夙夜靡宁陈力就列不能者止闻之古人亦有明训与其身自坏之不若让之能者用是备沥愚衷再伸前请伏望  圣明俯垂洞察谅臣等为国之心非由矫饰正臣等失职之罪特赐罢归亟选非常之才俾任难为之事庶可以上回天变下慰民心承  先帝付托之隆保  宗社基业之重矣  上曰所奏事令各衙门查奏定夺卿等宜尽心辅导以副倚任
　　○初御用监以成造龙床旗纛缺人书篆请命吏部访求送用及访获吴一中等八人奏送该监又有旨欲将前所革退李鼎等六人一并送监考其优劣以闻吏部执奏不从吏科给事中安奎言初诏汰黜冗滥不下七百余员鼎等六人夤缘复进则其类将援以为例幸门一开纪纲顿坏其为新政之累大矣宜仍革为民不必送考吏部请从奎言  上是之
　　○遣会昌候孙铭驸马都尉马诚彰武伯杨质崇信伯费柱礼部右侍郎王华通政使司右参议熊伟大理寺左少卿张鸾太常寺少卿乔宇鸿胪寺右寺丞张昱光禄寺少卿杨潭尚宝司司丞万弘琬礼科都给事中周玺兵科左给事中赵士贤刑科都给事中邹轩工科都给事中王缜中书舍人庞王□匆尹梅于王□匆各赍香帛分祀祖陵等陵徐王等王及历代帝王陵寝先师孔子岳镇海渎诸神告即位也
　　○六科十三道交章言近日清查各项官军匠余五军等营未补应操者一万七千八十有奇留守中等卫所裁革应操者三万三千六百有奇兵部覆题已荷俞旨未几保国公朱晖太监萧寿魏兴王佐蔡用高谅各托辞旧制误惑  圣听使清查徒为文具营伍仍前空缺万一有警何以为备乞置兴等于狱正其阻挠兵政之罪  上诘责诸臣曰诸事俱从旧制况以前决此曹从何为輙肆奏扰其不体宪纲甚矣法应究治姑贳之
　　○夜流星如盏色青白有光起自紫微东北至近浊
　　○戊寅提督修盖京通仓廒监丞高谅奏留修仓军余之送操者兵部议谅便私玩法请治其罪得旨修仓军役如旧高谅置不问
　　○己卯大学士刘健上疏曰臣素无学识蒙  先帝委以密勿将二十年力小任重每怀惭惧加以年踰七十老病侵寻累乞休退未蒙俞允及  先帝上宾  陛下嗣极臣以亲承顾命未敢遽尔言私负惭苟禄又将踰年今  先帝山陵已毕  陛下嗣位礼议所当行者亦以次苐行之天下臣民延颈拭目以观新政想望太平而积毙未革民困未苏戎虏外侵流亡交道帑藏空竭灾异频仍天下事势殆有不可言者是皆辅导大臣失职之所致而大臣之中职亲任重者莫有过于臣内阁三人臣等缘是一再具本自劾辞避重任而累奉
　　○不允且谕以用心辅导臣闻命惊惧愈自不安切思臣三人者责任虽无不同而臣官最高才最下年最老且病且近年以来眼目加昏精力益耗上不能格心下不能济事而瘝旷失职三人之中亦为最当先退离  陛下天地之恩不忍谴责其如国法何其如天下之公议何伏望  圣慈悯臣之老且病特赐优容放归田里而别选刚正才识之士以代臣位俾得展所学必能匡辅圣天子以慰天下臣民之望臣得老死林下受恩多矣李东阳亦疏曰臣质素羸弱多病早衰旧患头晕痔漏等症连岁举发荷蒙  先帝遣医调治者四幸获安全方延残喘去春痊可未久恭受遗命旋遭大丧哀恸摧残黾勉供职伏遇  陛下嗣登宝位庶政方新不弃旧臣荐加秩命是用悉心竭力不敢言私每簿书丛委思虑烦劳则外疲内耗病与日增旬月以来眩晕再发呕吐遇伤虽用药调治病根深重势必终身追思少壮之际尚不如人年已六旬岂复堪事近与同官自劾失职两疏辞任俱蒙温旨谕令用心辅导特示倚任未允罢归臣于时势之难为职业之不称二疏略陈不敢屡渎当今之时以若所为非有奇才异能纵令少壮无疾死且不能匡正臣以庸愚加之老疾曷克堪胜三人之中臣最当退若不再沥愚哀上回  天听即今忧懑颠蹶不可救药臣身不惜何补于时且所陈十事已下诸司查奏仰赖  圣明在上必有施行犬马微躯死且不恨伏望鸿慈特赐俞允容臣休致以尽余生别求弘济之才俾尽代终之责必能兴废补毙扶颠持危拯民生于焚溺之余保邦家于磐石之固则臣虽莫逃往日瘝官之罪犹幸免方来误国之诛谢迁亦疏曰臣出自寒微遭际  先帝擢居内阁已踰十年不幸龙驭上宾叨预顾命  皇上嗣登大位荐加穹秩每思顾托之重任遇之隆未尝不痛彻心髓勉竭驽疲图报万一于  陛下也奈臣帷质愚戆才识凡庸用志徒勤绩效罔著失职之罪前奏已具兹不敢再渎顾惟辅导之任实且艰苦况当国步多故之时欲身任天下之责必须望实兼优风裁夙著斯可以弼正缺失消释奸欺坐镇雅俗振纪纲之废弛救生民之穷困如臣陋劣实非其人叨窃多年曾无寸补于今旷职莫甚于臣三人之中臣尤当退若复冒拥虚衔坐縻厚禄积日愈久获罪弥深虽  陛下优庸旧臣不即谴责而臣忖度名义何以自容况臣近年以来疾病交侵精神衰耗纵使强加鞭策终恐无补分毫是以披沥悃诚重烦  天听伏望俯加矜察特允退休别选贤能以补新政庶不负  圣明图治之心亦少逭愚臣误国之咎  上俱批答曰卿受先帝遗命辅朕于冲年方倚毗以隆治化岂可引疾退休不必固辞宜尽心辅导
　　○礼科都给事中周玺等言  陛下即位以来今日闻支肉餧鹰明日闻米饲犬如是不已则酒色游观便佞邪辟凡可以悦耳目变心志者将无所不至宁止鹰犬而已哉又闻光禄寺供应比旧十增七八九月之内传添汤饭筵席已至七十有奇计席为费一年之用不下五千余两当此兵荒之际财用空乏其将何所取办哉  先帝临朝十九年清心寡欲终自不渝  陛下新政举动且尔何以克终伏愿修身养德放鹰犬之浮费则诏旨所谓畏天求言以弭灾变者不为虚文矣浙江等道御史何天衢等亦以为言章下礼部尚书张昇等奏光禄寺岁供之数原派虽多近以各处灾伤逋负殆半若不痛加节缩量入为出殆恐将来内庖告乏诚非细务宜从玺等所言  上虽然之而不能用也
　　○湖广郧阳县大火燩谯并行都司郧阳卫郧县等公署百余家
　大明武宗毅皇帝实录卷之十一
　　正德元年三月辛巳朔  孝肃太皇太后大祥  上诣几筵行祭礼遣驸马都尉崔元祭  裕陵
　　○命狭西都司都指挥使阎纲充右参将分守宁夏东路地方
　　○壬午孔氏子孙应贡生员孔承诏以车驾幸学乞随众观礼许之
　　○升山东左布政使陶琰为都察院右副都御史巡抚河南地方
　　○赏杨(咸)[威]等营秋班操军卲斌等若干人各银壹两故事登极之赏惟降敕时见在者与焉斌等九月番上在降敕后以方营造  泰陵援春班例欲均赏户部覆奏谓均赏无例  上以供役  山陵有劳特命减半赏之
　　○命整理宣大粮草户部左侍郎兼佥都御史王俨回京俨奏所区画二镇粮料草束其多者可支主客兵马二年之费矣
　　○昏刻水星犯灵台上星夜流星如碗色青白光烛地起天市西垣内东北行至紫微垣东蕃(为)[内]尾迹炸散声如雷二小星随其后天鼓随鸣
　　○癸未授服阕翰林院庶吉士张禬为兵科右给事中
　　○甲申  上视国子监是日  上具皮弁服躬谒先师孔子行四拜礼命少傅兼太子太傅户部尚书谨身殿大学士李东阳少傅兼太子太傅礼部尚书武英殿大学士谢迁户部尚书韩文掌詹事府事吏部左侍郎兼翰林院学士张元(桢)[祯]吏部左侍郎焦芳吏部右侍郎梁储户部右侍郎陈清兵部右侍郎阎仲字分献四配十哲两庑礼毕幸彝伦堂祭酒张澯司业周玉讲书毕  上还宫
　　○乙酉清明节遣驸马都尉蔡震游泰黄镛分祭  长陵  献陵  景陵  裕陵  茂陵  泰陵文武衙门[各分官]陪祭遣仪宾周钺祭  景皇帝陵寝遣内官祭  恭让章皇后陵寝
　　○赐衍圣公孔闻韶并三氏子孙祭酒司业学官袭衣及诸生宝钞仍宴闻韶等于礼部祭酒以下免宴
　　○发太仆寺银一万两于宁夏买马从巡抚都御史刘宪请也
　　○锦衣卫千户屠璋自狭西勘事还报虏众约五六万以去年十二月十七日自花马池毁垣而入直抵隆德静宁会宁等处至今年正月初四日始从旧路遁去镇巡等官先调各卫官军土达召募民(庄)[壮]九千七百余人委备冬把总指挥任玺等分布沿边防守都御史杨一清又调延宁庄浪兵马邀击追剿然或传报不豫或备虏不谨或应接不及或心力不齐以是失误事机竟无成功其初入花马池参将霍忠等兵溃遂转侵固原围豫(牲)[旺]城玺及操(期)[守]指挥陈辉与战于乾盐池阵亡十八人于是由葫芦峡口寇镇戎所寇黑水板井等堡及静宁州所杀虏人畜甚众还至乱马川指挥张瑛把总张元宇率军迎敌瑛中流矢死[者又十八人虏]大众出锦鸡口时一清累趣兵并力截其归路然皆坐视不战惟指挥郭溯追及余贼六骑于小盐池与副总兵姜汉守备都指挥侯勋部下各斩首二余所获仅达马夷器而已今贼已报出套东渡顾虏性谲诈佯若北遁而其谋叵测况固靖等处粮草多者或足支主兵二年少者仅半年如有警动调客兵则不足矣兵部覆奏璋所勘与一清奏报相类诸将功过侍覆勘处之防御之策宜行一清督各镇守臣豫处边储宜责户部区画以备不虞  上是之曰其令一清督各镇巡等官用心计处防御不可有纤毫怠忽粮草前此差官整理方以充足归报今乃又称不足耶户部其从实查处以闻
　　○都给事中艾洪等言近以虏寇宣大我军失利太监陆訚暨御史刘淮等老师费财冒功匿罪差官往勘还报奉旨谓訚等功可掩罪淮等姑置之仍令兵部查有功官军并冲锋破敌三次当先之例以闻臣等窃惟赏罚人君之大柄近者将官假冲锋破敌三次当先之名以幸功掩罪或身在京师而冒报名姓或令人项替而妄作己功前日大同之战边军列前多被杀伤京军在后辄蒙利益纪录则属于京营访勘独归于边伍后有虏患谁复用命哉今宜停冲锋等冒滥之赏而特论边军之功訚及总兵官吴江都御史周南虽幸收后功难赎前罪至于太监苗逵保国公朱晖敷奏失实又不待报班师御史淮纪功之册增减无据主事王纶协同失于救正巡按御史夏时察勘失之稽迟皆宜寘之于法则赏罚明而纪纲振矣监察御史汤沐等亦以为言  上曰功次俟查明酌处之
　　○丙戌祭酒司业率学官诸生谢恩  上赐敕谕之曰朕肇缵鸿图率遵旧典特视太学释奠于先师嘉与诸师儒讲论治道厥礼告成惟古帝王在位徽典绥猷以成至化政与教非二也顾建学置官职专而法备所以成德达材俾为世用于政亦有资焉自有经传以来道在方册非心领神会身体而力践之其何以措诸事业朕方躬迪彝教为天下先尔师生尚懋乃敩学惟忠孝节义是训是守以广业弘化囿四方民物归于太和庶几复唐虞三代之盛钦哉
　　○转广东右布政使柴昇为山东左布政使
　　○改山东按察司副使李惟聪为宣府兵备听巡抚都御史张鼐委用惟聪时专理辽东屯田以鼐荐其勇略可分济边务故有是命
　　○巡按江西御史乔恕奏贵溪县龙虎山上清宫岁遣太监赍送香帛所至扰民自从所降香帛宜止令本处镇守同三司官领其事礼部议覆从之
　　○下中都留守司都指挥同知王鼎大宁都指挥佥事丁玉河南都指挥佥事王佐山东都指挥佥事杨铭狱以赴京操备所领军多后期不至故也
　　○命惠安伯张伟督同坐营都督李俊署都指挥同知许泰都指挥张澄刘祥操练东官厅新选官军先是都给事中艾洪等言近年武备渐弛事循苟简欲将团营官军精选二万四千人于东官厅择才望武臣坐营协赞更番操习勿令随例下场以备警急三月之后请命官大阅以第赏罚兵部议可故有是命
　　○丁亥大学士刘健等言窃闻自古帝王未有不资讲学以成其德者书称学于古训乃有获诗称学有缉熙于光明皆言君之不可不学而学之不可不勤也仰惟  皇上嗣承大统日新  圣学今年二月二日肇开经筵次日即允臣等日进讲读中外臣民莫不忻忻相庆以为  圣德之光明圣治之熙皞实基于此矣然自开讲以来不时传旨暂免计一月有余进讲之数才得九日而已孟子曰虽有易生之物一日暴之十日寒之未有能生者也以今计之则寒之者又不知其几何矣且中间暂免之日多以  两宫朝谒为词近又云择日乘马臣等愚见以为乘马等事似与讲学两不相妨至于  慈宫问安往来不过顷刻  太皇太后  皇太后俱以  宗社为念见  皇上勤于讲学亦必喜动颜色今以顷刻之问安而废一日之学业恐非所以慰慈颜承尊意也痛惟  先帝临终之时特召臣等至御榻前面受顾命最后重加丁宁谓东宫聪明但未知好学先生每常常请他读书辅导他做个好人玉音在耳死不敢忘近又蒙  圣谕令臣等尽心辅导重切战兢窃惟辅导之职劝讲为先而今旷怠如此将安所尽其心哉此臣等所以忧惶惭惧不能自己者也伏望  皇上念  祖宗付托之重与臣民仰望之切惕然自省日勤听讲除旧例假日外其余寻常之日不暂停免使臣等得以少效涓埃庶几  圣德日隆圣治可保矣
　　○户部奏覆云南获功官军应赏布绢钞锭若如旧自南京内库支出赍送则道远甚劳请于本处库内支给或无见贮绢每疋折银五钱布半之钞每贯折银三厘自后给赏各边俱如此例而行从之
　　○江西按察司副使邵宝奏九江府德化县莲花峰下有宋儒周惇颐墓其东北数里有濂溪书院岁久荒颓近者守臣重加修葺自道州取其裔孙伦来属之守奉然必正其秩祀赡以闲田庶久而不坠实表章先儒风励后学之盛典也礼部覆请如朱熹婺源例每岁春秋令府县官即书院致祭仍给田五十亩以为修葺祠墓之资从之
　　○命浙江钱塘县建忠节祠祀宋赠秘阁修撰徐应镳应镳字巨翁衢州江山县人咸淳末试补太学生德佑二年元将伯颜师次皋亭山受宋降迁三宫北去两府及庶僚三学诸生皆随行惟应镳不从与子女誓祭岳飞祠下同登梯云楼纵火自焚诸仆争灭火得不死乃共投岳祠井中出其尸皆僵立瞠目如生殡西湖金牛僧舍益王立福州褒其节赠朝奉郎秘阁修撰其后同舍生刘汝钧等牧葬之方家峪私谥曰正节先生岁久遗迹渐堙守臣请修培旧冢建立祠宇乃赐额命有司春秋致祭
　　○赐永顺宣慰使彭世麒大红织金麒麟衣一袭以其从征有功故也
　　○山西大同府地震
　　○戊子改封沈王庶长子西阳王诠钲为沈世子
　　○升福建布政司左参政刘孟为广东右布政使监察御史谢朝宣为浙江按察司副使
　　○己丑录宣大御虏功官旗军舍人等擒斩为首从及鏖战督阵被伤阵亡者四千六十一人各升赏有差先入贼阵并三次当先者一千三百五十六人照例给赏太监苗逵以监军陆訚以镇守各岁加禄米十二石总兵官保国公朱晖加太保故提督军务右都御史史琳赠太子少保左都御史大同总兵都督佥事吴江京营左参将都督佥事神英各升一级总督粮储户部左侍郎王俨巡抚大同右副都御史周南各加俸一级监枪太监张琳故京营右参将陈雄延绥右参将王戟副总兵曹雄游击将军姜汉各赏彩币二表里银二十两儧运粮储户部郎中孙禄主事余寰各彩币一表里银十两
　　○登州卫用海船十有八只运青登莱三府布花钞锭往辽东给军初皆福建湖广浙江江西四布政司分造弘治初因福建守臣奏遂改于南京龙江提举司造之又以料价坐派于四川等布政司并直隶安庆等府其徵解之弊甚多每造一船用银六七千两既成复不堪驾运其遭风而毁者所鬻之价仅得四十分之一南京科道官以为言工部请移文南京工部议处至是以闻工部覆奏言近者山东巡抚官奏减海船止用一十四只矣今宜如旧例令湖广江西各造四百料者四只南京遣匠往彼就料完造浙江福建各五百料者三只则定价银五千两徵送本部造完但立限责其早完如式期于经久四川并直隶等司府所派料停止勿徵从之
　　○庚寅命湖广辰州府知府张濂致仕衡州府知府王鹏陕西巩昌府知府孙玺山东兖州府知府胡璟各调事简地方初监察御史石玠劾奏布政使任弘俞深李韶参政李文安佟珍副使李惟聪王敕知府张祯徐以贞及濂等或年老或罢软或升迁不协宜黜调有差吏部议覆  上乃黜调濂等余皆留之
　　○升赏宣府独石马营等堡获功并阵亡被伤官军旗舍人等五十一人有差
　　○辛卯旧新开岭关墩军私出境外为贼所虏伤百户时胜指挥使谷永昌等失于约束又匿不以闻蓟州守臣发其罪并劾参将高瑛号令不严  上命逮胜等治罪而夺瑛俸二月
　　○壬辰六科给事中张文等十三道御史李钺等各以星变天鸣上＜锍-釒＞一曰重辅导谓内阁典司政本大学士刘健等皆顾命老臣宜数赐召对咨访治道臣民章＜锍-釒＞诸司覆奏宜悉付看详然后决遣不可轻从中出使不与闻或遂改所拟不复商略一曰抑权幸谓太监高凤恃宠弄权交通李荣引进商人谭景清固欲买补革退残盐李兴岁兴工役甯瑾虚费钱粮苗逵占恡地土觊幸边功宜究治以彰厥罪一曰清弊源谓刘健等执奏盐法等十事虽有旨斟酌查奏而犹未决行蓟州草场地土虽有查拨之命而小民犹未得业大臣如南京工部尚书李孟旸等之不职而复留管事宣府巡抚都御史李进之失机而仍容餋病都督佥事神英父子之赃罪而未议黜罚皆弊之大者也下其章于所司
　　○寄住毛怜卫女直都指挥重塔等来朝贡马匹赐宴赏袭衣彩叚绢布有差
　　○劄岭卫指挥使亦剌速以受任逾二十五年乞升命为都指挥佥事
○命羽林前卫都指挥同知王保领班于宣府备御
　　○癸巳命金吾右卫都指挥佥事宋振充右参将分守怀来永宁等处万全都司都指挥使孙成充左参将分守万全右卫等处
　　○丙申添设汶上县袁家口寺前铺二石闸以其地在南旺之南开河之北地势高下悬绝至春末水浅舟胶漕运阻滞故也
　　○丁酉  泰陵香殿奉安神榻遣驸马都尉蔡震行祭告礼
　　○普安州女土判官适擦袭夫职事遣使贡马赏如例
　　○戊戌礼部以大学士刘健等言南海子阉人选入千余蟒龙玉带之赏太滥覆议谓私阉累有禁例其潜住京城者宜严加斥逐蟒衣玉带之滥赏者请命司礼监查究追夺  上是之私阉令通查旧例申明禁约而严治其敢犯者
　　○户部覆大学士刘健等所奏请追收商人谭景清等残盐引目给与原价其  皇庄田土不必差官往勘请令巡抚都御史查明召人领种每年子粒有司如例徵完解部转进  两宫其内库金银等项请依太监龙绶所奏非具本传取者敕下司礼监会同内阁查究用余之数责令还官  上曰庄田第令巡抚官勘明子粒有司徵完交管庄内官进送内库金银等项令该库经管官员查奏
　　○己亥吏部尚书马文升乞致仕不许时御史何天衢劾奏文升言大名府同知王鲸文升郡人也以酷杀平人例为民夤缘致仕令巡抚都御史王璟又阿附文升曲为出辩而复其职物议喧然又文升欲私其婿崔志学乃擅改管理易州柴厂青州府知事员缺为通判以补之又尝多除南京户部主事一员遂与郎中邓琛符同妄奏輙增置主事六员文升每建言革冗职今乃任情增置乞将文升及璟琛志学明正国法以为欺罔之戒章下所司看详于是文升始不自安力求去矣
　　○庆府安化王寘鐇以祖母葬地不吉请迁韦州螺山祖茔之侧从之
　　○先是巡按陕西御史季春同都指挥费梁左布政使柳应辰按察使谢罃审录误释重囚至是事闻春与应辰巳迁官  上命逮治罃等而春与应辰纪录如律
　　○夜月犯斗宿西第三星
　　○庚子补荫故工部左侍郎陈政子望为国子生
　　○太监陈宽传旨御马监太监王宏管神机营右掖三司寻命宏管本营左掖并耀武营张景昌管右掖三司
　　○夜流星如弹色青白有光起自牛宿行丈余发光如盏东北行至垒壁阵尾迹炸散
　　○辛丑刑部左侍郎兼佥都御史何鉴奏清查过荆襄南阳汉中等处流民二十三万五千六百余户七十三万九千六百余口其愿附籍者请各给户由收入版籍愿还乡者量宽赋役如有产业已成既不还乡又不附籍两相脱漏影射者勘明籍贯将各丁产造册在官一体给与户由过税当差原系军匠灶户填注卫所局场仍查各原籍户丁听继帮贴又编造黄册奸弊多端请令所司查照先年编排迁民里社起科钱粮及今次清出顶补旧里增编迁民俱与土民里分一例造册如有将殷实者诡在畸零或将逃绝者伪当正管或隐漏税粮或卖放人户及买田不过割者书手发戍边卫又外来商贾并仕宦人等买田住久并本处富豪之家有田无粮遗累小民宜行查勘以均田赋户部尚书韩文等覆奏  上曰黄册奸弊尔等再议以闻余如所拟
　　○太监陈宽传旨神机营左掖太监马永成调中军二司管练武营兵仗局大使孙和管神机营右掖
　　○命大宁前卫指挥使江谅守备涿州地方以都指挥体统行事
　　○壬寅  泰陵成其制金井宝山明楼琉璃照壁各一所  圣号石碑一通罗城周围为丈一百四十有二一字门三座香殿一座为室五左右厢纸炉各二座宫门一座为室三神厨奉祀房火房各一所桥五座神宫监神马房果园各一所
　　○以  泰陵成遣驸马都尉游泰崔元林岳祭告  长陵  献陵  景陵  裕陵  茂陵  泰陵驸马都尉黄镛祭告  后土之神工部左侍郎李鐩祭告  天寿山之神
　　○文武官平江伯陈熊等四百四十四人失朝各夺俸一月学士刘忠以是日经筵进讲特允之
　　○癸卯制敕房办事太常寺少卿刘棨为其父陕西按察司副使刘瀚乞葬上以棨在春宫书办效劳特予之不为例
　　○甲辰遣行人存问致仕南京工部尚书胡拱辰赐之敕曰卿以优裕之才清慎之操剔历中外多历年所茂著劳绪为时名臣既遂退闲懋修靡懈德望愈隆寿考康宁年跻九十完名盛福求诸今盖仅见焉朕方孝奉  两宫推恩臣庶爰稽尊贤养老之典特遣行人赍敕存问并赐羊酒仍令有司月加食米二石岁加人夫二名以示优春卿其体朕至意颐餋天和益延寿祉表仪乡郡以为国之光故谕
　　○丙午驸马都尉马诚奉命往南京祭  孝陵等陵至东昌足疾不能行奏至命南京奉祀驸马都尉杨伟代之
　　○升府军卫带俸署都指挥佥事李隆为中都留守司正留守孝陵卫带俸指挥使梅纯为署副留守神策卫指挥同知詹济协同佥书管事○丁未南京东安门皇墙脊瓦并大报恩寺塔以雷震而损守备太监傅容等既修葺皇墙乃奏欲并修寺塔工部议根本重地雷震禁垣其灾非他所可比天心示戒  祖宗之灵恐亦弗宁若复修理寺塔兴土木之工劳军民之力非所以答天戒也愿已之  上是其言诏南京灾变非常朕心祗惧其令守备等官同加修省以回天意
</div>
    <div class="pagination">
<a href="明实录武宗实录_page8.html">上一页</a><span>...</span><a href="明实录武宗实录_page4.html">4</a><a href="明实录武宗实录_page5.html">5</a><a href="明实录武宗实录_page6.html">6</a><a href="明实录武宗实录_page7.html">7</a><a href="明实录武宗实录_page8.html">8</a><span class="current-page">9</span><a href="明实录武宗实录_page10.html">10</a><a href="明实录武宗实录_page11.html">11</a><a href="明实录武宗实录_page12.html">12</a><a href="明实录武宗实录_page13.html">13</a><a href="明实录武宗实录_page14.html">14</a><span>...</span><a href="明实录武宗实录_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
