<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 15 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 15 页/共 848 页</h1>
    <div class="content">○旌表守正捐躯江苏睢宁县民顾桂妻张氏。　　

○己丑。上诣观德殿几筵前供奠。　　

○诣皇太后宫问安。　　

○谕内阁、朕本日恭诣观德殿。瞻仰皇考仁宗睿皇帝梓宫。漆饰完整。办理甚为敬慎。内务府大臣常福、武备院卿福森、及司员福德、延凤、俱著交部议叙。　　

○又谕、从前内外现任大臣官员之弟兄子孙。越五年考核一次。挑取侍卫拜唐阿当差。原以侍卫拜唐阿、系体面差使。将大臣官员子弟挑取。则伊等熟习清语骑射。而官差冀可得人也。自嘉庆二十一年查办以来。今已将及五载。又届应行查办之时。惟思该大臣官员子弟之中。亦有不同之处。或系身体单弱。马上平常。或因自幼读书。一时不及学习骑射。似此者即将伊等挑取侍卫拜唐阿。又安能得力。理宜酌量变通。嗣后在京之文职大臣、自三品以上。武职大臣、自二品以上。在外文职、自总督至臬司。武职、自将军提督至总兵。该大臣官员之弟兄子孙中。如年已及岁。与侍卫拜唐阿差使相宜。遇五年查办之时。情愿挑者。该大臣等、仍照前例咨报本旗。由该旗造册咨送军机处。汇齐具奏。经朕指出者。带领引见。傥若身体单弱。而有残疾。或骑射平常。未便挑取者。该大臣等即据实报明该旗。转行军机处。均准听其自便。该旗亦不必催取名字。用示朕曲加量才器使旗仆之意。　　

○又谕、广泰奏、浙商课本繁重。转输不继。恳请量予调剂一摺。浙鹾近年引目堕销。商力日形疲乏。昨特降谕旨。将每年应交玉贡折价银十万两。停其交纳。并节年未解玉贡折价银。俱行豁免。兹据奏引销递有积压。其每年俸饷杂费等银。垫发过多。不免清前积后。而商人成本较重。转运不前。必须量为变通。积垫银两。责成该盐政督同运司、饬商先行提前归补外。加恩著照所请、将本年带课银一百十一万六千三百余两。原限庚辰纲起、分五年完缴者。展俟铳引赔课完缴之后。于壬午纲起、依限接徵。其未完报效各饷银一百五十二万余两。原限辛巳纲起、分五年完缴者。准其于原限上加展五年。分限十年完缴。两浙鹾务。经朕节次施恩。以裕商力。该盐政当实力整顿。督饬地方文武。缉私疏引。务将正课年清年款。如场员中有纵灶漏私等弊。查明据实严参。毋稍徇隐。　　

○除盛京锦州大凌河被水冲刷地九十八顷二十亩有奇额赋。　　

○庚寅。以校勘会典完竣。予总校官等优叙。　　

○上以加上孝敬宪皇后。孝圣宪皇后。高宗纯皇帝。孝贤纯皇后。孝仪纯皇后。尊谥。致祭太庙。自是日始。斋戒三日。　　

○辛卯。谕军机大臣等、据吴璥等奏、设法凿冰、启放引河通畅。并约计合龙日期一摺。仪封大工。前因河冰凝结。引河头至挑水坝一带。全行冻结。暂缓施工。现经吴璥等、添雇人夫。尽力开凿。将积凌全行凿通。东西两坝。同时进占。镶筑坚稳。于初二日开放引河。自巳至申。刷宽七十余丈。夹凌奔注。势若建瓴。普律畅迅。大溜掣归引河七分。现存口门八丈。当此天气严寒。人力难施之处。设法冒险。克成厥功。总赖天祖垂佑。皇考在天之灵默助所致。览奏实深敬慰。现值功届垂成。吴璥等、益当小心慎重。熟筹万全。计此旨到时。已必择吉合龙。朕斋心敬祷。伫盼佳音。一经合龙稳固。即由六百里驰奏。以慰廑注。吴璥等督办大工。实心实力。克臻妥善。著赏给吴璥、元狐马褂一件。那彦宝、倭刀马褂一件。张文浩、猞猁绸里马褂一件。姚祖同、猞猁羊皮里马褂一件。以示嘉奖。将此由四百里谕令知之。　　

○命前任直隶按察使祥泰、以四品京堂候补。　　

○以河南仪封漫口。仪封、杞、兰阳、睢、鹿邑、柘城、六厅州县。被水较重。命加设粥厂煮赈两月。　　

○壬辰。谕军机大臣等、据庆祥奏、审拟从逆各犯情罪。附参失察之该管伯克。并参奏斌静、色普徵额、办理草率各一摺。此案张格尔、与苏兰奇、潜通信息。纠结回众谋逆。现讯各犯供词。均称系张格尔、因穷苦起意抢复喀什噶尔。但该逆等纠集贼众。仅三百余人。一经官兵接仗。即已张皇逃窜。是该逆等鼠窃情形显然。何以遽敢图为不轨。恐另有激变情事。该将军因斌静等、已有办理不善之咎。即存化大为小之见。欲将就完案。辄将起衅根由。匿不奏闻。朕办理庶狱。原无成见。不为已甚。亦不能将就了事。第斌静纵容委员家人等、苦累回众。前据庆祥等访察。并该回人控告。已有端倪。此时若颟顸定案。不将罪状明白宣示。该回众等、必心怀不服。以为天朝办事。如此朦混草率。其何以伸国法而震边陲。且使后来派往之人。益无所儆戒。于新疆全局。大有关系。斌静前已降旨革职拏问。色普徵额将捕获各犯。不问名姓。全行正法。办理乖谬之至。并著革职拏问。归案审办。该将军务再详细严究。并密加访察。秉公据实审拟具奏。不得稍有不实不尽。自蹈欺隐。其迈玛特里提普等、应行正法发遣留质各犯。均著照所拟分别办理。专管回庄之六品哈孜伯克迈玛第敏、七品明伯克岳和普、五品阿奇木伯克特木耳和卓、于苏兰奇纠人策应。毫无觉察。均著革去伯克。统辖回庄之喀什噶尔三品阿奇木伯克额依默尔、四品伊什罕伯克阿布拉、失于查察。额依默尔、著降为五品伯克。阿布拉、著降为六品伯克。至布噜特苏云都克、一闻苏兰奇谋逆。劝阻被伤。霍罕伯克爱玛尔、不敢助逆。该将军或当堂奖赏。或传谕奖励。所办俱是。仍即晓谕该回众等、访查张格尔苏兰奇等下落。一经侦探确实。务设法诱捦。审明治罪。以彰国宪。将此由五百里谕令知之。　　

○又谕、本日卓秉恬奏陈川陕楚老林情形。据称由陕西之略阳凤县东经宝鸡等县。至湖北之郧西。中间高山深谷。统谓之南山老林。由陕西之宁羌褒城东经四川之南江等县。陕西之紫阳等县。至湖北之竹山等县。中间高山深谷。统谓之巴山老林。老林之中。地方辽阔。宜种包谷荞豆燕麦。徭粮极微。客民给地主钱数串。即可租种数沟数岭。江广黔楚川陕之无业者。侨寓其中。以数百万计。垦荒种地。架数椽即可栖身。谓之棚民。种地之外。多资木箱盐井铁厂纸厂煤厂佣工为生。惟人聚既多。则良莠莫辨。不安本分者。一遇旱涝之时。粮价昂贵。佣作无资。一二奸民倡之。以吃大户为名。蚁附蜂起。无所畏忌。山内州县。大者周围一二千里。小亦五六百里。遇有事必数日闻报。数日始至其处。纠结者既难以轻动。远扬者又莫可追捕。且省各有界。贼或踰境而免。官难越境而谋。各处距会城甚远。若三省大吏。往返咨商。州县奉饬。恒在数月以后。故区画老林之策。当合三省共议。于扼要之地。专设大员控制。如福建之台湾。广东之雷琼。湖南之凤凰永绥等厅。皆有道员驻劄其地。况老林险隘。棚民聚散无定。虽陕安道、川东道、安襄郧荆道、未尝不分辖其地。而地界既分。官易推诿。查郧阳地方。明季曾设抚治大员。嗣经裁撤。现经生齿日繁。若不妥为措置。必致日久生事等语。川陕楚老林。地连三省。幅员辽阔。山川险阻。棚民易致滋事。宜如何弹压抚绥之处。著蒋攸铦、朱勋、毓岱、确勘情形。悉心筹画。会同定议具奏。卓秉恬原摺。著钞寄阅看。将此各谕令知之。　　

○癸巳。上以加上尊谥。前期遣官告祭天。地。太庙。社稷。仁宗睿皇帝几筵。至日亲诣太庙致祭。行加上孝敬宪皇后、孝圣宪皇后、高宗纯皇帝、孝贤纯皇后、孝仪纯皇后、尊谥礼。礼成。诣奉先殿行礼。　　

○诣皇太后宫问安。　　

○谕内阁、御史朱鸿奏、捐班赴选。各本籍册结。应查明身家清白。核实咨部一摺。捐班人员。向于赴选时。皆由地方官确查里邻亲族。果系身家清白。方取具册结详咨到部铨选。现在捐例已停。尚未开选。著各省督抚、转饬各州县、于捐纳各员。应取册结时。访查确实。如有身家不清白者。详咨照例黜革。其有寄籍报捐者。若无凭考核。即移归原籍确查。毋得视为具文。以别流品而清仕途。其捐纳职衔者。并著出结官详查确核。毋任冒滥。以慎名器。　　

○以武备院卿福森、为长芦盐政。长芦盐政常显、为武备院卿。　　

○除陕西华阳营被冲营田一顷六十亩有奇额赋。　　

○甲午。上诣观德殿几筵前供奠。　　

○谕军机大臣等、斌静等奏、喀什噶尔坐卡副护军参领音德布被戕、护军校明顺病故、此二缺请照前奏裁撤一摺。向来新疆各部落人等。俱属安静。无多事端。拟将各处坐卡侍卫员缺酌撤。以省京中多派人员。近因逆回张格尔、与冲巴噶什部落布噜特比苏兰奇等、密商滋事。图舒克塔什坐卡侍卫音德布被戕。可见该卡乃为要隘。著寄知庆祥、查明图舒克塔什坐卡侍卫员缺。究属应否裁撤。酌定具奏。再降谕旨。明顺所遗员缺。即照原拟裁撤。寻奏、图舒克塔什卡伦。界连外夷。实属要隘。坐卡侍卫。不应裁撤。仍请由京派往。从之。　　

○予故河南阌乡县知县石玖光、入祀名宦祠。从前署巡抚吴璥请也。　　

○予湖北故广西宣化县知县梁友谷、入祀乡贤祠。从巡抚张映汉请也。　　

○予广西故岁贡生卿彬、入祀乡贤祠。从巡抚赵慎畛请也。　　

○除陕西汉中镇属被冲营田九十亩有奇额赋。　　

○乙未。谕内阁、朕初自热河回京时。召见英和、询以政治。据奏各省府州县养廉。不敷办公。莫不取给陋规。日益加增。不若通谕督抚藩司。逐一查明。分别应存应革。定以限制。彼时朕在谅阴之中。甫奉皇考仁宗睿皇帝梓宫回京。心绪瞀乱。又值初亲政事。于天下吏治民生情形未悉。英和人本明白。性复敢言。听其言似为近理。因降旨令各督抚体察情形。详议具奏。谕旨甫下。即据汤金钊、陈官俊、汪廷珍、先后陈奏。皆以此事为不可行。曾再降明谕。以朕意本以爱民。不能不兼恤吏。务当计及万全。不可重滋流弊。朕心已悟此举之非矣。嗣方受畴来京。首先询及。即奏称格碍难行。昨蒋攸铦入对。更力陈其不可。本日又据孙玉庭等奏称、直省陋规。本干例禁。方今府厅州县。固不能不藉地方旧有之出息。以充办公之需。然未闻准其明取于民。垂为令甲者。且为官吏制用。而查及舟车行户。事涉琐屑。尤失政体。清查陋规。后来之获益未睹。而目前之纷扰已甚。舆情不协。国体有关等语。所言尤为剀切详明。此事不但无益于民生。抑且有伤于国体。幸而内外臣工。知其不可。尚肯据实驳正。若皆缄默不言。听其舛误。其失可胜言乎。朕非饰非文过之主。今既洞悉其弊。则迁善改过。犹恐不及。著即明白宣示各督抚、停止查办。惟在各大吏正己率属。奖廉黜贪。如有苛取病民之事。立加黜革厘正。斯吏治澄清。民生日臻饶裕矣。至英和此奏虽误。然其心究系为公起见。但于外省情形。未能周知。以致冒昧建言。朕于科道条陈之事。有窒碍难行者。尚不加以谴责。此时若将英和遽下吏议。恐在廷大臣、以言为戒。转非朕虚衷延访之意。惟若仍留枢密之地。恐不足以服众心。英和著毋庸在军机大臣上行走。其余一切管项。俱照旧供职。英和非无天良之人。自必知感知奋也。将此通谕中外知之。　　

○浙江道御史梁中靖奏、钱法日弊。故敕部严立科条。以绝私销盗卖。并酌改赏罚。以昭平允。下部议。寻议、私销盗卖。实于钱法有碍。向来例禁本严。自当按律究办。至失察私销盗卖。及访获破案。例载诚有罚重赏轻之处。应请嗣后私销私铸之案。地方官知情故纵。仍照旧参革。其止失于觉察者。在内五城司坊官、在外州县印捕官、旧例降三级调用。酌改为降一级调用。知府直隶州知州等官、旧例降二级调用。酌改为降一级留任。各上司、旧例降一级调用。酌改为免议。如制造钱模、尚未铸成者。别经发觉。地方官旧例降一级调用。酌改为降一级留任。如私铸私销之案。地方官破案拏获。旧例纪录一次。酌改为加一级。如此量为变通。庶赏罚可昭平允。从之。　　

○缓徵山东聊城、茌平、莘、馆陶、峄、临清、武城、七州县被灾村庄新旧漕粮。　　

○丙申。上诣皇太后宫问安。　　

○谕内阁、昨已明降谕旨。停止清查各直省陋规矣。因是思及为君之难。倍增乾惕。世有刚愎自用、拒谏矜己者。固为不善矣。若不能辨别是非。概行听纳。必致政出多门。纪纲紊乱。甚则朝令夕改。莫知适从。如是日渐月积。相习成风。虽有忠臣志士。亦必缄口结舌。国政尚可问乎。故清查陋规一事。虽系英和建白。实朕不慎不敏之故。彼时何难三思博访而后宣也。然诸臣亦当谅朕之心也。英和受皇考特达深恩。任事有年。朕亦知其才力可取。办事认真。不避嫌怨。朕擢英和于军机者此也。不料英和听信邪言。谓清查陋规。有益于国计民生。率尔陈奏。在伊实系因公起见。并无别故。总由朕审度不明。几至误事。朕断不肯委过臣下。亦不肯文过遂非。幸朝有诤臣。连章入告。使朕胸中黑白分明。而又无伤于致体。朕不胜欣悦之至。汪廷珍、汤金钊、方受畴、蒋攸铦、陈官俊、俱著交部议叙。孙玉庭具摺陈辨。尤为剀切通达。直言无隐。可谓公忠体国之大臣矣。著交部从优议叙。以为竭忠尽职者劝。将此通谕中外知之。　　

○又谕、据阮元奏、广东高雷琼三府。本年八九月间。猝被飓风大雨。所有倒坏城垣房舍。淹毙人口。业经妥为安抚。其损坏巡洋师船。及沈失炮械钤记。著分别修造补制。伤毙弁兵。查明咨部照例议恤。此外如有续经因伤毙命弁兵人口。并著详查一体办理。毋有遗漏。以副朕轸恤灾区至意。　　

○又谕、豫省仪封大工。指日合龙。山东运河事务。本系河东河道总督兼管。仍归张文浩管理。　　

○以告替三等男庆明子伊克唐阿、袭爵。　　

○以翰林院检讨铁麟、充日讲起居注官。侍讲德兴、司经局洗马谢阶树、署日讲起居注官。　　

○命安徽巡抚吴邦庆来京。以已革河东河道总督郎中衔署山东运河事务李鸿宾、为安徽巡抚。　　

○命护军统领富僧德、在乾清门行走。　　

○予福建巡洋淹毙兵丁陈福等三名、溺水得生兵丁陈长茂等七十八名、分别恤赏如例。　　

○丁酉。谕内阁、吴璥等奏报、仪封大工合龙稳固。全黄复归故道一摺。本年三月内马营坝大工合龙。南岸仪封。复刷成漫口。引河初放。仍即断流。时值大汛经临。未能施工。至秋间朕祗遵皇考成命。派吴璥那彦宝二人。赴工督办。自霜降开工以来。集料鸠工。趱办不遗余力。嗣于引河竣工口门收窄之时。适届天气冱寒。冰凌层积。吴璥等督率在工员弁兵夫。设法凿冰。疏通水道。遂乘机启放引河。堵筑口门。当此严寒凛冽之中。昼夜接进。随蛰随抢。竟能镶压稳固。金门断流。全黄滔滔东注。两岸各工。俱臻坚实。此皆仰赖天祖默佑。皇考仁慈。河神助顺。得以迅蒇大工。朕感谢之余。倍增敬畏。特发去大藏香十炷。著吴璥等虔赴工次各处河神庙。代朕敬谨祀谢。以答神贶。　　

○又谕、吴璥等前因督办引河。未能于冰冻之前蒇事。自请议处。并将总办分办各员参处。俱著加恩宽免。其疏防误工革职枷号之周存义、耿乔年、姚珩、孙浩四员。均著即予疏枷。　　

○谕军机大臣等、富和奏、科布多屯田收获十一分以上之正屯长马魁等十人、请遇有该处把总外委缺出拔补。管理屯田事务游击佛隆武等六员、照例交部议叙一摺。鼓励屯田收获丰盈之官员兵丁。皆系新疆每年常事。非另有劳绩者可比。富和此次保奏人数较多。百顺前经驻劄该处。自系确知情形。塔尔巴哈台。距科布多较近。将此寄知百顺、到塔尔巴哈台时。即将富和所保之人。是否有当。内有应否扣除之处。秉公查明具奏。俟奏到时再降谕旨。　　

○以告替三等子兼三等男罗布藏多尔济子沙金达赉、袭爵。　　

○以河南仪封大工合龙。协办大学士吴璥等、下部议叙。赏河东河道总督张文浩、二品顶带。已革河东河道总督叶观潮、道员。布政使糜奇瑜、署开归道沈惇彝、同知张坦、参将穆奠邦、花翎。游击柯德魁等蓝翎。余加衔升叙有差。　　

○旌表守正捐躯江西乐平县民妇谢汪氏。广东香山县儒士何灿甫妻郑氏。


大清宣宗效天符运立中体正至文圣武智勇仁慈俭勤孝敏成皇帝实录卷之十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

嘉庆二十五年。庚辰。十二月。戊戌。上诣观德殿几筵前供奠。　　

○谕军机大臣等、张映汉等奏、湖北各属清查弥补银两催提全完一摺。湖北省自嘉庆十二年、清查各属仓库案内、亏空无著银五十五万八千三百十二两零。自嘉庆十三年初限起、至本年五月底止。节次催提。均已按限解清。全数完缴。湖北仓库。经此次清查之后。弥补悉臻完善。此后该省州县。傥再有那掩亏缺。查出一案。著即指参一案。从严惩办。以遏其流。该督抚稍有徇纵。别经发觉。并将该督抚严惩不贷。将此谕令知之。　　

○又谕、成格奏、查办摊捐各款。并清厘司库垫项一摺。据称晋省摊捐款项繁多。检查旧案。统计每年摊捐银八万二千余两。至遇事派捐各款。不在常捐之内。并有借项垫发之款。陆续催解。各属尚欠垫款银十九万四千余两。现在责令按限完缴。至每年常捐银八万二千余两。除采办高锡铅斤及各款删减外。每年止存常捐银六万余两。办公较为宽裕。仍令照常捐办等语。晋省司库捐垫各款。既据该抚清厘催解。立限清款。其常捐数内。据另摺奏将铜斤帮价。津贴采买铅斤。已依议允行。其停办高锡一摺。已批交该部议奏。余著交该抚将应删减各款。酌定章程。务使各州县养廉、不致多有摊扣。于办公仍无贻误。方臻妥善。将此谕令知之。　　

○以故一等男倭青额子景兴、袭爵。　　
</div>
    <div class="pagination">
<a href="清实录道光朝实录_page14.html">上一页</a><span>...</span><a href="清实录道光朝实录_page10.html">10</a><a href="清实录道光朝实录_page11.html">11</a><a href="清实录道光朝实录_page12.html">12</a><a href="清实录道光朝实录_page13.html">13</a><a href="清实录道光朝实录_page14.html">14</a><span class="current-page">15</span><a href="清实录道光朝实录_page16.html">16</a><a href="清实录道光朝实录_page17.html">17</a><a href="清实录道光朝实录_page18.html">18</a><a href="清实录道光朝实录_page19.html">19</a><a href="清实录道光朝实录_page20.html">20</a><span>...</span><a href="清实录道光朝实录_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
