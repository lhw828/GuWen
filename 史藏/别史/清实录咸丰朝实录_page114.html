<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 114 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 114 页/共 502 页</h1>
    <div class="content">监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。正月。丙寅。孝穆成皇后忌辰。遣官祭慕陵。　　

○谕军机大臣等、前因贼匪势将东窜。屡次谕令陈金绶、管带精兵。迅赴安徽一带迎剿。并谕琦善、兼程前进。为陈金绶接应。本日据蒋文庆、由六百里加紧驰奏、贼匪全行东下。已到小孤山。省垣危在呼吸。叠次迎催陈金绶前往应援。仅据霍邱县探报云。该提督带兵由罗山、光州、固始、到安徽颍州一带。绕道湖北黄州府。尚无起身确期等语。览奏实深焦灼。贼□舟穴□又□连樯而下。昨据向荣驰报、督带精兵。赶抵九江。惜无船只北渡。不能直达安庆。现已赶紧觅办。由水路追击。如陈金绶统带北兵。迅速赶到。安庆始可无虞。陈金绶叠奉谕旨严催。若仍绕道湖北。更恐缓不济急。著即径由霍邱县、取道六安州。不分星夜。兼程直赴安庆。以救危急。并与向荣合为一气。声势联络。随时知会城内官兵。前后夹击。堵其东窜之路。琦善统带重兵。仍遵前旨。星速前进。径赴皖省。与向荣大营。相为掎角。同心协力。保全下游大局。万不可再有迟延。致误事机。陆应谷此时已自省城折回南阳否。贼匪全股东下。豫境防兵。除酌留将弁。扼要守御外。其余官兵。均当直赴皖省援应。现在吉林马队。已由京全数启行。黑龙江马队。亦陆续到京。次第前往。此项劲旅。应由何路赶赴皖境。以备策应。著琦善、陈金绶、酌度迎催。毋任迂道。致延时日。军营粮饷。并著陆应谷派员经理。源源接济。无稍遗误。将此由六百里加紧各谕令知之。　　

○又谕、蒋文庆驰奏、探闻逆匪全股入皖、省垣危急、请催援兵一摺。览奏不胜焦急。向荣昨日报到、已由陆路兼程赶到九江。飞咨张芾、及兴国州、迅雇船只。即图东下。如此时船能应手。计已顺流前赴安徽应援。该抚务当督率文武绅民。婴城固守。以侍援兵。一面分饬所属。安抚居民。尤应稽查奸细。昼夜巡防。无稍疏懈。嗣后文报、如遇道路梗塞。著飞饬驿站州县。设法改道。星速驰递。以慰朕怀。将此由六百里加紧谕令知之。　　

○以奉天府府尹书元、为盛京刑部侍郎。降调刑部尚书恒春、为奉天府府尹。　　

○以头等侍卫喀通阿、为金州副都统。　　

○丁卯。谕内阁、大学士、军机大臣、会同刑部、定拟赛尚阿罪名一摺。已革大学士赛尚阿、经朕＜闲＞派钦差大臣。办理广西军务。未能迅速剿贼。致令蔓延楚省。劳师糜饷。深负朕恩。赛尚阿著即照裕诚等所拟。按律定为斩监候。秋后处决。并著将伊子銮仪卫冠军使崇绪、礼部主事崇熙、工部主事崇绮、吏部员外郎崇绚、一并革职。　　

○又谕、刑部奏、现审贼犯、讯非连劫正盗、请仍饬严拏一摺。上年海淀老虎洞地方、连劫钱铺一案。据顺天府等衙门。先后拏获张大力等多名。奏交刑部审办。兹据讯明各犯。或系逃军。或另犯行窃。均非此案正盗。所有现获各犯。即著刑部、各按现讯情节。分案定拟另结。至承缉各衙门。于奉旨严拏要犯。数月以来。并无一获。甚至捕役教供。以并非行劫之人。指称正盗。殊属不成事体。著步军统领衙门、顺天府、五城、直隶总督、各饬所属。一体严拏。务获惩办。勿使一名漏网。其教供之捕役人等。著该部一并按律定拟。以肃法纪而惩奸宄。　　

○又谕、本年轮应查阅浙江、福建、广东、广西等省、营伍之期。福建著即派怡良。浙江著即派黄宗汉。广东著即派叶名琛。广西著即派劳崇光。逐一查阅。认真＜闲＞校。如查有训练不精。军实不齐。即将废弛之将弁。据实劾参。毋得视为具文。　　

○谕军机大臣等、向荣、张芾奏、贼船东下、赶赴九江一摺。逆匪已至九江。我兵无路可绕贼前。已由该大臣札饬兴国州、赶办船只。并飞咨张芾、赶紧雇觅。以期迅速进剿。现在向荣统带官兵。驰抵拖船沟一带。所雇船只。是否可济急用。其卢应翔、及音德布等、管带炮船。屡次降旨严催。已据张亮基、饬令启程。是否业经赶到。不胜悬系。现据蒋文庆奏、已将安庆省城粮饷军装。移赴庐州。该抚与藩司、仍在省垣防守。若贼至皖省。空城无可掳掠。连樯直下。则江甯独当其冲。势甚危急。向荣统率大军。惟当察看情形。何处紧急。即须迅往应援。仍随时知照陆建瀛、杨文定、蒋文庆等、合力夹攻、以剿为守。陈金绶如已到皖。著即会同筹办。无论水陆及江口要隘。相机堵截。勿令贼匪占踞。截我南北之路。张芾现驻九江。是否可恃。并著随时奏报。以慰朕怀。将此由六百里加紧各谕令知之。　　

○又谕、昨据蒋文庆奏、探闻贼匪已由九江东下。本日复据驰奏、贼情紧急等语。现在皖城告警。金陵一水直下。势亦危急。陆建瀛自九江折回。沿途作何布置。本日侍郎吕贤基奏、筹画江防一摺。著摘录发给阅看。所称各处矶墩。节节险要。原可设立水砦。安置炮台。惟贼锋已偪。既恐措置不及。且沿江两岸。袤延数百里。零星分设。兵单势弱。亦恐无裨守御。祇可就扼要处所。迅速设防。仍须以重兵劄营护炮。或省城外江岸屯兵。互为掎角。现在大江南北。惟向荣一军。可资应援。该督抚等、务与声势联络。以期彼此策应。遏贼登陆之路。又有人奏、务防地雷穵濠瓮听之法。一并钞给阅看。著陆建瀛等、妥筹办理。一面仍遵前旨。星速派兵援救安庆。一面会同祥厚、杨文定、督饬邹鸣鹤、祁宿藻等、将省城内外。一切防守事宜。筹画周密。毋致临时失措。其瓜州京口一带。仍责成杨殿邦、督同地方官。妥为防范。不可稍有疏虞。将此由六百里加紧谕知陆建瀛、杨殿邦、杨文定、并谕祥厚、霍隆武、文艺知之。　　

○河南巡抚陆应谷奏、探闻贼离武汉。逃窜下游。得旨。贼虽东窜。豫省防堵。犹不可松懈。　　

○派都察院左副都御史载龄、兵部左侍郎赵光、知贡举。　　

○命工部左侍郎吕贤基、驰赴安徽。会同巡抚蒋文庆、办理军务。　　

○赏前任漕运总督周天爵、兵部侍郎衔。会同安徽巡抚蒋文庆、工部左侍郎吕贤基、办理安徽军务。　　

○调正黄旗蒙古副都统载堪、为镶黄旗满洲副都统。以内阁学士肃顺、为正黄旗蒙古副都统。理藩院右侍郎培成、兼镶红旗汉军副都统。　　

○调塔尔巴哈台参赞大臣丰绅、为叶尔羌参赞大臣。科布多参赞大臣色克通额、为塔尔巴哈台参赞大臣。阿克苏办事大臣图伽布、为叶尔羌帮办大臣。以吐鲁番领队大臣景亮、为科布多参赞大臣。　　

○戊辰。孝圣宪皇后忌辰。遣官祭泰东陵。　　

○上诣慈宁宫、寿康宫、前殿行礼。后殿问皇贵太妃安。　　

○谕内阁、德勒克多尔济等奏、恰克图部员主事赛音博勒格图呈称、现在军务未竣、情愿捐赀以备军需、恳请转奏等语。恰克图部员赛音博勒格图、所捐银两。著即赏收。加恩交部议叙。至恰克图行头等、公同捐银。足见悃诚。惟恰克图买卖较少。商人无多。其所捐银两。无庸赏收。著德勒克多尔济等、转行明白晓谕。　　

○又谕、琦善、陈金绶奏、分带官兵进剿一摺。前因逆匪自武昌东窜。皖省待援甚急。叠经降旨。令陈金绶带兵赴皖截击。并令琦善督兵前往接应。兹据奏称、陈金绶于本月十九日、先将已到之直隶提标暨各镇兵。管带启程。驰赴安徽一带截剿。琦善亦于是日带兵、前往湖北江西一带。沿途确探。何路吃重。即由何路相机截追。现在贼匪已偪皖省。情形紧急。陈金绶著即迅赴安庆等处。琦善所带之兵。亦应径赴安徽。为陈金绶后路接应。若由湖北江西绕道。转恐缓不济急。该大臣等自豫启程。已属迟延。必须兼程驰赴贼匪所在地方。尽力追截。毋得再涉纡缓。致误事机。昨已有旨、令胜保同陈金绶带兵前进。兹据奏该员于未奉谕旨之先。自请同往。尚属奋勉可嘉。琦善等启程后。粮饷一切。著陆应谷派委干员。源源接济。河南防堵事宜。仍著该抚督同藩司郑敦谨、妥为筹办。毋稍疏懈。　　

○又谕、琦善奏参带兵参将、藉词营私等语。直隶固关营参将张文照、于军营中独自禀见。自称家有老亲。复牵涉地方官、令其捐输等事。藉词干求。实属胆大妄为。张文照著即革职。仍饬令随营效力。以示惩儆。　　

○又谕、琦善奏参带兵滋扰之游击、请革职审办等语。陕西陕安镇标中营游击瑚图淩额、带兵行抵河南郾城县地方。辄敢声称车马不敷。纵兵鼓噪。勒索大车至一百余辆。马至七十余匹之多。迨经如数应付。复将余賸未用之车马。勒令该县折给钱文。并敢勒具并无需索印结。始肯启行。军行首重纪律。如果兵丁私自需索。该游击。已有不能约束之罪。乃敢纵容肆扰。婪索多赃。藐法营私。实堪痛恨。瑚图淩额著即行革职。所带官兵。即著琦善另行派员管带。　　

○又谕、琦善奏、请饬查办知县典史互讦等语。湖北黄陂县知县吕锡麟、身任地方。乃于军情紧急之时。以设措支应为词。辗转越境他往。难保非藉词规避。该县典史张治、捏称琦善饬令代理县事。更属荒谬。著署湖广总督张亮基、署湖北巡抚骆秉章、一并严行查究。接律惩办。　　

○谕军机大臣等、寄谕步军统领、有人奏、各省举人赴部会试。向例在省起文。入城时验文放行。现在湖北巡抚关防。尚未查出。恐有匪徒冒充该省举人。假造文书入城者。请旨严查等语。著该衙门派委妥员。于入城时、查明湖北举人。如有执持该省巡抚公文。赴部会试者。即令指出素识之同乡京官。或居住之会馆。派役妥行送往。仍不得稍滋扰累。并不得因有此旨。致将各省会试车辆。概行摉查。致启胥役刁难讹索之弊。傥有情节不符。或实在情形可疑者。即著严行究办。以杜假冒而戢奸宄。将此谕令知之。　　

○又谕、舒兴阿奏、带兵驰抵陕西省城、会筹防堵事宜一摺。据称商州潼关等处。并接壤湖北之关垭子白河一带。均已分派官兵。于三路扼要防堵。惟现在逆匪全股。东窜安徽。江甯一带。防堵十分吃紧。叠次谕令琦善、陈金绶、迅带精兵。驰赴下游。会同剿办。该督前后调到防堵官兵。统计五千八百余名。现在贼窜下游。陕境情形。与去岁冬间不同。前调防堵兵。如有堪拨下游助剿者。必须移缓就急。该督即一面奏闻。一面调遣。知照向荣、陈金绶等、率同攻剿。不可以有用之兵。置之无用之地。其本境扼要处所。仍著严密防守。无得稍有疏虞。将此由六百里谕知舒兴阿、并谕张祥河知之。　　

○又谕、向荣奏、贼船下窜、现在雇办船只、以利追剿一摺。逆船顺流下行。我兵陆路奔驰。势有难及。自系实在情形。现在安徽省城。迁徙一空。粮饷移至庐州。我军船只。傥不应手。亦难飞渡。琦善、陈金绶、已于本月十九日。自信阳驰往安徽。而陆建瀛仓皇折回江甯。城大兵单。亟望援兵相助。向荣著即督带大兵。由陆路驰抵江甯。与祥厚、陆建瀛、杨文定等、会筹守御。其江口上下。并与文艺、杨殿邦等、扼险设防。毋令占踞要口。致遏南北之路。如上游所调船炮赶到。即可水陆夹击。与琦善、陈金绶、亦可声势联络。互为掎角。至所需银饷。已谕令张芾、迅速提银十万两。委员管解大营。并谕令张亮基等、将粮台银米。迅解江西。交张芾派员接办。仍谕令筹画。源源接济。至九江以下。所过江安两省州县。如有漕粮。及库存银两。仓储谷石。均著该大臣提用。以济急需。已另谕陆建瀛、杨文定等遵办矣。将此由六百里加紧谕令知之。　　

○又谕、本日据向荣奏、追剿贼匪、急须接济军食等语。向荣现已驰抵九江应援。离楚省粮台较远。军营需饷。刻不容缓。著张芾于该省无论何款。迅速筹备银十万两。飞解该大臣营中应用。并派委司道大员。督办粮台。随营接济。傥因银款不敷。或将邻近州县。现徵漕粮、及常平仓谷各项动拨。总期移缓就急。无误军需。将此由六百里加紧谕知张芾、并谕陈孚恩、传谕陆元烺知之。　　

○又谕、前据向荣奏、请调广东水师战船。已有旨饬令飞咨叶名琛等、调拨应用。现在贼匪东窜。江防万分吃紧。已命向荣驰赴江甯。迎头截击。著叶名琛、柏贵、即将该省外海水师拖罟战船。并快蟹大扒等项。凑足百只。多备子药。遴委水师勇干镇将大员统带。星速由海道驶抵江甯。听候该大臣拨用。并一面飞咨向荣等、一面奏闻。万勿稍有迟误。将此由六百里加紧各谕令知之。　　

○又谕、前有旨令张亮基等、将广西派往湖南军营粮员撤回。无论何省兵勇。概由楚省支应。并谕令张亮基、设法筹画。源源接济。俾向荣大军。不至停兵待饷。本日据向荣奏、官兵追剿。已在江西境内。移咨张芾、拣派大员。设立粮台。随营支发。嗣后拨解饷银。请均归江西截收等语。现在贼匪东窜。江甯吃重。已谕令向荣赶往应援。沿途既无粮台支放。诚虞不继。著张亮基即将粮台现存银米。迅速转运江西。交张芾派员截收支发。一面仍遵前旨筹画。陆续解往。万勿刻延。其楚省承办之员。或应派往交算。或应酌量裁撤。均由该署督等妥筹办理。军情紧要。断不可稍分畛域。推诿贻误。将此由六百里加紧谕令知之。　　

○又谕、祥厚等奏、贼氛渐近、战守兵单一摺。已谕令向荣、径由陆路。驰赴江甯应援矣。陆建瀛自九江折回。尚望其沿途布置。省城恃以无忧。乃将芜湖、荻港、板子矶等处防兵。全行撤归东西梁山。岂皖境安危。与该大臣无涉。而江省上游险要。惟梁山可以扼守。余皆不必设防耶。所有江省防守机宜。经杨文定与该将军等、设法妥筹。仍著陆建瀛、遵照前旨。一面援应安庆。一面与该将军等、和衷商搉。计出万全。既将防兵全行撤归梁山。即当竭力扼守。毋令贼＜舟宗＞阑入。至向荣大军。由陆路遄行。裹粮已竭。若不即为接济。恐误军需。著该大臣等、迅饬沿途各属府州县。无论截留漕米。及常平义仓谷石。速为碾动。所拨军需银两。亦应通融济用。运赴向荣大营。无稍贻误。其扬子江口。经杨文定先行调集官兵师船。此时杨殿邦想已赶到。一切派拨镇守。均著该漕督速筹妥办。毋误为要。至芜湖由东坝。可达苏常二府。今芜湖业已撤防。应饬江苏藩司联英等、就近设备。以固藩篱。将此由六百里加紧谕知陆建瀛等、并谕邹鸣鹤、祁宿藻知之。　　

○江南提督福珠洪阿奏、驰抵江甯。商办防堵。得旨。汝等既为兵丁统率。必须示以镇静。不可惊惶。庶可同心奋勇。以少胜多。　　

○以刑部右侍郎李嘉端、署工部左侍郎。　　

○琉球国王世子尚泰、遣使表贡方物。赏赉如例。　　

○己巳。谕内阁、朕于本年仲春上丁。亲诣先师孔子庙行礼。其临雍释奠之典。著于二月初八日举行。所有应行事宜。著各该衙门敬谨豫备。　　

○又谕、张芾奏、九江失守、拟回省守御、并自请治罪一摺。本月初十日。贼船下窜。张芾在瑞昌督兵堵御。十一日赶回九江。行至中途。探闻府城失守。昨据向荣奏报、九江城内居民。先已迁徙一空。是贼匪乘虚窜入。旋即退出。不知该处文武。所谓婴城固守者安在。该抚虽在瑞昌防堵。督率不力。咎实难辞。张芾著即革职留任。戴罪自效。现在、贼窜下游。该抚即株守空城。亦属无益。著即回省。与陈孚恩等、于沿江一带。密为防范。查拏土匪。镇定人心。并委干员。接济向荣大营军饷。其九江城内。即饬令臬司恽光宸等、招集流亡。妥为安抚。　　

○谕军机大臣等、张亮基奏、驰赴湖北省城、筹办抚绥各事宜一摺。逆匪全股东下。武昌、汉阳两城。现经收复。所有招集流亡。严查土匪。在在均关紧要。骆秉章已由岳州驰赴武昌。张亮基亦经接受湖广总督关防。并于湖南总局装米五千石。制钱五干缗。由水路运赴北省。著即兼程前往。安抚招徕。与骆秉章熟商筹办。至所称两城收复。需用孔繁。苦于无可设措等语。虽系实在情形。惟部拨款项。均系极力摉括。以供大军急需。犹恐不给。若贼退之后。纷纷请帑。办理善后。该署督试思现在各省。何处更能接济。前据骆秉章请拨银三十万两。已交户部速议。本日该署督、又请于附近各省。先行借给。一并饬部核议。惟此时筹画情形。支绌万难。即河南川陕。亦均有请拨请留之款。该署督等身任封疆。岂不计及全局耶。抑明知拨款之艰。而姑为此请耶。现在该省漕粮。业经展缓。或于丰收地方。劝令富绅大贾。量捐银米。或于各该州县内。酌量碾动仓谷。以为赈恤难民之用。当此帑项万分艰难之时。惟在该署督等权其轻重缓急。设法筹办。期于库款地方。两有裨益。若如所云力图整理。与从新创造无殊。则凡一切缮修。均须请帑。何所底止耶。向荣大营。现在待饷甚急。该署督务当仍遵前旨。赶紧筹解。源源接济。断不准将各省解饷。藉口截留。致有贻误。至向荣军营各省兵丁。除裁汰伤亡外。现有若干名。留于湖南湖北之各省兵丁若干名。并所募勇、除遣散外仍有若干名。著即将约略名数。查明具奏。武昌、汉阳、黄州等属、文武各员。著即查明如何殉难、及是否逃避各情。分别详细具奏。毋再延缓。将此由六百里谕知张亮基、并谕骆秉章知之。　　

○又谕、前据向荣奏、逆匪东窜。叠经寄谕杨殿邦等、于镇江瓜州等处江口。派兵防守。计已接奉谕旨。迅速前往。扼要驻劄。筹办一切矣。所需经费。若一一俱候部拨。势必缓不济急。著仍遵前旨。或截留漕粮抵用。或于盐务地方绅商。设法捐贷。如两江总督、江苏巡抚、会商不及。该漕督即督同但明伦、刘良驹、及各道府等、设法办理。刻下贼船已过九江下游。江防尤关紧要。因思回空漕船。现已渡黄南下。且有一千三百余只之多。江甯安徽两处漕粮。亦有旨令其截留。此次军船。是否可以作为堵截江口之用。各帮水手。可否饬令帮同防堵。著杨殿邦悉心体察。妥为布置。总期相机防剿。毋令贼匪占踞镇江瓜州二口。是为至要。将此由五百里谕知杨殿邦、并传谕但明伦、刘良驹知之。　　

○江甯将军祥厚等奏、江甯城大兵单。请饬向荣等迎剿。得旨。已有旨令向荣赶赴金陵。今阅尔等所奏情形。城上多设炮位。固因防守起见。若兵少不能护炮。适足资寇而助逆焰也。批回摺与抚臣同看。　　

○命恭亲王奕管中正殿、武英殿事。　　

○命惇郡王奕誴、管乐部事。　　

○庚午。谕内阁、吕贤基奏、请带员前往安徽一摺。翰林院编修李鸿章、刑部员外郎孙家泰、候补主事朱麟祺、五品衔武生张瑞庆、均著准其随带前往。现在军报络绎。沿途差务纷繁。该员等毋庸驰驿。其在籍前任东河通判徐启山、并著蒋文庆、饬令随同吕贤基、帮办一切事宜。俟军务告竣时。各该员如著有劳绩。著该侍郎酌量保奏。又另片奏、所过地方。如查有堪备教习团练之人。即咨明各该督抚。遣赴安徽军营。以资差委之处。著照所请行。　　

○江苏巡抚杨文定奏、移驻镇江。赶办防堵。得旨。汝既出省。有事可单衔具奏。筹办稍有头绪。自应仍回省垣为是。朕见到及此。汝可斟酌。汝与陆建瀛、难期和衷。第所办一事。断难分别。朕日夜焦思。汝既为大吏。犹不知耶。朕知祁宿藻、事事尽心。断非自顾身家者。该员能否出省。汝可酌量。　　

○辛未。谕内阁、吏部奏参已革巡抚、藉病回籍一摺。前有旨、将已革湖北巡抚龚裕、仍交常大淳差遣委用。乃该革员于回籍奉到谕旨后。迟之又久。始行启程。及行至中途。又以旧疾复发。呈请回籍调理。实属藉词巧避。始终不知奋勉。深负朕恩。龚裕著即交刑部按律治罪。江西巡抚张芾、仅据该革员呈词咨部。并不奏明请旨。亦属不合。著交部议处。　　

○又谕、琦善奏参玩误兵差之州县、请分别革职议处一摺。河南署信阳州知州候补通判宣维祁、于兵丁启程。运送军械之民夫。并不遵照雇觅足数。以致运行迟缓。咎无可辞。确山县知县吴鹤书、于兵差紧急之际。具禀告病。尤属规避取巧。宣维祁著即撤任停委。仍交部议处。吴鹤书著即革职以示惩儆。　　

○谕军机大臣等、前因吉林、黑龙江、马队官兵。陆续到京。次第前进。已谕令琦善、陈金绶、将此项官兵。应由何路赶赴皖境。酌度迎催。毋任纡道。致延时日。现在琦善、陈金绶、已由河南带兵赴皖。此项马队劲旅。于安徽陆路。亦属相宜。傥俟行抵信阳一带。再令折赴安徽。不特迁延时日。即供支亦多冗费。著讷尔经额、陆应谷、查明应由何处改道赴皖。即一面奏闻。并知照琦善、陈金绶、一面飞饬前途经过各地方官。迅即筹备应付。毋稍迟误。并著琦善、陈金绶、遵照前旨。催令该官兵迅速驰赴皖省。毋任纡折。致误事机。其前次带往之火药火箭。乃冲锋陷阵要需。著琦善分拨解交陈金绶军营。以便先期进剿。需用应手。将此由六百里加紧各谕令知之。　　

○又谕、文艺奏、京口兵单、难资守御一摺。昨据杨文定、奏称镇江府所禀旗营闲散人数。与副都统所开悬殊。并有郡城文武。犹若优游无事之语。兹复据文艺、奏称先后令地方官修城穵濠。均未办理。该城文武不和。览奏实不可解。从前＜口英＞夷滋扰镇江。文武即因不和失事。岂可蹈此覆辙。现在杨文定移劄镇江。著即会同文艺、严饬该处文武。无分畛域。迅速筹防。傥有疏虞。旗营与地方官。均难辞罪。所有上游船只。曾否由吴健彰雇募备用。现在陆路兵单。水路又无援应。浙江提督叶绍春、温州镇总兵陈世忠、所辖水师。是否尚堪就近调用。著陆建瀛、杨文定、酌量情形。如能得力。即令由海入江。一面飞调。一面具奏。至瓜州江口。杨殿邦以兵力不敷。奏称拟雇募划船水摸。团练壮勇。以资抵御。京口亦当豫为计及。岂可但以兵单难守为词。一筹莫展耶。将此由六百里各谕令知之。　　

○壬申。谕内阁、周天爵奏、军务吃紧、急筹防剿一摺。据称在宿州附近等处地方。招募壮勇。已得张凤山等一千二百余名。带赴正阳关。以备防剿。惟其中有身犯罪名者。恳恩宽宥等语。此等无业愚民。既知感悟。力图报效。亦何不可赦其既往。予以自新。著即照所请。将张凤山等、免罪收录。以备驱策。如能杀贼立功。仍准酌量保奏。此系朝廷破格施恩。化莠为良至意。该侍郎其慎加选择。无负委任。至宿迁团练章程。著即先行知照附近地方官。仿照筹办。　　

○又谕、周天爵奏、遵旨筹办防剿、请饬调文武员弁、以资差遣等语。江南淮北监掣同知李安中、江苏宿迁县知县候补同知林德泉、高邮州知州魏源、丰县知县贾镇、候补知县顾思尧、山东曹州府游击刘玉豹、安徽宿州龙山汛干总李际光、江南河标宿迁县圩汛把总杨振邦、著各该督抚饬令迅赴安徽军营。听候周天爵差遣委用。　　

</div>
    <div class="pagination">
<a href="清实录咸丰朝实录_page113.html">上一页</a><span>...</span><a href="清实录咸丰朝实录_page109.html">109</a><a href="清实录咸丰朝实录_page110.html">110</a><a href="清实录咸丰朝实录_page111.html">111</a><a href="清实录咸丰朝实录_page112.html">112</a><a href="清实录咸丰朝实录_page113.html">113</a><span class="current-page">114</span><a href="清实录咸丰朝实录_page115.html">115</a><a href="清实录咸丰朝实录_page116.html">116</a><a href="清实录咸丰朝实录_page117.html">117</a><a href="清实录咸丰朝实录_page118.html">118</a><a href="清实录咸丰朝实录_page119.html">119</a><span>...</span><a href="清实录咸丰朝实录_page115.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
