<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 27 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 27 页/共 502 页
  </h1>
  <div class="content">
   ○以缉捕出力。予福建总兵官曹三祝等、升叙有差。　　

○予故广东陆路提督祥麟祭葬。谥恭悫。　　

○辛未。谕内阁、庆祺、朱嶟奏、漕船后帮抵坝太迟。验运不及。请截卸天津北仓等语。南漕后帮。现已起剥北上。仍著讷尔经额、严饬飞速迎从。尽力催趱。务期遄行到通。赶紧验卸。并速将天津北仓腾空。豫备暂行截卸。以便山东小米军船。及早南下赶办新粮。如实在转运不及。必须截卸北仓。即著庆祺、一面奏闻。一面带同坐粮厅一员、迅往天津验收。一切准照旧章办理。总须熟筹妥办。毋滋流弊。　　

○又谕、陆建瀛奏盐务新章、试行有效等语。淮南盐务新章。经陆建瀛、督同联英、刘良驹等、埽除积弊。自开局至今五月有余。已办过上下两半奏销。约十一月内外。淮南全纲可清合之淮北盐课协饷。计应共收银五百余万两。办理尚属妥善。陆建瀛、联英、刘良驹、均著加恩交部议叙。至楚西两岸。为商贩行销要地。各该督抚、务当饬属一体督销。毋因新章初立。稍存畛域。如果认真妥办。日有成效。朕必加以鼓励。傥藉词观望。致令滞销。责有攸归。勿谓能逃朕鉴也。　　

○又谕、杨殿邦奏、铜铅船只。挽出东境等语。户工两局。需铜孔亟。现在节逾立冬。宜防冻阻。所有委员姚光璐、桩龄、陈然青等三起。及在后之李峥嵘等各船。著该漕督迅饬严催。并著仓场侍郎、直隶总督、酌量情形。是否应须起剥。迅即设法押催抵通。毋任延误。　　

○谕军机大臣等、陆建瀛奏、江西吉南赣道黄乐之、南赣镇总兵德坤、禀报探闻广东游匪。屯聚佛冈厅属之高冈墟等处。有奔窜江西长甯县一带之信。该督已飞饬该镇道、遴派勇干员弁。酌带兵役。以截拏私臬为名。盘诘弹压等语。广东英德匪徒滋事。前已有旨、令江西等省。并力堵截。兹据查明定南厅等处。接壤之区。处处可通。且大庾岭界连南雄。尤为扼要。自应严防以杜窜逸。著陆建瀛、并署巡抚陆元烺、转饬该总兵德坤、暂缓巡阅营伍。会同该道黄乐之、就近调集官兵。分路防守。傥有游匪窜入。立即按数截拏。毋任一名漏网。以固疆圉而靖地方。将此各谕令知之。　　

○又谕、陆建瀛、傅绳勋奏、遵查西洋人罗类思、曾于道光二十六年。前来上海。二十七年九月。即驾坐火轮船。望南洋驶去。此后并未重到上海。亦无高姓其人。既据查明。应无庸议。该督等惟当随时查察。杜绝句结。总期坚守成约。毋令别生枝节。是为至要。将此谕令知之。　　

○命陕甘总督琦善、拨银六十六两五千两。解赴伊犁。备咸丰二年经费。　　

○贷湖南各帮漕船拨价银。　　

○壬申。上诣寿康宫、问皇贵太妃安。　　

○谕内阁、步军统领衙门、奏参右翼副翼尉。玩视公事等语。偷窃仓粮贼犯。现据该衙门拏获五十余名之多。该副翼尉德胜、先经密派严拏。何以并未访查。仅以犯无踪迹。言语支吾。实属有心推诿。德胜、著先行交部严加议处。如有应行质讯之处。即著刑部传讯。　　

○谕军机大臣等、御史姚福增奏、粤东防夷团练。章程。简易可行。已著成效。请饬发广西酌量施行。并钞录章程呈览。上年粤东筹防＜口英＞夷。由绅士议行团练。据称不旬日间。得众十万。得饷八十余万。是广东省城团练。著有成效。现在该省韶州、廉州及广西平乐等属。均有盗匪滋扰。屡经饬令激励士民。举行团练。据郑祖琛覆奏、现已试行。并据徐广缙等奏明。已照广西横州、博白、两处团练章程。通饬办理。该御史所奏上年省城章程。与该二省现在情形。谅可仿照变通办理。著郑祖琛、督同藩司劳崇光、悉心酌核。并俟林则徐到后。会同熟筹妥办。其广东韶州等处。宜。仿坚壁清野之法。使游匪无从掳掠。闾阎并著徐广缙、叶名琛、参酌办理。总期因地制得遂安居。行之既久。必有实效。原摺均著钞给阅看。所录广东团练章程。著钞给郑祖琛阅看。将此谕令徐广缙、叶名琛、郑祖琛、并传谕劳崇光知之。　　

○刑部奏、审明慕陵朝房失火人犯。按律从重定拟。永康等、及失察司员、均有应得处分。得旨。永康、载岱、著交部议处。德春、著交部察议。失察司员等、著照例议处。　　

○朝鲜国王李昇、遣使奉表谢恩。恭贺登极。进贡方物命留抵下次正贡。赏赉如例。　　

○癸酉。谕内阁、给事中善琳奏、仓廒附近城墙、稽查宜严等语。现在仓米被窃。查有经由城墙痕迹。著查城大臣、步军统领等、通饬严禁。不许闲杂人等、上城往来。其看守栅栏兵丁。尤宜实力巡逻。毋艄疏懈。　　

○谕军机大臣等、有人奏、顺天府属香河、武清、甯河、宝坻、直隶天津等县。及黄村地方。抢劫频闻。文武官弁。缉捕不力。隐忍讳饰。致令盗贼远扬。并有摺差被抢情事。又片奏、永平府卢龙县地方劫案。与迁安县互相推诿。捕役豢盗分赃各等语。畿辅重地理宜肃清若如摺内所指。盗贼横行。地方官畏葸不办。尚复成何事体。著卓秉恬、陆应谷、讷尔经额、按照摺内胪列各案。遴委妥员分往该处严密查拏。按名弋获。毋任漏网。至各地方官。近来讳盗推诿。相习成风。实堪痛恨。并著密访确查。指名参奏。毋稍姑容。以靖地方而重捕务。原摺片俱著钞给阅看。将此各谕令知之。　　

○又谕、寄谕闽浙总督刘韵珂、有人奏、福建南平县客商黄万胜被劫。捕役目兵侵吞赃银。该县将目兵陈中魁监毙灭口。并将盗犯供词改重就轻。嗣又有客商谢万盛、在南平县被劫。尤溪县差役、串通棍徒。截吞赃银。该县庇差不究据盗犯供出首要姓名居址。南平县知县、始终讳饰等语。果如所奏。盗贼肆行。兵役吞赃县令庇护。若不严行惩办。何以儆凶顽而肃吏治。著该督严饬所属。逐案查拏。务将首要各犯。全行弋获。按律惩治。毋使一名漏网。并查明讳盗吞赃之官役。从严参办。毋稍徇隐。原片著钞给阅看将此谕令知之。　　

○贷山东汶卫两河修堰银。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

道光三十年。庚戌。十月。甲戌。谕内阁、骆秉章奏参、买补仓谷、虚报全完、并被控藉办军需。科敛民财之知县一摺。湖南湘乡县知县师鸣凤。短买仓谷六千余石。辄以全数完仓通报。迨委员盘查。又以已买未运、陆续待买、捏词搪抵。其被控科敛等情。尤应彻底根究。师鸣凤著暂行革职。交该抚提同经手丁书。及控告之职员唐廷弼等一并严切讯究。据实参办。毋稍徇隐。　　

○谕军机大臣等、据林则徐奏、遵旨启程驰抵广西一摺。昨据郑祖琛奏报、修仁、荔浦两处。大获胜仗。贼匪歼捦殆尽。而首恶陈亚溃、现尚稽诛。所调贵州、湖南、官兵各二千名。计已先后到粤。其云南官兵二千名。著该大臣即速催调。酌量分派堵剿。所有军需。除本省筹款外。其广东湖南并户部筹拨、共四十万两。该大臣仍当督饬核实支用。毋许稍有冒滥。设有缓急不敷。著与该抚郑祖琛、并藩司劳崇光。妥为豫筹勿致临时支绌。该省贼匪滋扰、将近一年。近乃大肆狓猖。出入修仁、荔浦、迁江各城。左右江各属。均被扰害。叠据该督抚奏称、或系外来游匪。或系土匪互相句结。是否各股绝不相谋。抑有总头目为之号召。何以四处抢掠。同时并发。究竟起于何时何地。文武各官有无激变情事。该大臣驰抵军营。逐一查访。该抚郑祖琛。在粤有年。何以无弭患未萌之策。是否办理延缓。不能振作。前任提督闵正凤、拥兵不出。其营务废弛。已可概见。业经降旨革职。仍著查明平素是否别有劣迹。据实参奏。贻误地方各员。查明一并严参其实在出力、素娴韬略、或民情爱戴之员。并绅士中有团练义勇、互相保卫、或捐赀助饷者。均著该大臣查明。据实保奏。候朕破格施恩。一切惟该大臣酌量情形办理。朕亦不为遥制。张必禄曾否到粤。向荣系特调之员。均必尽心协力。总期剿抚兼施。俾丑类速就荡除。良民获登裨席。以慰朕望。将此谕令知之。　　

○又谕、骆秉章奏、查探广西匪徒离楚渐远。仍筹防堵一摺。据称广西富川县匪徒。于八月二十五日毋刻。窜至湖南永明县源口地方肆抢。经官兵开放枪炮。立时击退。获犯数名现在逃窜离楚较远等语。粤西匪徒股数甚多蔓延数府。来去靡常。修仁荔浦大股贼匪。现经郑祖琛等、乘胜追剿难保不复窜入楚境其两粤游匪毗连楚界者。均应严密防范。不得以赃踪稍远。遂形松懈。署提督文安。计已到任。署永州镇谷韫灿。现在带兵防堵。孙应照已有旨令其驰驿速回湖南本任著骆秉章会同该提镇、督饬文武员弁率同兵勇扼要设防傥有游匪窜入立即尽数歼捦。毋任一名漏网。另摺奏拨广西军需。除已解五万两外其余银五万两。仍著迅速拨解。以济要需毋稍迟误。将此谕令知之。　　

○湖南巡抚骆秉章奏、请将发遣已革道员杨炳堃留办军需报销得旨。速行核算。一俟报销完结。即令启程。不可稍有耽延。　　

○以正黄旗满洲副都统珠勒亨、署銮仪卫銮仪使。　　

○乙亥。谕内阁、兵部奏、请饬催地租生息银两等语。直隶各州县。应解兵部马馆地租生息银两。历年积欠至二万四千余两之多。屡催未据完解。并本年岁徵银三千六百余两。亦未解交。实属延宕。著直隶总督。转饬藩司严饬各属。将历年积欠、并本年岁徵各银两。赶紧如数解部。嗣后岁徵银两。务当年清年款。不准再行拖欠。　　

○又谕、郑祖琛驰奏、生捦窜扰修仁、荔浦、大夥首匪并歼捦逃窜夥匪、仍饬分投剿捕一摺。据称贼匪逃至宾州交界地方。经游击成保等、督带兵壮驰赴剿捕浔州府知府顾元凯所调团长黎建勋、首先将逆首陈亚溃捦获委员兵练等、并将该匪之弟陈火交、一并生捦。此次连日攻剿。叠获胜仗。俾首匪不致兔脱。郑祖琛剿办颇能认真。在事文武实力追剿。尚知愧奋。所有前经革职留任之浔州协副将李殿元、署义甯协副将舒春、提标署游击宋煜、署都司陶玉德、署守备李进荣、署象州知州彭作檀、均著加恩准其开复。团长黎建勋、奋勇争先。捦获首逆。殊堪嘉尚。著即查明保奏。候朕施恩。其余出力各员。并绅勇人等。著确查据实保奏。修仁荔浦首匪虽经拏获。太平庆远等处、各股匪徒。势尚蔓延必有渠魁互相纠结。务即密访严拏。悬赏鼓励绅民中有能缚献著名逆首者。朕必破格施恩。现在林则徐计将到粤。著与郑祖琛、向荣督率文武员弁。激励绅勇。埽除余孽。以靖岩疆。勉之望之。　　

○谕军机大臣等、据郑祖琛片奏、贼厝拥入永康河池两州滋扰等语。广西逆匪。连窜数城。经该抚督饬员弁。分投剿捕。叠获胜仗。歼捦一千余名。并生捦首逆陈亚溃等。是修仁荔浦一股贼匪。剿办尚能得手。惟太平庆远各属贼匪。股数众多。现复窜入永康州。劫狱放走人犯。并将该署州妻女杀毙。又有贼匪窜入河池州滋扰。守备吏目均被围困。该州亦被拦截。虽有参将岳龄、带兵接应。而众寡不敌。攻击难期制胜。向荣现已抵粤。林则徐计亦将次赶到。著与郑祖琛悉心会商。通盘筹画。所有已经檄调尚未到营之兵。著即飞咨提催如兵力仍属不敷。即一面奏闻。一面咨调。想林则徐必能酌量情形。不致轻于徵调也。其右江镇总兵惠庆。前据奏称、调派兵弁迎击追剿。尚知机宜。并著饬令因地相机。尽力剿捕。当能得力。林则徐、郑祖琛向荣、三人驻劄处所。无论分合。总以扼要制胜追捕截拏。俾贼匪不能互相纠结分窜滋扰。庶可歼除群丑。迅速蒇功。朕有厚望。将此由五百里谕令知之。　　

○以正黄旗满洲副都统恒春、署正红旗满洲副都统正蓝旗蒙古副都统巴雅尔、署镶黄旗满洲副都统。　　

○丙子。上诣寿康宫、问皇贵太妃安。　　

○谕内阁、前据御史陈枚奏参、山东知县黄虎臣等各案。当经降旨交该抚查讯。兹据陈庆偕逐案讯明。定拟具奏。山东解任日照县知县黄虎臣。查无亏那仓库、浮收钱粮等弊。惟考试文童劝捐桌橙。办理不善。又失察伊弟宿倡。著开缺交部议处。单县知县徐鏻、讯无滥责生员、及刑偪改窃情事。惟于该县贼犯拒伤事主重案。办理颟顸。该县典史左德元、并不即时往勘。徐鏻、左德元、著一并革职。以为玩视捕务者戒已故诸城县知县何堂。赃私累累。实属玩法。其身怀冤单声诉各情。亦属无据。并先经该抚查有亏缺钱粮重情。该故员原任寓所资财、及原籍家产。著一并查钞。仍提同该故员家属。及经手书吏人等。严行审讯。按律惩办。其失查之历任各上司。著该部查取职名。照例议处。陈庆偕到任未久。所请交部议处之处。著加恩宽免。　　

○谕军机大臣等、有人奏、闽省夷情叵测。渐至蔓延。霸占省城内外各寺。强买民房。起造楼屋。并钉塞炮眼。骑马夷人四处踏勘。经各乡民驱斥。地方官反为出示禁阻。又片奏、闽浙商船。多雇夷船护送。该督反谓水师巡缉之功。又夷人用鸟枪打伤幼孩。该督委员查验。含糊禀覆。贿和了事各等语。若如所奏。该省民夷既不相安。官民又复不协。刘韵珂等、身任疆寄。何以听其滋扰。毫无办理之法。徐广缙、总理五口通商事务。且闽粤接壤。必有见闻。著即按照摺内所指各情。逐加访查。果否实有其事。并该督抚现在能否设法抚驭之处。据实具奏。毋稍瞻顾。傥该省夷情日肆。民怨已深。此时控驭之方。亟应相机熟计。夷酋呅口□安、亦必与在闽夷人暗通信息现在情形。究竟如何。著即确查具奏。傥稍有龃龉。当先思釜底抽薪之法。勿令转生枝节。是为至要。原摺片并公禀、均著钞给阅看。将此密谕知之。　　

○又谕、朕闻＜口英＞夷强占神光寺。经福州、闽县、侯官三学生员。禀请驱逐。该督将此禀送给夷人阅看。告以城内未便多留。城外都不拦阻。以致夷情益肆。不惟神光寺不肯搬出。更将东门外之鼓山寺。西门外之西禅寺。全行霸占。并南门外之银镶浦水部门外之路通桥。强买民房。起造楼屋。甚至五虎门炮台内、道光二十一年所铸六千斤大炮。钉塞一尊。南门大树下。嘉庆二十五年所铸四千五百斤大炮。顺治十一年所铸二千斤大炮。钉塞二尊。其时守炮弁兵。意存规避。因暗雇打铜匠名旺者、起钉修补。然火门钉坏。实已不堪施放。该督委永春在州王光锷诣验。乃以并未钉塞、含糊禀覆。又日有骑马夷人四处踏勘。口出狂悖之言乡民协力驱斥。地方官反出示禁阻。又闽省南台。停泊火轮船五六只。向商船每只索洋银三百圆。代其护送。往来于闽浙闲。又八月闲。夷人在南台中亭街。用鸟枪打伤两幼孩。众人向该夷索偿。该督委府经历郭学典、以查验为名。贿和了事各等情。该督抚身膺疆寄。抚驭之道。岂竟毫无主见任令滋扰。何以并无一字奏及。其生员等公禀。又何以送给夷人阅看。殊不可解。以上各情节。著刘韵珂、徐继畬。逐一据实覆奏。不准再有回护。其神光寺所在二夷。究于何时可以搬出。并著随时奏闻。毋涉含混。此旨该督等阅看毕。毋许稍有漏洩。将此密谕知之。　　

○兵部尚书裕诚。轮赴慕陵守护以工部尚书特登额兼署兵部尚书。　　

○予故前任刑部尚书李振祜祭葬谥庄肃。　　

○添备直隶永定河工秸料二百四十万束。并酌增运脚银。从总督讷尔经额请也。　　

○戊寅谕军机大臣等、惟勤奏、遵查朝阳县七道岭、现无窝盗处所、并拟定缉捕章程一摺。朝阳县七道岭地方。既系著名窝盗之区。所称委员挨户编查、并无窝留盗贼之家等语。难保非闻拏逃匿。掩饰一时。仍著该都统选派员弁。不时轮往巡查务期探悉匪踪拏获究办。断不可恃有按月详报章程仅以一奏塞责日久致成具文转多废弛至该处与奉天省接壤此拏彼窜自所难免并著随时知照盛京将军奉天府府尹督饬文武各于交界处所无分畛域。实力堵缉。庶凶徒不致漏网。另摺覆奏太平社有益缉捕著即按照旧章。认真办理所有该处著名各匪现在有无弋获。未据详细奏明。著仍遵前旨。一并饬属密访严拏。不可任令远扬。是为至要。将此谕令知之。　　

○直隶总督讷尔经额奏报、得雪情形。得旨。获此祥霙。实堪欣庆。尔大吏能无时无事罔不以敬慎存心。则地方皆被福矣。懔之。京师亦于十六日戊时雪霰缤纷。至十七日卯时止。亦有三寸余。特谕汝知。　　

○以宗人府右宗正春山、兼署镶黄旗满洲都统。　　

○改铸山西临晋县知县印信。从巡抚兆那苏图请也。　　

○己卯。谕内阁、户部议覆、朱嶟奏南粮到迟。豫筹暂囤一摺。漕粮储积。理宜慎重。若分段芦囤。易滋流弊。较之在船守冻。尤难防范。现在河冰未至坚结。仍著该侍郎相机督催。尽力赶趱。运进京仓。总期多进一石多得一石之益。此后酌量情形。如实在转运不及。只可将余賸米石。暂卸通仓寄囤。一俟冰融。再行妥速运京。以便帮丁卸米。赶即南旋受兑。无误新漕。其运赴通仓脚费。准其核计应用银数。咨部给款垫发。由漕督河督查取办运迟滞各员。分成赔补。解部归款。至验收漕粮。系仓场侍郎专责。如现在剥运。有潮湿不堪存收之米。应饬认真查验设法妥办。傥进仓以后。霉变亏损。责令该侍郎等、照例分成赔补。以重仓储而杜诿卸。　　

○谕军机大臣等、据琦善奏、摉捕柯柯乌苏群贼。并剿灭雍沙番贼一摺。另片奏、各犯解省、并斥革格窝、严查汉奸各等语。据称该番族连年夥抢。为西甯、甘州、凉州、肃州之巨害。该督派兵剿捕。而柯柯乌苏地方群贼。先已窜去因将雍沙番贼剿除。并讯据生捦各犯、供认抢劫多案。且百户朵噜口□库、百总冻都噜、父子纠抢。戕害大员。自应严切讯究。毋任狡展。所有与贼通信、令其逃避之察罕喇嘛旗下蒙古章京格窝。著即革去翎顶。一并严讯。青海大臣衙门蒙古通事。何以有三十余石之多。据称有偷漏消息等情。亦应确查核办。惟前据哈勒吉那奏称、该督将海兰地方插帐雍沙番子。歼毙净尽。该番等平素有无为匪未据营员具报。该管蒙古郡王等、亦称该番素无冒番行抢情事。甚至痛哭流涕恳请办理。并称恐附住之阿里克族番。与察汉诺们罕旗蒙番人户。心怀疑惧等语。当经降旨、令该督明白回奏。著琦善遵照前旨。一并查明。据实具奏。毋稍含混。将此谕令知之。　　

○又谕、刘韵珂奏、由闽赴浙阅伍。迎摺北上等语。前已有旨、令俟明年秋间再行奏请陛见。著该督于巡阅事竣。即行旋闽。朕闻夷人强占神光等寺。勒买民房。起造楼屋。甚至钉塞大炮数尊。向商船索洋银护送。并用枪打伤幼孩等情。昨有旨、令该督查奏。兹据奏称福厦两口夷情。极为安静。是否确实。该督出省阅伍。夷人是否不至乘隙滋扰。民夷现在情形。能否相安。著仍遵前旨详细查明。据实具奏。将此谕令知之。　　

○以甘肃肃州镇总兵官桂龄、为喀什噶尔换防总兵官。　　

○庚辰。上诣寿康宫。问皇贵太妃安。　　

○谕内阁、明年正月十四日。皇考宣宗成皇帝初周年忌辰。是日恭值祈谷大祀。祗承之义。统于一尊。自应虔诣南郊行礼。惟霜露之感。岁序倏周。瞻望几筵。未克躬亲奠献。即届期恭遣代祭。朕心追慕。实有难安。谨于十四日诉谷礼成后。次日启行。十八日驻梁格庄。十九日祗谒西陵。礼成后。恭诣皇考慕陵飨殿几筵前、补行初周年祭礼。稍申哀恋之忱。是日仍驻梁格庄二十三日还宫。所有先期遣派恭代、及补行初周年致祭典礼。著恭理丧仪王大臣、会同礼部敬谨详议以闻。并著各该衙门、直隶总督、一体敬谨豫备。　　

○又谕、现值天气严寒。实录馆人员。朝夕恭纂书籍。著加恩于例支柴炭外十一月、十二月、正月、每月赏银五十两。在广储司支领。　　

○谕军机大臣等、徐广缙、叶名琛驰奏、廉州捦获匪党。并英德一带剿办情形一摺。据称、贼匪方晚一股。窜匿合浦县之常乐墟。经护理海口营参将黄开广。施放连环大炮。轰毙贼匪二十余名。杀毙四十余名。生捦三名。受伤后死者一百余名等语。此股贼匪。最为强悍。且与粤西处处毗连。该镇道等剿办尚属得手。该督等趁此机势。仍宜谆饬文武。并力围拏。毋稍疏懈。其英德一带贼匪。经南韶连镇总兵昆寿。侦探匪徒。由山径闯出。意欲越河抢渡。亲督兵勇。极力抵御。毙贼多名。剿办颇能认真。署南雄协副将王浚。既已失利于前。又复偷生于后。庸懦无能。著即革职。枷号两个月。在军营示众。该督抚等、仍当悉心筹画。将廉州英德两处匪徒。尽力摉剿。不可因偶有歼获稍涉大意。文武各员及绅勇中、有能杀贼立功者据实保奏。候朕施恩。傥有临阵退缩贻误事机者立即严参惩办。至广西横州、博白、两处团练章程。前已有旨、令徐广缙分饬两省仿照妥办。兹据奏称、业经通饬各州县因地制宜。并刊刻学政许乃钊所辑乡守团练之法通行办理。著即饬令各属实力奉行。毋致有名无实。将此由四百里谕令知之。
  </div>
  <div class="pagination">
   <a href="清实录咸丰朝实录_page26.html">
    上一页
   </a>
   <span>
    ...
   </span>
   <a href="清实录咸丰朝实录_page22.html">
    22
   </a>
   <a href="清实录咸丰朝实录_page23.html">
    23
   </a>
   <a href="清实录咸丰朝实录_page24.html">
    24
   </a>
   <a href="清实录咸丰朝实录_page25.html">
    25
   </a>
   <a href="清实录咸丰朝实录_page26.html">
    26
   </a>
   <span class="current-page">
    27
   </span>
   <a href="清实录咸丰朝实录_page28.html">
    28
   </a>
   <a href="清实录咸丰朝实录_page29.html">
    29
   </a>
   <a href="清实录咸丰朝实录_page30.html">
    30
   </a>
   <a href="清实录咸丰朝实录_page31.html">
    31
   </a>
   <a href="清实录咸丰朝实录_page32.html">
    32
   </a>
   <span>
    ...
   </span>
   <a href="清实录咸丰朝实录_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
