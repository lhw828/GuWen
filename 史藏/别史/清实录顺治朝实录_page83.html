<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 83 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 83 页/共 242 页</h1>
    <div class="content">
○甲寅。厄鲁特部落绩克什虎巴图鲁台吉等贡马。宴赉如例　　

○乙卯。寇陷山西汾州府命端重亲王博洛为定西大将军由大同统官兵往讨之。命敬谨亲王尼堪由左卫往围大同。　　

○兴安总兵官任珍以扑巢□刀贺珍等贼功升为左都督。　　

○摄政王谕姜镶曰。予前此所以亲至大同者。盖念尔为大臣。投诚有素一旦遽变。必有其由。更念阖城官生军民、俱罹屠戮之惨诚有不忍尔方谓赦令一到。便能悔悟前非。出城待罪。及阅来启。语多悖谬。故不复降谕。今英王为尔恳请。云有悔过归诚之意。予复悯念阖城生灵。不忍终置死地。故复降此赦有之谕。尔宜速为悔悟。率众来归。从前罪犯悉与赦免。明谕一出。决无反覆之理不然将何以取信于天下乎若复狐疑不决则自误且以误众矣宜熟思之。　　

○丙辰。廷试直省恩拔□山戊不□副榜等贡生、及就教举人。　　

○喀尔咯部落土谢图沾汗等、遣使贡马。宴赉如例。　　

○丁巳。遣福建道监察御史梁应龙、巡视河东盐政。广东道监察御史王世功、巡视上江。山西道试监察御史崔允弘、巡视下江。江西道试监察御史李道昌、巡按河南。　　

○封贝子满达海、为和硕亲王。　　

大清世祖体天隆运定统建极英睿钦文显武大德弘功至仁纯孝章皇帝实录卷之四十三




大清世祖体天隆运定统建极英睿钦文显武大德弘功至仁纯孝章皇帝实录卷之四十四　　

顺治六年。己丑。五月。己未朔。　　

○辛酉。遣屠赖率将士往太原益其军。　　

○考选庶吉士成亮、何采、焦毓瑞、王清、张士甄、高光夔、诸豫、张璇、叶树德、季开生、王绍隆、朱廷璟、范廷元、许缵曾、李仪古、范正脉、刘嗣美、于朋举、唐梦赉、庄朝生等、二十人习清书。徐致觉、方悬成、周＜范土＞、林云京、左敬祖、胡亶、张道湜、杨旬瑛、张表、安焕、周体观、姜图南、黄元衡、马叶曾、吴正治、曹本荣、周曾发、郭一鹗、徐必远、朱绂等、二十人习汉书。命内院学士查布海、蒋赫德、胡统虞、刘肇国教习。　　

○癸亥。摄政王多尔衮、以京城水苦。人多疾病。欲于京东神木厂、创建新城移居。因估计浩繁。止之。　　

○升礼部副理事官哈喇库、为都察院副都御史。　　

○甲子。授一甲一名进士刘子壮为内翰林国史院修撰。二名进士熊伯龙、为内翰林弘文院编修。三名进士张天植、为内翰林秘书院编修。　　

○升通政使司副理事官阎印为顺天府府尹。　　

○乙丑。予殉难江南英山县知县史良植、祭葬如例。　　

○丁卯。转山东右布政使卢震阳为本省布政使司左布政使升河南参议管按察使事丁文盛、为福建布政使司左布政使。福建按察使周亮工、为本省布政使司右布政使　　

○以郭退、觉罗硕博会、为礼部理事官。　　

○己巳。以河工告竣。加河道总督杨方兴兵部尚书。河南巡抚吴景道兵部右侍郎衔。　　

○庚午。夏至。祭地于方泽遣固山额真明安达礼行礼　　

○辛未。遣官祭关圣帝君　　

○多罗郡王精济薨。年六□山戊不□　　

○壬申。谕兵部。满洲汉人俱属吾民。原无二视之理。但迩来用兵亦出于不得已岂可苦累良民。今后行军不论多寡其领兵主将、可严饬将士等粮豆草束悉照部定之数支用、不得分外多取。其锅、蓆、＜釒算刂＞刀、马槽等物须委干员、亲自看验。酌量取用。牧马完日、令各旗章京亲验、照数发还。仍约束兵丁、民间之物、毋许秋毫侵犯。不时遣官稽察。如有抢夺害民者即时察出、治以重罪。该管者连坐。并严饬各牛录、各拨什库、转行所属。今后有抢汉人一物者、即行处斩。家奴有犯、罪及家长。其牛录章京拨什库、及屯拨什库、若不严为晓谕、一并治罪有带弓箭军器夥众劫夺者不分首从、悉行处斩。尔部即通行远近地方城市乡村。遍张告示。晓谕通知。　　

○癸酉。朝鲜国王李倧以太祖配天覃恩遣陪臣郑太和等表谢兼贡方物宴赉如例　　

○甲戌。工部尚书金之俊、请假葬亲。许之　　

○赠殉难山东兖西道副使黄登孝、为光禄寺卿。荫一子入监读书　　

○定公以下、四品以上官员。出京执事。三等公、和硕额驸、用金黄伞二柄。旗十面。侯伯、金黄伞一柄旗十面。一品官、金黄伞一柄。旗八面。二品官、金黄伞一柄。旗六面。三品官、金黄伞一柄。旗四面。四品官、旗四面。其在京所用扇棍等物仍照旧行。　　

○乙亥。以故一等精奇尼哈番塞赫子法喀拜他喇布勒哈番于国柱子之遵各袭职　　

○赠阵亡拖沙喇哈番徐成名、为拜他喇布勒哈番。以其子文登袭职。　　

○以军功升一等阿思哈尼哈番曹得先、为三等精奇尼哈番。　　

○以昂阿、有劝伊主四子部落贝勒僧格归顺功。授为一等阿思哈尼哈番。　　

○以巴尔达齐、自井奇里乌喇、率兄弟来归、授为三等阿思哈尼哈番。其同来萨哈连、钟嫩、额讷布、俱为三等阿达哈哈番。图占、席岱、堪齐奇、堪褚堪、查里穆、俱为拜他喇布勒哈番。　　

○丙子。擢浙江嘉湖道参议李栖凤、为都察院右佥都御史。巡抚广东提督军务以三等阿达哈哈番郭肇基、为兵部左侍郎兼都察院右副都御史。巡抚广西提督军务。　　

○免山西太原、平阳、汾州三府、辽泽二州本年水灾额赋　　

○吏部尚书陈名夏等奏言旧例各省道府州县等官、俱俟三年考满。方准升迁今地方需人若必待考满势难悬缺应将各省道府州县等官历俸三年抚按有荐者酌量推转从之　　

○初宣大总督耿焞因姜镶谋叛不能觉察、降为巡抚。至是、吏部以耿焞不堪复任巡抚、请以左布政使用。从之。　　

○丁丑。改封恭顺王孔有德、为定南王。怀顺王耿仲明为靖南王。智顺王尚可喜为平南王。各授金册金印。赐孔有德册文曰。尔孔有德原系明臣。见明国之气运衰微遂起兵行元帅事。蹂躏山东地方。全携所部将吏军民、航海来归。原给都元帅敕印。于崇德元年。四月二十七日。优加册印封恭顺王。俾功名富贵带砺山河、子孙世世承袭。一切过犯尽皆原宥。后随多罗勤郡王、取旅顺口时、尔率所部兵协攻平定朝鲜国时、尔率所部、随辅政叔德豫亲王、破其授兵。和硕英亲王取皮岛时、尔率所部兵协攻。围困锦州时和硕郑亲王破洪承畴兵时、尔率所部兵交战。叔父摄政王取杏山时、尔率所部兵协攻。和硕郑亲王取中后所、前屯卫时尔率所部兵协攻。叔父摄政王入山海关之日、杀败流贼二十万、尔率所部兵交战。又追击流贼至庆都县、尔率所部兵交战。辅政叔德豫亲王、领兵巢□刀流贼灭福王平定河南江南。在潼关。杀流贼时、尔率所部兵交战。取杨州时、尔率所部兵协攻取。江阴县时、尔率所部兵协攻。又特命尔领兵、进取湖南。尔随宜巢□刀抚攻克郡邑、招抚官吏兵民甚众。尔原封恭顺王。今授金册金印加封为定南王。尔其益励忠勤、奉公守义、以报特恩。尚其钦哉。勿负朕命赐耿仲明册文曰。尔耿仲明、原系明臣。见明国之气运衰微、遂起兵行总兵事。蹂躏山东地方。全携所部将吏军民航海来归。原给总兵官敕印。于崇德元年。四月二十七日。优加册印封怀顺王俾功名富贵带砺山河子孙世世承袭一切过犯、尽皆原宥后随多罗勤郡王、取旅顺口时、尔率所部兵协攻。平定朝鲜国时、尔率所部随辅政叔德豫亲王、破其援兵和硕英亲王取皮岛时、尔率所部兵协攻。叔父摄政王破洪承畴三营时、尔率所部兵交战叔父摄政王取塔山时、尔率所部兵协攻。和硕郑亲王取中后所前屯卫时尔率所部兵协攻。叔父摄政王入山海关之日、杀败流贼二十万尔率所部兵交战。又追击流贼至庆都县、尔率所部兵交战。辅政叔德豫亲王领兵巢□刀流贼、灭福王、平定河南、江南。在潼关杀流贼时尔率所部兵交战。取扬州时、尔率所部兵协攻。又同恭顺王进取湖南尔随宜巢□刀抚、攻克郡邑、招抚官吏兵民甚众。尔原系怀顺王今授金册金印、加封为靖南王。尔其益励忠勤、奉公守义、以报特恩尚其钦哉。勿负朕命。赐尚可喜册文曰。尔尚可喜原系明臣见明国之气运衰微、擒其所遣副将二员。起兵取广鹿等五岛。全携所部将吏兵民、航海来归。原给总兵官敕印。于崇德元年。四月二十七日。优加册印封智顺王俾功名富贵带砺山河、子孙世世承袭。一切过犯、尽皆原宥后征大同时、尔于代州、败明步兵七百。平定朝鲜国时、尔率所部、随辅政叔德豫亲王破其援兵。和硕英亲王取皮岛时、尔率所部兵协攻。我兵在松山、闾衡山、破洪承畴兵时、尔率所部兵交战。又随和硕英亲王在松山、破曹总兵之兵。叔父摄政王取杏山时尔率所部兵交战。和硕郑亲王取中后所前屯卫时、尔率所部兵交战叔父摄政王入山海关之日、杀败流贼二十万、尔率所部兵交战。又追击流贼至庆都县、尔率所部兵交战。和硕英亲王征流贼、围攻延安府、尔率所部兵进战。又同恭顺王进取湖南尔随宜巢□刀抚攻克郡邑、招抚官吏兵民甚众。尔原系智顺王。今授金册金印、加封为平南王。尔其益励忠勤、奉公守义、以报特恩。尚其钦哉。勿负朕命。　　

○令定南王孔有德率旧兵三千一百、及新增兵一万六千九百、共二万。往巢□刀广西。挈家驻防。其全省巡抚道府州县各官、并印信俱令携往。靖南王耿仲明、率旧兵二千五百、及新增兵七千五百。平南王尚可喜、率旧兵二千三百、及新增兵七千七百共二万。往巢□刀广东。挈家驻防。其全省巡抚道府州县各官并印信、俱令携往。赐孔有德敕谕曰。广西逆贼、啸聚煽乱、斯民陷于水火兹特命尔统领大兵相机征巢□刀。投诚者抚之。抗拒者诛之。若武官有功、核实题叙。有临阵退缩、迟误军机、不遵号令、应行处分者、听王便宜从事。若罪大不便自处者、指名参奏。地方既定之后、凡军机事务、悉听王调度。其一应民事钱粮、仍归地方文官、照旧料理。文武各官、有事见王、俱照王礼谒见。王受兹重任、其益殚忠猷。礼以律己。廉以率下。务辑宁疆圉纾朝廷南顾之忧。钦哉特谕。赐耿仲明敕谕曰。广东初定。人民甫安。旋因逆贼构乱、斯民复陷水火。兹特命尔同平南王、统领大兵。同心商酌。相机征巢□刀。投诚者抚之。抗拒者诛之。若武官有功、核实题叙。有临阵退缩、迟误军机、不遵号令、应行处分者、听王便宜从事。若罪大不便自处者、指名参奏。地方既定之后。凡军机事务悉听尔同平南王调度。其一应民事钱粮仍归地方文官、照旧料理。文武各官、有事见王、俱照王礼谒见。王受兹重任、其益殚忠猷。礼以律己。廉以率下。务辑宁疆圉、纾朝廷南顾之忧。钦哉特谕。尚可喜敕谕同。　　

○裁直隶河间、永平、江南苏州、松江、山东兖州、东昌、浙江、湖州、陕西、巩昌、西宁、肃州、同知十员。直隶、顺天、河间、江南凤阳、河南开封、南阳、汝宁、归德、湖广、黄州、岳州、郧阳、安陆、衡州、江西、南昌、吉安、袁州、抚州、饶州、九江、南安、浙江、杭州、温州、通判二十一员　　

○定平西、定南、靖南、平南诸王帽顶。服色仪从。帽顶下座嵌东珠四颗。上座嵌东珠三颗。上下节、各嵌东珠一颗金佛上嵌东珠五颗。后金花。上嵌东珠四颗。金镶玉带每板嵌猫睛石一颗。东珠三颗坐褥冬用猞狸狲、镶以貂皮夏用蟒缎俱红氊下、衬一白氊。仪仗、用红罗曲柄绣伞一。红罗销金绣伞二。红罗绣圆伞一。红罗绣圆扇二。青罗绣孔雀圆扇二。立瓜二对。卧瓜一对。骨朵一对。吾杖二对。大纛一杆。条纛二面。小旗八面大刀二把。马六匹。各设三品长史一员。头等护卫六员。四品典仪一员。二等护卫五员。五品典仪二员。三等护卫六员。六品典仪二员。　　

○戊寅。设定南王下随征总兵官一员。左右翼总兵官各一员。靖南王、平南王下左右翼总兵官各一员每总兵下中军旗鼓、各一员。调湖广辰常总兵官右都督马蛟麟、加左都督、充定南王下随征总兵官。以定南王下二等阿思哈尼哈番线国安、为都督同知、充本藩左翼总兵官。三等精奇尼哈番曹得先、为都督同知、充本藩右翼总兵官。靖南王。下二等阿思哈尼哈番徐得功、为都督同知、充本藩左翼总兵官。二等阿思哈尼哈番连得成、为都督同知、充本藩右翼总兵官。平南王下一等阿思哈尼哈番许尔显、为都督同知、充本藩左翼总兵官。三等阿思哈尼哈番班志富、为都督同知、充本藩右翼总兵官。　　

○调湖广长沙总兵官都督佥事徐勇、加都督同知、充辰常总兵官。其长沙总兵员缺、改为副将　　

○免直隶宝坻、顺义二县、五年分水灾额赋　　

○庚辰。以福建云霄总兵官王之纲、为都督佥事、充镇守汀州等处总兵官。降级总兵官马得功、为都督佥事、充镇守泉州等处总兵官。　　

○赠阵亡直隶天津游击孔道兴为参将。录其子弟一人。　　

○罢陕西额供羔羊白狼等皮从巡抚黄尔性请也　　

</div>
    <div class="pagination">
<a href="清实录顺治朝实录_page82.html">上一页</a><span>...</span><a href="清实录顺治朝实录_page78.html">78</a><a href="清实录顺治朝实录_page79.html">79</a><a href="清实录顺治朝实录_page80.html">80</a><a href="清实录顺治朝实录_page81.html">81</a><a href="清实录顺治朝实录_page82.html">82</a><span class="current-page">83</span><a href="清实录顺治朝实录_page84.html">84</a><a href="清实录顺治朝实录_page85.html">85</a><a href="清实录顺治朝实录_page86.html">86</a><a href="清实录顺治朝实录_page87.html">87</a><a href="清实录顺治朝实录_page88.html">88</a><span>...</span><a href="清实录顺治朝实录_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
