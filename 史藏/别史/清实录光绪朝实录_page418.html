<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 418 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 418 页/共 1316 页</h1>
    <div class="content">○予江浙各属阵亡殉难布政司理问衔毕云连、增贡生潘金声等。官绅十员名。旌恤如例。摺包　　

○旌表殉夫烈妇顺天府王兆熊妻蒋氏。摺包　　

○丙戌。协办大学士福锟等奏、正阳门龙须沟二段。有关石路。可否续修。得旨、即著原估大臣查估。仍由福锟等接续兴修。现月　　

○戊子。万寿节前期。上诣乐寿堂慈禧端佑康颐昭豫庄诚皇太后前行礼。御乾清宫受贺。　　

○奉慈禧端佑康颐昭豫庄诚皇太后幸阅是楼侍午膳护理四川总督游智开奏、委员入藏开导被阻情形。得旨、现据总理各国事务衙门与英使议定。已允停止入藏。仍须商办印藏通商事宜。著游智开仍遵前旨。会同驻藏大臣。将藏番与印度人有无在边界私相贸易情事。密查据实具奏。摺包　　

○又奏、重庆府武童等焚毁洋房。现在查办情形。得旨、著懔遵六月十五日谕旨严拏滋事首犯。讯明惩办。并确查被毁洋房处所。及实在数目。迅速奏闻。摺包　　

○己丑。上以孟秋享太庙。自是日始、斋戒三日。内起居注　　

○庚寅。万寿节。上诣大高殿寿皇殿行礼。内起居注　　

○遣官祭太庙后殿。奉先殿。　　

○辛卯上以孟秋享太庙。前期亲诣行礼。内起居注　　

○协修官欧家廉恭纂　　

总纂官熊方燧恭辑监修总裁世恭阅五月十一日正总裁那月日专司藳本陆恭覆阅癸丑四月初四日

　　

徐月日

　　

荣月日副总裁唐月日　　

宗室宝恭阅九月初八日　　

陈恭阅三月初十日　　

熙月日　　

郭恭阅十月二十一日　　

宗室麒月日蒙古总裁恩月日

大清德宗同天崇运大中至正经文纬武仁孝睿智端俭宽勤景皇帝实录卷之二百三十　　

光绪十二年。丙戌。秋七月。壬辰朔。享太庙。遣庄亲王载勋恭代行礼。内记　　

○上诣乐寿堂问慈禧端佑康颐昭豫庄诚皇太后安。至庚申皆如之。内记　　

○科布多参赞大臣沙克都林札布等奏、放过官兵加增银两。恳免追缴。并请饬部妥议章程。得旨、此项加增银两。准免追缴。余著户部妥议具奏。摺包　　

○又奏、请议变通屯田办法。下部议。摺包　　

○又奏、拣派札哈沁官兵、驻扎察＜罒干＞淖尔等处。以资防守。从之。摺包　　

○癸巳。云贵总督岑毓英奏、法使到境。拟即舆疾勘界。报闻。摺包　　

○又奏、添设临元各营。先募五成战守兵。余俟粤勇裁撤。再行补足。下部知之。摺包　　

○甲午。谕内阁、潘霨奏、参处正杂各员一摺。贵州安平县知县何铨、年力就衰。难期胜任。著开缺送部引见。平远州知州王维举、控案累累。士民怨愤。降调知县刘管、罔利营私。不知自爱。开泰县典史周霖、声名狼藉。惟利是图。铜仁县典史随锦云、行同市侩。不守官箴。候补从九品王廷珍、举止轻浮。性情贪鄙。广顺州学正姚墟、昏瞆糊涂。难孚士望。均著即行革职。以肃官常。现月　　

○谕军机大臣等、岑毓英奏、稔祚土司请发兵救援一摺。当将现在因应机宜、明晰谕知。令传谕该土司勿得渎陈。兹据该督奏、木邦土司、呈请内附等语。英人踞有印度全境。滨海缅地、久经割据。今此蓄谋既发。其势不能中止。缅自都城沦陷。君虏臣降。闲有土司等守旧不服。然力弱势分。恐亦倔强暂时。未能持久。前稔祚请发兵。今木邦请内附。所谓铤而走险。叛服无常。该督所陈乾隆年闲木邦内附。旋复沦入于缅。可为左验。现已饬总理各国事务衙门、与英使订立新约。断无为一二土司、另生枝节之理。而目前英尚未能定缅。滇缅之界务商务。议办亦尚需时。嗣后缅人再有吁请如上项情事。该督等惟有懔遵前旨。谕以中英和好有年。不肯轻开边衅。现因缅事、商酌善后事宜。尚未定议。该土司等勿得渎陈。抚以善言。羁糜弗绝。总之驭远之道。因时变通。不拘一格。固不宜显示拒绝。亦不可轻议招怀。该督等务当通筹全局。随时体会此意。勿使办法自相矛盾。致滋口实。是为至要。所有现定新约四条。著钞给阅看。将此由六百里各密谕知之。洋务　　

○署贵州巡抚潘霨奏、续设矿务公商局。添置机器。试办矿产。下部知之。摺包　　

○乙未。礼部奏、朝鲜与法国通商。议定条约。并章程税则。据咨转奏。下所司知之。摺包　　

○丙申。引见八旗及各直省考取拔贡生。得旨、徐承焜等七十二名。以七品小京官用。煜辉等八十七名。以知县用。松桂等七十六名。以教职佐贰用。现月　　

○总理各国事务衙门奏、订立英约。并定盖印画押日期。报闻。摺包　　

○河东河道总督成孚奏、节交庚伏。筹办河工情形。下部知之。摺包　　

○旌表年届百龄。亲见五代。山东济甯州五品命妇王田氏。摺

包

　　

○丁酉。谕军机大臣等、张曜等奏、山东黄河伏汛漫口。并陈明民埝此堵彼开情形各摺片。本年六月开伏汛盛涨。赵庄河套圈两处堤埝。同时漫决。冲刷口门甚宽。该省黄河频年漫溢。此次复被水灾。各村庄困苦情形。殊深轸系。著张曜迅饬印委各员。查放急赈。妥筹拯济。务使实惠均沾。毋任失所。修防不力之总兵陈荣辉、著即革职。仍著张曜察看。如不得力。毋庸留工。副将张永洪、参将张福兴、均著摘去顶戴。以示惩儆。目前齐河上游至贾庄四百余里滨河各处。均有险要工程。关系甚重。该抚务当严饬所属。赶筹料物。认真修防。力保完善。毋得稍涉疏虞。至现决各口。虽未能即时堵合。此后沿河堤埝。应如何加工修筑。下游河淤。应如何设法疏浚。即著先期筹画。赶紧办理。该抚前奏徒骇分流、及建造牐坝各节。所需款目。现在曾否估定。瞬届霜清。必须及时兴办。切勿稽延时日。致误事机。其减水分入南河故道。以洩水势。是否可行。著曾国荃、卢士杰、成孚、崧骏、张曜、边宝泉、仍遵前旨妥议。迅速覆奏。将此由五百里各谕令知之。现月　　

○引见各直省考取优贡生。得旨、谭奉璋等二十三名。以知县用。王延纶等三十九名。以教职用。现月　　

○戊戌。谕内阁、伊犁将军金顺。忠勇朴诚。勋勤懋著。历在军营带兵剿贼。转战湖北安徽等省。叠克坚城。嗣后陕剿办回逆。战功尤伟。洊升将军。帮办新疆军务。克复各城。收回伊犁。抚循安辑。克尽厥职。上年谕令来京陛见。中途患病。当经赏假调理。方冀渐次就痊。长资倚畀。兹闻溘逝。轸惜殊深。著加恩追赠太子太保衔。照将军例赐恤。任内一切处分。悉予开复。应得恤典。该衙门查例具奏。赏银一千两。由甘肃藩库给发。灵柩回旗时。著沿途地方官妥为照料。该将军有无子嗣。著该旗查明具奏。用示笃念荩臣至意。寻予谥忠介。　　

○谕军机大臣等、有人奏、浙江省徵收厘金。积弊甚多。其利半归中饱。亟须整顿等语。抽厘助饷。为朝廷不得已之举。岂容不肖局员。罔利营私。此等弊端。总由该管督抚不能破除情面。审择贤员。实力整顿。一听该员等以多报多。蒙混侵吞。致厘税日见亏短。殊深痛恨。一省如此。他省恐亦不免。著各直省督抚。懔遵叠次谕旨。力矫积习。认真稽核。如查有委员舞弊情事。即行从严参办。毋稍姑容。将此各谕令知之。现月　　

○又谕、有人奏、浙江台州府属地方。盗风未息。该处民人。往往潜赴他处开垦荒田。藉端滋事。该省幕友。衣服饮食。竞尚奢华。官场积习甚重等语。台州民俗。向称强悍。若如所奏各节。日久恐酿事端。该处现在有无勇营驻扎。应否调派数营。前往布置。俾资弹压。垦荒客民。应如何严饬地方文武。妥为约束。即著卫荣光随时体察情形。酌度办理。至官幕相习奢靡。于吏治大有关系。亟应认真整顿。并著该抚严行禁止。以挽浇风。寻奏、查明台州地方。较前安谧。毋须添勇。垦荒客民。已照章约束。又片奏、浙省官幕。尚无奢侈情形。均报闻。现月　　

○工部奏、钦工木植。应否徵税。得旨、此项钦工木植。仍著照例徵税。所收税银。即解由工部转交内务府呈进。嗣后钦工。均照此办理。至已免六起税银。并饬该商补缴汇解。现月摺包　　

○甘肃新疆巡抚刘锦棠奏、新疆官缺瘠苦。请于养廉外、酌加公费。下部议。摺包　　

○陕甘总督谭钟麟奏、故伊犁将军金顺、用款报销。请饬锡纶查明。奏请办理。得旨。所有该营光绪九年至十一年冬月用款。即著谭钟麟咨行锡纶。责令旧日经手之员。查明收支实数。开缮＜闲＞明清单具奏。毋庸造册报销。其木质关防。即由谭钟麟就近销毁。摺包　　

○以通政使司通政使奕年、为都察院左副都御史。朱签　　

○己亥。钦奉慈禧端佑康颐昭豫庄诚皇太后懿旨。侍讲学士龙湛霖奏、规复制钱。有利无弊。敬陈管见一摺。著军机大臣、会同户部工部堂官、归入前次交议整顿钱法事宜。一并妥议具奏。醇亲王奕譞、仍著与议。寻奏、会议整顿钱法。并议将来规复制钱现行章程六条。又奏、并案议覆龙湛霖奏、敬陈管见一摺。均钦奉懿旨。依议行。随手　　

○陕甘总督谭钟麟等奏、野番抢劫。派兵查拏。得旨、即著饬令李良穆等、督率马步各军。相机拏办。务获首要正凶。尽法惩治。以安地方。摺包　　

</div>
    <div class="pagination">
<a href="清实录光绪朝实录_page417.html">上一页</a><span>...</span><a href="清实录光绪朝实录_page413.html">413</a><a href="清实录光绪朝实录_page414.html">414</a><a href="清实录光绪朝实录_page415.html">415</a><a href="清实录光绪朝实录_page416.html">416</a><a href="清实录光绪朝实录_page417.html">417</a><span class="current-page">418</span><a href="清实录光绪朝实录_page419.html">419</a><a href="清实录光绪朝实录_page420.html">420</a><a href="清实录光绪朝实录_page421.html">421</a><a href="清实录光绪朝实录_page422.html">422</a><a href="清实录光绪朝实录_page423.html">423</a><span>...</span><a href="清实录光绪朝实录_page419.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
