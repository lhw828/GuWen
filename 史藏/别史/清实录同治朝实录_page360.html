<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 360 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 360 页/共 505 页</h1>
    <div class="content">○以广西剿办象州等处踞匪出力。赏副将陈培桂巴图鲁名号。同知恩敬等蓝翎。余加衔升叙有差。　　

○丙申。上奉慈安皇太后慈禧皇太后幸漱芳斋。侍午膳。　　

○戊戌。以理藩院右侍郎桂清兼署户部右侍郎管钱法堂事。　　

○以正红旗满洲副都统果勒敏署镶黄旗汉军副都统。　　

○己亥。谕内阁、朕奉慈安皇太后慈禧皇太后懿旨。本日据倭仁奏、大婚典礼。宜崇俭以光圣德一摺。皇帝大婚礼仪。前曾谕令各该衙门先期敬谨豫备。又恐应办事宜。或至踵事增华。稍涉糜费。特派恭亲王、宝鋆、会同各该衙门堂官详稽典章。以杜奢靡而示限制。皇帝大婚。典礼攸关。自不能不筹款办理。惟现在民生未裕。军务未平。物力艰难。正宜倍加爱惜。前据该王大臣等奏称、乾清门外一切工程浩大。业经谕令概行停止。宫内止令稍加修葺。以示撙节。倭仁所奏。与朝廷爱民节用之心。正相吻合。著该王大臣及总管内务府大臣并承办各衙门、于一切应办事宜。凡有可以节省之处。随时会商。奏明请旨。酌量减裁。并力杜中饱。用副敦崇节俭至意。　　

○谕军机大臣等、户部奏、请饬催各省关应解本年京饷。并四成洋税银两一摺。据称部库支放八旗兵饷等款。每年不下千余万两。其王公官员廉俸。各衙门领项。并内务府借拨银两。尚不在内。各省解到京饷。及铜局捐数。所入已不敷支放。现在内务府恭办大婚事宜。需款尤钜。本年奏拨京饷等款。已届三月。各省关应解京饷。及四成洋税。报解均属寥寥。请旨饬催等语。部库支放各款。均关紧要。若因报解迟延。不敷周转。贻误非轻。著各该将军通商大臣督抚盐政监督等、遵照奏案。各将八年分京饷。于五月前解到一半。并各海关四成洋税。按结报解。不准稍有蒂欠。傥敢诿卸拖延。逾限不解。或解不足数。即著户部照贻误京饷成案。指名严参。以示惩儆。将此由五百里谕知福州将军、三口通商大臣、直隶两江湖广闽浙两广四川江苏安徽江西福建浙江湖北湖南山东山西广东各督抚、并传谕粤海淮安各关监督知之。　　

○以山西萨拉齐等处迎剿回匪出力。赏委参领永禄、乌尔贡色、委营总达木钦扎布、巴图鲁名号。委营总明寿等花翎。巡检李丕烈等蓝翎。余加衔升叙有差。　　

○庚子。谕军机大臣等、丰绅等奏、请饬山西照案协拨兵饷。并饬穆图善估拨月粮一摺。据称甯夏满营官兵。生计维艰。万分苦累。前奏准由晋省每年划拨甘饷银十万两。上年十月。仅领到晋饷一万两。迄今五月之久。并未续解。官兵月粮。仅据甯夏等县解过二千三百余石。平罗县颗粒俱无。统计比较粮数。不及原拨十分之三。该官兵目下悬釜待炊。旗营生计益艰。于操防大有关系等语。所奏自系实情。著郑敦谨督饬藩司。无论何款。先行酌提银四五万两。迅交甯夏催饷委员。星夜管解赴营。俾资接济。穆图善于本省兵粮。尤应迅速筹拨。著即督饬藩司檄行甯夏府。速将欠拨同治七年满营月粮。如数拨解。仍遵向例估拨八年一岁官兵月粮。每月由甯夏甯朔两县关支。傥有不敷。即由灵州中卫平罗等县协拨。毋稍延误。并著该署将军等就近檄催各该州县迅拨协济。以资饱腾。将此由五百里谕知穆图善、郑敦谨、丰绅、并传谕谦禧知之。　　

○礼部以贵州本年补行己未恩科乡试。应否准其带补两科请。得旨、加恩著准其带补辛酉壬戌两科。以广登进。嗣后不得援以为例。　　

○上以孟夏时享太庙。自是日始、斋戒三日。　　

○辛丑。谕内阁、御史宋邦僡奏、天时亢旱。敬陈管见一摺。番役捕快。原准随时躧缉。若如该御史所奏。该设等竟敢私立下处。拷讯偪供。实属有违定例。著步军统领顺天府五城及各直省督抚严饬该役等。缉获案犯。即日送官审讯。不准私立下处。偪供诬陷。傥有前项情事。即行从严究办。禁卒陵虐囚犯。定例本严。近来渐就废弛。并著内外有狱各衙门严加查察。如禁卒有需索陵虐等弊。即行按例严办。每届年终。将瘐毙囚犯若干名。申报该管官。以凭考核。至各直省地方官滥刑毙命。本有定例。近因军务初平。往往有借除暴为名草菅人命者。实非钦恤用刑之道。著各直省将军督抚府尹等转饬所属。严行禁止。五城义冢原拨地亩。日久多无间空。著五城御史妥为办理。其大宛两县。有无义冢官地。应否添置。并著顺天府饬属查办。　　

○谕军机大臣等、本日据给事中陈鸿翊奏、奉天锦州所属河淤夹荒黑地。该处旗民首报十段。业经奉天委员勘丈三段。其余未勘之地。请饬续勘。援案定则。与前勘之地一律升科。此外所属各州县。如有历年开垦成熟地亩。并请准其自行首报。办理升科等语。著都兴阿、志和、恩锡、按照该给事中所陈。审度情形。悉心商搉。如其中实有干碍。或事尚可行。均著据实具奏。毋稍迁就。原片著钞给阅看。将此谕令知之。寻奏、查明旗人李尚义所报锦州淤地十三处。其滚子沟等五处。已报部升科。八百垄等三处。奏明归盘蛇驿租地。马家屯等五处。系马厂滋生地段。此外并无闲荒黑地。报闻。　　

○又谕、穆图善奏、各军剿匪获胜。现仍相机进取。并查明高台溃勇情形各摺片。河州三甲集踞匪。负嵎日久。经副都统善山保等分路进攻。该逆胆敢迎拒。其东西两梁之贼。势尤凶悍。提督王得胜等乘胜追击。直抵三甲集堡边。洮河边贼。亦经黄金山等击败。此次各军会同进剿。尚为得手。即著穆图善檄饬善山保等。各率所部。趁此天气融和。迅图埽荡。并将大东乡一路相机进取。以竟全功。高台勇丁溃变。该署督所闻。虽核与成禄原咨情形相异。惟副将黄应斗所招勇内。究竟有无仁字军脱逃游勇。及驻高勇丁因何哗溃之处。仍著该署督详查惩办。毋稍含混。前据文麟奏称、逆首索焕漳投诚各节。当经谕令成禄即行出关。该提督此时计已起程。著即克期前进。并将所部勇丁。分别汰留。严行约束。毋任沿途滋事。索焕漳等是否真心归顺。该提督即会同文麟等派员妥办。不可轻率议抚。致贻后患。将此由五百里各谕令知之。　　

○又谕、穆图善奏、甘省军务吃紧。请调吉林黑龙江马队赴甘助剿等语。现在甘省河州巨寇未平。陕西回匪窜入秦州等处。日见鸱张。该省各营马队无多。难资征剿。穆图善请由吉林黑龙江各调马队一千名。拟令副都统温德勒克西、总管双福、分起管带赴甘。以资剿贼。著富明阿、德英、酌度情形。如能各挑选精壮马队一千名。即酌齐军械马匹。并传谕温德勒克西、双福二员。兼程管带赴甘。听候穆图善调遣。此项马队二千名。每月饷银约需二万两。应由何省协拨供支。著户部速议具奏。将此由五百里各谕令知之。　　

○又谕、穆图善奏、请饬四川筹拨银两。采买籽种等语。甘肃频年被贼扰害。田地荒芜。经穆图善在阿拉善旗借办籽种牛只。发给乡民。稍资接济。现届青黄不接。民食维艰。该旗垫款尚未清还。殊难再行商办。四川毗连甘省。自应力顾邻封。著吴棠于月协甘饷外。另行筹拨银三万两。星速解甘。毋误该省播种之期。所拨银两。仍准其在协甘月饷内扣还。以清款目。将此由五百里谕令知之。　　

○予甘肃安定阵亡州判刘习之、吴翊联、祭葬世职加等。　　

○壬寅。上以孟夏时享太庙。前期亲诣行礼。　　

○谕内阁、前因都察院奏、编修朱福基等呈称。前任广西巡抚邹鸣鹤在江甯殉难。与御史朱镇所奏。情形迥殊。当经谕令马新贻、丁日昌、查明具奏。兹据奏称、遍访当时在城绅耆。佥称邹鸣鹤协同防守。事有条理。及城垂破。誓以身殉。旋因骂贼不屈被戕。并无避匿民居之说。朱镇所奏。系属传闻之误。仍请优恤予谥等语。朝廷裦忠之典。网纪攸关。邹鸣鹤殉难情形。既据访查确实。著仍照曾国藩原请。照巡抚例从优议恤予谥。以彰忠烈。御史原许风闻言事。惟事关人之名节。亦岂得冒昧渎陈。兹朱镇于邹鸣鹤死事情形。并未详查。经曾国藩察访明确。奏准赐恤予谥后。辄以传闻无据之词。遽请撤销。实属不胜言官之任。朱镇著回原衙门行走。以示薄惩。　　

○谕军机大臣等、本日据周达武奏、川省边防紧要。未便以重兵久驻夷地。补拨善后八条。开单呈览等语。四川越巂等处夷地。现经官军戡定。亟须地方文武各官妥筹善后。认真经理。方能夷汉相安。该提督所陈慎选文武。及善后八条。即著崇实、吴棠、悉心会商。妥为办理。原片单均著钞给阅看。将此由四百里各谕令知之。　　

○予甘肃河州阵亡协领德隆阿祭葬世职加等。　　

○予陕西神木殉难员外郎吉谦妻萨尔图克氏旌表如例。　　

○追予江苏汴塘阵亡守备杜元平祭葬世职加等。殉难眷属三十九名口分别旌恤如例。并予建祠。　　

○追予两江各属阵亡殉难教授何金麟等绅民妇女三千七百六十七员名口分别旌恤如例。并予建祠。　　


大清穆宗继天开运受中居正保大定功圣智诚孝信敏恭宽毅皇帝实录卷之二百五十六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治八年。己巳。夏四月。癸卯朔。享太庙。遣惇亲王奕誴恭代行礼。　　

○上诣绥履殿问慈安皇太后安。平安室问慈禧皇太后安。至辛未皆如之。　　

○谕内阁、刘岳昭奏、请将不胜表率之知府降补等语。云南云南府知府王楷、性情褊急不知检束。著开缺以通判仍留云南降补。　　

○谕军机大臣等、户部奏、遵议郑敦谨奏请改拨金顺军饷一摺。据称现在各省。均有应解京饷。军饷实无可改之款。所有金顺军饷。请仍令山西借拨等语。著郑敦谨懔遵叠次谕旨。迅于该省同治八年分应解京饷内。借拨银十万两。先行解交金顺军营。毋稍延玩。致误戎机。仍将欠解金顺军饷。照数补还部库。以清款目。至江苏浙江广东福建四省。每月各应解晋省协饷银一万两。前据郑敦谨奏称并未解到。著户部咨催各该督抚。赶紧按月报解。以济要需。将此由五百里各谕令知之。　　

○又谕、刘岳昭奏、整军相机进剿。请饬各省迅解欠饷一摺。滇省自寻甸兵溃后。匪势狓猖。杨林又复被围。刘岳昭派令副将何秀林等前往援应。旋以众寡不敌。失陷营盘。刘岳昭之兵。一蹶竟不复振。实属不能得力。著该督振刷精神。认真整顿。以肃军律。省城根本重地。偪近贼氛。岑毓英独力难支。情形甚为吃紧。该督现与岑毓英商定。严守曲靖。以通饷道而固省城后路。仍须随时妥为策应。不得株守一隅。总兵谢景春、全祖凯等、已分扼沾益东川等处。各路要隘。虽均有兵守御。惟贼踪飘忽。刘岳昭等仍当檄令各员严密防守。毋令有隙可乘。一面相度机宜。跟踪进剿。毋任蔓延。并催令唐友耕等军。由东川进攻寻甸之北。四面兜剿。以期一鼓歼除。至滇省饷需。异常支绌。浙江江西湖南广西山西四川广东历年应解滇饷。积欠甚多。著瑞麟、吴棠、郑敦谨、李瀚章、刘坤一、刘昆、李福泰、苏凤文、文辉、各将该省欠解滇饷。于三个月内全数起解赴滇。以顾大局。此项饷银到时。著刘岳昭、岑毓英、均匀拨用。以资饱腾。将此由五百里谕知瑞麟、吴棠、刘岳昭、郑敦谨、李瀚章、刘坤一、刘昆、李福泰、苏凤文、岑毓英、并传谕文辉知之。　　

○以湖南耒阳县捐输军饷。永广学额一名。　　

○追予浙江杭州阵亡道员缪梓祭葬世职加等。于死事地方暨原籍建立专祠殉难守备孙遇龙等一并附祀。　　

○予云南寻甸阵亡副将饶汉卿等二十四员祭葬世职加等。　　

○予浙江因公淹殁知府志动祭葬恤荫。　　

○追予江西各属阵亡殉难绅民妇女二千八百二十九名口分别旌恤如例。　　

○予河南辉县等处阵亡殉难练长马金良等绅民妇女三百五十四名口分别旌恤如例并予建祠。　　

○抚恤朝鲜国遭风难夷如例。　　

○甲辰以雨泽未沾。上于大高殿设坛祈祷。亲诣行礼。　　

○遣惇亲王奕誴诣时应宫。恭亲王奕?诣昭显庙。醇郡王奕譞诣宣仁庙。孚郡王奕譓诣凝和庙。礼亲王世铎诣觉生寺。克勤郡王晋祺诣黑龙潭。顺承郡王庆恩诣密云县白龙潭。拈香。　　

○乙巳。谕内阁、福济、锡纶奏、大员遇事推诿。办理诸多掣肘。据实直陈。请旨遵行一摺。前因杜尔伯特旗未能安插厄鲁特人众。谕令乌里雅苏台将军麟兴、于喀尔喀四爱曼内分置。乃该将军奏称喀尔喀并无隙地。咨明福济等另行酌议。朝廷已疑其畏难不办。复谕令妥商安插。兹据福济等奏称、喀尔喀幅员较广。可以分安。麟兴并未向各盟劝导。率行推诿。且所奏各情。前后自相矛盾。该将军身膺重寄。于安插厄鲁特一事。关系北路大局。乃坚执己见。藉词搪塞。实属居心巧滑。溺职辜恩。麟兴著革去乌里雅苏台将军。及镶红旗蒙古都统加恩仍留公爵。回旗当差。以示惩儆。　　

○谕军机大臣等、福济、锡纶奏、大员遇事推诿。及请无庸截留饷银。并查明分界内无塔城管辖之地各摺片。麟兴久在北路。因其情形尚为熟谙。今膺将军重寄乃于安插厄鲁特一事种种推诿取巧。不顾大局。实属辜恩溺职。殊堪痛恨。现在将军一缺。既＜??闲＞放福济。该将军受兹异数。当思北路安危所系。于安插人众等事。实心经理。以副委任。前据麟兴等请酌留布伦托海饷银四五万两。原以备巴里坤哈密调兵安台之费。现在防兵既已停止调往。而安插索伦诸费。又由布伦托海经理。所有前请酌留布城饷银。即著福济、荣全、锦丕勒多尔济、知照锡纶停止。以归实用。玛呢图噶图尔干卡伦。既在科布多地界。并著奎昌、明瑶、悉心经理。毋稍推诿。将此由五百里各谕令知之。　　

○以布伦托海办事大臣福济为乌里雅苏台将军。赏鸿胪寺少卿文硕头等侍卫。为布伦托海办事大臣。　　

○丙午。以睿亲王德长为镶红旗蒙古都统。　　

○命江甯布政使李宗羲来京陛见。　　

○上以常雩祀天于圜丘。自是日始、斋戒三日。　　

○丁未。追予陕西郃阳阵亡在籍翰林院编修王凤翔建立专祠。　　

○戊申。以神灵显应。加福建建甯府练夫人祠封号曰灵佑。　　

○谕内阁、前据赵长龄奏、山西汾阳县知县庆文、办事颟顸。缉捕废弛。当经降旨将该员勒令休致。嗣经该县监生靳履恭等、以庆文在任。素有善政。请暂留该县等情。赴步军统领衙门呈诉。复谕令郑敦谨查奏。兹据奏称、赵长龄因访闻汾阳县任倬堂家窃案。未见获犯详报。将庆文奏参。系属事出有因。惟已获犯审办。因防务紧急。详报稍迟。非缉捕废弛可比。该员在任时。办防认真。舆情爱戴。可否开复等语。庆文著准其开复勒令休致。仍以知县留于山西另补。　　

○绥远城将军定安等奏查探边外贼情。派拨马队。截剿窜匪。得旨著即饬令乌尔图那逊、迅将后套缠金一带股匪尽数歼除并饬沿河沿边各军加意防范。毋令贼踪窜扰。　　
</div>
    <div class="pagination">
<a href="清实录同治朝实录_page359.html">上一页</a><span>...</span><a href="清实录同治朝实录_page355.html">355</a><a href="清实录同治朝实录_page356.html">356</a><a href="清实录同治朝实录_page357.html">357</a><a href="清实录同治朝实录_page358.html">358</a><a href="清实录同治朝实录_page359.html">359</a><span class="current-page">360</span><a href="清实录同治朝实录_page361.html">361</a><a href="清实录同治朝实录_page362.html">362</a><a href="清实录同治朝实录_page363.html">363</a><a href="清实录同治朝实录_page364.html">364</a><a href="清实录同治朝实录_page365.html">365</a><span>...</span><a href="清实录同治朝实录_page361.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
