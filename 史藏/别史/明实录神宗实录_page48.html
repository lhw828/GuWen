<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 48 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 48 页/共 367 页</h1>
    <div class="content">　　○升山西左参政张士佩为山东按察使福建副使胡定为浙江右参政
　　○减文安县肆淀三营地租之半以水占故也
　　明神宗显皇帝实录卷之五十九
明神宗显皇帝实录卷之六十
　　万历五年三月戊子朔工部覆给事中刘铉奏丹阳一带河身浅涸漕艘阻滞参政王叔杲不行挑浚临事仓皇倡为开孟渎河坝之议得旨夺俸二月孟渎可开俟秋水落后兴工为来岁运计
　　○户部奏各镇盐引先因两淮壅滞暂停存积十万五千七百余引今既＜锍-釒＞通仍宜开中报可
　　○先是京营每年防秋口粮战兵六斗车兵半之城兵一斗至是户部议革城守口粮而车战二营通以三斗为率从之
　　○  上以内库缺乏取太仓银十万两光禄寺银十万两进用户科给事中光懋言国家用财有制一应上供取之内府若光禄寺银两专以应膳馐祭飨廪饩之费而太仓所储则以供军国九边非可滥费也今光禄月费万金仅足待三年之用太仓岁入才足供岁出矣仓卒有警其何以支请捐上供以昭俭德命如前旨行
　　○己丑荫原任编修张秩男鸣球为国子生
　　○庚寅以降调原任江西左布政使柴涞为山西左参政
　　○追封岷王定燿嫡母颜氏为岷康王妃
　　○予原任南京吏部侍郎李棠祭葬如例复以南赣军功特与全葬
　　○革襄陵王府辅国中尉融火□尘为庶人
　　○革新授南京广洋卫经历汪杠为民以犯宴会明禁也
　　○辛卯升饶州府推官赵参鲁为福建提学佥事
　　○户部覆总督漕运吴桂芳条上屯田六议一定分辖頴亳寿颖上太和霍丘六州县宜属颖州兵备泗州盱眙天长五河临淮凤阳怀远蒙城灵璧宿州虹县山阳徐州萧砀丰沛十八州县宜属准凤水利一佥事衙门驻劄灵璧往来适均一请拨庐州府属预备仓谷五万石以裕开垦之资一仿国初法以府州判县簿为治农官专治农事其未设农官者即以管粮官兼之各衙门不得差委本官不许营求别用岁终考核三年六年九年课最者升级仍在地方管事一召集流寓给田开垦无力者官给牛种次年还官三稔纳粮十稔纳役原主归认不许告争另给佃种一荒芜田地不必专责成富民各从所便听民告认命如议行
　　○壬辰升浙江右布政使蒙诏为左布政使
　　○论狭西阶文洮岷斩获番贼功升授官军师范等如例　○癸巳升贵州佥事王恩民为湖广右参议
　　○调湖广佥事侯尧封于山东
　　○命御史郭庭梧刷卷南畿兵□发太仓银一万八千两于辽东为防工兵饷
　　○甲午隆庆间龙虎山张氏真人印号奉旨革夺至是提点张国祥具奏请复礼臣以为不可许得旨国祥伊祖封号传自累代祖宗亦相因不革还准承袭给与印信其粮差止照品级优免不许侵占影射已吏部以无定品为言  上以真人系正二品载本朝官制令遵前旨行
　　○升兵科左给事中林景旸吏科左给事中郝维乔俱都给事中景旸礼科维乔刑科工科给事中戴光启为礼科右给事中
　　○复除原任云南右布政使朱袗于浙江
　　○乙未以  潞王加冠命公张溶持节掌冠大学士张居正宣敕戒各行礼○升户部主事张崇功工部郎中黄谟各佥事崇功山东谟贵州
　　○兵部覆直隶印马御史孙成名奏言原额种马十二万五千余匹不独专为孳生亦以备济缓急迩年议题变卖十去五六今沂费剡完唐五县岁被灾伤见养种马量卖三分之一每匹估价十两解寺草料暂免二年又密云公占牧地三百四十五顷每三顷五十八亩养马一匹应照数减免报可
　　○丙申  上御皇极门群臣以  潞王冠礼成称贺
　　○  潞王出见百官于东庑
　　○命京城内外巡捕署都督佥事王世科佥书南京前军都督府事以浙江总兵李超代之
　　○朵颜三卫夷人花歹等贡马补贺  圣节给赏如例
　　○丁酉大学士张居正以男嗣修预殿试回避读卷得旨读卷重典卿为元辅秉公进贤不必回避时大学士吕调阳亦以子兴周与试＜锍-釒＞乞引避  上亦不允
　　○戊戌兵部覆宣大督抚方逢时等奏宣府标正二营大同正兵营各有通丁向属之坐营官本官职止居中调度难令统领出奇请增设游击一员专管训练以为前锋宣府以该营坐营官马孔英大同以新平游击尤继先各改补报可
　　○革宁夏总兵刘济任为巡按御史所劾也  己亥追封肃王缙＜火贵＞父镇国将军弼柿为肃王从王请也
　　○升庆阳知府潘子雨为甘肃行太仆寺少卿
　　○免山东沂费剡等州县该年站银四万一千二百余两即于积剩银数内动支抵补计该省额徵站银二十四万三百余两而是时减省扣积有十分之四云
　　○庚子云南澂江临安等府地震○南京户部尚书毕锵奏凤阳仓储收放必经本部以远仕江北不便勾稽收则完欠莫辨支则侵冒难清因循耗废空虚已极今条议六事一清坐派该仓原派各府卫所民屯三十四万三千五百三十余石计每岁支费本折尚余八万余石宜查核存贮以备缓急一严徵解该仓原派河南直隶各府二十七万一千五百五十五石凤阳中等各卫所屯粮七万二千三十石设法查催不完者各官降罚如例一裁预支查各卫运军班军有支粮至二年者贫军易于花费将领利于扣除甚有在操脱工在运欠粮者纷纷告行抵补那移日增后将何极宜照例止支半年余俱按月关支一禁各官不得预扣月粮以滋冗费一将支给米麦本折酌量品搭定为画一之法以示均平一责成该仓主事以慎官守部覆允行○辛丑予新建伯王正亿祭四坛以曾经佥书管事也
　　○升德州守备彭翼佥书万全都司事
　　○壬寅廷试天下贡士冯梦祯等三百一人制□曰朕惟自古帝王抚运握□统一寰宇所以综辑庶务调剂群品其道盖多端矣至语其治效自诗书所述章灼较著则莫盛于虞周夫其七政齐庶尹谐六府修三事治与夫谟烈佑启礼乐刑政焕然也朕甚嘉之慕之未审果繇何道而致然欤或谓舜兢业万几文王自朝至日中昃不遑食也惟其精勤故化理若是然书称庶狱庶慎文王罔兼而孔子复谓舜无为而治何欤我  太祖神圣秉乾再造亟夏建立法制博大详密用以跻世平康与虞周媲美矣御历三十余年早朝宴罢未尝时刻少怠其所以畏天人而衍昌祚者视舜文其道同欤朕以冲昧获缵丕基栗栗夙夜图所以顺帝则建皇极以庶几帝王之治者今且五年经费节矣而帑庾未充赋歛宽矣而民生寡逐守宰久任矣而吏治罔宣伍籍加核矣而武备靡振岂因循之积习难骤变欤久弛之旧章难遽举欤兹欲革文冒破拘挛使人得其情事循其理将何如而后可盖盛帝显王人称之必曰大有为乃复有谓王者中心无为以守至正此其说安是将各有主谓不相蒙欤抑或其道相须也子大夫习先圣之术其于古今治理之原讲之预矣尚各摅所蕴明著于篇朕将览而择焉
　　○礼部尚书吴山卒山高安人嘉靖乙未进士任翰林院编修历升礼部右侍郎转左侍郎吏部左侍郎升礼部尚书寻加太子太保嘉靖四十年以救护日食忤旨随被论闲住隆庆元年奉诏致仕二年起南京礼部尚书＜锍-釒＞辞三年复奉旨起用具＜锍-釒＞力辞准致仕至是卒赐祭葬如例并谕礼部与谥
　　○升蓟镇副总兵张臣充挂印总兵官镇守宁夏地方
　　○直隶巡按御史胡秉性条上仓屯六事一专委任以便责成凡管屯官不得掣取漕运一裁预支以杜侵牟一禁扣支以节冗费一慎关领以防侵冒一均支放以服人心一严催北以速徵纳大旨与毕锵言合部覆领运原系该卫印官与官屯无预今后屯务无以印官带管则两不相妨余如议允行
　　○丑正三刻月食既　○癸卯升宣府守备杨栗为大同入卫游击
　　○命大同东路参将王国勋管分守本镇新平三堡参将事
　　○直隶巡按御史郭思极因京口漕河浅涸条上三吴水利一复练湖以永资蓄洩盖江南漕河北高南下京口一带地形高亢河流易涸虽奔牛吕城建闸启闭蓄水以待运船而实仰藉练湖为之源也练湖北去丹阳城百步而近漕河萦绕其侧周围四十余里仰受长山八十四＜氵义＞之水汇为巨浸唐宋以来筑有中埂斗门石闸国朝天顺成化间屡尝＜锍-釒＞浚增修夏秋戽水溉田冬春放水济运故有湖水放一寸河水涨一尺之谚自往时守令狃于近利令豪右告佃成田寖失旧额而傍湖之民私开涵洞网取渔利年涸一年今且扬尘矣为漕河经久计急宜清复倘虑贫民失业使佃湖之民转佃于万顷洋等处可也一修孟渎以傍通舟楫并牛吕城二闸例应冬闭春启蓄水以待运船然秋冬之交回空运船与往来官船必取道于此欲恪守闸规势不可得有不繇二闸而可以间道达江者为武进之孟渎河河延袤六十余里外通长江内资灌溉自嘉靖间防倭入寇筑坝堵塞于是河流渐微日就阻塞而船不复经行矣今计开浚约费五万余金取诸漕运衙门无令独累武进一县此河一开则既有间道以通舟楫而运闸得启闭之宜又引江潮以达奔牛而运河资接济之力矣部覆得旨练湖并孟渎河抚按督同水利官修复开浚责令秋间完报为来岁转漕计占湖阻运不行治罪已是宽恩如何又议勘偿如有抗拒阻挠及司道因循苟且者抚按参来重处
　　○甲辰俺答欲赴西宁青海寺会番僧设醮请开大马市茶市又求都督金印以便出入于是按臣邢玠上＜锍-釒＞言茶市不可开金印不可与在宣大宜委曲解喻以止其来在甘肃宜励兵秣马以防其来阻无已之求严内外之限或建佛寺移番僧于俺答本巢以杜其后或多间谍恤熟番以察情分党而预其防其言利害情形甚悉部覆前岁俺答丙兔乞建寺西海朝廷不惜假以美名助之物料正思化其悍暴鼓其恭顺耳今度其出边设醮原无他意如果以建醮求请食物须随宜给发以慰其情请官一节传谕本酋听贡市完再议如果恭顺当具请朝廷授以一官至各酋原无印信以理谕免  上是部言
　　○己巳赐贡士沈懋学张嗣修曾朝节等及第出身有差百官致词称贺
　　○丁未革甘肃总兵李震任为巡按御史所劾也
　　○戊申予致仕南京礼部尚书秦鸣雷妻夫人赵氏全葬
　　○己酉命吏部举人岁贡出身推官知县等官访有贤能称职实心爱民者不拘资格以四分之一一体行取选用
　　○庚戌命总兵官钦依世袭者虽部功不系亲斩并许承袭至指挥使而止不得一概混革命命著为令
　　○辛亥  上讲读毕辅臣张居正以男嗣修及第致词谢恩  上曰朕无以报先生贵先生子孙以少报耳居正又叩首谢○壬子建筑桐城县城从御史唐练请也  巡按直隶御史陈世宝条陈河道江北四事江南二事一复老黄河故道先是河自三议镇历清河县北出大河口与淮水会流出海运道自淮安天妃庙乱淮而下十里至大河口入黄河从三议镇出口向桃源大河而去谓之老黄河至嘉靖初年三议镇口淤而黄河改趋清河县南与淮会合入海自是运道不繇大河口而径诣清河县北上矣迩者崔镇屡决河势渐趋故道若仍开三议镇口引河入清河县北或令出大河口与淮流口或从清河县西另开一河引淮水出合上浙会合则运道无恐而淮泗之水亦不为黄河所涨民难其永纾矣一修宝应湖堤补古堤以固其外于古堤东再起一堤以通越河而使运舟于此经行一清复上下练湖一复开孟渎河一增建仪真二闸因江口去闸大远欲于上下江口迤里十数丈许各建一闸潮始来预起板以纳之潮初退即下板以闭之使出江之船尽数入闸以免迟滞一开瓜州河港坞将屯船坞挑浚深阔使船之先入者屯聚于内又于监坝之东开一曲港与新闸外港相合使船之后至者续泊于内以免金山挂江之险部覆允行
　　○癸丑升武昌知府李向阳为河南提学副使
　　○甲寅以浙江都司佥书韩沛充本省军门标下游击
　　○改宣大参将李决充分守大同东路参将
　　○谕吏部科甲贡途止是士子出身阶级授职之后只当考核功能以为殿最岂得复以资格为限且朝廷为民设官原无轻重我  祖宗时用人亦不如此今后官员升迁及行取选用都炤此例行以副朕作新人才之意
　　○丙辰命御史董光裕巡督两淮盐课兼理河道
　　○免江西拖欠金花银六万六千两以抚按奏言恩例蠲免折色钱粮数内已那借抵解故也
　　明神宗显皇帝实录卷之六十

明神宗显皇帝实录卷之六十一
　　万历五年四月戊午朔
　　上亲享  太庙
　　○升南京旗手卫把总庄重佥事浙江都司事
　　○己未原任户部尚书方锐卒锐巴陵人辛巳进士历内黄华亭二县行取授广西道御史历升户部侍郎督饷宣大升户部尚书予告回籍居家十八年隆庆二年进阶致仕奉旨存问万历元年又赐诏问劳锐当分宜柄国时独峻却竿牍有以俸金固请者辄蹙容曰汝俸几何柰何推以遗我或复曲为辞此书一帙耳则曰余自入仕所习惟一大明律耳何暇读他书竟片札不受其廉朴自将如此至是卒赠太子少保赐祭葬如例谥简肃○庚申兵部尚书谭纶卒纶宜黄人嘉靖甲辰进士授南礼部主事历兵部郎中值倭卒至南都震恐纶募壮士五百人战却之从此以知兵名升台州知府时仙居黄岩已被倭残破纶主率守卒千人三战三捷倭不敢复入犯迁按察司副使备兵宁波时台州桃渚海门几不守纶昼夜驰三百里赴之破贼于太平之南湾复陷之泥淖中尽歼焉加参政丁艰以广寇流劫江西夺情起用擒斩贼首林朝羲等事平改福建请终丧而倭陷兴化再夺情起复升右佥都剿倭于渚林于福清于仙游于同化于漳浦无一返者事平复请守制已起督抚狭西旋改四川平妖贼蔡伯贳等因设龙安府天龙州设龙昌县于隆桥改施州卫于支罗讨凤继祖于武定事平晋兵部右侍郎督抚再广讨七山诸贼扼险要以制诸徭召还转左总督蓟辽则造战车修火攻具筑边墙二千余里创空心敌台三千余座选募南兵立三大屯营以戚将军继光总理训练尽去摆边故套繇是虏入辄失利相戒无敢犯升右副都御史兼兵部侍郎再晋兵部尚书协理京营戎政营或废弛久纶为条议上之悉中机宜卒于官诏赠太子太保予祭葬谥襄敏以平罗旁荫一子锦衣卫百户世袭纶自郎署至中枢始终兵事者几三十年计首功二万一千五百有奇可谓矫矫虎臣腹心干城矣
　　○辛酉补荫致仕刑部尚书冯岳孙宇为国子生
　　○癸亥刑科左给事中周良寅以热审届期言谳审宜预出入宜慎词讼宜清打断宜速部覆报可○南京礼部右侍郎殷迈为给事中彭应时论劾部覆迈学行素著年力未衰令供职如故
　　○顺义王俺答建寺西海岸以寺额请赐名仰乖
　　○甲子命铸龙虎山玄坛铜印一颗给张国祥并给还正一嗣教真人金印
　　○乙丑吏部覆南赣巡抚江一麟所奏二事江西巡按委宜亲历南赣考核属官其谓宁都南康二县必须甲科恐专泥资格请酌量地方繁简其繁难者不拘出身择才力堪胜者相兼除授必后荐举推升亦分别繁简以示优异得青分别地方繁简以为考核升迁等则原是  祖宗旧规今日为既要务其令抚按官注拟确报吏部斟酌以闻○吏部言会推三边宣大总督宜炤例止同九卿堂上官及科道掌印官不必会同五府报可
　　○升狭西佥事史思敬为本省行太仆寺少卿
　　○给事中孙训言锦衣卫新选舍余并官旗较士宜一体清查以革冒滥部覆不允
　　○先是兵部会同府部推补副总兵李如槚  上问副总兵会推起于何时部覆自弘治十一年始宜炤前例  上命今后京营总督副将各镇守及漕运总兵等概从部推不必会同从之
　　○丙寅降户部主事雷应志许云涛一级调外任以库役盗太仓银罪坐典守也
　　○改刑部尚书王崇古为兵部尚书
　　○升山西右布政使高大荐为都察院右佥都御史巡抚山西○丁卯升平凉府同知咸怀良为狭西佥事
　　○戊辰升江西按察使张梦鲤为山西右布政使
　　○赐西河王四书五经集注从王请也
　　○己巳丁巡抚保定右副都御史张佳胤母太恭人沈氏祭一坛
　　○改协理京营戎政兵部尚书刘应节为刑部尚书
　　○庚午升江西左参政张大忠为本省按察使
　　○升尚宝司司丞吕旻为国子监司业
　　○命分巡河南道佥事李之茂革任听勘以巡抚劾其贪黩也  辛未追封襄陵王融焚祖母夫人张氏为襄陵端和王妃○升太仆寺少卿温纯为太常寺少卿提督四夷馆
　　○升御史萧廪为太仆寺少卿  壬申朝鲜国王李昖遣户曹参判尹斗寿等赍表谢恩赐宴如例
　　○命总督宣大兵部尚书兼都察院右副都御史方逢时以原官协理京营戎政
　　○升辽东苑马寺卿郑一龙为江西左参政
　　○大学士张居正奏先年就教举人多授府州县训导近来概授学正教谕绝无有除训导者不及三年即升知县繇是举人以就教为捷径不复坐监而  祖宗造士作人之意寖以不存今宜酌议厘正将考取上卷中卷十卷以前俱授州学正中卷二百名前俱授县学教谕余俱授府州县训导见缺不足听候选除毋得回籍致垂政体报可
　　○降原任江西布政使张柱一级调用以抚按勘赃无实部议量处也　○癸酉蠲四川湖广福建直隶太平等处隆庆四年以前料价匠银芦课从南京工部请也  升河南右参政张岳为太仆寺少卿
　　○升户部主事刘东星为河南佥事
　　○甲戌起原任吏部左侍郎兼翰林院侍读学士掌詹事府印信王希烈赴任管事
　　○升四川副使张崇伦为辽东苑马寺卿  乙亥命巡抚宣府兵部右侍郎兼都察院右佥都御史吴兑以原官总督宣大山西等处
　　○升山东副使安嘉善为河南布参政刑部主事谢良弼为湖广佥事
　　○锦衣卫掌卫事都指挥使余荫请假省亲许之令驰驿去  巡按江西御史张简奏请表扬节妇永丰县生员陈镐妻袁氏永丰县民王有初妻涂氏南昌县生员朱信坚妻刘氏清江县生员黄睿妻郑氏宜春县民颜瑞玺妻易民皆少寡无子断发毁容誓不改节上饶县民黄彩妻毛氏丧夫时生子建中甫八月射织餋姑课子后领乡荐乐安县民曾章训妻聂氏丧夫时生子甫六月守节抚孤誓死不二宜春县民易怡妻欧阳氏孀居三十余年春秋哭墓尽哀于格皆宜旌旨下礼部
　　○丙子以辽东捣巢功赏总督杨兆兵道贺溱总兵李成梁等银币有差时土蛮联营河东分遣零骑西犯成梁督兵乘夜出边掩击贼营以斩获闻故有是命
　　○升临江知府周大烈为四川副使
　　○丁丑命御史敖鲲巡视长芦盐课
　　○升肃州参将姜显宗一级管事夺兵备副使孙坤俸二月革原任操守薛如玉回卫差操以万历四年虏入甘凉抢番住牧不能防御也
　　○戊寅升西安知府张孔修为山东副使○升礼科左给事中石应岳刑科左给事中周良寅为都给事中户科右给事中王道成刑科右给事中郭四维为左给事中应岳户科良寅刑科道成吏科四维兵科
　　○升顺天巡抚都察院右佥都御史王一鹗为右副都御史巡抚宣府
　　○狭西番族上笆篱锋铁城等进贡马匹给赏如例
　　○庚辰江西右参议王锡命奏乞终餋许之
　　○辛巳命原任都察院右佥都御史陈道基以原官整饬蓟州等处兵备巡抚顺天
</div>
    <div class="pagination">
<a href="明实录神宗实录_page47.html">上一页</a><span>...</span><a href="明实录神宗实录_page43.html">43</a><a href="明实录神宗实录_page44.html">44</a><a href="明实录神宗实录_page45.html">45</a><a href="明实录神宗实录_page46.html">46</a><a href="明实录神宗实录_page47.html">47</a><span class="current-page">48</span><a href="明实录神宗实录_page49.html">49</a><a href="明实录神宗实录_page50.html">50</a><a href="明实录神宗实录_page51.html">51</a><a href="明实录神宗实录_page52.html">52</a><a href="明实录神宗实录_page53.html">53</a><span>...</span><a href="明实录神宗实录_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
