<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 86 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 86 页/共 242 页</h1>
    <div class="content">○壬午。山西巡抚祝世昌奏报、端重亲王、克复孝义县。斩贼无算。章下所司　　

○癸未。谕兵部。迩来土贼横行。皆由该地方官怠忽疎玩、觉察不早。故乡村不良之徒、得以窝藏勾引。间有知情者、反惧贼势。不畏国法。不肯作速报官。遂致盗贼乘间作乱。自今以后文武各官于该管地方、务须悉心严察举报巢□刀捕。预为消弭之计。如仍前怠玩、致有盗贼窃发者该地方各官俱治以重罪其窝藏之家。处斩左右邻知情不举、及十家长不行举察者概不姑宥。尔部传谕通知。　　

○甲申。南赣巡抚刘武元奏报、广东余孽、三路肆逆。一则长驱渡岭、入犯南安。一则屯聚乌迳、窥伺信丰。一则设计夹攻、直逼崇义。随分调、各营将士、奋勇会击。连破木城擒斩伪军门刘治国等九人。阵获马匹器械无算。下兵部叙恤。　　

○乙酉。授庶吉士邓旭、为内翰林国史院检讨　　

○革陕西署按察司事提学道参议吕云藻职。以纵保重犯游击韩岫、致令脱逃故也。　　

○以一等侍卫拜、效力久。授拜他喇布勒哈番。　　

○丙戌。陕西巡抚黄尔性疏报、平西王吴三桂、固山额真墨尔根侍卫李国翰、恢复延绥镇城。歼贼众四千六百余级请趣。新推抚道、速行莅任。章下所司。　　

○丁亥。蜀贼孙一凤、纠结土司龚人龙等、勾引番逆。谋犯龙安。参将王明德等、奋力殄巢□刀。大败之擒斩贼级。并获器械无算。四川巡抚李国英以闻下兵部察叙　　

○封镇国公巩阿岱、为固山贝子　　

八月。戊子朔。祭大社、大稷、遣尚书尼堪行礼　　

○己丑。平西王吴三桂固山额真墨尔根侍卫李国翰等、统兵攻巢□刀蒲城、宜川、安塞、清涧等处逆贼斩级数千捷闻下所司议叙　　

○癸巳。摄政王多尔衮还京　　

○升户部郎中姬琨、为山西布政使司参议、兼按察使司佥事保定兵备道。　　

○陕西总督孟乔芳疏报、山西逆寇虞允等、称伪永历年号。陷蒲州、及临晋、河津等县。臣同户部侍郎额色督军渡河直趣蒲州。杀贼无算。遂复其城。临晋、河津等县皆平又报巢□刀平兴安贼渠王国贤等俱下所司议叙　　

○甲午。卯刻太白顺行见于巳位　　

○免直隶真顺广、大四府所属州县六年分水灾额赋。　　

○征西大将军和硕亲王满达海等奏报、克复朔州、马邑等处。下部议叙　　

○丙申。太宗文皇帝忌辰遣官祭昭陵。　　

○丁酉。遣大学士刚林、祭先师孔子。　　

○达赖喇嘛遣使奉表、言于壬辰年。夏月。朝见。并贡方物。　　

○定西大将军端重亲王博洛奏报、贼众万余围绛州。署梅勒章京罗硕等大破之。斩级二千余。进攻孝义。委署副将梁化凤、以火药入地穴。药发、城崩。遂拔之。贼众三千余犯寿阳。令署梅勒章京卦喇、特晋等援巢□刀。复大败之。斩级千余。又败贼于平遥辽州、榆社等处斩级无算。　　

○端重亲王又奏平阳府所属、已府者十七州县。未附者十州县。汾州府所属、已附者二州县。未附者八州县。太原府所属、已附者六州县。未附者七州县兹奉上□日令驻防兵马、留镇太原出征大兵、俘掠反叛地方俟马匹喂养肥壮即令回京。臣等观其形势。大兵一回恐已附城堡亦将为贼所有。伏候上裁。疏入得上□日、王所奏甚是。和硕亲王满达海所统之兵、到汾州时。可合兵并力、攻取汾州。俟彼处奏报到日另上□日定夺。　　

○礼科右给事中姚文然奏言、北直接壤山东河北一带。盗贼日炽商贾不前耕桑失时兵到、则东巢□刀西遁兵彻、则勾连复起臣熟筹其故由地势接连两省。兵马各有分疆在巡抚无调总镇之事权而总镇亦无越境穷追之巢□刀法。是以狡贼得东西躲闪、逋缓天诛。若仿江南、川、湖、陕西之例。即将真保巡抚改为总督衙门。其标兵、官吏廨宇公费、一毫不烦另措。但慎推威望大臣、重其事权举直隶、山东、及河南怀庆、卫辉、彰德三府、悉归统辖。两省巡抚总兵悉听节制。则狡贼出没总督可调遣各镇兵马合力会巢□刀。或扼其前。或截其后。巢□刀有全局。贼无遁路。息盗安民。肃清畿辅。事不繁而功甚大疏入从之。　　

○戊戌。太祖武皇帝忌辰。遣官祭福陵。　　

○己亥。遣福建道监察御史冯右京、巡视漕储。　　

○赠殉难甘肃巡抚右佥都御史张文衡、为都察院右副都御史西宁道副使林维造、为光禄寺卿西宁道佥事张鹏翼为光禄寺少卿绍兴府知府张愫为太仆寺卿。会稽县知县官抚涣为浙江按察使司佥事。各荫一子入监读书。　　

○初俞文渊谋反、一案。浙江巡抚萧起元轻重两议题请移会巡按秦世祯世祯不行驳正部议降一级调用至是查巡抚会稿月日、系先题后会。命还世祯原职。　　

○辛丑。遣广东道监察御史窦蔚、巡按顺天等处。　　

○福建巡按周世科、贪婪无忌。屡用非刑杀人。罪在不赦。法司请按律凌迟。妻孥家产、籍没入官命斩之。没其妻孥家产。　　

○甲辰。户科给事中常若柱、劾奏闯贼伪丞相牛金星、从闯为贼。弑君残民。抗拒王师。力尽始逃。是王法所不宥者。伊子铨、同父为贼。今冒滥作官据湖北巡按王守履、疏劾赃私巨万论罪当死。且金星父子、罪在万世。诛其人。籍其家。实为古今公义。请立正国法以快人心。疏入。得上□日、流贼伪官、真心投诚者、多能效力。常若柱此奏、殊不合理。著议处。牛铨贪赃事情、著照律拟奏。　　

○乙巳。赐自喀尔喀来归鄂库泽等、衣、帽、鞾、袜、、缎、棉布等物有差。　　

○升大理寺卿冯杰、为户部右侍郎。太常寺卿赵继鼎、为都察院左副都御史。　　

○降补原任湖广巡抚高士俊、为山西布政使司参议分巡冀南道。湖广布政使司左布政使齐国儒、为山西按察使司副使分守河东道。　　

○丙午。宴索伦部落贡貂博隆科等、及延处乡捕海豹人苏尔考等于礼部。上御中和殿。赐厄鲁特部落贡使图克齐文贝、喀尔喀部落贡使阿济图文贝等宴　　

○初、固山额真谭泰以罪革职后金声桓等、叛于江西统领大军征讨败贼二十余阵斩贼渠声桓、王得仁等、克复全省有功。至是、特授为一等精奇尼哈番。　　

○定远大将军和硕郑亲王济尔哈朗奏报、大军自安陆府渡长沙江。闻贼渠何腾蛟、马进忠等据湘潭。多罗顺承郡王勒克德浑固山额真阿济格尼堪、统八旗前锋兵、并护军为前哨臣领众军为后队前哨兵先抵湘潭。贼出三门迎战。我兵分击、大败之。生擒腾蛟夺。门而入克其城。随令尚书阿哈尼堪固山额真刘之源等率兵一旅趋宝庆。固山额真佟图赖、伊拜等、率兵一旅趋衡州。时闻贼渠一只虎、据辰州。臣亲领兵渡江、趋辰州。又闻贼渠杜允熙部贼、据永兴。臣星夜趋永兴。前锋统领席特库等先至、夺门而入。生擒伪总兵尹举智等十人、斩之。获马七十一匹。船四百艘。一只虎闻风、弃辰州而遁。阿哈尼堪、刘之源等、闻贼首王进才、马进忠、据宝庆。乘夜驰往。平明抵城。贼众迎战。击败之。遂克宝庆。破南山坡九营。斩伪总兵马有志、胡进玉等七人。获马百十有七匹。努山等又击破进才九营于大水。阿哈尼堪等击破贼首袁宗第二只虎等十营于红江。师至沅州。令伊尔都齐等、分兵一半趋靖州。时有贼三千余、踞山角立寨。梅勒章京金维城等、直冲入。大败之靖州贼闻风先遁。我兵奋力追逐获马三十匹固山额真佟图赖等、距衡州三十里遇贼兵千人屯桥上前锋兵击败之。又破伪总兵陶养用寨于石桥门斩养用破伪伯胡一清七营于城南山伪副将黄姓兵于望公岭。伪总兵周进唐兵于山峪口。伪总兵方姓等兵于山上。一清复率贼众万人、距广西全州三十里、立六营。又击破之。我师遂入全州。　　

○丁未。遣官祭历代帝王。　　

○遣官祭城隍之神。　　

○巳刻。日晕赤白色。良久渐散　　

○遣礼部启心郎渥赫等、往祭故朝鲜国王李倧赐谥庄穆。谕祭文曰。侯服秉朝宗之义。奉职维虔。朝廷广怀远之仁。遇哀斯恤。尔朝鲜国王李倧秉志公忠。牧民仁恕。守箕裘以绍绪、克率典常。献共球而来王、有嘉仪物。故海隅出日、咸近庥光。而岛屿沧溟、共遵声教。维屏维翰。克长克君。聿辑尔邦。以藩王室。方期彤弓优贶、膺宠渥于遐年。讵意悬扄逍遥、伤溘逝于一旦。朕闻告讣。悯悼良深。特赐祭赙。谥曰庄穆。仍封王世子淏为朝鲜国王。承袭如制。鸣呼盟昭带砺。应思华表之归。气蔚松楸。永郁佳城之色。灵如不寐、尚克歆承。　　

○遣户部启心郎布丹、侍卫撒尔岱、充正副使。赍诰命并敕谕、诏书往封朝鲜。国世子李淏为朝鲜国王。世子妻张氏为王妃赐淏黑狐大外套一袭。貂皮百张玲珑鞍马一匹缎十疋妃缎三十疋。敕谕朝鲜世子李淏曰览奏尔父王倧薨逝朕深用悯悼特赐祭赙谥以庄穆前尔父王据尔国臣民公议、奏请封尔为世子朕顺舆情已允所请。赐尔世子封诰。尔父既薨。应尔承袭。特遣官赍诏、示尔国人。封尔为朝鲜国王。继理国政。仍封尔妻张氏为国王妃。佐理内政。并赐尔及妃诰命、冕服彩币。尔服兹新命克绍前徽屏翰东方。辑宁邦国。钦哉故谕。赐李淏诰命文曰。立极开天之大义。王尽称臣。建邦锡土之洪庥子当继父。藩屏攸赖。涣号宜加。尔朝鲜国王世子李淏、秉礼淑躬。施仁济物。肯堂肯构家庭夙信其象贤。曰孝曰恭臣庶乐推夫雁序。爰稽旧典。式沛新纶。封尔为朝鲜国王。带砺山河。恪职率海东之君长。苞桑社稷。贻谋笃奕世之忠贞尔其钦哉。毋替朕命赐李淏妃诰命文曰。外藩效顺、世锡鸿恩内政克勷、均沾盛典。古帝王统御之道也。是以诗咏静贞之德。礼垂爱敬之文。尔朝鲜国王世子妻张氏、克秉妇仪。允娴内则。既隆延世之宠。宜加从爵之荣。特封尔为朝鲜国王妃。其夙夜敬共。鸡鸣交儆。共效忠诚于上国。同奠藩服于东维。敬之哉。勿负朕命诏谕朝鲜国臣民曰。帝王保邦致治。懋建屏藩。虽在遐荒、其殚心向化者、咸得永保山河。延厥世祀。此朝廷之钜典。所以广皇仁。风侯服也。故故朝鲜国王李倧世守礼义。兼识先几。当国家受命之时、摅诚归顺翼翼匪懈于属国中可谓贤矣。兹陪臣告讣例当袭封。故王次子李淏夙著温恭。长称孝友。既协兄终之义。宜承先业之传。前允尔国王奏请、已封世子。兹封为朝鲜国王俾绵世泽。式顺群情。抚尔臣民、无改承先之孝。安其政教、共坚事大之忠。特兹诏示。咸使闻知。　　

○戊申。江西巡抚朱延庆、劾江西右布政使张毓泰、诸贪婪状。得上□日、张毓泰著革职。下抚按鞫讯。　　

○庚戌。命定远大将军和硕郑王济尔哈朗、班师还京。　　

○辛亥。以原任浙闽总督张存仁为兵部尚书、兼都察院右副都御史、总督直隶、山东、河南、巡抚保定等府、提督紫荆等关、兼理海防军务。　　

○浙江福建总督陈锦奏报、江右流寇、突入延平。攻陷大田、尤溪二县。臣随调兵会巢□刀。恢复二邑。斩馘甚多。诏下所司。　　

○壬子。命和硕英亲王阿济格、固山贝子巩阿岱、内大臣鄂齐尔、统领将士、往大同。　　

○癸丑。陕西总督孟乔芳等奏报、臣等令协领根特、副将赵光瑞等领兵。自蒲州赴平阳会巢□刀。行至临晋。闻贼趣荣河。前往巢□刀捕。途遇伪帅白璋等、领马步贼六千余、列营迎敌。根特等奋击、大破之。斩贼二千有奇。余贼北遁。我军追至黄河。贼溺死无算。斩伪帅白璋。余贼逃入孙吉镇、悉斩之。遂引兵趣猗氏行十余里。伪监军道卫登方拥贼数千。依山为营。以拒我兵。又有伪帅张万全率领贼众前来迎敌。根特等又分兵奋击。斩张万全、并贼四千余。收兵回击卫登方、斩贼三千有余。生擒登方并斩伪副将王国兴等三十余员。又令章京杜敏等、领兵趣解州。遇贼渠边王张五、党自成等、击破之。荣河、猗氏、解州俱复。疏入。下所司察叙。　　

○甲寅。陕西总督孟乔方奏报、章京杜敏等、兵驻解州。运城残孽、勾连南山贼、围攻解州。我兵出城、击败之。斩贼甚多。又根特等由猗氏、趣闻喜、过侯马驿。遇伪都督郭中杰率贼万余迎敌我兵奋勇冲击。大败之。追杀三十余里斩贼八千有奇。获器械马骡无算。下所司察叙。　　

○实授署江西提督事刘光弼为都督同知、江西提督总兵官。　　

○乙卯。科尔沁国福妃、贤妃、土谢图亲王、卓礼克图亲王、扎萨克图郡王、巴图鲁郡王、冰图郡王、额驸祁他特、弼尔塔噶尔等、来赴大行皇太后丧。献白金、驼马等物。酌纳之。　　

</div>
    <div class="pagination">
<a href="清实录顺治朝实录_page85.html">上一页</a><span>...</span><a href="清实录顺治朝实录_page81.html">81</a><a href="清实录顺治朝实录_page82.html">82</a><a href="清实录顺治朝实录_page83.html">83</a><a href="清实录顺治朝实录_page84.html">84</a><a href="清实录顺治朝实录_page85.html">85</a><span class="current-page">86</span><a href="清实录顺治朝实录_page87.html">87</a><a href="清实录顺治朝实录_page88.html">88</a><a href="清实录顺治朝实录_page89.html">89</a><a href="清实录顺治朝实录_page90.html">90</a><a href="清实录顺治朝实录_page91.html">91</a><span>...</span><a href="清实录顺治朝实录_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
