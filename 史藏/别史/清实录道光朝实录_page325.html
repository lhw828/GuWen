<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 325 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 325 页/共 848 页
  </h1>
  <div class="content">
   ○以喀喇沙尔办事大臣萨迎阿、为盛京工部侍郎。兼管奉天府府尹事。　　

○以盛京工部侍郎富呢扬阿、为浙江巡抚。未到任前。命浙江布政使庆善、护理。　　

○缓徵齐齐哈尔、黑龙江、墨尔根城、打牲乌拉、四处水旱歉收旗民新旧借欠银谷。贷黑龙江、墨尔根城、打牲乌拉、旗民仓谷。　　

○己丑。谕内阁、阿勒清阿奏、购备驼只一摺。此次回疆办理军务。所需驮运兵粮器械驼只。曾降旨令阿勒清阿酌量筹办。兹据奏、查照原案赶紧采买。著照所请、先令内地各州县采买驼三千五百只。每只给价银二十二两。在于道光十年地丁项内动给。其委解供支各事宜。均著循照旧章。撙节办理。该署抚严饬各属、上紧购备。务须一律膘壮。差委员弁兵役。分起迅速解往肃州。以济要需。该解员等如有经理不善。以致瘦毙稽延。即著严参究办。其驼价银两。饬令该州县照数给发。毋任胥役人等克扣滋弊。至归化城一带应办驼二千二百只。著饬归绥道妥速筹办。如须采买。即照上次成案速行购觅。毋得迟误千咎。　　

○湖广总督嵩孚奏、湖北襄阳、安陆、荆门等府州。每有奸恶棍徒。诱拐妇女。窝囤贩卖渔利。一经获案。所拐妇女。先已辗转嫁卖。关传不到。该犯恃无质证。狡称被诬。别生枝节。现有荆门州民鲁振川、积惯窝囤妇女。败露后、犹敢饰词京控。及经提讯属虚。复自行戕伤。冀图挟制脱罪。皆因案延不结之故。请嗣后缉获诱拐正犯、审明妇女姓氏年貌。被拐月日。并被拐之家、及地邻人等供证确凿。毋庸妇女到案。即照例治以应得之罪。其中或有被拐之人是否和诱知情。尚难悬定。拐犯罪名攸关生死出入。必须妇女质审。方能定案。亦先据供问拟监候待质。各州县果能迅速审结。虽失察囤贩及诱拐逃匿于前。而功过足以相抵者。随案照例声请免议。从之。　　

○湖南提督曾受、年老休致。以直隶宣化镇总兵官海淩阿、为湖南提督。服阕总兵官李廷扬、为宣化镇总兵官。　　

○以陕西西安镇总兵官刘凤翥、署提督。　　

○以修湖北荆州府属万城堤出力。予试用县丞陈肖仪等尽先补用。　　

○庚寅。上诣安佑宫行礼。　　

○谕内阁、此次派调京兵、及吉林黑龙江官兵、前赴回疆军营协剿。所需车马等项。照历届成案逐站更替行走。经由直隶、山西、陕西、甘肃等处。道路绵长。著各该督抚派委藩臬大员、会督该管镇将道府、妥为照料。催趱遄行。克期前进。毋得稍有迟缓。该领队大员沿途弹压官兵。务须纪律严明。秋毫无犯。傥有骚扰不法情事。著该督抚据实参奏。将犯事官兵按军法治罪。并将约束不严之领队官员等分别严惩。至各路官兵络绎出关。经历军台回部地方。尤当严明约束。除照例供顿外。不得丝毫扰累。如有违犯。悉照军法办理。决不宽贷。　　

○又谕、严烺奏、请将豫省下南、下北、两厅险要各工。酌办碎石一摺。豫省黄河南岸下南河厅祥符上汛黑堽盖坝、又北岸下北河厅铜瓦厢及兰阳汛十七堡斜头坝各工。情形均为险要。据该河督查明。应行酌办碎石。以备防护。两案共需银六万七千六十二两。著照所请、准其于豫省藩库照数拨发。各该道饬厅具领。赶紧采运。勒限来年大汛前一律办足。该河督亲往验收。俟大汛内察看何段著重。即于何段抛护。随时奏明。如用有余存。留为下年备防。毋任稍有短少。其未经验收以前。不准动用。傥有朦混捏销。著即据实严参。该部知道。　　

○又谕、富僧德等奏、请将呼伦贝尔税务长徵短报之佐领革职鞭责。并将不行据实呈报官员分别议处。定拟请旨一摺。呼伦贝尔承办税务佐领乌尔棍保、私将九年徵收税银截留六百余两。以少呈报。殊属无耻。胆大妄为。著即照所奏、革职鞭责示警。其未据实禀报之佐领倭克精额、多尔济扎布、骁骑校车登、结报未经详核之副管蒙库济尔噶勒、佐领德布什库、署总管台清阿、俱属不合。著交部分别议处。前任将军特依顺保、副都统玉英、亦俱失察。均著交部分别议处　　

○谕军机大臣等、据杨遇春等奏、遵旨分派司道大员、会同营员。照料满汉官兵过境、并将由山西、陕西、添雇驼只。以备军需一摺。前据杨遇春奏、添派兵数。当经降旨。令将西安等处满洲营官兵一千三百名。停其调派。其陕甘提镇各属兵九千名。令暂缓起程。俟长龄抵肃州、会同筹商酌量奏调。兹据该督等奏称、添派兵数较多。恐前次筹办驼三万四千余只、不敷应用等语。自条前降谕旨尚未接奉。现在调派各路官兵。约祇三万有奇。续调之西安等处满洲营兵。业经停止。其陕甘提镇各属官兵应调与否。尚未定局。兵数既未增添。所需转运驼只。自可量为核减。昨据阿勒清阿奏。请照上届成案。令内地各州县及归绥道分别购备。已谕令迅速办解。至陕西应办驼只。业据徐炘奏明赶紧雇备。其阿拉善王玛哈巴拉。已据鄂山札饬雇办驼一万只。自已分起解往。著杨遇春等核计现派兵数。共应需用驼若干只。一面具奏。一面咨会各该处迅速备办。解往肃州应用。将此由五百里各谕令知之。　　

○又谕、本日据容安等奏、筹备后路粮饷急需一摺。各路官兵陆续抵阿克苏。相机进剿。后路粮饷。应照上届设。立军需局。筹办滚运。容安由伊犁起程。仅带饷银二万两。邻近各城。均无余款可调。拨饷项。道路遥远。一时解运不及。阿克苏百物腾贵。查照成案、借用商民银两。会兑至甘省清还。又伊萨克之子爱玛特呈请、自愿垫办银两红钱。因其出于至诚。已允其垫办。一俟关内饷银解到。即刻如数发还。现在采买马匹、并雇觅驼只牛驴等项。在在急需。著杨遇春、鄂山、即将前次筹拨饷银赶紧解往。其业经起解在途者。催令解员星速前进。如有不敷。并著筹拨银数十万两。迅即赶解。总期源源支应。无误要需。至阿克苏军需局督办粮饷需员。著该督等遴选廉洁可靠之员。饬令迅速前往。认真办理。将此由六百里各谕令知之。　　

○又谕、据容安等奏、会筹进剿机宜。并筹备后路粮饷急需。及伊犁各起官兵驰抵阿克苏各一摺。前据壁昌等奏、拏获活贼。供出贼匪滋扰情形。叠经降旨、令长清等会筹相机进剿。将著名逆犯悉数歼捦。兹据该大臣等奏、侦探毗连叶尔羌之惰兰回庄、大半从逆。大路各台当差回子。俱聚散靡常。此次进兵。请即由叶尔羌军台一路先行剿洗。所过之巴尔楚克等处。分别安置领队大臣。及将备官兵。逐次廓清。至叶尔羌节节安台。一经肃清。即一面进救英吉沙尔、喀什噶尔。惟时内地兵到。即由台路行文、知照巴尔楚克所留之官兵。会合约期夹击牌素巴特等壮等语。现在叶尔羌台路回子、大半从逆。自应先将前后两路。步步肃清。设防而进。此时伊犁官兵已到阿克苏。乌噜木齐及土尔扈特兵、计已陆续到齐。共计兵九千余名。除阿克苏各隘口分留防守外。应有八千兵可以带领。该大臣等务遵节次所降谕旨。迅速相机进剿。即由叶尔羌军台大路以次前进。总期及早廓清台路。长驱直入。净埽贼氛。迅将逆孽除根。以期边圉绥靖。至该处筹备后路粮饷。邻近各城、均无余款可调。阿克木伯克爱玛特、目睹援兵迅至、内饷未到情形。呈请自愿垫办银两红钱。以为支应。该阿奇木伯克踊跃急公。可嘉之至。该大臣现已允其垫办。著俟关内饷银解到。即行如数发还。所需军饷。业经谕令杨遇春等、赶紧筹拨银数十万两。委员星速解往。其粮饷委员。亦经谕令杨遇春等、调派委员前往办理矣。容安此时想已遵旨折回伊犁。著将此旨由六百里谕知长清、哈丰阿、额尔古伦、贵成、孝顺岱、查隆阿、并传谕奇拉布知之。　　

○又谕、据容安等奏、现在伊犁官兵已到阿克苏。乌噜木齐官兵、及土尔扈特兵、约九月内均可陆续到齐。除各路分留防守外。尚有八千余名。拥此重兵。应即会筹前进。业经降旨、令哈丰阿等由叶尔羌军台一路进兵。相机迎剿矣。本日据胡超奏、挑带马步官兵。已于九月二十日行抵哈密。赶紧星驰前往。著胡超相度机宜。如可由树窝子一带行走。即将所带官兵、径由树窝子分路进剿。俾令贼势首尾不能相顾。甚为便捷。若仍须由叶尔羌一路行走。计胡超到彼时。哈丰阿等事机顺利。早已廓清台站。长驱直入。会同商办。即可净埽贼氛。该提督务当随时妥为斟酌。不可坐失机会也。将此由六百里谕令知之。　　

○以奇里克爱曼布噜特比库奇克布依。布噜特比噶尔察子鄂罗斯、库奇爱曼布噜特比姜萨里、实心恭顺。赏换翎顶有差。　　

○赏调赴回疆军营吉林、黑龙江、及各路满汉兵丁皮衣银。　　

○以黑龙江额储不敷。拨盛京库存银十万两备用。　　

○命云南东川府钱局、自道光十一年始、暂行减卯鼓铸。从总督阮元请也。　　

○辛卯。上诣绮春园问皇太后安。　　

○谕内阁、国家岁糜钱粮。养育兵丁。原以偶遇兵戎。共奋剿贼。保卫善良。近来逆回安集延、布噜特等、深负曲宥重恩。纠合霍罕、偷入卡伦。在喀什噶尔等处猖獗。戕害官兵。实为罪大恶极。爰命大学士长龄、督率三万有余官兵剿办。复调吉林黑龙江二千兵丁。此属俱系精锐。一至军营。乌合贼众。自必计日除灭。功竣凯撤。该官兵等受朕恩施。何荣如之。惟经由四省地方。恐有无知之徒。偶因车辆食物细故。肆向驿站争闹。沿途扰累闾门。卫民而害民。乌乎其可。傥有此等不知体统。妄为滋事者。该领队副都统等。即一面拏交地方官严行圈禁。一面据实参奏。朕必将犯法之徒。按军法办理。决不宽贷。领队副都统等。徇庇不行奏闻。致被督抚参奏。不惟犯法之人。从重治罪。必将该副都统等、一并严加议处。著此次监放官兵赏食王等、于吉林黑龙江官兵到日。即将此旨。自副都统以及官兵、按名明白晓谕。俾各遵行。　　

○又谕、伦布多尔济等转奏、库伦哲布尊丹巴呼图克图等、闻逆回安集延、布噜特等、在喀什噶尔地方猖獗。呈请愿进一千驼只。实出伊等诚悃。朕深嘉念。惟军营需用驼只。现据鄂山等备妥。足敷使用。呼图克图等徒众甚繁。蒙古生计。均资牲畜。如收此项驼只。朕心殊觉不忍。又兼路途较远。及抵该处。必至疲乏。且昨据叶尔羌办事大臣壁昌等奏称、本城官兵。已将逆回杀获数百余名。大兵陆续到齐。此等贼匪。必可立即扑灭。著伦布多尔济传谕呼图克图等、所进驼只。无庸豫备。加恩赏给哲布尊丹巴呼图克图、黄哈达一方。以示朕加惠呼图克图等至意。仍将官兵已获胜仗之处。一并晓谕呼图克图等、俾各欣悦。　　

○又谕、伦布多尔济等转奏、喀尔喀扎萨克土谢图汗、车臣汗、二部落汗、王、贝勒、贝子、公、扎萨克台吉等、呈请进驼二千只。具见诚悃。甚属可嘉。惟军营驼只。足敷使用。且库伦距新疆路途较远。若将此项驼只递解古城。该汗王等不免糜费。著伦布多尔济传谕二部落汗王等、停其豫备。以示朕加惠蒙古世仆矜恤至意。　　

○谕军机大臣等、向来河东河道总督、每年秋间。除照例备防秸科外。又添购备防岁料二千五百垛。派员于岁内购办齐备。运至工所堆贮。近年习以为常。即遇工程平稳之年。亦无减少。此时已届冬令。该处料垛。应俱陆续采办齐全。运贮工次。著钟昌、杨怿曾、于湖北审案完竣、路过豫省时。不可稍露端倪。到彼将此项秸料、逐垛抽查核验。如有虚松短少情弊。即行据实密奏。毋得稍有徇隐。将此谕令知之。　　

○以前任黑龙江将军富僧德。署镶红旗蒙古都统。　　

○赏调赴军营吉林副都统倭楞泰等、银两有差。　　

○壬辰。谕军机大臣等、本日据成格奏、乌噜木齐运粮至阿克苏。三十余站。每石例需脚价银十余两。计运粮五万石。约需运费银七十余万两。现在道州库贮经费。借动无存。已照上届章程。饬令迪化州向商民会兑秋季标银二十万两。除拨给喀喇沙尔银四万两外。余银支发运粮脚价。并归还垫款。业经全数用尽。嗣后节节起运。需用浩繁。惟望内地拨银接济。若拨解稍迟。不特粮运停阻。且恐驼只守候需时。办理愈形竭蹶等语。著杨遇春、鄂山、即将前调安肃道库银二十万两。飞速解送。以应急需。至该处会兑标银二十万两。已由该都统出给印领。交该商等持赴内地请领。并咨明陕甘总督、暨照会安肃道、查照核发。著即于续拨银五十万两内、如数兑给。其余银三十万两。即行赶紧解赴乌噜木齐。俾支发不致短绌。粮石得以源源滚运。无误要需。将此由五百里谕令知之。　　

○又谕、据成格奏、南路官兵进剿口粮。前经筹拨粮石。委员前赴各城。分段挽运。并将头二起面斤起运。现又雇觅驼只。分为八起。相继挽运等语。此次官兵所需粮石。前据杨遇春、奏请各归各城办理。叠经降旨饬办。各该大臣等想已赶紧采买妥协。现据成格奏、乌噜木齐已运过大营口粮白面七十余万斤。合粮七千余石。阿克苏、及库车、喀喇沙尔、采买粮石确数。尚未据奏到。指日大兵云集。需用浩繁。必须宽为筹备。著长清将阿克苏现在实已豫备粮若干石。是否足敷兵食、据实奏闻。即行咨会成格。并著常格、萨迎阿、各将现已采买若干石之处。一面奏闻。一面飞咨成格、遵照核办。军行粮运最关紧要。该大臣等务当通盘筹画。先期备办。总须源源接济。断不可稍形支绌。将此由五百里各谕令知之。　　

○癸巳。谕内阁、给事中徐法绩奏、直省悬宕款目日多。有妨经费。请饬认真钩稽一摺。国家经费有常。自应随时确核。按款清厘。不准稍有悬宕。如该给事中所奏、直省每年正杂钱粮。多不能逐案清结。或开除在数年前。报销在数年后。或暂行借垫。久忘归款。或多年挂搭。未经剔出。上司以闲款充私用。属员以新款弥旧亏。间有动拨不发。则以别款支销为解。名为拨空。虽经户部行查。外省延不登覆。吏蚀官侵。久皆无著。如现任官员积欠。不于有力完缴时著追。而于去官身故后始行参出。又借支养廉。往往服官多年。尚未扣缴。此外若清查咨查抄产变价。款目繁多。户部应查不查。应催不催。并有漏查漏催者。又如地方各项工程。一经奏准。外省即列入开除。而工部行查。有一二十年尚未核减者。户部咨查工部。不准报销。此项历任交代。著落何处。节年报部清册。归入何项。其中必有腾那牵混之弊。自应早为整顿。嗣后著责成户部详选勤慎司员。将外省节年悬宕文案。及一切未完各款。细加检查。分别勒限严催。如有仍前玩延。即据实参奏。其外省著责成各督抚认真确查。将现任官员名下未完各项。设法催提归款。亏短之数。按年弥补。核归实存数内。依限报部。务须实力奉行。以清积弊。　　

○又谕、御史慕维德奏、请严禁民间私藏火器一摺。民间私藏擡枪鸟枪等项。前经降旨通谕各省、出示晓谕。予限呈缴。如逾限不缴。将私造私藏之犯。于按律拟杖外分别枷号。兹据该御史奏、日久玩生。近时民间私藏者。在在皆有。而江南凤颍淮徐一带为尤甚。即如本年七月霍邱县汉回械斗。皆系用擡枪对放轰毙。其礼拜寺房屋。亦系擡枪鸟枪连环轰焚。又沿江一带。盐枭出没。亦皆恃有火器等语。擡枪鸟枪。查禁已久。鸟枪尚可藉口守御。器小易藏。至擡枪乃阵前应用。且为器长大。若如该御史所奏。一村之地私藏。竟可对放连环。平日地方官所司何事。积习相沿。恐不独江南为然。必应严行查禁。著申谕各省督抚、严饬所属、出示晓谕。凡有私藏火器者。仍予限半年、勒令缴官。傥有逾限不缴。日后发觉者。照旧例加等治罪。失查官亦加等议处。至擡枪更非民间应有。如有私造私藏者。照私铸私藏炮位例治罪。失查官亦照失查私铸私藏炮位例议处。至江南凤颍淮徐。毗连河南光州一带。凡有演习刀枪长杆者。亦应一体严禁。著责成该地方官晓谕查拏。该督抚等务当饬属认真查办。不许扰累闾阎。总期加意整顿。俾强悍知所儆畏。如日久视为具文。仍致有名无实。一经发觉。必将该督抚严惩不贷。　　

○又谕、御史慕维德奏、请明定五城审案限期。按月报都察院注销一摺。五城审办案件。向例按三八日呈报都察院。每月两次注销。近来日久玩生。并不按期呈报。核对注销。以致稽查无凭。任意延宕。著通谕巡视五城御史。嗣后承审枷杖以下等罪。务遵定例。勒限十日完结。其有人证未齐。正犯患病。及展限追欠追赃各情。俱随案声明。并注明收呈完案各日期。详报都察院。每月按上半月下半月定期注销。比照各衙门注销题奏例。于月终具题一次。如有无故逾限。及注销迟误匿漏者。即随本声明参处。以清讼狱而免拖累。　　

○谕军机大臣等、据给事中吴式敏奏、各省行销官盐均有地界毗连之处。官盐价贵之省。即受邻私浸灌之害。欲杜邻私。必须严画界址。江西省赣县所属之攸镇地方。逼近淮界。因粤盐比淮盐较贱。粤商即多方垄断。以遂其浸灌淮盐之计。前经降旨、令将邻店移撤三十里外。若照定例。三百六十弓为一里。攸镇实距淮界三十里以内。必应移撤。而粤商捏禀、以二百四十弓为一里。攸镇反在四十里以外。即可希冀不撤。且不从该处东界官塘大路丈量。必欲丈量西界溪山僻路。任意朦混。因此辗转迁延。多年不决。以致淮纲受累。又该处近来多闻子店。私设熬锅至一千数百口之多。并容留枭匪。致有烧卡捆殴兵丁等事。尤为地方之害等语。江西赣县攸镇、界连淮粤。邻私浸灌。不可不严定界址。著李鸿宾。吴光悦、遵照前旨。会同查明该处应移地界。按照例定弓尺。丈量明确。迅即移撤。毋致遂其垄断营私之计。并著严拏私开熬锅、容留枭匪之商。按律惩办。毋任漏网。以靖奸私而肃鹾务。将此各谕令知之。　　

○又谕、有人奏、本年七月霍邱县汉回械斗一案。原奏内仅毙四命。风闻伤毙百有余人。皆系用擡枪对放轰毙等语。著陶澍确切访查。将该处械斗案内实毙命若干名之处。据实具奏。无稍隐饰。将此谕令知之。　　

○甲午。皇太后圣寿节。遣官祭太庙后殿。奉先殿。上率王公大臣官中诣绮春园行庆贺礼。奉皇太后幸同乐园。进膳。　　

○谕内阁、穆馨阿等奏、请将备拨马匹。先期调集。以便更换。并将换下乏马。均照成案上槽餧养等语。哈密备拨马匹牧放。距城较远。若待兵到调取。势有不及。必须先行调集。以备官兵随到随换。近城牧场缺少。难资牧养。又换下乏马。除残废外。亦须歇息餧养。俾壮健可用。此二项马匹。俱著准其照上届成案。暂行交营餧养。作正开销。务须一律膘壮。以利遄行。俟将来大兵告竣后。仍将所余马匹归厂牧放。　　

○谕军机大臣等、本日壁昌等奏、拏获喀什噶尔逃来回子爱什木、据供伊前在乌帕拉特卡伦堵御贼匪。旋有黑帽阿浑柰玛特之子托胡达莫特、令其充入白帽回子贼队。前往英吉沙尔。与该城阿奇木斯厎克送信。贼目捏科拉克、将二百五十人留在英吉沙尔。带五十人到叶尔羌交界黑色尔庄堵道。因此斯厎克令伊混入城内。来至叶尔羌。与阿奇木报信。速催大兵前来救援等语。喀什噶尔送信回子爱什大、经千总吴宗耀等于黑夜拏获。现据该大臣等讯出喀什噶尔各贼目、并打仗情形。查办甚属认真。著将爱什木严行看管。俟大兵到时。查明所供各情。是否属实。再行办理。至和阗一路。现无贼迹。复经舒伦保拨派伯克回子三千余名。在交界各台协防安堵。并于草地添设台拨腰站。与阿克苏通递来往文报。办理尚属周妥。壁昌等当严密巡防。毋稍疏懈。现在各路官兵计已相继进发。著于行抵叶尔羌时。该大臣等催令迅速驰往喀什噶尔。英吉沙尔。乘机进剿。能早到一日。即早得一日之用。毋许沿途稍有耽延。致滋贻误。将此由六百里谕令知之。　　



大清宣宗效天符运立中体正至文圣武智勇仁慈俭勤孝敏成皇帝实录卷之一百七十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十年。庚寅。十月。乙未。谕内阁、大学士公长龄、前经颁给钦差大臣关防。命往回疆督办军务。已于九月十五日自京启程。现计将次出关。著仍授为扬威将军。军营大小官员。悉听节制。哈哴阿、杨芳、俱著参赞军务。所有将军印信。及参赞大臣关防。著派舒淩阿、巴清德、驰驿赍交长龄等祇领钤用。该二员即著留于军营。交长龄差委。　　

○谕军机大臣等、玉麟奏、探得逆酋是玉素普、及其一子。尚有张格尔在布噶尔所属布哈拉地方所生一子。年已二十。不知其名。霍罕从逆者依萨、木萨、胡什伯克、布噜特从逆者阿坦台、汰劣克、冲莫得特、奇布勒得依、并纠结巴俟斯、希布察克、冲巴噶什等爱曼人众。说有七万人到喀什噶尔打仗。塔什坦伯克、虽未同往。劫将抢得哈萨克之马匹、帮助贼匪。此外布噜特不肯从逆者尚多。喀什噶尔黑帽回子、多不从逆。有逃往阿克苏者。其白帽回子、亦不尽从等语。逆回玉素普父子。前经获贼迈玛特供明、在喀什噶尔七里河子回庄目睹。惟张格尔祇有一子名布素鲁克。今据鄂勒吉拜所闻。张逆先在布哈拉生有一子。现已长大。是否属实。著确切访查。如果随同玉素普进卡滋事。正可乘机捕获。著长龄迅速行知军营带兵大员。将玉麟所奏逆回家属。并著名逆匪依萨、木萨等犯、设法捦拏。毋任闻风逃遁。前据长龄奏称、喀什噶尔黑帽回子、诚心恭顺。今玉麟访察情形。与长龄面奏之言相符。此次黑帽回子戮力同心。多不从逆。甚属可嘉。著长龄饬知带兵各员。务须加意抚恤。毋许兵丁稍有骚扰。该回子等如能奋勉出力。著即奏明加以恩赏。以示朕锄逆安良之至意。将此由六百里谕令知之。　　

○又谕、玉麟奏、伊犁后起官兵续到阿克苏。并请由乌噜木齐筹运军粮一摺。此次伊犁后起官兵。已于九月十二日驰抵阿克苏。行走极为迅速。计此时已与乌噜木齐等处官兵相继进发。喀什噶尔、英吉沙尔、一带贼势尚单。正可乘机援剿。迅埽贼氛。至伊犁存贮粮石。仅敷本年支放。著毋庸运往阿克苏。前经谕令成格宽为筹备。源源解运。并令长清、常格、萨迎阿等、就近采买。自已足敷兵食。其伊犁征兵盐菜银两。经该将军续拨银三万两。派员解往。以济要需。此项银两。由军营核实报销。并咨行甘肃如数补解伊犁归款。所有例拨饷银。现又谕令杨遇春。鄂山。迅速拨解伊犁。自可不至迟误。将此由六百里谕令知之。　　

○又谕、前据玉麟奏、请饬拨伊犁一年经费银两。叠经降旨、谕令鄂山豫筹拨解。复因该处需用紧急。谕令杨遇春、鄂山、即将该处一年经费。如数迅速拨解。本日复据玉麟奏、伊犁各起征兵前赴阿克苏时。带去银二万两。续又借拨银三万两运往。现在伊犁库贮饷项。仅敷年内支放。亟须接济以应供支。著杨遇春等仍遵前旨、如数拨解。傥尚未起解。务即筹款迅速解往。毋致迟误。将此由六百里谕令知之。　　

○赏御前头等侍卫巴清德、乾清门侍卫舒淩阿、治装银。　　

○以土尔扈特官兵输诚效用。赏一月盐菜口粮银。　　

○丙申。上诣安佑宫行礼。　　

○谕军机大臣等、本日都察院奏、据长芦商人华长裕等呈称商本亏折。恐误运课一案。已明降谕旨、著都察院饬令该商人等自行迅回天津。交王鼎等查讯矣。据商人华长裕等佥称长芦课项。每年完交银一百七八十万两外。复有带徵加价银两。及豫省料价帑利。并倾镕解费等项。约银三十万余两。措办已属勉力。近因银价昂贵。每年约需赔银七十万余两。益形疲乏。屡向盐政呈恳加价。以资成本。又将赔累实情。呈明直隶总督。皆未为查办等语。长芦鹾务。自道光八年清查弥补后。定为年清年款。办理尚无贻误。何以该商人等率以商力疲累。恐误运课等词。吁请调剂。其呈内所称情形。是否属实。著王鼎等秉公详讯确查。据实具奏。将此谕令知之。　　

○又谕、据萨迎阿奏、喀喇沙丙粮台各事宜。现在委员办理。不日大兵过境。该处人员实难兼顾。请饬派员带银前往分办等语。著杨遇春。鄂山。即于道府内拣派妥员。迅速前往。该处需用银两。并著该督等酌量发给。即交所派之员带往备用。将此谕令知之。
  </div>
  <div class="pagination">
   <a href="清实录道光朝实录_page324.html">
    上一页
   </a>
   <span>
    ...
   </span>
   <a href="清实录道光朝实录_page320.html">
    320
   </a>
   <a href="清实录道光朝实录_page321.html">
    321
   </a>
   <a href="清实录道光朝实录_page322.html">
    322
   </a>
   <a href="清实录道光朝实录_page323.html">
    323
   </a>
   <a href="清实录道光朝实录_page324.html">
    324
   </a>
   <span class="current-page">
    325
   </span>
   <a href="清实录道光朝实录_page326.html">
    326
   </a>
   <a href="清实录道光朝实录_page327.html">
    327
   </a>
   <a href="清实录道光朝实录_page328.html">
    328
   </a>
   <a href="清实录道光朝实录_page329.html">
    329
   </a>
   <a href="清实录道光朝实录_page330.html">
    330
   </a>
   <span>
    ...
   </span>
   <a href="清实录道光朝实录_page326.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
