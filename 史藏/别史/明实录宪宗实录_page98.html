<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 98 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 98 页/共 152 页</h1>
    <div class="content">　　○辽府宁福乡君仪宾杨纲贷辽靖王银二百两过期不偿王怒杖徵之纲因与乡君谋奏王府诸不法事诏下镇守湖广内官会巡抚等官按治事多诬独仪宾刘达从父潮尝赂王杖杀其侄妇并王府占民田租罚民财物数事得实都察院以具狱覆奏有旨此等情犯深重潮如律处决纲赎罪革冠带内使王勤角□羊京处治道士曾习言等十三人各杖八十充广西边军达与仪宾叚恺蔡涌各徒杖如所拟王府罚收财物田租仍令给主
　　○辛亥停巡抚河南右副都御史李衍俸三月时四川粮储亏耗衍先为管粮参议故也
　　○兵部奏两京太仆寺俱奏乞遣官印烙比年孳生及陪偿马骡驹共四万二千三百余匹但南北直隶山东河南属境饥馑乞视近例罢遣内臣侯伯止令太仆寺官分烙为便从之
　　○壬子敕湔除在京文武官过名仍令法司移文于在外诸司
　　○升翰林院学士彭华为詹事府詹事供职如旧
　　○升狭西按察司副使余洵为狭西布政司左参政　○癸丑建州等卫都指挥等官广失塔等入贡因乞官职事下兵部言此系常贡之期与初因招抚向化者不同内亦惟失里木卫指挥佥事赛亦塔等八十四人有诰敕可据乞视天顺间斟酌升袭年限事例自天顺四年至今及十八年者准升一级虽无敕印而有招谕之功者许袭旧职其自成化十五年以后非因抚安而来有所求乞者宜以二十五年为率方许之命如议赛亦塔等升袭有差
　　○巡抚宣府右佥都御史张颐劾奏守备马营堡都指挥李英侵欺钱粮役军受赂等罪都察院请下巡按御史逮治并词所连千百户八人俱逮之报可
　　○甲寅监察御史王崇之巡按辽东守备铁岭卫都指挥王英举呈指挥王宗受财枉法诸事琮亦讦英私用官铁崇之方按问会太监汪直廉得其事因奏执崇之并英等下锦衣卫狱且言崇之尝以公事杖杀人受都指挥廷参不为礼所部卫卒有馁死逃窜者皆不能抚循之故并以为罪刑部以崇之因公殴人致死罪当徒例赎英等拟罪有差大理寺以具狱奏诏崇之赎罪毕调除外任余悉如所拟吏部拟崇之浙江金华府推官特命改边郡遂调狭西延安府崇之尝劾奏都御史陈钺启衅冒功之罪直与钺比故憾而去之
　　○丙辰命守备德州等处指挥使戚旺并提督河间三卫官军操守以河南饥荒盗起故也
　　○革嘉蔬千户所时司苑局太监唐德累言立所之后种菜军士逃亡数多乞如永乐旧制仍于各卫摘遣庶缺役易于清补事下兵部言立所未久难议改革乞更给军二百为助  上以德累奏不便革之增设官吏别用
　　○丁巳岁暮享  太庙
　　○遣太常寺官祭五祀之神
　　○遣旗手卫官祭旗纛之神
　　○以明日正旦遣驸马蔡震杨伟分祭  长陵  献陵  景陵  裕陵马诚祭  景皇帝陵寝
　　○遣内官祭  恭让章皇后陵寝
　　○是岁天下户九百一十二万六千二百七十二户口六千一百八十三万二千一百九十八口田地四百七十七万八千九百八十顷一十亩田赋米二千二百七万六千八百六十石有奇麦四百三十三万二千一百九十六石丝九万二千七百一斤绵一十万五千两绢二十八万五千二百一十三疋布八十七万九千二百疋有奇绵花二十八万二千三百斤有奇折色钞八十三万五千三十锭杂课钞二千七百九十六万二千一百锭米五万九千一百石有奇麦二千三百八十九石布七百七十二疋盐课三百七十九万一千五百六引米五千七百九十石布四万四千七百疋茶课茶五十六万三千九百一十五斤屯田子粒三百九十五万八千一百八十石采纳银五万二千一百二十四两水银二百四十七斤朱砂一十七斤一十一两漕运京师儧运粮三百七十万石各处运纳粮五百五万四千三百八十石有奇减免天下官田等项税粮六十七万七千五十五石有奇
　　明宪宗纯皇帝实录卷之一百八十五终
大明宪宗纯皇帝实录卷之一百八十六
　　成化十五年春正月戊午朔  上诣奉先殿  皇太后宫行礼毕出御奉天殿文武群臣及四夷朝使行庆贺礼群臣复诣文华殿庆贺  皇太子  皇太后  皇后俱免命妇朝贺
　　○己未文武群臣朝亲王于奉天门东廊
　　○庚申  宣宗章皇帝忌辰  奉先殿行祭礼遣驸马都尉马诚祭  景陵
　　○辛酉  皇第四子生母曰德妃张氏
　　○手敕加太子少保吏部尚书尹旻为太子太保盖太监汪直为之请也旻上章辞免  上批答曰卿任事有年练达老成特兹加升所辞不允○给赐守卫将军官军共一万二千八百八人衣鞋
　　○壬戌立春顺天府官进春  上御奉天殿受之文武群臣行庆贺礼免宴
　　○癸亥孟春享  太庙
　　○遣内官祭司户之神
　　○甲子以大祀  天地  上御奉天殿誓戒文武群臣致斋三日
　　○丁卯大祀  天地于南郊毕  上还宫谒  皇太后出御奉天殿文武群臣及四夷朝使行庆成礼
　　○戊辰以大祀礼成  上御奉天殿大宴文武群臣及四夷朝使
　　○以上元节赐文武群臣假十日
　　○己巳命都督佥事韩忠统领官军万人待报赴密云等处防御
　　○命万全都司都指挥佥事徐刚守备隆庆州怀安卫指挥使胡玺守备张家口堡蔚州卫指挥使刁刚守备万全左卫宣府左卫指挥佥事庞玉守备赤城堡○壬申改参赞机务南京兵部尚书王恕为兵部尚书兼都察院左副都御史巡抚苏松等处起致仕户部尚书薛远为南京兵部尚书参赞机务远上章辞免诏曰卿练达老成特兹起用宜免就职不允辞时吏部＜锍-釒＞苏松巡抚缺官先后举四人俱不许诏特改恕巡抚盖恕前此为钱能所譛而又数上章忤旨故释其参赞之柄  起用远云
　　○癸酉赐朝鲜国贺正旦陪臣李坡等宴并金织衣彩叚等物有差
　　○夜月犯上将
　　○甲戌  英宗睿皇帝忌辰  奉先殿行登礼遣驸马都尉游泰祭  裕陵
　　○四川乌思藏辅教王南渴坚粲已藏卜遣都纲沙加星吉等三百六十三人来朝贡氆氇方物宴赉如例辅教王乞升沙加星吉等职不允沙加星吉等乞将赐赉物于湖广荆州境内市茶人六十斤许之
　　○丙子海西都罕河等卫野人女直都指挥忽申八等右城等卫野人女直都指挥撒笼哈等建州等卫女直都指挥弗纳等建州左等卫女直都指挥重羊等建州右等卫女直都指挥卜花秃等各来朝贡马及貂皮赐宴并衣服彩叚等物有差
　　○丁丑陕西岷州上答剌等簇生番簇头伦班牙等郭秀等簇生番簇头把多纳等车藏等簇生番簇头陆节秀等各来朝贡马及盔甲等物赐宴并彩叚绢钞有差
　　○戊寅刑部右侍郎张蓥九年考满加正二品俸
　　○升监察御史李让为山东按察司副使
　　○襄世子祁镛奏父襄王薨逝礼宜有庙以奉神主乞量给布政司官钱以助修建事下工部覆奏谓王府庙社止是建于之国之初后无再建之例况湖广岁荒无以为助  上特令所司以银五百两与之
　　○迁河南荥泽县治于北丁铺以避黄河水患也
　　○己卯复除湖广按察司副使应钦于广东云南副使胡泾于陕西广西佥事叶淇于山东钦巡视海道
　　○赈济官刑部郎中张锦奏真定等府水灾朝廷虽遣官赈恤然民间倒失官畜逋负税粮者仍旧追徵乞并宽免又朝廷所赐勋戚内外官庄田军民为之佃种纳租者亦乞准官田减免例以苏民困事下户部议民间所欠官畜产税粮近已移文所遣赈恤官俾为区处宽贷私租宜如所奏制可○巡抚大同右副都御史李敏奏今天下学校俱有乐以侑祭孔子大同虽边方实总镇之所而孔庙春秋侑祭之乐独缺乞照例颁降或容臣制造令本学生习演奏用庶边方之远得以观圣化之美甲胄之士亦得以习礼让之风疏入  上曰国家承平百有余年文教洽于远迩大同虽边方用武之地诸生诵法孔子与内郡无异文庙侑祭可独无乐乎其亟令所司制造乐器俾本学生习用之
　　○以水灾免直隶凤阳府颖州颍上太和二县去年麦四千二百石有奇归德卫屯田麦八千四百石
　　○福余卫知院可台以年九十六岁兀者卫都督察安察以其父曾任右军都督府都督俱因朝贡乞赐衣服诏各以织金麒麟衣予之
　　○庚辰广西思明府上石西州改设流官知州一员以土官知州何仕弘故无应袭之人从布按二司奏请也  巡视江西南京刑部右侍郎金绅上言江西救荒事宜一南昌等十三府该徵户口盐钞共九百十六万余贯半解南京半留本处今岁歉民贫不堪徵解而布政司所积自足支用乞以上中户如旧徵解而下户则概免之一九江南康二府并九江卫水灾尤甚而储蓄有限请以九江钞关暂如临清淮扬事例委官监管折收米谷银钱以供赈济一军民人等有愿纳米一百石者授以冠带事下户部议宜如所奏惟九江钞关例给京库难准淮扬之例疏入令如奏收三月赈济
　　○都督同知钱雄卒雄字士英其先淮安海州人祖贵金吾右卫指挥使实生  孝庄睿皇后以疏恩超升中军都督同知卒长子钦嗣为锦衣卫指挥使次子钟正统十四年从北狩俱死于难既而钟遗腹生生雄遂以后钦世其官天顺元年升都指挥使成化初晋后军都督佥事寻转同知府事至是偶得疾卒年三十讣闻赐宝楮万緍遣官谕祭命有司营葬事初  英宗重念  后族胤嗣单弱每欲胙雄芧土  孝庄輙辞谢故终其身不及封拜雄卒后  今上念累朝外戚俱有封爵乃封雄子承宗为安昌伯云
　　○以山东去岁水灾免秋粮六十八万九千七百石有奇草一百六十九万一千五百余束
　　○敕鴈门关守备指挥同知汪礼行都指挥佥事事
　　○辛巳省山西州县劝农官改沁州判官顾安平遥县主簿刘焕等十五员理州县事
　　○户部奏京师内外仓场岁用草一千一百八十余万束俱派山东河南北直隶徵纳今各处被灾约减五分之二而其常数乃所以给象马牛羊不可缺者请如先年例以太仓官银并陕西河东河间长芦运司盐课召商纳草与盐兼中草每人止许中一万束盐则听其全中而盐银则例视各仓场远近为多寡之差制可
　　○以太仓折草银三万两赈济山东从赈济官郎中林孟乔等言所在仓库无积故也
　　○大理寺评事彭铨以差赈济奏临清并德州各卫仓粮俱以水灾减免故各官军俸粮有一年未关者近虽奏请借支于附近仓粮而各仓亦无储蓄请为区处户部议山东所属原泒起运涿州良乡并隆庆等处仓粮共三万石布政司自成化十四年见在预备仓粮一百七十余万石广储库见在银五万四千三百余两可并以给之如或不足则于附近官库银折借每粮一石二钱五分诏如议
　　○壬午吏科都给事中赵侃等言迩者直隶苏松等处缺官巡抚  皇上简命参赞机务南京兵部尚书王恕改兵部尚书兼左副都御史以往而起致仕户部尚书薛远改南京兵部尚书代之巡抚之责委之王恕固无容议参赞之任付之薛远则公论未惬远清名少著远近所知往年科道交章纠劾荷蒙  圣恩令其致仕远亦已升辞还乡而乃潜住京师夤缘复用且南京根本重地参赞军国重务远昔总京储尚孤委任今赞机务岂能济事乎况又以奔兢而起臣等切恐天下效尤而来者必接踵矣乞仍罢远致仕别选贤能以付参赞之任监察御史王浚等亦以为言  上曰朝廷以薛远才识老成特起任用若等何得为此言弗从
　　○命山东都指挥佥事赵敬从孙贤代祖原职为德州卫指挥使
　　○命故辽东东宁卫指挥使刘聪子宗武袭升辽东都指挥佥事聪于叆阳界杀贼阵亡录其功也
　　○癸未升河南卫辉府知府刑表为山东布政司左参政　○以去岁旱灾免安庆池州府所属县秋粮十三万一千八百余石草二十一万七千七百余包  甲申停徵武清县今岁黑土课米五百四十石
　　○丙戌追赠故詹事府少詹事兼国子监祭酒司马恂为礼部左侍郎从其子垚请也
　　○命晋府永和王奇淯于折色禄米内改支本色三百石从王请也
　　明宪宗纯皇帝实录卷之一百八十六
明宪宗纯皇帝实录卷之一百八十七
　　成化十五年二月戊子朔
　　○己丑海西亦儿古里等卫野人女直都指挥必里你等建州右等卫女直都指挥当哈等各来朝贡马及貂皮赐宴并衣服彩叚等物有差
　　○锦衣卫带俸指挥使马玉坐宿娼调万全永宁卫带俸
　　○庚寅以湖广去岁旱灾免秋粮米麻豆七十九万二百石有奇
　　○广宁伯刘瓘卒瓘直隶宿迁县人广宁伯江之孙江有二子曰荣曰安荣嗣江爵卒叙当瓘嗣时方九岁祖母金恐安有他意遂匿瓘不报而以安嗣荣爵安卒瓘始出与安之子璇争袭奏上下所司究其实乃以瓘袭祖伯爵至是卒讣闻赐祭葬如例瓘无子以从弟璇嗣
　　○辛卯哈密都督罕慎等遣使臣指挥火者马黑麻劄罕沙并失哈三等来朝贡马驼谢恩赐宴并衣服彩叚等物有差
　　○壬辰升狭西布政司右参政赵文博为山东右布政使
　　○癸己赏辽东官军八百六十三人共银五十余两绢一千五十余匹布六百九十余匹以辽阳等处讨贼功也
　　○给狭西凤翔巩昌汉中等府所属流民户由为户一万一千七百有奇从狭西诸守臣奏仿都御史原杰处置荆襄流民例也
　　○诏内官监右少监张志等督官军三万人修筑芦沟桥堤岸道路计二千七百五十余丈
　　○甲午总督粮储户部尚书翁世资奏京城内外各草场奸弊多端请命巡视御史同户部委官监收已得旨许之巡视御史蒋昺因言收受钱粮实户部之事巡察奸弊乃御史之职宪纲事例具有成规若与同收不惟日不暇给抑且有失大体都察院覆奏  上曰粮草出纳乃户部职掌旧例御史巡视所以纠察奸弊也若令御史同事奸弊谁从而革之户部所言殊乖事体前奏可寝不行
　　○乙未增置湖广华容县北河巡检司
　　○丙申夜月犯井宿
　　○丁酉释奠先师孔子遣太子少保礼部尚书兼翰林院学士刘吉行礼
　　○戊戌祭  太社  太稷
　　○遣顺天府官祭先农之神
　　○罢镇守通州等处都督同知陈逵闲住时通州地方多强盗劫财杀人逵不能捕乃饰辞推避兵部请治其罪故罢之
　　○命广东都指挥同知周俊守备连州等处都指挥佥事杜洪守备高雷都指挥佥事杨武守备钦廉
　　○己亥升河南按察司副使顾以山为狭西布政司右参政升南京刑部郎中徐贵户部郎中孙义两淮都转运盐使司同知白行中俱为运使贵两浙义山东行中两淮
　　○太监怀恩传奉  圣旨中书舍人仲兰御药房办事
　　○升刑部员外郎李茂南京监察御史郑恭为按察司佥事茂狭西恭四川
　　○南京工部主事毛科奏臣父吉任广东按察司副使死于贼虽蒙赠以按察使而未得谥乞如死事知县邓颙赐谥例诏谥忠襄
　　○以辽东各卫所水灾免折细粮一十二万六千一百石有奇
　　○诏运两淮盐给湖广官军俸粮时巡抚左副都御史刘敷以湖广水灾请免所派南京贵州广西庐州安庆京库本色折色粮以苏民困户部议从其言惟京库绵布折银仍以有徵者补之然湖广有徵之粮止九十七万余石除王府禄米并兑军京库折银之类留给官军者惟四十三万余石计其岁用犹欠十分之五请以两淮常股盐二十三万四千引给之每引折米二石  上允其请
　　○庚子总督两广右副都御史朱英奏近监生徐友坦言欲以宜山县地方属思恩府者复隶于县而革忻城县土官缘宜山峝民时常作耗故以思恩土官辖之盖以夷治夷也然其田粮户口仍旧属县赋役不便今宜并归于府不必复还旧县忻城土官初以猺獞劫掠不服流官故举宜山土官千户莫敬诚抚治后因猺獞向化授敬诚以世袭土官知县今归服已久实难更动户部议如其奏从之
　　○旌表孝子窦文真等四人节妇刘氏一人文真直隶定州学生父没躬负土成坟狐兔驯扰陆洪浙江奉化县学生父没苦无石甃坟感梦得石千余结庐墓侧朝夕泣拜不避风雨虎狼杨茂国子监生山西大同县人母命危吁神愿代以身及子翌日母苏后三十余年母没庐墓常有群乌白狼飞绕王允山东历城县人任湖广布政使早丧父极哀毁为按察使时母没闻讣痛哭几绝躬负土修冢亦致乌集兔驯之异俱表其门曰孝行刘氏狭西邠州民曹刚妻少寡守节无玷表其门曰贞节
　　○命金吾左卫带俸都指挥佥事顾玺分守通州等处
　　○辛丑升通政司左参议方汉为南京太仆寺卿
　　○壬寅广西守御太平千户所获安南国谍者七人系之镇抚司狱中有民人与之识者走报其家赂守狱卒皆脱其械使亡去事觉民及狱卒俱坐罪死镇守等官各奏其事并言守御千户赵邦防范不严之罪法司覆请重惩之有旨赵邦守御不谨赎罪毕降官二级本卫差操
　　○甲辰都督佥事杨麟卒麟麟山后人袭世职历升都指挥使天顺间从征大藤峡获功升都督佥事寻改掌南京后军都督府事至是卒赐祭葬如例
　　○乙巳以去岁湖广荆襄德安府卫所属水灾免夏秋税二十二万三千石有奇
　　○增设四川松潘仓茂州广备仓副使各二员威州安远仓副使一员
　　○夜月犯氐宿
　　○丙午  景皇帝忌辰遣驸马都尉周景祭陵寝
　　○命户部尚书翁世资祭京都太仓之神○遣顺天府官祭宋丞相文天祥
　　○丁未诏以两淮常股盐五万引并官库银一千二百余两赈济山东兖州府贫民从郎中林孟乔请也
　　○太监汪直奏迩来京畿截路强贼多系各屯堡安插达官达舍往往潜踪出入事发纠众拒捕宜命三千营严督分管屯堡都指挥等官统来擒捕从之
　　○戊申申禁自宫以求进者时自宫者至二千人群赴礼部乞收用诏此曹数违禁例巡城御史锦衣卫官督同五城兵马期十日内尽逐之京城内外寺观及豪势之家敢潜容者并地邻火甲俱究治以罪自宫者枷项一月杖一百押回原籍如仍来京必重罪其父兄不宥礼部其速出榜谕之
</div>
    <div class="pagination">
<a href="明实录宪宗实录_page97.html">上一页</a><span>...</span><a href="明实录宪宗实录_page93.html">93</a><a href="明实录宪宗实录_page94.html">94</a><a href="明实录宪宗实录_page95.html">95</a><a href="明实录宪宗实录_page96.html">96</a><a href="明实录宪宗实录_page97.html">97</a><span class="current-page">98</span><a href="明实录宪宗实录_page99.html">99</a><a href="明实录宪宗实录_page100.html">100</a><a href="明实录宪宗实录_page101.html">101</a><a href="明实录宪宗实录_page102.html">102</a><a href="明实录宪宗实录_page103.html">103</a><span>...</span><a href="明实录宪宗实录_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
