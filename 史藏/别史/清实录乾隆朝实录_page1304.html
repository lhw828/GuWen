<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1304 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1304 页/共 1860 页</h1>
    <div class="content">
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十年乙未。四月。甲午。孝端文皇后忌辰。遣官祭昭陵。　　

○定西将军尚书阿桂、定边右副将军尚书公丰昇额、参赞大臣副都统额森特奏、自三月至四月、宜喜沿河一带大雪。臣等冒雪攻打。不使贼人得以休息。臣额森特、率同侍卫伊里布等、直取群尼碉寨。并令翼长六十七等攻其左。游击袁敏、循田磡而进、攻其右来珠碉寨。则令侍卫彰霭、总兵仁和等攻打。又派副都统额尔特、侍卫那木扎等、从碉寨中间前进。以断贼彼此往来之路。并截杀各处来援之贼。其章京纳亨保等、带兵为各路接绩。于初五日、同时并进。带板片木梯、度沟上碉。碉寨上贼人、合力抵御。得式梯、以及各处贼。又复合力来援。官兵施放枪炮打中皮船。贼俱堕水。余贼入群尼寨内据守。复于噶喇依等处、两路悉心守御。急切难以取胜。臣等公议、为此时计。须多方以误之。因令长清、旺保禄、王进泰、抽出官兵。于簇拉角克、察尔觉、两路前进。相度贼人望见之地。多燃烟火。作为进攻之状。其南路纳木觉尔宗一带。计有防兵三千余。并令侍卫哈清阿、于当噶尔拉等处、酌量前进。一同牵缀贼势。再渡河船料。前此早经豫备。因对岸崖陡道窄。是以未能办理。今宜喜官兵、来至河边。即当来往过渡。需渡必急因将豫备船料。越过格鲁克古山梁。擡至河滨成造。使贼人望见。又疑官兵或将过河、截日旁之后。或将顺流直下、相机抢杀。更可乱其心目。臣等逆料贼人必来侵扰。饬令官兵、豫为设伏。初四日夜半。果有二三十贼。用船过渡前来。伏兵出击。贼人大半淹毙土兵止有受伤二名。得旨、勉力速成功实盼望不安寝食矣。　　

○丰昇额又奏、德尔格忒土司鲁珠布嘉木差病故。伊妹洋湛卓尔玛、遣其头人来营。禀称该土司之子、年甫八岁。不能管事。伊大小头人百姓。俱愿洋湛卓尔玛护理等语。查该土女、自幼为尼。并无夫家。历来协办土司事。众番推服。现在宜喜一路运粮所需乌拉。大半取给于彼。该土司之子年幼。自应令该土女暂管报闻。　　

○乙未。上奉皇太后幸万方安和侍膳。奉皇太后还畅春园。　　

○谕、昨据伊勒图、解送由俄罗斯逃出投诚之绰罗斯台吉色凌、土尔扈特台吉敦多克车琳、到京时朕曾降旨、将伊等属人。一并令在察哈尔安插。但伊等由俄罗斯逃出时。并未携带家口。其妻子仍留在俄罗斯。恐伊等乘便逃回。著传谕常青、安插色凌、敦多克车琳后。留心密访。毋任逃脱。再此二人俱无妻室。察哈尔地方安插厄鲁特颇多。若酌准伊等有妻室。亦可牵制其心将此一并传谕常青、遵照办理。　　

○以广西新太协副将汤大龄、为右江镇总兵。　　

○山东巡抚杨景素疏称、乾隆三十四年。博兴县首垦水地、三十五亩有奇。　　

○旌表守正被戕之奉天铁岭县民李文美女李氏。　　

○丙申。上诣畅春园、问皇太后安。　　

○谕、据刘秉恬奏、此次续调赴川黔兵二千名。每日赶行三四站、或四五站、情形甚属踊跃等语。黔兵行走迅速。兼程遄赴军营。实属可嘉。且向来黔兵在营。亦甚得力所有此项黔兵。著加恩赏给一月钱粮。以示鼓励。　　

○又谕曰、成方、身为佐领。曾充丐头本应照刑部所拟。发往伊犁、充当苦差。但据供称、其母伊尔根觉罗氏、一闻成方顶充丐头。即将鞭杆对牌劈毁。不许再当。是该氏尚知顾惜满洲颜面。殊属可嘉。著赏给大缎一匹。以示奖励。且念其能明大义。今已年逾七旬。并著加恩。将成方免其发遣。准留侍养。俾八旗男妇闻之。共知劝勉。　　

○丁酉。谕曰、积福著来京。策伯克多尔济游牧、伊弟兄今阅五年。均已服习。毋庸专派大臣驻劄照料。著寄询庆桂、策伯克多尔济游牧、现在应否派人。如仍需人照料。于彼处侍卫官员内、著庆桂选员遣往。若不需人则止。再色凌游牧、距科布多较近。伊等亦已服习。与都尔伯特、乌梁海、同班游牧。如偶有事故。仅可咨报科布多参赞大臣办理。亦不必专派人照料。銮仪使阿玉什、及理藩院司员、均令回京。著多敏、遵照办理外。并传谕将军伊勒图、瑚图灵阿等知之。　　

○谕军机大臣等、裴宗锡奏、据怀宁县知县陈瑞、面禀安徽省城福兴号茶果店之金懋明禀称、有船户王在祥、从江西带来信一封。篾篓一个。信上写王坤治元栋拜托。背面混写坤治元年。伊一见骇异。不敢开拆。将原书呈首。及开拆阅看。书共大小四封。多有悖逆字句。篓内系符纸粗石。随讯据金懋明供、上年曾有江西人王才宗、在伊对门居住。其兄王作梁、忽得疯病。十月间带领回去。求提王作梁究问。现在飞咨海成、严拏王作梁兄弟、解安收审。并查拏单内有名各犯。严行究办等语。各书虽有狂悖之词。而语无伦次。颇似疯人所为至单内胪列多人姓名。或欲藉此陷害。亦未可定。但各项人犯。多在江西。自应咨明海成、听其就近拏讯。乃转移提人犯。未免拘泥迂缓。且恐各犯在途。或有疎虞之处。更属不成事体。又据船户王在祥供、此书系江西省城王兴怀、行内帮夥吴坤、托寄等语。吴坤托寄。必知书所从来。一经提讯。即可得其根据。是吴坤、系此案必应质讯之人。何以转置不问。至店户金懋明、接有逆书。不敢开封。即行呈首。尚属知分守法不应将伊拘禁。裴宗锡所办。甚不晓事著将金懋明、即行释放。罚裴宗锡、赏伊数十金。著再传谕海成、如安徽所提各犯。已经拘解安省。则听裴宗锡审办。若尚未拘齐起解。即著海成、将各犯提至江西省城。亲行研鞫实情。定拟具奏。至其符单内、有安徽裴布政、心意不坚之语。果何所指。如各犯尚在江西。即著海成、一并讯明覆奏。如已解赴安徽。即著裴宗锡、讯取该犯、因何填写此句缘由确供具奏。如裴宗锡因与已有干涉。稍存含糊讳饰。经朕看出。无难令其将该犯解交刑部覆讯也。将此由五百里传谕知之。仍各将如何查办之处。即行奏覆。　　

○命大学士舒赫德、协办大学士吏部尚书程景伊、内阁学士嵩贵、董诰、吏部侍郎曹秀先、户部侍郎梁国治、内阁学士署工部侍郎彭元瑞、左都御史张若溎、充殿试读卷官。　　

○戊戌。策试天下贡士严福等、一百五十八人于太和殿前。制曰、朕凝承景贶。式于九围夙夜钦虔。单心无逸。缉熙光明。以厘庶绩。仰荷上天祖宗眷佑。宅中临驭。今四十年矣。栗栗危惧。恒思久于其道者安在。益廑保泰。弥伫嘉谟。矧髦士观光。尤徵谠论。其敬聆咨问。赞我大猷。董仲舒言、以一贯三为王。谓王者、父天母地。中立人极。呼吸感通为至近也。洪范以五事配五行。以庶徵配五事。寓训至深。刘向刘歆之流。揣测阴阳。穿凿事应。班固五行志。马端临祥异考皆沿其说。未免支离附会不足与言钦崇之学。月令称政事不以其时。则有某某之应。又小异洪范之说。其书源出吕不韦。未足深据。而周礼布政。多顺四时。是固圣人之典也。又何以称焉。书曰、钦崇天道。永保天命。格天之学也。夫应天以实不以文。古帝王昭事之忱。必有超于术数推测之外者。其陈厥指归。以明其要。伊古言心始禹谟。言性始汤诰。言学始说命。儒者类能言之。非独词章训诂。无益实用。即研究理气之精微。办别心性之存发。亦未切躬修。然则大学由格致以治平。中庸本中和以位育。必有更进乎儒生所谈者。能略指其枢要欤。六经言中、言一、言敬、言仁义、虽意指各殊。实则同条共贯也。可约略言之欤。宋儒程子、朱子、所以启沃其君者、至为纯密。堪与经训相为表里。而范祖禹、帝学一书。指陈实事。真德秀、大学衍义。参证史书。其亦有可以互相发明者欤。今将衍往圣之心传。粹然一出于正。其道安在。洪范八政。食居其首。储蓄素具。以待不时。有备无患之道也。常平、社仓、二法。迄今并行。成规具在。多士谅闻之熟矣。惟是常平之法。恒待谷贵出粜。抑其价而使之减。乃宋张咏、于年荒米少之时。则大增市价。恣其多售。而运贩云集。其价转平。民食以裕。将出奇而偶中乎。抑深筹乎盈虚消长之势。而欲取姑与。可操胜得乎。朱子行社仓法。世号良规。其春借秋歛。加息以偿。疑与熙宁之青苗。约略相似。而利病回殊。其得失之故。能一一指陈欤。朕蠲漕截粮。为民足食计者。至周且裕。有经理常平社仓之责者宜何如共体朕意。实力奉行。使德泽下究欤朕表章经籍。用光文治。搜罗遗典。咸集石渠。特简儒臣。俾司编纂。亦既具有条理矣。顾四库之藏。浩如渊海。必权衡有定。去取乃精。昔董仲舒请罢黜百家。专崇孔氏。陶宏景、则一事不知。引为深耻。今将广收博采。而传注时多曲说。稗官不免诬词。异学混儒墨之谈。伪体滥齐梁之艳。于人心世教未见有裨。如但墨守经师。胥钞语录。刊除新异。屏斥雕华。则九流之派未疏。七略之名不备。抱残守匮。亦难语该通。至于忠臣孝子。或拙文辞。宵水佥壬。间工著述。文行相左。彰瘅安从。他如略艺编摩以后晁陈著录以前。门目各殊。规条歧出。此增彼损。甲合乙分。不有折衷。孰为善例。多士下帷有日。宜以知人论世为先务。其各区陈醇驳。以徵稽古之功。夫本敬天以勤民。念典学以积道。养民而功惟叙。观文而化以成。斯黼扆出治之源。宜草茅家修所裕也。尔多士其诵言夙昔所学。胪著于篇。毋隐毋汛。朕将亲遴焉。　　

○以山东临清协副将乌大经、为江西南赣镇总兵。　　

○庚子。谕、据伊勒图奏、塔尔巴哈台等处绿营屯田。准各该处办事大臣、按照地方情形查覆。请仿照伊犁乌噜木齐等处、议定分数。分别办理。其巴里坤、哈密遣犯种地交粮。应照该处兵丁、一例劝惩等语。著照所请行。　　

○以故云南开化府土经历周震子尚德、袭职　　

○辛丑。上诣畅春园、问皇太后安。　　

○还宫。　　

○御乾清宫。召读卷官入。亲阅定进呈十卷甲第。谕军机大臣曰、富勒浑所奏、沙坝地方、贼番施放夹坝。多不过二十余人。两次潜来。俱经官兵击退。且有歼毙之人。穷番自必略知儆畏。不敢屡出尝试。所奏向内地拨兵添设之语。殊可不必。后路粮台。安设已久。各处防兵。本自敷用。其间或有今昔异宜之事。原可因时调剂。酌量抽派。况前经传谕该督等、令各营夫役。自行练习技艺。以资防护。此次即有壮夫马成龙等、击毙贼番之事。可见台站夫丁。业已各知自卫。再于附近处所。量为抽拨。惟当严饬各路员弁。督率兵夫。实力防御。又何必于大功将成之际。复向内地州县、纷纷添拨乎并著传谕知之。　　

○以盛京工部侍郎景福为兵部右侍郎。　　

○壬寅。上御太和殿传胪赐一甲吴锡龄、汪镛沈清藻、三人进士及第。二甲王春煦等五十二人。进士出身。三甲张士凯等、一百三人。同进士出身。　　

○幸圆明园定西将军尚书阿桂、定边右副将军尚书公丰昇额、参赞大臣副都统额森特奏、宜喜进攻一局。为此时紧要关键。必须木思工噶克、及得式梯、两处同日攻打。贼人必难接应。勒吉尔博山梁。自上而下。过木思工噶克丫口。突起一峰。上有木城一座。大碉三座。互为掎角。一得此处。则其下山脊之各碉。即可顺梁下压。臣等于十三日、派书麟、格勒尔德等、攻木思工噶克丫口碉卡。又派副都统额尔特、侍卫那木扎等、攻群尼正面碉座。侍卫巴三泰等、从旁攻打。贼人悉力抵御。而勒吉尔博山梁、及沿河一带之贼、齐来救援。官兵攻至辰刻。始行酌彻。是日、臣阿桂即将攻打木思工噶克丫口官兵部署。派乌什哈达、瑚尼尔图等、攻抢丫口山峰木城碉座。副将曹顺等、攻取山右碉座。侍卫穆哈纳等、攻取山左碉座。副都统福珠里、倭昇额书麟、总兵特成额、海禄等、带兵各路接应。总兵官达色、刘国梁、乌尔纳等、截杀各处来援贼众。富兴、保宁等、攻打勒吉尔博山梁中间塞古罗木碉寨、以为牵缀。并豫备木植。一俟官兵得手。赶拏木栅。臣丰昇额、额森特、亦于是日将沿河官兵部署。臣额森特、同侍卫那木扎等、攻抢群尼碉寨。副都统额尔特、侍卫彰霭等、从左合攻。总兵仁和、攻打来珠寨落。副将西德布等、从旁攻打。游击灵山等、攻打沿河各寨。均于十四日子刻前进。臣阿桂、丰昇额、分路督率调度。其攻打木思工噶克山峰各官兵。乌什哈达等、潜越攀登。枪石齐发。游击梁朝桂等、先抢东北隅大战碉。一齐拥入。参将国兴等、冲入剿杀。亦将木城攻获。穆哈纳等、又将山峰左碉座。曹顺等、将山峰右碉座。同时攻克。歼贼甚众。其余官兵。即从康萨尔、直至丫口山峰一带。连拏木栅占据。至攻打沿河碉寨之兵。均携带木柴。堆积群尼寨下。放火延烧。贼人多被烧毙。至北路官兵。先于十二日进攻甲索。抢获大碉九座。石卡一座。至丫口正路上。虽有贼人碉卡。将大炮运往轰摧。不难克取一得此数处碉寨。竟可直压勒乌围谕曰、阿桂等奏、分攻荣噶尔博下面木城。又攻克木思工噶克丫口碉座。官兵即从康萨尔、直至丫口一带山峰。连拏木栅占据。至北路明亮之兵。先于十二日进攻甲索。抢获碉座。一日而收三年未竟之功。将军等调度有方。将领弁兵。亦俱实心奋勇。甚属可嘉。所有阿桂、丰昇额等、及在事出力之、将弁兵丁。俱著交部查明议叙。其尤为出力之三等侍卫穆哈纳、参将国兴、游击梁朝桂、俱著加一等即行升用。　　

○癸卯。定边右副将军广州将军明亮、参赞大臣内大臣都统海兰察、副都统舒常奏、自初九日天气放晴酌派敖成、带汉土兵二千五百名于十二日先攻甲索。一面即派参领噶塔布、带兵接应。旋据敖成禀称、五更时将到山顶。督同副将常泰、参将瑚图礼、哈芬布、游击衔马应诏、都司彭承尧等、分作三路。直逼碉根。将要隘三碉。立时攻破。又抢占左右两山贼碉七座。己刻以后。将接连俄坡之东山贼碉四座。亦经占据。统计前后、夺取战碉一十四座等语。甲索既经得手。则宜喜一路。更觉勇气倍增。臣等查达尔图以下、得楞一带山冈。绵延二十余里。其上碉卡甚多。随派科玛、进财保、分攻得楞大碉。三保和隆武、奎林、珠尔格德等、分队取路上攻。乌尔图那逊、带兵在后接续。其向东山腿下临河之处。尚有贼碉联络其间。派令福康安、佛伦泰、泰斐英阿、带兵攻取。至十三日子刻。陆续进发。臣海兰察、带兵策应得楞各队。臣明亮、舒常、于达尔图、木克什等处、分头督率。旋见三保、和隆武等官兵。各将所指之碉。先后攻克。并夺获附近石卡数座。而福康安等、抢夺石卡二座之后。即乘势压下。复抢夺石卡一座各处贼人纷纷奔溃。被我兵击毙、约有二百余人。生擒贼番七名现在官兵各将所得地方。严为守御。及从沟内前去之路。当即共拏木城九座。以便运送火药口粮。惟达尔图前厂。以至得楞、实因濠深地险。俱难克取。然得楞以下各碉卡。全被我兵抢占。贼人失势。臣等一面将末后两起新调川兵。于十三日已到桥头。催集上山。克日直下河沿。非惟达尔图等处贼人、立见窜散。即沙坝山、喀尔西等处、皆已拦截在内。自可不攻而得。谕曰、明亮等奏、攻克甲索宜喜。并统众下压各情形。将军参赞等、调度有方。将领弁兵、俱能奋勇出力。甚属可嘉。著交部查明议叙。总兵敖成、统兵攻克甲索。尤属勇往超群。著赏给僧格巴图鲁号。以示奖励。　　

○谕军机大臣曰、明亮北路情形。与阿桂西路不同。西路虽逊克尔宗等寨、未经攻得。然其地尚隔一峰。即得式梯、群尼等寨。亦在河沿。并居丫口之下。今阿桂从丫口山梁下压。贼人自无由在后抄袭。至北路之达尔图、喀尔西等处、现为官兵截住。其贼谅可不攻而溃。但各处贼众尚多。设或乘我下压之时。从后路潜出滋扰。不可不虑。此等机宜。明亮自能见及。但恐伊等锐于进取。防范或不免稍疎。所关匪细。著传谕明亮等。将达尔图等处后路。留心防护。勿使贼人得以窥我之隙。稍滋事端。　　

○旌表守正捐躯之山西偏关县民杨正妻黄氏。　　

○甲辰。上诣畅春园、问皇太后安。　　

○四川总督富勒浑奏、沙坝为粮运正路。将来合兵进攻。运道亟宜肃清。臣于梭洛柏古、喀尔西、大板昭、拨兵一百名。暂赴该处。但大板昭一带。亦系粮运要地。前拨之兵。不能久留沙坝。现在咨商提臣长青。将马尔当一带官兵。酌调安设沙坝之松坪等处。谕军机大臣等大板昭一带。为粮运正站。防守尤宜严密。现在富勒浑等、酌将后路官兵抽拨安设。自应如此办理。仍著富勒浑、旺保禄、王进泰、长青等、督饬各卡隘。一体严密防御。勿使稍懈。　　

○乙巳。内阁翰林院带领壬辰科散馆修撰、编修庶吉士、引见。得旨、此次散馆之编修俞大猷、业经授职。其清书庶吉士黄寿龄、平恕李尧栋、茅元铭、许兆椿周厚辕、俱著授为编修。王坦修、著授为检讨。汉书庶吉士余集、沈孙琏、朱绂、潘曾起、苏青鳌、裴谦、百龄、季镕、庄通敏、邹炳泰、邵晋涵、方炜、莫瞻菉、朱攸、闵惇大、周永年、俱著授为编修。彭元珫、萧九成、图敏、王汝嘉、黎溢海、张家驹、王福清、俱著授为检讨。王兆泰、陈国玺、陈科鋗俱著以部属用。此次因办理四库全书。需员纂校。是以散馆人数较上次少。而留馆者转多。后不为例。　　

○定边右副将军广州将军明亮参赞大臣内大臣都统海兰察奏、十四日臣海兰察、及奎林、和隆武、福康安等、率同侍卫章京。及绿营将弁。分路从萨克萨谷、同时并进。我兵跃入贼卡。所向无前。将萨克萨谷山梁。全行攻获。复于各要隘、分布埋伏。番众乘夜上山。抢夺新立营盘。俱为我兵击退。至十五日、达尔图、得楞、沙坝山、各处贼人、俱弃碉潜窜。我兵追杀歼毙无算。是日辰刻。阿桂将豫备船只。运至河干。往来渡载。当经福康安、佛伦泰等带兵。将斯年木咱尔、及斯聂斯布罗、两处寨落。悉皆攻克。自东至西。环山五十余里、各处寨落搜检无遗。现又飞调日旁留守旧兵。以便并力前进。谕军机大臣等、此次攻剿得胜。明亮调度有方。海兰察、福康安、尤为出力。均属可嘉。明亮、福康安、俱著授为内大臣。海兰察、前此已授内大臣。著赏给御用荷包。以示鼓励。俟大功成时。自有殊恩懋赏。现据明亮等、搜查该处五十里内、所有数百余寨落。并无粮石存贮。贼众之乏食可知。今两路大兵会合。自即乘胜冞入。扫穴擒渠。伫听捷音。督理粮饷前任四川总督刘秉恬奏、臣于十七日、见将军明亮等十四所发之摺传牌内填写、自基木斯丹当噶拜发。是必我兵下压。业已得手。查从前西北两路军营。虽乘船过渡。亦时可往来相通。因日旁、宜喜、沿河贼人。尚未廓清是以粮石须两路分运。今我兵得胜。知此一带、已无贼人拒守。一切粮饷军火。自应由西路之格鲁克古等处渡河。递运北路。不必仍绕北路、从噶克等处。转致纡折多费。报闻。　　

○丙午。谕曰、御史孟邵奏、会试磨勘签出应议之许士煌一卷。原系诗三房李殿图呈荐。经主考取中。拨入诗四房白麟名下。今白麟固应照例处分。其原荐之房考。转得置身局外。似觉偏枯。请敕部厘定处分、以昭平允等因一摺。朕初阅之时。以其言为近理。及召见军机大臣。询以此事。据大学士于敏中奏称、向例拨房之卷。原尽受拨之房考覆阅。必其文果当意方交内监试、改用荐条。如阅有疵颣。不愿受拨。主考官亦不能相强等语。改拨之卷。既由受拨房考阅定。方换荐条。即与本房呈荐无异。且听其自择。并非主考所能抑勒。无虞滋弊。至受拨以后。即认该房考为房师。与原荐之房无涉。则功过皆当任之。遇有处分。乃所应得。更不得谓之偏枯。是此事惟在各房考慎之于始。勿以贪得门生。率意滥受自不致轻罹处分。譬之各部院办事司员。如实有所见。不妄画稿。或与他人两议。原所常有。若其言果是。堂官亦当从之。房考之于改拨试卷。事正相类。即有处分。仍由其人之自取耳。科场中委曲事例。朕实不知。而办理庶务。一衷于理之至是。从不稍存成见如此。孟邵此奏不必行。并将此通谕知之。　　

○又谕、据管理和郡王家务额驸福隆安具奏、和郡王马厂蒙古吉里克、控告王府首领太监李云、去年同护卫费尔苏、什长定保、前赴边外查看马厂。婪索达实什物一案。朕已交内务府大臣等审理矣。王府太监、出外滋事。最为恶习。伊等出外滋事。反致伊主被累。不可不严加惩治。著交宗人府、传谕各王公。嗣后务各约束太监。不得轻遣出口。倘有违制者、朕将伊主一并治罪。并通谕各关口。嗣后王公府之太监。若有并无执照。私出关口者。一面擒拏解京。一面奏闻。并令宗人府、不时稽查。惟是当朕驻跸避暑山庄。木兰行围之际。其京中公主、格格、福晋、及居住蒙古地方之格格等、特遣请安太监。亦难禁止。其应如何定例、稽查出入之处。著军机大臣、会同理藩院内务府议奏。寻议、向来游牧地方之公主、格格、遇有遣太监进京。均自扎萨克、支领印凭。京中之公主格格、遇有遣太监出口。均呈报理藩院、转行兵部、支领印凭。惟当皇上驻跸热河。木兰行围之际。京中公主、格格、福晋等、俱任其差遣。不给印票。难以稽查。臣等酌拟、口外游牧之公主格格、遣太监进京请安。仍照旧例、呈报扎萨克、支领印票外。京中居住之公主、格格、遣太监前赴热河请安。亦呈报理藩院、转行兵部、支给印票。王公福晋等、遣太监赴热河请安。各呈报本旗、转行兵部、给与印票。从之。　　

○军机大臣议覆、署礼部尚书素尔讷奏、巴里坤理事通判。与领队大臣。向未定有文移仪注。请嗣后往来文移。照府厅申详司道之例等语。查府厅为司道专属。与领队大臣之仅有旗务交涉者不同。素尔讷所奏、未为平允。领队大臣。系特旨派往之员。与奉差各省学政相仿。向例、学政如系三品大员。府厅谒见。与督抚同。至四品以下之学政。府厅文移例用申详。其学政接见府厅之仪。与督抚见司道同。领队大臣与理事通判。文移仪注。请照府厅见四品以下学政例。从之。　　

○调镶黄旗蒙古副都统额森特、为镶蓝旗满洲副都统。以镇国将军弘嵩、为镶黄旗蒙古副都统。以故达尔汉亲王固伦额驸色布腾巴勒珠尔子鄂勒哲特穆尔额尔克巴拜、袭爵。蠲缓甘肃皋兰、金县、狄道、安定、会宁、山丹、东乐、古浪、平番、宁夏、西宁、大通、肃州、王子庄、高台等十五州县旱灾额赋。被灾重者、分别赈恤。并借给耔种。　　

○旌表守正捐躯之河南内乡县民李桐妻程氏。河内县民张王受妻王氏。　　

○是月。署湖广总督湖北巡抚陈辉祖奏、查定例、运解饷鞘。数至十万两以上。酌派该营汛附近之将备。分起护送。窃思护饷专派将备。固属慎重。第千把亦系管兵之员。果遴委得人。原多可用。请嗣后楚省冲途各营。遇解十万两以上饷鞘。除责本营将备、遵例亲押外。若鞘多、照料难周。或往返不及者、仍准选派本营千把。带兵将后起押送。得旨、此在汝酌行耳。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百八十一



大清高宗法天隆运至诚先觉体元立极敷文奋武孝慈神圣纯皇帝实录卷之九百八十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十年。乙未。五月。丁未朔。谕军机大臣等、户部奏、凤阳关、乾隆三十九年、分征收赢余。比较上年、短少七千八百余两。请交该督抚、委员彻底清查一摺。已依议行矣。该关岁收银两。向俱有盈无绌。乃自乾隆三十七年以后。短收银七万余两。三十八年。较常仍有短缺。今三十九年较之七年、复短收七千八百余两。是该关自三十七年、缺少过多以来。不但不能少复。且有年亏一年之势。又将何所底止。至查上年所少银数。栋文任内、尚止缺银八百十两零。而狄咏箎、署任不过三十八日。竟短少至七千余两之多。虽称因上游水浅。重载难行。何以狄咏箎署任时。适逢其会。所言殊难深信。况狄咏箎之为人。颟顸而滑。向在直、屡经方观承保荐。及用为知府以后。细察其人。颇无足取。恐其在直、心有所恃于吏治无益。是以调任安徽。前岁、昨岁俸满卓异。两次引见。朕留心察看。并未见其少有出息。今伊署任内。亏缺如许。恐其中或有别项情弊。亦未可定。著传谕高晋、派委诚干大员。前赴该关。密行查访。如狄咏箎、有徵多报少。及捏称缺短情节。即据实参奏。毋稍徇饰。　　

○旌表守正捐躯之河南鲁山县民崔呼吃妻张氏。　　

○戊申上诣畅春园、问皇太后安。　　

○给陕西宝鸡、凤县、留坝厅、褒城、沔县、宁羌等六厅州县、水冲房屋修费银、四千九百九十两有奇。　　

○旌表守正捐躯之河南内乡县民马诲妻陈氏。　　

○己酉。孝诚仁皇后忌辰。遣官祭景陵。　　
</div>
    <div class="pagination">
<a href="清实录乾隆朝实录_page1303.html">上一页</a><span>...</span><a href="清实录乾隆朝实录_page1299.html">1299</a><a href="清实录乾隆朝实录_page1300.html">1300</a><a href="清实录乾隆朝实录_page1301.html">1301</a><a href="清实录乾隆朝实录_page1302.html">1302</a><a href="清实录乾隆朝实录_page1303.html">1303</a><span class="current-page">1304</span><a href="清实录乾隆朝实录_page1305.html">1305</a><a href="清实录乾隆朝实录_page1306.html">1306</a><a href="清实录乾隆朝实录_page1307.html">1307</a><a href="清实录乾隆朝实录_page1308.html">1308</a><a href="清实录乾隆朝实录_page1309.html">1309</a><span>...</span><a href="清实录乾隆朝实录_page1305.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
