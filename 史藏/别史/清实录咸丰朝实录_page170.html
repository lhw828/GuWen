<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 170 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 170 页/共 502 页</h1>
    <div class="content">○又谕、英桂奏、遵劝捐输、以济军饷一摺。近来部库支绌。各省维正之供。亦多徵解不齐。而各路军饷。需用浩繁。不得已议及捐输。藉储军实。如各封疆大吏。果能风示僚属。劝谕有方。该绅民等敌忾情殷。自无不踊跃输将之理。兹据该抚奏称、筹办捐借并行。自应如此办理。但不可徒托空言。无裨实用。著英桂慎饬所属。务选各地方公正绅耆。会同设法劝导。一俟集有成数。即行奏请奖叙。其捐数较多者。加额锡封。亦所不吝。或力能捐输、不愿荣身者。即给予印照。事竣如数给还。仍准先行请奖。惟在该抚实力妥筹。认真酌办。以副朕储备军需、为民除害之至意。现据江忠源奏报、贼由舒城围扑庐州情形紧急饷需刻不容缓。著英桂于河南省无论何款。先行筹拨银五六万两。即日派员解赴皖省。毋得推诿贻误。并将起解日期具奏。将此由六百里加紧谕令知之。　　

○又谕、江忠源奏、逆匪于十一月十二日。大股攻扑庐州。郡城危急。该抚所带仅止兵七百余名。庐州新募勇、亦祇二千余名。单弱已极。江忠源前次饬令前赴武昌之楚勇一千余名。湖南兵六百名。云南四川兵未渡江者。亦多留守武昌。此项兵勇。久随江忠源历阵。兵将相习。湖北省城存兵尚不为少。而庐州危急万分。稍有疏虞。致贼北窜。所关非细。著吴文镕、崇纶、迅饬原带此项兵勇之都司戴文兰、并备弁人等。赶紧将江忠源原带兵勇、全数带赴庐州。听候调遣。万勿迟误。其黄州逆匪。即责成唐树义、实力追剿。勿得株守省垣。藉词诿卸。将此由六百里加紧谕令知之。　　

○又谕、江忠源奏、贼匪径扑庐郡。亟请援兵、并筹饷银等语。该抚病已渐痊。朕心稍慰。惟庐郡情形紧急。殊深焦灼。已飞谕张芾拨银十万两解皖。并严催舒兴阿督兵驰救。和春已抵徐州。亦令即赴庐州会剿。并命吴文镕等速饬戴文兰、统带兵勇前来。复谕令河南、山东、无论何项银两。迅速筹解安徽。以应急需矣。袁甲三扼守北路。剿除捻匪。其能否赴援。尚未可必。前命曾国藩赶办船只炮位。并将所募楚勇六千名。由该侍郎统带。直赴安徽。与江忠源会合水陆夹击。但恐到皖尚需时日。该抚务须督率在城文武。竭力固守。俟援兵一到。即可内外夹攻。保全庐郡。即以固北路藩篱。万勿稍有疏虞。将此由六百里加紧谕令知之。　　

○又谕、江忠源奏、贼扑庐州、郡城危急等语。袁甲三驻劄蒙城。距庐郡不远。现在该郡兵勇甚单。情形紧急。著该给事中、酌量带兵前往协剿。并兼顾北路。不令该匪乘虚上窜。迅即妥筹办理。将此由六百里加紧谕令知之。　　

○又谕、本日据张芾奏、请留借协解滇黔兵饷、及铜铅本银、以资善后一摺。该抚祇知有一江西。而应解应拨款项。竟敢不遵谕旨。任意截留。置全局于不顾。已于摺内严切批示矣。兹又据江忠源奏称、前饬江西拨解铜本项下银十万两。并未如数赶解皖省。经前抚李嘉端委员迎提。据禀、江西仅能拨银二万两等语。此项银两。叠经降旨严催。该抚乃置若罔闻。于事势缓急轻重。全无审度。现在该省自舒桐二城失事后。庐郡情形。危在呼吸。是该省之需饷紧急。视江西之豫备善后。孰轻孰重。著张芾于接奉此旨后。迅即提款、派委妥员。务将前项银十万两。全数拨解。无分昼夜。兼程前进。以济急需。无得藉口迟延。致干重咎。将此由六百里加紧谕令知之。　　

○又谕、据和春奏、行抵徐州、统兵防剿一摺。前因怡良奏、镇江军务、须一手办理。降旨准令和春折回。惟现在皖省警急。宿徐甚关紧要。和春业已到徐。著毋庸折回镇江。即知会向荣、怡良等、一体遵照。本日据江忠源驰奏、逆匪直扑庐郡。该处情形。万分紧急。著和春即日酌带兵勇。兼程驰赴庐州。会同江忠源等、合力攻剿。毋稍延误。至所称拟咨向荣、酌派得力官兵一千名。星驰来徐。以备攻剿。著即飞速咨调。惟庐城危急。若待江南兵到。再行赴援。已属无及。现在舒兴阿统带陕甘官兵四千余名。计日可抵庐郡。该提督即可与舒兴阿、酌量调拨。总以急援庐州。遏贼北窜为要。将此由六百里加紧谕令知之。　　

○又谕、连日谕催舒兴阿赴皖救援。谅该督业已自陈州启程。兹据江忠源奏、本月十二日。贼匪径扑庐州。该处兵力甚单。情形危急。亟请就近饬派援兵前往。著舒兴阿、带兵星驰径赴庐州。与江忠源内外夹击。保护郡城。该处为贼匪北出之冲道。较之他处、尤关紧要。不得藉口于车马未齐。迟延误事。现在提督和春、已至徐州。本日谕令驰赴庐郡。惟该提督带兵无多。著该督即将所带官兵。分拨和春统带。以资攻剿。将此由六百里加紧谕令知之。　　

○又谕、惠庆奏、盗贼日炽。请筹经费。并条陈急切情形一摺。另片奏、各营饷需。未能依限散放等语。广西自会匪窜出之后。伏莽未清。蔓延通省。亟应严饬各路文武员弁。上紧剿除。惟军行首重粮饷。稍有迟滞。贻误非轻。叶名琛统辖两省。自应急筹兼顾。著于广东藩运关库各项下。迅即拨银十万两。派员克日妥速解往。以备支用。所有广西省应扣养廉银两。著准其留备该省缉捕之用。仍俟期限一年后。拨归库款。至于剿办盗匪。乃巡抚提督专责。前曾迭次降旨。令行坚壁清野之法。并颁给明亮等疏议、与乡守辑要一书。该抚等果能督率所属。实力奉行。地方自可渐臻静谧。著劳崇光、与惠庆通筹全省大局。于匪徒聚集处所。拣选兵勇。派委得力文武大员。统带分头兜剿。并察看何处险要。何处紧急。即行亲往督办。仍一面晓谕该地方绅民人等。举行团练。自卫乡闾。其能捐赀助饷。杀贼立功者。著该督抚等、随时从优保奏。据奏、各营兵饷兵米。因州县解交迟延。未能依期散放。如所称春季兵饷。至秋季始行到营。兵米有欠至二十余月者。殊非体恤兵丁之道。著劳崇光饬令藩司、严饬各州县、凡应解兵饷兵米。务各如期解交清楚。以备各营派员分别请领。如有徵解惰误。以致兵糈不继者。即著从严参办。无稍疏纵。将此由六百里各谕令知之。　　

○江西巡抚张芾奏、请将应解滇黔兵饷酌留。借济军需。得旨。户部速议具奏。屡次严催不准截留。何不知缓急。置全局于不顾。实堪痛恨。汝自抵任以来。只知有一江西。款项则任意截留。保奏则太觉冗滥。一筹莫展。专以奉迎大绅衿为务。昧良丧心。至于此极。朕自愧用汝之庸愚大吏。实觉厚颜。但不知汝能汗流浃背否。又奏。革督程矞采、捐银六万两。代恳加恩。批。朕以苍生为重。余非所系念者。所请著仍不准行。其先缴之款、及未缴之款。著一并掷还。　　

○山东巡抚张亮基奏、饬各属添募壮丁。筹备军械情形。得旨。团练原为各守乡闾。练勇亦祇能补兵之不逮。若事事作正开销。何有如是多款。著设法变通。以免日后驳饬。　　

○山东登州镇总兵官武迎吉、因病勒休。以广东大鹏协副将陈辉龙、为山东登州镇总兵官。　　

○予安徽舒城殉节主事朱麟祺、通判徐启山、祭葬世职。副将松安、游击德成、以防守不力。下部治罪。　　

○蠲缓甘肃甯朔县被水、被雹、地方。新旧额赋有差。　　

○辛酉。谕军机大臣等、胜保奏、连日攻剿情形一摺。此次进剿。虽有斩捦。我兵亦受伤不少。且限于地势。仍未能直入贼垒。朕日望捷音。实深焦灼。现据独流难民供称、贼营粮米柴草将断。匪众离怨。正可乘机密派妥人。潜入贼垒。设法离间。贼情诡谲。其逃出难民。亦难保无奸匪溷迹。务须加意查察。勿堕诡计。静海西南一带。蕴秀带兵在彼驻劄。能否得力。朕甚不放心。西淩阿、善禄等、移营高阜。去静海较远。且与该大臣营盘隔绝。声势未能联络。深恐有误事机。均著该大臣体察情形。酌量布置。务使声息相通。联为一气。攻剿方可得手。所请山东巡抚派兵协堵一节。现在东省防堵紧要。兵力较单。不敷分拨。本日已令瑞麟、带领前锋等营兵一千名。前往军营。即由该大臣节制。应于何处堵截。即著酌量调度。再瑞昌带兵一千名。现在移营德州。并著随时知照。扼要防堵。另片奏、派员召募川勇等情。均著照办。刑部主事杨熙、现由四川原籍、募勇五百名。拟赴河南、直隶、军营投效。据裕瑞奏、该员已于九月十八日。行抵新都。即著胜保提催来营。当可得力。将此由六百里加紧谕令知之。　　

○又谕、据文煜奏、自川入陕。查看陕省情形外少民团。内无练勇驻城兵力单弱等语。前因贼匪不靖。叠次降旨。谕令各省督抚。实行坚壁清野之法。并颁发明亮等疏议、与乡守辑要一书。各省大吏、宜如何实力奉行。认真督办。陕西与楚豫接壤。尤宜严密设访。乃竟如此因循废弛。不知地方大吏所司何事。王庆云甫经＜闲＞放巡抚。无所用其回护。即著于抵任后、督饬所属文武员弁。劝谕绅民。实行团练。保卫乡闾。其出力捐赀者。随时奏明奖励。并著查勘要隘处所。妥筹布置。毋得稍有疏虞。原摺著摘钞阅看。将此由五百里谕令知之。　　

○钦差大臣胜保奏、连日进攻独流贼匪情形。得旨。攻剿不为不勇。惟冀该逆拌死出拒。必使无噍类矣。我君臣内外同心。祇知默吁上天速救民劫。又奏、查明御史钱庆善条陈一摺。系属风闻失实。批。朕夙夜筹维。与军机大臣恭亲王等、同深焦灼。虽未身临战阵。与局外旁观者有间。汝之心。朕早鉴之。风闻之言。岂能摇惑朕衷。　　

○钦差大臣向荣奏、高淳贼匪远遁。并镇江获胜情形。得旨。余万清尚知愧奋。著激励进攻。迅破镇江为要。至江南情形。如此铺张。总未克复。汝尚有何面目自夸也。　　

○湖广总督吴文镕等奏、楚省未能撤防。请饬拨饷协济。得旨。除制造船炮。为剿贼要需。刻不可缓外。余皆可设法筹办。若处处截留。即拨尽各省款项。尚不足供一湖北之用。著户部速为筹画。　　

○以贵州松桃协副将文英、为云南普洱镇总兵官。　　

○礼部尚书衔前任礼部侍郎杜堮、九十生辰。赏加太傅衔。并花翎。　　

○以直隶独流剿贼出力。赏参领常亮、守备张振魁、马翰忠等、花翎。蓝翎长富庆等、蓝翎。余升叙有差。予阵亡把总赵璋、祭葬世职。　　

○追赏安徽殉节工部左侍郎吕贤基、银三千两治丧。并于舒城建立专祠。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百十三　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。十一月。壬戌。谕内阁、前因巡防王大臣等、奏请推广铸造大钱。当交户部议奏。兹据该部、查照王大臣等所议。当千大钱、以重二两为率。以次酌量递减。期于轻重相权。便民利用。著即照部议所有当千、当五百大钱。均用净铜铸造。务使磨鑢精工。色泽光润。当百、当五十、当十、当五、大钱。亦须配铸精良。一律完整。与制钱相辅而行。俾民间咸知宝贵。便于行用。傥制造稍有粗率偷减。著钱法堂侍郎、即将炉匠人等、严行究办。该管监督大使各官、一并严参。并著该部、通行各直省督抚。均照此次所定分两。一体铸造。以归画一。其民间应纳税课钱文等项。均照部议。准以大钱交纳。其应交银者。并准其按照制钱两串。折银一两之数抵交。总期上下相信。出入均平。如有私铸、及奸商居奇阻挠者。均按例治以应得之罪。　　

○户部右侍郎王茂荫、奏陈大钱利弊。得旨。巡防王大臣、会同户部、密议具奏。盖大钱之畅行与否。全视在上之信与不信。果能设法豫筹。为经久之计。不先自坏成法。断无隔阂之理。据该侍郎所奏、作奸犯科。今人甚于古人。足徵今日非昔时可比。况经营之巧。今人亦甚于古人。现今大钱初行。即过虑后时。虽为谋国久裕之计。独不计及朝堂聚议。小民更增疑也。但亦老成之见。王等不可先存成见。秉公定议。　　

○陕甘总督舒兴阿、奏报赴皖会剿、启程日期。得旨。已有旨、催汝速赴安徽。现在庐郡已经被围。汝若缓缓由水路进发。必致贻误机宜。岂能事事妥当。方可前进。今□山戊不□秋、胜保自晋省追贼至直。沿途并无车马口粮。该大臣、与兵丁同食野菜。才将将赶上。亦由该大臣素得兵心之故。汝由枢臣、外任兼圻。历练有年。缓急应晓。岂反不如一胜保耶。朕甚为汝愧。天下大患。胥因循观望之所致。朕为天下主。既失之于前。悔已无及。岂复忍不挽之于后。时时加严。隐忍姑息。朕岂肯为。总以不误兵机。能知缓急。兼能奋勇杀贼者是赖。若一无用之辈。虽留之亦无益。国法岂能幸逃。懔之。　　

○以内阁学士灵桂、署户部右侍郎。兼管钱法堂事务。　　

○以礼部左侍郎穆荫、署左翼前锋统领。正红旗蒙古副都统载龄、署正红旗满洲副都统。　　

○以右翼前锋统领绵勋、管理宝坻等四处官兵。　　

○以云南楚雄协副将刘开泰、为安徽寿春镇总兵官。　　

○予福建阵亡参将瑞文、游击周向辰、祭葬世职。游击马从凯、以救援不力。革职逮问。　　

○蠲缓浙江钱塘、富阳、余杭、临安、新城、桐乡、安吉、上虞、临海、黄岩、太平、天台、仙居、淳安、遂安、寿昌、桐庐、仁和、海甯、嘉兴、秀水、嘉善、海盐、平湖、石门、归安、乌程、长兴、德清、武康、慈溪、奉化、会稽、萧山、诸暨、嵊、甯海、兰溪、东阳、义乌、永康、武义、西安、龙游、江山、常山、开化、建德、分水、丽水、缙云、青田、松阳、遂昌、云和、景甯、五十六州县。并杭严、嘉湖、台州、三卫。被水被风被虫被雹庄屯。新旧正杂额赋有差。并赈临海县灾民一月口粮。　　

○癸亥。冬至。祀天于圜丘。遣恭亲王奕恭代行礼。　　

○上诣大高殿行礼。弘仁寺拈香。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。　　

○遣官祭孝德皇后殡宫。　　

○遣官祭端慧皇太子园寝。　　

○停次日朝贺。　　

○谕军机大臣等、军机大臣奏、据章京陈鸿翊呈称、独流贼营。东西北三面、均难进攻。惟南面王家营、堤势高出独流之上。施炮较能得力。若得此村。则独流即在掌握等语。著胜保察度情形。妥速筹办。原呈著钞给阅看。又据光禄寺卿宋晋奏、磁州知州恩符、最善营谋。向随讷尔经额、终年奔走。并不在本任办事。前从临洺关逃出。护解讷尔经额到京后。复投至胜保营中。谋充翼长。似此庸鄙之员。必不能有裨军务等语。著胜保密行访查。傥该员实有营谋奔竞劣迹。即著严参。如尚无前项情弊。即著饬令回任。将此由六百里谕令知之。　　

○又谕、琦善等奏、叠次接仗获胜一摺。该大臣等、任令逆贼占踞扬城。复又将仪徵失陷。逆焰狓猖愈甚。而我军日事迁延。此次兜截来援之贼。虽经叠获胜仗。而内窜之贼。未能并力歼除。若不急图攻克。致令仪徵瓜州匪众。合夥救援扬城。攻剿更难得手。所称三汊河等处、贼匪窜扰甚急。续将接仗情形查奏等语。该大臣系于十六日发报。何以不将现在接仗、大概情形附奏。实深悬系。另片奏、哲克东阿、张守仁、与协领、佐领、似已全殁行间。究系如何阵亡。著即详细查明请恤。德崇额、忠泰、穆克登额等、所带马队。俱系劲旅。现在何处剿贼。琦善屡次奏报摺内。何以俱未叙及。此时福济、业已赴皖。庐州一带。贼势紧急。该大臣等、围攻扬城。顿兵日久。坐视江北贼势蔓延。徒以隐忧不能兼顾为词。不知统兵大帅。所司何事。将此由六百里加紧谕令知之。　　

○以岫岩城守尉庆龄、为西安左翼副都统。　　

○以四川捕匪出力。赏道员曹澍钟、按察使衔。余升叙有差。　　

○甲子。谕内阁、全庆、朱嶟、奏查富新仓甲米霉变、据实参办一摺。此次开放正红旗甲米。阄出之取字廒米石。虽因大雨淋湿。挑晾未能乾洁。致有霉变。惟于甫经开放时。该花户即应禀明核办。何至开放二千五百余石之后。尚未据实具禀。显系有意蒙混。著交刑部、严行审讯。按律治罪。仍俟此廒放完。查明霉变确数。著落分成赔补。监督工部主事文光、督饬挑晾不力。著交部议处。　　

○谕军机大臣等、据袁甲三奏、庐郡危急、必应四路赴援。并闻舒兴阿、带兵由太阜前进。水路即走正阳关。陆路距关止数十里。请饬该督、酌留将兵。驻守正阳关。以防逆匪北窜等语。舒兴阿前奏、分带马步官兵、于十五六日启程赴皖。计已早过颍州。此项官兵、几及五千名。水陆并进。声势甚壮。著即酌量分拨数百名。派委得力将弁统带。驰往正阳关扼守。傥庐州贼匪被剿。由六安北扰正阳。即著竭力迎击。如令该逆过关一步。即将扼守该处之领兵镇将、以军法从事。该督仍亲督官兵。兼程前进。速援庐州。不得因车马船只不齐。再事迁延。总期设法遄行。毋误兵机为要。和春现在徐州。已有旨、令其前进。该督所带之兵。即可分拨、交其统带剿贼。和春熟悉贼情。屡经战阵。必可得力。郝光甲屡次逗遛规避。甚不足恃。该督若将兵丁、全行交伊管带。恐有贻误。著随时查察。如仍畏葸不前。即行奏明。将该革员正法。毋稍瞻徇。懔之。将此由六百里加紧谕令知之。　　

○又谕、据江忠源奏、庐郡击贼、连日获胜情形。皖省兵力单弱。前已飞谕吴文镕等、酌拨存楚兵勇。交戴文兰、星驰赴援。舒兴阿所带官兵、四千九百余员名。由陈州水路、启程赴皖。本日复谕催兼程前进。谅不日即可赶到。得此生力军。与该抚会合攻剿。必可得手。至应如何布置、如何调遣之处。即著江忠源、会同舒兴阿、协力筹办。务将围攻庐郡之贼。先行尽数扑灭。则分踞桐舒二城之匪。亦必闻风丧胆。该抚移兵南剿。即可次第歼除。所称该郡绅民、万众一心。洵足为长城之倚。并著该抚随时激励。以固其志。至江西省、应拨解银十万两。节经严催星速解皖。复饬河南山东两省。无论何款。先行筹解数万两。以应急需。即著该抚派委妥员。分投迎提。以期迅速解到。又广东省、有解交部库银十五万两。此时如行抵皖境。亦准该抚、截留数万两备用。将此由六百里加紧谕令知之。　　

○又谕、袁甲三奏、飞催舒兴阿、赴援庐郡、并赶赴宿州、筹办防剿一摺。此时庐州被围紧急。虽据江忠源奏、十三十四十五等日。叠获胜仗。而贼匪大队。尚复盘踞城外。音德布、现在六安。玉山、现在东关。常清、现在和州。所带之兵。是否抵郡。该抚摺内均未声叙。昨已谕和春、由徐州前进。想亦即日启程。该给事中、与和春既已熟商。所虑宿徐临淮紧要之处。即著妥为布置。不可疏虞。本日复有旨、飞催舒兴阿、兼程赴援。并令将所带之兵。酌量分给和春统带。朕思和春久历戎行。且能熟悉贼情。必可得力。况由徐州前进。本系迎头剿杀。既可力解城围。并可杜贼北窜。至蒙亳一带。亦关紧要。徐广缙若遽离归德。恐豫省门户。无人堵御。该给事中前奏、令赵畇前赴舒城。该员现在何处。即可责令带勇。专防蒙亳一带。钤制土匪。与该给事中、声势联络。至所称正阳关、应留兵驻守等语。亦谕知舒兴阿照办矣。将此由六百里加紧谕令知之。　　

○改铸四川西昌县知县印信。从署总督裕瑞请也。　　

○释监禁已革安徽布政使李本仁、交巡抚江忠源差遣。　　
</div>
    <div class="pagination">
<a href="清实录咸丰朝实录_page169.html">上一页</a><span>...</span><a href="清实录咸丰朝实录_page165.html">165</a><a href="清实录咸丰朝实录_page166.html">166</a><a href="清实录咸丰朝实录_page167.html">167</a><a href="清实录咸丰朝实录_page168.html">168</a><a href="清实录咸丰朝实录_page169.html">169</a><span class="current-page">170</span><a href="清实录咸丰朝实录_page171.html">171</a><a href="清实录咸丰朝实录_page172.html">172</a><a href="清实录咸丰朝实录_page173.html">173</a><a href="清实录咸丰朝实录_page174.html">174</a><a href="清实录咸丰朝实录_page175.html">175</a><span>...</span><a href="清实录咸丰朝实录_page171.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
