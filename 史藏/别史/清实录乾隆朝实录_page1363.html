<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1363 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1363 页/共 1860 页
  </h1>
  <div class="content">
   ○御制题朱彝尊经义考诗。秦燔弗绝殆如绳。未丧斯文圣语曾。疑信虽滋后人议。述传终赖汉儒承。天经地纬道由托。一贯六同教以兴。藜阁炎、刘校诚韪。竹垞昭代撰堪称。存亡若彼均详注。文献于兹率可徵。远绍旁搜今古会。焚膏继晷岁年增。考因晰理求其是。义在尊经靡不胜。枕葄宁惟资汲鉴。阐崇将以示孙曾。　　

○京察本年满汉各官。年老有疾官五十八员。不谨官一员。罢软官五员。才力不及官三十一员。浮躁官二员。分别处分如例。　　

○旌表守正捐躯河南项城县民赵国卿妻胡氏。　　

○甲辰。谕军机大臣等、据阿桂、李侍尧等奏、缅匪近日大概情形。并现在办理各缘由。颇合机宜。已于摺内批示矣。缅匪反覆狡诈。实为可恶。大约得鲁蕴、尚欲送人完事。而绽拉机阻之。图思德等、又露有招致之意。致被贼识破。遂尔屡变其说。果不出朕前旨所料。至摺内称、三月初五日。缅目差孟令持缅禀。同原随苏尔相之兵丁蔡世雄、汪有才前来。译出缅禀。有问及蛮暮木邦土司之语。又三月十五日。绽拉机差碎冻具禀。同通事寸博学进关。请遣回孟干、孟团、阿桂等将蔡世雄、汪有才、寸博学等留住。又以孟团系缅匪任用之人。现饬羁留不遣。所办甚是。至缅禀内。忽询及蛮暮木邦土司。现在是否存活。显系不肯将苏尔相等即行送回。故问及两土司下落。欲图彼此对换。其诡恶伎俩。尤堪发指。阿桂等拟作檄稿。既直折其居寄之心。且办理边务。与向时忽复一变。俟送到苏尔相后。仍扣留孟团等。再行勒送杨重英、深合制驭贼匪之道。此外亦别无办法。其禀内复请差人至马脖子、与节盖说话。而节盖则不肯令其进关。明系欲诱内地官员到彼。复行留住。阿桂等自必不为所惑。轻率差人前往。至彼差来之人。则应拘留不遣。一应书禀。概置不理。使绽拉机等。一切奸诡伎俩。无可复施。俟其果有悔心。实欲送人纳贡。再行相机妥办。前令阿桂驰往永昌。原因得鲁蕴等、有进贡还人之语。今缅匪既屡变其说。前禀之诳捏显然。阿桂断无因贼匪欺饰无据之谈。在边等候之理。现在发去回檄。若缅匪翻然畏惧。实欲还人完事。阿桂察其确切。即酌将此事办毕。再行回京。若回檄去后。别无信息。或仍以空言搪塞。阿桂在彼久驻。亦不成事体。前谕阿桂等、派兵一二百。往拏节盖。马脖子既距关不远。此时虽有瘴气。谅不甚盛。阿桂审度节盖如果在彼。业已派兵往拏。则阿桂俟办完其事。再行回京。若其事亦属难行。阿桂酌量在彼并无可办之事。即遵前谕、将应办边隘各事宜。与李侍尧面论明晰。即可起程来京。不必速行。至孟团、既系缅匪得用之人。阿桂可带其来京。以备讯问。其送回随苏尔相之兵丁蔡世雄、汪有才、及通事寸博学等。亦著一并带来。将此由六百里加紧以往。传谕阿桂、李侍尧知之。仍令将奉到谕旨筹办缘由。迅速覆奏。寻阿桂奏、现在事已无可办理。臣将严饬关隘事宜。与长清等商定。到省留数日。俟会办事竣。即将孟干、碎冻、亲带回京。至通事寸博学、兵丁蔡世雄等。已于本月初十日解京。报闻。　　

○军机大臣等议奏、遣奠字样。考会典所载。并不详遣字之义。遍检仪礼经注。亦无遣奠明文。惟孔頴达士丧礼疏内。始有此说。唐代沿用。见于通典。考仪礼。葬日将行。祭毕。苞牲体之车。名为遣车。其义与祭礼不相涉。頴达牵合成文。于礼不合。称谓尤属未安。又考仪礼叙将行之祭云。彻巾苞牲。郑康成注。苞者、象既飨而归宾俎者也。又礼记杂记。曾子曰。夫大飨既飨。卷三牲之俎。归于宾馆。所以为哀也。郑注。既飨归宾俎。所以厚之也。言孝子哀亲之去也。据此。是将行之祭。原用飨礼。以明哀亲之去之义。应将会典内遣奠二字。改用飨奠。清语不必更改。得旨、是。依议。　　

○调贵州安笼镇总兵张和、为云南普洱镇总兵。以贵州大定协副将彭廷栋、为安笼镇总兵。　　

○乙巳。谕、向例乡会试同考官。分经阅卷。易、书、诗、三经卷。分三四五房。春秋、礼记卷。止分一二房。以一二人专阅一经。则暗藏关节。易于识认。立法不能无弊。况各经卷多者。一房阅至数百卷。甚且多至千卷。其卷少者。一房止阅一二百卷。校阅多寡。亦太觉悬殊。办理未为尽善。各省主考。既以一人兼阅五经卷。则房考官同系科甲出身。谅无不能阅看他经之理。著自乾隆丁酉科为始。乡会同考试官。俱不必拘泥五经分房。如房考官十人。场卷五千本。则每房各阅五百本。均匀分派。其每经分中卷数。仍照原额。如此各房通看。即欲呈送关节。势不能遍送多人。于防范更为周密。而各房考均匀派阅。亦不虑多寡相悬。致滋草率之弊。将此通行传谕、并刊入科场条例。一体遵行。　　

○予故固山贝子弘景致祭如例。　　

○丙午。上诣九经三事殿、孝圣宪皇后梓宫前。行三满月祭礼。　　

○以奉移孝圣宪皇后梓宫往泰东陵。遣官告祭天。地。太庙后殿。奉先殿。社。稷。　　

○陕甘总督勒尔谨奏、据乌噜木齐都统索诺木策凌等咨称、乌噜木齐兵。自三十七年后。改设州县。差使繁多。若仍拨往塔尔巴哈台换班。实属不敷等语。请仍由内地各提督派拨。报闻。　　

○丁未。谕军机大臣等、前经降旨、令将各省进到书籍。于每书面页、注明年月姓氏。押以翰林院印。交总裁等详校。分别应刊应钞。其余则止存书名。汇为总目。俟校办完竣。仍即给还原献之家。俾得留藏善本。无致散佚。迩年以来。各督、抚、盐政、采访遗编。陆续奏进者。均交四库全书处。逐一纂办。将次告蒇。除办过应行刊钞各书、及已经发还外。其现在办竣、及祇须汇存书目各种。并应及早发还。即有尚须钞录者。正副本办毕之后。亦当陆续检发。均毋庸复留原本。著交总裁。督同总纂、提调、纂修等。即通行查检各书。开列清单。行知该督抚。酌委妥便之员。赴翰林院领回。给还藏书之家。俾得将原献书籍。久远珍藏。并严饬承办各员。善为经理。勿任胥役等扣留需索。至其中有经该督抚等自行购进。及借本钞誊。毋庸给还本家者。亦著该督抚等。于收到书籍后。再行查明送缴。留备馆阁之储。将此传谕各督抚等知之。　　

○都察院奏、江苏兴化县民徐赓扬、具控革蠹虞景山等婪索。请查审办理。得旨、此案著派胡季堂、驰驿前往。秉公查审定拟具奏。其随带司员。亦著一并驰驿。原告徐赓扬、即著带往质审。　　

○戊申。上诣九经三事殿、孝圣宪皇后梓宫前。行祖奠礼。酉时。行辞奠礼。哭尽哀。王公大臣官员。俱齐集举哀。　　

○谕军机大臣等、昨都察院奏、江苏兴化县民徐赓扬、具控革蠹虞景山等婪索一案。已派侍郎胡季堂、前往查审。著传谕高晋、俟胡季堂到时。即会同秉公查办。毋得稍有徇护。　　

○追予原任太子太傅广西巡抚傅宏烈、春秋致祭。从江西巡抚海成请也。　　

○是日。上居无逸斋苫次。　　

○己酉。孝圣宪皇后梓宫发引。上躬亲奠献。哀恋切至。恭奉梓宫。由九经三事殿出。上先趋立畅春园宫门外。候梓宫升大昇轝。跪视启行。哭泣步从一里余。由别路先往芦殿。敬视陈设。跪迎梓宫。奉安于芦殿。行夕奠礼。致敬尽哀。是日。亲王以下。有顶带官以上。公主、福晋以下。侍卫妻以上。及内务府佐领拜唐阿等男妇。俱齐集举哀。恭送与不克恭送王大臣官员。皆哭泣随行。至途次二班外。随从之王大臣官员。将近芦殿时。从别路先往排立。梓宫至。跪迎。供奠时。皆随上行礼举哀。　　

○谕、现在恭奉孝圣宪皇后梓宫。诣泰东陵安奉。宜加渥泽。用广慈恩。著将沿途经过地方、本年地丁钱粮。蠲免十分之五。易州蠲免十分之七。该部遵谕速行。　　

○又谕、现在恭奉孝圣宪皇后梓宫诣泰东陵。所有沿途办差兵丁。著加恩赏给一月钱粮。以示锡类施仁至意。　　

○是日。驻跸黄新庄行宫。　　

○庚戌。上诣芦殿。于孝圣宪皇后梓宫前。行朝奠礼。跪送梓宫启行。哭泣步从一里余。由别路先往半壁店芦殿。祇候梓宫至。跪迎。奉安于芦殿。行夕奠礼。致敬尽哀。随从之王大臣官员。朝夕皆随上行礼举哀。　　

○是日。驻跸半壁店行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三十


大清高宗法天隆运至诚先觉体元立极敷文奋武孝慈神圣纯皇帝实录卷之一千三十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十二年。丁酉。四月。辛亥。上诣芦殿。于孝圣宪皇后梓宫前。行朝奠礼。跪送梓宫启行。哭泣步从一里余。由别路先往秋澜村芦殿。祇候梓宫至。跪迎。奉安于芦殿。行夕奠礼。致敬尽哀。随从之王大臣官员。朝夕皆随上行礼举哀。　　

○谕、本月十八日。恭奉皇妣孝圣宪皇后梓宫至泰东陵。道由泰陵东经过。自应朕躬恭代、向皇考世宗宪皇帝、皇妣考敬宪皇后陵寝行礼。而礼部仪注。未经议及。盖由康熙初年。孝康章皇后大事。未行此礼。是以部臣无可援引。然其时皇祖尚在冲龄。廷臣又忽于礼意。遂致阙略。朕思皇妣升祔太庙之日。朕恭捧神牌进殿门。豫设拜位安奉。朕躬代于列祖、列后、及皇考、皇妣前行礼。然后请神牌升座。正可援以为例。是日早。朕先展谒、泰陵。再诣泰东陵。恭阅工程毕。豫至泰陵分路处。候梓宫至。恭请灵舆暂停。朕即于道旁、向泰陵恭代行礼。再奉梓宫启行。朕仍先至隆恩门外跪迎。安奉隆恩殿。所谓礼以义起。必如是于心始安。亦足为万世法守。著交礼部、增入会典遵行。　　

○以广东惠州协副将关津保、为山东兖州镇总兵。　　

○是日。驻跸秋澜村行宫。　　

○壬子。孝端文皇后忌辰。遣官祭昭陵。　　

○上诣芦殿。于孝圣宪皇后梓宫前。行朝奠礼。跪送梓宫启行。随从之王大臣官员。皆随上行礼举哀。梓宫至古谢村。奉安于芦殿。遣皇八子永璇、恭代行夕奠礼。至翼日朝奠礼亦如之。　　

○谕曰、永璥现在穿孝。伊未当差以前。陵寝事务。著绵德暂行管理。　　

○又谕曰、嘉谟所遗东陵内务府总管员缺。著保宁补授。仍兼总兵。　　

○谕曰、国泰奏、甯惠伤死前帮千总张继渠一摺。著该部核拟具奏。此案甯惠因向张继渠、索取粮船零件赔数起衅。彼时升任粮道汪圻、既已赔修船只。其绳索等项。所费无多。自应一体赔补。乃仍责令穷弁丁措办。殊属见小。至甯惠因索欠未得。曾向粮道曹锡宝具控。乃不即审理。仍令张继渠就近查追。以致酿成人命。殊属推诿非是。汪圻、曹锡宝、均著交部严加议处。　　

○是日。驻跸梁格庄行宫。至庚申皆如之。　　

○癸丑。孝圣宪皇后梓宫启行。上先往恭谒泰陵。未至碑亭。即降舆恸哭。步入隆恩殿。上香。诣宝城前。恭奠行礼。号恸良久。王大臣官员随行礼。上出。犹挥泪徐行。瞻仰慕恋。感动左右。诣泰东陵阅视工程。至神路分道处。候梓宫至。暂停。躬代孝圣宪皇后、向泰陵行礼。奉梓宫启行。仍先至泰东陵。祇候梓宫至。跪迎。哭泣随行。奉安于隆恩殿。供奠行礼。悲哀笃至。王大臣官员。俱随行礼举哀。　　

○以孝圣宪皇后梓宫至陵。遣官告祭泰陵泰东陵后土。永宁山神。　　

○谕曰、諴郡王弘畅、此次派赴泰东陵。经理陵工事务。一切实心调度。独持定见。准酌合宜。因得如期告蒇。事速工坚。甚属可嘉。弘畅、著加恩晋封亲王。所有应行事宜。著各该衙门照例办理。　　

○甲寅。上诣泰东陵。未至碑亭。即降舆。举哀。步入隆恩殿。于孝圣宪皇后梓宫前。行飨奠礼。恸哭良久。王大臣官员。俱随行礼举哀。　　

○乙卯。谕、昨因弘畅、经理泰东陵工程妥速。已加恩晋封亲王。所有在工出力之监督等。亦应量为奖励。著交弘畅查明奏闻。交部议叙。　　

○又谕、现在泰东陵工程告蒇。昨已降旨、将弘畅加恩晋封亲王。在工出力之监督等。分别交部议叙矣。其管理泰陵事务公永璥、泰陵内务府总管托恩多、敬勤襄事。亦应量予嘉奖。俱著交部议叙。至泰陵工部之承办各员。俱著绵德、托恩多、查明奏闻。一并交部议叙。　　

○大学士管两江总督高晋、江南河道总督萨载会奏、臣萨载奉面谕、清黄坝上首。加坝一道。头架木龙上。添扎木龙。现于新河头下唇起。至第三架木龙迤上止。斜建坝工一道。长一百三十丈。宽五丈。南岸添扎木龙。已兴工。又奉谕、查从前挑陶庄引河。其宽深丈尺。因何未成。俟详查奏闻。批、并当查古有在陶庄迤北河流之事否。或自宋明以来。即流陶庄以南之处。详悉查明。以便作记也。又奏、应建河神庙。估计绘图进呈。得旨、诸凡皆妥。知道了。　　

○丙辰。上诣泰东陵。未至碑亭。即降舆。举哀。步入隆恩殿。于孝圣宪皇后梓宫前。行百日大祭礼。恸哭良久。王大臣官员。俱随行礼举哀。上释缟素。更青素服。冠缀缨纬。回行宫。　　

○谕曰、阿桂等奏、筹办边务缘由一摺。已于摺内批示矣。据称、贼匪正在迟回观望。若迁就招徕。固万万不可。而相机设法。随宜办理。乃臣等必应竭尽之心。总以无妨国体。不长贼志为主等语。所奏自属正理。阿桂亦只可如此筹画。前已传谕阿桂、如贼匪竟无信息。阿桂自不值久驻边境等候。或已发兵往擒节盖、俟其就擒。再定行止。否则将应办边隘事宜。面与李侍尧讲论。交其妥办。阿桂即可起程回京。计阿桂等拜发此摺时。尚未奉到前旨。阿桂此时如尚有机会可乘。自宜悉心筹度。若贼匪仍似前此之荒唐狡谲。竟不必视以为事。倘贼匪复差人来投文禀。即将来人拘禁。或择其中之无用者一人。驱逐归巢。其禀总付之不答。并严饬边隘。不许内地民人携货偷出。此外亦更无别法。至令阿桂赴滇受降。虽已明发谕旨。今贼匪反覆变更。前说尽属诳语。其曲自在贼匪。不足重轻。阿桂即遵前旨回京。原属无碍。将此由六百里传谕阿桂等知之。　　

○丁巳。太子太保武英殿大学士舒赫德遗疏闻。谕曰、大学士舒赫德、老成端重。练达有为。朕御极之初。即膺任使。宣猷中外。四十余年。前此平定回城。懋著劳绩。嗣于西陲、抚辑归顺远藩。东省、剿捕悖逆匪众。悉心筹画。动合机宜。实为国家得力大臣。自简任纶扉。日直内廷。兼综部务。勤劳匪懈。倚毗良深。兹以圣母孝圣宪皇后山陵大礼。扈从前来。至期应恭点神主襄事。乃于十九日。忽遘时疾。即派太医院堂官诊视。频加存问。以冀速痊。兹遽闻溘逝。深为震悼。随即赏给陀罗被。遣额驸福隆安、带领侍卫十员。往奠茶酒。俟进京、仍亲临赐奠。并著加恩晋赠太保。入祀贤良祠。其任内革职降级之案。概予开复。伊子舒常、已谕令即行驰驿来京治丧。所有应得恤典。仍著该部察例具奏。　　

○又谕曰、曹锡宝、现有交部严加议处之案。昨春于山东行在召见。看其才具。原不胜外任。著来京以部员用。其山东督粮道员缺。著栋文补授。所有革职之案。仍著带于新任。
  </div>
  <div class="pagination">
   <a href="清实录乾隆朝实录_page1362.html">
    上一页
   </a>
   <span>
    ...
   </span>
   <a href="清实录乾隆朝实录_page1358.html">
    1358
   </a>
   <a href="清实录乾隆朝实录_page1359.html">
    1359
   </a>
   <a href="清实录乾隆朝实录_page1360.html">
    1360
   </a>
   <a href="清实录乾隆朝实录_page1361.html">
    1361
   </a>
   <a href="清实录乾隆朝实录_page1362.html">
    1362
   </a>
   <span class="current-page">
    1363
   </span>
   <a href="清实录乾隆朝实录_page1364.html">
    1364
   </a>
   <a href="清实录乾隆朝实录_page1365.html">
    1365
   </a>
   <a href="清实录乾隆朝实录_page1366.html">
    1366
   </a>
   <a href="清实录乾隆朝实录_page1367.html">
    1367
   </a>
   <a href="清实录乾隆朝实录_page1368.html">
    1368
   </a>
   <span>
    ...
   </span>
   <a href="清实录乾隆朝实录_page1364.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
