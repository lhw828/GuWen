<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 6 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 6 页/共 152 页</h1>
    <div class="content">　　○壬子赐朝鲜国王成化元年大统历
　　○朵颜卫平章忽兰台等遣指挥失白等贡马赐衣服彩叚等物有差○守备代州兼提调鴈门关山西都指挥同知张怀奏御边三事一御寇在于练兵宜选少壮为头拨常加训练有警则先行仍立五人为伍一人有功五人同赏一人退缩五人皆罪恩威并加使其畏将而不畏敌则可以克敌制胜矣二安边在于持重当选将练兵餋威蓄锐谨烽堠严递报乘高以拒敌据险以遏其进贼若大至沿山一派突入我兵力寡不能抗御则坚壁清野设伏截邀或夜劫贼营出其不意攻其无备如此则无轻举之失矣三堤备在于屯重兵沿边军兵数少如臣所守鴈门关一带一十九口东西四百余里其中斜径小道百十余皆可通人马实京畿之藩篱山西之保障今本关并各口分守官军见在二千五百六十二员名民壮三千九百三十五名各口大者军壮一百名小者五十名其间径道不过二十人或十人而已修堡砌墙挑壕铲崖及操练无时休息拨措实为不敷益兵守备则无不虞之患矣  上纳之仍以五人为伍之法敕各边守将通行之
　　○癸丑  孝恭章皇后禫祭命德王诣  景陵行礼
　　○升工部员外郎刘子钟为湖广布政司佐参议专抚治荆襄汉阳流民从巡抚都御史王俭之请员外置也
　　○调山东按察司佥事夏时于湖广
　　○巡抚狭西右副都御史项忠奏泾阳县瓠口郑白二渠旧引泾水溉田四万余顷至元犹八千顷其后渠水日就浅滞利回以废宣德初遣官修凿军民复亨其利亩可收四石今河湮塞而水不复通渠旁之田遇旱遂为赤地间或得收每亩所获视旧仅十之二泾阳抵醲泉三原高陵临潼五县皆患苦之七年十月已奏于泾水上源龙潭左侧兴工疏浚止于旧渠之口寻以诏例停止今军民复言宜毕其役庶旧利可复事下工部覆奏以＜锍-釒＞通水利国家省务请移文项忠会布按二司踏勘果有利与军民俟春暖边方无事之时遣有才干官数员督工相宜修理从之
　　○升四川都指挥使何洪为右府都督佥事仍守地方洪以征东苗功升都督佥事巡抚都御史汪浩奏四川地临极边盗贼见今流劫洪素勇敢军令严明诸将无能及者乞敕兵部填注府分仍于四川支俸操练军士捕盗安民从之
　　○甲寅遣内官祭  恭让章皇后陵寝以是日忌辰也○宣府右副总兵都督佥事张瑀包种田地隐匿税粮私役军人为千户陈宣所奏下巡按御史吴＜王扁＞核实以闻都察院请究其罪  上以瑀初犯宥之第命御史责其罪状令即改正
　　○赐朝鲜国陪臣郑中硕等宴及□金耳戈□糸织衣彩缎等物有差
　　○乙卯诏伊简王支过禄米免还官王于天顺六年薨其禄米所司一向支给至是户部请如例扣除而王妃谢氏奏已费尽乞赐免户部覆执前议并参奏其官吏失行罪  上曰官吏罪之当矣王禄米既费尽宜准妃奏免还官
　　○宣府总兵官都督同知颜彪等奏洗马林地方达贼千数聚散近边敕各边总兵参将守备等官严加堤备○丙辰兵部尚书王竑言两广三司官来贺  万寿圣节各官皆熟知两广山川险易贼情虚实其间必有定见宜令开陈灭贼安民筹策及各举骁勇智谋将官以闻于是广东布政司右参议王英按察司副使邝彦誉等共言广东地方自永乐宣德以来素称殷富间有土贼随剿随灭不为大害自正统十四年黄萧餋作耗调发广西土兵征剿因见民物繁富而武备不修自此始于近界劫掠然不过五六十人或百余人迹其来俱自浔梧过境而所掠财物即于浔州河下货卖守备官军受其货贿纵之以致贼徒日众遂至千百成群越境攻围府城县治比遣总兵官颜彪都御史叶盛等统领汉达官军前来征剿未能成功遽奏班师军犹未回边报以至广东虽有副总兵欧信督军拒贼贼众军少不能抵敌况今各处民穷财尽军疲气馁兼以赏罚不明人不效力欲复调兵恐难猝至而粮草军需亦未易办臣等以为宜于地方要害处修立屯堡选文武官之骁勇公正者分地守御操习官军民壮设法剿捕有获功者即行升赏然地方广阔宜令总兵官范信统兵于高廉雷一路往来截杀委备倭都督佥事张通暂充参将领兵于广州城以北自三江口至封川县一带水路堤备遇警二将各统游兵民快两路夹攻则广西之贼不敢越过广东之界又仍请申明失陷城池失机误事之律凡今后守土官军有仍前怠事失职者悉置重典使其畏罪奋勇则地方得人以守矣今都指挥之中难得全才请于短中求长智谋骁勇堪任领军出战有如都指挥佥事安福徐宁者历练老成堪任守备地有如都指挥佥事姜铭安姚英者如此之人亦可量才擢用以当一面之寄广西右布政使熊炼按察副使袁凯亦言宣德间总兵官山云号令严肃贼不敢犯以后总兵者岁非其人以致贼势滋蔓越度广东地界虏掠得志天顺间虽命总兵颜彪等前往征剿不能成功遽奏班师贼因蔑视官军转肆猖獗窃惟广西地势险恶非十四五万官军压境不足以搜其巢穴□八乞问命大臣威望明信者为总兵调湖广土兵合两广土官狼兵刻期俱至梧州会兵运策先剿在外贼巢至八月会兵大藤峡绝其粮道则贼将自困矣今广西都指挥之中可任者孙麟孙震葛宗荫事下兵部覆奏以为两广方面官所言皆御寇安民之策宜令所司议行其所举都指挥亦宜随其所长量才擢用其广东备倭都督佥事张通亦令充参将守地方就令都指挥姜铭安代通备倭
　　○复设京卫武学时武学废久已刑科给事中金绅请复设以育将才宜遴选有学之士授以学官令五府各卫自指挥以上应袭子弟入学讲读武武经讨论古今为将胜败之迹每月朔总兵及兵部尚书侍郎下学考试以励勤怠诏议行之于是以太平侯张軏旧第为武学以南京国子监助教阎禹锡为国子监监丞掌学事禹锡先任国监丞以言事调徽州府经历又改南京国子监助教至是吏部言其老成熟监规可用遂复其官驿诏用之
　　○改陕西关内道为关西道易印与之
　　○镇守通州都指挥同知陈逵擅鞫窃盗用刑不当为刑部所劾诏令自陈逵输服宥之○巡按山西监察御史艾福奏黜老疾庸懦不谨官太原府通判冯顺等八十员
　　○丁巳兵科给事中孙敬等奏臣等俱四川人见本处地方盗贼生发攻劫州县居民惊惶不能安业虽有都御史汪浩巡抚其地须仗朝廷恩威方能济事况浩以本处方面擢用人心恃旧不无依违乞赐浩敕重其委任俾三司官员勿得违抗贼盗可抚则抚可捕则捕一应军民利病听其便宜处置庶可靖地方  上从其言敕浩曰四川贼寇不听招抚愈加猖獗皆由本处官员因循怠惰不肯同心协力以致滋蔓尔宜申严法令振作人心其有逡巡畏缩推奸避事者自都布按三司而下悉听尔拏问失误事机者以军法从事然后奏闻尔受朝廷倭任务须尽心竭力公其举措使人皆效力则贼平可期如或处事乖方重贻地方患害则罪有所归贼平之后即将此敕缴回
　　○巡抚四川左佥都御史陈泰奏黜叙州夔州重庆三府老疾庸懦不谨官知府杨德敷等六十八员
　　○戊午命都督佥事孙广协同抚宁伯朱永掌右军都督府事
　　○湖广会同县吏陈三清等十有四人逃入山岗纠合贼首苗虫虾等作乱其党苗金虎捕送军前巡抚都御史王俭以闻  上付法司议拟诛之己未礼部奏冬至节例赐百官宴请命光禄寺治具  上命给  节钱钞免宴  祖宗以来凡遇  圣节正旦冬至皆赐群臣宴官卑禄薄者给以钞免宴谓之节钱俾均惠其家属自正统以来内臣用事者畏侍宴久立遂罢宴皆给以钞因而成例○命大同管操都指挥张瑛守备朔州城焦谦守备大同右卫城袁整守备威远城范斌守备左卫城孙铎守备浑源城邓刚守备马邑城以总兵官彰武伯杨信荐也
　　○庚申升中书舍人薛胤为尚宝司丞
　　○南京都察院右佥都御史高明言刑部郎中孙瑷陈鸿渐梅伦兵部郎何宜工部主事宋瑛皆□廉洁端方拙于谋身安分侯命不为当道所知毅然求退乞敕吏部量加显擢以奖恬退庶可以激士气回淳风又言学校人才所出而近年开四十岁以上及纳马等例多至万余昔唐德宗欲授献瓜果者以官陆贽谏曰恐特士皆曰吾以忘躯命而获官此以进瓜果而获官是以躯命同于瓜果矣臣恐举人相谓曰彼以纳马入监吾以明经入监是以明经同于纳马矣乞加分别录用不至溷淆诏下其奏于所司辛酉虏骑犯天城地方总兵官彰武伯杨信遣兵追剿不及以闻敕信等严为守御
　　○壬戌赐韩府镇国将军范墑第三子名曰徵鈲第四子名曰徵鎒镇国将军范阶庶子名曰徵錖
　　○以明日冬至节遣驸马都尉薛桓周景分祭  长陵  献陵  景陵  裕陵文武衙门各分官陪祀
　　○遣内官祭  恭让章皇后陵寝
　　○癸亥冬至节  上诣  奉先殿  英宗皇帝几筵  慈懿皇太后宫  皇太后宫行礼毕出御奉天殿文武群臣及四夷朝使行庆贺礼  慈懿皇太后  皇太后俱免命妇朝贺
　　○乙丑巡按四川监察御史曹英奏四川贼寇生发虽有给事中童轩司务朱贵奉敕抚谕尚未宁靖况今保宁等府汉州什邡等州县并三水关等处各报强贼千百成群攻破县治放囚劫库杀掳军民搜掠财畜知县刘宣等亦为所害又兼松潘等处番蛮不靖其原调贵州守备官军三千员名乞勿听其取回俟中外竹□地方宁靖然后发遣事下兵部覆奏从之
　　○丙寅南京六科给事中王徽等言二事一曰明刑罚以正朝纲臣等切惟人主之治天下者在明号令修纪纲号令行纲纪振由人主操赏罚之柄也苟赏罚不明则号令不行欲求天下之治难矣伏惟  皇上嗣登大宝初遵  先帝遗命册立  皇后盖以继承  宗祀为重岂意贼臣牛玉大肆奸欺横贪贿赂朦胧进退其意欲固宠于内檀权于外包藏祸心深不可测幸赖  陛下圣明废退吴氏盖亦出于不得已也然遇此大变处此非常朝野腾諠中外骇听以为吴氏既退则牛玉之罪必万死无疑矣今不意牛玉得放南京全首领夫牛玉故违  先帝之命其罪当死一也谋立  皇后其罪当死二也欺侮  陛下其罪当死三也使  陛下员废后之名其罪当死四也凡此四不韪者人臣之大恶而牛玉兼有之明正典刑枭首街市以明号令以正纪纲可也今乃将牛玉轻放者臣等知  陛下用心仁慈不忍加刑也书曰刑期无刑辟以止辟今  陛下不忍杀一牛玉则今后侍  陛下左右者恣肆无所劝惩天下之人谓  陛下好行姑息诚恐号令自此不行纪纲自此不振然臣等非欲启  陛下好杀之心亦非与牛玉素有睚眦也但为朝廷号令纪纲惜耳然奸臣之恶固所当诛而内阁大臣不能无罪且册立  皇后将以奉承  宗祀表正六宫辅助君德母仪天下岂有居内阁者如越人视秦人之肥瘠恝然不加之意哉方牛玉肆奸之初婚礼尚未成也掌礼之官畏其权势而阿附及牛玉事发之后王法不可恕也执法之官念其旧情而苟容李贤等坐视成败不出一言其初不言者是党牛玉也其后不言者是畏牛玉之后复有如牛玉者而祸己也党恶欺君莫此为甚伏望  陛下刚毅明断即将牛玉明正典刑枭首示众仍将李贤等明正其罪以警方来如此则号令斯行纪纲斯正中国服义外夷畏威矣二曰鉴往事以防后患臣等切惟人主之治天下不贵于能处患而贵于能防患夫患已成而后处之处之虽善亦未免忧烦朝廷惊骇中外亏才□员国体贻笑后世患未萌而先防之防之惟谨则自然灾害不生祸乱不作朝廷无事君臣同休仰惟  皇上嗣登大宝精意图治屡颁诏书大开言路臣等已于今年四月内陈言五事内一言保全内官正欲  陛下防患于未萌也处置之道未闻而牛玉之祸果作然既往者不可谏方来者尤当谨  陛下勿谓牛玉之后再无牛玉也臣等不敢远引汉唐故事请以目击之事为  陛下言之正统末年王振专权使  先帝远播宗社几危其祸己惨天顺年间曹吉祥专权举兵焚阙欲危宗社其祸尤烈今日牛玉专权谋立  皇后欺侮  陛下其祸尤为非常是皆贻笑四夷取议万世者也当时朝廷以为王振之后必再无有如王振者矣岂意曹吉祥复兴曹吉祥之后必再无有如曹吉祥者矣岂意牛玉复作自兹以往若再不以牛玉为鉴而思所以预防之安知后日之祸不有甚于牛玉者哉然预防之道非欲使之远去左右也亦不过三事而已一不许内官与国政二不许外官与内官私相交结三不许内官弟侄在外任事并置立产业然此三事非臣等一己之见实  太祖高皇帝成法也诗曰不愆不忌率由旧章  陛下果能行之非惟国家之福亦内官之福也臣等披沥肝胆为  陛下明言之自古内官贤良者万无一人无事之时似为谨慎一闻国政便作奸欺彼如闻  陛下将用某人也必先卖之以为己功闻  陛下将行某事也必先泄之以张己势人望日归威权日盛而内官之祸起矣此臣等所以劝  陛下不许内官与闻国政者此也内官侍奉  陛下未免朝夕在于左右文武大臣不知廉耻者多与之交结有馈以金宝珠玉加以婢膝奴颜者内官便以为贤能朝夕在  陛下左右称羙之有正大不阿不行私谒者内官便以为不贤朝夕在  陛下左右谗谤之  陛下天纵圣明固不为惑日加浸润未免致疑称美者骤跻显位谗谤者久居下僚怨不归于内官而归于朝廷恩不归于朝廷而归于内官贿赂日行威权日盛而内官之祸起矣臣等所以劝  陛下不许外官与内官交纳者此也内官弟侄人等授职任事倚势为非聚奸餋恶家人百数赀货万余田连千顷马系千疋内官因有此家产所以贪婪无厌奸弊多端身虽在内心实在外内外相通而祸乱所由起矣此臣等所以劝  陛下不许内官弟侄在外管事并置立家产者此也  陛下果能鉴彼三人于既往行此三事于方今则祸乱自然不作灾害自然不生倘或不然则祸起萧墙患生肘腋深有不可测者矣然臣等今日之所言乃众人之所讳臣等虽愚亦知避祸但受恩朝廷无以为报居官言路不可茍容若陛下能行而无疑臣等虽死而无悔惟  陛下听察之奏上诏曰牛玉坏大婚礼众人无预朝廷已有处分徽等不知情实妄言要誉希求进用令吏部俱调官远方于是徽等俱调州判官徽普安州王渊茂州朱宽潼川州李翔宁州李钧绥德州奏草盖钧笔云
　　○起复翰林院编修刘健检讨张颐纂修实录健等至京乞终制不许
　　○锦衣卫带俸都指挥同知孙显宗卒礼部为请祭葬  上命与之显宗会昌侯继宗之弟也
　　○庚午户科给事中童轩等奏四川腹里贼盗虽蒙招抚然面从心异乍服乍叛且言我等是听抚官贼谁敢激变或以给领抚安榜文免帖背负在身每下乡村任意攻劫军民人等皆为所制莫敢谁何又有见事势如此仿傚为恶者以此贼数愈众攻劫各州县治杀虏民财臣等会议将诚心听抚复业流民行令有司加意抚恤其冥顽不听招抚及仿傚为恶之徒督令三司等官度量贼情务在计出万全奖励官兵相机擒剿奏下兵部覆奏以贼既听抚复聚众为恶不早督捕恐为重害宜请敕四道与阎礼汪浩童轩何洪令同巡按监察御史及都布按三司官计议悉如轩等所拟行之仍令官军人等有功即为具奏升赏  上从之
　　○升大宁都司茂山卫指挥使夏正为署都指挥佥事代都指挥李英于立威营协赞管操
　　○辛未都督佥事何洪战没于军中洪直隶全椒县人初袭授成都前卫指挥使累功至都指挥使天顺八年冬以征东苗功升右军都督佥事未几德阳人赵铎作乱诸守臣分兵三路讨之洪偕都指挥宰用以兵三千趋彰明贼闻之引去疾追至梓潼县朱家河合兵力战贼少却洪乘胜冲击突入贼阵中援兵不继为贼所围冒刃而死事闻赠荣禄大夫同知都督府事遣官谕祭命有司营葬洪素勇敢驭士号令严明蜀诸将中鲜有能及之者子节以洪死功袭升都指挥佥事
　　○壬申赏密云镇守有功将士王荣等银币绢布有差
　　○甲戌擢进士王让唐盛朱清陈按翁信为南京给事中让吏科盛礼科清兵科按刑科信工科
　　○狭西洮州卫立落等簇番僧沙加领占等贡马赐衣服彩叚等物有差○命备御宣府都指挥许宁守备柴沟堡都指挥杨文守备顺圣川指挥郭瑄守备保安新城城堡
　　○乙亥  裕陵卫带俸署都指挥佥事韩敬老疾以其侄诚代其原职武成前卫指挥佥事
　　○巡抚甘肃右佥都御史吴琛奏边军舍余人等有投托镇守参将守备都指挥指挥等官或各官招纳容隐并买留作家人义男及所属官员以家人义男贿送镇守等官交结者悉送发原卫正军著役余丁并官下舍人俱随住当差有不愿回者听于所在卫所投充军役  上从之仍命宁夏延绥辽东大同宣府独石马营龙门蓟州永平山海密云并湖广贵州云南等处巡抚巡按官一体遵行禁治
　　○命两广杀贼阵亡达官南京锦衣卫带俸指挥佥事猛可帖木儿子狗儿袭升指挥同知正千户困帖木儿子可可帖木儿袭升指挥使仍带俸○丙子巡抚宣府左佥都御史叶盛奏淮浙长芦河东盐引未价过重中纳者少边储不给请量减之户部因议两淮盐每引减五升两浙减三升长芦河东俱减二升其愿折纳银者淮盐每引银五钱余各视所减米为等从之
　　○四川左参议孙康诣京进表求索所部贿赂为巡抚都御史陈泰所劾诏命巡按御史鞫治之
　　○丁丑先是襄王瞻墡于  先帝时请兴工造碑铸钟至是上言以趣其成上复襄王书曰朕初即位与民休息一切不急之务俱从减省已颁诏布大信于天下况兹二事亦非急务若勉循所请不惟使朝廷失信于下恐亦无益于叔祖之盛德也叔祖读书明理素称贤达正赖匡辅不逮以康济兆民尚其亮之
大明宪宗纯皇帝实录卷之十二
　　天顺八年十二月庚辰朔  上视牲于牺牲所
　　○壬午工部主事郭昇请修临清县新开上闸从之
　　○升征进两广杀贼获功并阵亡南京兴武等卫指挥同知鬼力等二十四员弟男各一级
　　○广西总兵官泰宁侯陈泾巡抚右佥都御史吴祯讦奏不法诸状  上命刑部郎中王克复偕锦衣卫官往核其实
　　○癸未巡抚甘肃右佥都御史吴琛奏甘肃地方极临边境南接番夷北邻胡虏卫所城池夹于中道处处俱系要害自先至今各有防边定规每卫所离城百里相间设立烟墩拨军守了时遣夜不收远出墩外哨探各有信地又于紧要路径伏军架炮遇贼近塞举烽放炮连接传报镇守总兵等官相机战守然大要在将得其人平居抚恤军士操练军马申严号令公行赏罚一遇警急小则量分捷骑以剿其单弱大则选差精兵而破其强悍设若众寡不敌则顿兵按甲坚壁清野彼剽掠无所得必然遁退然后徐发精骑或扰其前或击其傍或蹑其后可以成功近年以来为将者多不得人军虽众多而不习战阵上下因循茍延幸免如天顺二年五年贼抵甘州凉州庄浪古浪城下镇守总兵等官惟闭城自保登楼观望贼环城剽掠从容出境即是以观纵有雄兵百万战马千亿将不能统调驱策果何益于成败哉为今之计莫若择将官抚恤军士以餋其气操练军马以精其能坚完城堡以为保障给足衣粮以为餋赡锋利器械以为战具先使我之有备以待敌之未至尤须谨烽堠严哨卒申号令明赏罚庶所战必捷所向必克矣设或镇守总兵等官不得其人许巡抚巡按官指实参奏挐问如此则守边之道庶助一二  上嘉纳之
　　○丙戌设榆林城军站以其地临边境总会军马使人往来多也
　　○湖广总兵官李震等奏广西猺獞越过湖广界流劫桂阳等州县臣等分军为三哨遣官督战生擒十有八人斩首五百六十八级又与贼遇于牛头岭生擒一百五人斩首七百一十三级余贼由江华县遁回臣等又分兵生擒二十五人斩首一百九十一级遂皆败走又有贼七千余徒由平乐过江欲攻劫湖南地方缘湖南与广西连界累被猺獞越境残害实因彼处官军不严加把截而有司又不抚治甚至受贼贿赂纵容出境为患乞行两广镇守巡抚等官严督所在守备官军设法截杀事下兵部覆奏震等杀贼有功良可嘉尚但今猺贼见攻临武等县待其扑灭尽绝之后合并升赏仍行两广镇守巡抚等官严督官军分守毋令流贼出境并追究纵贼官吏以警将来从之
　　○丁亥分守延绥西路左参将都指挥同知房能陈三事一除潜□□元女□以靖边疆臣所守地方迩年胡□□元女□潜入其内夜则隐伏近边旦则拥众突入劫截道路抢杀人畜若不豫为区画诚恐餋成边患亟难芟除窃见宁夏总兵官都督同知张泰在边年久练达老成镇守宁夏太监王清曾搜河套师行有纪巡抚延绥右佥都御史徐廷章临机应变刚果有为请敕在廷文武大臣从长计议专命张泰王清总制三边号令而以徐廷章赞理军务臣愿受其节制当春初河泮草枯之时量调宁夏并偏头关军马各从便路过河及调延绥一带边堡头拨敢勇官军并知识道路夜不收付臣等统领量赍粮料会合并进声势相接臣先启行遍历河套搜寻所在并力擒捕捣其巢穴绝其种类如此军威远振边境获安矣一移营堡以固边方臣所守迤东地原设塞门堡白洛城二处俱在偏南以里去边墩相远道路迂曲声势不闻遇有警急缓不及事况其军民反在堡外耕牧看得白洛城北地名甎营塞门堡北地名榆林依据险阻水草便利又与大兔鹘龙州边堡接径端直营堡联络易为应援可将安定县守城官军一百员名并入白洛城数内操守为宜请敕兵部转行陕西都布按三司委官亲诣其地会同臣等勘视期以来年春初量起延庆二府人夫及见操民壮并工建筑完备移置屯戍则藩篱永固居民获安虽劳一时之力而实为经久之利一制利器以破敌锋臣先在麓川破敌之时曾用火器名曰九龙筒一线引火九箭齐发而能致远伤人中马惊象大有功效及在贵州征剿东苗行军下营多用寸扎窝弓密布营周及贼行要路但有窥犯游线一动人马应弦而倒其间有置毒于箭者即时致死请敕兵部降下式样行令各边依法成造窝弓九龙筒并一应合用火药箭镞等件俱要坚完各照地方量数运送沿边总兵参将等官分给所辖营堡使之教习如此以战则克以守则固矣上以所言有理命兵部计议以闻
　　○腊节赐百官宴于午门
　　○戊子安远侯柳景宁阳侯陈润丰润伯曹振武进伯朱云怀柔伯施荣东宁伯焦寿清平伯吴玺以祖父旧禄俱被裁减奏请如旧户部言朝廷赐禄必论勋劳今景等未有勋劳如其祖父而妄请增禄宜治其罪  上曰彼虽未有勋劳然皆勋臣之裔不给则已奚罪焉其宥之
　　○庚寅礼部奏各郡王府镇国将军及郡主郡君等冠服俱有定制其奉国将军镇国中尉辅国中尉奉国中尉并将军中尉妻及县君乡君仪宾一向未有受封者其冠服仪制条例不载请会同翰林院定拟以闻永为定制奉国将军从三品诰命一道朝服一套内五梁冠一钑花金朝带一象牙笏一大红素线罗单朝服一白素丝纱中单一大红素线罗夹裳裙一大红素线罗夹蔽膝一大红素线罗白素银丝纱二色大带一丹矾红妆花绒锦锦鸡夹锦绶一副玉佩一副大红素线罗夹佩带全皂麂皮云头履鞋一双白熟绢夹水袜一双公服一副内大红素纻丝双摆夹一皂皱纱幞头一钑花金革带一常服纻丝夹一套内大红织金胸背虎豹开＜衤癸＞圆领一深青素搭护一黑绿素帖里一钑花金束带一皂麂皮铜线靴一双乌纱帽一镇国中尉从四品诰命一道朝服一套内四梁冠一光金朝带一象牙笏一大红素线罗单朝服一白素银丝纱中单一大红素线罗夹裳裙一大红素线罗夹蔽膝一副大红素线罗白素银丝纱二色大带一丹矾红妆花绒锦锦鸡夹锦绶一副药玉佩一副大红素线罗夹佩带全皂麂皮云头履鞋一双白熟绢夹水袜一双公服一副内大红素纻丝双摆夹一皂皱纱幞头一光金革带一常服纻丝夹一套内大红织金胸背虎豹开＜衤癸＞圆领一深青素搭护一黑绿素贴里一乌纱帽一光金束带一皂麂皮铜线靴一双辅国中尉从五品诰命一道朝服一套内三梁冠一钑花银朝带一象牙笏一大红素线罗单朝服一白素银丝纱中单一大红素线罗夹裳裙一大红素线罗夹蔽膝一副大红素线罗白素银丝纱二色大带一药玉佩一副大红素线罗夹佩带全丹矾红妆花绒锦盘雕夹锦绶一副皂麂皮云头履鞋一双白熟绢夹水袜公服一副内深青素线罗双摆夹一皂皱纱幞头一钑花银革带一常服纻丝夹一套内红织金胸背熊罴开＜衤癸＞圆领一青素搭护一绿素贴里一乌纱帽一钑花银束带一皂麂皮铜线靴一双奉国中尉从六品诰命一道朝服一套内二梁冠一光银朝带一象牙笏一大红素线罗单朝服一白素银丝纱中单一大红素线罗夹裳裙一大红素线罗夹蔽膝一副大红素线罗白素银丝纱二色大带一药玉佩一副深桃红素线罗夹佩带全丹矾红妆花绒锦练鹊夹锦绶一副皂麂皮云头履鞋一双白熟绢夹水袜一双公服一副内深青素线罗双摆夹一黑漆幞头一光银革带一常服纻丝夹一套内红织金胸背彪开＜衤癸＞圆领一青素搭护一绿素贴里一乌纱帽一光银束带一皂麂皮铜线靴一双奉国将军妻封淑人诰命一道冠服一副内珠翠四翟冠一大红素纻丝夹大衫一深青素纻丝彩绣圈金孔雀夹褙子一青素线罗彩绣圈金孔雀夹霞帔一副抹金银钑花坠子一镇国中尉妻封恭人诰命一道冠服一副内珠翠四翟冠一大红素纻丝夹大衫一深青素纻丝彩绣圈金孔雀夹褙子一青素线罗彩绣圈金孔雀夹霞帔一副抹金钑花坠子一辅国中尉妻封宜人诰命一道冠服一副内珠翠三翟冠一大红素纻丝夹大衫一深青素纻丝彩绣圈金鸳鸯夹褙子一深青素纻丝彩绣圈金练鹊夹霞帔一副钑花银坠子一县君诰命一道冠服一副内珠翠三翟冠一大红素纻丝夹大衫一深青素纻丝彩绣圈金鸳鸯夹褙子一青素线罗彩绣圈金鸳鸯夹霞帔一副抹金银钑花坠子一县君仪宾从五品诰命一道朝服一套内三梁冠一象牙笏一大红素线罗单朝服一白生绢中单一大红素线罗夹裳裙一大红素线罗夹蔽膝一副大红素线罗白素银丝纱二色大带一硝子玎珰一副大红素线罗夹佩带全丹矾红妆花绒锦盘雕夹锦绶一副皂麂皮云头履鞋一双白熟绢夹水袜一双公服一副内深青素线罗双摆夹一皂皱纱幞头一乌角革带一常服纻丝夹一套内红织金胸背熊罴开＜衤癸＞圆领一青素搭护一绿素贴里一乌纱帽一钑花银束带一皂麂皮铜线靴一双乡君诰命一道冠服一副内珠翠三翟冠一丹矾红素纻丝夹大衫一深青素纻丝彩绣圈金练鹊夹褙子一青素线罗彩绣圈金练鹊夹霞帔一副抹金银坠子一乡君仪宾从六品诰命一道朝服一套内二梁冠一象牙笏一大红素线罗单朝服一白生绢中单一大红素线罗夹裳裙一大红素线罗夹蔽膝一大红素线罗白素银丝纱二色大带一药玉佩一副深桃红素线罗夹佩带全丹矾红妆花绒锦练鹊夹锦绶一副皂麂皮云头履鞋一双白熟绢夹水袜一双公服一副内深青素线罗双摆夹一黑漆幞头一乌角革带一常服纻丝夹一套内红织金胸背彪开＜衤癸＞圆领一青素搭护一绿素贴里一乌纱帽一光素银束带一皂麂皮靴一双
　　○壬辰工部奏  太社  太稷坛墙垣黝垩剥落及祭器损坏请泥饰修理从之
　　○命都督同知张钦统团操官军七千往居庸关防候孛来进贡使臣
　　○太监柴昇传奉  圣旨升左正一孙道玉为真人给诰命道士乞恩膺封夤缘受赏自此始○癸巳巡抚大同副都御史王越奏大同所开盐格重商人无一至者请量减之事下户部更定淮盐每引米豆减五升浙盐减三升长芦河东盐各减二升
　　○命锦衣等卫从征两广贵州东苗大同杀贼获功阵亡官指挥同知锁住马子管城杨鉴子芳俱袭升指挥使指挥佥事史能子王□禺沈忠子洪俱袭升指挥同知正千户朱贵子昭范转加奴子福受苏智子瑾俱袭升指挥佥事
　　○甲午命都督佥事李杲充总兵官佩靖虏副将军印镇守延绥等处地方
　　○巡抚陕西都御史项忠奏西安府城内井泉咸苦饮者輙病旧有龙首一渠引水从东门以入然水道依山远至七十里艰于修筑＜山成＞用颇繁且水利止及城东西北居民不得取饮其西南皂河违城仅一舍许请凿渠引水从西入城与龙首渠二水相济则举城居民均享其利事下工部请勘实修凿从之
　　○乙未直隶邳州知州孟琳奏本州榆行诸社俱临沂河以久雨河岸为水所崩者二十有八处诸社卑田渰没殆尽乞量兴工役修筑工部覆奏从之
　　○辽东总兵官武安侯郑宏奏都指挥焦贵失守地方私役军士及求索狐貉等皮诸罪  上令法司鞫之
　　○丙申肃王赡焰薨王庄王之子母张氏永乐丁亥生岁甲辰袭封天顺甲申薨年五十七至是讣闻  上辍朝三日遣官致祭命有司营葬事谥曰康
　　○山西行都司都指挥同知李俊年老命其孙鉴代祖原职大同前卫指挥佥事○戊戌乌思藏辅教王喃葛坚参巴藏卜遣番僧领占禄竹等来朝贡氆氇等物赐衣服彩叚等物如例
　　○免两广府州县官朝觐
　　○太仆寺丞王燧事查出直隶真定河南开封等府真守河间等卫倒失马匹妄报赦前者共五千一百二十八匹诏以军卫每马五匹民间每马四匹令朋合折买马一匹补俵备用
　　○己亥升顺天府府丞卢祥为都察院右佥都御史巡抚延绥等处地方
　　○庚子韩王徵钋妃石氏薨妃兵马指挥昉之女景泰四年册封至是薨讣闻赐祭葬如例
　　○致仕江西布政使吴润卒润字汝德常州府武进县人补县学生永乐初以楷书起修永乐大典授刑部主事历建昌姚安广信三府知府升云南按察使土官普觉谋变润先事诛之事闻升江西右布政使丁外艰角□羊任江西民上章请夺情诏起复迁左布政使景泰初以孙选仪宾例致仕家居十余年至是卒年七十九润宽厚长者处己待物一以诚信在江西十有二年民爱之如父母至今江西人论方伯必以润为首称云
　　○辛丑复辽东都指挥使夏霖霖天顺中以罪调广西听调杀贼至是遇例乞还许之
　　○壬寅升广东布政司左参政胡拱宸为广西右布政使贵州右参政杨铎为左参政
　　○旌表孝子李茂等七人节妇杨氏等五人茂顺天府玉田县人国子生母病躬侍汤药不少违比卒庐墓侧有二狐穴于傍及龟蛇周旋左右不去人以为孝感周尚文东安县人父目失明露香吁天朝夕舐之数日复有见母李卒尚文时任山东乐昌县学训导闻讣即归庐墓侧＜锍-釒＞食饮水每忌辰辄三日不食偶有贼十余骑突入坟内见其衰服号哭勒马旋视者久之竟不忍害王达直隶定州人天性孝友父殁恸哭几绝为庐于墓朝夕哭奠不辍夜有贼入庐内达角□羊衣遗之贼偶持去后夜复送还曰公孝子吾不忍也寇林直隶唐县人父深任左都御史曹钦反被害林恸哭几绝庐于墓侧张英大宁都司署都指挥佥事母赵病脑疽数孔溃出脓血医疗罔效英以口咂脓吐之遂愈杨宁云南太和县人本杨明辅子与杨弘道为餋子生母崔氏卒宁负石为坟庐于侧三年后弘道夫妻殁亦如之乡人称曰杨孝子陈玺山西绛州儒学生父恕任贵州右参议卒于官玺扶柩归葬庐于墓侧有双鹊巢于树每奠哭鹊輙哀噪人咸异之节妇五人杨氏直隶丹徒县民王仲玉妻高氏直隶枣强县民宋亮妻唐氏浙江淳安县民王文蕙妻张氏山东东平州民滑政妻俱年未三十寡居守节无玷各表其门曰贞节包氏浙江宣平县民蔡俨妻贼陶得贰作乱乡民悉携家众赴东岩避之多为所掠包亦被执自度不可脱乃绐曰有金珠藏岩穴间可往同取贼信之与俱行忽至险所骂曰吾本良家女岂汝犬彘偶耶遂拽贼坠岩俱死姑林氏亦投崖死乡邑知者咸痛惜之特表其门曰贞烈
　　○癸卯命故守备怀安等卫都指挥佥事宋晟子遇袭父原职怀安卫指挥同知○移狭西绥德卫鱼儿河堡于迤东山头并添设鱼河驿不设官吏专委百户一员拨军走遁
　　○湖广桂阳州守御千户樊珤罗昇以猺贼流劫失守地方御史黄●劾之下法司究其罪
　　○甲辰敕礼部三法司曰新正在迩万物咸亨在京文武群臣除赃罪外自天顺八年十二月二十五日以前所犯罪名纪录在官者悉与湔除俾图自新仍命有司行文于天下诸司
　　○重定分俸例先是在京文职五品以上六品以下三分四分本色米岁与南京关给后有分俸于原籍餋祭者既分本色什一二乃复于南京冒支原数于是户部请欲分者全分之不复于南京支给遂定为例
　　○录刑部尚书薛希琏子庆为南京鸿胪寺序班以庆自陈随父希琏镇福建有军功也○朝鲜国王李瑈遣陪臣李义坚等捧表及方物来朝庆贺正旦节
　　○乙巳赐代世子第六弟名曰成鉖七曰成釨八曰成鋈辽府辅国将军豪土□＜显-页＞嫡第三子名曰恩金□欶
　　○擢理刑进士闵圭杨琅胡深丁川李进刘余庆博实姚绶郑铭监生刘城康永韶俱为监察御史圭山东道琅深永韶河南道进四川道余庆浙江道实陕西道绶广东道铭福建道城川贵州道
　　○狭西镇番卫奏本卫为边陲要害而西关墙垣卑薄艰于守御又仓廒缺少刍粟无处收积宜展筑盖造以严边备事下工部言此实边城急务若俟勘实恐失事机请下守臣及时修筑从之○四川按察使周文盛奏四川地方番蛮为患调军运粮军民不得休息而腹里地方又有盗贼生发官少事多任用不敷乞暂取回清军御史止令布按二司并各府州县委官清军兼管捕盗催粮等事候地方宁靖照旧从之
　　○泰宁卫知院忽剌百等遣指挥哈剌不花等来朝贡马赐金织衣彩叚等物有差
　　○丙午巡按福建监察御史魏瀚言五事一畏公议大要谓朝廷用一人必思公议何如行一政必询公议当否一处以至公之道而不累于偏党之私则天人胥悦而治效可臻矣一重民命谓迩者以御史吕洪等陈言俾臣等逐一审录重囚得以知四方郡邑之间多有无辜而致死有罪而逭刑者详其所由实由典狱之官未尽得人府州县案牍既成达之臬司刑寺不过凭已成之狱少加参阅耳本源既失末流无补乞敕吏部自今各处典狱之官务选发身科目曾经历事法司谙晓刑名者选授其重囚仍乞以三年为率令巡按御史会同三司照例审录无拘成案如此庶刑无僣滥狱无冤滞民生遂而和气臻矣一严武备臣巡按福建其都司卫所官属上骄下惰相习成风城池多至崩塌器械少能精好窃恐天下军政废弛大率类此乞敕该部通行各处巡抚巡抚并按察司官将卫所旗军操备跟官公差逃亡等项备细造册送各衙门备照待巡历之际严加点阅如有私役卖放俱听参问其巡抚等官不行用心整饬视常玩慢者一体治罪如此庶人心有所警惧而军政不至废弛矣一择守令臣伏睹  皇上嗣位以来廉察吏治问民疾苦凡郡县之官贪沓衰眊以不称职闻者悉令罢黜斯诚惠餋生民之要道也但恐今日之进用者未必皆精力廉介其边远郡邑之官以按察稀少害民尤甚乞敕该部今后守令之职当加慎选知府必以府佐县正素著声绩并京职材力堪任者为之知县必以县佐司府幕官之有声称及进士举人教官年力富强者任之京职年几六十而素乏誉望监生年踰五旬而无志效用者俱令致仕或与冠带闲住如此非惟郡县得人生民获安而壅滞之患亦可＜锍-釒＞通矣一育人材臣闻材无良否善用者皆良材人无善恶有教者皆善人今天下武职子弟生长庇荫之下崇尚骄奢之习一旦承袭侈然自满纵欲无忌间有一丁不识而花
　　○押莫判者此皆平日失教餋所致也乞敕该部通行各处提学御史○并副使佥事等官将武职应袭子弟十三岁以上者俱送本处儒学收充武生俾之朝夕肄业讲读兵书如此则教有成效人无弃才而武弁不患无人矣＜锍-釒＞入命所司议之
　　○戊申岁暮享  太庙奉  英宗睿皇帝神主诣  庙享祀
　　○遣太常寺官祭五祀之神
　　○遣旗手卫官祭旗纛之神
　　○以明日正旦遣驸马都尉石璟祭告  长陵  献陵  景陵
　　○遣内官祭  恭让章皇后陵寝
　　○是岁天下户口户九百一十万七千二百五口六千四十九万九千三百三十田地四百七十二万四千三百二顷七十三亩田赋米二千二百二万八千四百八十五石有奇麦四百三十二万一百七十五石有奇丝九万二千七百六十二斤绵一十万五千两绢二十九万三千一百七十疋布八十二万七千五百五十四疋绵花葺三十万五百六十五斤抄色钞一百二十一万八百三十二锭杂课锭钞一千四百五十八万四千三百七锭未五万三千二百五十五石有奇麦二千三百八十六石二斗布七百六十疋盐课盐二百一十四万七千三百五十二引米五千七百八十七石有奇布六万四千三百一十四疋茶课茶五十六万五千一百三十九石有奇采纳银一万五千一百二十八两水银二百二十九斤朱砂一十六斤有奇漕运京师僣运粮三百三十五万石各处运纳粮三百七十六万二千五十一石有奇减免天下官田等项税粮五十六万四千八百九十四石
明宪宗纯皇帝实录卷之十三
　　成化元年春正月己酉朔  上诣  奉先殿  慈懿皇太后  皇太后宫行礼毕出御奉天殿文武群臣及四夷朝使行庆贺礼
　　○是日立春顺天府官并进春致词云兹遇纪元成化正旦逢春气节会同天人交泰恭惟  皇帝陛下膺乾纳祐奉天永昌
　　○文武群臣命妇朝贺  皇太后于仁寿宫  慈懿皇太后皇后俱免贺
　　○是日夜有流星大如盏青白色光烛地自左摄提东南行至天市西垣
　　○庚戌文武群臣朝亲王于奉天门东廊
　　○辛亥  宣宗章皇帝忌辰  奉先殿行祭礼遣驸马都尉石璟祭  景陵○壬子巡抚湖广左佥都御史王俭奏广西猺贼流劫湖南境夜入桂阳州城杀掠军民千户樊珤弃城遁千户王凤御之不克死总兵官李震等率军追及于临武县力战败之擒斩二千余级追回被虏男妇一千七百余人马牛二百余匹贼今拥众约有万计势甚猖獗所至骚动良由哨守指挥刘政等不加防遏以致贼乘夜架梯登城珤等失守城池罪在不宥总兵官李震等后虽有杀贼之功前不能无失守之罪俱宜究问震等亦以其事闻事下兵部言湖南流贼累移文俭等严兵讨捕今势益滋蔓如此盖其平居玩寇弛备临事乃互相归咎饰非虽有追斩微劳仅足以赎误事之罪乞敕责俭等协谋捍御并核实战守将士功罪以行赏罚从之○甲寅晓刻北方有流星大如盏青白色有光自内阶东北行至近浊
　　○乙卯孟春享  太庙奉  英宗睿皇帝神主诣庙享祀
　　○遣内官祭司户之神
　　○松潘副总兵都督佥事卢能奏边仓乏粮且言先年奏准开中淮浙盐而则例过重商贾不至乞为量减户部议淮盐十万引每引原拟米四斗浙盐五万引每引米二斗今宜各减五升俱米麦中半兼收从之
　　○夜有流星大如盏青白色光明烛地自文昌东南行至轩辕
　　○丙辰以大祀  天地  上御奉天殿誓戒文武群臣致斋三日
　　○丁巳晓刻火星犯东咸星○戊午兵科给事中秦崇言师克在和方今夷虏陆梁边郊多垒正文武大臣戮力同心之日窃恐其中镇守者有善谋而巡抚者或言其否巡抚者有奇策而总戎者或指为非进止殊途战守异见自相矛盾何以成功乞敕各处镇守巡抚内外文武等官临事必须互相咨度惟善是从脱或谋虑未宜更当从容勘酌务俾计出万全然后见诸行事则战胜攻取事定功成而蕞尔小丑不足以廑九重之忧矣章下兵部以崇言实中边臣之病乞通行天下镇守巡抚等官令遵守之  上曰人各有长朝廷所以参用文武内外之臣以任边寄正欲其彼此相资可否相济以共成王事耳苟或各怀私妒护己之短沮人之长几何不遗边患大抵天下之事同则成益则败者皆然也戒其异而勉于同岂特边臣为然哉○己未大祀  天地于南郊  上还宫谒  慈懿皇太后  皇太后毕出御奉天殿文武群臣行庆成礼
　　○赐群臣上元节假十日
</div>
    <div class="pagination">
<a href="明实录宪宗实录_page5.html">上一页</a><a href="明实录宪宗实录.html">1</a><a href="明实录宪宗实录_page2.html">2</a><a href="明实录宪宗实录_page3.html">3</a><a href="明实录宪宗实录_page4.html">4</a><a href="明实录宪宗实录_page5.html">5</a><span class="current-page">6</span><a href="明实录宪宗实录_page7.html">7</a><a href="明实录宪宗实录_page8.html">8</a><a href="明实录宪宗实录_page9.html">9</a><a href="明实录宪宗实录_page10.html">10</a><a href="明实录宪宗实录_page11.html">11</a><span>...</span><a href="明实录宪宗实录_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
