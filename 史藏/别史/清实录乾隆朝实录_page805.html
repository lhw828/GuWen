<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 805 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 805 页/共 1860 页
  </h1>
  <div class="content">
   ○戊申。谕军机大臣等、开泰题参越巂卫守备向宗陶本内、将违例于地方采买兵米之把总古大用、照例革职。本属罪所应得。又将擅锁生员一节。牵连列入。办理殊属未协。已将原本发回该部改正矣。地方生监。武断把持恶习。最宜留心振刷。若以生员被锁细事。即将官弁参处无知之徒。闻风藉口。必致滋长刁风。如学霸生事等毙。习俗何由惩创。开泰身任总督。正当加意防微杜渐。不可因已系科甲出身。有意作兴斯文。此等恶习。皇考时大臣孰敢。朕亦断不容也。且稂莠不除。转滋事端。此独非封疆大吏之累耶。朕于本内既见及此。不知开泰见及此否耶。著传谕开泰、令其明白回奏。　　

○又谕、据舒赫德等奏称、赛哩木、阿克苏之伯克措办马匹。接济口粮。甚为出力等语。伊等感激朕恩。急公输悃。深属可嘉。现在赛哩木总管阿瓜斯伯凯、及弟贝格齐、俱在军营效力。著加恩赏阿瓜斯伯凯二品顶孔雀翎。贝格齐四品顶孔雀翎。办理城守事务之密尔博罗特莫满、亦赏给四品顶孔雀翎。阿克苏副总管颇拉特、巴卜、商伯克呢雅斯亲行田野。劝课耕作。著加恩赏颇拉特、巴卜、二品顶孔雀翎。呢雅斯、四品顶孔雀翎。其益加黾勉、以膺恩赉。　　

○又谕、今年哈萨克贸易人等。恐来者较多。定长不习蒙古语言。仍须谙练之员办理。现在军营领队人多。著传谕努三、永德等、即回乌噜木齐。承办哈萨克贸易事务。多购马匹。以给军用。归途之便。即可查看屯田地亩。遇有玛哈沁贼众。亦著领绿旗兵搜剿。　　

○己酉。上诣畅春园、问皇太后安。　　

○谕、礼部侍郎员缺。著五吉补授。所遗内阁学士员缺。著清馥补授。俱仍留各该处办理事务。兵部侍郎员缺。著钱汝诚补授。　　

○谕军机大臣等、爱必达等奏、定番州狆苗莫自清、密造悖逆词牌文陷害莫仕念一案。该督等按律定拟。已批谕三法司核拟速奏矣。其拾获纸票。即行呈报之兵丁。应量加赏赉。著传谕爱必达知之。　　

○是月。两江总督尹继善奏、查微山湖水济重运。河堤下游通湖。淤浅处应挑浚。得旨、费帑挑河。原以为民。但须实力稽查。毋致克减无济实用可也。　　

○两江总督尹继善、江苏巡抚陈宏谋奏、苏州府属常熟、昭文、海口二十余处。最大者白茆河、徐六泾。上游各有旧闸一座。请移于土塘开坝处、用板启闭。其塘外河。应挑深俾水达海。其白茆巡检。移于适中老吴市地方。管理启闭并海塘。仍听苏州海防同知辖。从之。　　

○两淮盐政高恒奏、盐河旁支有车轴河。为运送河工荡柴要道。底与盐河底约略相平。请兴挑。得旨嘉奖。　　

○又奏、扬州市河、并护城河。久未挑浚。舟楫难行。商民不便。据众商请捐挑。现饬属领银动工。得旨嘉奖。　　

○新授江南苏松镇总兵黄锡申、具摺谢恩。得旨、一切实心勉力。安静地方。和辑兵民。稽察出海之米。尤为要务也。　　

○闽浙总督杨应琚、福建巡抚吴士功奏、福州府属闽县。旧有南关外较场浦河道。水关内河塍。汤关外附城堤岸。东关外双溪里桥闸等处。潮汐往来。溉田护城。均关紧要。年久坍淤。兴化府属莆田县木兰坡。聚各路水会注县南。分灌田万顷。向建闸启闭。并设涵洞。系宋明所建。年久残漏。又福宁府属霞浦县长溪河。发源玉岩山。绕城东至赤岸桥入海。旧闸坚固。第山多浮沙易淤。均请分别修浚。又宁德县东湖。系海汊无堤岸。前经县民请捐赀于海汊口。横接猴毛屿筑堤垦田。港深水溜。不能合龙。海潮冲刷塌卸。现将已筑堤随时保护。得旨览奏俱悉。　　

○浙江巡抚杨廷璋奏、台州府属太平县黄岩场一带。滨海涨出沙涂数万亩。认垦之户。半系衿豪胥猾。托名诡禀。空呈存案、以图占地。各民灶又因县场界址错综。甲甫率认。乙即混争。现酌定章程。委员履勘。据报八九万亩。通丈定数。于南北适中地立界列号。近场者归灶。近县者归民。查明前认垦户。实系民灶。按界分地。责令筑塘蓄淡。照例试种。每户以百亩为率。各给执照。将前呈注销。复分别涂地等次。有将次成熟者。当年报科。高阜易垦者。照垦复田地例三年报科。潮汐浸漾。俗名子沙者。照水田例六年报科。得旨、嘉奖。　　

○湖南巡抚冯钤奏、湖南产米之乡。通省常平仓额贮。共存正额溢谷、及各案加买谷百四十四万四千余石。本年应出粜谷四十余万石。采买陈陈相因。邻省又不豫受协济之益。请于附近水次各属常平仓。动拨三十万石。运赴江南。咨明江督。听转运平粜各属补仓。谷价运脚银无庸解楚。即提贮司库报部拨解。抵湖南动用司库地丁项。得旨、所见甚是。但江南今年亦属秋成有望。目下粮价甚平。另有旨谕。　　

○又奏、湖南省溢额谷二十六万七千余石。除近水地方。遇有需用。易于动拨外。其山僻各属。溢谷在数千以下、及数百石者。留贮本处。惟辰州府属溆浦县、溢谷过多。现饬陆续出粜二万石。将银解贮司库。俟秋成发给近水次之岳州府。买贮所属巴陵、临湘各仓。得旨、如所议行。　　

○陕甘总督吴达善奏、官兵于四月内至阿克苏进剿。共需骑驮马一千四五百匹。缘哈密马现存无几。由内地酌拨。随查前送西安满兵。到哈密后。将原去骡挑选一千八百余头。解辟展备用。即知会五吉、定长等、先于前解骡内。择壮健者挑取五百头备用。至应需骑马千匹。查甘、凉、肃、尚有留餧马匹。随饬各营上紧赶餧。约三月初十间。或可得二三千匹。随逐加挑验。共得四五分以上膘马一千匹。于二月底起解出关。每匹每站加餧麸料一升。并行文哈密。于沿途酌备料草。约至辟展时。青草已经发生。而满洲索伦。更善经牧。可以长驱直入。得旨、知道了。余有旨谕。　　

○又奏、查哈密防所差马。向系送至巴里坤。今自台站改设南路后。除巴里坤照旧接递外。又添直送辟展一路。差使更繁。既无额支乾银。又无本色料草。应恳将防所照例支给本色料草。即令就近于粮员处支取。俟军务告竣议停。得旨、如所请行。　　

○又奏、自肃州至哈密。原有台车三千八百辆运粮。因哈密转运辟展各粮紧要。暂行彻赴。现在哈密节经分运后。存仓无几。拟俟辟展军粮运足四万石。即将台车全数赶回。仍在自肃抵哈一路、安设粮台。源源挽运。得旨、正宜如此。　　

○又奏、查验前督臣黄廷桂、办解马二万三千匹。自正月初四、至二月初三日。共挑解一万八千六百余匹。约初十前全数出关。查此项新买马收槽未久。由额林哈毕尔噶一路行走。先期调解一月。不能如解送济尔哈朗马匹一律膘满。今择膘在五分以上者先解。稍欠者约二三千匹。截留肃州加餧。附末起尾送。并知会署安西提臣刘顺稽察。得旨览奏俱悉。朕亦无可批谕。惟愿汝感动天良。一切效黄廷桂之所为耳。勉之。　　

○又奏、口外至哈密一路。共二十七塘。每塘马四十匹内膘好者尚居大半。但抽换已届一年。驰递文报。并钦差乘骑。戈壁数站。驰骤倍劳。故各塘内有疲乏劳伤马数匹、至十余匹不等。现于口内存营马酌拨抽换。其换退马。可餧养者收营补缺。不堪者交地方官变价。得旨嘉奖。　　

○又奏、参赞大臣永贵、议于阿克苏地方。就近采买回民粮石。荒徼初附。嗜利贪得。是其素性。固当示以节制。亦不可不因时酌筹。查阿克苏去岁米面价贱。现在增长。今议定小麦糜子青稞。每石价各二两。与彼地时价不敷。较去秋贱价亦亏短。回民未必鼓舞争先。伏思挽运行营兵粮。除内地脚价勿论外。自肃州运至哈密。辟展转运托克三。每石脚价银几二十两。至阿克苏尚不止此。如将阿克苏采买价量增。较内地长途挽运省多。且指日凯旋。无须再买。请敕永贵、将现买粮价。照彼地时值从宽给发。得旨所奏是　　

○又奏、查本年二三月起解直、晋、驼只全数抵肃。共挑健驼解送出关者。八千三百四十余只。内挑解行营备战驼七千只。并酌带余驼数十只。余一千二百余只。已知会五吉、俟到哈时。即挑出一千只。转解辟展。交定长等收。酌添各台驮运军粮。下剩二百只。留哈密择厂牧放。以备差使。得旨嘉奖。　　

○广东巡抚托恩多奏、昭平县匪犯蓝如章、以书符挖窖。煽惑里民。并供出马朝柱等、改易姓名。潜伏苍梧县境。经委员押查。所指人地姓名。悉妄诞不实。现会同督臣李侍尧、详加究诘。俟得实拟奏。得旨、严审其挟仇妄扳之故。自然水落石出。至地方大吏。闻此等事。有不严查之理乎。尔等无罪也。莫虑。　　

○云南巡抚刘藻奏、滇省粮储道、督理通省粮铜诸务。每年收放银两。不下百万。又时有巡查铜厂水利等事。不能常川在库稽查。止凭库吏经手。非慎重之道。查道库设在二堂右。颇为严密。毋庸特设库官。惟收放钱粮。须专员经理。查按察使经历职任尚简。衙门距道署不远。可兼管粮道库务。遇收放期。令监司弹兑。请另铸印信以昭信守。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百八十三


大清高宗法天隆运至诚先觉体元立极敷文奋武孝慈神圣纯皇帝实录卷之五百八十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十四年。己卯。夏。四月。辛亥朔。享太庙。遣果亲王弘瞻恭代行礼。　　

○谕前闻杨村一带。过路客船。悉被封禁。客商货物中途搬卸。以致转运维艰。该处新设巡漕御史二员。本为稽察漕船河道起见若因此而滋扰累。殊非设官本意。是以传谕方观承、令其前往查看。并将御史二员可否停派之处。据实奏闻。今据奏到情形。显有回护该御史之意。甚属非是。各省粮艘。陆续抵津。需用剥船。为期尚早。此时正宜将一切客船。开行北上。以便腾空。回至杨村雇用。乃概行封禁。以致津南船只。闻风裹足。岂非该御史等办理不善之所致。且该御史等、现有徇纵家人书役。串同舞弊。病商累民之案。已令侍郎伊禄顺前往。会同方观承查审。所有驻劄杨村之给事中佛伦、陈科捷。俱著解任。听候质审。伊等即仅失于觉察。已有应得处分。若其中更有情弊。亦无不水落石出也。至方观承以奉旨特交之事。理应秉公查办。确实奏闻。似此模棱了事。为和事老人之语。明系瞻顾御史。畏首畏尾。不敢径行直奏。甚非封疆大臣、仰承任使之所宜出。方观承果自问无他。固不必畏忌至此。若居心行事。有虑人指摘之处。纵使近来御史。不能秉公据实紏参外省大吏。亦岂能逃朕之洞鉴耶。方观承著传旨申饬。其杨村驻劄巡漕御史之处。著停止。　　

○又谕安西瓜州屯民。所种地亩。本属瘠薄年来雇运军粮。颇能急公勷事。所有乾隆二十二年分应行交纳借给牛具碾磨。未完银一万七百三十余两。著加恩悉予宽免。其未完耔种口粮三千五百七十余石。并平分粮二千零八十余石。俱著缓至今岁秋后。分作三年带徵以纾民力。该部即遵谕行。　　

○又谕、现在青草发生。正当大兵进剿之时。各处军台。最关紧要自哈密以外。已降旨令五吉、定长等。悉以整顿。所有哈密以内台站。各该省督抚等办理。尚属无误。著再传谕。令其督率派定专司军台大员。往来查看。实力稽察。务使马匹膘壮。递送迅速。以收实效。　　

○谕军机大臣等、兆惠等数日来未有奏报。想瑚尔起等领兵已抵和阗。此时和阗若无他故。则伯克鄂对、及侍卫齐凌扎布等。劳绩懋著。俱应加恩。盖伊等以绿旗兵数百。与回人杂处。尚能保守和阗。较兆惠等有满洲索伦兵数千者为更难。今军营侍卫颇多。足敷调遣。除伯克鄂对、仍令驻劄和阗外。齐凌扎布、噶布舒、著即来京休息。再去岁派出满洲、索伦、察哈尔兵。原以更替久在军营者。俾得彻回。因兆惠等被围。复行发往。此次平定叶尔羌后。即令各回本处。不必再行陈奏候旨。仍将朕轸念伊等劳苦之处。晓示知之。　　

○又谕、据吴达善等奏称、应发往伊犁充当披甲之伊昌阿、良柱、二名。及遣犯吴顺成等六十六名。请俱发往巴里坤、分别种地当差等语。伊犁现无驻防官兵。伊昌阿、良柱、二名自应发往军营。令其当差效力。至陆续发往遣犯。人数众多。应于安西、巴里坤、两处分派安插。若谓安西管束无人易致滋事。不思安西近在内地。尚易弹压巴里坤较安西辽远。概行发往。独不至滋事扰害乎。此似有意委之于清馥也。总之此辈匪徒。本系情罪重大。应置重典之人。仅予发遣。已属法外施仁。留其一线生路。设仍于安插地方生事。一经发觉。自可立置重典。以警凶顽。该督等毋庸多方顾虑。辗转推诿也。将此一并传谕清馥知之。　　

○又谕、前月十七日。吴达善奏到、甘省河西一带牛瘟。请增价出借一摺。当经降旨。允其所请。并将鄂尔多斯等处、所购牛只。令其解至河西各属。分借农民。以资力作。想明德奏摺时。吴达善尚未将此旨咨到。故复有此奏。著再传谕明德、接到前旨。一体遵照妥办。再该督抚前后摺内所奏借给牛只价。州县稍有互异。著逐细查勘。一并分散借给务使穷民耕作有资。以副朕体恤边氓之意。　　

○壬子。兵部议奏、攻剿叶尔羌击败两和卓木之参赞大臣尚书舒赫德、阿里衮、侍郎公明瑞、副都统由屯、温布鄂博什、护军统领努三、散秩大臣永庆、总管端济布、莫尔根巴图鲁玛瑺等。应照例各赏给云骑尉。查温布由屯。虽给过云骑尉。应将此次归并。作为骑都尉。因伤身故之提督豆斌。应给骑都尉、兼云骑尉、恤赏银一千一百两总管三都布、系三品。应给云骑尉恤赏银七百五十两。从之。　　

○癸丑。上诣畅春园、问皇太后安。　　

○还宫。　　

○谕军机大臣等、前令胡宝瑔购买麦十万石。由水路运京平粜。已传谕方观承、令其委员接收。转运来京。今据胡宝瑔奏到。头运麦三万石。已于三月二十八日开运。其余二三两运。亦接续衔尾前进。此项麦石。自可计日运到。著再传谕该督。令其严饬经过地方官弁。沿途照料。毋任稽延。并令酌量拨留十分之一二。运赴通邑大郡、民居辐辏之地。如保定、天津、涿州、等处。设厂平粜。不特京师麦价可平。即近京州县。亦可无虑麦价腾贵矣。　　

○又谕曰、舒赫德奏称、富德应援和阗。安设台站。派察哈尔兵二十石。绿旗兵五十名。办给马驼口粮。又回人三十名。伊等情愿自备口粮。未经另给等语。回人新附。未便令其自备口粮。可传谕舒赫德、将所派回人。照军粮折给价银。以示体恤。嗣后派出回人。即遵照办理。　　

○定边将军兆惠等奏、臣等途次闻和阗被围。已遣瑚尔起等、领兵九百往援。抵阿克苏时。马驼不足。臣富德、同舒赫德等。挑选绿旗兵一千二百名。每人给马一匹。令其牵马步行。定于五月初三日起程。俟剿灭贼众后。由痕都斯坦等路、堵截逃贼。即从彼往取叶尔羌。至臣富德、原议派马兵三千。步兵二千。今合算瑚尔起之兵。共二千一百余名。其八百余名。留副都统玛瑺、侍卫老格等管领。俟马驼军器送到。再行进发。臣兆惠催齐马驼粮饷。亦即向叶尔羌进发。又准瑚尔起等报称、二月二十日。至和阗达哩雅河。遇侍卫噶布舒遣往阿克苏之回人等。询知额里齐、哈喇哈什二城。尚未失陷。余皆为贼所据。若此时叶尔羌无贼众前来。尚可支持。即尽力速行往援等语。臣富德亦即领兵进发。谕军机大臣等、览兆惠等所奏、瑚尔起呈报和阗情形、看来霍集占力已穷蹙。兆惠等于正月二十四日解围而出。至二月初二日。相距已半月余。和阗回人。尚云叶尔羌未有贼众前来。是从前围守军营、及侵犯和阗。不过乌合之众。一经剿杀。逃散更多。兆惠等、应就现在兵力。加意奋勉。以冀大功速成。再前谕福禄不必在参赞上行走。今著仍其旧任。昨又命明瑞为参赞大臣。计伊等两队参赞大臣。富德处较少。著阿桂在伊队内行走。玛瑺、老格、曾谕令来京。今来奏似尚未得旨。若已随富德前往和阗。仍著领队行走。　　

○甲寅。谕、各省粮艘。现在陆续抵津。将来北河或尚需船拨运。但时当夏令。天津通州一带。官粮客货。用船甚多。若将路过客船。纷纷封禁。势必转滋扰累。且于附近京师民间食用。不无妨碍。从前拨运事宜。方观承曾经办有成规。此次倘有需用拨船之处。仍著该督临期酌量。善为办理。不必先期豫为封禁。务使粮运早抵通仓。勿致稽延。而商船货物。亦不致中途留滞。方为妥协。　　

○谕军机大臣等、东省运京麦石。前令该抚由水路装运。势须雇用民船。但临清、德州、一带。将船只封留。无船北上。既于漕船抵通。缓急不能有济。且现在直省粮价。未能平减。若再封船运麦。则客贩必至阻滞。不能船运抵直。于民间食用。亦甚有妨碍。目下漕船衔尾遄行。莫若于临清、德州、地方。将麦石酌量分拨。交所过粮船带运。不过数帮。即可完竣。既省封雇之扰。且装运迅速。河路无阻。于漕运民食。均属有益。著传谕阿尔泰、杨锡绂、会同妥协办理。　　

○山西巡抚塔永宁奏、山西营驿马。于上年挑送二千六百余匹、前赴肃州。久经购补足额。今闻陕甘缺额者尚多。臣于各营择膘足者二千一百匹。可否解西安、或送肃州。下军机大臣议奏。寻议、安西满营缺额马。前令方观承节次代购二千五百余匹。无须再补。惟甘省军务未竣。自应多备。但由山西至肃州。未便解送。酌议将西安满营挑选二千一百匹解肃。其山西马即解西安补缺。所有西安解肃马匹。或留饲秣。或交巴里坤大臣牧放候拨。应令吴达善酌量奏办。从之。　　

○是日起。上以常雩祀天于圜丘。斋戒三日。　　

○乙卯。谕、日者恭逢雩祀。农民望泽正殷。朕宵旰靡宁。仰祈灵贶。宜从抑损。以懋寅承。前期诣坛斋宿。所司应设卤簿法驾一切停止。视坛位拈香时。服常服。至翼朝、由斋宫步行。恭赴幄次行礼。　　

○赐兵部尚书梁诗正、在紫禁城骑马。　　

○丙辰。上诣南郊斋宫斋宿。
  </div>
  <div class="pagination">
   <a href="清实录乾隆朝实录_page804.html">
    上一页
   </a>
   <span>
    ...
   </span>
   <a href="清实录乾隆朝实录_page800.html">
    800
   </a>
   <a href="清实录乾隆朝实录_page801.html">
    801
   </a>
   <a href="清实录乾隆朝实录_page802.html">
    802
   </a>
   <a href="清实录乾隆朝实录_page803.html">
    803
   </a>
   <a href="清实录乾隆朝实录_page804.html">
    804
   </a>
   <span class="current-page">
    805
   </span>
   <a href="清实录乾隆朝实录_page806.html">
    806
   </a>
   <a href="清实录乾隆朝实录_page807.html">
    807
   </a>
   <a href="清实录乾隆朝实录_page808.html">
    808
   </a>
   <a href="清实录乾隆朝实录_page809.html">
    809
   </a>
   <a href="清实录乾隆朝实录_page810.html">
    810
   </a>
   <span>
    ...
   </span>
   <a href="清实录乾隆朝实录_page806.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
