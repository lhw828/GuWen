<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 46 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 46 页/共 681 页</h1>
    <div class="content">○予故一等阿达哈哈番又一拖沙喇哈番镇守奉天等处将军吴库立、祭葬如例　　

九月。甲申朔。免狭西肃州卫所属地方、本年分旱灾额赋　　

○湖广巡抚刘兆麒疏言、均州南漳等州县、向因贼踞、今地方新辟、俟人民复业、逐渐开垦、照例三年后起科。从之　　

○慕仁伯阵辉故、命其子陈一鹄、以阿思哈尼哈番品级食俸　　

○山西太原府、地震　　

○己丑。福建总督李率泰疏报、水师右路总兵官杜永和、连破海寇、擒斩伪将乌角车等。下部知之　　

○庚寅。以大婚。遣官祭告天地、太庙、社稷　　

○是日、行大徵礼　　

○辛卯。上大婚。升太和殿。阅册宝毕。授册封使臣、捧册宝至皇后第宣读。册文曰、朕惟乾坤德合、式隆化育之功。内外治成、聿懋雍和之用。典礼于斯而备。教化所由以兴。咨尔何舍里氏。乃内大臣噶布喇之女也。世德钟祥。崇勋启秀。柔嘉成性、宜昭女教于六宫。贞静持躬、应正母仪于万国。兹仰承太皇太后懿命。以册宝立尔为皇后。其尚弘资孝养。克赞恭勤。茂本支奕叶之休。佐宗庙维馨之祀。钦哉。皇后谢恩讫。銮仪卫陈仪仗车辂、鼓乐前导、皇后由大清中门行御道。入中宫。上具礼服。诣太皇太后宫、皇太后宫、行礼。还宫、行合卺礼毕。升太和殿。赐皇后亲属、及诸王百官筵宴。皇太后诣太皇太后宫筵宴。诸王以下、免行礼、公主王妃以下、免会宴　　

○壬辰。谕礼部、朕惟大化起于宫闱。至治先于敦睦。庆谐嘉礼。典备尊亲。所以尽孝忱而修人纪也。朕祗承鸿绪、朝夕兢兢。恒惟圣祖母昭圣慈寿恭简安懿章庆敦惠太皇太后。暨圣母仁宪皇太后。教育恩深。显扬罔既。兹者遴选贤淑、作配朕躬。眷内治之既已得人。仰慈恩而罔抒报称。宜宣昭圣德。丕著鸿章。应行典礼。拟议以闻　　

○是日、皇后诣太皇太后、皇太后宫、行朝见礼　　

○癸巳。上御太和殿。王以下、文武各官、上表朝贺　　

○以大婚礼成。颁诏天下。诏曰、帝王承天立极。作民父母。使四海同伦、万方向化。匪独外治、盖亦内德茂焉。故政教弘敷。肇先宫壸。所以共承　　

○宗庙。助隆孝养。绵本支。睦九族。甚钜典也。朕祗缵鸿基。笃念伦纪。兹者圣祖母昭圣慈寿恭简安懿章庆敦惠太皇太后。深惟婚礼为天秩之原、王化之始。遴选贤淑。俾佐朕躬。正位中宫。以母仪天下。钦遵慈命。虔告天地宗庙。于康熙四年九月初八日。册立内大臣噶布喇之女何舍里氏为皇后。朕躬暨后。允修厥德。夙夜敬勤。期克绍于徽音。庶俾薄海内外。丕协伦常。洽被仁恩。聿臻上理。布告天下。咸使闻知　　

○加偏沅巡抚周召南、工部右侍郎。以劝垦荒地议叙也　　

○琉球国中山王尚质、遣使臣英长春等、进庆贺登极礼物。并世祖章皇帝品香一炷。宴赉如例　　

○丙申。上诣太皇太后皇太后宫、问安　　

○免江南頴州、太和等六州县卫、本年分旱灾额赋有差　　

○免陕西庄浪所属黑城子地方、本年分雹灾额赋　　

○己亥。免狭西临洮卫地方、本年分雹灾额赋　　

○予湖广阵亡阿达哈哈番孟额图、护军参领胡尼雅、各祭葬如例　　

○旌表靖南王藩下烈妇徐国英妻高氏、年甫弱龄、夫故之日、慷慨捐躯、节烈可风。给银建坊如例　　

○庚子。分广东省广州、新会、新安、广海、香山等各营、作五路统辖。三水、龙门、从化、增城、顺德等营、属广州城守都司统辖。新宁营、属新会游击统辖。东莞、大鹏二营、属新安游击统辖。那扶营、属广海参将兼辖。香山营、因无附汛、自立为一营。从总督卢兴祖请也　　

○慕化伯陈豹故。命其子陈士弘、以阿思哈尼哈番品级食俸　　

○辛丑。上诣太皇太后皇太后宫、问安　　

○壬寅。免狭西河州梨子里地方、本年分水灾额赋　　

○予湖广阵亡拖沙喇哈番塞音图、祭葬如例　　

○甲辰。免直隶沧州等六州县、本年分旱灾额赋有差　　

○乙巳。礼部题、请颁各省庆贺太皇太后皇太后、加上徽号。及太皇太后、皇太后圣寿节、皇上万寿节、元旦节、表文式。从之　　

○丁未。以上太皇太后皇太后徽号。遣官祭告天地、太庙、社稷　　

○上诣太皇太后宫、恭上太皇太后奏言。恭惟圣祖母昭圣慈寿恭简安懿章庆敦惠太皇太后。德备安贞。道符厚载。臣缵膺丕绪。祗佩贻谋。深惟训育之恩。莫罄显扬之悃。乃承懿命。式叶好逑。嘉礼既成。鸿章聿举。爰考彝典。敬进徽称。伏祈垂慈俞鉴。俾展微忱。衍胤祚于无疆。合臣民而并戴　　

○诣皇太后宫、恭上皇太后奏言。恭惟圣母仁宪皇太后。性秉慈仁。德含渊静。臣仰承懿训。式叶好逑。嘉礼既成。鸿章聿举。爰考彝典。敬进徽称。伏祈垂慈俯允。俾展微忱。衍胤祚于无疆。合臣民而并戴　　

○戊申。上率诸王文武群臣、恭奉册宝。上太皇太后尊号。册文曰、恭惟圣祖母太皇太后。肇修内政、基风化之大源。隆上徽称、著贻谋之有本。欢腾朝野。庆溢迩遐。钦惟圣祖母昭圣慈寿恭简安懿章庆敦惠太皇太后。纯德安贞。至仁厚载。恭勤佐治、赞皇祖以式辟丕基。圣善垂庥、启皇考以恢弘大业。顾眇躬之缵承统绪。赖懿训而期致太平。爰及嘉礼之成。宜进尊崇之典。谨告天地、宗庙、社稷、率诸王贝勒、文武群臣、恭奉册宝、加上徽号曰、昭圣慈寿恭简安懿章庆敦惠温庄太皇太后。伏愿慈恩益溥。介祉弥增。合四海之欢心、长欣怙戴。庇万年之胤祚、茂衍昌隆。臣不胜惓惓之至。宝文曰、昭圣慈寿恭简安懿章庆敦惠温庄太皇太后之宝　　

○恭奉册宝、上皇太后尊号。册文曰、恭惟圣母皇太后。本支昌盛、溯厚德于坤仪。海宇雍和、发休声于内则。宫闱胥庆。朝野翔欢。钦惟圣母仁宪皇太后。性笃温恭。化彰俭约。襄皇考以治内、儆戒不遑。训＜耳少＞躬以宁民、恩勤备至。兹行嘉庆之礼。宜宏圣善之称。谨告天地、宗庙、社稷、率诸王贝勒、文武群臣、恭奉册宝、加上徽号曰、仁宪恪顺皇太后。伏愿长凝介祉。永锡寿祺。徽音似续于千秋。阴教钦崇于四海。臣不胜惓惓之至。宝文曰、仁宪恪顺皇太后之宝　　

○己酉。以加上太皇太后、皇太后徽号、礼成。颁诏天下。诏曰、朕惟帝王抚有四海。必首隆孝治、以端教化之源。是以子孙相承、而衍庆于奕叶也。钦惟我圣祖母昭圣慈寿恭简安懿章庆敦惠太皇太后。佐皇祖太宗文皇帝。肇兴大业。启皇考世祖章皇帝。式郭弘图。圣母仁宪皇太后。克嗣徽音。母仪茂著。朕缵膺丕绪。夙夜兢兢。仰荷慈闱。并弘训育。兹者遴选贤淑、作配朕躬。属当嘉礼之成。宜进尊称之典。谨告天地、宗庙、社稷。于康熙四年九月二十五日、率诸王贝勒、文武群臣、恭奉册宝、加上圣祖母昭圣慈寿恭简安懿章庆敦惠太皇太后徽号曰、昭圣慈寿恭简安懿章庆敦惠温庄太皇太后。圣母仁宪皇太后徽号曰、仁宪恪顺皇太后。崇两宫之显号。洽万国之欢心。于戏。祉贻孙子、宏昭式谷之源。礼备尊亲、大锡覃恩之典。布告中外。咸使闻知　　

○诏内恩款五条　　

○谕户部、工部、各省钞关之设、原期通商利民、以资国用、非欲其额外多徵、扰害地方。近闻各处收税官员。希图肥巳、任用积蠹地棍、通同作弊、巧立名色、另设戥秤、于定额之外、恣意多索。或指称漏税、妄拏过往商民挟诈。或将民间日用琐细之物、及衣服等类、原不抽税者、亦违例收税。或商贾已经报税、不令过关、故意迟延掯勒、遂其贪心乃已。此等弊端甚多、难以枚举。违背国法。扰害商民。殊为可恶。嗣后凡地方收税官员、俱著洗心涤虑、恪遵法纪。务期商贾通便、地方相安。如有前项情弊、在内著科道官、在外著该督抚严察参奏、从重治罪。如该督抚不行参奏、别经首发、即治该督抚以徇纵之罪。尔部即遵谕通行严饬。特谕　　

○庚戌。孝慈高皇后忌辰。遣官祭福陵　　

○辛亥。上诣太皇太后宫、问安　　

○壬子。免狭西兰州、本年分旱灾额赋有差　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之十六




大清圣祖合天弘运文武睿哲恭俭宽裕孝敬诚信中和功德大成仁皇帝实录卷之十七　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙四年。乙巳。冬。十月。癸丑朔。享太庙。上亲诣行礼　　

○遣官祭永陵、福陵、昭陵、孝陵　　

○颁康熙五年时宪历　　

○以喀尔喀台吉都西希雅布、阿尔纳、嘎尔玛、兄弟三人、率众二千余人投诚。封都西希雅布、为固山贝子。授阿尔纳、嘎尔玛、俱为一等台吉　　
</div>
    <div class="pagination">
<a href="清实录康熙朝实录_page45.html">上一页</a><span>...</span><a href="清实录康熙朝实录_page41.html">41</a><a href="清实录康熙朝实录_page42.html">42</a><a href="清实录康熙朝实录_page43.html">43</a><a href="清实录康熙朝实录_page44.html">44</a><a href="清实录康熙朝实录_page45.html">45</a><span class="current-page">46</span><a href="清实录康熙朝实录_page47.html">47</a><a href="清实录康熙朝实录_page48.html">48</a><a href="清实录康熙朝实录_page49.html">49</a><a href="清实录康熙朝实录_page50.html">50</a><a href="清实录康熙朝实录_page51.html">51</a><span>...</span><a href="清实录康熙朝实录_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
