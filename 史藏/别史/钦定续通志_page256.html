<!DOCTYPE html>
<html>
<head>
    <meta charset="UTF-8">
    <title>钦定续通志 - 第 256 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 256 页/共 284 页</h1>
    <div class="content">　　王政　　　　张奕　　　　李瞻
　　刘敏行　　　傅慎微　　　伊喇温
　　刘焕　　　　髙昌福　　　孙徳渊
　　赵鉴　　　　富察郑留　　钮祐禄守愚
　　舒穆噜元　　张彀　　　　赵重福
　　武都　　　　赫舍哩徳　　张特立
　　王浩
　　卢克忠贵德州鳯集人高永昌据辽阳走诣干鲁营降遂与渤海人托卜嘉追获永昌収国二年授世袭穆昆后定燕伐宋皆与有功歴除登澶二州刺史天德间迁同知保大军节度使有军卒自绥徳州过鄜城宿民家至夜主人被劫有司执假宿卒系狱榜掠诬服克忠察其寃独不肯署未几果得真贼释之大定二年除北京副留守会民艰食下令凡有蓄积者计留一岁悉出平粜頼无损瘠患转陈州防御使至静难军节度使致仕卒
　　牛德昌字彦钦蔚州定安人父铎辽将作大监徳昌少孤母教之学有劝就防者毋以遗命不从皇统二年登进士调矾山簿迁万泉令属蒲陕荐饥羣盗充斥城门昼闭德昌到官即纵百姓出入牓曰民苦饥寒剽掠乡聚以偷旦夕之命甚可怜也能自新者一不问贼皆感激解散县境以安府尹王伯龙嘉之礼待甚厚累官刑吏二部侍郎广宁太原尹卒赠中奉大夫
　　范承吉字宠之好问学辽季盗起虽避地未尝废书天庆八年登进士归朝为殿中少监从攻太原迁少府监宗翰克宋所得金珠承吉司其出入无毫发欺及还犊车载书史而已寻迁昭文馆直学士知綘州使吏遍谕有因军兴为将士掠而逃归者皆自实白元帅府凡数千悉赎为良贫无赀者以公厨代输改河东北路转运使时承宋民赋繁重乃为经画立法简便官既足而民有余歴迁顺天军节度使属地震坏民庐舍匠以争先营葺过取其直命官属董之先后以次贫富皆省费歴镇西泰宁二军节度使复镇顺天奚卒散居境内为盗一绳以法不少贷惧不敢犯贞元二年以光禄大夫致仕卒
　　王政辰州熊岳人高永昌据辽东知政材畧欲用之辞不就永昌败渤海人争缚以为功政独引退呉王栋摩异之言于太祖授卢州渤海军穆昆从破白霫下燕云及伐宋滑州降留为安抚使前此数州既降复杀守将反为宋守及是人以为政忧政曰茍利国家虽死何避从数骑入州释饥民为盗坐系者发仓廪以赈民皆悦不复叛旁郡闻之多归降除同知金胜军节度使事改权侍卫亲军都指挥使兼掌军资明防计严扄鐍金帛山积而出纳无锱铢失栋摩戏之曰汝为官久而贫不加富何对曰政以杨震四知自守安得不贫天眷元年迁保静军节度使致仕卒政本名诺色尔尝使高丽因改名子遵古有传
　　张奕字彦微泽州高平人仕齐为归德府通判齐国废侦知兵二万谋为乱约夜半举燎相应选市丁结阵要巷乱不得作比明亡匿畧尽擒诛首恶都统完顔伦布军至欲根株余党奕以阖门保之遂止行台承制除同知归德尹歴陈秦州防御使同知太原尹晋宁军报夏人侵界诏往征至境按籍各归所侵土还奏折氏世守麟府以抗夏人本朝有其地遂以与夏夏人夷其坟珑折氏怨入骨髓不得报今复使守晋宁故激怒夏人欲开边衅以雪私讐耳可徙之他郡则夏人自安从之移折氏守青州大定二年为户部尚书卒
　　李瞻蓟州玉田人辽天庆二年进士为平州望云令张觉据州叛以瞻从事宗望复平州觉亾去城中复叛赡逾城出降其子为贼所害宗望承制以为兴平府判官累迁德州防御使为政寛平民懐其恵诣京师请留者数千人迁忠顺军节度使正隆末盗贼蠭起増筑城垒为备蔚人以安大定初卒于官
　　刘敏行平州人天防三年进士累迁肥乡令岁大饥盗贼掠人为食民入保郡城农事荒废敏行白州借军士三十护民出耕多张旗帜为疑兵敏行率军廵逻日暮则阅民入城由是盗不敢犯而耕稼滋殖转高平令城圮久不修大盗横恣县镇不能御敏行率僚吏出俸钱雇役缮治百姓欣然从之版筑遂完贼至不能犯累迁河北东路转运使致仕卒
　　傅慎微字几先其先秦州沙溪人后徙建昌慎微迁居长安宋末登进士累官河东路经制使罗索定陜西率众迎战兵败被获宗翰爱其才弗杀羁置归化州宗弼复取河南用为陜西经畧使寻权同州节度使事明年大旱擢京兆鄜延环庆三路经济使许以便宜慎微募民入粟立养济院全活甚众改同知京兆尹权陕西诸路转运使修三白龙首等渠溉田募民屯种贷牛种民赖其利累迁太常卿除定武军节度使移静难军忤用事者苏保衡救之得免大定初迁礼部尚书兼修国史卒于官慎微博学喜著书尝奏兴亡金镜録一百卷伊喇温本名阿萨尔辽横帐人工契丹小字睿宗为左副元帅伐宋温从大防渡江辟江宁府都廵检江宁太平初下宋遣谍人扇构百姓应者数万人温擒其谍者遂不敢窃发宗弼嘉之每出征伐尝在行间除同知河北西路转运使事防宗弼廵边温从军不之官宗弼入朝宗宴羣臣宗弼欲有奏请已被酒失次温掖而出宫明日宗谓宗弼曰阿萨尔事叔甚谨不可去左右由是宗弼益亲信之尝谓女婿赫舍哩志宁曰汝可效阿萨尔之为人也可以几古人矣未几除同知中京路都转运使事累迁左谏议大夫兼修起居注正隆时从伐宋以本官为济州路行军万户军还除同知宣徽院事世宗御馔不适口召温尝之奏曰味非不美也盖南北边事未息圣虑有所在耳帝意遂释歴永定震武崇义节度使移临海军州治近水秋雨水潦暴至城下城颇决百姓惶骇不知所为温躬督役夫缮完之虽临不测无所避僚属或止温温曰为政疵疠水泛溢为灾守臣之罪当以此身为百姓谢虽死不恨移镇武定嵗旱且蝗温割指以血沥酒中祷而酹之既而雨霑足有羣鸦啄蝗且尽由是嵗熟人以为至诚之感云以老致仕卒【按伊喇温虽属武臣而治有异政金史原系列传今移入循吏】
　　刘焕字徳文中山人宋末兵起城中乏食焕尚防煮糠覈自饮其清者以醲厚供母乡里异之长就学寒拥粪火读书不怠登天德元年进士调任邱尉县令贪污规正之秩满令谢曰尉亷慎使我获考调中都市令枢密使布萨呼图家有仆结工牟利于市不肯从市役焕系之呼图召焕不往暴工罪笞之以亷升京兆推官再迁北京警廵使捕二恶少杖于庭众惮毋敢犯召为监察御史父老数百人或卧车下或挽其靴镫欲留不得摄户部员外郎朝廷患代州钱恶民多盗铸抵罪下尚书省议焕奏钱寳纯用黄铜自代州取青四六杂糅务省铜而功易就由是民间盗铸陷罪者众非朝廷意也必欲为天下利宜纯用黄铜得数少而利逺其新钱已流行者验数输纳凖换从之再迁管州刺史耆老复疏其着迹十一事诣节镇请留升郑州防御使转同知北京留守事世宗幸上京所过州郡大发民夫治桥梁驰道以希恩赏焕所部惟平治端好而已帝嘉其意迁辽东路转运使卒
　　高昌福中都宛平人父履辽御史中丞致仕太宗闻其名召见未及而卒昌福登天会十年进士辟元帅府令史皇统初宗弼治汴获人有疑似者辄目为宋谍杀之昌徳谳得实释去甚众许州都统韩常严酷好杀遣吏送囚于汴或道亾吏自度得罪欲尽杀诸囚以灭口昌福穷竟其状免死者十七八诸吏遂怨欲搆害之防帅府选人侦宋兵动静即遣以行昌福不辞尽得虚实还报师还除震武军节度副使天徳间改綘阳军节度副使入为兵部员外郎改河间少尹世宗即位上书陈便宜事帝披阅再三因谓侍臣曰此可以知内外人材优劣三除同知东京留守事治最迁山东西路转运使工部尚书改彰徳军节度使累迁河中尹致仕卒
　　孙徳渊字资深兴中州人大定十六年进士为沙河令有盗秋桑者主逐捕之盗自刺其足靣曰秋桑例不禁采汝何得刺我主惧赂求免盗不从诉之县徳渊曰若逐捕而伤疮必在后今在前乃自刺也遂引服父忧去民刻石祠之累迁昭义军节度使潞州破被执有拜于前者皆沙河旧民也密防得脱贞祐二年拜工部尚书摄御史中丞时山东乏兵食有司请鬻恩例举人居丧者许纳钱就试徳渊奏此大伤名教事遂寝寻致仕监察御史许古论徳渊忠亮明敏可大用愿朝廷起复必能建明以利国家宣宗嘉纳未及用而卒
　　赵鉴字择善济南章邱人宋建炎二年进士调庐州司理参军以江淮方用兵弃官还乡里齐国建除歴城丞转长清令皆剧邑治政甚着迁真秘阁提举泾原路弓箭手兼提防本路刑狱原州守将武悍自用以鉴年少易之鉴发其奸坐免郡县闻风无敢犯齐废改山东东路转运副使摄行台左司郎中宰相欲以故宋宦者权都水监鉴曰误国阉竖汴人视为冦讐付以美官将失人望遂不用大定初知宁海军秋禾方熟虫生鉴出城行视虫乃自死再迁河北西路转运使致仕卒
　　富察郑留字文叔东京路威泰必喇明安人大定二十二年进士累官顺义军节度使西京人李安兄弟争财府县不能决按察司移郑留平理月余不问防释奠孔子庙乃引安兄弟与诸生齿坐防酒陈説古友悌数事兄弟感悟谢曰节使父母也相让而归朔州多盗郑留禁游食蓄兵器因行春抚谕之盗息狱空改利涉军节度使诏括马郑留使百姓饲养以须御史劾之既而伐宋诸路括马皆痩惟隆州马肥乃释大安三年知庆阳府事击走夏兵至宁元年改知平凉府时平凉新被兵夏人复来攻招溃卒御守夏兵退迁官四阶贞祐二年改东京留守致仕卒郑留重厚寡言笑人不见其喜愠临终取奏藁尽焚之
　　钮祜禄守愚字仲晦本名和伦克们真定府路乌济赫明安人六嵗知书性至孝父没时年十五营葬如礼治家有法乡人称之登明昌二年进士为临沂令有不逞軰五百人结党大扰境内守愚下车皆散去蝗起莒密间独不入临沂境先是朝廷括河朔山东地隐匿者没入官告者给赏莒州刺史教其奴告临沂人冒地先给赏宫镪后徴于民积三百万守愚列其寃状白州州不为理即闻于户部而徴还之流民归业勤其事于石改秘书郎母丧勺饮不入口三日终丧未尝至内寝贞祐中累迁翰林学士参议陜西路安抚司事安抚完顔弼重其为人每事咨而后行未几有疾三年卒
　　舒穆噜元字希明懿州路呼图克明安人七嵗丧父号泣不食者数日十三居母丧如成人补译史累监察御史同知淄州军州事剧盗刘竒久为民患捕获方讯鞫闻赦将至亟命杖杀之阖郡称快累迁山东西路按察转运使贞祐初徴兵东平洪果乌登拥众不进大括民财众皆忿怨副统布萨素赫杀乌登佩其符纵恣尤甚元密疏劾之素赫坐诛移知济南府到官六月卒元生平寡言笑尚节俭居官自守不交权要人以是称之张彀字伯英许州临颍人大定二十八年进士为同州观察判官时出兵备边州徴箭十万限以雕雁羽价翔跃不可得彀曰矢去物也何羽不可节度使曰当须省报彀曰州距京师二十里如民急何万一有责彀任其咎一日间价减数倍尚书省竟如所请累迁河东南路转运使权行六部尚书安抚使兴定元年卒彀天性孝友任子悉光诸弟俸入亦委弟掌之未尝问有无云赵重福字履祥丰州人通女真大小字试补女真诰院令史累迁同知陈州防御事宋谍人苏泉入河南重福迹之至鱼台将渡河见前舟且渡令从者大呼泉姓名泉怆惶失措遂执之改沧州盐副使嵗饥民煮卤为盐卖以给食官往往杖杀之重福曰宁使课殿不忍杀人嵗满当降尚书右丞完顔匡三司使安春知其事乃以嵗荒薄其罚除织染署令大安三年佐户部尚书张炜调兵食于古北口迁都水少监行西北路六部郎中治密云县贞祐二年以守密云功迁同知河间府事三年河间被围有刘中者尝在密云与聨事劝出降不聴时兵少多羸疾重福劝父老率其子弟强者战弱者守防久雨围乃解去迁河东北转运使致仕元光二年卒武都字文伯东胜州人大定二十二年进士调商水令县素多盗凡纵火行劫椎埋发冢者都皆防得姓名牓通衢悉奔他境累迁滦州刺史入为户部郎中权右司郎中奏事称防被诏由海道漕辽东粟赈山东髙其价直募致海贾船三迁中都西京按察副使迁按察使行西南路六部尚书佐元帅穆延尽忠备御西京有劳中都戒严知大兴府佩虎符便宜行事坐被酒以防衣见诏使解职起为刑部尚书中都解围为河东路宣抚使兴定元年卒
　　赫舎哩徳字广之真定路珊沁明安人明昌二年进士累官肇州防御使肇州升武兴军徳为节度使宣抚司肇州围急食且尽有粮三百船在鸭子河去州五里不能至乃浚濠増陴筑甬道导濠水属之河凿陷马穽伏甲其旁拒守一日兵数接士殊死战渠成船至兵食足围乃解改辽东路转运使军民遮道挽留乘夜乃得去布希万努逼上京与部将刘子元战却之迁东京留守歴保静武胜军节度使兴定三年以节度权元帅右都监与完顔仲元俱行元帅府于宿州迁工部尚书五年召还中都卒
　　张特立字文举曹州东明人【按元史隠逸传称特立初名永以避讳改今名曽为偃师主簿本传未详】泰和三年进士调宣徳州司候郡多皇族巨室一律以法阖境肃然调菜州节度判官不赴躬耕杞之韦城以经学自乐正大初因侯挚师安石荐授洛阳令寻拜监察御史上言镐厉二宅久加禁锢近降赦恩谋反大逆皆防湔雪彼独何罪幽囚若是世宗神灵在天得无伤其心乎圣嗣未立未必不由此也又言方今三靣受敌百姓凋敝宰执非才恐中兴难期尚书右丞延扎舒噜遣奴兴小民争田失大臣体参政图克坦乌登謟事近习得位皆宜罢当路者忌其直隂思挤之会劾省掾高桢等受请托饮娼家时平章博索犒军陜西归桢等泣诉于道以不劾同席省掾王宾为私且不实左迁邳州军士判官杖五十士论皆惜其去后卒【按元史隠逸传载元世祖以特立养櫜邱园易代如一赐号中庸先生屡降玺书褒异今以通例无庸复出删彼存此而附识之】
　　王浩由吏起身初辟泾阳令亷能为闗辅第一时西台檄州县増植枣果督责严急民甚扰浩独无所问主司将坐之浩曰县植已满数若欲増必盗他人所有取彼置此未见其利其爱民多此类所在有善政民丝毫无犯秦人为立生祠南迁后为扶沟令开兴元年民钱大亨等执县官送款于元以浩有恩于民不忍加刃日遣所知劝之降终不听杀之无血主簿刘坦尉宋乙并见害弃尸道路自春徂夏独浩尸俨然如生目且不瞑乌犬莫敢近殆若有神护者初辟举法行县官甚多得人如咸宁令张天纲长安令李献甫洛阳令张特立三人有传余如兴平帅防临潼武天祯泛水党君玉偃师王登庸高陵宋九嘉登封薛居中长社李天翼河津孙鼎臣郏城李无党荣阳李过庭尉氏张瑜长葛张子玉猗氏安徳璋三原萧邦杰蓝田张徳直叶县刘从益皆清慎才敏极一时之选【按金史循吏自卢克忠以下二十一人又附载师防以下十六人然如宗朝杜遵晦世宋朝史肃察亷衮然举首且不与亦未见于他传则其遗失者多矣又附载中刘从益宋九嘉金史已入文艺传而止云张天纲李献甫张特立三人有传非也谨识于此】

　　钦定续通志卷五百三十三
　　钦定四库全书
　　钦定续通志卷五百三十四
　　循吏传
　　元
　　谭澄　　　　臧梦解【陆垕】　许维祯
　　许楫　　　　田滋　　　　卜天璋
　　耶律伯坚　　叚直　　　　温都尔
　　杨景行　　　干文传　　　林兴祖
　　观音努　　　周自强　　　白景亮
　　王艮　　　　卢琦　　　　邹伯顔
　　刘秉直　　　许义夫
　　谭澄字彦清徳兴懐来人父资荣金末为交城令元兵下河朔以县来附从攻汴有功年四十移病举弟资用自代资用卒澄袭为令时年甫十九有文谷水分溉交城田文阳郭帅専其利而堰之讼累嵗不能直澄折以理令决堰均其利豪民有持吏短长者察得其主名皆治以法嵗乙未籍民戸有司多以浮客占籍及征赋逃窜殆尽官为称贷积息数倍民无以偿澄入觐因中书耶律楚材面陈其害太宗恻然为免其逋亡民能归者复三年诏下公私便之壬子复大籍民澄尽削交城之不土著者赋以时集世祖还自大理澄进见留藩府凡遣使必命澄偕而以澄弟山代为交城令中统元年擢懐孟路总管防嵗旱令民凿唐温渠引沁水溉田民用不饥教之种植地无遗利至元中累官陜西四川道按察使建言不孝有三无后为大民年四十无子宜聴取妾为宗祀计从之着为令四川签省严忠范守成都为宋将昝万寿所败退保子城世祖命澄代之至则暴骸修焚室赈饥贫集逋亡民心稍安及西南夷罗罗斯内附遂以澄为副都元帅同知宣慰使司事比至以疾卒世祖尝与太保刘秉忠论一时牧守秉忠曰若邢之张耕懐之谭澄何忧不治哉游显宣抚大名尝为诸路总管求虎符宣麻澄至中书辞曰皇上不识谭澄耶乃为显所举中书特去之其耿介如此
　　臧梦解庆元人宋末进士未官而国亡至元十三年从其乡郡守将内附授海寜知州淮东按察副使王庆之按行至其州见其门无私谒官署萧然凡有差役皆当其贫富而吏无所预戸口增田畴辟桑柘榆桞交防境内政平讼简为诸州县最乃举梦解才徳兼备宜擢清要属江隂饥江浙行省委梦解赈之皆躬至其地人给以米所活四万五千余人江南行台御史茍宗道举其名上闻除同知桂阳路总管府事寻擢广西亷访副使故事烟瘴之地行部者多不躬至而梦解遍歴焉遂按问宾州藤州两路官吏置于法者无虑八十余人又平反邕州黄震赃罪及藤州唐氏杀夫罪两大寃狱大徳中累迁广东亷访使以老病退居杭州后至元元年卒梦解博学洽闻为时名儒所著书有周官考三卷春秋防一卷尝自号鲁山学者称为鲁山先生同时有陆垕者与梦解齐名监察御史郑鹏南尝以二人并荐于朝垕字仁重江隂人也至元间巴延举兵南下垕时年未冠而志强气鋭率其乡人见之论议有合兵遂不涉其境巴延奏授为同知徽州路总管府事以亷能擢至台宪累迁浙西亷访使所至以黜赃吏洗寃狱为己任尝上章奏免儒役及举行浙西助役法卒谥庄简【按梦解与陆垕为政劝课有方黜赃吏雪寃狱元史旧入列传今移置循吏】
　　许维桢字周卿遂州人至元十五年为淮安总管府判官属县盐城及丁溪塲有二虎为害维桢黙祷于神祠一虎去一虎死祠前境内旱蝗维桢祷而雨蝗亦息是冬无雪父老言于维桢曰冬无雪民多疾奈何维桢曰吾当再祷已而雪深三尺朝廷闻其事方欲召用未及而卒
　　许楫字公度太原忻州人年十五以儒生中词赋选又举贤良方正孝亷至京师平章王文统命为中书省掾以不任簿书辞改知印一日从省臣立殿下世祖见其美髯魁伟问曰汝秀才耶楫顿首曰臣学秀才耳未敢自谓秀才也帝善其对授中书架阁库管勾兼承发司事未几擢劝农副使时商挺为安西王相遇于途楫言京兆之西荒野数千顷宋金皆尝置屯如募民立屯田嵗可得谷以赡王府用挺如其言奏行之三年屯成果获其利平章亷希宪行省荆南以楫为左右司员外郎荆南父老舆金帛求谒楫曰汝等已为大元民今置吏来抚汝奚用金帛求见为寻除江西道提刑按察副使时招讨使郭昻讨叛贼董旗纵兵俘掠甚众楫询得良民六百口遣还乡里改徽州路总管戸部尚书王巨济倚僧格势刻剥加徴民钞已输二千锭怒其少欲更益千锭楫曰公欲百姓死耶如欲其死虽万锭可徴也巨济怒解及考满去徽属绩溪歙县民柯三八汪千十等因嵗饥阻险为冦行省以兵捕之相拒七月更使人招之三八等曰但得许总管来我等皆降矣行省召楫至楫单骑趋贼垒众见皆拜曰我公既来请署榜以付我楫白行省请退军一舍俟其归命参政髙兴如其计贼果降以东平路总管致仕至元二十六年卒
　　田滋字荣甫开封人世祖至元二年由汴梁路总管府知事入为御史台椽十二年拜监察御史防宋亡滋建言江南新附民情未安加以官吏侵渔宜立行御史台镇之诏从其请超拜行台侍御史大徳二年累迁浙西亷访使有县尹张彧者被诬以赃狱成问之但俛首泣不语滋大疑明日斋戒诣城隍祠祷曰张彧坐事有寃状愿神相滋明其诬守庙道士进曰曩有王成等五人同持誓状到祠焚祷火未尽而去烬中得其遣藁今藏壁间岂其人耶视之果然明日诣宪司诘成等不服出火中誓状示之皆惊愕伏辜彧遂得释十年改陜西行省参知政事时亢旱久道过西岳因祷曰滋奉命来参省事安西不雨者三年矣民饥死滋将何归愿神降甘泽以福黎庶到官果大雨滋即以仓麦给小民之无种者俾来嵗收成以偿官民大悦未几卒赠开封郡公諡庄肃
　　卜天璋字君璋洛阳人父世昌仕金为河南孔目官宪宗南征率众欵附授真定路管民万戸籍河北民徙河南者三千余人俾専领之遂家汴天璋少负气至元中为南京府史时河北饥民数万人集河上欲南徙诏勿许众汹汹不肯还天璋虑其生变劝总管张国寳聴其渡国寳从之遂无事河南按察副使程思亷察其贤辟为宪史后为中台掾有侍御史倚势贪胃御史发其赃天璋主文牍未及奏顾为所谮同被逮御史对食悲哽天璋曰死职义也奈何为儿女子泣耶御史慙谢俄见原免丞相顺徳王当国摧掾中书为提控事有可否必力辨他相怒天璋言不置王竟从其议大徳四年为工部主事蔚州有刘帅者豪夺民产吏不敢决省檄天璋往询之帅服田竟归民武宗时累迁刑部郎中适盗贼充斥时议犯者并家属咸服青衣巾以别民伍天璋曰赭衣塞路秦也尚足法邪议乃止仁宗召入见时兴圣太后在座帝指曰此不贪贿卜天璋也因问今何官对曰臣待罪刑部郎中复问谁荐者对曰臣不才误防擢用帝曰先朝以谢仲和为尚书卿为郎中皆朕亲荐也皇庆初出为归徳知府劝农兴学复河渠民始免河患羣盗据要津商旅不通天璋擒百余人磔以徇盗遂息擢浙西道亷访副使以更田制改饶州路总管既至聴民自实事无苛扰版籍以清县以饥告天璋即发廪赈之僚佐持不可天璋曰得请而赈民且死矣失申之责吾任其咎民赖全活火延饶之东门天璋具衣冠向火拜势遂熄鸣山有虎为暴移文山神立捕获之以治行第一擢广东亷访使先是豪民濒海筑堰専商舶射利有司以赂置不问天璋至发卒决去之岭南地常燠至是始氷人谓政化所致云寻乞致仕天歴二年蜀兵起荆楚大震复拜山南道亷访使或疑其老不果行天璋曰国步方艰吾年八十恒惧弗获死所敢避难乎遂行时谷价翔涌乃下令勿损价聴民自便于是舟车争集米价顿减复止宪司赃罚库缗钱不输于台用赈饥者会诏三品官言政因列上二十事凡万余言目之曰中兴济治防皆中时病以老引去既归汴以余禄施其族党家无甔储处之晏如也至顺二年卒赠河南郡侯諡正献
　　耶律伯坚字寿之桓州人气豪侠喜与名士游用荐举入官为工部主事世祖至元九年转清苑县尹初安肃州苦徐水为患诉于大司农欲夺水故道导之使东入清苑境伯坚陈其形势图其利害谓果导则清苑徒被潦没而水必反故道为灾请大司农司官及郡守行视可否事遂已县西有塘水溉田甚广势家据以为硙民以失利来诉伯坚命毁硙决其水注之田许以溉田之余月仍得堰水置硙为定制县居南北之冲嵗为亲王大官供张于县西限以十月成至次年复撤而新之吏得并縁侵渔伯坚命筑公馆以代其弊遂絶凡郡府赋役于县有重于他县者輙曰寜得罪于上不可得罪于下必诣府力争之在清苑四年民亲之如父母比去立石颂其徳焉擢为恩州同知
　　叚直字正卿泽州晋城人至元十一年河北河东山东盗贼充斥直聚党族结垒自保世祖命将畧地晋城直以其众归之幕府承制署直潞州元帅府右监军其后论功行赏分土世守命为泽州长官泽民多避兵未还者直命籍其田庐于亲邻人戸且约曰俟业主至当折之以归逃民闻之多来还者命归其田庐如约素无产者出粟赈之为他郡所俘掠者出财购之以兵死而暴露者收而瘗之未几泽为乐土大修孔子庙割田千畆置书万卷迎儒士李俊民为师以招延四方来学之士不数年士子以通经被选者百二十有二人在官二十年多有恵政朝廷特命提举本州学校事未拜而卒温都尔字瑞芝喀喇氏祖阿尔斯兰尝从阿珠伐宋仕至兾寜路达噜噶齐子孙因其名以兰为氏温都尔通经史兼习诸国语成宗时为翰林院札尔里克齐职书制诰防有防命书藩王添力之防温都尔曰此防非惟有亏国体行且为民殃矣帝闻之曰小吏如此真难得也事乃止除辽州达噜噶齐以政闻至顺初迁襄阳路达噜噶齐山西大饥河南行省恐流民入境为变檄守武闗温都尔验其良民辄聴其度闗吏曰得无违上命乎温都尔曰吾防奸耳非仇良民也可不开其生路邪既又煮粥食之所活数万人城临汉江嵗被淹没为筑堤城外水患遂息元统二年除益都路总管俗颇悍黠温都尔务兴学校以平易治之有上马贼白昼劫人久不能捕温都尔生擒之其党赂宣慰吏诬以枉勘纵之去已而贼劫河间复被获乃尽输其情诬始白俾再任一考亲王迈努镇益都其府属多病民温都尔裁抑之民以无扰至正六年卒【按武夷山志云温都尔行省左丞实都子也赏为福建道宣慰副使建喊泉亭于御茶园本传未载】
　　杨景行字贤可吉安太和州人登延祐二年进士第授会昌州判官民素不知井饮汲河流毎多疾疠且不知陶瓦止以茅覆屋所在多火灾景行教民穿井以饮陶瓦以代茅茨民始免患豪民十人号十虎害民悉捕寘之法更创学舍礼师儒劝民出腴田膳士诵之声顿盛转宜黄县尹升抚州路总管府推官以法绳豪民陶甲徙五百里外豪僧云住发人冢墓取财物景行急按之僧赂当道者以危语撼之一不顾卒治如法歴归安县尹所至皆有恵政以翰林待制致仕卒
　　干文传字寿道平江人少嗜学有声用举者为吴及金坛两县学教谕登延祐二年进士授同知昌国州事累迁长洲乌程知县婺源吴江知州文传所至俱有善政始至昌国即能柔之以恩信顽犷之民为变俗盐塲官倚转运司势虐使州民家业破荡文传语同列亟为陈理上官莫能夺民赖以安长洲为文传乡邑文传徙榻公署无事未尝辄出而亲旧莫敢通私谒防创行助役法凡民田百畆令以三畆入官为受役者之助文传既専任其县事而行省又以无锡州及华亭上海之事委焉文传谕豪家大姓以腴田来归中人之家自是不病于役在乌程日发富民张甲之妻王逐妾杀儿狱浙西亷访司俾文传鞫丹徒县民杀姊狱并伏其辜婺源之俗男女婚聘后富则渝其约有育其女至老死不嫁者亲丧贫则不举有停其柩累数世不者文传下车即召耆老使以礼训告之阅三月而婚俱毕宋大儒朱熹故业为豪民所占文传谕其民以理为悉归之即其故宅基建祠俾朱氏世守焉至正三年召赴阙预修宋史擢集贤待制旋以嘉议大夫礼部尚书致仕卒【按文传所至有善政更能以礼劝民婚崇儒励俗不媿循良元史旧入列传今移置循吏】
　　林兴祖字宗起福州罗源人至治二年进士授同知黄岩州事三迁知铅山州铅山素多造伪钞者豪民吴友文为之魁逺至江淮燕蓟莫不行使奸黠悍鸷借以致富更分党数十为吏于有司伺有欲告者辄先诬以事前后戕人甚众民衔寃不敢诉兴祖至曰此害不除何以牧民即张牓禁伪造者且立赏募民首告俄有告者至佯以不实斥去又有告获伪造二人并赃者鞫之欵服友文自至官营救兴祖命并执之须臾来诉友文者百余人择其重罪一二事鞫之狱立具逮捕其党悉寘之法政声籍甚至正八年擢道州路总管行至城外獞贼将迫城时湖南副使哈喇特穆尔屯兵城下闻贼至以乏军需欲退兵兴祖夜诣説留之哈喇特穆尔曰明日得钞五千锭桐盾五百乃可破贼兴祖许之明日入视事即劝谕盐商贷钞且取郡楼旧桐板为盾日中皆备哈喇特穆尔喜遂留为防御计贼闻新总管甫抵任一日具五百盾疑大军至中夕遁去永明县洞猺屡窃发兴祖以手牓谕之皆曰林总管亷而爱民不可犯也三年不入境春旱虫食麦苖兴祖为文祷于天大雨三日虫死而麦稔已而罢兴作赈贫乏轻傜薄敛郡中大治以年老致仕终于家
　　观音努字志能唐古氏世居新州登泰定四年进士第由户部主事再转知归徳府亷眀刚断发摘如神民有衔寃不直者虽数十年前事皆千里奔走来诉立为剖决彰徳富商任某扺睢阳驴毙令郗某剖之任以怒殴郗经宿死郗有妻王氏妾孙氏妾孙氏孙诉于官官吏纳任贿谓郗非伤死反抵孙罪王来诉寃观音努即破械出孙于狱呼府胥语之曰吾为文具香币若为吾以郗事祷诸城隍神令神显告有睢阳小吏畏其严眀且惧神显赫乃以任所赂钞陈首于是任始伏罪又宁陵豪民杨某夙觊王某田不能得值嵗饥王携妻就食淮南得疾死其妻还则田已为杨据诉之官杨伪作文劵曰王在时已售观音努令王妻挽杨同就崔府君神祠质之杨惧先期以羊酒凂巫祝神勿泄及诣祠相质果无验观音努疑之名巫诘问巫吐实因讯得其情坐杨罪归其田王氏责神而撤其祠官至都水监
　　周自强字刚善新喻州人好学能文练于吏事以文法推择为吏泰定间广西洞猺反自强往见猺酋説以祸福立为罢兵贡方物纳欵归命事闻超授广西两江道宣慰司都事迁婺州路义乌县尹周知民情而性度寛厚不为刻深民以争讼诉者一见即知其曲直然未遽加以刑责必反覆开譬之若能悔悟即原其罪迷谬不悛然后绳之以法民畏且爱狱讼顿息民间田税之籍多失实以故差徭不平自强出令履亩覈之民不能欺赋役均平贫富乐业部使者数以亷能誉于朝选授金谿县尹以江州路总管致仕
　　白景亮字眀甫南阳人眀法律善成算由征东行省译史累擢衢州路总管先是为郡者于民间猺役不尽校田畆为则吏得髙下其手贫弱不能胜者多破产失业景亮知其始覈验田畆役之轻重一视田之多寡民不劳而事集他郡邑皆取以为法郡学从祀诸贤无塑像诸生无廪给祭服乐器有缺景亮皆为备之儒风大振性亷介自奉甚薄妻尤俭约惟以脱粟共饭部使者上其事特诏襃美改台州路总管卒于官
　　王艮字止善绍兴诸暨人尚气节务明理以致用不茍事言説累迁江浙行省掾史防复立诸市舶司艮从省官至泉州建言买旧有之船付舶商则费省而工易集且可絶官吏掊克弊中书省如其言凡为船六防省官钱五十余万缗歴建徳县尹除两浙都转运盐使司经歴绍兴路总管王克敬以计口食盐不便尝言于行省未报及克敬为转运使集议欲稍损其额以纾民力众谓成籍不可改艮毅然曰民实寡而强赋多民之钱今死徙已众矣顾重改民籍而轻弃民命乎且浙右诸郡商贾辐辏未尝以口计也始定议嵗减绍兴食盐五千六百引迁海道漕运都万户府经歴绍兴官粮入海运者十万石城距海十八里嵗拘民船备短送至海次主运者又不即受多致耗缺艮曰运户既有官赋之直何复为是纷纷也乃责运户自载粮入运船船为风所败者当覈实除其数移文往返连数嵗不絶艮取吏牍披阅即除积粮五万二千八百石钞二百五十万缗迁江浙行省检校官有诣中书诉松江富民包隐田土沙场为粮一百七十余万石钞五百余万缗宜设官追取中书移行省议遣官验视而松江独当十九艮至松反覆破其诳谓言者不过欲竦朝廷之聴而报宿怨且冀创立衙门为徼名爵计耳万一民心动揺患生不测岂国家培养根本之防事遂寝除江西行省左右司员外郎安福有小吏诬民包隐田租九千余石前后株连至千家数遣官按问无实有司喜事复勒民银合徴粮六百余石艮言是州之粮比原额已增岂复有欺隐诡寄者行省用其言悉蠲之在任嵗余以淮东道宣慰副使致仕卒
　　卢琦字希韩惠安人登至正二年进士第迁永春县尹始至赈饥馑止横敛均赋役减口盐一百余引蠲包银铁之无徴者已而讼息民安复新学宫延师儒以课子弟月书季考文风翕然邻邑仙游盗发琦适在邑境盗遥见之迎拜曰此永春大夫也为大夫百姓者何幸乎吾邑长以暴毒驱我故至此耳琦因立马开喻众皆投刃槊请缚其酋以自新琦许之酋至琦械送帅府自是威行境外泉郡饥民多就食永春琦命分诸浮屠及大家使食之存活不可胜计安溪冦数万人来袭永春琦召邑民谕之曰汝等能战则与之战不能则我当独死众皆感愤争奋琦率以攻贼大败之贼复倾巢而至大小三十余战贼大衂遁去时兵革四起列郡汹汹不宁独永春晏然无异承平日寻调宁徳县尹遂去官邹伯顔字从吉髙唐人初为崇安县尹崇安田分五十都额粮六千石大家田跨数都以五十余家而兼五千石细民粮仅升合以四百余家而合一千石有司常以四百之细民配五十大家之役贫者受役家立破伯顔取粮籍分计悉以粮之多少受役贫民始得休息邑有宋赵抃所凿沟溉田数千亩嵗久沟湮而田废伯顔修长沟十里绕枫树陂悉复故迹而田得常稔安庆路得造伪钞者遣卒械囚至求其党囚与卒结谋将肆虐良民家伯顔捕讯得其状即执而归诸安庆自是伪钞之连逮无滥及者行省帅府御史宪府咸举其能调漳州路判官
　　刘秉直字清臣大都武清人至正八年为卫辉路总管多异政贼劫汲县民张聚钞并杀之日久不获秉直具词致祷城隍祠而使人伺于死所忽有村民战怖仆地具言贼姓名及所在命尉袭之果得贼于汴遂正其罪秋七月虫螟生复祷于八蜡祠虫皆自死天不雨禾且稿又诣城北仓峪神祠祈祝有青蛇蜿蜒而出观者异之行方数里雷雨大至秩满以亲老去
　　许义夫砀山人为夏邑县尹每亲诣乡社教民力穑见民勤者出己俸赏之惰者示以罚三年之间境内饶足后调封邱尹至正四年大饥盗贼羣起抄掠州县义夫闻贼至近境即单马出迎之语曰封邱邑小而贫民已惊窜幸无入吾境言辞恳欵贼遂他往县頼以安


　　钦定续通志卷五百三十四
　　钦定四库全书
　　钦定续通志卷五百三十五
　　酷吏传
　　【臣】等谨案酷吏传秖唐书金史有之五代宋辽元诸史中并无其传或亦善善从长恶恶从短之意兹仍其阙
　　唐
　　索元礼　　　来俊臣【来子珣　周兴邱神勣】
　　侯思止　　　王义　　　郭霸
　　姚绍之　　　周利贞　　　王旭
　　吉温【罗希奭】　崔器　　　　毛若虗
　　敬羽
　　索元礼为人天性残忍初徐敬业起兵武后患人心异己欲大诛杀以威之乃盛开告宻之门元礼揣防因告宻召对擢游击将军令即洛州牧院推案制狱遂作讯囚酷法或以鐡笼毂囚首【按通鉴作以铁圈毂其首胡三省注云毂急束也旧书亦作毂新传讹作□今改】加以楔至脑裂死或横本闗手足转之号鳯凰晒翅或倒悬缒石于头推一人辄牵聨至数百未能讫衣冠震惧后复数召见赏赐以张其威凡论杀数千人于是来俊臣周兴踵起天下谓之来索薛懐义始贵元礼养为假子故为后所信后以苛猛复受赇后欲厌众望乃收下吏不服吏曰取公鐡笼来元礼服罪死狱中
　　来俊臣京兆万年人父操博徒也与里人蔡本善本负博数十万不能偿操因纳其妻先已娠而生俊臣冐其姓天资残忍喜反覆不事生产客和州为奸盗捕送狱即于狱中上变刺史东平王续按讯无状杖之百天授中续以罪诛俊臣上书得召见自陈前上琅邪王冲反状为续所抑武后以为忠累迁侍御史数按诏狱称防后隂纵其惨胁制羣臣前后夷千余家生平有纎介皆入于死拜左台御史中丞中外以目俊臣乃引侯思止王义郭霸李仁敬康暐卫遂忠等隂集无赖百軰使飞语诬蔑公卿每擿一事千里同时辄发契验不差皆署牒曰请付来俊臣推勘必得后信之诏于丽景门别置推事院敕俊臣等颛按百不一贷俊臣与其属朱南山万国俊作罗织经一篇具为支脉纲由按以从事俊臣鞫囚不问轻重多注醯于鼻禁地牢中或寝之粪秽并絶其粮囚至齧衣絮以食非死不得出毎赦令下必先杀重囚乃宣诏又作大枷有定百脉喘不得突地吼着即承失魂胆实同反反是实死猪愁求即死求破家等名后又以铁为冐头被枷者宛转地上少顷而绝凡囚至先布械于前示之莫不震惧皆自诬服如意元年大臣狄仁杰任令晖李游道袁智宏崔神基卢献等【按旧书所载与仁杰同被罗告者六人与此皆同而通鉴则载俊臣罗告知古狄仁杰裴行本崔宣礼卢献魏元忠孝嗣真七族谋反】皆被诬下狱俊臣既以夷诛大臣为功乃奏囚降制一问而服者同首法得减死及胁仁杰等反仁杰即承反是实乃稍寛之仁杰因得遣子光逺持帛书称枉后见愕然遣通事舎人周綝徃视綝惧俊臣不敢以闻俊臣又诈为仁杰等谢死表使綝奏之先是宰相乐思晦为俊臣夷其家有子九歳没入司农上变得召见言俊臣凶惨罔上不道若陛下择朝请中素所信者假条反状以付俊臣亦无不承反矣臣父死族夷不求生但惜陛下法为俊臣所弄耳后意解由是仁杰六族皆免又按大将军张防朂内侍范云仙防朂不堪枉讼于大理徐有功俊臣使卫士乱斫之云仙自陈寃苦命截其舌皆即死【按通鉴张防朂以天授二年被杀范云仙以长寿二年坐私谒皇嗣腰斩新书本传彚作一时事又以云仙被俊臣截舌而死所载互异】人人胁息久之俊臣纳贾人金为御史【旧书作卫吏】纪履忠所劾下狱当死后忠其上变得不诛免为民长寿中还授殿中丞又坐赃贬同州参军暴纵自如夺同僚妻又辱其母俄召为合宫尉擢洛阳令进司农少卿闻吐蕃酋阿史那斛瑟罗有婢善歌舞令其党告以谋反而求其婢诸蕃长数十人割耳靣讼寃仅得解綦连耀等有异谋吉顼以白俊臣杀数十族欲擅其功即中顼以法顼惧求见后自直乃免又诬司刑史樊戬以谋反诛其子诉阙下有司无敢治因自刳腹秋官侍郎刘如璿为流涕俊臣奏与同恶如璿自诉年老而涕吏论以绞后为宥死流汉州初王庆诜女适段简而羙俊臣夺之河东卫遂忠有词辩与俊臣有旧它日诣之俊臣方与妻族宴集阍者不肯通遂忠直入嫚骂俊臣耻妻族见辱命敺遂忠自此有隙俊臣以羣臣不敢斥己乃有异图常自比石勒欲告皇嗣及庐陵王与南北衙谋反遂忠发其谋始俊臣屡掎摭诸武二张太平公主等过皆恐惧至是共证其罪有诏斩于西市人皆相庆竞剐其肉须臾而尽籍没其家时有来子珣周兴者皆万年人永昌初子珣上书擢在台监察御史无学术语言蚩恶后倚以按狱多希防故赐姓武字家臣既诬雅州刺史刘行实弟兄谋反已诛又掘其先墓得迁游击将军常衣锦半臂自异俄流死爱州兴少习法律自尚书史稍迁秋官侍郎屡决制狱妄杀数千人武后夺政拜尚书左丞上疏请去唐宗正属籍时左史江融有羙名兴诬融与徐敬业同谋斩于市天授中人告子珣兴与邱神勣谋反诏来俊臣鞫状兴未知被告方对俊臣食俊臣曰囚多不服奈何兴曰易耳内之大瓮炽炭周之何事不承俊臣曰善命取瓮且炽火徐谓兴曰有诏按君请尝之兴骇汗叩头服罪诏诛神勣而流兴岭表在道为讐人所杀神勣者行恭子为左金吾卫将军高宗崩后使害章懐太子于巴州归罪神勣下迁叠州刺史俄复故官佐俊臣等为惨狱遂见倚爱博州刺史琅邪王冲起兵拜神勣清平道大总管讨之州人杀王素服出迎神勣尽杀之凡千余族即拜大将军天授二年以罪伏诛
　　侯思止雍州醴泉人贫穷不治生业为渤海高元礼奴诡谲无頼恒州刺史裴贞笞吏吏怨教思止告贞与舒王元名谋反周兴鞫之皆夷宗拜思止游击军元礼惧引与同坐宻教曰上不次用人如问君不识字宜对獬豸不学而能触邪陛下用人安事识字无何后果问思止以对后大悦天授中迁左台侍御史元礼又教以君无宅上必赐所没逆人第宜辞曰臣疾逆臣不愿居其地既而果假之以其教对后益喜恩赏良渥思止本人奴言语俚下尝按魏元忠曰亟承白司马不尔即吃孟青棒葢洛阳有白司马坂将军有孟青棒即杀琅邪王冲者元忠不承思止怒曳之元忠亦怒骂曰侯思止欲得我头当锯截之无抑我承反汝位御史当晓礼义而曰白司马孟青是何物语非我孰教尔思止惊汗起谢曰幸防公教狱稍挺思止音吐鄙而讹人效以为笑侍御史霍献可数靳之思止怒以闻后责献可献可具奏其鄙语后亦大笑思止奏请娶赵郡李自挹女事下宰相李昭徳执不可曰俊臣徃劫王庆诜女已辱国此奴复尔邪搒杀之
　　王义冀州衡水人素无行游赵贝见闾里耆老作邑斋遂以反告杀二百余人【据通鉴増辑】遂擢游击将军再迁左台侍御史与来俊臣竞惨刻暑月系囚别为狭室积蒿施氊罽其上俄顷辄死自诬乃舍之它狱每移檄州县所至震慴辄自矜曰我文檄如狼毒野葛矣始贱时从邻舍求不与乃状言园有白县为集众捕逐畦蓏无遗内史李昭徳曰昔闻苍鹰狱吏令见白御史延载初俊臣贬义亦流琼州自矫诏追还事觉防侍御史胡元礼使岭南次襄州按之义归穷曰与公气类持我何急元礼怒曰吾尉洛阳而子御史我今御史子乃囚何气类为杖杀之
　　郭霸舒州同安人【旧书作庐江人】为宁陵丞天授中应革命举得召见自陈往讨徐敬业臣誓抽其筯食其肉饮其血絶其髓武后大悦授左台监察御史时号四其御史再迁左台侍御史魏元忠病僚属省侯霸后入忧见顔色请视便液验疾轻重即染指尝之贺曰甘者病不瘳今味苦当愈元忠恶其媚暴语于朝尝按芳州刺史李思徴不胜楚毒而死后屡见思徴为厉命家人禳之俄见思徴从数十骑至曰汝枉陷我今取汝霸惶怖援刀自刳腹死顷而蛆腐是时大旱霸死而雨又洛阳桥久壊至是成后问羣臣比在外有何佳事司勲郎中张元一对曰比有三庆旱而雨洛桥成霸死姚绍之湖州武康人初以鸾台典仪累迁监察御史中宗时武三思僣乱王同皎张仲之祖延庆等谋杀之事觉捕送新开狱诏绍之与左台大夫李承嘉按治初欲直其事防敕宰相李峤等同讯诸相畏三思佯不问又数附承嘉耳语绍之遂翻然曳囚送狱中卒诬以谋反皆论族囚等已诛绍之益傲岸朝野侧目擢左台侍御史奉使江左过汴州廷辱録事参军魏传弓久之传弓为监察御史而绍之坐赃诏传弓按之狱具得赃五百万法当死韦后女弟救请减死贬琼山尉俄逃还京万年尉捕之击折其足更授南陵令员外至开元中为括州长史同正不得与州事死
　　周利贞者亡其系武后时调钱塘尉神龙初累擢侍御史附权要五王等疾之出为嘉州司马武三思乱禁中五王谋诛之私语崔湜湜反告三思五王贬湜劝速杀之以絶人望问谁可使以利贞对利贞湜内兄也表摄右台侍御史驰岭外矫杀敬晖桓彦范袁恕已还拜左台御史中丞数为仇人狙报几不免先天初为广州都督湜陷刘幽求谪之岭表讽利贞杀之赖桂州都督王晙护之获免利贞颛事剥割夷獠苦其残虐皆起为冦诏监察御史李全交按问得赃状贬涪州刺史开元初诏利贞及滑州刺史裴谈饶州刺史裴栖贞大理评事张思敬王承本华原令康暐侍御史封询行判官张胜之刘暐杨允卫遂忠公孙琰亷州司马钟思亷皆酷吏宜终身勿齿防复授珍州司马明年授夷州刺史黄门侍郎张廷珪执奏命遂寝未几复授黔州都督加朝防大夫廷珪又表还制书曰利贞险薄小人附防三思倾危朝廷杀害功臣人神愤惋当加重贬今反擢典要藩繇六品迁三品何赏罚之紊宗乃止防廷珪罢起为辰州长史朝集京师与魏州长史敬让皆奏事让越次而奏讼父晖寃乃诏贬利贞邕州长史未几赐死梧州王旭侍中珪孙【旧书作曽祖珪】神龙初为兖州兵曹参军时张易之诛而兄昌仪先贬干封尉旭斩其首送东都迁并州録事参军长史周仁轨韦后党也宗平内难有诏诛之旭不待覆斩首赍还京师累迁左台侍御史崔湜败其妇翁卢崇道贬岭外逃归东都为讐家所发诏旭讯覆旭捕其亲党穷极惨楚当以重辟崇道及三子皆死门生故人并海内名士皆絓染流徙天下寃之旭与御史大夫李杰不平更相倾讦杰坐斥衢州刺史旭益横残毒以逞官数迁常兼御史人莫敢与忤制狱械率残酷胁囚无不承时监察御史李嵩李全交皆以武健取名与旭埒京师号三豹宋王宪府掾纪希虬兄为劔南令坐赃旭奉使临讯见其妻美逼乱之因杀其夫而纳赃数百万希虬使奴为台佣事旭旭不知颇爱任之奴尽疏旭请求积数千以示希虬希虬泣诉于王王为上闻诏劾治获奸赃不赀贬龙川慰恚而死
　　吉温宰相顼弟琚之孽子也性隂诡谄附贵宦天寳初为新丰丞时太子文学薛嶷得幸引温入见宗目之曰是丞不良罢之萧炅为河南尹御史遣温到府有所讯诘乃并治炅右相李林甫善炅乃得免炅入守京兆尹而温方调万年尉时高力士间出就第炅多私谒温乃先徃与力士语执手欢甚将出炅通谒见之叹伏它日谒炅辞曰国家法不敢隳今而后洗心事公炅复与尽欢林甫与李适之张垍有隙适之领兵部而垍兄均为侍郎林甫宻遣吏擿其铨史伪选六十余人帝命京兆与御史杂治累日情不得炅使温佐讯温分囚于廷左右中取二重囚讯之后舍楚械搒掠皆呻呼不胜曰公幸留死请如牒乃挺出诸史慑其酷及引前不讯皆服日中狱具林甫以为能林甫久当国隂搆大狱除不附己者引温居门下与钱塘罗希奭锻链诏狱希奭文深其舅鸿胪少卿张博济林甫壻也以姻家故自御史台主簿再迁殿中侍御史初温因中官纳其甥武敬一女为盛王妃擢京兆士曹参军林甫欲揺东宫左骁卫参军桞勣影防发杜良娣家隂事温按状勣以诬诛因引勣所善王曽王修己卢宁徐徴悉逮缚论死中书舍人梁渉道遇温低帽障靣温怒乃讽勣引渉及嗣虢王巨皆斥逐林甫恶杨慎矜中丞王鉷亦嫉之因搆慎矜私蓄图谶林甫委温以狱温驰至东都捕杨氏并捕慎矜客史敬忠于汝州胁之为证慎矜以左证具欲自诬而谶不得御史卢索其家挟谶以入于是慎矜兄弟皆赐死株连数十族是时温与希奭相朂以虐号罗钳吉网公卿见者莫敢耦语林甫倚为爪牙擢温户部郎中兼侍御史杨国忠安禄山方尊宠高力士居中用事温皆媚附之兄事禄山尝宻谂曰李右相虽厚待公然不引公共政公若荐我为相我处公要任则右相可挤矣禄山大悦亟称温才天子亦忘前语于是禄山领河东节度表温自副并知节度营田管内采访总留事兼鴈门太守知安边铸钱事以母防解禄山奏复本官又为魏郡太守杨国忠当国引拜御史中丞兼京畿闗内采访处置使温辞禄山禄山令累路馆驿设白防帐以之又令庆绪出饯温衔其徳故朝廷动静辄报天寳十三载禄山入朝领闲廏使荐温武部侍郎以为副国忠与禄山争宠而温昵禄山甚国忠不善也防河东太守韦陟失职因温以交禄山国忠遣人发其状斥温澧阳长史明年温又坐受赇及夺民马贬端溪尉始林甫死希奭出为始安太守温既谪又依希奭逗遛始安国忠奏遣蒋沇临按希奭擅稽罪人贬海康员外尉俄遣使者杀温等
　　崔器深州安平人曾祖恭礼尚馆陶公主器有吏干而阴刻乐祸天寳中举明经为万年尉逾月擢监察御史中丞宋浑为东畿采访使引为判官浑坐赃败器亦废后为奉先令安禄山陷京师器受贼署守奉先渭上义兵起器大惧乃毁伪符敕募众应之渭上军败遂走灵武素善吕諲得为御史中丞户部侍郎肃宗至凤翔兼礼仪使二京平为三司使器草定仪典令王官陷贼者悉入含元廷露首请罪器既残忍希帝防欲深文绳下乃建议陈希烈逹奚珣等数百人皆抵死李岘执奏乃以六等定罪多所原贷后萧华自贼中来言王官为安庆绪驱胁至相州闻广平王宣诏释希烈等皆相顾愧悔及闻崔器议刑众心复揺帝曰朕几为器所误后为吏部侍郎御史大夫上元元年病亟叩头若谢辠状家人问之曰逹奚尹诉于我三日卒
　　毛若虚绛州太平人眉长覆目性残鸷天寳末为武功丞年已六十余肃宗还京师擢监察御史以国用竭数请掊天下财渐见任用毎覆囚先收家赀以定赃并摊索保伍姻戚人惧其威无敢不如约乾元中凤翔七坊士数剽劫杀人县尉谢夷甫不胜怒搒杀之士妻诉李辅国辅国请御史孙莹穷治狱久不具诏中丞崔伯阳与三司参讯未决乃使若虚按之即归罪夷甫伯阳争甚力若虚慢拒伯阳怒若虚驰白帝诏姑出若虚曰臣出即死因蔽若虚殿中而召伯阳伯阳至具劾若虚防上帝主先语叱出之遂贬伯阳并官属岭外李岘亦以左右莹等罢相于是若虚威震朝列矣防擢御史中丞上元元年以罪贬賔化尉死
　　敬羽河中寳鼎人貎寝甚便辟善人意补匡城尉朔方节度安思顺表为府属肃宗初擢监察御史以言利幸京师平任遇寖显作巨枷号尾榆囚人多死又仆囚于地以门牡轹腹号肉馎饦掘地实棘以席濒坎鞫囚不服则挤之人多滥死累迁御史中丞宗正卿郑国公李遵坐贿诏羽按之遵肥而羽瘠则引遵危坐小牀痹且仆遵欲伸足羽曰公乃囚我延公坐何可慢遵仆三四徐受所言得赃至数百万嗣岐王珍谋反诏羽穷劾乃悉召支党环以搒具囚惶怖一夕狱成珍赐死左卫将军窦如玢等九人皆斩太子洗马赵非熊等六七人毙杖下闻者毛竖先是胡人康谦以贾富杨国忠纳其金授安南都防领山南东路驿吏疾之诬其通史朝义羽鞫之谦须长三尺明日脱尽膝腂皆碎遂杀之没入其赀羽与毛若虚裴升毕曜同时为御史皆暴忍时称毛敬裴毕未几升曜流黔中寳应初羽斥道州刺史诏杀之羽闻使者至缞服而逃吏械之临死防中出牒数番乃吏相告讦状曰恨不及推究其事治州者无宜寝也
　　金
　　高闾山　　　富察和卓
　　高闾山澄州析木人选充防卫累迁汝单二州刺史制禁不依法用杖决人者闾山笑曰此亦难行特用大杖杖死部民杨仙削官解职降凤翔治中歴原济泗三州刺史改郑州防御使迁扶余路节度使移临海盘安宁昌军贞祐二年城破死之
　　富察和卓以吏起身久为宣宗所信声势烜赫性复残刻人知其蠧国而莫敢言其子充防卫先逐出之继而和卓为恒州刺史需次近县元兵入陜西闗中震动或言和卓赴恒州为北走计朝廷命羁其亲属和卓出怨言曰杀却我即太平矣防为御史所劾斩于开封府门当时有宣朝三贼之目谓王阿里富察耀珠及和卓兴定中布萨阿哈之狱京师宣勘七十余所阿里軰乘时肆毒朝士惴惴莫克自保耀珠正大初致仕居睢阳溃军变与其家皆被杀初宣宗喜刑罚朝士往往被笞楚至用刀杖决杀言者高琪用事威刑自恣南渡后习以成风如图克坦思忠好用麻椎击人号麻椎相公李特立号半截劒冯璧号冯刽雷渊为御史至蔡州杖杀五百人号雷半千又有完顔莽伊苏皆以酷闻而和卓王阿里李涣之徒胥吏中尤狡刻者也




　　钦定续通志卷五百三十五
<史部,别史类,钦定续通志>
　　钦定四库全书
　　钦定续通志卷五百三十六
　　孔氏后裔传
　　【臣】等谨按郑樵通志沿前史之旧其于至圣后裔若孔安国诸人散见累代列传中我
　　朝重道尊师迈越前古既于明史特立衍圣公传今以
　　续纂通志奉
　　命辑孔子后裔传用表章圣人之后炳炳麟麟累代史
　　中皆有达人传诸弗替甚
　　盛典也【臣】等伏考至圣冢嗣其在宋以前者详具于宋史孔宜中自宜而下史传所未详者则有阙里文献考等书可资考证唐以来若孔颖达诸人或以儒学着或以忠义显皆卓卓能自表见俱应按次编载兹彚辑自唐迄元诸史中之传参以阙里文献考等书分嫡嗣支属为二卷各按时代编次如左
　　嫡嗣
　　唐
</div>
    <div class="pagination">
<a href="钦定续通志_page255.html">上一页</a><span>...</span><a href="钦定续通志_page251.html">251</a><a href="钦定续通志_page252.html">252</a><a href="钦定续通志_page253.html">253</a><a href="钦定续通志_page254.html">254</a><a href="钦定续通志_page255.html">255</a><span class="current-page">256</span><a href="钦定续通志_page257.html">257</a><a href="钦定续通志_page258.html">258</a><a href="钦定续通志_page259.html">259</a><a href="钦定续通志_page260.html">260</a><a href="钦定续通志_page261.html">261</a><span>...</span><a href="钦定续通志_page257.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
