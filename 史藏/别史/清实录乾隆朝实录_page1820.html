<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1820 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1820 页/共 1860 页
  </h1>
  <div class="content">
   ○辛卯。谕曰、户部议覆江西巡抚陈淮奏请暂停鼓铸一摺。已依议行矣。其该抚原摺内称、局中匠役一百余名。习惯铸钱手艺。一经出局。难保不在外私铸渔利。现拟发地方官衙门。充当水火夫俾资养赡等语。此等局中原设匠役。习熟铸务。今既暂停鼓铸。该匠役等养赡无资。恐有在外私铸渔利情事。该抚议令将此项匠役。发交地方官衙门。充当水火夫。既使口食有资。兼得就近稽查约束。所办颇为周到。著传谕各省督抚、一体仿照办理。　　

○壬辰。上御勤政殿听政。　　

○谕、据穆和蔺覆奏积欠一摺。内称武陟等县未经被水田亩。应徵新漕、及旧欠米豆等项。请分别带缓等语。武陟等县。本年被水地亩应徵秋粮。业经降旨加恩豁免。所有武陟等十四县境内。未经被水地亩。及毗连灾地之温县、原武、阳武、济源、孟县、林县、涉县、武安、滑县、考城、封邱等十一县。应徵本年新漕米麦豆三项。俱著缓至六十年为始。分作二年带徵。并将应徵旧欠米豆。再予递展一年。其应徵新旧地丁钱粮。俱缓至来岁麦熟后、再行启徵。以纾民力该部即遵谕行。　　

○谕军机大臣曰、穆和蔺奏、率同藩司吴璥、驰赴登封县境内详查。并无无影山名目。惟告成镇地方旧碑。有无影塔字样。无影塔三十余里之朱家垌。有朱洪道一名。与朱红桃字音相似。讯据朱洪道坚供、伊种地度日。并无牛八之称。不知龙华三会名目。亦不与谢添绣等相识等语。谢添绣籍隶湖北。在四川传习邪教。何以供出之朱红桃、与朱洪道字音。不谋而合况登封县虽无无影山。该处现有无影塔。亦非无因该犯等传教惑众。编造谣言。牵连数省。自知情罪重大到案必不肯遽行吐露且前获要犯谢添绣、现在川省。穆和蔺获犯后。自当飞咨川省。将谢添绣解赴河南质讯。庶朱洪道见有指实之人。自不敢复存狡赖。何得轻听一面之供。转为哓哓置辩。而总不言及提谢添绣来豫与之质对。其另摺奏缓徵积欠二事。亦总不明晰。穆和蔺、何糊涂一至于此。前因福宁升授湖广总督。河南巡抚一时乏人。又将穆和蔺留任若再不知省改。该抚自审当得何罪。至邪教一案。因恐穆和蔺办理未能妥协。吴璥尚属明白。是以特派该藩司随往帮办。何亦见不到此穆和蔺、吴璥、俱著传旨严行申饬。仍著该抚等、一面迅速迎提谢添绣等到豫质讯。一面仍设法查拏。务将牛八又名牛红桃一犯、及漆姓张高等八姓。按名究获。若复仍前疎漏。必当重治其罪。　　

○癸巳。上幸静宜园驻跸。至丁酉皆如之。　　

○谕、前据僧保住等奏本年顺天乡试诸生。年届八十以上者。张克嶷等十名。七十以上者。张镳等四十二名。三场完竣等语。现在榜发未经中式第念该生等俱年臻耄耋。犹踊跃观光。洵为艺林盛事其年在八十以上之副榜蒋子定、安容瑛、赵春芳、毕汾、恩贡生张白、岁贡生张克嶷、郑绪泰、魏懋徵、生员多寿长、钱万选、七十以上之副榜张镳、汪锡、傅绍曾、晁合宜、唐毓麟、李枝桂、刘璧飞、辛钟凤、张国铭、恩贡生、苏甫、郝腾龙、王绪、刘键魁、俱著加恩赏给举人。准其一体会试。其年在七十以上之岁贡生陈旭、李垲、蔡文晖、陈汝翼、张进、杨昌裔、冀履恒、孙天衢、缪式隽、曹汝迈、生员郝希曾、蔡潜修、高霍林、王开运、魏居乾、苏克已、魏介锡、马桂芳、宋瑾、支池、李铨、李庭兰、黄世垣、于江元、潘凤翥、吴芬兰、王元会、李奇灿、杨兴恭、俱著加恩赏给副榜。以彰寿世作人至意。　　

○谕军机大臣等、本年四川省秋审人犯。该省原定缓决。经刑部改入情实者。有李洪、王试爝、税阳川、鲜玉先四起。朕初加披阅意以孙士毅系大学士暂署四川总督事务且当办军务时。系伊颜面攸关。设刑部所改四起。尚有一起可原。应免其勾决。昨召见胡季堂时。并经谕及。迨今日清晨复加细阅刑部所改。俱属情真罪当竟无可宽。虽失出处分轻于失入。孙士毅所定俱系失出。但伊简任纶扉。将来回京时即有票拟之责。今于秋审大典。未能斟酌至当致改四犯之多。岂孙士毅久任封圻。尚于刑名未能谙习耶再川省拏获邪教一案。前据福康安奏、现往重庆督拏私铸人犯。所有拏获大宁邪教案犯。均应由重庆经过。即可就近审讯等语。计福康安奏到。已经半月有余。大宁案犯。想早已迎提到案。何以未据将所讯供词。续行具奏。谢添绣既在川省传教。其所传者必不止大宁一处。习教者谅亦不止现获之三十余人。福康安提讯各案犯自必有续行供出拏获之人。即或福康安前往贵州孙士毅现署督篆。福康安亦必将案犯交与孙士毅审办。孙士毅审出后。自当饬属速拏。著传谕福康安孙士毅、即将所讯大宁邪教案犯供情若何、及谢添绣有无供出传习人犯之处迅速具奏。毋任延缓。　　

○甲午。谕、据保宁奏称、将偷盗厄鲁特部落马匹之布噜特贼犯拏获。审明即行正法。其奋勉之官兵布噜特比等、奏请奖赏等语。布噜特贼犯德布塞等、胆敢夥窃马匹。情殊可恶。保宁于拏获各犯后。即行正法。所办甚是。领队大臣那彦严饬布噜特比等派委官兵。将贼全行捕获办理妥协。那彦、著赏给大缎一匹。佐领委署前锋翼长康善、经那彦指示。即能将贼犯全获。实属奋勉康善、著赏大缎二匹。仍交部议叙。西雅克鄂拓克比之七里玛、协同出力。亦堪嘉奖。七里玛、著赏给六品顶带、戴用蓝翎。仍赏大缎二匹其沙帕克等十数人。那彦已经赏给。每人著再加赏缎一匹。以示朕优加鼓励至意。所需缎匹、即于伊犁库内拨用。　　

○谕军机大臣曰、福康安奏拏获私铸匪犯、审办大概情形一摺。据称、该犯等开炉私铸。所用铜铅。自系该处官厂奸商透漏。或系水摸人等捞获盗卖等语此事弊端。自当不出此数条。现在此案首夥各犯。俱已拏获。惟当切实根究。以清弊源而示惩儆。但该犯等纠夥多人。私行改铸。除现获各犯外。恐尚有逃窜潜匿者。福宁应饬所委员弁。搜捕净尽。毋使幸逃法网。其曾石保一犯、闻拏逃逸。经兵丁李廷赓、搜获擒缚。尚为出力。应酌量奖赏。授以把总之职。以示鼓励。所有署桐梓县范昆、即行革职严审。惟此案据刘荣厚供、去年十月内、即与曾石保商量收买小钱。私铸取利是该犯等私铸。已及一年之久。该抚冯光熊、及司道府、并该管之镇协营汛、并未查拏。所司何事。著福康安即行详悉查明。一并据实严参办理。看来冯光熊、竟不能胜巡抚之任俟福康安查参到日。候朕另行简放。至私铸一案。现在拏获首夥各犯已有二百余名。而邪教一案。川省、及陕西、湖北、先后获犯。业已将及二百名。此外在逃、及究出未获之犯尚多以两案合计。不下五六百人。审明后自当严办示惩。但私铸一事。不过无业奸民。骫法牟利。尚无聚众拒捕等事。其邪教各犯。亦祇系愚民惑众骗钱。俱尚非重大案件可比若概予骈诛。于心究有所不忍。将来定拟时、此两案为首起意之犯。自当按律问拟。其为从夥犯。在邪教案内者。应发往黑龙江等处、给索伦达呼尔为奴。其私铸案内者。即可发往回疆。庶于惩创之中。仍寓矜恤之意。又据福康安奏、私铸人犯审明定拟后。邪教一案、亦可赶紧完结等语。所办甚好。前已有旨令福康安酌量、或赴襄阳一带督办邪教。福康安接奉前旨。如已行至襄阳一带。即就近将邪教案犯。会同福宁、赶紧审办完结。再赴新任。若福康安尚在重庆。未经起身。现在云南祇系费淳护理抚篆。而冯光熊本乏才干。且贵州地方恐不仅此私铸一事。尚有亟须整饬事件。福康安若远驻他省云贵总督事务。乏人督办。殊深廑注。福康安竟应由重庆迅速驰赴新任。将应办事宜。实力整顿。方足以副委任。至福康安另片所奏、孙士毅寄信。欲令于办理事竣。暂回川省。汇核报销。此不过孙士毅卸责之意。前据孙士毅奏到时。业经降旨申饬。福康安奏称无庸再行回川。所见甚是。福康安前此偶患泄泻。现据奏明、业已调理就痊览奏深为欣喜。因赐所带荷包。惟当将应行查办之事。迅速办结。即行驰赴新任以慰廑念。将此由五百里传谕知之。仍著将查拏私铸。于何日业经办竣。何日即由重庆驰赴云贵新任之处。迅速具奏　　

○乙未。谕曰、富纲奏、派委镇道协获黔省私铸匪犯一摺所奏实属无颜取巧而更拙矣。此案贵州桐梓县地方。奸民潜聚私铸。早经福康安具奏亲赴重庆。派委镇道等前往查拏。并咨会贵州省一体搜捕其曾石保一犯、当经该镇道等督率弁兵搜捕擒縳。乃本日富纲奏称、接据咨会。将曾石保一犯。会同川省员弁拏获。并称其余夥党。饬属分路堵截。不使一名漏网等语。殊不知耻。桐梓县奸民私铸。据福康安讯究。获犯刘荣厚供称、去年十月内。即与曾石保商量收买小钱。私铸取利。是其事已将及一年之久。富纲等如果留心查察。自应早经访获。乃平日既漫无觉察。一任奸民等骫法营私。及至此时。要犯先被川省擒捕则又称会同川省员弁拏获。以为自占地步规避处分之计。富纲系云贵总督。于所属地方有此等私铸匪徒。并未即时查拏。冯光熊现系贵州巡抚。耳目更近。又不及早搜缉。尚复靦颜渎奏塞责。均非实心任事之道。富纲、冯光熊、俱著交部严加议处。至各省督抚、于地方遇有此等案件。平日毫无整饬。及经他省缉获。辄以会同协拏为词。冀图规避处分此等陋习。深为可鄙并著通谕各督抚嗣后于地方事件。务宜实心整饬。督率办理。毋得仍蹈故辙致干重咎。　　

○又谕、据乌尔图纳逊等奏、请将达里刚爱牧厂孳生余羊。免交税司变价。准令该厂无业兵丁认买等语。此事尚可行。不惟节省解费于兵丁实属有益。其认买羊价。限二年扣缴。嗣后再有孳生余羊。亦著照此办理。　　

○谕军机大臣等、据福宁奏、驰赴楚省查拏要犯。并豫省现在查办情形一摺已于摺内批示矣。邪教一案。看来竟系起自湖北。前据毕沅奏到。业将竹溪县前被抢回之陈金玉陈光玉拏获。所有伤差夥党。并传习各犯无难根究得实。按名弋获。兹据福宁奏、接见开封府知府彭如干询知豫省又经拏获李瞎子即李宗桂、高成功等十九犯。据供有胸是无影山、心是无影塔等语。是谢添绣所供无影山或即系此处。亦未可定。从此根究下落。自可得其实在。现在福宁已驰赴该处。如福康安业已由川抵楚。即当会同严密妥办。但福康安现在重庆。查办贵州桐梓县私铸一案。云贵总督事务。乏人督办。昨又降旨令其即行驰赴云贵新任。则邪教一案竟专责福宁督办。此案虽人数繁多但尚非重大案件犹属易于办理该督惟当遵照节降谕旨。严密查拏。审讯办理。固不可致有疎纵。亦不必过于张皇。务宜斟酌得中。以副委任也。将此传谕知之。　　

○丁酉。谕、据奇丰额奏、查勘徐州府属砀山等县。因曲家庄黄水漫溢。低田被淹。又淮安、扬州、海州、各属极低田亩。因雨水稍多豆粟不无损伤。收成稍薄等语本年砀山等县地方因曲家庄黄水盛涨由丰沛二县。顺堤下注。宣洩不及。上漾旁溢。以致附近洼地。积水数寸。其淮安、扬州、海州所属各州县。因雨水稍多。极低田亩。零星间断。亦有积水。以致豆粟间被损伤。收成不无歉薄。殊为可悯。现在积水虽已消涸。小民一律安堵。但被水歉收之后。民力究形拮据所有徐州府属之砀山、丰县、沛县、宿迁、睢宁、淮安府属之山阳阜宁清河、桃源、安东盐城扬州府属之高邮、宝应、兴化、海州、暨所属之沭阳等十六州县。并坐落各县境内之淮安、大河、扬州、徐州四卫。除高阜成熟地亩。仍照旧输纳外。其被水低田。著该抚查明。将本年应徵应带银米。一体加恩缓至来年秋收后、分作二年。带徵俾闾阎益臻宽裕以副朕加惠黎元至意。　　

○又谕曰、宝琳在将军任内年久办事尚属妥协。今来京陛见。遽尔溘逝。甚属可悯著加恩赏银五百两。办理丧事。其应得恤典。该部查例具奏所遗吉林将军员缺、著秀林补授。秀林所遗吉林副都统员缺、著增保调补。　　

○戊戌上还圆明园　　

○谕、据伍弥乌逊奏称、哈萨克王杭和卓、派伊弟卓勒齐等。将卡内栖止之贫寒哈萨克等尽行接取出境甚属恭顺等语杭和卓、著赏给蟒缎一匹大缎二匹卓勒齐著赏给大缎一匹以示奖励又据奏请将未经查出私换羊只各员分别治罪之处。殊未详尽此次姑不必严办嗣后哈萨克等。若违例与民人私换羊只即应追出价值。或赏给效力之人或行入官其守卡之护军校苏勒方阿、骁骑校札芬泰等。于哈萨克等私行出入。并未查出怠玩已极。伍弥乌逊仅请加以薄惩亦属姑息苏勒方阿札芬泰、著俱行革退示儆。　　

○己亥。谕军机大臣等、据伍拉纳等奏、漳泉被水情形一摺。内称漳州郡城。于八月初十日酉刻起至十三日午刻、大雨倾盆。加以溪河涨发城内水深丈余衙署仓库监狱及兵民房屋多有倒塌俟查明淹毙人口加意抚恤。并将泉州被水情形及此外有无被水地方。勘明妥办等语。本年入秋以来京师及近畿一带雨水过多。其被淹地方。节经降旨令该督抚等实力赈抚按例加两倍赏恤。今福建漳州因连日大雨各处山水汇集溪河骤长。溢入郡城。以致衙署仓库监狱、并兵民房屋多有坍塌倒坏。此事略大伍拉纳自应亲身前赴该处督办。乃仅委之浦霖。恐该抚系一书生办理不能著要在伍拉纳之意必以地方事务系巡抚经管岂总督惟知题升调补。管辖营伍。缉捕盗贼。而于此等地方要务。转置不问有是理乎。此时该抚业经前往。计此旨到时。早已办理完竣但该督久任封圻。何竟见不及此。著传旨严行申饬。并著浦霖督同司道等逐一查勘。务须镇静详察。优加抚恤。此次漳泉二郡被水情形较重。除衙署仓狱兵房照例官修外。所有倒塌民房、及淹毙人口俱著加恩按例加两倍赏恤。并著将此外各州县同时被水之处。确切查明妥办。该督等务须督率所属。加意抚恤。俾小民均沾实惠。以副朕加惠黎元恩施逾格至意。将此谕令知之　　

○又谕曰、毕沅奏续获邪教案犯审明大概情形一摺内称刘喜狗儿一犯。年十八岁生父姓李是河南南阳县瓦店人。与刘文富相好。刘文富随李姓学习神仙。喜狗儿因拜刘文富为乾父。刘文富曾说李姓生前自称是弥勒佛。又称是神仙。喜狗儿是仙童弥勒佛转世的李姓刘文富、俱已身故。喜狗儿现替刘文炳牧牛。讯据坚供与宋之清、陈金玉等、俱不认识亦不曾学念经咒。并不知登封无影山在何处等语。邪教一案。编造经咒。转相煽惑。蔓延数省。刘喜狗儿年仅十八。左眼已瞎。为人牧牛。断非首祸之人。或系该犯等因无质证。互相推诿。希图脱罪。亦未可定。现在戴大名一犯解往陕西而陈金玉、陈光玉各犯。又解往四川。在毕沅之意。以为案犯解往邻省即与伊无涉。又欲苟且成不了之局。试思湖北获犯。不能审出实情。解往四川陕西。倘川陕二省。又讯无确供。势必仍解回湖北如此往返解送。不特沿途设有疎虞。成何事体。且致案犯恃无质证。得以狡展。终无了结之期。更无此办法。况现获之樊学鸣宋之清、陈金玉、传教各要犯。俱在楚省拏获。且前据萧贵供、经卷实系传自湖北。是此案起事竟在湖北襄阳一带。前已有旨专交与福宁、驻劄襄阳董率办理。莫若将四川、陕西、河南等省所获人犯。择其传教惑众。应问斩决。及有须质证者数名。俱解至襄阳。交与福宁归案审办。庶该犯等见指证有人。不敢仍前狡赖。一经究出首犯。并可就近速拏严办。不致辗转耽迟。其余为从之犯。即由各该督抚审明。遵照前旨。分别发往黑龙江等处。给索伦达呼尔为奴。以示惩儆。所有起解之戴大名、陈金玉等犯。著毕沅飞速赶回。如已解抵川陕境内。并著孙士毅、秦承恩、飞饬沿途。截解回楚。交与福宁审办。该督务宜切实研鞫。究得创教实情迅速办结。俾尽根株。以副委任不可如毕沅之意存将就也。将此各谕令知之。　　

○又谕、据孙士毅奏、接署督篆一摺内称军需销算事宜。当日夜儹办。以冀刻期完竣。和琳到日。即可交代进京等语。川省军需报销。系孙士毅一手经理。其实用实销应准应驳。固当儹紧核办。但和琳来京请训。回至四川之日。如军需各案。均已核题完竣。孙士毅交篆之后。并无应办之事。自应遵旨迅速来京供职。若和琳抵任。而军需项下。尚有未经题竣之案。除总督应办地方事务自当归和琳办理。至军需报销。孙士毅仍当在彼一手督办。不使承办局员。稍有浮冒牵混。方为不负委任。将此谕令知之。　　

○总管内务府大臣怡亲王永琅等奏遵化州官地。从前输租过重。应自本年为始。每亩徵收租银一两。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百六十


大清高宗法天隆运至诚先觉体元立极敷文奋武孝慈神圣纯皇帝实录卷之一千四百六十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十九年。甲寅。九月。庚子。遣官祭都城隍之神。　　

○谕曰、江兰奏、山东漕粮内应徵麦石。请暂改徵米石等语。东省本年济南武定等府州属。因春雨愆期。麦收歉薄。今当秋雨优沾之后。广种二麦。民间需用麦种较多。自应量为调剂。著照所请。将本年应徵麦石改徵米石。俾小民便于输纳。以示朕体恤闾阎至意。　　

○又谕、据秀林奏、拏获逃犯兴清柱等五人。即行正法一摺。所办甚是。从前拏获逃犯。未能如此之多。此次拏获五犯。又搜出私参二十余两。秀林甫经补授吉林将军。即能留心认真办事。嗣后当倍加奋勉。不可自满。秀林、著交部议叙。　　

○谕军机大臣等、据爱星阿奏、确勘遵化州园地情形。并酌减租价一摺。经内务府大臣核议具奏。业已准行矣。至遵化州知州。于所属应交官地租钱。并不按限完缴。经内务府屡次行催。辄称原佃潜逃。无人承种。迨至委员前往会勘。又有佃种之王耀宗、即系该州书办。是其藉词延玩。实属罪无可辞。除所欠园租。已令照数赔缴外。著传谕梁肯堂、嗣后将该州知州李腾蛟、停其升转。并不准保荐卓异。以示惩儆。至此项园租。既经酌减定额。自不至佃种无人。官项亦易于输纳。务须饬令严催早解。毋得仍前任意延宕。致干咎戾。　　

○又谕曰、惠龄奏、潜江等县被水情形一摺。内称倒塌草瓦房间。照例给与修费等语。前因该抚奏沔阳等县。猝被水淹。有倒塌房屋。淹毙人口之处。早经降旨。按例加两倍赏恤。今潜江等处同被淹浸。所有倒塌房屋。自应一并加两倍赏给修费。以示体恤。又据另片奏。京山、荆门、各州县堤塍漫水之处。刷塌甚宽。例应民修。但需费甚钜。请借帑兴修。按年徵还归款等语。此项冲损堤堰。虽例应民修。但今年被水较重。均著加恩官为修理。准其作正开销。不必徵还归款。俾被灾之处。民力得免拮据。又据奏、被淹各垸。水渐消退。而低洼之处。尚积深四五尺之语。目下正届补种秋麦之时。该处积水。何以不设法疏消。该抚务宜督饬地方官。实力办理。速筹宣洩。俾积水全消。无误补种秋麦。此为最要。惠龄因办揭晓事宜。现回省城。著传谕该抚、事完之后。仍宜前往被灾各属。董率所属。实心妥办。使小民均沾实惠。毋致一夫失所。以副朕廑念灾区。恩施逾格至意　　

○军机大臣议覆、直隶提督庆成奏称、热河狮子沟及二道河子街一带淤塞。请将殊像寺迤东河身。一律挑挖。即用挑去土方。加培两岸。并将二道河子街后大河。开挑取直。凿去对面兜湾山嘴。其顶冲岸根。编荆防护。内填石子。应如所请办理。至估挑银四千五十三两零。按工程处则例。核减二百七十两零。此项工程。即交庆成督办。工竣后。每年挑修。责成热河道经理。从之。　　

○辛丑。谕曰、石经馆总裁等校勘石经。现在将次完竣。和珅等与彭元瑞、均系总裁。和珅等所管事务较繁。祇能总其大纲。酌加参阅。至于校订厘正。皆系彭元瑞专司其事。彭元瑞、著加太子少保衔。并赏大缎二匹。以示奖励。若校定之文。或有纰缪不经之处。将来披览所及。经朕指出。亦惟彭元瑞是问。　　

○谕军机大臣等、据苏凌阿等奏。沉溺镇铜。全行捞获一摺。内称七月初七日夜。暴风如吼。雨似盆倾。清口头坝地方。水因风激。登时浪头高过坝顶二三尺。正当危险之际。适滇省委员张志学铜船九只。被风刮至坝前。排列坝根。方得抢护平稳等语。清口头坝地方。因暴风急雨。浪头高过坝顶。若非铜铅贴压。人力难施。是此次清口坝工。得以保护平稳。实系铜船贴护之力。此皆仰赖神庥嘉佑。实深敬感。兹特发去大藏香三十炷。交该督等、分诣诸神祠。敬谨祀谢。用答灵贶。其滇省委员张志学、著赏给大缎二匹。所有全行捞获铜觔之水摸人等。业据该督等加倍奖赏。嗣后自应照此一律办理。以示鼓励。将此传谕知之。　　

○又谕曰、福康安奏、审讯邪教案犯韩陇、胡胖子、陈金玉等供情一摺。内称福康安奉谕、或亲赴楚豫查拏。或提犯质审。道途遥远。实有鞭长莫及之势。倘或中途稍有疎虞。于事转有未便等语。此事福康安初次奏到。该犯等传教惑众。蔓延数省。似属大案。是以屡降谕旨。令福康安酌量。或亲至豫楚等省督办。今据该督抚等陆续奏到。先后获犯。已不下数百名。而传教之韩陇、胡胖子、樊学鸣、被抢之陈金玉、陈光玉兄弟。俱已就获。看来竟易办理。略解廑怀。前因此案起事。非在湖北。即在河南。若往返解审。既虑途次疎虞。且恐该犯等恃无质证。狡展耽延。已有旨交福宁、驻劄襄阳。董率缉拏究办。今福康安所见相同。所有谢添绣、谢添朋、两犯。亦应解赴襄阳。交与福宁归案审办。福康安可以不必再赴楚省矣。况河南南阳。与襄阳境壤毗连。此案首犯。大约总在襄阳南阳一带。福宁驻劄襄阳督办。既属便易。一经究出首犯。更可就近饬拏究办。现在云南钱法关系紧要。亟须厘剔。即贵州桐梓县私铸一案。亦易完结。福康安将现获私铸要犯。究明定拟具奏后。即速赴新任。以资整顿为是。至邪教案犯众多。其罪应斩决。及有需质证者。遵照前旨。解赴襄阳审办外。其余为从发遣之犯。将来定拟完案。并著各督抚。务宜零星分起管解。毋使多犯途次同行。或致别生事端。此为最要。又据毕沅奏、于邪教匪犯。平日既无觉察。迨邻省发觉。又不驰往督拏。实属疎误迟延等语。毕沅久任封圻。实不料其错谬至此。今已降补山东巡抚。伊当实知愧改。以图稍赎罪愆。福宁未到之先。仍当督饬地方文武。将福康安咨缉各犯。上紧严拏。勿任兔脱远扬。再干重戾。将此各谕令知之。　　

○壬寅。谕军机大臣曰、穆和蔺奏、覆查登封县。并无教匪踪迹。及审办续获人犯一摺。据称登封县虽无无影山。而有无影塔。及查有朱洪道。与朱红桃字音相同当经提讯。并亲至其家。逐细搜查。并无为匪及不法经卷。已飞咨川楚二省。向获犯陈金玉查讯等语。该处既有无影塔。又有朱洪道其人。是谢添绣等所供。自非无因。即当切实查究。应将陈金玉等犯。调至河南质问。乃该抚仅知咨查川楚二省。焉能讯究得实。俾无狡饰。又据奏、川省所供弥勒佛转世之张姓。及在山掌事之漆宋等姓。逐户挨查。委无形迹可疑之人。亦无龙华三会名目。并据阖县士民。同称登封并无牛八等踪迹。愿甘具结等语。自因案无质证。互相推卸。岂可凭信。看来此案邪教。总在襄阳南阳一带。此事非穆和蔺所能办理。早经有旨。令福宁驻劄襄阳督办。福宁务宜切实严鞫。究出倡教实情。迅速办结。净尽根株。方为妥善。将此各谕令知之。　　

○又谕曰、本日浦霖奏、漳州水势已退。民情安怗一摺。内称行抵泉州。该处积水尽消。并无伤损人口。倒塌房屋无多。亦易于修整。兵民乐业。城市贸易如常等语。览奏深为慰幸。其低洼处所。田禾尚未涸出者。仍著详悉查勘。如有成灾之处。即饬属分别办理。毋致稍有向隅。又摺内称、于司库内拨出钱五万串。由海运直送漳州。以资接济。并派委文武员弁。分作四起护送等语。所办实为迅捷。浦霖系一书生。不料其竟能如此。至漳泉两郡。民情素称刁悍。此次被水之后。俱能安堵如常。甚为可嘉。昨已有旨加倍施恩。著该抚等督率所属。悉心妥办。务使小民均沾实惠。毋令一夫失所。以副朕轸念灾区至意。将此谕令知之。　　

○旌表守正捐躯广西恭城县民周奇章妻李氏。　　

○癸卯。谕、据长麟等奏、高要等县被水查勘抚恤一摺。内称高要县端江水势漫溢。该管道府等。于甫经长水之时。即饬居民移避高阜。并未损伤人口。并亲加履勘。先行抚恤等语。高要县因海潮顶阻。被水淹浸。其接壤之区。亦间被漫溢。长麟亲赴该处。目击情形。先行酌为抚恤。朱圭亦已亲往查办。甚属妥协。又据称、冲塌房间。照例查明给予修费。并将被水贫民。先赏借一月口粮等语。该处民房。猝被冲塌。著加恩按例加两倍给予修费。以示轸恤。所有被水贫民。无论极次。俱著先行赏借一月口粮。用资接济。并将被水各村庄。本年应纳钱粮。及未完旧欠。加恩缓至来年秋后带徵。俾民力得就宽舒。该督等惟当董率所属。悉心经理。朱圭现在亲往高要。督放借粮。务使小民均沾实惠。毋致一夫失所。以副朕廑念民依至意。　　

○谕军机大臣曰、明兴奏、铁厂遣犯马喜、踢伤同厂遣犯王二身死一案。王二以遣犯入厂当差。饮醉误公。本属有罪之人。马喜奉差找寻。因王二不服传唤。出言叫骂。咬其手指。马喜用脚一踢。适伤致毙。事本理直。伤出无心。明兴照斗殴例拟抵。实属过当。马喜、著免其治罪。至外委邓秀、差遣马喜找寻王二、并无不合。明兴请将邓秀革退外委。重责四十棍所办更属非是。邓秀毋庸责处。仍著复还外委。谅明兴已将该弁责处。应罚令明兴出银二十两。赏给邓秀、以示平允。将此谕令知之。　　

○甲辰。谕曰、惠龄两任湖北巡抚。于该省邪教重案。未能觉察。咎实难辞。且伊母现已年逾七旬。惠龄、著来京供职。俾得就近侍养。姚棻著调补湖北巡抚。其广西巡抚员缺。著成林补授。　　

○谕军机大臣等、前经户部奏请各省收缴小钱。俱不准给价。勒限一年呈缴。已准令通行各省。遵照办理。原因缴出小钱。复与易给银两。小民等惟利是趋。恐转致私铸小钱。冀图沾润。是以停止给价。今思民间日用。及商贾贸易。所有存留小钱。俱不免有需赀本。若祇令呈缴入官。不稍偿以价值。小民等或因此噖足不前。私相藏匿。呈缴稀少。以致小钱仍不能净尽。著传谕各督抚。察看情形。如可仍照部定章程。概不给价。并无妨碍之处。固属甚善。若须少为变通。或于呈缴小钱时。酌量给价十之一二。俾各闻风踊跃。呈缴可期净尽。似亦办理之一法。著各督抚体察各该处情形。将应否如此酌办之处。各就所见据实速奏。到日再行交部核议。　　

○又谕、前因升任通州知州吴翰、估变张建业入官房屋。并未循照定例。饬令该督再行确估。及该督转据现任通州知州景祥、覆加勘估。仅增银二百三十七两。共估银九百六十二两零。经肯肯堂奏到、朕即以房间有九十余间之多。所估甚少。必有捏饰情弊。饬交拣派熟谙工作之内务府郎中岳谦、前往通州踏勘。照例按檩计算。应估银二千二百二十六两零。奏请将升任知州吴翰、现任知州景祥、严加议处。梁肯堂及司道等。一并议处。揆之情理。自当处分。此项房屋。共计九十四间半。若照该州所估。每间仅值银十两。核之定例。短少甚多。令派员前往按檩计算。覆加确估。银数增至倍余。地方官之任意短估。捏饰具详。该督之并未详查。即此可见。该处房屋坐落通州西门内大街。非偏僻地方可比。而梁肯堂前奏。轻信该州禀报之词。此以房坐落僻处。并非市廛贸易之区。难于召变。率行具奏。甚属不合。若谓该司员迎合朕意。增估价值。岂房屋坐落地方。亦能移易耶。本应即行分别治罪。但此系由京派员前往。该督并未在彼。恐尚不足以服其心。现在直隶积水渐已疏消。赈恤之事。已可就绪。梁肯堂业已派员分投办理。势不能亲身逐户自行放赈。亦无必须梁肯堂在彼督办之处。该督自五月间召对后。迄今已逾数月。亦应将查办灾务情形。来京面奏。除升任知州吴翰、解任质讯外。著传谕梁肯堂、奉到谕旨。即行起身来京。约计何日可到通州。先行具奏。候朕另简不管工程之大臣。带同原派之郎中岳谦前往。眼同该督、并带领该州知州、将张建业入官房屋。覆加勘估。或在僻远。或在城市。据实办理庶使原估地方官。无从捏饰。该督亦可心服。设河间一带。尚有应行办理之事。梁肯堂不妨俟见朕后。再回该处。亦无不可。将此谕令知之。　　

○又谕、现在卫河漫口工程。均已堵筑竣工道路积水。自已疏消净尽。现无紧要应办事件。著罗煐即日来京。随同大学士和珅等。前赴永定河堤工。查勘事件。　　

○又谕曰、福宁奏、来凤县匪徒抢犯。旋即擒获二名。现在严饬查拏一摺。此案来凤县奸民段汉荣等八名。在楚传习邪教。经四川酉阳州守备。率同州役前往查拏。已经拏解在途。乃县民辄敢持械追及。将犯奋回。并打伤护解乡夫。实属奇事。湖北竹溪县。前次已有夺犯毙差之事。今来凤县民。于川省查缉邪教案犯。又复不服拘拏。于已离本境之后。率众抢回。实属刁悍不法。而湖广之吏治武备。一切废弛可知。朕加毕沅以罪。为当不当。令其明白回奏。现在段汉荣、王胜茂、已经拏获。其余逸犯六名。务须督饬派委员弁。迅速擒拏。按名就获。其抢犯之来凤县民人。并当实力督捕。拏获到案。严行惩治。无使一名漏网。至福宁现据奏称、襄阳接壤豫省。为适中之地。即在该处督拏审办。但来凤县现有匪徒持械抢犯之事。案情较重。若俟襄阳审办事竣。再赴该处。未免稍稽时日。案犯或致远扬。福宁竟当即行亲赴来凤、督率查拏。将案内逸犯、及抢犯民人。一并迅速搜捕。庶可克期就获。俟查拏完竣后。再赴襄阳。将获犯严切究办。亦不为迟。楚省民情强悍。屡次夺犯伤差。今福宁前往来凤查拏。务须多带兵役。严密搜捕。无使奸民恃众。又复滋生事端。此为最要。勉之慎之。又当以镇静为之。不动声色。勿致惊扰无知之民。至伍公羙、宋之清等。已据湖北先后拏获。福宁务须切实审究首先传教之人。无使稍有遁饰。又据毕沅奏、访获传教要犯。驰赴房县究办一摺。所称现获王应琥一犯。系递上传教之人。今既经拏获。应从此切实穷究倡教首犯。及教内夥党。按名缉捕。并著一并交与福宁、承总究讯。归案办理。又据阿精阿奏、帮同审办邪教完竣。请赴部供职一摺。现在陕省拏获邪教案犯。虽已审明定拟。而应行发遣之犯。尚有一百余人。将来起解时。若多犯同行。恐至在途生事。前已有旨。令各该省务宜分作数起。间日管解。以免疎虞。阿精阿竟应在彼将起解人犯。妥协办理。俟各起全行起解后。再来京供职。将此六百里驰谕知之。仍即速回奏。　　

○又谕、本日福宁奏、四川酉阳州守备。缉拏邪教案犯段汉荣等八人。次日忽被县民持械追及。将犯夺回。随据湖北地方官。将段汉荣、王胜茂、二名拏获。其余逸犯。已降旨令福宁亲往督率查拏。按名务获。至川省派往守备。前往来凤县地方。已将段汉荣等八人。全行拏获。并已解至州属。尚为出力。虽被该县多人恃众抢回。究非该守备之过。自宜量为奖励。著将该员咨部议叙。　　

○乙巳。谕军机大臣等、前因各省乡试后。应行覆试。如督抚同省者。巡抚监临。总督覆试。其止有巡抚省分。布政使会同邻近提镇一员监临。榜后交巡抚覆试。原以稽查幸进。杜绝弊端。该监临等、于办理三场完竣后。如果查出怀挟传递、及枪冒代倩等弊。自应据实入奏。今定例以来。并无一查出情弊者。不过照例敷衍空词。琐屑渎陈。如本日郑源璹等奏到出闱日期之摺、场内并无他弊。而连篇累牍。祇系空言。在朕固不惮披阅之烦。但此等无关紧要事件。似此专摺胪陈。殊属无谓。嗣后各省办理监临事竣。除查有弊窦、仍行具摺陈奏外。如止系三场事竣出闱日期。或具本题达。或咨部存案。著各该督抚酌量核议。一体办理。至闱中积弊百出。必须严密防闲。其藩司、及提镇等入场监临。能否实力查察。慎密防范。使诸弊肃清。足资料理之处。并著各督抚一并核实具奏。将此各谕令知之。　　

○又谕、据梁肯堂奏。景州积水。消去十之七八。现在多方宣洩。随涸随垫。自景州以至良乡。可以不虞阻隔等语。所办尚好。又奏称、本月十三日。水势忽增。复将献县道路漫及。或由初六七等日。正定地方阴雨。滹沱河微涨所致等语京师于二十日。复有阴雨。京城雨不甚大。尚属无妨。而河间天津一带。积水本未全消。又因滹沱河微涨。致下游之献县。水势骤增。若昨日又复阴雨恐所种秋麦及修垫道路俱不无妨碍。著传谕梁肯堂、将河间所属、于滹沱河涨水消退后。是否不致成灾。现在疏消积水。是否全行涸出。该处田亩道路。有无妨碍之处。即行据实覆奏。其天津一带。二十日是否同时亦有阴雨。并现在积水是否消涸。及补种秋麦。有无妨碍情形。著徵瑞详悉查行具奏。以慰廑注。　　

○又谕曰、毕沅业于邪教案内。降授巡抚。惠龄亦不得谓无过。且伊母业已年老。惠龄著来京供职。现已将姚棻调补湖北巡抚。但姚棻尚有应办事件。未能即刻交代。到楚尚需时日。所有湖北巡抚事务。此时仍著惠龄办理。俟姚棻到楚后。惠龄再行交卸来京。其姚棻未到之前。惠龄务须会同福宁、认真办理。若因卸事在即。意存懈怠。以致再有贻误。恐惠龄不能当其咎也。将此谕令知之。　　

○又谕、据孙士毅奏、福康安现驻重庆。查办重案。事关数省。必需印文行查。又将督篆赍交应用等语。所奏殊属过虑。已于摺内批示矣。前令福康安驻劄重庆。查办邪教私铸等案。今因邪教一案。起于湖北河南一带。未便将案犯长途解送。是以责成福宁、一手承总审办。其川省私铸一案。已据福康安奏到获犯多名。亦易完结。已令迅速定拟。即行驰赴云贵新任。福康安在重庆。不过耽延数日。即可起身赴滇。孙士毅理应仍署督篆。何必因此数日之事。复将督篆、辗转移交。徒劳往返。孙士毅所奏。实属非是。著传旨申饬。此时孙士毅、虽已将关防驰送重庆。想福康安向来遇事尚知缓急。伊因起程在即。亦必不肯接收。著传谕孙士毅、仍即接印办事。所有川省邪教案犯。遵照前旨。择其紧要可以质证者数名。派委妥员。带同兵役。小心解送襄阳。交与福宁归案审办。其余人犯。仍交孙士毅逐加研鞫。即照秦承恩所办陕省邪教人犯。速行定拟完结。不必再有诿卸。往返行文误事。致干重启。将此各谕令知之。　　

○又谕曰、冯光熊奏督缉私铸匪犯夥党一摺。已于摺内批示矣。桐梓县私铸一案。经福康安访查具奏。亲赴重庆督拏办理。冯光熊系该省巡抚。不能及早查拏。前已有旨交部严加议处。今冯光熊奏到摺内。尚称亲赴桐梓县拏获七十余名。仍严拏余匪等语。殊不知耻。该抚身任封圻。于地方奸民聚众私铸。将及一年之久。平日既漫无觉察。迨经川省访查拏获。辄又以协拏缉办为词。靦颜陈奏。以为自占地步。希图规避处分。殊属非是。除听候部议外。著再传旨严行申饬。　　

○丙午。谕军机大臣曰、勒保奏。七月分粮价清单。朕详加披阅。内惟凉州秦州二属。各色粮价。俱比上月稍减。其余减者甚少。且一律填注价中。本日又据该督奏、通省秋收分数九分有余。甘省系沿边瘠薄之区。秋收九分有余。即属上稔。该省值此丰收之后。粮价亦当逐渐平减。何以各府属价值。尚皆填注价中。可见地方官视为具文。约略申报。该督复以此等照例开单。朕未必寓目。亦遂不加检阅。照旧缮写。率行入告。竟成印板文章。试思粮价本以重民食而廑知依。若任意填注。又安用每月虚词渎奏为耶。勒保、著传旨申饬。昨令军机大臣检出粮价单式。发交各督抚阅看。著传谕该督、嗣后奏报粮价。务须饬属确切采访。据实填开。勿得仍前疎忽干咎。　　

○丁未。旌表守正捐躯直隶交河县民王清太妻陈氏。
  </div>
  <div class="pagination">
   <a href="清实录乾隆朝实录_page1819.html">
    上一页
   </a>
   <span>
    ...
   </span>
   <a href="清实录乾隆朝实录_page1815.html">
    1815
   </a>
   <a href="清实录乾隆朝实录_page1816.html">
    1816
   </a>
   <a href="清实录乾隆朝实录_page1817.html">
    1817
   </a>
   <a href="清实录乾隆朝实录_page1818.html">
    1818
   </a>
   <a href="清实录乾隆朝实录_page1819.html">
    1819
   </a>
   <span class="current-page">
    1820
   </span>
   <a href="清实录乾隆朝实录_page1821.html">
    1821
   </a>
   <a href="清实录乾隆朝实录_page1822.html">
    1822
   </a>
   <a href="清实录乾隆朝实录_page1823.html">
    1823
   </a>
   <a href="清实录乾隆朝实录_page1824.html">
    1824
   </a>
   <a href="清实录乾隆朝实录_page1825.html">
    1825
   </a>
   <span>
    ...
   </span>
   <a href="清实录乾隆朝实录_page1821.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
