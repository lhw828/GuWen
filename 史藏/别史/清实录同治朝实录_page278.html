<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 278 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 278 页/共 505 页</h1>
    <div class="content">
○又谕、前因已革陕西巡抚刘蓉操守尚好。曲予优容。乃于捻回偪近。先请开缺。迨贼窜陕省。叠经谕令仍统军出省督剿。又复迁延观望。致令军无统帅。遇贼频挫。且于乔松年甫经到省。即与龃龉。肆行纠劾。以致互怀猜忌。丧师奔溃。大失机宜。年前已明降谕旨将刘蓉革职。饬令回籍。乃本日奏陈刘松山援陕击贼获胜情形一摺。并未与乔松年会衔。所称刘松山之援陕。系闻陕军溃败。为该革员报仇雪耻而来。又复意存攘功。其实始终并未出省。且昨奏渭北并无大股贼匪。乔松年牵制湘淮各军。不令前赴渭南。今日所奏胜仗。如在渭南。则乔松年并未牵制各军。如在渭北。则与昨奏又不相符。该革抚前次叠被参劾。朝廷舍短取长。并未苛求。今居心如此。难逃洞鉴。著左宗棠于到陕后。将刘蓉何日奉到革职回籍谕旨。并本日奏到摺件。是否在奉到革职回籍谕旨之后。查明具奏。此次所称接仗各地名。系在渭北渭南。及刘蓉另片所陈乔松年传见都司李良田。示以亲厚等语。并陈该抚不谙兵事各节。均著左宗棠详查具奏。刘蓉摺片。均著钞给阅看。乔松年甫以陕境。难保不巧怀趋避。而刘蓉局量褊狭。所奏亦未必俱系实情。该督总当以国事为重。秉公查核。辨明是非。不可稍涉偏袒。现在陕事孔亟。左宗棠无论行抵何处。即著星夜驰赴关中。以顾大局。将此由五百里谕令知之。　　

○又谕、乔松年奏、请饬山西河南按月采办米粮。并请停解穆图善等军月饷等语。刘松山、鲍超两军。先后入陕。人数众多。需粮甚亟。陕西饷项支绌。米粮缺乏。必须由邻近省分宽为筹解。方可无误要需前有旨谕令山西河南两省。按月采办米粮运陕。即著赵长龄、李鹤年、仍遵前旨。按月多办米粮。运赴潼关。由乔松年派员接运。该抚等务当源源接济。毋稍延误。其穆图善、曹克忠、两军月饷。仍著乔松年按数拨款筹解。不得藉词推诿。将此由五百里各谕令知之。　　

○又谕、张亮基奏、贼扑安顺府城。官军击退。并水城厅属苗匪投诚各摺片。贵州逆首潘名桀等。句结狆苗各匪数万。于上年十月闲攻扑安顺。势甚危急。经署提督赵德光、道员毕大锡等、督军进击。毙贼甚多。城围立解。该逆向广顺州边境窜去。逆匪虽已远窜。难保不复思窥伺。著张亮基督饬该地方文武。一体督练防御。不得稍涉大意。其水城厅苗匪竺老五等率众投诚。并未呈缴军械。是否真心悔罪。仍著饬令署通判袁开第加意防维。相机安插。傥能办理妥协。使地方得以安靖。准其将在事官绅择尤保奖。将此由五百里谕令知之。　　

○赠陕西雨花寨阵亡降调翰林院编修张锡嵘侍讲学士衔。予祭葬世职。　　

○予贵州安顺等处阵亡副将叶有贵祭葬世职加等。建专祠。游击宋朝阳等祭葬世职加等。一并附祀。　　

○予贵州清镇阵亡副将倪乾荣祭葬世职加等。游击田天文祭葬世职。　　



大清穆宗继天开运受中居正保大定功圣智诚孝信敏恭宽毅皇帝实录卷之一百九十五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治六年。丁卯。正月。辛未。上御乾清宫。赐大学士尚书等宴。　　

○奉慈安皇太后慈禧皇太后幸漱芳斋。侍午膳。　　

○谕军机大臣等、李鹤年奏、豫省布置情形。拟出省调度一摺。捻踪窜扰鄂疆。势焰益炽。现经官军齐集堵剿。其折窜豫境。亦在意中。李鹤年现已将省城防务。办有头绪。并将防河碍船添设。增募水师一营。定期出省。著即暂驻许州。就近调度。务当严防边境。毋令贼踪阑入。另摺奏、请将豫省京协各饷。及历届漕折。暂行停拨一年。为添兵剿贼之用。豫省兵力本单。不敷剿办。添队练兵。势不可缓。该抚所请。自系实在情形。惟京协各饷。均关紧要。应如何通盘匀拨之处。著户部妥速议奏他省不得援以为例。将此由四百里谕令知之。　　

○壬申。谕军机大臣等、瑞麟、蒋益澧奏、围剿曹冲。及剿办五阬客匪。均获胜仗各一摺。曹冲逆匪。经总兵周廷瑞、徐文秀等督军进攻。虽叠获小胜。尚未能大加惩创。该处地势险峻。路径丛杂。必须困以长围。断其接济。所筹亦尚近理。惟贼氛并未大挫。旷日持久。变故滋生。不可不严为之备。著瑞麟、蒋益澧、督饬诸军。严扼要隘。以杜旁逸。提督高连升所部。于正月中旬可抵曹冲。即著令其会督各营。合力进攻。但使机有可乘。即当迅图蒇事。不得老师糜饷。坐任迁延。其五阬客匪。既经副将郑绍忠等、攻破百鹤老巢、及鹿田寨、白洞等处。剿办尚为得手。仍著查明匪首陈畴等踪迹。以免死灰复然。并饬该副将并攻南五阬匪徒。大张挞伐。再行相机剿抚。毋任久踞。将此由五百里各谕令知之。　　

○以镶黄旗汉军都统春佑、署正黄旗领侍卫内大臣。正黄旗蒙古都统载容、署镶蓝旗汉军都统。　　

○癸酉。以湖南修理南岳庙工程完竣。颁扁额曰铨德钧物。　　

○谕军机大臣等、都兴阿奏、斟酌奉省军务。请将五行队暂缓撤回。并摉匪禁赌情形。暂留富和带队各摺片。奉省匪徒。尚未净尽。难保不复图啸聚。所有天津五行队。驻扎大孤山。控制摉捕。既关紧要。著准暂缓撤回。以资得力。惟奉省为根本重地。必须设法自强。都兴阿带兵有年。现复身膺重寄。著即斟酌奉天情形。抽练兵丁。储备将才。以期日有起色。俟本省兵力足敷调遣。各路奸匪皆知敛戢。即将五行队撤回。至边外围场各处。应如何妥为经理。以期永无后患之处亦应豫为筹画。不得畏难自阻。专恃客兵。为敷衍目前之计。富和等在法库清和边门内外等处。摉获匪犯多名。先后讯明正法。办理尚为出力。富和著准其暂留奉省。仍责令该副都统等将窝留赌匪。私藏军械之处。实力摉拏。俟摉剿稍清。即令赴任。杜嘎尔一员。现在计已假满。著都兴阿催令迅速赴任。毋许藉词延宕。将此谕令知之。　　

○又谕、左宗棠奏、敬陈筹办情形。请将刘典开缺另＜??闲＞。杨岳斌奏、回捻势将句结。请饬鲍超入陕。刘蓉赴泾西甯回匪。日逞奸谋。大臣受其挟制各摺。左宗棠所称进兵陕西。必先清关外之贼。进兵甘肃。必先清陕西之贼。驻兵兰州。必先清各路之贼。实为动中窾要。所称采买马匹。练习马队先造独轮车应用。俟所调各营取齐。由襄樊出荆子关赴陕。抵陕后。制造双轮炮车。兼雇买车辆。俟采口马到陕。增练马队。并习车营。一面开设屯田总局。汰遣各营。均著次第办理。陕西已有刘松山一军在彼。并收集湘果各营鲍超一军。亦已令其入陕。该大臣若以所部先驻西安。不虑无兵调度。若必俟刘典等到营。一同入关。深恐有稽时日。著即就现有兵力。取道入关。妥为筹办。以副期望。左宗棠未到以前。乔松年务须懔遵叠次谕旨。认真防剿。毋稍大意。刘典已开缺。赏三品卿衔。帮办军务。著左宗棠催令即日募勇到陕。毋任逗遛。张岳龄已授甘肃按察使。并著飞咨刘坤一。饬令该司督率所部三营赴任。藉资坐镇。杨岳斌请饬鲍超速行入陕。已叠经传谕该提督。星速进关援剿。著左宗棠等再行严催。刘蓉藉病不肯出省。任意抗违。致有灞桥之挫。湘果各军。损伤大半。现复与乔松所龃龉不合。业经降旨将刘蓉罢斥。断难冀其得力。杨岳斌所请令刘蓉赴泾之处。著不准行。并著乔松年酌度军情。派军赴泾驻扎。毋得视为缓图。致回捻句结。为患益深。西甯回匪。日逞奸谋。玉通将汉团全行撤去。受其挟制。将来必难自保。杨岳斌现令孟柏林等、仍行练习旧卒。招募新军。著密饬妥为豫备。此摺著钞给左宗棠阅看。杨岳斌在任一日。务须尽一日心力。不得稍存退缩之见。俟左宗棠将陕省底定。方能息肩也。将此由六百里各谕令知之。　　

○又谕、左宗棠奏、兵力较单。请调高连升所部。随同西征等语。现在左宗棠由鄂入关。先应剿办秦中之匪。该省捻回匪数太众。必须厚集兵力。方能埽荡逆氛。著瑞麟、蒋益澧、迅饬高连升统率所部九营。由惠州嘉应踰岭而北。出赣州顺流而下。泝江抵鄂。取道襄樊前进。以为左宗棠后路声援。高连升所部行粮。仍由广东筹给。毋令缺乏。并著蒋益澧于香港购办上好洋枪二千杆。及枪药铜帽。即交高连升解交左宗棠军营。将此由六百里各谕令知之。　　

○又谕、刘岳昭奏、官军攻克沙窝等处贼巢。黔西境内肃清。并疏通省路一摺。黔西沙窝踞贼围困州城。经刘岳昭、张亮基、派令副将邹复胜、李忠恕等、督队进攻。焚毁贼巢。毙贼无算。州城得以解围。其由凹脚围攻衙院股匪。亦经总兵宋华美等、奋力追杀。贼向白果坪窜去。各寨率众投诚。黔西境内。均已肃清。办理尚属得手。所有在事文武员弁绅勇。著刘岳昭择尤汇案保奏。毋许冒滥。黔西滥泥沟鸭池河等处。为入省必由之路。而沿河一带。小路分歧。贼匪易于藏匿。仍著刘岳昭檄饬邹复胜谢景春等。随时摉捕。择要进扎。以为贵阳声援。张亮基亦当责令各该地方官。会同刘岳昭各营。协力严防。不得以地方稍定。辄形松懈。其平远州情形若何。并著刘岳昭等派员确加侦探。相机办理。刘岳昭另片奏、粮米支绌。拟分咨川黔。设法采办等语。仁黔清镇等处。野尽榛芜。粮米无从接济。自系实在情形。著崇实、骆秉章、张亮基、按照刘岳昭所咨。迅筹米石。委员解赴该抚行营。以资军食。刘岳昭仍一面乘势渡江。力图剿办。毋得停兵待粮。致滋贻误。该抚又片称患痢甚剧。仍在仁怀调理等语。现在黔中军务稍有起色。所望于该抚者方殷。著即赶紧调治。克期前行。以副委任。将此由六百里各谕令知之。　　

○陕甘总督左宗棠奏、请饬杨岳斌、刘蓉、悉力支持。勿因事权不逮。稍涉推诿。得旨、杨岳斌叠经有旨。责成将甘肃军务。妥筹整理。准归该督调遣。刘蓉于捻踪入陕后。屡次催令出省。终始抗违。去冬灞桥之挫。已降旨将其革职。著毋庸留陕。以为疲玩者戒。　　

○命礼部尚书全庆、为玉牒馆副总裁官。　　

○命陕甘总督左宗棠、为钦差大臣。督办陕甘军务。开甘肃按察使刘典缺。赏三品卿衔。帮办钦差大臣左宗棠军务。　　

○以记名道张岳龄、为甘肃按察使。　　

○以奉天线尔山剿贼出力。予参将张得禄、以副将用。并赏总兵衔。守备高尚忠花翎。　　

○予甘肃狄道等处阵亡提督罗进贤等、祭葬世职加等。　　

○予甘肃阶州殉难知州沈凤才护游击蒋荣等、祭葬世职加等。沈凤才眷属旌恤如例。　　

○予贵州黔西阵亡把总谢恭武等、祭葬世职。　　

○甲戌。上御抚辰殿大幄次。赐王公大臣、蒙古王、贝勒、贝子、公、台吉、暨朝鲜使臣等食。　　

○谕军机大臣等、英翰奏、拨兵援陕等情一摺。陕省情形危迫。待援孔亟。英翰现遵前谕。将郭宝昌一军调赴陕省。并将该营正二两月饷银委员解交。期于十日内起程。实能不分畛域。力顾大局。深堪嘉尚。著即饬令郭宝昌迅速拔营。兼程西进。毋稍迟缓。并著乔松年赶紧追提入陕。与刘松山合力进剿。痛殄狂氛。如捻匪被剿窜出陕境。即著饬令郭宝昌一军。作为游击之师。视贼所向。尽力穷追。不必留驻陕境。专顾一隅。致误全局。前经谕令赵长龄、仍按月拨协皖饷一万两。著自二月以后。改解郭宝昌卓胜军营。此系紧要之款。该抚务当按月协济。不准稍有推延。并著乔松年派员迎提。以免饥溃之虞。程文炳一军。既由英翰调往商城。即著饬令扼要驻守。严密防堵。以杜鄂捻回窜之路。另片奏、请来京陛见等语。皖省军务虽觉稍松。惟当防堵紧要之时。正须该抚在彼调度。未可遽行离营。著俟军务大定后。再行奏请入觐。将此由六百里各谕令知之。　　

○乙亥。谕军机大臣等、讷尔济奏、哈密现在情形。击退窜扑巴城回匪。请饬李云麟派兵拨饷。催成禄出关救援各摺片。何琯奏、哈密情形。并请催援兵各摺片。哈密回匪猖獗。西扑巴城。经讷尔济何琯督率兵勇击退。该逆现复纠集党与。希图回扰。著讷尔济、伊勒屯、何琯、激励兵勇。严密防剿。现在巴里坤情形紧急。著李云麟飞催棍噶扎勒参整齐蒙兵。驰赴巴城。先保完善。以固根本。并酌拨军饷。解往应用。成禄围攻肃州。日久未下。甚属疲玩。著即克日将肃城攻克。星夜出关。恢复哈密。先清东路。与巴城声势联络。再图西进。毋再玩延。致干重咎。讷尔济因目疾失明。本日已明降谕旨。准其开缺回旗矣。将此由六百里谕知李云麟、成禄、讷尔济、伊勒屯、并传谕何琯知之。　　

○巴里坤领队大臣讷尔济因病解职。赏镶红旗满洲协领伊勒屯副都统衔。为巴里坤领队大臣。　　

○丙子。孝穆成皇后忌辰。遣官祭慕陵。　　

○谕内阁、总理各国事务衙门奏、请派员充总管新设同文馆事务大臣等语。太仆寺卿徐继畬。老成望重。足为士林矜式。著仍在总理各国事务衙门行走。充总管同文馆事务大臣。惟寺务恐难兼顾。著开太仆寺卿缺。以专责成而资表率。　　

○又谕、衍秀奏、官兵赴部领饷。有交通部书扣银给费情事。请交部审办一摺。此案半壁店千总李鹏、赴部关领俸银。辄因书吏索费。扣存银二百两。黄新庄千总李霖既经梅勒嵩瑛将此事与之说明。复以克扣字样禀控。豫为脱卸。黄新庄总管清弼、于李鹏呈出分放摊款等单时。并不禀请查办。事后诿为不知。亦难凭信。案关弁兵交通书吏。扣饷婪赃。必须彻底根究。千总李霖、李鹏、均著解交刑部审讯。户部书吏严子馨、著步军统领衙门拏交刑部严讯。毋许疏脱。总管清弼、委署千总李永寿、梅勒嵩瑛、王舒全、李嵩王□每、均著听候传质。　　

○丁丑。谕军机大臣等、杨岳斌奏、病势增剧。恳恩赏假调理。请饬催左宗棠等入甘一摺。杨岳斌所陈患病情形。览奏实深廑系。著赏假一个月安心调理。惟秦省匪势鸱张。左宗棠先须入关剿办。俟秦省底定。方能移师入甘。左宗棠未到以前。杨岳斌责无旁贷。仍著懔遵叠次谕旨。力疾从公。将甘省兵事饷事。及各路防剿机宜。妥为调度。傥有疏虞。仍惟杨岳斌是问。曹克忠前因患病赴陕。现在计可就痊。该员所部各营。久无将领统率。军心不固。时有溃散之虞。著乔松年檄饬曹克忠迅即驰回甘省。统带旧部。埽荡逆氛。傥该提督有托病迁延情事。即著乔松年据实参奏。以儆骄悍。甘省军事孔棘。粮饷两绌。应如何全局统筹。妥为兼顾之处。著左宗棠相机办理。将此由六百里各谕令知之。　　

○戊寅。孝圣宪皇后忌辰。遣官祭泰东陵。　　

○谕内阁、朕奉慈安皇太后慈禧皇太后懿旨。三载考绩。为国家钜典。中外满汉诸臣。有能为国宣劳。勋猷卓著者。允宜特予甄叙。以示宠荣。兹当京察届期。吏部开单题请。详加披阅。恭亲王首赞枢廷。于今六年。小心谨慎。夙夜勤劳。克尽匡襄。深资辅翼。著交宗人府从优议叙。吏部尚书文祥、户部尚书宝鋆、都察院左都御史汪元方、同心赞画。勤慎和衷。均著交部议叙。协办大学士两江总督曾国藩、公忠素著。保障东南。陕甘总督左宗棠、岩疆扬历。谋画忠诚。湖广总督李鸿章、才略优长。不辞劳瘁。四川总督骆秉章、老成硕望。宣力弥勤。均著交部从优议叙。余著照旧供职。　　

○谕军机大臣等、刘长佑奏、直隶军宜速成。计须早决一摺。直隶练兵之举。原以供卫京师。且布置已有成规。势难再行改撤。前因饷需恐有不敷。经总理各国事务衙门会同户部议奏。请裁兵数。系为节省经费起见。兹据刘长佑奏陈兵难核减情形。所论颇为详备。著仍照六军原议兵数营制挑练。毋庸另议减改。所需饷银。即著户部于各省应解固本京饷内支给。并著户部催令各省督抚勒限拨解。傥有迟逾。或解不足数者。即著户部按拨解京饷迟延例。严行参奏。其续练二军。亦仍照户部原议筹拨办理。俾直隶新练各军。得免匮乏之虞。经此次谕定之后。刘长佑责无旁贷。必当专心挑练。不得瞻徇情面。稍涉迁就推诿之见。致负委任。傥事无成效。教练徒事虚文。驯至有罗惇衍所陈十虑等弊。惟该督是问。将此谕令知之。　　

○又谕、前有旨授左宗棠为钦差大臣。督办陕甘军务。因思山西与陕西毗连。防堵甚关紧要。捻匪业已渡渭。沿河一带。尤须加意严防。该省现派臬司陈湜带勇防堵。兵力尚单。惟恐与陕西各军。声势不能联络。左宗棠到陕后。当妥筹兼顾。所有山西在防各军。即著归该大臣节制调遣。与陕西兵勇合力防剿。以期联络声势。互相援应。力保完善。兵行饷随。并著左宗棠咨商赵长龄、于陕甘新疆应解各饷。筹款源源接济。将此由四百里各谕令知之。　　

○己卯。谕军机大臣等、李鸿章奏、楚秦援军、两路获胜情形一摺。刘铭传一军援鄂。由宋河追贼至京山宜城一带。连破贼伏。叠获胜仗。该逆折窜安陆。刘铭传仍由宜城北路追蹑。著李鸿章即檄饬援军尽力剿洗。并严扼捻踪回窜枣阳樊城之路。谭廷襄、曾国荃、分布各军。四面兜剿。就地殄除。毋任旁窜邻省。刘松山一军援陕。在鱼化镇获胜。已据乔松年、刘蓉、奏报。惟捻股人数众我。刘松山兵力尚单。亟须鲍超入陕援应。前已叠次严谕此军入陕。曾国荃何得任意留驻鄂境。著李鸿章懔遵前旨。严檄鲍超克日拔队西行。不得抗违致误大局。曾国藩既经接受两江督篆。所有察吏筹饷、及地方应办事宜。均关紧要。且金陵亦不可无勋望素著大员坐镇。著即回驻省城。以资镇摄。该督公忠体国。自当仰体朝廷倚畀之隆。勉为国家宣力。一切军情、并调度事宜。仍著李鸿章随时咨商。以资裨益。将此由六百里各谕令知之。　　

○又谕、李鸿章奏、请将徐防军饷。归并徐州行营粮台支放。并请饬催协饷等语。徐防兵勇。经李鸿章整顿训练。与湘淮各军一律调遣。所需饷项。自应归并徐州行营粮台。无庸由善后局支放。以归画一。该局所收各款。即著李鸿章饬令徐州道。造册移送金陵总粮台。由曾国藩覆核奏销。至徐防兵食。以豫东晋三省协饷为大宗。近年拨解寥寥。现在出境助剿。远赴豫鄂。需饷尤钜。著李鹤年、阎敬铭、赵长龄、丁宝桢、迅照旧案拨解。以供支放。将此由五百里谕知曾国藩、李鸿章、李鹤年、阎敬铭、赵长龄、并传谕丁宝桢知之。　　

○又谕、前据李鹤年奏、豫省兵力过弱。请将京协各饷、及历届漕折。暂留一年。为添练步兵之用。当交户部速议具奏。兹据该部奏。请将本年京饷银二十万两。历年欠解漕折银十一万两。均准暂缓。其本年额解漕折银四十万两。亦准暂缓一半。其余漕折银二十万两。除已报解外。尚有未解银十万两。仍令拨解。至常年及军需各协饷。别无可筹。请饬斟酌缓急。陆续报解。而固本京饷。关系尤要。仍应按月报解各等语。即著照所议办理。豫省兵饷。虽形支绌。而免解之银。已逾五十万两。得此钜款。自可添练兵勇。以壮军威。李鹤年当念朝廷格外施恩之意。实心经理。不可徒涉虚文。傥仍不能剿贼。致有浮冒情事。惟李鹤年是问。漕折为俸米甲米抵放专款。所有未解之十万两。及固本京饷。均为紧要。该抚仍当迅速拨解。不可稍有缺乏。其余各协饷。亦当随时报解。以资接济。该抚当统顾大局。不得概期停解也。将此由五百里谕令知之。　　

○又谕、前因棍噶扎勒参奏、请赏给牛羊。并补发官兵盐菜各摺片。当交户部速议具奏。兹据会同理藩院奏称。该喇嘛所奏厄鲁特等情形困苦。请给牛羊以资生计。自系为抚恤蒙兵起见。前经李云麟奏、请由蒙古各部落捐输牛羊。为西路征兵之用。业经谕令锦丕勒多尔济奎昌等、一体劝办。请饬查明拨给等语。即著李云麟会同德勒克多尔济、麟兴锦丕勒多尔济、奎明、明瑶、查明各盟所捐牛羊、供给征兵食用外。有无余存。应如何酌量拨给厄鲁特等众之处。一面拨给。一面奏闻。户部另片奏、该喇嘛所带察哈尔等处官兵三千名。自四年五月起。至五年正月止。未经发给盐菜银两。自应迅为筹拨。以资接济。并著李云麟、德勒克多尔济、奎昌等、体察情形。将解到新疆饷银内。陆续补发。俾收饱腾之效。棍噶扎勒参另片奏、策林喇普坦、拉特那巴咱尔等革职后。深知畏惧。接济该营粮畜等项。并情愿备兵前进等语。策林喇普坦等、既知悔罪奋勉。所有革职处分。均著暂行开复。并著李云麟等传知该亲王等。整顿所部兵丁。随同官军合力堵剿。以赎前愆。棍噶扎勒参所请调取乌里雅苏台所属呼图克图呼毕勒罕二三人。并添调阿嘉萨木什等。一并来营各节。已于上年七月闲。谕令李云麟传知该喇嘛照所请行。仍著李云麟遵照前旨办理。图库尔弃城出境。避贼远扬。厥咎甚重。棍噶扎勒参奏请改将该喇嘛治罪。无此办法。著不准行。李云麟接奉此旨。即著传谕棍噶扎勒参知悉。将此由五百里各谕令知之。寻李云麟等奏、现拟将扎萨克图汗捐输羊三万五千只。全数拨给厄鲁特。再从赛因诺颜、及东两盟捐输羊只内。分拨二万只。所余八万只。拟即拨归乌城防兵。以资接济。如所请行。　　

○予安徽庐州阵亡千总邵希炜等、祭葬世职加等。　　

○庚辰。谕军机大臣等、鲍超奏、官军大获胜仗。巴扬阿等奏、捻逆欲渡襄河。激团豫备各一摺。鄂贼盘踞杨家氵□夆拖船埠永乐河一带。经刘铭传、鲍超、先后进剿。将三路贼众击退。官军四面围剿。追杀六十余里。毙贼甚多。办理尚为奋勉。任化邦、赖汶洸、是否歼毙。著曾国荃查明具奏。并著曾国藩、李鸿章、曾国荃、督饬刘铭传等军。将败残贼众。尽力剿洗。毋任死灰复然。楚贼已属无多。兵力足敷剿办。傥不赶紧肃清。再致窜扰。惟曾国荃是问。鲍超一军。仍著迅速援陕。该提督所向有功。不得因循自误。入关以后军情。咨报左宗棠具奏。巴扬阿等奏、布置襄河情形。尚为妥协。即著曾国荃、迅饬左光培等、抽拨炮船。驶赴沙洋。会同樊国泰等实力堵御。仍于陆路酌分一军。渡过西岸。择要屯扎。与蓝斯明所部。联为掎角之势。如该逆渡河。即著文全带兵驰往沙洋。会同痛剿。毋稍疏失。将此由六百里谕知曾国藩、李鸿章、谭廷襄、曾国荃、巴扬阿、并传谕鲍超知之。　　

○予湖北杨家氵□夆等处阵亡总兵官陈永康等、祭葬世职加等。　　

○辛巳。谕内阁、理藩院奏、检查陈案请旨办理。并请将堂司各官分别查议议处一摺。上年十二月闲。礼部因铸给棍噶扎勒参印信。咨查该呼图克图系何时赏给名号。当经理藩院覆以查无其名。旋据该院司员查明。自行检举。该呼图克图之名。前系固帑干扎拉参。此次李云麟请给印信摺内。译为棍噶扎勒参。清汉字音偶歧。未能即时查出。既据理藩院奏称。固帑干扎拉参、即棍噶扎勒参。所有应行赏给该呼图克图印信。著礼部即行颁发。理藩院堂司各官。当时未经查明。著查取职名。分别查议议处。　　

○谕军机大臣等、曾国藩奏、赴徐接印任事一摺。览奏欣慰。著该督即遵前旨。回驻江甯省城。筹办粮饷及地方事宜。以资坐镇。另片奏、请留鲍超一军。于豫西拦截任赖。不使西窜等语。鲍超一军。已在杨家氵□夆地方大获胜仗。昨据该提督奏报。仍督军追剿。现计旬余。谅可次第殄灭。湖北兵势已厚。刘铭传等军。当已足敷剿洗。本日据林寿图奏、回逆窜陕。军情万紧。刘松山一军。势尚单薄。鲍超仍当迅速援陕。以资得力。该军粮运。虽有薛书常在晋筹办。仍著该督源源接济。毋令有所藉口。将此由五百里谕令知之。　　

○又谕、林寿图奏、甘省东路。回氛猖獗。分股西侵。运道益梗。陕台移置汉中。办理报销。并陈庆泾可虑情形各摺。庆阳被困已久。穆图善尚在中卫。库克吉泰等、亦一时不能赴援。雷正绾势力不支。泾长均遭蹂躏。该匪复挟同游勇。从宜君耀州富平三原。窜扰蒲城渭南临潼等处。至大荔之八女井王阁村。盘踞潘驿同朝完善之区。人民惶乱。邠长门户空虚。未筹防堵。本日已谕令穆图善迅赴庆阳。乔松年派兵赴邠长一带防剿。惟捻回踪迹已近。难保不暗中句结。穆图善、乔松年、均恐不能抵御。著左宗棠统筹全局。入关调度。务须保固同朝等处。兼顾山西完善之区。毋令回氛肆扰。鲍超一军。已在钟祥地方大获胜仗。鄂军足敷剿殄。该大臣即督同鲍超入陕。以资得力。林寿图摺内所称。雷正绾闻被捉放回。及乔松年议加厘改捐。每遇署缺。不由司拟。辄先授意。而于诸将未有指挥各等情。著左宗棠于到陕后。密查具奏。林寿图所陈粮台既改汉中。各省应解庆阳协饷。甘省应支应泾月饷。应统归陈丕业办理。请饬陕甘总督湖广督抚、迅催候补道陈丕业。限二月初旬。由荆子关驰抵汉中。督办各局事务。即著左宗棠咨行湖广督抚。催令该员克日前往。悉心妥办。毋稍迟延。陕甘待饷孔亟。并著左宗棠照林寿图摺内所称。咨行鄂台。将六年三月以前。已解到鄂各饷。均兑运西安。并前次准拨之山西河东各五万两。由左宗棠飞催该抚。饬司道如数速解。以救眉急。林寿图另片奏、请饬左宗棠审量进兵之路。先筹粮运之区。庶免临时掣肘等语。著左宗棠竭力筹画。以期军食有资。林寿图摺二件、片一件。均著钞给左宗棠阅看。将此由六百里谕令知之。　　
</div>
    <div class="pagination">
<a href="清实录同治朝实录_page277.html">上一页</a><span>...</span><a href="清实录同治朝实录_page273.html">273</a><a href="清实录同治朝实录_page274.html">274</a><a href="清实录同治朝实录_page275.html">275</a><a href="清实录同治朝实录_page276.html">276</a><a href="清实录同治朝实录_page277.html">277</a><span class="current-page">278</span><a href="清实录同治朝实录_page279.html">279</a><a href="清实录同治朝实录_page280.html">280</a><a href="清实录同治朝实录_page281.html">281</a><a href="清实录同治朝实录_page282.html">282</a><a href="清实录同治朝实录_page283.html">283</a><span>...</span><a href="清实录同治朝实录_page279.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
