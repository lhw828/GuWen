<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 626 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 626 页/共 848 页
  </h1>
  <div class="content">
   ○予故广东巡抚前任贵州镇远府知府朱桂桢、入祀贵州名宦祠。从巡抚贺长龄请也。　　

○癸亥。谕内阁、朕此次祗谒西陵。睿亲王仁寿、庄亲王绵护、贝勒绵偲、著毋庸随扈。著派怡亲王载垣、车登巴咱尔、带领后扈。　　

○署闽浙总督吴文镕奏、厦门关系重大。断不可许与＜?口英＞夷通商。致贻后祸。得旨、汝所见固是。但误国辱国之人。业经拏问。所言者可毋庸议矣。　　

○以故奉恩将军兴麟子英奎、袭职。　　

○旌表守正捐躯江西大庾县民刘行素媳温氏。　　

○修湖北荆州府万城大堤。及江陵县支堤。从总督裕泰请也。　　

○甲子。遣官祭先医之神。　　

○谕军机大臣等、本日据实尚阿奏、查办北塘至山海关一带炮台事宜一摺。据查宁河北塘、及丰润、滦州、乐亭、昌黎、抚宁、临榆等各州县海口。或应增筑炮台。或应添设土垒。或应停办甎石。或应拆去旧台。均经该尚书督同该地方文武各员。相度机宜。虚衷商定。著讷尔经额迅速檄饬承办工员。分别赶办。山永协副将兴泰、遵化营游击刘正、均系随同赛尚阿周历查看。著该督即派该二员。并拣派地方官一员。同赴海口。往来指拨督办。以期工归实济。至安设沙墩土垒。并于炮台前筑坝穵濠。既足御炮拦潮。亦堪伏兵陷贼。惟炮手枪兵。尚且精熟。著讷尔经额督饬该管营弁。勤加训练。以期得力。原摺著钞给阅看。将此谕令知之。　　

○山东巡抚托军布奏、遵查入官地尚未变卖者二百九十六顷十二亩有零。尚未报部者八顷八十三亩有零。予限招变。以备海防经费。内有拨营充公。及捐入书院地亩。另行筹补。报闻。　　

○乙丑。上诣绮春园问皇太后安。　　

○谕内阁、善焘等奏库贮白铅短绌。请旨饬催宝泉局鼓铸钱文。兵饷攸关。现在库贮白铅。祇敷本年五月分配铸之用。所有庚子年下运一二起程图南铅斤。著两江总督严饬沿河文武员弁。迅即押令飞挽北上。昼夜遄行。或令随首进粮船插档行走。无任片刻逗留。并著直隶总督、山东巡抚、一俟该运铅船到境。专派干员前往迎提催趱。务于四月内全数抵通运局。俾资接济至在后之张士瑛、陈凤辉、辛丑年上运一起王畬、各运铅斤。并著沿途各督抚应接运者迅即派员接运。一律催押前行。若各该运员藉词延宕。地方官催趱不力。即著各该督抚指名严参。以示惩儆。　　

○谕军机大臣等、本日据奕山等奏、接奉廷寄。遵旨筹办一摺。所奏俱悉。该将军等业已先发告示。晓谕广东文武官员。治备战具。严加防守。计杨芳早已抵粤。必应遵旨妥行堵剿。至于安南轧船。既据该将军等查该形式。俟抵粤后赶紧仿造。如该省业已制造。即著派员演驾。藉资得力。并召募水勇。务当一鼓作气。督兵进剿。断不可稍存一通商之意。致滋游移。至于临时相度机宜。应如何进兵得手之处。该将军等随机应变。必能筹画万全。出奇制胜。并著出示晓谕该弁兵水勇等。如果击获夷船。即将该船货物悉数充赏。以励众心。前饬琦善查明阵亡将弁兵丁数目。兹据覆奏。已降旨交部照例赐恤。并将陈连升父子加等议恤。惟将弁伤亡甚多。该兵丁等阵亡恐不止此数。著奕山等查明琦善所奏。有无隐饰。又琦善与义律屡次晤面。谈论香港之事。彼时有无官员在旁。该夷目与琦善私相馈送之事。著奕山等密加查访据实具奏。琦善本日所奏摺片清单六件。发给奕山等阅看。将此谕令知之。　　

○又谕、现在军务紧要。文报必须迅速。江西至广东一带。驿路窄狭。著钱宝琛严饬所属塘汛多备夫马。遇有军报到境。即赶紧驰递。毋得稍有迟延。傥有贻误。立即指名严参。将此谕令知之。　　

○前任钦差大臣大学士署两广总督琦善奏、遵查沙角大角地方。与＜?口英＞夷接仗阵亡。及伤亡水陆将弁共四十四员。兵丁七百十八名。恳恩分别赐恤。得旨、三江协副将陈连升、及其子陈举鹏、同时殉难。尤属忠义可嘉。著加恩加等赐恤。余著照例赐恤。以慰忠魂。又批、遇此不忠督臣。俱各捐躯为国。实堪悯恻。　　

○丙寅。孝康章皇后忌辰。遣官祭孝陵。　　

○谕内阁、讷尔经额奏、查挑剥船。请援案缓至漕竣办理一摺。杨村满料船只。届应查挑。据该督查明剥运多年。亟须赶修完整。若俟挑验后再饬归坞修艌。恐致有误剥运。著准其援照成案。责成杨村通判、督同经管各州县、验明满料剥船。选择尚堪剥运船只。加工修艌。勒限二月内一律修竣。以供剥用。俟本年漕务完竣后。同解到新船。一并调集杨村。请旨派员查挑。　　

○又谕、梁章钜奏、越南国王阮福皎身故。缮表告哀。该陪臣现于关上候命一摺。越南国久列藩封。今该国王身故。遣使告哀。自应令其恭诣阙廷。著该抚即传旨。准令该陪臣入关。其一应派员伴送事宜。均照旧例办理。计该陪臣到京。尚需时日。所有袭封各事宜。届期再行查办。至该国王呈进万寿贡物。及本届例贡方物。俱著停止。以示体恤。　　

○谕军机大臣等、据讷尔经额奏、酌议闽广商船雇募水手。应限人数。并严禁多带米石一摺。现在＜?口英＞逆肆扰海面往来船只。必应严查汉奸夹带接济。据讷尔经额查明闽广每年到津洋船水手。约计万余人。其实驾船力作者。每船不过二十余人亟应核实稽查以防冒充滋弊。著颜伯焘、吴文镕、祁＜?土贡＞、怡良、严定章程。嗣后洋船北来。雇募水手。大号船不得过四十名。中号船不得过三十名。责成船户召募有室家之良民。连环保结。呈明该管州县点验。将姓名年貌住址。详细填注照内其携带米粮。每船只准六十石。以供往还食用如有溢余。治以违令之罪。并于驶进天津口时。饬令报明天津镇道。详加查验。如有不符者。即行严办。似此防范周密。庶汉奸不致溷迹。而夷匪亦断绝接济。海面渐就肃清矣。将此各谕令知之。　　

○丁卯。遣官祭关帝庙。　　

○谕内阁、前有旨谕令裕谦赴浙。接受钦差大臣关防。并将寄伊里布谕旨饬令亲交祗领其同日寄程矞采谕旨一道。亦系专交该署抚之件。兹据伊里布奏称、接准程矞采来咨将所奉上谕录示。并接裕谦函称。尚有上谕批摺。遵旨亲交等情。该大臣等于接奉谕旨后。并不慎密遵办。辄将廷寄之件。先行知会。均属粗率不合。裕谦、程矞采、俱著交部议处。　　

○谕军机大臣等、据伊里布驰奏、遣将带兵收取定海。并密筹攻剿一摺。＜?口英＞逆日肆猖獗。前已有旨。令裕谦赴浙痛剿。现据伊里布奏称、该夷自愿将定海呈缴。其所请在浙销货一层。业经严行拒绝。所请先释被获各夷一层。亦经坚持不准。兹择于二月初四日。人地两交等语。所奏是否确实。著裕谦到浙后。将伊里布现办情形。确切查明。据实具奏。断不可随同附和。代人受过。致干咎戾。该逆居心诡诈。难以理测。必应随时防范。方不堕其奸计。如有棘手之处。是裕谦、程矞采、不能遵旨慎密。致伊里布先得代替之信。或致另生枝节。乃裕谦自取也。到浙后相机妥办。如该夷系诡言缴地。仍复负隅。即行督率将弁。及埋伏乡勇。同时并举。尽力攻击。务令片帆不返。以张国威。即使该夷果将定海缴还。亦当妥办善后事宜。加意严行防守。其近海各口岸。亦著严加守卫。毋稍疏虞。伊里布原摺发给阅看。即由该大臣发交祗领。将此由六百里谕令知之。　　

○命乌珠穆沁扎萨克车臣亲王彭苏克纳木济勒、在乾清门行走。　　

○戊辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕军机大臣等、麟魁奏、闹漕京控重案。延未办结一摺。此案是否该处民人藉称完漕不便。聚众敛钱。私造急公堂。把持滋事。抑该地方官实有纵兵焚抢之事。均应严切根究。既据该民妇等呈获私书。牵涉臬司不肯重办。巡抚意见不合等语。未便仍交该抚审办。麟魁著于接奉谕旨后。无论行抵何处。即折回江西。提集全案人证。秉公审讯。分别从严惩办。毋任消弭回护。至此案升任臬司刘体重、因何不肯重办。钱宝琛是否能胜江西巡抚之任。并著悉心查访。据实先行奏闻。将此谕令知之。　　

○又谕、据麟魁等奏、查明江西省拏获贩烟会匪情形。并据另片奏称、前在湖南时。经吴其浚言及该省郴州桂阳州属、禀获匪犯多名。上年曾在广东结盟。顶心长发各薙月牙形。衣扣系带红布。以便贩烟会遇。互相帮助。内有上年曾在江西崇义县地方。听从饶受廷等结立沙包会。聚赌行窃者。查据江西巡抚钱宝琛、亦称现获饶受廷等、起意结盟聚赌属实。并讯有将来人多。以古钱一文为号供词等语。该二省拏获沙包会匪首犯。名目既属相符。江西省现究有以古钱为号之供。湖南省所获烟匪。亦各有衣扣等记号。显系闽广旗钱各会夥党。不可不严行究办。著裕泰、钱宝琛、吴其浚、督饬所属。将现获各犯严审。并饬严拏各案逸犯务获。确切根究。按例严惩。毋留余孽。致滋后患。将此各谕令知之。寻江西巡抚钱宝琛奏、审讯饶受廷等犯聚赌抽头。并非闽广烟匪夥党。亦不知有闽广旗钱各会名目。至古钱为记。系备聚赌时人多起见。现在尚未散给。所获红布尖刀。系为包物防身之用。饶受廷应照结会树党律。发极边充军。余拟杖徒。下部议。从之。　　

○又谕、据赛尚阿等奏、酌议秦王岛石河口安炮移营一摺。秦王岛等处海口。形势险要。业据该尚书等相度地形。分别办理。至澄海楼等处。应设台安炮。据该尚书等查明。现在满洲营绿营可用炮位。不敷分设。著讷尔经额即派委妥员。将新铸铜炮。酌拨五六位。运送山海关。以资防守。将此谕令知之。　　

○又谕、寄谕闽浙总督颜伯焘、福建巡抚调任湖北巡抚吴文镕、两广总督祁＜?土贡＞、广东巡抚怡良、江西巡抚钱宝琛、麟魁等奏、遵查江西省拏获贩卖烟土会匪情形一摺。据称上年江西省拏获烟匪各案。详加查核。各烟贩多带有红旗红布暗号。内林幅茂一案。供有江绿华、在福建官田地方。又有李正昌即张正昌、在广东福建交界广福亭地方。纠立红会。有太平帮长生帮各名。招揽烟贩。编号抽厘。分给旗布。其李正昌名下。并有吴禧顺、总管厘金。且详查各犯到案初供。该会头目。尚有张罗、江华云、张七、邹占梅、邹亚昌、江阿华、廖文彩、薛亚生等名。虽核与覆审在逃犯名互异。惟既经分别号次。其小头目自必不少。难保无通夷内应情事等语。匪徒纠立红会。招揽烟贩。分途售卖。既各带有旗布。作为记认。又复暗藏刀械。藉称防身。实属诡秘凶狡。必应严拏惩办。著福建广东各督抚严饬所属。即将纠立红会之江绿华、李正昌即张正昌、及吴禧顺、并各会内管事小头目。按名严拏务获。以绝根株。并著钱宝琛督饬文武员弁。于闽广出入要隘。一体认真拏缉。并严饬承审各员。严行审究有无暗通夷匪情事。按例办理。无得稍有消弭轻纵。致干重咎。懔之慎之。将此各谕令知之。寻闽浙总督颜伯焘等奏、拏获李正昌、讯明自幼学习拳棒。与在逃之江绿华素识。江绿华曾贩卖鸦片。知广东客商贸易。向有长生帮名号。商同李正昌藉贸易名色。各于货担内藏放烟土。嗣后有闽广烟贩陆续入帮。江绿华见人数过多。随编号数。分派总头。先后行走。每号给红布旗一面。每人分给红布一条。挂于衣上为记。此外并无不法情事。逸犯江绿华、应俟拏获日照兴贩烟土聚众持械为首例。拟绞监候。李正昌助匪济恶。较仅止帮同护送者。其情尤重。应拟发新疆给官兵为奴。余分别问拟杖流。下部议。从之。　　

○伊犁将军布彦泰奏、塔什图毕三道湾开垦地九百二十四顷九十三亩。照例升科。从之。　　

○以伊犁屯田丰收。予员弁议叙。赏兵丁一月盐菜银。　　

○己巳。遣官祭昭忠祠。　　

○谕内阁、前因＜?口英＞夷在天津投递夷书。声称诉冤。朕维仁育义正。无间华夷。特命琦善赴粤查办。并谕知伊里布暂缓进兵。旋因该夷日肆猖獗。叠次降旨。令伊里布迅速进兵。攻复定海。乃伊里布屡次奏报。总以兵炮未集为词。直至探明该夷愿缴定海确信。始行遣将带兵前往。本日据奏定海业已收复。夷船全数起碇等语。逆夷占据定海。已更数月。现因粤省命将出师。声罪致讨。方行缴还定海。全数起碇出洋。可见逆夷并无能为。设使伊里布奉到进兵谕旨。熟审顺逆主客之势。密筹剿防攻取之宜。一鼓作气。四面兜捦。复我故土。歼除丑类。庶足以伸天讨而快人心。乃观望迟延。株守数月。直至该夷闻有大兵。望风远窜。始将定海收回。可谓庸懦无能之至。前将该督交部严议。该部议照溺职例革职。实属咎所应得。姑念一时简用乏人。伊里布著革去协办大学士。拔去双眼花翎。暂留两江总督之任。仍带革职留任处分。八年无过。方准开复。以观后效。　　

○谕军机大臣等、本日据伊里布驰奏、收复定海一摺。又据琦善驰奏、查明香港地势。及现在筹办情形一摺。＜?口英＞逆在粤。日肆猖獗。攻击炮台。戕我官兵。占据香港。擅出伪示。种种不法。殊堪发指。前有旨令杨芳先行赴粤会防。并令奕山等兼程前进。计已接奉遵办。该将军等到粤后。务即会集各路官兵。一意进剿。歼除丑类。设法捦渠。必使该逆等片帆不返。方足以彰天讨。不可存一通商之见。稍涉游移。更不可因有缴地之事。少加宽纵。谅该将军等身膺重寄。自必志切同仇。伫盼捷音。毋负委任。至琦善前奏香港地方。宽至七八十里。如或给予。必至屯兵聚粮。建台设炮。久之觊觎广东。流弊不可胜言。兹又据奏香港孤悬海外。离省较远等语。前后情词。自相矛盾。显系不实。著奕山、隆文、杨芳、祁＜?土贡＞、确切查明。据实具奏。即使香港并非险要。亦必设法赶紧收回。断不准给予该夷。致滋后患。琦善原摺。著发交奕山、隆文、阅看。俟途遇琦善时。将前后二次朱批给阅。原摺仍由该将军等遇便呈缴。伊里布摺。并著钞给奕山、隆文、杨芳、祁＜?土贡＞、阅看。将此由五百里各谕令知之。　　

○又谕、本日据伊里布驰奏、定海业经收复。夷船全数起碇一摺。据奏在浙夷目。于本月初四日。将定海城池献纳。即于次日全数撤退。率众登舟。我兵整旅入城。现已劄饬郑国鸿等、分营驻守。并令舒恭受暂署该县印务等语。定海甫经收复。城隍一切。尚未修整。现在逆夷虽已全数起碇。若闻粤中剿办。难保不走险复来。此时防堵。尤宜格外严密。不得稍存大意。裕谦业经到浙。所有善后事宜。自必筹出万全。前调安徽寿春镇兵。既已陆续抵浙。自应暂留防守。其所调楚省及本省防兵。是否即可裁撤停止之处。著裕谦酌量情形。妥为办理。再前所调韩振先、琦忠、二员。著即知照川陕二省。令其折回本任。毋庸赴浙。至该县被难民人。应抚恤者即为抚恤。应安插者即为安插。其从前该夷攻陷定海时死难弁兵。并在余姚慈溪等处捦获夷匪之出力各员。并著确切查明具奏。候朕施恩。伊里布摺。发给阅看。即由该大臣发交祗领。将此由六百里谕令知之。寻奏、逆夷侵犯余姚慈溪。经文武各员捦斩夷匪多名。凶焰稍息。惟人数过多。未敢概行保奏。除由外存记奖励外。择其尤为出力者。缮单呈览。至定海失守时。知县姚怀祥、典史全福、不屈殉难。又伤亡兵丁二十六名。报闻。　　

○命协办大学士四川总督宝兴、为大学士。仍留总督任。吏部尚书奕经、协办大学士。　　

○庚午。谕内阁、前因讷尔经额赴天津筹办海防。派令藩司陆费瑔随扈。现在该督业经回省。三月祗谒西陵。仍著讷尔经额随扈。即于启銮前期来京展觐。陆费瑔仍留省办事。臬司岳镇南、著随扈前往。　　

○又谕、孟保等奏、班禅额尔德尼等呈进贡物。可否交年班堪布带京等语。此次班禅额尔德尼、及代办达赖喇嘛事务之噶勒丹锡哷图萨玛第巴克什、呈进贡物。著即交二十二年后藏年班堪布带京呈进。　　

○理藩院奏、御前行走科尔沁卓哩克图亲王巴图、阿拉善扎萨克亲王囊都布苏咙等、呈请八月前来京祝嘏。得旨、本年朕六旬万寿。该王等呈请来京叩祝。实属出于诚悃。惟念如允所请。准其八月来京。瞬届十二月。又值年班。似此往返。未免浮费。著理藩院通行传谕、所有御前乾清门行走各蒙古汗王公台吉等。本年八月朕六旬万寿圣节。俱著毋庸来京祝嘏。用示朕轸念蒙古臣仆至意。　　

○赏江西等省庚子科乡试年老诸生况三寿等六十三名、举人副榜有差。　　



大清宣宗效天府运立中体正至文圣武智勇仁慈俭勤孝敏成皇帝实录卷之三百四十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十一年。辛丑。二月。辛未。谕内阁、刘韵珂奏、查明杭嘉两府海口情形。择要添工。以资防御一摺。浙江各海口。均关紧要。该抚已亲历杭嘉二府。督同该道履勘。于扼要处所。或酌添炮位。增筑炮台营房。拨兵驻守。或堆砌土堡。遮护兵丁。以资轰击。办理尚属妥协。著照所请、即饬该管各府督同州县确加估计。购料兴修。仍饬该道宋国经、督办应铸炮位。即饬属赶铸。分拨应用。所需银两。准其在军需专款内动支。工竣核实报销。其宁波绍兴台州温州四府属海口。既据该管道府等、有禀请修筑炮台营房、及添铸炮位之处。著刘韵珂一并亲往履勘。酌量情形。分饬赶办。　　

○谕军机大臣等、据耆英等奏、查明奉天所属各城距海口里数。并河海交汇之处。绘图贴说呈览一摺。览奏均悉。奉天各海口情形不一。惟金州海口极多。最关紧要。凤凰城虽无海口。其东南洋面。亦关紧要。该将军等现已拣派哈丰阿、海明、赓音等前往。会同该城旗民地方官、督率官兵卡兵、在沿海一带防守瞭望。著即严饬该员等、务须随时侦探。加意巡防。不准稍有疏懈。将此各谕令知之。　　

○壬申。上诣绮春园问皇太后安。　　

○谕内阁、上年御史陈光亨奏、五城关涉旗员事件。请饬令赴城听问一摺。当经降旨。凡五城现审事件。案情重大者。该城御史即将应行传讯之员。奏明请旨。其寻常事件。仍著照例办理。兹又据五城满汉御史爱崇阿等连衔奏称、旗员被控。抗不听传等语。五城现审事件。延宕不结。日久更形积压。嗣后各该城遇有关涉旗员案件。其案情重大者。仍遵前旨奏办。至于寻常细故。有须质对询问者。著备文咨交该旗。由该旗将该员传送到城。以凭质讯。不准无故不到。如实有告假及另有差使等情。即著该旗取具亲供。备文声覆。该御史一面存案。一面即将本案分别咨结。以昭核实而免稽延。　　

○又谕、程矞采奏、请旨派员办理武闱乡试一摺。江南武闱乡试。前经降旨。改于本年三月举行。著派江宁藩司成世瑄、随同江宁将军布勒亨、代行考校。　　

○谕军机大臣等。本日据琦善奏、逆夷闻大兵将集。意图先肆滋扰一摺。该夷妄肆鸱张。现闻内地调兵。四出窥探。朕早料其必有滋扰之事。定海退去兵船。谅必归并香港。特众负嵎。尽力抗拒。若兵力单弱。遽行进剿。恐有疏失。本日已降旨饬令阿精阿、怡良等、暂时协力防御。且俟大兵云集。再行攻剿。著奕山等兼程前进。抵粤后与杨芳会合。统领各省调集兵丁。奋勇直前。歼除丑类。毋稍观望。琦善摺钞给阅看。将此由六百里加紧各谕令知之。　　

○又谕、寄谕广州将军阿精阿、兼署两广总督广东巡抚怡良、水师提督关天培、陆路提督郭继昌。本日据琦善奏称、逆夷闻大兵将集。意图滋扰一摺。该夷现闻内地调兵。四出窥探。并有兵船数只。迭至下横档山后探水。显露诡谋。惟此时兵未到齐。尚觉单弱。该将军等务当督饬本省兵弁。及陆续到粤兵丁。分布要隘。协力堵御。毋稍疏虞。一俟靖逆将军及参赞大臣等到后。自应一鼓作气。带兵进剿。以靖余氛。琦善原摺。著发给阅看。将此六百里加紧各谕令知之。
  </div>
  <div class="pagination">
   <a href="清实录道光朝实录_page625.html">
    上一页
   </a>
   <span>
    ...
   </span>
   <a href="清实录道光朝实录_page621.html">
    621
   </a>
   <a href="清实录道光朝实录_page622.html">
    622
   </a>
   <a href="清实录道光朝实录_page623.html">
    623
   </a>
   <a href="清实录道光朝实录_page624.html">
    624
   </a>
   <a href="清实录道光朝实录_page625.html">
    625
   </a>
   <span class="current-page">
    626
   </span>
   <a href="清实录道光朝实录_page627.html">
    627
   </a>
   <a href="清实录道光朝实录_page628.html">
    628
   </a>
   <a href="清实录道光朝实录_page629.html">
    629
   </a>
   <a href="清实录道光朝实录_page630.html">
    630
   </a>
   <a href="清实录道光朝实录_page631.html">
    631
   </a>
   <span>
    ...
   </span>
   <a href="清实录道光朝实录_page627.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
