<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 24 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 24 页/共 1860 页</h1>
    <div class="content">
○减广西盐价。谕、向来广西盐引。因商人无力承办。以致民间有淡食之苦。于雍正元年。经督臣孔毓珣题请官运官销。借动库银为盐本。赴广东纳价配盐。分给各州县。照部定价值发卖。行之二年。已有赢余。遂将通省盐价。照部定之数。每觔减去二厘发卖。百姓称便。雍正五年。又经孔毓珣奏称。粤西盐觔。自官运官销以来。巳无盐缺价贵之虞。应请仍照原定部价。一体销售。不必裁减二厘。部议准行。至今因之。朕思食盐乃小民日用之需。部价既多二厘。则民间所费。必不止于二厘。广西地瘠民贫。道路遥远。应令盐价平减。以惠闾阎。自乾隆元年为始。著照雍正元年原题。每觔减去二厘销售。该督抚可严饬各州县。不许加增分毫。务使小民均沾实惠。倘有高价病民者。查出严行参处。　　

○吏部议覆管理两淮盐政高斌疏请、裁通分司所属之马塘场。归石港场辖。余中场、归余西场辖。淮分司所属之白驹场。归草偃场辖。莞渎场、归板浦场辖。板浦为淮北引盐总汇。请添设大使一员。淮分司所属之刘庄、伍佑、新兴、庙湾、四场。请改隶泰分司辖。泰分司所属之拼茶场、角斜场。请改隶通分司辖。通泰二分司。请管淮南场灶。淮分司管淮北场灶。兼办掣务。新设大使。在外拣题。所裁大使。留淮候补。均应如所请。从之。　　

○兵部议覆署陕西总督刘于义疏称、延绥镇黄甫营所属麻地沟一汛。民番错处。请添设千总一员。马守兵六十名。其粮缺于宜君、延安、鄜州、波罗、各营。抽拨足额。仍隶黄甫营辖。应如所请。从之。　　

○甲辰。户部遵旨议奏、各省防范私贩。请照两浙两淮现行之例。六十岁以上。十五岁以下。及少壮之有残疾者。妇女年老而孤独无依者。许其负盐四十斤、易米度日。于本县报名。验实注册。给以印烙腰牌木筹。每日赴场买盐一次。不许船装。至因地制宜之处。请令各督抚盐政。悉心妥议。得旨、依议速行。　　

○礼部议覆陕西巡抚硕色疏请、榆林府学。额设廪增各四十名。照例一年一贡。榆林、怀远、二县学。分拨榆林卫旧设廪增各四十名。照例二年一贡。靖边、定边、二学。分拨靖边所旧设廪增各二十名。先靖后定。二年轮流一贡。俱各食饩如例。应如所请。从之。　　

○予故正红旗满洲副都统雅虎、祭葬如例。　　

○乙巳。加上太祖承天广运圣德神功肇纪立极仁孝睿武端毅弘文定业高皇帝尊谥曰。太祖承天广运圣德神功肇纪立极仁孝睿武端毅钦安弘文定业高皇帝。孝慈昭宪敬顺仁徽庆显承天辅圣高皇后尊谥曰。孝慈昭宪敬顺仁徽懿德庆显承天辅圣高皇后。太宗应天兴国弘德彰武宽温仁圣睿孝敬敏隆道显功文皇帝尊谥曰。太宗应天兴国弘德彰武宽温仁圣睿孝敬敏昭定隆道显功文皇帝。孝端正敬仁懿哲顺庄敏辅天协圣文皇后尊谥曰。孝端正敬仁懿哲顺慈僖庄敏辅天协圣文皇后。孝庄仁宣诚宪恭懿至德翊天启圣文皇后尊谥曰。孝庄仁宣诚宪恭懿至德纯徽翊天启圣文皇后。世祖体天隆运定统建极英睿钦文大德弘功至仁纯孝章皇帝尊谥曰。世祖体天降运定统建极英睿钦文显武大德弘功至仁纯孝章皇帝。孝惠仁宪端懿慈淑纯德顺天翼圣章皇后尊谥曰。孝惠仁宪端懿慈淑恭安纯德顺天翼圣章皇后。孝康慈和庄懿恭惠温穆崇天育圣章皇后尊谥曰。孝康慈和庄懿恭惠温穆端靖崇天育圣章皇后。圣祖合天弘运文武睿哲恭俭宽裕孝敬诚信功德大成仁皇帝尊谥曰。圣祖合天弘运文武睿哲恭俭宽裕孝敬诚信中和功德大成仁皇帝。孝诚恭肃正惠安和俪天襄圣仁皇后尊谥曰。孝诚恭肃正惠安和淑懿俪天襄圣仁皇后。孝昭静淑明惠正和钦天顺圣仁皇后尊谥曰。孝昭静淑明惠正和安裕钦天顺圣仁皇后。孝懿温诚端仁宪穆奉天佐圣仁皇后尊谥曰。孝懿温诚端仁宪穆和恪奉天佐圣仁皇后。孝恭宣惠温肃定裕赞天承圣仁皇后尊谥曰。孝恭宣惠温肃定裕慈纯赞天承圣仁皇后。恭奉神牌入太庙。上亲诣行礼。　　

○诣奉先殿行礼。　　

○训饬诸臣纵弛。谕总理事务王大臣。天下之理。惟有一中。中者、无过不及。宽严并济之道也。人臣事君。一存迎合揣摩之见。便是私心。而事之失中者。不可胜数矣。昔我皇考临御之初。见人心玩愒。诸事废弛。官吏不知奉公。宵小不知畏法。势不得不加意整顿。以除积弊。乃诸臣误以圣心在于严厉。诸凡奉行不善。以致政令繁苛。每事刻核。大为闾阎之扰累。然则皇考之意。果如是乎。朕即位以来。深知从前奉行之不善。留心经理。不过欲减去繁苛。与民休息。而诸臣又误以为朕意在宽。遂相率而趋于纵弛一路。如盗贼赌博之类。渐已露其端倪。而天津一带盐枭。纠合多人。肆行无忌。若非总督李卫明晓政体。参奏查拏。其为地方之害。正非浅鲜。又如宽赋一事。诸臣动辄以关税为言。不知关税正额。本无害于商民。其为商民之害者。乃胥役之需索。额外之诛求耳。督抚大吏。身任地方。于此等事不能留心查禁。以苏商困。而但欲妄减惟正之供、可乎。现在各省督抚。皆昔年皇考简用之人。即朕偶有除授。亦系从前曾任封疆者。乃当年条奏。则专主于严。而近日条奏。又专主于宽。以一人之身。而前后互异如此。是伊等胸中。毫无定见。并不计理之是非。事之利病。而但以迎合揣摩为事。希冀保全禄位。固结恩眷。而不知大违乎皇考与朕之本意。适成为庸鄙之具臣而已。若循此以往。不知省改。势必至禁令废弛。奸宄复作。良善受其扰害。风俗渐就浇漓。将我皇考十三年教养整理之苦心。功亏一篑。此朕心所大惧者。不得不鳃鳃过虑。恳切告诫。继自今。务去偏私之锢习。各以大中之道。佐朕办理天下事务。永底平康之治。若因此谕。又复错会意旨。以严刻苛细相尚。则识见更为庸劣。其咎不可逭矣。可将朕旨各书一道。密寄各省督抚。其中才识兼长。不蹈此弊者。原不乏人。毋庸朕旨训饬戒勉。但伊等既任封疆之重。均有化导属员之责。亦一并传谕知之。　　

○又谕、今岁八月举行恩科乡试。其正副考官。必人品端方。学问醇正者。始足膺衡鉴之寄。朕即位之初。不能深知诸臣之底蕴。著张廷玉、鄂尔泰、朱轼、徐本、邵基、任兰枝、徐元梦、福敏、孙嘉淦、杨名时、于翰林科道部属内。各据所知。多举数员。于五日内交送内阁汇奏。候朕考试简用。庶得才品兼优之员。以副抡才之大典。　　

○丙午。上诣雍和宫梓宫前供奠。　　

○户部议准原任浙江巡抚程元章疏报、中小亹开挖引河。挑废升科各则地三千八百七十八亩有奇。计无徵银一百四十两零。应予豁免。从之。　　

○礼部议覆四川巡抚杨馝疏称、清溪县自雍正六年设学以来。人文日盛。请额设廪增生各十名。初补首廪。十年出贡。嗣后照例四年一贡。应如所请。从之。　　

○丁未。上诣皇太后宫问安。　　

○谕总理事务王大臣。闻黔省地方。春夏之交。多有瘴气。今当用兵之时。朕心深为轸念。著将内制平安丸、太乙紫金锭、等药。多多豫备。从驿递驰送军前。交与经略张广泗分给各路军营。以备一时之用。毋得稽迟。　　

○免江南贡鲜折价。谕、闻江南长江一带。向有贡献鲥鱼之例。至康熙年间停止。因而地方改为折价。向网户徵收。解充地方公用。乃历年既久。或网户改业。或移徙他方。展转牵连。又加胥吏借端苛索。遂致沿江捕鱼之人。代受追呼之累。朕思当年圣祖仁皇帝停止贡鲜。乃爱惜民力之至意。何用此些须折价。烦扰小民。著该督抚查明豁免。永著为例。　　

○协办大学士三泰奏请、颁发十三经二十一史各一部、于各省会府学中。令督抚刊印、分给府州县学。部议、应令督抚于省会书院。及有尊经阁之府州县。就近动项购买颁发。从之。　　

○兵部议覆原任四川总督黄廷桂疏称、雍正十年七月内。分给营运本银六万四千四百三十一两。至雍正十三年十二月。已经三载。息银充裕。请以乾隆元年正月为始。遇原营兵丁红白事。照例赏给。按季报部。应如所请。从之。　　

○裁山西雁平道常盈库大使缺。从巡抚觉罗石麟请也。　　

○戊申。上诣皇太后宫问安。　　

○谕兵部尚书傅鼐。朕闻今科会试遗卷内。尚有佳卷。目今场事已竣。朕于科场事宜。不能深悉。应如何加恩增中之处。尔可会同大学士鄂尔泰、朱轼、议奏。寻鄂尔泰等奏、各房荐卷。尚有文理明通。可以取中之卷。应拣选进呈。续出一榜。准其一体殿试。得旨、今科会试落卷内。所有荐卷。著大学士鄂尔泰、张廷玉、朱轼、侍郎邵基、张廷瑑、学士方苞、公同阅看。　　

○谕、川省所属内附巴里二塘。及沈冷二边各番。朕念其恭顺效力。曾降谕旨。将本年所纳供赋杂粮等项。概予蠲免。以示优奖。其建昌、松潘、所属凉山、会川、盐源、阿树、木坪、各土番等处。俱倾心效顺。遇有徵调。奋力奉公。毫无违误。所宜一体加恩。将本年米折条银。以及本色杂粮贡马等项。照巴里塘、沈冷边之例。通行蠲免。再普安、安阜、酉阳、等处。现在建造城垣。皆资民力。所有本年应纳贡赋。亦照松潘之例。概赐豁免。该督抚饬令该管官。实心奉行。勿致中饱滋弊。俾得均沾实惠。以昭朕怀恤远夷之意。　　

○宗人府议覆多罗平郡王福彭奏请、于盛京建立宗学。觉罗学、事宜。应如所请。照京城之例。设立宗学一处。觉罗学一处。凡二十岁以下。十岁以上。情愿入学读书者。令其入学。其宗学总管等员。选彼处章京、闲散宗室觉罗中之品行端方者。酌补宗学觉罗学总管二员。作为七品。副管各四员。作为八品。食俸如例。其繙译教习。交该将军于司官笔帖式内、选送四员。其骑射教习。于闲散官员以下。领催、马甲以上。选送四员。其汉教习。交奉天府府尹。由彼处举人拔贡内、选送四员。每学各设传事马甲四名。公费等项。交该部照例支给。每岁令赴谒陵寝大臣等。考试一次。该总管、副管等贤否。一并查核。至教习、官学生、分别劝惩。均应如平郡王所请。从之。　　

○大学士尹泰以年老致仕请。得旨、卿才品优长。勤劳宣力。纶扉重地。倚毗甚殷。著照旧供职。不得以老病求罢。　　

○吏部议准尚书衔兼管国子监祭酒事杨名时等奏请、肄业期满之八旗贡生。以助教、笔帖式、分选。并应乡试。汉军贡生。准其拣选佐贰。考试教习。从之。　　

○户部议覆贵州道监察御史田懋奏请、严查保甲。约束援赦人犯事宜。查有籍之孤独无依者。令地方官入养济院收管。流落他乡者。讯明原籍移送。仍请下令各督抚提镇。饬地方有司。严查保甲。不时巡防墩台。庶援赦人犯。有簿籍可稽。无为盗之患。得旨允行。　　

○礼部议覆云南布政使陈宏谋疏称、乡试缺少经书房官。请照旧例、先期聘邻省教职入闱。外场执事。州县同知通判不敷。调取本省佐贰委用。应如所请。从之。　　

○工部议准河南巡抚富德题覆、郑州一带河道。自祥云寺至张家桥。应挑浚者。计长一千三百一十丈。自张家桥东南至夏家庄。应挑浚者计长一千七百九十二丈。其北岸土堰。应加筑者。计长一千八百五十二丈。自夏家庄至中牟境合河口。应于夏家庄绕东取势挑挖。接入杨兑桥。东达合河口。应挑浚者。计长五百九十九丈。南北土堰。均须加筑。贾家冈以东、至中牟境合河口。以西至场兑桥。上下应加筑子堰者。计长一千五百五十四丈。通计此项挑浚加筑工程。核实估算。共需工银四千九百七十三两零。请于司库耗羡项下。动支应用。得旨、依议速行。　　

○予故一等子兼散秩大臣拉馨、祭葬如例。　　

○赏尚书衔兼管国子监祭酒事杨名时官房一所。　　

○己酉。谕总理事务王大臣、朕前降旨二十七月之内。遇国家重大典礼。间一升殿。外此概不举行。今科殿试传胪。朕亦不升殿。著传谕礼部知之。　　

○又谕、肃州威虏堡回民。自迁移内地以来。我皇考世宗宪皇帝。格外加恩。抚绥安插。查雍正七八年间。伊等曾借仓粮一千二百余石。以作耔种。年来收获之粮。止敷日用。未能还补公项。朕思内地民间旧欠。既已豁免。回民亦应一体加恩。著将七八两年所借小麦一年二百九十九石二斗。悉行宽免。该督抚可转饬有司。实力奉行。毋使胥吏中饱。俾回民均沾实惠。　　

○直隶总督李卫疏请、遵化州属罗文峪口外之西半壁山。蓟州属黄崖关之中营。各设巡检一员。催收各关地粮赋。遵化所属之牛圈子、大水泉、二处。各添设拨汛。大安口汛额兵外。添马兵三名。守兵三十名。遵蓟二属各关口。陆续开垦地亩。已熟者照遵蓟二属下则纳粮。荒地有认垦者。照旱田例十年升科。遵化所属之厂沟、榆树沟、等处。另开地七十三顷有奇。前丈入承德州。今应仍归遵化徵收。均下部议行。　　

○定边大将军公庆复奏请、于塔密尔城内。添造廒房二百间。将乌里雅苏台等处运致粮石。就近截留存贮。尚书通智所运粮二万石。商人范毓馪运粮四万石。即于鄂尔昆仓内存贮。如此转移。于两地兵丁支领。均为省便。得旨嘉奖。大清高宗法天隆运至诚先觉体元立极敷文奋武孝慈神圣纯皇帝实录卷之十四



大清高宗法天隆运至诚先觉体元立极敷文奋武孝慈神圣纯皇帝实录卷之十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修乾隆元年。丙辰。三月。庚戌。上诣皇太后宫问安。　　

○兵部尚书傅鼐奏、今科会试各省年老举人。八十岁以上刘起振等三人。七十五岁以上冯应龙等五人。七十岁以上李琬等十五人。七十岁宋士正等二十人。请饬令查阅闱卷。拣选进呈。得旨、著交大学士等照傅鼐所请行。　　

○兵部议覆、原任贵州巡抚元展成疏称、黔省军务浩繁。驿站额马。不敷支用。请于差使最繁之杨老、清平、重安、黄平、施秉、镇远、清溪、玉屏、八驿。各添设马二十匹。马夫十名。酉阳、贵定、龙里、贵筑、青镇、安平、普定、镇宁、坡贡、郎岱、毛口、列当、灌子窰、杨松、刘官屯、亦资孔、十六驿。各添设马十匹。马夫五名。并续议黄泥洞、八弓、梁上、三处。添设马二十四匹。给价驿官购买。事竣裁彻。应如所请。从之。　　

○以甘肃沙州协副将王邦宁、为陕西河州镇总兵。　　

○辛亥。遣官祭先农之神。　　

○总理事务王大臣议覆署陕西总督刘于义等奏称、哈密地方、旧有仓廒二十间。收贮青稞。今请于城北圈筑仓廒。总收散贮粮石。令司粮文员专管。并设墩台四处。拨兵看守。新城东门外。建筑关厢。移城内客民。开列市肆。其城内房屋。给价官买。居住防兵。应如所请。从之。　　

○户部议覆署江苏巡抚顾琮条奏、采办铜觔事宜。一、八省采办洋铜滇铜。共四百四十三万余觔。今户工两局铸钱。每文改重一钱四分。为一钱二分。两局现有存铜六百余万斤。已足供丁巳年鼓铸之用。应如所请。减少数十万斤。每年以四百万斤为率。于滇洋分办。一、海关为办铜扼要之地。应如所请。将管关道员。加以兼管铜务职衔。至解铜官员。须拣委府佐。脚价本省支领。一、铜牌磨对。应如所请停止。倘有低潮。责成承办人员。炉头称手。有低昂情弊。该堂官究治。一、招商承买。应如所请。令该道于洋商内。择其身家殷实者。吊验倭照。取连名互结。册报该抚给价。毋得克扣。陋规一概革除。一、洋商正铜之外。尚有余铜。应如所请。正铜解交足额。余铜听其售卖。可杜奸民销毁之弊。从之。　　

○礼部议准广东道监察御史钟衡奏、广东乡试一万一千余卷。诗经卷不下六千。同考仅有四房。难以细阅。请增诗经同考二房。从之。　　

○以固原提督樊廷、为驻防哈密总统提督。河北镇总兵李绳武、署理固原提督。延绥镇总兵米国正、为驻防哈密总兵。波罗协副将豆斌、署理延绥镇总兵。肃州总兵沈力学、为驻防赤靖等处总兵。河北镇总兵缺。命兵部请旨派员署理。肃州总兵缺。命署宁远大将军查郎阿派员署理。　　

○壬子。上诣奉先殿、大高殿、寿皇殿、行礼。　　

○诣皇太后宫问安。　　

○吏部议覆四川巡抚杨馝疏请、移潼川府通判、驻射洪县。添设射洪之黄磉濠、青堤渡、蓬溪之蓬莱镇、康家渡、三台之葫芦溪、石板滩、中江之盛家池、遂宁之拦江河、盐场大使共八员。并添设乐至县管盐务县丞一员为所司。移保宁府同知、驻南部县。添设南部、南充、西充、盐场大使各一员。并阆中、蓬州、井盐为所司。移嘉定府通判、驻犍为县马踏井。添设犍为、井研、盐场大使二员。并乐山井盐为所司。移叙州府分驻新镇之建武厅通判。驻富顺县邓井关。总理盐务。改建武归兴文县辖。以宜宾县属横江镇巡检驻其地。改新镇归屏山县辖。以石角营巡检兼管。移夔州府同知、驻云阳县。添设云阳、大宁、盐场大使二员为所司。改嘉定议裁之州判、驻简州石桥井。移忠州敦里八甲州判、驻渰井、移岳池县藜梓卫巡检、驻敦里八甲。嘉定、重庆、泸州、各江口。遂宁上马头。应设批验所。请即以该经历、州判、县丞、兼管。彭水县郁山镇巡检。请兼司郁井盐务。均应如所请。从之。　　

○兵部议覆广东总督鄂弥达疏称、龙门一协。孤悬海外。为粤东西南门户。一遇副将巡洋。都司修船等事。止有千把存营。请令现设中军都司。兼管左营事务。添设右营都司一员。兼管右营事务。至修造战船。轮年赴厂。应如所请。从之。　　
</div>
    <div class="pagination">
<a href="清实录乾隆朝实录_page23.html">上一页</a><span>...</span><a href="清实录乾隆朝实录_page19.html">19</a><a href="清实录乾隆朝实录_page20.html">20</a><a href="清实录乾隆朝实录_page21.html">21</a><a href="清实录乾隆朝实录_page22.html">22</a><a href="清实录乾隆朝实录_page23.html">23</a><span class="current-page">24</span><a href="清实录乾隆朝实录_page25.html">25</a><a href="清实录乾隆朝实录_page26.html">26</a><a href="清实录乾隆朝实录_page27.html">27</a><a href="清实录乾隆朝实录_page28.html">28</a><a href="清实录乾隆朝实录_page29.html">29</a><span>...</span><a href="清实录乾隆朝实录_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
