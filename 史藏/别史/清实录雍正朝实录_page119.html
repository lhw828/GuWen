<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 119 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 119 页/共 216 页</h1>
    <div class="content">○吏部议覆、云贵广西总督鄂尔泰疏言、云南东川府治。地方辽阔。前经题准于巧家营地方。增设会泽一县。但该县距府五站小民输纳维艰。请改为东川府附郭。其东川经历请分驻巧地。并设立一汛。拨官一员。兵三十名。以资防守。应如所请。从之　　

○户部议覆湖南巡抚王国栋疏言、巢□刀抚贵州古州八万等处。现将湖南营兵。酌拨一千名前往。但黔楚相距迢远。衣粮均属艰难。请借给副将、每员银一百二十两。守备、每员五十两。千、把、每员三十两。马兵、每名六两。步兵、每名三两。凯旋时按季扣还。再、兵丁除本身坐马外。其＜马犬＞载军装等项。每兵五名。需马四匹。但湖南地不产马。请于各协营内。照数抽给。一面动支给价买补。均应如所请。从之　　

○壬辰。谕内阁。外任督抚藩臬。为全省之表率。关系甚重。每当简用之时。常以一时不得其人。深劳念虑。凡内外大臣。受国家厚恩。均当留意于平时。秉公奏荐。尽以人事君之道。京官、自学士侍郎以上。外官、自藩臬以上。著各人密保一人。将其人可胜督抚之任。或可胜藩臬之任。据实奏明。不必拘定满汉。亦不限定资格。即府县等员。官阶尚远者。果有真知灼见。信其可任封疆大僚。亦准列于荐牍之内。若一时无深知可举之人。准其从容采访。不得草率塞责。有负咨询　　

○移广西思恩府同知驻土田州百色地方。改浔州府通判。为思恩府通判。驻劄古零。裁太平府全茗土州吏目一员。南宁府果化土州吏目一员。宣化县那龙寨巡检一员。添设桂林府永宁州喇峝巡检一员。南宁府宣化县三官堡巡检一员。横州大滩巡检一员。从广西巡抚金鉷请也　　

○癸巳。谕内阁。山东巡抚岳浚、著前往西安。送伊父岳钟琪领兵起程。再回原任巡抚印务。著山东布政使费金吾、暂行署理　　

○奉国将军巴进泰因病解退。授其子增成为奉恩将军　　

○甲午。谕内阁。八旗兵丁、并各省驻防。以及各标兵丁。朕已赏给银两令该管官员。经营生息。以济其吉凶缓急之用。今因征巢□刀准噶尔派出两路大兵。远临边塞。此所派兵丁等、既为国家效力行间。朕心更为轸念。已于行粮恩赏外。给与坐粮。以养赡其家口。但兵丁等出门之后。家中若有吉凶之事。料理无资。不可不为筹画周济。除京城八旗出征兵丁。该旗照例支给外。其奉天等处八旗出征兵丁。著照京城护军之例。吉礼、赏银十两。丧礼、赏银二十两。其直隶、山东、山西、河南、陕西等处。出征绿旗兵丁。著照京城骁骑之例。吉礼、赏银六两。丧礼、赏银十二两。凡此赏给银两。其有已经孳生利息之处。即于利息内支给。其未曾赏银。及虽经赏银。而尚无利息可支之处。即动正项钱粮支给著该管官员。通行晓谕。使出征兵丁。咸共知悉。伊等家中遇有应领赏银之时。即报明本管官。出具领结。照数支领。毋得稽迟。俾效力行间之士。均沾实惠。无内顾之忧。以副朕加恩沛泽之至意　　

○又谕。两路大将军。统领大兵。进巢□刀准噶尔、凡所经过名山大川。理应致祭。著撰拟祭文。书写数十道。敬谨用宝。付两路大将军带往。遇有应祭山川。临时填写神号。虔恭致祭。其所用香帛等项。著该部察例办理　　

○以吏部尚书查郎阿、署川陕总督　　

○复设江南南汇县下砂二场、浙江黄岩县杜渎场、永嘉县永嘉场、场官各一员。裁江南金山卫浦东场、场官一员。从浙江总督李卫请也　　

○乙未。升署盛京礼部侍郎大理寺少卿申珠浑、为都察院左副都御史。仍署盛京礼部侍郎　　

○吏部议覆、署两江总督范时绎疏言、松江府督粮通判。有监兑漕运之责。未便兼管盐务。请将松属巡盐事宜。改归海防同知管理。应如所请。从之　　

○户部议覆、钦差刑部左侍郎缪沅等、条奏山东盐政事宜。一、永阜、永利、涛雒三场。滩广盐丰。率皆露积。请设立官盐坨。将所产盐觔收贮。编设保甲。互相稽察。一、商人领引行盐。每多重复透运。请设水程验单。随领随运。一、州县行盐残引。应按期缴销。如地方官督催不力请严查揭参。一、东省十场。地方辽阔。运同一人。鞭长莫及。请复设胶莱分司。运判一员。分任管辖。均应如所请。从之　　

○旌表河南太康县烈妇。李福妻马氏、拒奸不污。投缳殒命。给银建坊。入祠致祭如例　　

○丙申。谕内阁。朕前降上□日。令兵部将因公诖误降级革职之武弁。查出具奏。今日兵部查得三十四员。具摺请上□日。摺内有施仁宥过等语。此等浮泛颂扬。有乖理道之词。昔年圣祖仁皇帝、屡经指示训诲。而数年以来。朕又以之诰诫内外臣工者。不啻至再至三矣。盖赏罚者。天命之正。人君奉天出治。有善则赏。有过则罚。其柄非人主所得私也。至其中、亦有遇过而宽宥者。则以其事本有可原之情。或其人尚有可用之才。故姑从宽典。以许其自新耳。夫人君惟令天下无一夫不获其所。方可谓之仁。非纵释奸宄。遂可以谓之仁也。不能化导百姓。而使之不为奸宄。已不可谓之化矣。若再务施仁之名、而为姑息养奸之事。则匪类肆行无忌。良善固不能安枕。而不良之人。无所惩戒悛改。将见犯法者愈众是陷之入于邪恶之路也。不仁孰甚焉施仁宥过四字。若不能通晓其义。用违其当。则流弊无所止极即如今日兵部具奏请上□日之三十余人。将来引见时。岂皆可以起用。若有不用者。则是有不施之仁。有不宥之过矣。朕岂受此名乎。朕治天下。惟有教养兼施。劝善惩恶。此外非朕之所知也。兵部侍郎杨汝谷、胡煦、并非不晓文义者。且日侍班联。熟闻朕谕。尚昧昧至此。则外省疎远之臣工。必更不能体会朕意也。著将兵部堂官。严加申饬。并晓谕内外大臣官员知之　　

○吏部议覆、四川巡抚宪德疏言、会川一卫。向系小学。额取文武童生各八名。今该卫既经裁改。并入会理州。而该州旧无专学。请照州制中学之例。取进童生十二名。应如所请。其补廪出贡。因系设学之始。不便遽照州制。从之　　

○兵部议覆、原任广东总督孔毓珣疏言、惠州府海丰县属参将府地方。距县治辽远。向无官兵防守。请将碣石镇标左营原驻东海窖之守备移驻。兼辖附近北坑一汛。其东海窖。以防守西甘澳炮台之千总移驻。西甘澳炮台。以防守甲子港之把总移驻。甲子港。令驻劄甲子所之游击就近兼管。再、碣石镇三标所属营汛。地有宽窄。向例抽拨兵丁。互相帖防。但与其越汛帖防。不若仍归本营管辖。请将帖防右营白沙湖等、五汛兵丁。及左营大德东台等、四汛兵丁。悉令撤回中营均应如所请。从之　　

○丁酉。宁远大将军川陕总督岳钟琪疏奏、西路军营。文武员弁。马步兵丁等。必须派有定额。则一应军需。可以核计。今臣议派总统官兵大员一员。分领官兵提督一员。总兵四员。副将十员。参将、游击共二十员。守备四十员。千总八十员。把总一百二十员。其管理驻防台站派副将二员。游击二员。守备四员。千把总八员。至经理粮饷事务议派道员一员。知府一员。同知、通判、知州、知县十员。佐杂二十员。计文武大小员弁共三百二十四员。马步守兵共二万六千五百名。一应马驼、器械、跟役、口粮、盐菜、银两等项与兵丁粮饷。分别支给。臣陆续核明。造册报销。奏入。报闻　　

○戊戌。工部尚书黄国材、缘事革任。以镶红旗汉军都统李永升为工部尚书。仍兼理都统事　　

○升正白旗护军参领常寿、为景陵总管　　

○纂辑律例告成。总裁纂修官等、议叙有差　　

○予故原任江南江宁将军鄂克孙、祭葬。谥武襄　　

○青海厄鲁特扎萨克辅国公达锡班珠尔故。遣官致祭　　

○己亥。福建总督高其倬、来京陛见。以吏部左侍郎史贻直、署福建总督　　

○升镶红旗满洲副都统德成、为正黄旗护军统领仍兼理副都统事　　

○裁奉天府泰宁县知县典史教谕各缺。从宁古塔将军哈达等请也　　

○庚子。升四川遵义副将张玉、为四川川北总兵官　　

○辛丑。上诣恩佑寺行礼毕。回宫　　

○兵部议覆、湖广总督迈柱疏言、武昌、荆州、常德、岳州、安设水师兵船。徒泊江干。并未游巡缉捕。请于原有分防之处。一汛留兵十名驻船一只。其余悉行撤回。存营拨用。再长沙衡州二协。向未设有战船。查沅州协战船二十只。现属空闲。请拨给长沙八只。衡州六只。余令仍留本州。均应如所请。从之　　

○升陕西肃州为直隶州兼辖高台一县。裁肃州通判缺。从川陕总督岳钟琪请也　　

○以故三等阿思哈尼哈番苏永祖子阿林、袭职　　

○壬寅。上以征讨准噶尔噶尔丹策零、躬诣太庙告祭。其文曰恭惟我列祖圣德神功涵盖宇宙莫不尊亲。独厄鲁特策妄阿喇布坦、世济凶顽自其叔噶尔丹、悖肆猖狂。我皇考圣祖仁皇帝亲率大军。翦除元恶。以策妄阿喇布坦、素未同逆。遗余部落。听其收抚恩泽至渥。乃不思衔感。渐恣鸱张。残破拉藏。荼毒生灵。皇考应时戡定。犹未忍即加巢□刀戮。宣谕再三。冀其知悔。臣绍位以来。复申谕上□日。伊虽遣使乞和。乃敢容留逋叛。挟诈怙恶。旋服冥诛。其子噶尔丹策零、虽亦遣使诣阙。而心志诡谲。言词诞妄。揆其奸状。若不迅行扑灭。将来必为蒙古之巨害。贻中国之隐忧。臣夙夜思维兹乃我皇考计虑多年经营未竟之绪。继先志以行师事非得已。顺天心而致讨。机不容迟廷议佥谐。戎行齐奋。是用简帅臣而授钺。占良日而祃牙。仰凭列祖功德崇隆。声灵赫濯。旌旗所向。立靖氛尘。铙鼓还归。早闻凯奏。永绥藩圉。万邦戴丕冒之天惠保边黎。九服遵荡平之路。谨告　　

○癸卯上御太和殿。命大学士以宁远大将军印。并敕书一道。令正使兵部尚书查弼纳、副使内大臣公伦布、赍赴西安。授川陕总督公岳钟琪、理藩院侍郎顾鲁、兼内阁学士衔。随印前往。敕谕宁远大将军岳钟琪、奉天伐罪。治世之常经。锄暴除凶。安边之远略。况丑逆阴谋诡谲。斯王章显用征诛。机不容迟。法无可贷。厄鲁特策妄阿喇布坦、乃噶尔丹之逆族也。昔我圣祖仁皇帝时。噶尔丹干犯天讨。立时殄灭。本应直捣巢穴。俾无孑遗。蒙圣祖仁皇帝如天之仁。念策妄阿喇布坦、向与伊叔龃龉。情罪可原特沛鸿恩赏其部落。抚绥周至。再予生全。是时伊力弱势微。小心恭顺。其后乃诱夺伊妻父之部曲万余户。輙敢骄肆妄行。竟欲直驱青海。扰其人众。又诡计发兵进藏荼毒生灵。我圣祖仁皇帝虽发兵致讨。仍赐包容。遣使宣谕再三。冀其改悔。而伊怙恶不悛。冥顽如故。及朕绍承大宝。伊虽遣使求和。而中怀诈伪。以背恩大逆之罗卜藏丹津、负罪潜逃。伊輙敢容留。抗违国法。中外之人。莫不忿恨。朕本欲于数年间。命将兴师向伊询问。不意策妄阿喇布坦、遂服冥诛。其子噶尔丹策零继立。狡狯狂诞。同于其父。昨遣人陈奏之际。言词傲慢。心志奸邪。似此逆贼渠魁。父子济恶。若不及时翦灭。实为众蒙古之巨害。且恐将来贻国家之隐忧。用是特发两路大兵。声罪致讨。爰命尔为宁远大将军。统领陕西等处大兵。一切事宜。尔与提督纪成斌、酌定方略。公同讨议而行。勿谓己能而不纳众论。勿当事会。而致失机宜。勿恃兵强。而轻视贼寇。密侦远探。备极周详。各路大兵。及蒙古兵丁。听尔调遣。凡遇有警。即遣发官兵应援扑巢

□刀。有能擒斩噶尔丹策零来归者。即行驰奏加恩优赏。有情急来归者。加意抚恤。其不抗拒官兵者。勿加杀戮。兵将所过地方。须申严纪律。毋得骚扰百姓。毋得淫人妇女。毋得离散人之父子夫妇。毋得损坏人之坟墓室庐。毋行强取货物。毋得驱役平民。以副朕戡乱靖逆。安民绥众之意。其或有临战退缩贻误、扰乱军机者。尔会同商议。文官四品以下。武官三品以下。即以军法示众。官兵有犯小过者。会同商议。径行处治。毋泯没戎行之劳绩。毋宽纵违法之弁兵。法纪务极严明。赏罚悉期公当。一切机宜。尔商酌调遣。有应知会北路靖边大将军者。即行知会。一同办理。将噶尔丹策零、速行歼巢□刀。永靖边陲。斯称委任。尔等务宜殚心用力。早奏肤功。钦哉。故敕上幸圆明园　　

○加浙江总督李卫、兵部尚书衔　　

○宁远大将军川陕总督岳钟琪、遵上□日议奏、肃州地方。甚属紧要。镇臣樊廷、领兵出口之后。请将肃州镇印务。令兴汉镇臣曹勷署理。曹勷亦系奉上□日派出领兵。今仍留署肃镇。其领兵镇臣。仍须派补。查川北镇臣张成隆、老成练达晓畅军戎现今赴京陛见。乞令星速回陕。领兵出口。以足原派镇臣四员之数得上□日、朕思军务关系重大。曹勷明白精壮。乃实心效力之员。应仍令领兵出口。岳钟琪既称张成隆老成练达。晓畅军戎。朕观其人尚壮健。或可胜领兵之任。著于原派总兵四员之外。增添一员。即将张成隆派出。令其星速乘驿赴陕。著大将军岳钟琪、酌量委用。至于肃州办理军需。更关紧要。署督查郎阿、相隔路远。巡抚许容、又属新任。著湖北巡抚马会伯、前往肃州办理军需。一切与督抚等、公同计议而行。即带管肃州总兵印务。甚为妥便。其湖北巡抚印务。著四川布政使赵弘恩、前往署理。四川布政使印务。著四川按察使吕耀曾署理。四川按察使印务。著四川盐驿道尤清、署理　　

○甲辰。谕内阁。朕荷天地鸿恩。俯垂眷佑。寤寐之中。对越神明之心。至诚至恪。每见臣工奏章。有山川效灵等字。轻慢神祇。朕心深切不安。屡经降上□日申饬。今衍圣公孔传铎、奏贺庆云本内。仍用乾坤效灵字样。想未见朕历来诫谕之上□日耶。衍圣公为先师后裔。服习家训。拜疏陈词。尤宜合理。此本著更改。另行缮写。具奏　　

○谕兵部。振威将军、扬武将军印二颗。送往西安。交与大将军岳钟琪、军前有应用之处。酌量委用　　

○兵部议覆、福建总督高其倬、参奏休致海澄公黄应缵、因承袭公爵。贿属该县出结。应革去职衔。令该抚究拟具奏。得上□日、黄应缵、系告休之员。承袭世职。乃伊家事。未免瞻顾私情。若地方有司。平日不开贿赂之门。惯行勒索。则黄应缵、亦何至以财请托。罹于罪戾。是其罪全在知县张渭烈、张珂等也。今欲得受贿情由。应将知县二人。严加审讯。便可定案。黄应缵之祖父。忠勋懋著。若以承袭之事。致干黜革。朕心不忍。黄应缵从宽免革职衔　　

○兵部遵上□日题覆、广东龙门副将景慧、奉调考验。把总谢廷彦、奉差游巡。俱渡海飘溺。照阵亡例。俱予祭一次。荫一子。以卫千总用。景慧、因系署都司佥书管事。再加赠一级。并给全葬。其被飘身故、及生存兵丁。请分别恤赏。从之　　

大清世宗敬天昌运建中表正文武英明宽仁信毅大孝至诚宪皇帝实录卷之八十



大清世宗敬天昌运建中表正文武英明宽仁信毅大孝至诚宪皇帝实录卷之八十一　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正七年。己酉。五月。乙巳朔。谕出征大将军、副将军、参赞大臣、官弁兵丁等。准噶尔狡狯凶顽。父子济恶。为边境蒙古之隐患。朕仰承皇考圣祖仁皇帝先志。特发两路大兵。声罪致讨。当四海昇平之时。国用充裕。朕细加筹画。计议再三。凡命将遣官。派兵运饷。以及车马甲胄、兵器耕具之属。无不经理周详。备办丰足。弘纲细目、具有规条。而派出之官弁兵丁等。踊跃欢忻争先恐后。其急公勇往之意。甚为可嘉。此盖弁兵等、素怀忠君报国之心。而又受皇考六十余年教养之泽。感恩慕义。出于悃忱。故奋发之气、若斯之壮也。然军气当壮。而军心则不可骄。孔子论行军之道曰。必也临事而惧。好谋而成。而以暴虎冯河为戒。书经曰。今予其恭行天之罚。可知古昔圣人于军旅之事。倍加敬谨从未有以士饱马腾。兵甲坚利而遂生骄矜之意。忘严惕之怀也。从来举大事者。固在人事之经营。而成大功者。必赖天心之眷佑。若果仰邀上天慈恩。默垂保护。则天地间非常之业。不世之勋。皆计日可以成就。而感格上天之道。惟有一诚一和。圣人曰。至诚感神。又曰。和气致祥。古训昭垂。千载不易。今此两路大兵前往。若自大将军以下。兵丁以上。皆存一片诚敬之心。一团和合之气。视国家之事如已事。联千万人之心为一心。以此感格上苍。蒙天心许一是字。如此、而大功不唾手告成者、无是理也。大将军、总统全师。为三军司命。当开诚布公。虚怀受益。能谋于众。能断于心。勿以私意而泯人之劳。勿以偏见而掩人之善。信赏必罚。惠爱严明。副将军参赞大臣等、和衷协赞。合志同心。共展谋猷。以成韬略。其一应文武官弁等、各有攸司。均关重计。祇奉将军之令。善导所辖之人。务殚公心。以襄伟绩。至于兵丁等、应思祖孙父子、世受国恩。今当执戈荷戟之时。正效力酬恩之会。况朕以至公训谕大小臣工。将军等秉公心以驭士卒。有功必录。有过必惩。正宜乘时黾勉。以图上进。古人以共为一事。比于同舟。言其休戚相通、忧乐与共也。朕谓今日之事。自将军以下。兵丁以上。不但有同舟之谊。实乃一体之亲。朕为元首。以股肱耳目视尔等。尔等众人。彼此联属之情。当如手足臂指之痛痒相关。肫诚固结。不可藏嫉妒之念。不可怀推诿之心。且不但不当存退缩规避之私衷。亦并不应存轻进贪功之浅见。盖一人立功、其功小。众人立功、其功大。果能以诚心和气感格上天锡福垂恩。肤功克奏。则凡行军预事之人。皆有光荣。膺爵赏于朝廷。垂令名于奕世。岂不美欤。朕自运筹军务以来。及师旅起程以后。朕之一心时刻在于戎阵之间。尔等宜共体此心也　　

○刑部议覆。署江苏巡抚尹继善疏奏、盗犯陆佛、自行投首。但系行劫三案以上之犯。不便准其减等。应如所请。得上□日。劫盗之许令自首减等者。既可开愚民自新之路。且使案件易于清结若以行劫三次。虽自首不准减等。则为盗多次之人。岂复肯自行首报乎。似此等罪案。外省定以重律、固当。然既交部议。该部自应两请。候朕揆其情罪轻重。颁发谕上□日。不应遽定斩决。陆佛有别案未结。著俟别案审结再声明具奏　　

○丙午。谕内阁。屡年以来。朕以天人相感之理。谆谆晓谕内外臣工。盖朕实切敬天勤民之念于寤寐之中。而确见其感应之不爽。尤愿各省督抚、有封疆之重任者。体朕此心。至诚至敬。各尽其道。以为感格上天之本。惠我烝民。共登衽席。朕并非以年谷之顺成。有意归美于大吏。亦非以雨旸之差忒。强欲卸责于臣工也。假使为督抚者。因朕有地方丰歉。由于吏治得失之谕上□日。而欲自彰其善。自护其短。于奏报秋成。或有溢美之词于奏报歉收。或有讳灾之意。则事天为不诚。事君为不忠。临民待下为不仁不信。有此数端。而欲荷上天嘉祐。锡福凝禧。有是理乎。况粉饰一已之声名。而不顾民生之休戚。其何以对所属之官民而无愧怍乎。朕留心体察。觉近来督抚等之奏报年谷。间有此弊。不得不通行晓谕。以防其渐。在尔督抚等返躬自思。有则改之。无则加勉。况朕之见闻甚广。访察维勤。傥掩饰于此而败露于彼。岂不自取朕之轻视乎。人臣事君之道。惟以诚实无欺为本。尔督抚等其共勖之　　

○以故厄鲁特扎萨克多罗郡王车零旺布弟色卜腾旺布、袭爵　　

</div>
    <div class="pagination">
<a href="清实录雍正朝实录_page118.html">上一页</a><span>...</span><a href="清实录雍正朝实录_page114.html">114</a><a href="清实录雍正朝实录_page115.html">115</a><a href="清实录雍正朝实录_page116.html">116</a><a href="清实录雍正朝实录_page117.html">117</a><a href="清实录雍正朝实录_page118.html">118</a><span class="current-page">119</span><a href="清实录雍正朝实录_page120.html">120</a><a href="清实录雍正朝实录_page121.html">121</a><a href="清实录雍正朝实录_page122.html">122</a><a href="清实录雍正朝实录_page123.html">123</a><a href="清实录雍正朝实录_page124.html">124</a><span>...</span><a href="清实录雍正朝实录_page120.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
