<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 464 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 464 页/共 502 页
  </h1>
  <div class="content">
   ○乙酉。谕军机大臣等、朕闻京内人心不靖。讹言颇多。有谓各旗营兵丁、停放月饷者。有谓豫行支给三月者。当此物价昂贵之时。若停放月饷。何以资养赡。即先行支给三月。亦恐后难为继著豫亲王义道等、即行传知户部、及各旗营。自九月起。兵丁银米。仍著按月支放。以裕兵食而定人心将此由六百里谕令知之。　　

○又谕、本日据张芾奏、请饬两湖、江西、仍遵部议、筹拨徽甯饷银等语。皖南军务。现归曾国藩办理。所有张芾督办时。各省欠解饷银。自应补解清楚。以期各归各款不相牵混。著官文、胡林翼、翟诰、迅即按照部拨之数。筹解曾国藩大营。其江西欠解之项。并著毓科如数补解。以济要需。毋得延误。将此由六百里谕令知之。　　

○恭亲王奕等奏、吧嗄口□礼等、尚未送还。得旨。览吧喴各酋往返信字。具见逆夷暂戢桀骜。无非为此羁囚。执意进兵。不必相顾等语。尤觉情见乎词。先行纵归。必另生诡计。著俟抚局已成。不致别生枝节。即加紧驰奏。以便降旨回銮。慎之密之。照常情形。无决裂之事。仍六百里具奏。不必加紧。　　

○督办贵州军务署贵州提督田兴恕奏、由湄潭瓮安赴省。得旨。赴省应援。无后顾之忧。方为妥善。　　

○都察院左副都御史张芾、以补行守制、请开缺回籍。允之。　　

○予浙皖交界阵亡把总谭光、徐圣凡、外委马富林、祭葬世职。　　

○丙戌。以剿办贵州思南石阡各属贼匪出力。赏副将周学桂、游击李有恒巴图鲁名号。守备孙殿元、知县章树勋、花翎县丞张致裀等、蓝翎。余升叙有差。予阵亡都司沉玉龙、汪得胜、守备秦复升、郑启万朱得明千总符顺兴、把总杨洪利、滕成富袁得胜外委田景玉、祭葬世职加等。　　

○丁亥。谕内阁、邵灿等奏、请饬地方官、会办团练等语。团练一事。虽属绅民义举。非地方官会办。亦恐呼应不灵。所有浙江团练事宜。著责成邵灿、王履谦、会同该省地方官、认真办理。如有地方官、及绅士人等、从中阻挠或藉词推诿。即著邵灿、会同王有龄、据实奏参。至团防经费。亩捐尚未办齐。准其于绍兴府捐输项下。酌量提用。　　

○谕军机大臣等、前有旨、谕令庆廉、迅派副将黄得魁等、带勇驰赴京师。归胜保调遣。现在该夷直扑圆明园。焚烧街市。大肆猖獗。实堪发指。著庆廉赶紧饬令该副将等、统带得力各勇。星夜前来毋得迟延。将此由六百里加紧谕令知之。　　

○又谕、前据宝山奏、吉林头起官兵。业已抵关。日内想已陆续到齐。著即严密布置。以资守卫。前调黑龙江兵二千名计期亦应进关。现在夷氛紧急。著即飞催带兵官、迅速前赴热河。毋稍迟滞。如尚未到关。并著赶紧迎提。是为至要将此由六百里加紧谕令知之。　　

○又谕、本日据恭亲王奕等驰奏、夷人扰踞园庭、情形危急一摺。览奏愤懑之至。连日接恭亲王等奏报、方冀抚议有成。不料夷务决裂败坏至此。据恭亲王等奏称、万不能再议抚局现在兵力毫无足恃。若任令该夷盘踞。日久消息不通。以后更难措手。仍应于万难之中。设法极力挽回。以冀维持大局。恭亲王等、现在卢沟桥驻劄。恐文报阻隔。往返耽延。著绕至园庭东北一带。择地驻劄。竭力筹办抚局。奏报亦较为便捷。僧格林沁瑞麟大营。现在何处。并城内如何情形。均著探明迅速驰奏。胜保是否已到卢沟桥。所有续到各省兵勇。即行截留。俱著交胜保统带。相机剿办。俟兵力稍厚。亦可绕至东南抄其后路。务须与恭亲王等、声气相通。不至有碍抚局。古北口一带。已谕乌兰都带兵防守。恒福仍宜前来督率地方官、办理一切。著即星夜赴口。毋得迁延。本月二十日、及二十一日寄谕。已谕军机大臣、钞给阅看。将此由六百里加紧密谕知之。　　

○又谕、朕于本月十六日。驻跸热河。前有旨。令恒福迅赴古北口内驻劄。督率地方官、办理一切。本日据恭亲王等奏、正议抚局。该夷酋于二十二日。直犯圆明园。焚烧街市。恒福己到卢沟桥。道阻未能前往。请令吴廷栋赴口等语。著庆昀、传知吴廷栋、即令该臬司由张家口、赶紧赴古北口驻劄。督办往来兵差文报各事宜。毋稍延缓。将此由六百里加紧谕知庆昀、并传谕吴廷栋知之。　　

○又谕、文谦奏、请赴热河随扈一摺。前有旨。令恒福迅赴古北口内驻劄。以资督率。本日复谕令吴廷栋、由张家口赶紧前来。办理一切。直隶省垣紧要。现乏大员。著文谦毋庸前来随扈。所有各省解京饷银。路过直隶。仍著文谦遵奉前旨。饬令该委员等、改解热河。以济要需。傥或道路梗阻著该藩司设法解送。是为至要。　　

○又谕、前有旨。因＜口英＞口□佛两夷夺我大沽炮台。占踞天津。带兵直犯京师当谕令玉明、统带马步官兵。星夜前来。赴热河护驾。兹据恭亲王奕等奏、正在议和间、该夷长驱、直扑圆明园、焚烧街市等语。夷氛猖獗。实堪发指。著玉明即速调齐马步队官兵。备齐军装火药。无分昼夜。兼程前来大兰行营。以备防剿。毋得片刻迟延。是为至要。并著星夜传知吉林、黑龙江将军、一体派兵内援可也。将此由六百里加紧密谕知之。　　

○广西巡抚刘长佑奏、剿抚石逆余党。得旨剿抚兼施。实中＜穴款＞要。至遣散回籍各投诚义勇。只可酌发口粮执照。碍难多拨兵役护送。著即将所奉朱批。饬行各省未便又降谕旨。　　

○署成都将军全亮等奏、筹防省垣。并办团练情形。得旨。布置尚属周妥。　　

○戊子。谕军机大臣等、昨谕令乌兰都、带领西安马队一千五百名。驻劄古北口内。日内想已赶到。昨据恭亲王等奏报。逆夷于本月二十二日。直犯圆明园。焚烧街市。令人发指。该夷诡计多端。难保不分股北犯。著即相度要隘。妥为布置。多设哨探。严行扼守。朕闻此项官兵。队伍齐整。纪律严明。防剿必能得力。仍宜随时操练。不可日久生疲。其续到陕西马步各队官兵。僧格林沁令其屯劄密云县所属石硖地方。现在已到数目若干。著乌兰都查明。迅速奏闻。均著归乌兰都统带。所调黑龙江马队二千名。约计已可进关。俟到口时。即著截留。屯劄该处。一并交该副都统管带。未到之前毋庸迎提。僧格林沁大营粮台。是否尚在顺义。未得确信。恐已移至他处。不能接济该副都统军营。已传谕霸昌道英毓、饬令密云、怀柔、顺义等县。无论钱米。暂行支放。俟恒福、吴廷栋到口即可设立粮台矣。将此由五百里谕令知之。　　

○己丑。谕军机大臣等、本日据僧格林沁等奏、夷人退出园庭一摺。僧格林沁、瑞麟、统带重兵。节节退劄。已属畏葸无能。此次夷人直犯圆明园。肆行焚抢。又不能驰往救护。实属咎无可辞僧格林沁著革去爵职。仍留钦差大臣。瑞麟著即革职。均仍留军营带兵堵剿。保护京城。傥该夷大队攻扑。务须从后兜剿。力赎前愆。昨据恭亲王等奏、该夷扰踞园庭。抚局不能再议。已谕令极力挽回。以后如何情形。尚未接恭亲王奏报、恭亲王现在常新店。距城较远。恒祺现在城内。著僧格林沁等、知照恒祺、先行羁縻吧酋。勿令再有决裂。听候恭亲王等办理。至该夷狡诈多端。现虽退出园庭。仍盘踞黑寺一带。抚局是否能成实难豫料。仍须严为防备。再海淀一带。土匪四起。清河地方。逃兵匪徒。聚集多人。在彼掠抢。以致文报不通。著该大臣等、迅速查拏惩办。是为至要。将此由六百里加紧密谕知之。　　

○庚寅。谕内阁、薛焕奏参总兵屯兵不进、以致县城溃陷、请革职带罪图功等语。据称、金坛县被围日久。该县文武、婴城固守。禀请总兵冯子材、拨兵救援。该总兵大书断难往援等词。露封送往兵民共见。遂致人心涣散。迨经巴栋阿派兵援剿。兵已逾万。不难间道驰往。内外夹击。力解城围。仍复驻劄邻境。迁延观望。一闻城陷。随即撤兵而回。似此种种乖谬。畏缩不前。仅予革职。尚不足以蔽辜。冯子材、著先行革职。暂留军营。仍著巴栋阿、确切查明。如实系有心规避。即行严参惩办。　　

○谕军机大臣等、本日据庆惠等奏、释放夷首、保全大局一摺。据称、夷匪窜踞圆明园一带地方。内外城人心、十分惊惧。僧格林沁、瑞麟、两军溃散。胜保手无重兵。城守事宜。未可深恃。公同将吧嗄口□礼等、交恒祺送往该营。以示宽大等语。吧嗄口□礼等、朕本有旨。令恭亲王等、酌量情形。即行释回。此次庆惠等、因恭亲王业经移寓。未能函商。从权办理。原为保护城池起见。惟夷情狡诈。仍宜严防。著即会同守城各王大臣等、悉力守御。毋得稍有疏虞。至一切换约事宜。听候恭亲王等择地办理。本月二十日、寄谕一道。曾否接到。未据声明。途中恐有遗失。著军机大臣、另行钞录。交庆惠等阅看。将此由六百里密谕知之。　　

○又谕、据瑞昌奏、大兵进剿、统领乏员、请饬张芾赴浙督剿一摺。据称、张玉良自嘉兴溃退以后。威望顿挫。不足以资统驭。张芾御兵严整。甚得兵心。前请饬令来浙、帮办军务。督军进剿嘉兴等语。昨因张芾奏请回籍。补行守制。业经降旨允准。如张芾尚未离徽。即著曾国藩饬令赴浙、帮办军务。本日又据薛焕奏、苏省常昭已陷。上海岌岌。援兵不至。亦恐难支。著曾国藩酌量情形。速筹援救。是为至要。将此由六百里谕令知之。　　

○克勤郡王庆惠奏、请饬恭亲王入城办抚。得旨。已谕恭亲王、择地就近驻劄。断难在城内办抚又奏、连日多有溃兵进城。批。进城溃兵。应严密访查。不可置之不问。　　

○光禄寺卿胜保奏、该夷扑扰城关。现在布置情形。得旨。摺中并未叙及伤愈情形。殊深廑念。现能否骑步如常。抑尚需人扶掖。又奏、暂驻天甯寺、以待新兵。必须痛剿。再行议抚。得旨。所奏不为无见。　　

○署四川总督崇实奏、巴布夷人就抚得旨。该夷既系野夷就抚回巢。实为正办。况该土司出具切结。更不值重烦兵力。　　

○杭州将军瑞昌等奏、省城官军溃退。得旨。张玉良、著革去帮办、并提督衔。仍责令督兵进剿。瑞昌所请严议之处。著宽免。又奏、请派张芾帮办军务。得旨。一时乏人。仍应责令张玉良督办。所请张芾赴浙。已谕曾国藩矣。　　

○予故总管内务府大臣文丰、祭葬如尚书例。谥忠毅。　　

○予江南阵亡总兵官鲁占鳌、陈开选、副将马登富、陈安邦参将王梦熊、张顺和、罗桂元、冉正祥、游击李宽、都司田天祥、守备焦溥、千总林忠山、把总马现禄等六十八员、祭葬世职。　　

○予浙江嘉兴阵亡佐领志广、笔帖式瑞康、知县李宗谟、祭葬世职。　　

○予四川郫县阵亡团首卫柏龄、祭葬世职。如都司例。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百三十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申九月。辛卯朔遣官祭都城隍庙。　　

○谕内阁、恒福奏、永定河秋汛安澜、并防护出力各员、可否择尤保奏一摺。据称本年永定河、自立秋以后河水时有长落。虽较伏汛溜势稍减而秋禾摉根势甚汹涌。以致各工埽段。纷纷禀报蛰陷并有汕刷过急。直溃堤根极形危险。当经该护道王茂埙督率各厅营汛、无分雨夜并力抢护一律保护稳固。现在节届秋分水势日渐消落河流顺轨。著该督饬令该护道督率各厅汛、仍照常加意防守。所有此次防护险工各员。著择其尤为出力。并能核实撙节料物经费者。酌保数员。候朕施恩勿许冒滥。　　

○盛京将军玉明、奉天府府尹景霖奏请保卫陪都以重根本。得旨已有旨令汝带兵速赴承德。谅已接奉矣。　　

○缓徵直隶唐山、曲周、鸡泽钜鹿、成安、肥乡、广平磁、大名、完永年邯郸十二州县。被旱被雹民旗地亩、新旧额赋并酌减差徭。　　

○壬辰。谕军机大臣等、本日据胜保奏、齐集援兵、静以观变一摺。足徵该大臣忠勇性成。赤心报国。著即授为钦差大臣。并开缺以侍郎候补。总统各省援兵。相机剿办。即由胜保知照礼部。颁给关防现在直隶陕甘等兵、仅到八百名其各起大队二三日内始能到齐。远道赴援。必须休息。已谕令庆惠等坚守以待。并谕恭亲王等、迅办抚局。傥该夷猖獗。万不能成。即行知照胜保、督兵进剿该大臣自应静候办理惟事机紧迫。必须量敌而进。计出万全。一战成功始慰朕望。傥兵力未厚。不可轻于一试。所调川楚各勇均已飞催尚未据报启程。惟都兴阿、自请带马队四百名前来。朕已允准。本日据英桂奏与总兵庆德先后带兵勇三千克日启程文煜亦拨海丰防勇一千曹勇三千前来其各省未到援兵。毋庸归僧格林沁、瑞麟大营均著交胜保调遣将此由六百里加紧密谕知之。　　

○又谕、昨因庆惠等奏、释放夷酋、保全大局一摺。业经谕令该王大臣等、悉心防御毋得稍有疏虞。其一切换约事宜。听候恭亲王等择地办理。此旨谅已接到。本日据胜保奏称、该夷倡言攻城。称兵挟制。守城诸臣汲汲以议抚为事意欲订期开城。为休兵息民之策等语近日夷务办理情形尚未接恭亲王等奏报。已谕令迅饬恒祺、前往面议并给与照会。如该夷能遵前约。即可画押盖印定期换约该王大臣等守城是其专责。惟当竭力严防坚守以待听候恭亲王等办理不可先自扰乱致懈军心。瑞常等、业于二十日寄谕内准其接办巡防事宜矣将此由六百里加紧密谕知之。　　

○又谕、本日据王梦龄奏、清淮饷源告竭、请迅赐饬催等语。据称迭据徐州探报。捻匪蓝黑白三股。绕出宿营后路沿途焚掠。窜至徐城迤西之双沟。愈趋愈东邳睢境内。均有大股滋蔓。欲由窰湾等处抢渡滋扰。并有分窜清淮之意。前因王梦龄奏请借拨兵饷。当即谕令山东、山西、河南各省借拨银四五万两。迄今几及三月。何以尚无丝毫解到。著文煜、常绩、庆廉、仍遵前旨迅速各筹银三四万两。委员星夜解赴清淮。如一时尚不能齐亦须先解二三万两。毋误要需将此由六百里各谕令知之。　　

○又谕、本日英桂奏、酌调各路官兵亲带赴京、并请饬山东河南得力将领、带兵前来等语。据称、现于省标挑选官兵一千名。大同镇兵二千名分拨马匹咨调将领一俟到齐。星夜亲带赴京并咨大同镇总兵庆德、先带本标官兵前来。现已派胜保为钦差大臣。到京时著即随同剿办。河南练勇。素称强壮。前已有旨、谕令庆廉挑选精健数千名。令副将黄德魁、游击赵喜义管带、前来助剿。现在山东防堵正在吃紧。德楞额、前请带兵亲来。已有旨令其暂缓来京矣将此由六百里谕令知之。　　

○又谕、前因夷人占踞园庭。谕令恭亲王奕等、在昌平一带驻劄办理抚局。昨接二十六日奏报、知恭亲王等尚在长新店居住。听候恒祺办抚之信。连日如何情形。务即迅速具奏。现在夷人已退至黑寺。自圆明园一带。以至黑龙潭、太子府、沙河清河等处地方。土匪仍复肆扰。以致文报阻隔行旅不通若不早行惩办诚恐聚集日多。酿成大患。剿办愈形棘手绵勋派拨之兵一千名未知曾否到园。亦须有大员统带。方能得力本日已改派文祥、署理圆明园八旗、包衣三旗印钥。其绵勋派拨之兵。一并归文祥调遣。著即调集各旗、及巡捕营官兵饬令将各处土匪、严行捕拏。立即正法。以靖地方而通道路。长新店距城较远于办抚事宜。往来不便。文祥若仍在该处亦觉鞭长莫及著恭亲王等、于京城西北附近地方择地驻劄文祥便可兼顾园庭。仍随恭亲王办理一切正在寄谕间。接据胜保奏、因和碍战、现处情形一摺。据称、各起官兵、二三日内皆可到齐。惟远道赴援、不无疲惫自应量予休息始可即戎无如守城诸臣、汲汲议抚方且订期开城为休兵息民之策再四思维。惟有齐集援兵静以观变。如该夷谨守条约、相安无扰。亦不敢自生外衅。如竟显然反覆或屯兵不撤自当相机而动等语。该逆于城北一带、修筑炮台。并至城根测量远近狡谲情形。实堪发指。庆惠等自应严密防守听候恭亲王等办理若开门揖盗。害不胜言。已谕令庆惠等激励众心。坚守以待。并将候补侍郎胜保、授为钦差大臣。总统各省赴援诸兵。整军备剿此时事机紧迫。著恭亲王等、迅即饬令恒祺、往见该酋并给与照会。责其修筑炮台之非。如该夷仍遵前约。并不另生枝节。即可画押换约以敦和好。傥有心反覆。再事要求。即知照胜保、督兵进剿。惟必须厚集兵力。一战成功。方为计出万全。即由恭亲王等、斟酌办理可也将此由六百里加紧密谕知之。　　

○户部左侍郎左翼总兵文祥奏、夷匪窜扰园庭请分别治罪得旨。陈良才等四员、均著革职留任、并摘去顶带。饬令严拏土匪。如再不知愧奋。即行严参。文祥、著革职留任麟魁、庆英、均著降四级留任。　　

○总管内务府大臣宝鋆奏、请简放内务府大臣一二员分任其事得旨现在明善。已由行在回园矣。所请毋庸议汝系内务府大臣。非他人可比。即使不能在园料理。出城一往。有何不可。乃竟置之不顾。尚有人心耶。　　

○以户部左侍郎文祥、署管理圆明园八旗包衣三旗官兵事务大臣印钥。　　

○癸巳。内阁钦奉朱谕、军机大臣自随扈以来。诸务繁多举凡承旨书谕。并札咨事件倍于平时。尚能钜细无遗。昕夕在公穆荫、著加恩赏穿黄马褂匡源杜翰均著加恩赏戴花翎。以示优眷　　

○谕内阁、刘昆倭仁奏、讯明山海关贴书控告柜书蒙官舞弊分别拟结一摺据称山海关税、正额赢余共十一万一千一百余两向来徵收不止此数。惟该监督并无养廉一切办公。藉资余利。向不报部由来已久现已由该侍郎等查明奏请另定章程。所有前任监督诚明、及历任各监督均著免其议处。柜书应文光、于经费项下纸张饭食等款既经领出。并不照例给发。辄以办公不敷任意费用虽讯无侵吞入己实据究属任意妄为。应文光著革去柜书。照律杖八十、折责发落。永不许改名复充。　　

○谕军机大臣等庆廉奏、访闻豫直东交界地方、土匪滋事现筹剿办一摺。据称八月初间、风闻河南滑县地方并直隶之东明、开州、长垣等处。有土匪传帖惑众等事。密饬知府何怀珍等、严密查拏多向长坦一带逃窜。经知县尚国均等捕获匪犯焦多诵等三名。供认传帖聚众与曹州府匪徒大水牛等往来属实、现复催调官兵二千名派令臬司边裕礼督率驰往剿办等语直隶、山东、河南、三省交界地方。壤地相连。每易藏奸。此项匪徒初起亟宜乘其聚集无多。全行扑灭著恒福、文煜、迅即饬令大名镇道、曹州镇府、督率官兵民团、会同庆廉所派官兵。实力兜拏。勿任纷窜。以消乱萌。将此由六百里谕知恒福、文煜、庆廉、并传谕文谦、清盛知之。　　

○予河南汝阳阵亡知府王荣烈、参将百顺参领德色勒布委营总赛吉尔胡委防御和升额、游击王居广祭葬世职。　　

○甲午。谕军机大臣等、据恭亲王奕等奏请简派大员总统军务、及筹办抚议情形各一摺已批示恭亲王等盖印画押。定在城外。进城不过换约之一事。原因抚局未定。不可冒险进城本日复据义道等联衔具奏夷人入城、现尚安静专待办抚王大臣亲来换约等语。义道等不候恭亲王等函商。辄即暂开一门许其入城虽为保护城池起见。实属冒昧。然事已至此。若再与决裂。势必阖城生灵被其荼毒。此时若在城外画押。该夷必不肯从著恭亲王等迅即入城。与该夷将本年所议续约。画押盖印并将八年天津和约互换。令其退出京城。再商定驻京章程。方为妥善至所请简派大员总统军务。并饬僧格林沁、驰赴古北口之处昨已有旨授胜保为钦差大臣。总统各路援兵。听候恭亲王等知照相机办理僧格林沁、瑞麟、因节节退劄不能救护园庭。已一并革去爵职。均留营督办军务此时抚局未成未便即令赴口。已谕令其查办土匪矣另片奏、俄罗斯使臣。恳请来京。著文祥即由军械处给与照会。令其进京。若再以军机处随扈出京为词。恐其直赴行在。不成事体。将此由六百里加紧密谕知之。　　

○又谕、恭亲王等奏北路空虚、请饬僧格林沁驰赴古北口、督兵设防一摺。前有旨谕知该大臣。傥城已攻破。即带兵速赴古北口布置防守本日据义道等奏、该夷入城尚属安静。已谕令恭亲王等、迅速进城换约。此时抚局尚在未定该大臣等自应相械办理。未便带兵北来清河一带、为古北口要路。闻有败兵在彼盘踞劫掠行人。附近圆明园地方均有土匪出没。若不及早肃清。将来聚集日多更难扑灭。于饷需文报往来。均有关系。著僧格林沁等迅即派员招集溃兵。查拏土匪。疏通道路是为至要将此由六百里加紧密谕知之。
  </div>
  <div class="pagination">
   <a href="清实录咸丰朝实录_page463.html">
    上一页
   </a>
   <span>
    ...
   </span>
   <a href="清实录咸丰朝实录_page459.html">
    459
   </a>
   <a href="清实录咸丰朝实录_page460.html">
    460
   </a>
   <a href="清实录咸丰朝实录_page461.html">
    461
   </a>
   <a href="清实录咸丰朝实录_page462.html">
    462
   </a>
   <a href="清实录咸丰朝实录_page463.html">
    463
   </a>
   <span class="current-page">
    464
   </span>
   <a href="清实录咸丰朝实录_page465.html">
    465
   </a>
   <a href="清实录咸丰朝实录_page466.html">
    466
   </a>
   <a href="清实录咸丰朝实录_page467.html">
    467
   </a>
   <a href="清实录咸丰朝实录_page468.html">
    468
   </a>
   <a href="清实录咸丰朝实录_page469.html">
    469
   </a>
   <span>
    ...
   </span>
   <a href="清实录咸丰朝实录_page465.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
