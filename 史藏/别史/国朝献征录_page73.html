<!DOCTYPE html>
<html>
<head>
    <meta charset="UTF-8">
    <title>国朝献征录 - 第 73 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 73 页/共 245 页</h1>
    <div class="content">
　　李本 
　　沅溪何公以刑部尚书致仕之四年为嘉靖己未春秋六十有二某月某日告终于家天子赐祭二坛加赠太子少保诏有司给其葬事葬有日矣其孤景麟以祭酒潘君状来请铭公于吾乡为耆德在朝为名卿本曩不能留公去常以为恨然犹幸其或再出而今遽巳矣铭恶得而辞公讳鳌字巨卿工部尚书□太子少保讳诏之次子也宫保父昶昶父宗政皆赠南京工部尚书公生时宫保葢感奇梦既长颖异绝伦父子间自为知巳正德癸酉举于乡丁丑进士第初授刑部主事与诸曹合谏　武皇南巡被杖謇然有直声丁毋唐夫人忧起复又为刑部主事历员外郎郎中精练明决为尚书见素林公所器重嘉靖初擢湖广按察司佥事所至平反湖湘之间号无冤民迁四川布政司参议值岁饥出廪粟设法以赈贫人全活甚众播州夷雠所司土官单使往招不烦兵而定仁寿宫工兴征材于蜀以采办有劳受白金文绮之赐寻迁山东按察司副使兵备徐州至则计口受俸钱委其余于官以给军费黜赃罪吏无所狥百姓为之语曰廉干不阿只有后河葢公诈诏何子鱼后故称后何以别之云丁继母孙夫人忧何公父亦谢政归寻卒公接丧几年复除陜西潼关兵备潼关卒□骄公揉磨训练一裁以法迁江西左参政贵州按察使河南右布政使江西左布政使所至咸有能□□左使府中未尝有留牍拜都察院右副都御史巡抚山东会有地方之警公勒所部署兵讨平之矣朝廷闻其贤用荐为两广总督命既下为当事者所嫉逮系至京左迁福建参议嫉者踣召为应天府府丞寻复右副都御史总理河道总督漕运遂升南京□□右侍郎改刑部侍郎进尚书公由郎署发闻年除岁迁以至六列掌邦禁当是时上在位久熟于法比与人情之微皧公惟解娆画一不为烦苛诸所谳决受成命而巳然公清德重望为天下所归去时　上三留之家居时言者交荐不绝在山东虽遭诬被逮卒无丝毫可间染其所斩获立功处山东人业巳就其地尸祝之矣公性俭朴居尝不欲裂一帛为衣至周亲族孤贫则无所恡兄弟四人处之皆有恩意宫保既没事继母郭夫人尤以孝闻 

　　○刑部尚书端简公晓传（戚元佐） 

　　戚元佐 
　　端简公郑氏海盐人名晓窒甫其字小字阿文少好嬉戏乘屋缘木蹻捷自喜八九岁时夏月犹被絮袄逐羣儿墫墫循溇堑捕蚌也里中王生见之谓其父儒泰曰阿文昂颡丰颅苍颜凤目相当贵柰何不令学哉儒泰曰吾父积学一生乃官提举吾学数十年即碌碌不自拔吾父子教授里中弟子凡数百显者凡几读书良苦又以苦之子耶久之取大学序文试令识字则尽识解以字义又尽解于是授之经传不半岁遂通尚书论孟大旨父喜益博以诸经子史且指古人成事列其臧否诫之曰如此则君子如彼为□人苟其学如此其人如彼即富贵无为也公闻教□□□□其毅然必为君子者父教之也嘉靖壬午举乡试第一明年举进士董文简公力荐之政府政府亦雅知公愿一见之公竟不一谒政府授兵部职方主事日就省中罗九朝故牍阅之凡天下阨塞士马虚实强弱之数尽考核而得其故大司马金公素重公属之曰子好学幸为我着九边图公于是属藁为撰次图志三十卷士林争传之会大礼议起公抗章谏且偕诸司跪左顺门恸哭不巳　上怒下锦衣狱杖阙下大同卒杀其巡抚都御史当事者请宥之公独以为不可疏乞正法疏留中不报未几以毋丧归服除补武选又以父丧归家食者八年巳而言实荐者众用荐者言起考功主事寻转考功郎中时巡按御史论劾疏至不甚当公曰御史论劾不当何以服人乃反论谪御史夏桂溪罢相严分宜继之欲藉考察去台谏之异巳者公不听则反黜其所私者凡数人癸卯转文选郎中分宜子世蕃以治中求为尚实丞公据故事以谢分宜益怒密疏数公諐　诏贬和用判官而世蕃遂起留尚宝少卿公既左迁即习洽民事视州治如家求所以安辑和民者而布之政民大悦巳转大仆丞又回翔南卿寺者几十年而癸丑迁刑部右侍郎甲寅改兵部兼佥都御史出抚凤阳时佞奴倡祸大江南北戈戟锋列吴会转漕者至不得达忧世者有隐惫焉公至则日夜谋战守备申部曲法又选民兵及鹾丁之骁悍者以张其锐由是我众厚集计算巳定一鼓而击之于通泰则大胜乘势而掩之于如皋又大胜遂长驱而捣之于海门又大胜既则破之于吕泗围之于狼山又无不大胜余党遁去运道无梗皆公力也公生手博雅手□释书人谓其偏嗜坟索而以文学取名天下及抚淮所□以武功显一时诸老将以为不及于是始知贤者运用葢不可测也既而迁吏部左侍郎南京吏部尚书　世宗以公素知兵出之南都非宜留为右都御史恊理戎政至则奏罢诸军之役工作者众咸感以奋戊午改刑部尚书兼兵部事当是时大司马杨公方总督宣大有欲留杨公久镇北门者遂兴浮议公疏以为杨博还本兵则尤边将帅皆得人何恋于宣大之偏隅者权总其要臣自以为有功于国家于是　世宗俞其言而从之乃　诏杨还本兵公还刑部刑部故与锦衣狱相通近锦衣狱多罗织不丽法比公论奏之而因言五城御史受讼非制请自今巳之便时张翀董传策吴时来以忤时宰锢郭希颜以谏立储锢提督宪臣王忬阮鹗以误军机锢又留都兵变杀侍郎黄懋官王直通倭奴倭酿乱既然就擒此数事皆当时大狱公与分宜议皆不合葢公意在曲全诸臣分宜则欲杀之分宜欲宽假王直及乱卒公议则欲杀之彼此互折至以目皮相恐公不顾也会御史郑存仁揣分宜偏指以职掌奏公欲感怒主上公素女间于职掌具疏述故事甚悉分宜不能夺乃从中称之竟落职还公既还角巾布衣徒步郊野时时共老农论桑晴雨泊如也居家与子履淳各一书室□对日探讨经史方其意有所得即呼其子诏之父子间自为师友会其壻项笃寿同履淳举进士前后告归恒过从门墙论文道旧公愈益喜凡公所言皆忠孝其教子壻必为君子即其少所闻于父者此以见其事父能不忘夷公生平小心惕虑常有以自下者至其莅官酬物忧勤长虑常在数世之后故历任甚久诸所关防案牍无一毫诖漏大都善用其机不特娖娖醇谨而巳乙丑忽命履淳治后事丙寅秋病卒年六十八岁履淳宰念公履历不胜诬讼之于朝　世宗诏复公官　穆宗皇帝改元赐祭葬赠太子少保荫一子入监所著有吾学编古言今言奏议文集行于世子履淳　穆宗朝为尚宝丞以言事廷杖百削籍今　皇帝即位复其官巳晋光禄少卿履凖詹事府主簿其外孙项德祯蓟州兵备佥事 

　　○维风编 

　　郑端简公晓官文选时里中士宦有馈金首饰承篚以将而上覆之茗公直以为茗也受之入夫人手拨茗知之面颈发赤亟呼仆□请公入以语公公逌然不动声色第整理其茗覆篚如初出坐亭中召其人□谓曰吾初以家适乏茗故拜君惠顷入内询之家尚有余茗心谢尊意巳授之令持归太宰孟山杨公为北边兵宪时有将官名将子也因事被勘于公所公勘得其实酌情法之中处之将官心德公故假公移邮筒中具揭托名蔬菜具中缄银币若干致谢公即公移中批发不收且告诫之踰时公转大参行众将官旅见其人独惴惴惶恐伏地若无所容者公伫立亭阶槩以温语奖谕诸将官至其人曰汝父名将也观汝貌诚不媿将种第汝年少更事少后当益努力以承父业其人神情恍然若更生云　愚按郑公之却贿也从容暇谷若此非素有养不能也且即其夫人若比其刑于之化可知巳若杨公之却贿不独裁之以义抑且濡育以仁即一语间便令人有生色焉若徒自皦皦立节而令人惴惴媿惧终身生机息□安能望之戮力于疆场哉忆余往处关中一州守事义则未疚仁则有媿于公也 

　　○刑部尚书冯公天驭传（胡直） 

　　胡直 
　　冯天驭字应房世为蕲州人登嘉靖乙未进士授大理评事改御史巡视太仓南畿督学缺辄转督学御史驭能杜私谒先行谊置学田以赡贫乏由是风教大振士习丕变庚子以病归癸卯复补南畿督学申令约束其所拔识多瓌玮士历中外显任以功名着于世者甚众以故南中言督学者颇推天驭陟大理寺丞少卿晋都察院右佥都御史恊赞院事升刑部右侍郎改吏部右侍郎皆以端慎平允有闻于官及佐铨衡进刑部尚书旧时冢宰缺则大司寇恒代之天驭佐天官久谙习铨事故物论以此儗之会有微言遂致政归归二年甲子二月卒天驭容止既佳吐辞复雅识者以为有大臣度早从邹守益学终身笃信故其平生孝友恭恪虽天植自然而造诣酝藉得之闻见为多其处人和易不以苛责为能其居乡恬素不干有司而周急拯难孳孳如恐弗及立　朝服政二十余年处恬履顺虽无赫赫奇绩而言论风采□然有公辅之望葢玉而加之以砻琢白而章之以□采者也其卒无后时人莫□慨云 

　　○资政大夫刑部尚书介川毛公恺行状（赵镗） 

　　赵镗 
　　公讳恺字达和号介川晚号节斋居士裔出周毛伯之后至晋有名宝者渡江始居信安其孙璩以功食邑于衢传九世孙元敻徙居江山之清漾屡世簪缨不绝而在宋尤盛如毛卤木毛注毛抗毛滂皆忠孝大节表表史志者元末七世祖副使立徙居石门文溪里去清漾而近皆代有闻人大父仕安性孝友尚礼义绰有古万石君风父本荣刚方质直躬耕力本以逸民称于乡党母吴氏得奇梦而生公幼奇嶷不羣绩文答课皆出人意表从伯父教谕镇安君学镇安大奇之曰兹儿颖悟异常吾不能为若师遣从闽省解元张公爕游遂尽得其易学之传下笔英发遒劲顷刻数千语立就其法多本之三苏氏时俗龊龊语公不道也年二十入邑庠学宪白泉汪公擢冠多士大异之嘉靖辛卯举于乡壬辰联捷礼闱众以为贺公欿然曰昔玉沂公志不在温饱余之志岂在一第哉因赋诗见志移病归屏居万山中益肆力问学凡经济时务咸究竟而得其要乙未赴廷试登韩应龙榜进士明年授行人奉命使肃藩馈遗一无所受论者称其识体己亥授广西道监察御史皂囊无虚日如核名实以隆治道等疏皆关国家大政未几扈　驾承天随方救正多所蠲恤庚子差印马北直隶时　庄敬太子渐长既册立而司经局洗马安成邹先生甚有士望执政迁之南留院公抗疏留之谓三代有道之长在豫教太子非得人不可有臣如邹某实一时之选而顾迁之南非所以备蒙养重国本也言甚剀切与执政忤左迁宁国府推官公无愠色孳孳讯鞫惟冤抑是伸生道是求每两造具备片言质成健讼之夫望公之色缩舌汗栗不能出词亦有赴郡之庭中道而反者旁郡民求直于上官辄云欲得毛青天毛青天云两台交荐壬寅升南京工部营缮司主事抽税芜湖关关□荆湖下流船舻相衔商税不赀往往不克自洁公独励清操出纳委之县佐税银贮之县库揭揭乎一毫不染也其岁额之盈者则蠲□与商商人咸颂之曰古所谓蘖其清者非毛公□人耶癸卯升工部都水司员外甲辰转本司郎中□高邮河政闻厥考御史公疾亟谋终养不果乃以□乞归在途间丧哀毁踰礼三年之内如一日焉戊□补刑部四川司郎中次年升江西瑞州府知府瑞俗素嚚讼且多积逋公躬率以礼义而申之禁令□终不驯者始绳之以法积逋所追必宽其期限度贫甚者则以俸余代为之偿民感激欢呼若更生公之攻声遂为江右最而蕞尔之瑞不足以尽公之才也辛亥调直隶宁国公之调也瑞民若失慈父相与立石以寄甘棠之思至于今未艾云既而复丁母忧甲寅起复再补山东莱州府时冢宰古冲李公素器公拜官甫数日即转公天津兵备副使天津为京师左辅密迩辇毂中贵人多有所请嘱公独持风裁凛然不少假借而中贵人不敢犯其所设施如精简阅饬戎备广屯种足兵食剿盐徒捕奸宄修堤堰而革驿递之骚扰裁无名之支应凡有德于军民者甚盛至今尸而祝之社而稷之固不止于立碑颂德而巳三年升山西右参政山西土瘠民贫积岁之逋至不可胜诘公曰民之贫犹皮之尽也毛将安傅乎乃躬行州里抚循而训谕之公以诚感民以诚应自是山西□有夙逋者三年始升河南按察使寻转右布政未几而巡抚保定提督紫荆等关之命下矣公自河南而之真定也适值饥岁流离载道车至不能行公先出所持俸余以赈其急民欢声如雷且感且泣公与之约曰吾莅任当请于□上以拯若辈既而恳疏□乞蠲免仍分别存留起解以次带征计其所活不啻数千百人公之功人矣初公之未至也虏情汹汹不测及至克诘戎兵振扬纪律留选达军以壮其威分调客兵以阨其险自是边关振肃丑虏远遁秋防竣事奉勑嘉奖有白金文□之赐壬戌擢副都总督漕运兼提督军务巡抚凤阳等处去之日复捐俸置恒阳两学田若干亩以赡士子之婚丧不能举者两庠士子德而碑之不忘观公之待士者若此则待民者可知而民之德公者又可知矣然公科第深扬历久自巡抚真定时人巳有公辅之望乃为首相所扼复有淮扬之转其言曰淮杨重地漕运重任非文武兼资如毛公者不可实迟而外之也乃公则以家视国以子视民未尝以迟速二其心也夷考其选士兵以密防汛省调发以节馈饷定期限以酌催攒缓折兑以赈贫穷诸所注措皆老成经国远虑而条陈兵食事宜一疏则尤切时务而可以奠江淮于百年袵席之安者　世宗嘉之癸亥擢左副都召回恊管院事台中诸侍御咸喜公之归而又惜公之迟也乙丑春以三品满奉旨复职推　恩赠其祖父如公官□□入监寻升刑部右侍郎再改吏侍右丙寅转本部左代冢宰摄部事独持公正以抑奔竞慎选举诸凡请托一切谢绝仕路为之肃清余时忝院贰与会推之列众谓公行且即真矣乃升南京礼部尚书复改南吏部葢　世宗察公清介重望欲处以冢宰又不欲紊资次故不踰月而两转以俟大用曾未浃旬而　龙驭上宾矣　穆宗嗣位特改公刑部尚书公赴命中途得脾疾趣还乡就医恳乞休致章凡数上温旨勉令供职戊辰春公黾勉就道七月抵任严饬邦禁慎谳刑狱中贵不法则抗疏极论请发部问拟以彰公道其有以过误系狱者亦为之疏请明示犯由以昭劝惩葢不欲妄随　人主喜怒以低昂其间至于因盛暑而恤淹滞遇灾变而请停刑古所谓式敬由狱以长王国者公之谓也　穆宗方眷注公而公之旧疾作矣己巳秋恳疏乞休章凡六七上始得　允庚午春特赐驰驿还乡举朝公卿僚属设祖帐都门外各赋诗以荣其归公之归也甫数月而逝逝之明年而夺爵之命一矣初给事中张某者以纳巨贾赂为都御史南　王公都给事中郑君大经御史郝君杰所论公谓　重罪拟谪戍边明年张上疏自辩公持益力辛未张再疏当事者追论公故入公遂□□公并落职　今皇帝御极首罢黜张而巡按浙江□史谢君廷杰抗章讼公太宰虞坡杨公覆请谓恺受诬宜复故官且赐之恤典　诏从之于是士大夫莫不庆公之少屈于前而卒大伸于后也公天性刚介操履严毅虽落落难近而实乐易可亲虽容貌清癯不踰中人而担当负荷招不来麾不去则毅然贲育莫夺也性喜讲学如论性则穷理气之奥论学则别顿渐之门至于躬行实践则一以养心寡欲为主每事必求慊于心不慊于心弗为也至于先儒语录如周程张朱如王阳明湛甘泉诸说罔不参订其异同而究极其归趣性所独好则薛文清公读书录特为之抄释实其晚年手笔也其博物洽闻则如道家之道德参同契释□□□□□华楞严等书亦皆涉躐之得其说其居家□□□□□□于内外雍睦之政蔼于宗族而洋溢于乡党至于不嗜纷华不事请托不殖生产不聚囊橐登仕四十余年历官二十四任终始皭然一节者此则公之为人虽庸人孺子皆知之也平生所著有读书录抄释二卷文集四卷奏议八卷皆藏于家云公生正德丙寅十二月十三日卒隆庆庚午九月九日享年六十有五曾祖仕安赠吏部尚书再赠刑部尚书祖妣赵氏屡赠夫人父本荣初封御史再赠吏刑二部尚书妣吴氏初封孺人再赠淑人屡赠夫人配杨氏初封孺人再封淑人屡封夫人 

　　○资政大夫刑部尚书刘公自强神道碑（澹园集） 

　　澹园集 
　　留都为国丰镐民物浩穰大猾相盘牙为奸利世号难治京兆又　天子重臣惟旦夕坐待迁以去余弱冠所覩记名举职者独刘公公精敏果毅事事致于理尝叹曰禾莠不并茂与其爱莠无宁爱禾也于是举正羣枉禽木叜斧断奸吏咸廪廪奉法请托不行一尚书以事嘱怒曰臧吏敢尔邪起奋击仆其隶人都人语云尚书臧舆台僵矫矫刘公□自强自强公讳也至今传之是岁比士于乡公总帘内外部署勤毖得人为盛余浅薄亦幸与焉顷备员史局晤公子懋武都门公捐馆舍二十年往矣相与把臂道旧凄然泣下且属余墓碑使补其阙则曷敢不承按公婴年知斩斩自树一日之会城直□藩遴壻用事者奇公材欲钩致之辄走匿密室中以免葢屹然有巨人之志焉少明毛诗戴氏礼两经嘉靖辛卯举乡试甲辰第进士授广平府推官贤能十最荐剡征为吏部考功主事历稽勋文选一切戒严阍人毋入私谒分宜柄政子世蕃以鬻爵干诸郎公峻拒不纳蕃深衔之谋所以撼公者会迁太仆寺少卿何出补陜西参议一时舆论籍籍公顾不以屑意也迁山西副使甫莅官卒王庆率众以夜畔城中大骇公知庆有嬖妾选勇士伏旁舍待诘旦庆来携孥辄斩其首以殉余党瓦解迁陜西参政进按察使时大旱一城所得水公相廨舍旁当有泉凿之泉源涌出一郡饶给居人神之名刘公井云迁湖广右布政使转左岁侵民苦饥出羡金大赈之所全活不可胜数甲子迁应天府尹满岁进都察院右副都御史巡抚四川寇黄中员险猾骜公奉勑会湖湘兵讨之属妖人蔡伯贯乘间啸聚卤掠郡县势张甚公策曰中穴鼠耳直以泥丸封之伯□出柙虎也可急击勿失辄移师攻贯一鼓歼焉巳回兵向中中大怖乃所据牛栏坪者险绝甚才通人中夜当道垂巨索属铃百余勒卒更番守铃索一动礧石交下人无得免者公斩木百章为云梯阳攻之微察山旁侧有少罅督甲士夜衔枚上钲鼓并作呼声震岩谷中党战粟莫知所出以为自天而下也不战而溃当是时不三月两剪大憝如灶上埽除公劳为多捷闻　上大悦赐文绮白金羊酒劳之丙寅入拜户部右侍郎总督仓场戊辰转南都察院右都御史进南户部尚书再改兵部参留务庚午入为刑部尚书公历三部钱谷则慎出纳戎兵则务修饬狱讼则尚矜恤时推老成持大体无出公右者在户部尝奉诏疏侍郎赵贞吉布政使曹金荆守赵贤郎中吕藿孙应元后皆着声实为名卿其人伦之鉴如此　今上初元累疏乞骸骨归归则筑园圃植花竹日与宾客谈说弦歌饮酒往往终日视向之功伐荣宠泊如也公为人内行甚备事兄如父拊兄子如子赡族寡妇若祖姑生予裘饪殁为殡敛而又疏闻于朝旌之棹楔邑博士旅死者助归其丧他如请均田议增城蠲重役定水祸为德于乡不可殚□□□以宦迹著称而巳公字体干世大梁扶沟县人明□原弼者为刑部主事生让让生渊渊生宪宪生兴济令瑞瑞生国子生东实公父也配淑人范氏生公两世皆以公贵赠通议大夫户部右侍郎配李氏封淑人子男一即懋武中军都督府经历殁万历壬午正月十三日距生正德戊辰十二月三日享年七十有五讣闻　天子震悼赐谕祭命司空治葬城西南冈原于时少傅郭公既铭诸幽矣余为列其太都刻于墓道岂独文刘氏而示其子孙乃亦以慰余乡之人焉铭曰俣俣明造羣献在工相恊三朝时维刘公刘公显允文武为宪威伏寇攘惠流禹县自公为□日购异书率其所学以绥阎闾奋而即戎貔貅豹虎指挥进退妥若儿女武虣以窒文懿而恇有伟刘公两取其长公文畴施近而辇毂公武载扬远乃秦蜀　帝闵弗靖咨公视师枭狼革风乃恬乃嬉　帝闻而嘉锡之金帛公曰臣愚敢贪天力　帝曰尔贤作朕股肱三典喉舌蔼其肤公帑金市珠匪国之病公曰咈哉矢不奉命岂其权门瞻望知蹰回翔藩臬公心日娱诎久且信出勌以处姱节完名哀荣终始雅歌吉甫碑名太丘谁其诗公以视汉周公殁廿年同如始死撰德镌珉公则有子 

　　○资德大夫正治上卿刑部尚书白川刘公□□行状（冯琦） 

　　冯琦 
　　刘公讳应节字子和别号白川其先咸平人有讳全者以判潍州因家焉遂为潍州人全五世孙大深生润即赠兵部尚书公赠公娶于韩而生公少颖敏日记诵数千言垂髫补博士弟子声籍甚癸卯以诗魁东省丁未举进士己酉授户部主事明年庚戌秋虏入古北口直犯京师咸宁侯鸾以大同帅入援总天下兵行大将军事尾虏后诏发火其炒若干车饷之大司农李公谨推择可使者时虏骑充斥众噤不敢对各相顾失色公毅然请行曰此臣子授命之秋也行之日人人为公危公亦自知不可测私语所亲逾七日不还当遣人送吾母归吾手足及发皆以秝为识勿以血汗为异也夜漏下戒服单骑护车以行走横尸中马屡踬屡起道渴求水积尸填井不可得捧潢汗饮之手尽赤视之皆血也至顺义东遇纪功御史邢公惊问曰公何以知大军所在公曰昼观烟夜观火是以知之邢公曰虽然虏零骑焚刼亦往往有烟火起惟视烟火众多处乃可往耳公至密云饷军三军皆欣欣焉时鸾挟上宠得以秘封达御前势张甚公投一空刺长揖均礼鸾衔之思所以中公会升都督炳以军兴乏食中计部大臣上怒夺尚书以下官令冠服领事鸾见事巳前决遂不复言公乃得免前后行虏中凡十三日传言公巳遇害王夫人持子元功泣井上曰伤哉孺子果若人言而父死忠而毋与若死节孝耳既旋家人惊恠且哭且却公徐曰是何足异惟是数万勤王兵不能发一矢仅尾虏出境可为痛哭流涕也明年榷税清江浦厘夙蠹清奇羡厂岁入草直百余金悉以充公费督漕骆中丞闻而贤之一日指郎舍颓目公曰郎廉至此耶为发漕羡百金佐工费公受而贮帑中去之日封识宛然壬子宣大饥奉命赈之军民更生者数万癸丑三年课最封公父如其官母韩配王皆安人寻转员外郎迁郎中时西北用兵转饷无虚日公佐大司农度支井井甚具乙卯出知怀庆府王恭人从而后道东阿侯中丞置盘飱加币焉恭人却不受曰未有夫子之命也侯公闻而亟贤之公治郡缓征敛均徭役除百姓所疾若是秋泌水决城不浸三丬反公雨率众补葺之城以弗坏亡何以外艰归郡人思而尸祝之服除赴阙下时分宜子蕃专选法通金钱鬻官逾岁不得补会御史楚侗耿公言状始补顺德郡郡当南北孔道轮蹄交错供亿浩穰民不堪命公力为调停省浮费革侵均里甲而民间始有起色矣时岁旱郡邑多饥公仿富郑公煮粥法行之诸属邑所全活以千万计明年复旱斋戒露祷澍雨立应百姓为立祷雨神应碑巳复开溶达沽诸泉灌田数千顷至今赖之辛酉冬入觐垂橐以行郡之属吏某太宰某公戚党也狭而贫公廉得其状系之狱太宰固不快而分宜子蕃又以不入贿衔公颇相与踪迹之而士大夫言公治□甚悉太宰转益重公考公治行二千石第一是岁景藩之国自潞河登舟护行文武及诸内使从间道发所过骚然独畏公名争戒其下曰此京师所传第一太守也亟去勿扰壬戌考绩赐诰命改赠公父中顺大夫如其官而封母韩太安人为恭人配王安人为恭人寻擢陜西按察副使备兵井陉廷议谓公知兵而三关为畿辅要害请勑加提督衔以属公备兵使者辖三关自此始所部兵故骄悍尝脱巾哄辕门胁辱主帅前使者不敢问横愈甚公至廉其首十余人用军法杖之几死徙塞上自是诸军遂戢明年虏犯古壮口提右辅六郡良家子入援虏宵遁事闻主厚赉之甲子升陜西左参政寻升都察院右佥都□史巡抚辽东丁内艰归隆庆改元丁卯诏起巡抚河南初东省赋役烦苦民多亡徙公目击其状甚隐之既入汴即檄藩臬议赋役法佥曰顾使便遂下令八郡行之后移书东省抚台姜公姜公亦遂下令六郡行顾役法两省至今称便焉汴当都会五方杂处藩封据其中宗人当军民之半而轻犯法又里中多无赖彍悍习弓矢喜乱而开封三卫士马凋耗日甚公陟夷门指黄河谓诸藩臬曰隔此衣带水即河朔古昔战场也岂宜无备至此因调汝南睢陈诸道兵六千人更番入练属都指挥一员领之以备缓急而以彰义兵别遣一都指挥统之听兵部调入卫时报虏破石州公尽发两河兵军界上为备冬十月虏再入犯昌黎等县烽火达于甘泉顺天抚臣坐失律下狱诏以公原秩抚顺天整饬蓟州边备蓟近辇毂拥护陵寝视诸镇□要而三卫属夷为虏向导觇我虚实以语虏葢自庚戌之变督抚诸臣重者诛戮轻者谴罢无不人人惴恐公至周历塞垣大集将佐讲画战守利害条上六事一曰益兵以资战二曰用车以资守三曰树木以资险四曰柜水以资运五曰定兵食之远图六曰除边方之宿蠹俱报可公行部视京□近邑多未城或城而库且圯者亟请内帑佐以赎锐次第毕城之凡二十有七县复念延袤二千里间蔓衍为备势不足有所禁御乃阨要害于关之东西缮大城五砦堡二十有五墩台千二百余设将益兵分屯列戍相犄角为声援有率然之势焉京东频年水巳复旱复大蝗凡三请蠲赈皆从之戊辰候塞者言虏八十万骑将入复棒棰崖本兵檄督府帅中西二路兵卫京师而巡抚别将兵出东路为备东路即虏欲入犯处也公得檄即日发兵道出永平逢督饷少司马安丘辛公曰公以数千人当虏八十万众此与以肉投虎口伺异公徐应曰固也死法死虏等耳遂行驰至部署吏士授兵登陴昼夜睥睨问慰藉之士卒感奋无不一当百虏觇知有备徘徊两月卒引去明年正月虏犯青山口公复督兵拒之明年二月修敌台七月以四品满加赠公父右佥都御史母妻仍恭人寻升右副都御史照旧巡抚十月升兵部右侍兼都察院右佥都御史总督蓟辽保定等处军务公之镇申军令置屯戍远间谍急牧保设应援诸所条次视巡抚时加密大修京东西诸路边自广宁抵开原葺墙八百里建堡二十有三墩台六百三十有奇旌旗相望刁斗相闻屹然长城矣十二月虏犯辽东清河堡上首功五百八十有五获马驼各六百余捷闻升捧一级初昌镇护陵诸军仰食京师转输甚艰密镇故有水不通运陆挽不及二舍岁费饷三万有奇公循水上下周览叹曰二镇之水皆可取饷道柰何岁费司农数万金即上疏极言浚河便报可及浚潮白二河淤塞者北抵密云西北抵巩华岁省公私费无算河西务当运道咽喉商贩辏集称巨镇公请为建城役取诸军费取诸贾而民不知也畿内故苦驿传行顾役法如抚河南时人情翕然便之明年春虏犯长胜堡上首功百余巳复犯辽阳斩获过当明年万历改元三月虏犯义院等口巳复犯拏子谷四月犯铁岭六月虏酋董狐狸等犯桃林界皆失利而遁七月升右都御史兼兵部右侍郎总督如故以阅视修守功升俸一级八月虏犯长海败之明年正月虏犯中辽河复败之先是东海诸岛为二镇逋逃数沿边诸郡邑横罹剽卤莫敢谁何公遣使论以恩威众皆叩头谢前罪凡四千四百余人一时解散时戚帅继光上疏请练兵疏下边镇议公条上防御机宜凡七曰选主将曰设副将曰议班军曰清卫军曰勾逃军曰广召募曰议行粮廷议皆是之公自为督抚先后与虏格大小捷以数十计斩获首虏以千计事闻　上辄褒劳之白金文绮之赐无虚岁公雅不欲自张大每捷闻辄曰宗社之灵将士之力臣何力之有及增秩锡予逡巡不敢当其退让如此甲戌秋天子不欲久暴露公军中晋公南京工部尚书时河漕梗塞挽输不继为国家东南忧公上疏请浚胶莱河上锐意行之中作未竟而罢乙亥改京营兵部尚书丁丑以正二品满赐羊酒钞锭赠公大父父俱尚书公大母母俱赠夫人妻封夫人时值　慈圣太后圣节王夫人鸣玉曳裾谒　慈宁宫赐彩币榼酒劳之寻以疾归是年改公刑部尚书平反天下重囚四千余人时中贵人保方用事保故深州人隶制府公为督抚十余年不与交一剌一日保从子邦宁遇诸途不避公恚曰一中官犹子带俸锦衣耳柰何与大臣争道叱下之保以是益深憾公而是时江陵公执政大曹事无巨细必请裁决乃行或讽公往公曰吾所司民命不可狥人意出入人罪竟不往居矢之言官论公章奏有误失对上体且大臣不宜出郭讲学公止恳疏目劾如章得俞旨致仕时九月廿五日也是日王夫人讣至而保憾犹不巳后四日　上视朝陛辞出保犹以失朝仪激怒　上前下鸿胪问状鸿胪谢言二序班误引失仪乃竟夺二序班官后五日公单骑归里中邸报方至乃北向叩头流涕曰老臣自为漕郎时出入虏骑中戮力塞上十余年数对大虏最后忤权贵不自意完乃始得安枕里中非　主上仁圣不及此老臣伏草莽死不恨矣公既家居好引掖后进建麓台书院羣郡邑之秀亲课督之今潍州荐绅彬彬后先相望大都皆公门下士出入乘布□或徒步田间遇父老不自知为贵人遇后末学不自知具为先生长者也而尤笃于宗族戚党所得禄赐太半以周贫赈乏故仕宦四十年家无饶赀王夫人亦躬亲节俭女红力作以操家政即贵衣粗食粝以为常至佐公施予则脱簪解佩不惜也公伯父早世遗孤且瞽抚之如巳出后分产与子等族人出亡佣田间公购而得之如视同胞外家兄弟不善殖食贫公为捐金治生金尽乃复捐地予之公大母李殁且百年其族属流移无所归公购三十年得之渠丘者三人自为贷百金治业葢夫人实襄成焉东三郡以舄卤故事不养马印马使者疏分他郡之半东郡人甚患之公为草疏属乡人诣阙请事得寝葢归而为德于乡若此公悬车十五年两台荐章凡十二上再征为南京工部尚书皆不就士论愈益高之至是卒诏予祭葬如例所著有纂修边关通志若干卷沿边军筹若干卷蓟门奏议八卷诗文若干卷存于家先是白河竭者三年殁之日风雨昼晦昔贤殒星化碧岂虚语邪讣闻于朝上使使者谕祭赐兆赠太子少保时御史陈登云上疏曰故兵部尚书臣应节故为顺德守顺德吏民思之如父母巳为监司为督抚皆后先无与俪大要清约持正一心营职始终无二度宜赐谥劝以风示天下疏入不报舆论是之先是王夫人为公置侍妾王夫人卒两人哀毁几不欲生及公捐馆舍誓以身为殉长君诣阙下请祭葬既得　报至两人喜相谓也我公其不朽乎惟从死丁且不朽皆缢而死公子女云云史氏曰有是哉任事之难也蓟门外葢有雾灵山云公尝躬诣视其它以为可用兵力断而内属边径直易守岁省戍卒及刍饷数十万而当事者不能决策也公浚舄白两河为蓟□利胶莱之议不百金岂轻发哉举事一不当而谈者以短长操其后夫未竟而从旁持之何知当否有是哉任事之难也余尝谓公温温长者过其家门巷閴然不能当二千石夫其当巨镇建大议屹然不动为时名卿有以也夫 

　　○资德大夫正治上卿太子少保刑部尚书赠太子太保赵公锦墓志铭（朱赓） 

　　朱赓 
　　万历辛卯□诏起前太子少保兵部尚书兼都察院右都御史掌院事赵公为刑部尚书加官如故于是公年七十有六矣谋于赓曰吾曩在列时业引年今阅六载而耄可知也尚能以朝暮之身为　国家肩繁巨乎时公子淳卿官都下公乃为辞疏三并致之曰为我连上必得请乃巳疏再上不允　旨益温谕毋复辞淳卿遂不敢复上而邸中诸公遗书劝驾者出一口公不得巳黾勉就道则挟其第三疏草以俟中途封上庶几上副　简书而下不失退志云甫至姑苏辄病病数日辄不起天下惜公之一出而不知公之强出乃所以善退也讣闻　上震悼赠公太子太保谥　　谕祭四坛遣官治葬如制公讳锦字符朴号麟阳宋时有启封于燕曰德昭者其裔孙从南渡家越后迁余姚世为余姚人至公复迁越城居焉曾大父曰玫玫生昺昺生海滨公埙官至广东参议以廉直闻公父也以公贵　赠大父父皆如父官母诸继鲁皆夫人诸夫人以正德丙子二月十日生公公少有大志读书以古人为期弗狥流俗弱冠举茂才高等学使张公见其文惊赏遂冠诸生诸与公同学者以公故皆见收其重公如此嘉靖癸卯举于乡明年成进士除江阴令属岁大侵公令贫富得相贷所活民以万计巨盗许贵者时出没剽掠村聚公以计擒之民始帖席上官有以供需矫令谯让公者公从容曰所需非土有民且殍又丬割之不忍也请就劾上官赧然三年征为南台御史江阴人思公肖貌祀之巳而祠毁于倭民又为公重建春秋蒸尝加虔焉公在南台巡上江有寇寇太仓朝议用嘉靖初故事复设总兵官于江淮遂为定员公言小寇偶聚不足以烦大帅置重兵请罢设便从之岁省费不赀军兴大司农无所出议遣使分道征民间积逋又令民得输资为锦衣卫官公言齐鲁燕赵淮徐之间人将相食何可复加征求锦衣侍卫王宫诏狱之所在何可令钱虏充之亵　朝廷之体忘肘腋之患大司农议非是不称当罢又疏言淮徐户口流窜宜专选宪臣往来招集山东河南宜建抚臣久其事任皆称旨壬子奉诏清云南军政元旦日有食之公驰疏引春秋阴盛阳微之义极诋分宜相怙宠纳贿蠹国贼民内伺　上意以暴恭顺外胁诸司以张威福凡万余言皆发其至隐分宜父子衔次骨遣缇骑急逮公械行万里途中堕车者再偶入坎窞辇过得不死至则下锦衣狱竟除籍归公之系也有巨贾某亦在狱视公泣下曰公即栲讯宜为双足计诚得行六十金者公足全矣公曰嘻吾不能保首领而能保足吾又安得金明日榜掠备至至足刑有青衣校数去来公旁若阴护公者则贾巳代公为居间矣卒赖其力辞既具分宜必欲杀公票拟杖百贾伺知之又以蚺蛇胆密遗公曰服此可以不死而　肃皇帝引笔抹廷杖一百数字以故得免公常言吾得有喘息至今　肃皇帝赐也为之感泣公远时参议公方在西粤闻之亟投劾去父子一时罢归家徒四壁相与饮水食菽驩如也居八年参议公殁又七年　穆宗践位起公河南道御史寻升太常少卿光禄卿时因供奉奏罢端午龙舟之戏又奏折江阴子鲚及苏松常镇白粮减耗二事至今德之明年拜都察院右副都御史巡抚贵州土酋安民握重兵豪于苗夷间难控驭公宣示　朝廷恩威不敢不用命诸苗有反侧者安氏辄内创之粤西大治转大理卿工部右侍郎寻转左　昭陵之后例当属公督理公不欲更叨　恩荫以让在侍其后　陵殿稍圯恩典俱夺公亦不及焉□□二年转南京都察院右都御史历刑礼吏三部尚书皆南京时江陵相棅国欲引公为助而公挺然无所依阿时或风议　朝政得失语稍稍闻江陵江陵衔之阴令所厚劾公公遂致仕江陵卒　上用廷臣交□起公南吏部尚书寻召入为左都御史掌院事公之再出也声望愈崇朝士皆瞻听词色以为步趋而公亦自以纪纲重地不可以三尺狥人垂绅正笏侃侃不回丰采有加焉江陵败后楚党坐斥殆尽诸御史□楚党者气益盛引绳批根抨击不止至谓今日去某明日去某某当为元辅某当为太宰好事者嚣然和之客有趋贺公者曰人望属公少默即太宰矣公愕然曰是何言也大臣由廷推取　宸断柰何小臣得私除太宰乎退而上疏言言官论劾大臣当权其人品事业不宜槩事诋毁乞　诏起大臣出视事切责御史过言以存国体于是诸大臣得安其位而纷纷者渐止公之力也当是时令公有几微顾望意稍一左袒太宰可得然公岂以彼易此哉孔庭从祀之议众论盈庭公力言文成白沙二先生当祀甚辩又疏言先臣王守仁致良知之旨吃紧为人即孔子所谓仁孟子所谓充之足以保四海不可一日不明于天下者也陈献章之学以静观默识为务以致虚立本为宗　昭代学术知求诸心而不为口耳支离之□者寔其开先之功疏入从祀之议始定考六年满加太子少保资德大夫正治上卿　驾幸山陵再奉　勑居守巳又改兵部尚书兼右都御史掌院如故丙戌春大计外吏公采访甚核方欲有所激扬而会后母鲁太夫人讣弗获终事归葢六年而再出而遽逝辛卯十月二十四日也享年七十有六公天性孝友内行醇备少颇豪举自放归日与二三同志讲明文成之学探其堂奥养益邃守益定内严而外和望之盎然鞠躬君子也其教人以躬行为本曰寔践始是真知背伦物而言觉悟失先师之旨矣平居恂恂不轻发一语至权大事决大疑必称引古今悉其源委与久远未然之善败亡不中窽隙意所必不可贲育不能夺也当其颠连万状滨于九死无怨言既而再蹶再起亦无沾沾自喜意此又加人一等矣尝闻其抚贵竹时过江右见分宜藁厝道旁愀然不能去言于监司为守护焉江陵之籍也公上言　肃皇帝籍嵩时株连无辜以足其数至今江西未苏今日之事必类此愿　陛下曲贷一家母流毒三楚□□上怒方甚而公持议益恳事以故少宽嗟乎死生之际平生称厚善者犹将下石为名高而公于二相若忘其眦睚之旧者岂不难哉公喜读书善属文其奏疏若干卷直而不怒详而有体近世莫及也不佞尝考嘉靖间天下士大夫坐劾分宜谴斥者可指数巳其在吾郡则陈给事垲谢御史瑜徐主事学诗沈参军炼及公凡五君子何其多也隆庆初诏起建言诸臣弓旌遍岩穴而诸君子或以耄或以疲癃或不幸化为异物皆不获覩休明之会以竟其平生后世称之曰直臣止矣而公独身际风云光依日月　三朝□济卓然为社稷之臣岂天固留之以幸海内与□曰硕果不食君子得舆公之谓也稽山一出庶几□为霖雨而奄然以殁识者犹有憾焉 

　　○刑部尚书吴公百朋墓志铭（马自强） 

　　马自强 
　　吴公讳百朋字惟锡别号尧山为泰伯延陵之后宋绍定间有十七世祖造者由青田徙居义乌遂家焉公王父澜父琼为盐城学谕皆以公贵赠刑部尚书祖母母皆蔡氏赠夫人继母金封太夫人公生而颖异读书一目数行下弱不好弄屹然有大人志少随父至盐城道遇异人大奇之曰此子异日当大贵学谕公每令属文辄心喜曰吾穷经老白首不□□□第成吾志者子也弱冠补邑诸生嘉靖癸卯举于乡丁未登进士授江西永丰令为政务先教化束矢入片言折服有清水明镜之谣庚戌征拜御史持节按淮扬卒遇倭乱公被甲婴城筹兵食画战守贼不敢逼先是倭薄东门外抚臣下令军中有开城门者斩民木强负号呼西门外公曰郭外非吾民也邪而以与虏亟开门内之全活甚众每按部以惠文弹治不法然其持议平不苛小人咸畏而爱之其按楚亦然九载考绩晋大理丞转右少卿寻升都察院右佥都御史抚治郧阳　肃皇帝以虔中多事改公提督南贑军务当是时内迫山寇外苦岛夷羽檄旁午公奉简书驰至会倭寇海阳公与两广都御史吴公督诸道兵四面击之捕首虏无算巳又败倭于乌石又战□水神山贼兵熸巳又败倭于海丰捷闻赐金帛初贼首杨一戕杀长吏势张甚而苏阿普赖忠潭等依山阻险流毒四郡公县赏格阳为招拊而阴督大军张左右翼击之遂平洪田再破香寮又移师击蓝松山程□擒之转战大田卤梁国相等别攻乳原始兴贼歼之又会师破吴平漳潮遣将士击二源寇尽殪凡先后破巢一百二十斩首数万级卤获人畜铠仗无筭于时三巢最称桀黠赖清规称王巢下历李文彪巢岑冈谢允樟巢高沙即尉佗侬智高负险故地众号数万盘牙累岁攻之甚难公毅然以讨平为巳任因上疏略曰逆贼荼毒生灵天讨不赦第先破下历冲其中坚岑冈高沙直振槁耳愿　陛下假臣便宜不效请归伏斧锧　天子壮其议令刻期剿贼公乃移镇信丰授参将蔡汝兰方略率师讨平之擒清规苦竹嶂余党尽平居民始得帖席　上赐勑褒厉赉金帛公居虔六年蒙矢石驰驱烟瘴间年未艾发垂垂白矣最前后奏捷疏十有八荫子一赐金帛十二加二品俸者一晋秩三说者谓王文成平粤止浰头桶冈而公克三巢尤称难云隆庆戊辰擢南京兵部右侍郎三品秩满加封荫寻疏终养不报己巳晋刑部右侍郎丁父忧壬申改兵部右侍郎　今上即位赐飞鱼命阅视三镇公条上便宜大槩言缮垣屯田备边防河四事又进边图凡关塞险隘夷狄部落与夫七马强弱亭障远近历历如指掌　上嘉纳之巳乞假归省乙亥起南京右都御史遵明诏禁格奢侈有避骢减驺之风丁丑升刑部尚书公闻命兼程而进时部事久虚积案填委公至亭法谳疑无大小必躬亲之以过劳成疾卒于官　上悼之谕祭葬如例公为人风格儁逸知略辐辏其忧国奉公极身无二虑大半心力在兵事而勋猷在江广天性孝友事继母母间言子视诸侄至推荫荫之处家庭所难怡怡如也又性好施禄入多赡宗族贫者家居足迹不入城府宦游三十年而节俭恒如寒素病革犹谆谆语军国事叹国恩未报临终长笑曰吾兹全故吾还造化矣此其死生之际岂孔子所谓闻道者乎公卒万历戊寅五月十四日距其生正德己卯六月二十九日得年六十配王氏封夫人 

　　○舒庄僖公化传（邹德溥） 

　　邹德溥 
　　舒庄僖公者临川人也讳化字汝德刚方直谅历仕多法官持三尺侃侃不阿虽　天子亦严惮之公父某为东阳教谕生公官舍中父先月葢梦若麟者入舍云公少孤依兄某受经尝揭斋壁曰天地虽大乃范围在吾心葢其时志识深远矣弱冠成进士授衡州府推官谳决明允不以得情故忘矜尝有事荆门汉水溢堤溃民庐舍漂溺多艰食辄便宜购粟贷且为请赈多所全活巳丁母艰服阕补凤阳凤阳民呰窳不治产复苦种马岁侵不能具茭藁马多毙诛亟公请得间以折色偿且蠲其最窭者曰总之弗克偿柰何其以虚责令民逋民逋乃稍稍苏当是时淮阳徐沛间诸大徭役率咨公公条上利病率中窽凡狱疑岁久不决者率倚公讯鞫以治行异等征拜户科给事中　肃皇峻威断羣臣震慑公独谔谔数直谏然持大体不矫为名高以故　上惮而信之巳持节册蜀藩舟还至巫峡为盘涡所束众栗甚公拥节不色动时支罗寨黄中等构乱乃在楚蜀交当事者或执剿或执抚朝议不能决公驰奏中寔首事业受诛即胁从可释勿治第置兵巡施州而移守备于南坪何乱之敢生杨襄毅公大称善道拜刑科都给事中乃强起时　穆皇委政台阁柄臣乘是以恣刑赏多中出公奏言法者承之于天与天下共也夫既以法与臣矣而谁敢擅之其自任不慑如此会廷议柄臣操笔欲云云公前把其笔称不可柄臣屈其词直事竟寝日至祭南郊公闻　上咳声辄为推论阴阳姤复之渐人主宜法天养微阳词甚切至　上为竦听柄臣阴翼厂卫权倚为用公大恚曰国家设厂卫徼巡毂下亦惟是禁盗诘奸岂其诇刺百官过若属虎而冠令得操吏人长短害何可胜言疏入　上心善虽未行亦少逆折奸萌矣寺人李阳春有所愬　上内降从之公骤谏曰臣尝为　陛下言宜使法信于臣彼皋陶为士虽舜亦听其所执以信法也臣既获请矣　陛下柰何以弗信继乎　上默然既而郑司丞履淳李给谏巳以言事杖廷下诏狱且毙公为白是诚狂愚然心忠柰何诒后世以杀直臣名　上悟立出二臣狱陆金吾炳既没逮其子宵人借衅争攻讦不止公请加澄察无令祸蔓是时诸司竞为武健钩名公请遵　祖宗成法罢酷吏葢务赞主上以平明之治然不以宽故废法尝劾奏边帅某浚所部军□虏请亟诛以风示列镇又发比曹郎某黩货状□外廪廪先是路御史楷承相嵩指属总督顺构杀沈光禄炼巳事暴论治如律至是当　廷谳炳臣欲阴为楷地缪谓顺寔首恶业论死犹坐楷耶公取狱牍指楷笔示曰狱故无炼名有之自楷始楷故罪首第磔顺何以谢天下巳又欲宥诸方士公曰此遗诏意也□欲勿罪宜何辞柄臣语塞乃止时且起大狱将尽构诸异巳者公又力争不可于是阴结中贵人称　诏考察诸谏官计中公而兴化内江交难之无以夺乃出公参政陜西公再疏得致政归　今上即位以故秩起山东寔莅吴吴富室故多佚赋独累窭人子公为按核诸伏赋栉梳使平巳擢山西按察使移病归巳起河南未几擢太仆卿则又归巳起光禄卿辞不拜巳又迁南太常卿乃复强起寻迁南大理历刑部左侍郎故相居正罹法业藉家谪戍其子矣　上怒犹未释或援应天试题欲穷治公奋曰某诚擅当辟柰何无端株连词臣且开是端启后衅无穷乎　上悟竟弗问公颧骨隆起修眉方颐目光烱烱端凝有常度　上故目属之巳滇南守臣献俘　上御五凤楼以受公奏词音吐清洪进退中式　上愈益心睠会尚书缺故事必　廷推请　旨　上持手诏用公时廷臣咸服　上明断能知人公拜命即为言王者尚德不尚刑今罪人未及鞫乃先诏从重或当巳尽律又加辟是使　高皇法不信于后世而仁爱之意薄也　上称善时　诏修大明会典公悉取前后挈令增损着为令以佐律数遇大狱公悉引律奏当绝不伺主意为上下　上益习事虑下欺微有闻辄遣缇骑械系至都下□逮证案甚伙顾事多不核公奏言主术贵因不贵为若好以巳为是代有司事也徒使人归遇上而下得缘是以饰非　上悔悟潞王府校尉某以事为兵马司吏目鞭笞王不怿奏闻　上怒甚逮吏目诏狱掠至死又欲绳其捕卒六七人公奏言吏目秩虽微亦　朝廷命官今由厮役以毙过矣奈何又波及此六七人并死乎　上意乃解北畿校士或以籍觉会新布功令严且督过主者公力辩弗报抗疏再　上乃悟于是谕德张仅调南而洗马陈如故后张至少宗伯陈入直　文渊阁称相臣微公翊护不及此　上尝以雩祀步至郊坛召见诸大臣　幄次谕以天下与朕共此民者惟是守若令宜慎推择称朕指公奏对侃侃有古交儆谊时公名益高忌益众或使人构飞语授南中一二新进横诋公众惊愤公顾弗辩曰安有大臣被口语自疏解为乎义有去而巳遂上书乞归　上雅知公忠勉留笃疏再上弗允会溽暑当虑囚公寔职主笔不得巳复起视事时中贵人张传　上意欲宥重辟者三十余人公据法争之力语张曰第道尚书某以为不可　上竟从公议事竣遣中使持上尊饩羊劳公公又称病笃辞益切予尝过公相慰劳公曰言官拾遗国法也宁吾一人受枉无宁使国法自此格不行予心服以为有古大臣风　上察公恳诚诏许归归而卧龙冈谢客即台使者及郡国守相干旄相属非迫就弗见也公事伯兄笃爱其子如子宗人待公举火者若而人故人子弟有急辄力悍之岁大侵辄蠲庾□食里人疾且革犹强起摄衣冠谒祠又掖北望拜□其孙伏受命曰吾受国厚恩未报惟尔后之人承□志惟忠惟孝比属纩神气不乱如平时先是公梦□天帝使人召巳者有羽葆前导者及将殁数夕居□见其舍傍有赤光大如炬云时公子体震官京兆□讣闻　上悼叹赠太子少保谥庄僖　赐祭二诏□□为营兆域遣中书舍人余临视葢备恩也公自少凝心道秘与我舅氏陈公本相磨砻虽蝝言蠕动斤斤也谏垣每辍直必及诸胜友集禅斋瞑坐栖寂以为常家居虽屏交然常从故二三同志游靡倦当为司寇时予师耿恭简公寔贰之相与联所属为期讲法因而诏以直人大义葢生平以道终始诸劲节媺行有本也江门会稽之从祀公寔有力焉体震今为南比部郎袭德声 
　　邹生曰往予在史局公故引为忘年交朱公鸿谟鉴严少许可独尝为予颂□公大节亹亹古所称难进易退者公□有之虽峭直能结知　天子有以也予□□其□者着之□因以暴　主上圣明云 

　　○太子少保刑部尚书凤洲王公世贞神道□（王锡爵） 

　　王锡爵 
　　肃皇帝时海内文学知名之士葢人自标帜云而吾友凤洲王公最后起实以异才博学横绝一世每有撰造率揽汉魏六朝三唐作者之奇而出之而其地望之高游道之广声力气□□□□翕张海内之豪俊以死名于其一家之学直千古可废也一时士人风尚大类王伯安讲学之际而公之变俗有加焉虽然伯安以讲学名卒所以显者功烈也今世人皆知公之诗若文而其平生行谊非予莫知其□惟是葢棺且久而丽牲之石虚而待予予不敢以不文辞矣公名世贞字符美凤洲其号系出琅琊王氏自晋丞相始公导渡江而南世为浙人后□昆山学正讳梦声者因家于官而大仓之王自梦声始又六世而为公大父质庵公悼仕至南京兵部侍郎倬生都察院右都御史兼兵部侍郎赠尚书思质公忬配郁夫人实生公公幼称为圣童六七龄巳能读父书至数十万言十五为宝剑诗得奇句十八举于乡丁未成进士会选馆举主讽公贽文于夏学士公耻千谒□之除刑部主事岳岳风棱持三尺惟谨缇帅陆炳方贵幸用事受巨珰指匿奸校阎某欲贷其死公搜炳家得之炳宛转请脱既复因执政徐公以请公不许固安令以事忤厂珰坐蜚语抵罪公廉知其诬竟白之时分宜相当国雅重公才名数令具酒食征逐微谕相指欲阴收公门下公意不善也而相所雠郎中杨继盛下狱公为纳橐饘杨夫人讼冤公为手定疏草杨临命东市公又为收其尸治敛具与诸同舍郎以诗哭之分宜遂大口金亍公铨司两推公为督学副使皆格之补青州兵备使青部故多盗盗之党多游于椽史为耳目吏莫能问公至行保甲法重悬购盗之赏闾里轻侠少年皆攵募为用羣盗屏迹尝按捕罪人雷龄不得龄故善捕盗公心疑吏王尉匿之一日试使尉诘盗具得主名公大喜曰是何神也吾得盗媒矣立召尉责龄所在果得龄有豪徐进道被讼罪不至死而进道恃其宗强党与众阴谋勒兵反公闻故缓其狱令捕盗自効而进道谋渐解遂缚之尽散其党青人相与手额颂公曰吾曹父子安而室家聚谁之赐也始东诸侯见谓公文人少年不习为吏第饮酒赋诗为豪举耳比公至镇而精严练事发奸隐如神乃皆叹服以为赵子都之流声籍籍辇毂下而分宜父子益忌公又以公父司马公受　世庙特达知不宾事左右瑕衅滋起会虏入滦州分宜遂酿为司马公罪构下狱当死公亟解青齐印走长安与其弟太常公敬美叩阙请代司马急止之曰无速死乃翁为也则相与囚服跪道傍遮诸柄人车搏颡请救而诸柄人皆侧目分宜无敢言者于是司马竟不免公号跣扶柩归倚庐于旁三年不饮酒食既禫除犹葛巾苴□持心丧远迩哀痛焉会　庄皇帝即位与太常公赴阙讼父冤略言杀臣父者本嵩父子非　先皇帝意而臣父曾督兵蓟辽効首功八百级嵩尽屏不奏按滦州小失事曲法至死惟　陛下哀察疏入有　诏追复官于是南北台省言者谓公父冤既雪当一出报　主寻起补大名公犹隐轸思痛不忍出也曰报赐以力孰若以言乃应诏条上八事法　祖宗以弘　圣德正　殿名以尊治体酌恩义以处　宗室宽禁例以求才哲修典章以彰国纪推德意以昭大劝明爵赏以徕异勋练兵实以重根本因寓书相国徐公太宰杨公具言某报　上止此不复任驰驱请以死辞而两公复书以大义谯让公公不得巳之官寻迁浙江参政治吴兴时久雨谷翔贵富人闭粟高其价公谓未可卒禁乃首捐俸五十金积谷以□富人富人之粟益出至冬得三万石以代贫下户赋而以其余赈复上疏言吴越新罹兵火它供亿繁兴民不堪命请汰内府内官大小监冗食及清锦衣诸卫寄籍者为根本计事虽未尽行然竟得改折漕粮十五万三郡人赖焉再迁山西按察使属郁夫人病两疏乞休未报投牒竟归中道闻讣袒括星驰气息几不属服除以荐补楚臬旋辖广西一月入为太仆卿复自太仆擢都察院右副都御史督治郧阳郧阳在楚西南无兵马财赋之重前中丞皆卧而治之公独刻意振刷甫下车劾一守一令墨吏望风多自引去前中丞尝奏留边饷备郧缓急公以九州岛一家忧在边鄙令通核所部屯田以本色备荒折色充饷不必须边饷而给也而郧又适少事柰何辍所急以事无用竟奏罢之公又以楚地再震荆州坏庐舍尤多疏引京房占有臣道太盛语又尝遗京师人书言江陵浸淫耳目之好非社稷福其人泄之而江陵积不能平数言于人然以公才高行清犹隐忍攵人望稍迁南大理寻以人言改应天府尹拂衣归公尝屈指前后所忤三相国分宜睚眦杀人入其网无得脱者新□郑而敖于言尝力持其讼冤请急二疏□□下既而悔之知其无他肠也若江陵则且忤且合□飞箝钓饵杂出中人手书不时至皆欵欵输心道旧语计未有以绝之会予化女以守节感冥契立恬澹教门公有当于心辄焚笔研谢宾客与余结庐城南戒食梵诵甚苦间相对谈平生所经啼哭险夷之境如梦如醒且沾沾喜也葢自是江陵始息意予两人不深忌予亦不复以官爵饵公予两人亦相得也曰此度世不足逃世不有余乎嗟乎岂图末路更以此被物色而公亦寻为予余膻所累也公初起南京刑部侍郎为父请　恤典得赠大司马予祭寻改南京兵部侍郎以三品考与官荫一子入太学时巳迁刑部尚书会有言公曾被劾不当得考者所司具言公历官行迹无玷不与大计论劾比事旋巳然公自此归志益决凡三疏乞休始允归归九月而卒卒之前数日手条家戒及身后敛葬诸仪甚悉及期与僧某从容谈笑说偈而逝若有悟脱然而余女悬记公所谓卦尽八八者亦竟验矣公至性过人即笃老奉司马蒸尝必哭泣如初丧与季敬美太常公友爱极笃尝宴客莫愁湖是日闻太常讣后过湖上未尝不流涕也祖质庵公尝置义田千亩赡族人公复以膏腴益之及四方有所馈入往往缘手散施咄嗟而尽酒人词客缁流羽伴叩其门不以事辞昏夜告急难不以嫌辞邑里中遇水旱繇役请命当道不以非分辞尤好以文字奖掖人后生初学每得公一言品题一面倾吐则或希声射影传相引重或故干广坐字公以示亲目匿而黜者甚或阴持幕中嚬笑私语卖公公明知之一笑而巳以故人皆归心或恩及人而人不知所自醉骂人而人反思之迨公卒闾阎儿女颦蹙相吊海内士大夫无论知与不知莫不太息焉葢其诚心为质含覆广而雕琢少公所著有四部藁世巳刻行四部有后集未刻有别藁未删定藏于家古今著述之富公为第一其所搜猎百家子史皆以意镕炼翕然为一家故公之诗使事构体不嫌小出入要归之元气泱札大海渟泓中无饾饤寒促镵刻深险之态如其为人宽疏磊落皆所谓得其大者嗟乎后世有苏长公乃能评公之文有郭有道乃能第公之品而予以竹林旧社粗述耳目大都傥亦庶几文献之足征乎公享年六十有五官至六卿法得专葬犹哀思司马遗命祔葬于项泾之原讣闻　上特赠太子少保予祭二坛赐金四百□遣官治葬公长子兵部武选司主事士骐用遗命疏辞　赐金不许 

　　
　　●焦太史编辑国朝献征录卷之四十六 

　　刑部三（侍郎一） 

　　◆侍郎一 

　　刑部侍郎黎光传（黄佐） 
　　胡公子昭忠节祠记（刘应□） 
　　北京刑部右侍郎杨泰（实录） 
　　刑部侍郎刘公李虒传 
　　刑部右侍郎樊公敬传（实录） 
　　刑部右侍郎曹弘传 
　　刑部右侍郎叶春传 
　　叶侍郎墓志铭（杨士奇） 
　　刑部右侍郎陈鼎（实录） 
　　刑部侍郎丁铉传（实录） 
　　刑部左侍郎丁镃传（实录） 
　　刑部左侍郎罗公绮传（崔铣） 
　　刑部侍郎刘清传（雷礼） 
　　正议大夫资治尹刑部左侍郎孔公文英墓志铭 
　　前刑部右侍郎黄公仕儁墓表（周洪谟） 
　　通议大夫刑部左侍郎赠刑部尚书谥恭敏廖 公庄传（袁袠） 
　　刑部左侍郎曾翚传 
　　资政大夫刑部左侍郎曾公翚神道碑（何乔新） 
　　刑部右侍郎林公鹗墓志铭（丘浚） 
　　通议大夫刑部右侍郎太平林公神道碑（长洲吴宽） 
　　通议大夫刑部左侍郎张君锦墓志铭（李东阳） 
　　通议大夫刑部右侍郎魏君绅神道碑铭（李东阳） 
　　刑侍李士实传 
　　刑部右侍郎郝志义传（实录） 
　　刑部左侍郎叶贽传（实录） 
　　刑部右侍郎魏富传（实录） 
　　通议大夫刑部左侍郎张公鸾墓志铭（王九思） 
　　嘉议大夫刑部右侍郎王寅墓志铭（杨一清） 
　　刑部侍郎杨茂元传（雷礼） 
　　刑部侍郎刘公玉传（县志） 
　　东瀛王公启神道碑铭（黄绾） 
　　通议大夫刑部右侍郎雪台刘公节神道碑（黄佐） 
　　刑部右侍郎朱公廷声行实（王希烈） 
　　刑部侍郎陈璋传（雷礼） 
　　刑部右侍郎乙峰苏公民行状（陆深） 
　　刑部右侍郎王公浚墓志铭（章拯） 
　　刑部右侍郎迂湖业公相墓志铭 
　　通议大夫刑部左侍郎燕峰詹公□□□□（赵镗） 
　　刑部右侍郎郑大同传（柯维骐） 
</div>
    <div class="pagination">
<a href="国朝献征录_page72.html">上一页</a><span>...</span><a href="国朝献征录_page68.html">68</a><a href="国朝献征录_page69.html">69</a><a href="国朝献征录_page70.html">70</a><a href="国朝献征录_page71.html">71</a><a href="国朝献征录_page72.html">72</a><span class="current-page">73</span><a href="国朝献征录_page74.html">74</a><a href="国朝献征录_page75.html">75</a><a href="国朝献征录_page76.html">76</a><a href="国朝献征录_page77.html">77</a><a href="国朝献征录_page78.html">78</a><span>...</span><a href="国朝献征录_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
