<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 377 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 377 页/共 505 页</h1>
    <div class="content">○以甘肃甯夏攻克王太堡等处贼巢。赏总兵官王连三、游击李福贵、冯贵珍、黄得胜、刘用富、都司李纯一、詹恩科、龙得胜、把总胡崇光、巴图鲁名号。余加衔升叙有差。予阵亡副将李大胜、守备鲍得胜、郭占魁、祭葬世职加等。　　

○予甘肃吴忠堡伤亡提督易德麟祭葬世职谥壮节。于死事地方暨原籍建立专祠。　　

○予甘肃灵州阵亡、总兵官杨玉贤等十五员祭葬世职加等。知州尹泗等十一员祭葬世职。　　

○予甘肃河州等处阵亡都司唐治能等祭葬世职。　　

○癸酉。谕军机大臣等、英翰奏、皖省筹解郭宝昌一军月饷。拟将潼关转运局。移设汾州。由金运昌派弁迎提。请饬山西巡抚檄属沿途照料等语。前谕郭宝昌酌带亲兵赴晋。听候李宗羲调遣。并据左宗棠奏、金运昌军已行抵甯条梁。兹英翰请将转运局移设汾州。皖省以后起解该军月饷。由河南陕州渡河。解交汾郡转运局。俾资接济。金运昌应需月饷。即由该员派弁迎提。著李宗羲转饬各该地方官。于皖饷行抵晋省时。沿途妥为拨护照料。解赴汾州交局收存。听候该军提拨以济要需。将此由五百里谕令知之。　　

○又谕、英翰奏、办理考童滋闹教士公寓大概情形一摺安庆城内东右坊西右坊地方有英法两国教士居住公寓九月闲各属考童及闲杂人等拥入英国教士密道生等寓内抛毁什物法国教士金缄三等寓内。家伙亦有毁失尚无伤人拆房等情。现经英翰批饬该地方官。赶拏为首滋事之人。并经马新贻派道员吴世熊等前往查办。此案自不难完结。惟英国葛讷利所言情形。与地方所禀略同。法国达伯理来函。与地方所禀大同小异。并叙所失之物。数至四千圆之多。此时若再事耽延。难免不另生枝节。马新贻等仍当懔遵前旨严饬该府县官。将领首滋事之夏姓等迅速查拏持平审办。并饬吴世熊等会同该地方官妥为料理。断不可稍涉偏纵致启衅端。将此由五百里各谕令知之。　　

○以东河防汛守坝出力。赏道员纶恩。姜箎二品封典。知府张瀛等加衔升叙开复有差。　　

○减免两浙袁浦浦东横浦、三场抛荒田亩上年灶课。　　

○旌表守正捐躯直隶高阳县民单印川妻侯氏。　　

○甲戌遣官祭先医之神。　　

○谕军机大臣等、苏廷魁奏、请添拨庚午年黄河两岸工需银两一摺。黄河两岸各厅工程紧要。必须妥筹布置。据该署督奏称、额拨款项不敷。请于节省防险银两内添拨料理等语。著照所请。于节省项下拨给工料银三十万两。土工银八万两。由李鹤年督饬藩司。于年前先拨四成。以便采购料物。估办土工。其余六成。于春汛前拨发三成。伏汛内再拨三成。俾资接济苏廷魁务当督饬该道厅等核实动用毋得稍涉虚糜。将此各谕令知之。　　

○乙亥。句到热河直隶山西情实罪犯。停决直隶斩犯二人。绞犯三人山西斩犯三人。余六十四人予句。　　

○追予四川各属阵亡殉难。绅民郭新元等暨归女一千一百九十六名口分别旌恤如例。　　

○丙子谕内阁、溥楙等奏请将承办定陵应用各物之司员查办一摺定陵奉安后应用各物。承办司员久未办齐。实属不成事体经溥楙等差传书吏审讯据称系镶蓝旗满洲已革员外郎宝山未能交代。以致延误亟应彻底根究。所有革员宝山、著该旗严传到案。押赴东陵承办事务衙门。以凭查究。如有侵吞隐匿情弊。即由溥楙等从严参办。　　

○山东巡抚丁宝桢奏、拏获茌平县谋逆教匪孙上汶等正法。得旨著即督饬各该文武严拏逸犯。尽绝根株。以靖地方。又奏、邱县刁民赵鞍帼聚众抗粮。现经拏获正法批、著檄饬该署县严密访查如另有为首滋事之人即行拏获惩办。以儆刁风。　　

○以营兵逞凶。失于防范署山东青州营参将舒泰下部议处。予被戕署知府王汝讷、守备金国彦、祭葬恤荫。　　

○句到本年朝审情实罪犯停决斩犯四人余十一人予句。　　

○蠲缓山东郓城、濮、寿张、济甯、齐东、临邑、东平、东阿、惠民、青城、阳信、滨、滕、阳谷、菏泽、曹、定陶、钜野、范、观城、朝城、聊城、馆陶、金乡、鱼台、平原、乐陵、商河、单、茬平、武城、甯阳、长清、陵、德、平阴、邹、城武、堂邑、博平、莘、嘉祥、海丰、露化、兰山、汶上、临清、历城、章邱、邹平、长山、齐河、济阳、肥城、利津、滋阳、曲阜、泗水、清平、冠、高唐、邱潍、夏津、恩、禹城、六十七州县暨德州、东昌、临清、济甯、四卫东平所屯庄永阜、官台、二场歉收地方新旧额赋。并杂税灶课有差。　　

○丁丑。谕内阁、福济奏遵议布伦托海办事大臣。请即裁撤。仍归科布多管辖一摺新设布伦托海办事大臣既经该将军与奎昌、锡纶等相商。均以裁撤为宜自系实在情形。著即照所议裁撤。所有该城官兵即行撤回其新颁印信。即著撤销索伦厄鲁特等处领队大臣及棍噶扎勒参应办事宜。并奏咨各件著统归科布多参赞大臣经理。以符旧制而一事权。喇嘛岁支茶布银两。及棍噶扎勒参于一二年后应否与各处呼图克图一体轮流年班进京之处。著理藩院妥议具奏。此次裁撤布伦托海系属改归旧制。著福济等妥为晓谕。俾各守分安居。朝廷初无歧视毋得互相议论。致兵民人等复生疑虑也寻理藩院奏、遵议喇嘛岁支茶布银两向无例案可援。应请饬下乌里雅苏台将军会同科布多参赞大臣等酌定岁支银两若干应由何处发放。一并议奏。至棍噶扎勒参应否进京。应由该管大臣查明。是否经卷熟习咨覆到院。再行核办从之。　　

○谕军机大臣等福济奏遵议裁撤布伦托海。请仍隶科城一摺。所议甚是。布伦托海。本系科境阿勒台山一隅之地。该处设城后。办理诸多窒碍。即著照所请裁撤。将新设布伦托海办事大臣印信缴销。所有索伦厄鲁特各领队大臣及棍噶扎勒参应办事宜统归科布多大臣办理以符旧制海城。官兵裁撤后所余官弁除经手粮饷之员暂留科城办理核销外。其余旗营官兵。仍著照前次奏定章程。分驻热河等处。绿营官兵情愿入伍者。亦即照福济所议。呈明口内各营汛。以原衔当差。随时酌补。不愿者亦听其便。但不得逗遛科城。致生事端。奎昌等务当随时留意。妥为经理。福济亦当与奎昌等和衷商酌。不可稍存膜视。将此由五百里各谕令知之。　　

○调布伦托海办事大臣文硕为科布多帮办大臣。　　

○戊寅。谕内阁、本年各直省办理秋审人犯。经刑部由缓决改情实者。河南省多至六起。山东省多至八起。该抚并臬司于秋谳重犯。未以详审核议均著交部查明分别议处。嗣后各将军府尹督抚等。务当督同所属。遵照定例。酌核案情。悉心究拟固不可失之刻核。亦不可惑于救生不救死之说。故从轻减。总期执法持平。无枉无纵。用副明慎用刑至意。将此通谕知之。　　

○谕军机大臣等、御史舒明奏本年秋季俸米。北新仓限期已逾。海运仓限期亦迫。所放米石。均属无多。风闻朝阳门内南小街。有匪徒百幅即赵大套。在仓外句串米铺。将米票尽行把持。致该仓无凭出放。请饬拏办等语。著步军统领衙门遴派干员将百幅即赵大套严拏务获。送交刑部审讯明确。按律惩办。将此谕令知之。　　

○又谕、前因福济等奏、请拨协济索伦人众经费。文麟等奏、请拨银采办军粮各摺先后谕令户部议拨。兹据覆奏、拟于山东地丁项下拨银三万两为接济索伦人众之用。又山东奉拨新疆月饷。自同治五年起。至本年十月止。共欠解银一百三十五万五千两。现在该省军务。久经肃清。库储自必渐裕请于前项欠解饷银内提银十万两。为哈密采办军粮之用等语。新疆所需各款。均关紧要。著丁宝桢严饬藩司。迅速筹银十三万两派员解由山西至绥远城。再由定安派员转解乌里雅苏台。以三万两交福济等应用。以十万两拨解文麟等应用此项饷银入晋境后。并著李宗羲迅催前进毋稍延缓。将此由四百里各谕令知之。　　

○又谕、曾璧光奏、覆陈教务情形一摺。据称遵义府城民教争斗。业委道员陈昌运驰往查办。先将藉事抢掳之民人傅有沅讯明正法。民教悉已解散。并将教士三人。于六月十三日护送到省。七月初七日。据代办主教任司铎照会。赵教士到省后。于初六日因伤身死。该抚委员往验。而任主教复以业经殡厝。未便开棺相验拦阻。至梅教士在仁怀被杀一语。有无其事已派员往查等语。此案既据曾璧光查明。赵教士并非因伤身死。该主教又有拦验情事。即可从此设法了结。折服其心梅教士是否被杀亦应确切查明。现在李鸿章所派之道员余思枢计早抵黔。即著李鸿章、曾璧光、饬令余思枢并该省委员等。迅速持平办理。及早结案。免致罗淑亚到后另生枝节。将此由六百里各谕令知之　　

○绥远城将军定安奏嵩武军会剿南路踞逆。攻拔王洪堡等处贼巢得旨、著即知照张曜、会同金顺将纳王等寨迅速攻拔。以靖逆氛。　　

○以礼部尚书全庆兼署吏部尚书。　　

○以镶红旗汉军都统奕劻兼署镶白旗满洲都统。　　

○以山西绥远城等处防河出力。予按察使兴奎优叙。总兵官马升以提督＜??闲＞放。余加衔升叙有差。　　

○予江苏太湖被戕都司张在邦祭葬世职。　　

○追予安徽和州等处殉难监生王鼎元等绅民妇女七百三十五名口分别旌恤如例。　　

○缓徵两淮富安、安丰、梁垛、东台、河垛、丁溪、草堰、刘庄、伍佑、新兴、庙湾、板浦、中正、临兴、十四场被水灶地新旧折价钱粮。　　

○己卯。谕军机大臣等、户部奏、遵拨东三省庚午年官兵俸饷。并请饬直隶等省筹解历年欠饷各摺片。奉天吉林黑龙江三省庚午年应需俸饷。现经该部核议除将各该省应徵之款尽数抵充外。所有奉天余賸银十万五千六百余两。即著留为该省缉捕官兵经费其指拨吉林之长芦庚午年盐课银七万二千二百七十二两山东庚午年地丁银五万两河南庚午年地丁银二万两指拨打牲乌拉之长芦庚午年盐课银二万五千两。河南驿站存賸银一万七千二百九十八两。指拨黑龙江之长芦庚午年盐课银五万两。山东庚午年地丁银五万两河南庚午年地丁银三万两。驿站存賸银四万五千两。直隶旗租银六万两。著曾国藩、丁宝桢、李鹤年、按照各数。迅速筹拨。派员解交盛京户部收纳。俟各该省银两解到。即著都兴阿等知照富明阿、德英、派员前赴奉天关领俾资散放。所有各项支放银两该将军等务各遵照部定折放章程。核实办理。并将用过银钱于奏销时照例题报其余賸之银即著归于下年请领时声明备抵。毋稍浮冒。至直隶山东河南陕西历年欠解东三省俸饷银共一百八十余万两。并著曾国藩、丁宝桢、李鹤年、刘典、迅即督饬藩运各司。陆续筹解奉省交纳。不得仍前延欠致误要需。原片著钞给曾国藩、丁宝桢、李鹤年、刘典阅看。将此各谕令知之。　　

○又谕、恩麟奏、巡阅后藏起程日期。并亲历边隘。妥筹安抚一摺。前因廓尔喀与唐古特颇有猜嫌。谕令恩麟前往边界。妥为筹办。恩麟现已定期起程。巡阅后藏。即赴廓番交界。亲自禁约。该大臣务当懔遵前旨。不动声色。于开诚布公之中仍不失长驾远驭之意。以期潜消衅隙。边境又安。恩麟起行后。藏中一切事宜。即著德泰妥慎办理毋稍疏虞将此由五百里各谕令知之。　　

○以江西提督刘胜祥所部各营捐输欠饷。永广永新县学额一名。湖南宝庆府三名。道州一名。　　

○以山东捐输团练。永广清平县学额七名。章邱县五名。　　

○蠲免安徽无为、当涂、铜陵、望江、东流、芜湖、繁昌、和、含山、怀甯、桐城、宿松、南陵、贵池、青阳、肥、巢、十七州县暨屯坐各卫被水地方节年原缓额赋并各项租课。　　

○缓徵安徽亳、石埭、泾、甯国、旌德、太平、蒙城、滁、全椒、广德、泗、怀甯、桐城、潜山、太湖、宿松、宣城、南陵、贵池、青阳、建德、合肥、庐江、舒城、巢、凤阳、寿、宿、怀远、定远、灵璧、凤台、颍上、霍邱、盱眙、天长、五河、三十七州县暨屯坐各卫被水被旱被风被虫地方新旧额赋并各项租课有差。　　

○庚辰。圣祖仁皇帝忌辰。遣官祭景陵。　　

○上诣寿皇殿行礼。　　

○谕内阁、刘典奏、请将贪污陋劣之知县革职审办并自请议处一摺陕西盩厔县知县何梅楫、经刘典派委兼办该县厘务辄敢擅用小票就哑柏镇一处厘卡抽解数目。已大相悬殊。且该员勒派商户津贴衙门用费并于生辰索取里民公送寿礼。实属贪鄙无耻何梅楫著即行革职。由该署抚督同司道逐款严讯按律惩办。以儆官邪。刘典前驻三原相距甚近。未能觉察咎有应得。既据查出该员劣迹奏参所有自请议处之处。著加恩宽免。　　

○又谕、刘典奏、分别参劾知县等语。陕西候补知县刘文彬、志趣卑污。不知自爱。著革职永不叙用。前署大荔县知县齐寿昌、在署任内诸事废弛。舆论沸腾。惟系举人出身。文理尚优。著改为教职归部选用。以上二员。均不准在各路军营投效。以杜钻营。　　

○两江总督马新贻奏、江甯府属圩田被淹。请将抵徵钱文、暂停买米北运留为采买仓谷。及一切抚恤修圩之费。下部知之。　　

○壬午。上奉慈安皇太后慈禧皇太后幸漱芳斋。侍午膳。　　

○谕军机大臣等穆图善奏、查明灵州降回变乱大概情形。并暂委窦型护理安肃道篆各摺片。前据左宗棠、金顺奏、刘松山收复灵州情形。已降旨将署灵州知州钟兰及代理知州尹泗等、交部照例议恤并因马化漋有给马三重等伪劄情事又代陕回甘言求抚前后两歧。殊难凭信谕令左宗棠严饬刘松山等乘胜进兵。相机妥办该大臣务当懔遵前旨。督率刘松山等军。分别良莠。剿抚兼施不得轻率收降。致堕诡计左宗棠计已进驻平凉能否驰赴兰垣。居中调度。仍著迅速具奏。穆图善莅甘数载熟悉情形。现在甯夏防守紧要。该将军既已交卸督篆著将省城防剿事宜。布置妥协。俟左宗棠到省。或左宗棠派员接办有人。即行前赴甯夏将军本任以重职守。所请来京陛见之处著毋庸议所有穆图善原部各军。均著归左宗棠调遣甘军饷项并著该大臣均匀分拨。以利师行毋得稍分畛域安肃道员一缺穆图善现据肃州镇总兵陶生林禀请暂委四品顶带窦型护理该员系已革知县资望太轻恐不足以胜任著左宗棠随时察看如果不能称职。即行另派妥员。前往接署。将此由五百里各谕令知之。　　

○又谕、金顺奏、官军攻拔贼垒现在进剿情形一摺。南路各堡寨攻克后。经金顺会同张曜督军进剿。将王家烧房油坊寨先后攻拔。逆首马鸣漳捦获正法。惟纳王两寨尚为贼踞亟应乘胜进攻。著金顺会商张曜严饬派出官军。转战而前将该二寨迅图规复以期次第廓清。纳家牐匪势穷蹙回目纳玉溃等赴营乞降。如果能呈缴军械马匹捆献贼党。并与王家疃庄断绝往来。自当分别办理。惟该逆反覆无常金顺不可稍涉大意。致堕诡谋将此由六百里谕令知之。　　

○又谕总理各国事务衙门奏。请添派立界大员一摺。前因布伦托海所属地方皆系塔尔巴哈台管辖之地。所有分界事宜业经谕令文硕约期驰往办理。惟现在布伦托海大臣。既经裁撤该处立界事宜。即应统归科布多大臣经理奎昌前与俄国使臣勘办科布多边界甚属妥协情形较为熟悉。著即改派奎昌、于明岁春融时。驰往该处。与俄国使臣将玛呢图嘎图勒汗至哈巴尔阿苏一带。逐一查勘会立牌博文硕即毋庸前往其应如何拣派向导及指授机宜之处。仍著福济遵照前旨悉心筹办文硕既补授科布多帮办大臣此次分界事宜。亦当会同商议妥为办理。原摺均著抄给阅看。将此由六百里各谕令知之。　　

○又谕、前因荣全奏赔偿俄国诺海牲畜银两请于津海关或北洋三口俄国应纳税饷内照数扣收。当交该衙门议奏。兹据总理各国事务衙门、户部奏称、此项赔款既经荣全议定俄钱二十四万。约中国银十一万数千两除委员萨碧屯已还过银九千八百二十两外其余银十万数千两有零按照原议三年补偿每年需银三万四千两自应筹款分年补偿惟北洋三口山海东海两关并无俄国交纳货税。即天津一关俄商陆运税银每年亦止一千余两。不敷抵扣请于山西应解京饷内分年筹拨等语。著李宗羲饬令藩司于山西应解京饷内自明年为始。分作三年。每年拨银三万四千两。交归绥道转解。务须提前于每年三月起解。四月解到乌里雅苏台交荣全收纳。核计三年共应解银十万二千两于应赔俄国款项。有无盈绌著福济荣全查明办理。原摺均著钞给阅看。将此由六百里各谕令知之。　　

○予甘肃肃州被戕县丞陈联树祭葬世职。眷属人等分别旌恤如例　　

大清穆宗继天开运受中居正保大定功圣智诚孝信敏恭宽毅皇帝实录卷之二百七十一　　

</div>
    <div class="pagination">
<a href="清实录同治朝实录_page376.html">上一页</a><span>...</span><a href="清实录同治朝实录_page372.html">372</a><a href="清实录同治朝实录_page373.html">373</a><a href="清实录同治朝实录_page374.html">374</a><a href="清实录同治朝实录_page375.html">375</a><a href="清实录同治朝实录_page376.html">376</a><span class="current-page">377</span><a href="清实录同治朝实录_page378.html">378</a><a href="清实录同治朝实录_page379.html">379</a><a href="清实录同治朝实录_page380.html">380</a><a href="清实录同治朝实录_page381.html">381</a><a href="清实录同治朝实录_page382.html">382</a><span>...</span><a href="清实录同治朝实录_page378.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
