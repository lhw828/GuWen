<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 105 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 105 页/共 245 页
  </h1>
  <div class="content">
   都察院右副都御史张淳字宗厚庐州合肥人成化丁未进士授浏阳知县擢监察御史会岷府奏逮知州刘逊科道论捄俱下狱淳方自外还抗疏请惜耳目以庇元首　孝宗意解寻释之迁吉安知府俗故健讼蔓引动数百人经岁不决淳惟取当逮者讯之剖析如流狱词辄手书片纸示吏吏无所措其奸版籍多巧伪淳廉得其实役均弊绝久之豪猾屏迹公庭昼静若无事者郡收给引直号堂食钱前守率取之以常淳悉庐陵县公用岁省民财数千两自奉甚薄食朝夕惟一鲍鱼秩满归槖如磬正德丙寅迁四川按察副使整饬松潘兵备转南京太仆少卿进应天府府尹务宽征需以节民力癸酉擢右副都御史抚治郧阳时四川剧贼新败疏请驻兵房竹等处以防奔突贼平有玺书金币之赐其冬改廵抚保定等府兼提督紫荆等关淳行部防范少严或时寄耳目于下所欺会言官劾其携子索赂淳不自安即求养病归正德十四年十月卒例赐祭葬淳修□火色刚果自信治郡最有遗爱虽古循吏或不能□晚饰功名颇损论者惜之 

　　○右副都御史张公淳传（郡志） 

　　郡志 
　　张淳字宗厚佥事敔之孙太学生镒之子也成化丙午荐于乡明年登进士初令浏阳有逋赋岁积万计乃粮长侵费公至喻以忠言皆感泣来输三年政成召监察御史每疏人言多剀切不避权势时有坐言事下狱者公耻不与抗疏救之得释顷之出按贵州有负固者乃招抚之擒渠魁普安阿保父子余党五十九塞悉编氓转吉安知府吉民健讼公以一言折之讼即平课农桑兴学育才修里社敦尚节义民创贤侯祠寻升四川按察司副使镇松潘适诸番叛乃召集诸将授以方略皆相继授首诸番慑服进太仆少卿综理马政务在便民转应天尹多惠政士民赋京兆十思以歌之擢右副都御史抚治郧阳不逾月有廵抚保定之命是时传报边警公经略边务悉心区画达虏闻风遁去河间诸郡告饥奉勑赈济全活者以万计进阶通议大夫上疏乞归　上以温旨慰留疏三上始得驰驿回籍调治葢殊恩也公居身清约惟敝屋数椽田二顷园一区客至谈说经史或世故移日不倦有请托者礼遣之故人不敢干以私卒年六十有六葬祭恤典恩礼有加焉生二子长即相次子传 

　　○都察院右副都御史陈公璧传（实录） 

　　实录 
　　陈璧字瑞卿山西太原左卫军籍直隶扬州府高邮州人举成化壬辰进士授嘉兴县知县性抗直不折节权贵人凡上司以事临者与辨析民情利病侃侃不辄挠终能以气服人后因荐擢江西道监察御史益励风裁不委琐龌龊中尤坦直披肺腑论天下事常持大体而台纪充振久之进山东兵备副使扼临清漕河所经实要冲之地夫役百需蛊弊□□□裁省冗滥有贵珰怙势摇吻于民难餍璧折以□□恚怒击其首竟莫能夺其它均徭役剔奸宄□□□清武备大者数事清源一带德如父母寻以民望明属进本司宪使时郡县吏日惟繁讼取赃民率破产输纳甚者庾死于狱首下令禁之绳□□甚□其倚法奸有所侵牟者黜弗贷故境内诸□□□戢无敢弄手十五年升南京太仆寺卿董牧事马政自两京并设以来留垧益安常袭故堂宇庙庑日就□蠧甚或倾圯不称至则节缩帑余重修饬之又建栖云环山二楼分毫不累于民而所履皭然会边鄙不耸两京岁取备用马万匹南直隶止三分多准折价以便寄养璧从容处分州县安辑无扰尤与人信不侵然诺寮属有过率指摘之亦莫不委情输素若投醪然踰三载升右副都御史整饬蓟州等处边备兼抚顺永二府即奉身勇退以养痾归家性孝友重行谊待兄千户某如父尝以御史居家久微谴受朴无难巳官山东佥事某御史时有隙及卒倾赀敛之故人皆高其义云 

　　○通议大夫都察院右副都御史高公琬墓志铭（严嵩） 

　　严嵩 
　　公讳琬字德资成化戊子占江西乡试戊戌登进士历知松阳上海二县召南京贵州道监察御史升松江知府陜西湖广参政右布政浙江左布政巳而拜右副都御史抚治郧阳公器貌端重政矜严持大体晓达民事谨慎点检所至举其职而上海松江之政尤称最上海松属邑也地大赋繁公至减官粮加耗奏以余粮编银雇夫民称省便官税征解岁有羡余数百金前政者例受之公则斥以建学舍斋阁廨宇馆傅之敝圯者锄抑豪强发擿奸大屡辩疑狱终其任无敢干以私闻父丧即日奔归民怀慕赍馈追至其家一峻拒之御史风裁凛峻出按蜀戎籍持平不苛稽审有法众号得体适松守缺松人咸愿得公守语闻吏部以公往葢公前在上海威信孚于民又熟其利病及郡邑迈往踔厉凡所兴革弛张举措务建经久长利期无遗便乃巳用文学饬吏治考大成之乐间诣学官饮射读法率学官弟子亲讲说课试高等者慰宠之饬陆宣公周文襄之祠表忠节贞孝百废具兴松故饶财俗尚侈靡公身俭约先之食不重肉客至豆觞鱼脯一饭而巳禁飨燕俳优杂剧不一陈于前考公所庶几君子德义之风矣抚郧时剧寇刘七猖獗连河邓襄蜀数州患之都御史彭公泽专总制公受勑调汉土兵并力追剿计划劳勚渠党就获玺书奖励有袭衣白金之赐众方多其功顾言者所抑得旨召公将别用之公还过家即卧不复仕矣有司议平贼功犹以白金彩币即其家赐焉　今上登极推恩廷臣公虽家卧援比以请诏赐诰进阶通议大夫祖讳原亨考连江丞讳仕忠皆赠通议大夫都察院右副都御史祖妣某氏妣胡氏皆赠淑人葢异数云家居十有五年年八十有五 

　　○通议大夫都察院右副都御史进阶正奉大夫陈公璘墓志铭（韩邦奇） 

　　韩邦奇 
　　陈公卒讣闻　上命礼部遣官谕祭工部营葬事公讳璘字邦瑞号一石山西太原之阳曲人也曾祖福聚祖荣赠知州加赠右副都御史配赵氏赠宜人加赠淑人父智两淮都转运盐使司同知封右副都御史母商氏初封宜人加封淑人公幼聪颕度越十九岁充府学生弘治己酉中乡试第二癸丑赐同进士出身第一授太常博士乙卯相　孝庙享南郊见博士气宇周旋悦甚面咨何官葢欲超迁不果锡之宝镪一时缙绅称荣云戊午拜监察御史廵居庸诸关关者崇冈峻壁天限华夷城守之固若金汤前后监察葢率付下吏阅图贴竟事耳于是御史乃躬历险阨疏可城守者立将官增戍兵曰劳一时可千百年之计者　上曰御史言是葢迄今边腹永赖云未几廵按山东有近贵来山东取矿砂葢近贵素多内援又荷　上命若御史无若我何御史曰民力竭矣岂复堪益此邪疏论之矿役竟罢蔡河淤塞河流逆涘民田汇巨浸而梲尚在民民白之御史御史曰是可导入漕河者葢后蔡果入漕粒食乃登云先是孔阙遭回禄修未完御史度工定期寻乃奏成　上遣官立御制碑文特嘉御史绩苐御史执法不阿多忤尊贵人尊贵人尽憎嫉之迁浙江提刑佥事人多心不平云佥事至浙摘发兴除不异山东时既而又迁陜西苑马少卿少卿亦不以苑马闲散马葢蕃息焉时少师杨公总制三边疏荐少卿贤迁布政司参政督军饷于是边储大足而民且称便云迁河南按察使其时豪猾交纳宗室侵越法制及发觉又依凭城社人皆患苦之按察使下令曰自今敢匿人者连坐捕获悉正其罪境内肃然镇守王太监残墨特甚民不□命按察使面责之王亦知自戢云迁右布政转左布政自此经济大略益者乃迁都御史廵抚湖广改抚延绥葢北虏寇边警报特甚以都御史抱筹边□也□是缮城堡利器械足仓廪募戍兵选将官边威益震丙子虏□寇边斩获甚多　武皇降勑□励定靖清平边墙功成有金币之锡虏复寇边复大斩获捷闻　上嘉都御史能赐蟒衣三袭葢异数云都御史三年天官举常宪奏上锡诰推恩及祖且荫嗣入监旋推兵侍公以转运翁及商淑人老累疏乞归　上曰璘素有才识又曰璘操守清慎巳有旨勉留着用心廵抚地方乃复起视事时总兵柳勇参将李永定把总许国卜云交纳中贵人缘奸利军心怨之目四害都御史曰凶虐若此坐视之是都御史纵虐耶劾罢之三军称快会大将军彬导　天子北廵边塞驻跸延绥彬党横甚都御史执大体酌时宜虽彬凶熖竟不害帅臣戴钦恃其权位又彬党也敢肆简傲都御史怒甚葢手自击之有逆子既成狱彬欲活之亦不听边人相语都御史云乃都御史又引疾乞归　上亦不许报曰璘素有才誉有疾善自调理以副委任亦不允葢未几而商淑人转运翁计先后至矣公自以前后乞休心本亲乃弗能侍汤药奉治命哀痛踰礼几至灭性疏闻　上命工礼二部祭葬如例时彬又导　天子南廵江汉廷议以上郡北边重镇　天子外廵乃夺公至情留候代巳而　武皇上宾有不好公者疏论公谓都御史宜罢诏从之公竟罢去未几诏进公阶正奉大夫云公才既敏达而性复刚毅茂实敦本崇俭不能闪倐媚悦之态诸生时教读提刑司有攘金人亡金者讼攘金人葢以二百金贿公公严拒不纳同事生潜诱取之而亡金者坐诬后亡金者得直事发觉同事生皆坐法公独不污登甲时葢有当道知公□或谓通名可得吉士公不通名当彬窃柄时葢诸司皆以赂赆彬公不赂赆慷慨任事凡所葢时所深避而不肯者云生成化三年卒嘉靖十七年年七十有二 

　　○都察院右副都御史恭惠范公镛传略（郡志） 

　　郡志 
　　范镛□昌卫人系出文正公后成化二十二年举乡魁弘治六年成进士授中书舍人选湖广道监察御史鲠直敢言不避权幸囚忤旨下锦衣卫□旋得释补浙江按察司佥事历四川按察司副使浙江布政司右参政浙江按察使所在厘奸起废约巳爱民而民亦戴慈母畏神君寻升南京操江右佥都御史廵抚云南右副都御史时中涓逆瑾用事兵部尚书王琼附之公秉直嫉邪动与琼左琼中之因降湖广布政司右参议卒丁官公生平大节不与时俗浮沉遇事直言权幸惮之然亦以是逮狱谪官后瑾党被收中外交章表扬之诏复原官赐葬祭得荫子谥恭惠马文正公在宋侃侃风节震耀千古几百年后而其孙镛亦能世守□缃霜台赤帜至甘心鼎镬□□□奸抑何壮也诏谥恭惠洵不负文正之裔矣 

　　○嘉议大夫都察院右副都御史廵抚山东沈公林墓志铭（王鏊） 

　　王鏊 
　　公讳林字材美沈氏世苏之长洲人曾大父谥大父洪考杰封奉直大夫晋州知州母张氏封宜人公少好学成化甲午举应天乡试辛丑进士第时方重内轻外或谓公有幸门可得内除公不从出知晋州州人惰而窳公教之树□蓄积修城垣兴学校民间利害以次罢行州之人皆欣然曰小沈吾父母也时年未三十故云弘治己酉进南京刑部员外郎中出知四川顺庆府始至庭参镇守镇守骄蹇不礼公一拜而起镇守怒曰一拜礼乎公曰若不以礼自处安能以礼责人不顾而出廵行二州八邑之间卖观□□□求民瘼俗喜告讦株联蔓引动至百人公一见立决无所牵引人甚便之郡学湫隘文庙列堂之右撤而□之建御书栖增置黉舍斋庐庖库祭器又□□舞生教以声容舞蹈之节暇则亲临程试讲解□□无倦士子皆奋文献遂诸郡甲邵故无城郭乃□西出之石仞沟洫物土方度高卑厚薄俄迁云南参政后守因成之及蜀寇蓝廖倡乱所过残破屡至顺庆不能入远近来依保障民益思之至云南交人忽跃兵境上远近恇攘公曰吾在此无恐吾请以身当之巳而讫无事正德丁卯入贺　圣节时逆瑾盗政内外官守罔不参谒公固不往瑾嗛之铨曹屡上公政不报最后拟山西布政命甫下瑾巳遣逻卒诇公公行遇之途抗手而过至摭拾无所得独以沿途乘传白瑾有石文义者适在傍曰沈良吏也文义葢未尝识公而闻公名瑾免逮系下廵按御史问状家人愳祸不测规以贿免御史亦故缓其狱使得计公曰无庸隳官禄与隳名节孰重竟落职民罚米输大同又输沿途佣直怡然以归逆瑾伏诛言者奏起公广西布政使单车就道一如云南之治近世有所谓公堂钱者多出赋税之羡名曰公堂尽归私箧虽号良有司亦然公一无所染凡修葺廨宇立坊牌则取之又以其余镕范杯斚之属公府宴飨用时抚廵交章剡荐遂进都察院右副都御史廵抚贵州兼理军务时镇筸铜仁乌罗等苗屡出劫掠患前抚臣率以化外羁縻不究切之公曰是不一揃刈且滋蔓蔓难图也率励将士深入计预给旗牌招徕安辑诸寨皆归附天生囤恃险攻之蔺石毒矢交下人莫敢向迩公调兵先截其饷道贼巳困火鎗飞炮继之贼大窘奔窜俘其众千余牛羊器械无筭陈家盂溪九十七寨相率来归给以流官悉隶贵前二卫庶萆土官贪残积弊自是内境晏然初蓝廖二寇横行蜀中数年朝廷大发兵剪之公愳奔迸邻境患分兵守诸要害蜀寇荡平有犄角之助焉癸酉闻奉直公计乞归守制朝廷遣官谕祭比服阕诏起廵抚山东公在贵用兵劳勚成疾继以哀毁在途病加剧遂固乞致仕诏命驰驿以归归四年辛巳卒春秋六十有九公生而端静在众中默然若不能言而栗然穆然之色人望而知其君子也筮仕之之初吴文定公亟称处子之秀今少师杨公每言昔在太学同舍生见公终日手一卷诸生諠哄其傍若罔闻也顺庆之治有遗爱于蜀蜀人至今思之不忘初顺庆民相率立公生祠宪副杨锦至郡以书来曰公何修而得此于蜀人卢御史师召行县父老请公祠在学官出入艰请迁便近许之他日复至则巳轮奂爽然卢讶其成之速知其得民之深也题诗叹息而去及家居日焚香端坐不以事经心事二亲依依不忍去左右虽燕处未尝取南向坐初归自蜀弟麓巳别居公亟过之出涕曰吾寡兄弟忍刃异耶待族属乡党皆有恩义于乎其可谓笃行君子矣 

　　○嘉议大夫都察院右副都御史孚斋伍公符墓志铭（张时彻） 

　　张时彻 
　　公讳符字朝信别号孚斋始祖醇福州长史目闽之宁化徙于安福遂占籍焉五世祖洪以春秋登国朝首科进士知上元县死继母难李忠文公作死孝傅高祖纶生子冕举于乡知乐清县赠河南道监察御史冕子麟封刑部员外郎麟子希渊号拙庵则公父也会试举春秋第一累官右布政使祀于广之名宦祠母刘氏累赠夫人公生之前夕刑部公梦有达官至其家心异之稍长教之春秋辄名驰艺林年十九母夫人卒于广州匍匐归其丧成化癸卯乡试亦举春秋第一丁未赐费文宪公榜进士选入翰林读秘阁书学士汪公傅公每月试亟称奇才云会有忌者竟授刑部主事而大司寇屠公寔器之命典司章奏法比精详诸司式焉转员外郎会嘉兴宁波并缺守司寇公欲嘉兴得之乃冢宰屠公曰我方秉铨而不能得一贤守乎竟以补宁波到郡即以古循吏自效兢兢礼法自公庭以至属邑莫不整整时有监生袁孟恪壻于显贵以赀豪里闾杀人无忌又有杨大王者怙势横暴吞噬细弱官司莫敢何问公皆□而法之豪右敛迹阖郡快马笃意黉校课诸生讲习资以膏□□□学官至□品优劣无爽于公素所奖拔如□公渊革□时名卿他如均徭役治水利减途宴戒戏剧□山而澍庑禳灾而疫息察富民之诈领赈银讯点盗之夜窃耕犊益矫矫章卓矣会当考察科道疏举天下知府一十七人而公首尝岁侵民不聊生令民得下□网捕活海道以令不自巳也而怒之嗾廵按劾逮郡士民七千余人连名赴阙疏太守民得罪之故　孝皇韪而释之反坐言者乙丑九载考绩擢浙江左参政风动列郡小大吏禀受令约惟谨己巳转云南右布政使到任甫三月而逆□以宿憾倾之絷系圜棘瑾败乃免归侍拙庵公养志引恬欢如也辛未起湖广右布政使会拙庵公□疾卒哀毁骨立服阕未起铨部辄补四川右布政使蜀□兵戈之后百计抚绥会松潘寇警督饷着劳捷闻赐曰金彩币以旌乙亥升福建左布政使丙子人觐铨部考天下方面官独与张公时峻最焉戊寅升南京光禄寺卿滨行豪军假以缺粮倡乱时代事者半月矣会镇守市舶两内臣与休罢副使高文□皆不礼于公党而肆螫适钱宁窃柄逮捕诏狱既□得白闽人谓有天云先是内阁砺庵毛公私于冢宰陆公谓光禄之擢不满人望奏改山东廵抚未及赴而有乱军之事巳乃补直隶廵抚甫持节适　武皇南廵细巨毕办　上嘉悦举御觞觞之武将刘晖宦官张忠并以宠幸前驱窃弄威福正色与抗卒莫之逞畿辅要冲王师络绎民心凛凛多方镇定而六郡三关晏然安堵　驾旋仅拜银牌之赐不阿左右故也连疏乞休俱温旨慰留　今上御极恳乞骸骨凡五疏始得允年六十三卒 

　　○都御史孙忠烈公燧传（王维桢） 

　　王维桢 
　　孙忠烈公者余姚人也名燧字德成人沉毅有大略而与邑人王公守仁钱塘人胡公世宁同举于乡正德丙子公以都御史廵抚江西会宁庶人宸濠反孙公仗节死人至今壮之云宸濠者鸷害多知人也好生事不靖术人有李生者揣濠知其指乃妄妖言謟谀濠濠喜厚赏术人因以其言起阳春书院以当王气濠由此乃反谋府中宦者刘吉南昌人李士实王春皆阿濠□计曰大王即欲有所可先请复故护卫之夺者以尝　上指幸许即有兵其它以渐图之是时正德甲戌也　天子嬖都督钱宁乐官臧贤两人擅权用事濠遣人赂两人两人矫诏复护卫如故濠见计遂反谋滋甚而士实等因言安福人刘养正有才略知兵濠乃招养正而养正益妄言谀濠濠大喜日夜集吉士实春养正等四人与计谋乃招纳四方□罪亡脱及勇力才艺之子各数千人衣食居处诸司颇皆觉知然惮不敢发也是时孙公方河南布政使而胡公世宁江西副使云胡公乃阴上书告其事濠闻即复遣人赂两嬖人因遂陷胡公谪戍辽东濠惧触众愤不便乃复开馆延士讲圣人之学明巳能好善礼士若此也关中人故江西提学副使李梦阳者以词赋高一代罢而寓居大梁濠使人请阳春书院诗其饰诈要名如此有顷孙公自河南迁江西覩濠奸忧之乃进诸司计曰即濠发奈何当是时□副使许公逵管南昌部中乃孙公即又喜而今许公阴图之而自下檄部中无城者亟筑无粮者亟蓄无兵卫者可选练丁壮居僻治远者奏立县治以便约束于是进贤有城安□有县县各有兵兵皆有饷悉如令濠念孙公每一令出咸巳备又惩胡公世宁往事意孙公必有奏乃置人要路密诘之由是孙公凡七奏皆不得达奏略曰夫濠列藩王亲宗室至富贵矣乃今所臣甚惑之府中使赍重宝往来京师者趾相错于路此何以故也鄱阳贼凌十一闵念四吴十三者吏捕之急濠匿贼于西山祖茔中吏不能得夫匿贼安用乎镇守太监毕由江西徙浙江濠厚赆别别时辟左右密嘱毕首肯之夫密嘱背公厚赆结好非藩王所宜有也其它显罪甚多不具论论今踪迹可疑虑者其后孙公见奏格益惧度濠旦夕且举事乃令兵局徙兵器于他所益复下檄诸郡设兵备焉在德己卯言官言濠不轨　上遣重臣往欲夺护卫按其事濠恐乃召吉等四人谋曰今使者来即讯我乃翁事败矣不如遂反四人曰然因共定计迨寿濠之次日镇廵诸司咸八府谢宴濠乃伏贼兵于殿内诸司拜未毕濠奋□高足立露台大呼曰方今　天子廵幸在外　太后□我监国汝等云何孙公抗声对曰既有诏请出诏□众观之濠见孙公不可夺素亦惮许公乃以问□□□公曰安得此悖妄之言乎吾有赤心岂从汝□濠怒叱贼兵缚孙公许公孙公奋臂推缚者指濠马曰汝贼且不见天乎天无二日吾有二主哉吾死一身耳且见若种之澌灭也濠怒甚缚者持铜锺击折公臂曳公及许公至惠民门外害之其时同谢者或从或默濠立即伪授刘吉太监令提督军务李士实国师王春刘养正俱伪授军师焉令人诣兵局取兵器无有乃括民间农器炊釡造兵器历二十日始就濠乃从妃娄氏宫人百余人登舟趋南京又留兵守南昌遣所亲娄伯之横峰招兵道出进贤城进贤知县刘公源清杀娄伯而濠兵先锋攻安庆者又不能下濠甚忧焉其时　抚赣州都御史王公守仁以行部道闻变乃即驻节吉安移文远近令各以兵赴义于是诸郡练卒一呼响应居一月兵集数万所过供饷未尝乏绝则皆孙公前之所也于是吉安太守伍公文定制孙公及许公木主于文山祠率所集兵以文哭之诸军皆感泣因遂督兵至南昌击破之兵入濠宫留宫中者多自缢死濠驻兵王家渡闻南昌破怅然曰大事去矣我安适归矣于是泣下官兵遇濠于樵舍风逆官兵战不利俄而风顺王公令实茅于舟顺风举火濠兵焚溺死者无筭妃娄氏赴水死濠易舟挟宫女四人而遁官兵追及濠投水水浅濠不死遂并宫人执之刘吉李士实王春刘养正皆就缚而凌十一闵念四吴十三等脱而至安义安义人缚三贼献俘事闻　天子念濠懿亲不欲加诛令自裁诸与濠通谋者以轻重大诛李提学荅濠诗有规词免罪其入濠府中谢宴默而不能抗义者皆减死谪配居无何而　毅皇帝弃羣臣不及录孙公　今天子即位首褒孙公赠礼部尚书谥忠烈诏江西立祠赐额曰旌忠公与许公并祀之荫子堪锦衣卫千户世袭公配杨氏封夫人公起江西时不以夫人随公死报至杨夫人哭之哀其时昧旦天划然忽断炯炯若目见□哗曰天开眼矣以濠就□□考之则此先未擒一日事也子堪徒跣赴难至而濠巳擒伏公棺哭之乃更治棺殓启棺公面颜若生异香蒸蒸自棺中起江西人大诧焉以鬼神不欲死之也初孙公至江西治廨舍得古镜于深沟中背刻二十有八字其文曰光运扶日月心感天扬賏忠独难塞天不世内靖斯以昭明字画奇恠观者多不识后孙公死好古者以意辨之其文乃着焉孙公自始仕历七官皆有大功德具在国史中孙公三子长堪今官都督佥事仲子墀尚宝司卿李子升吏部左侍郎三子者皆天下士也岂天于以报孙氏哉胡公世宁濠灭后复官卒至兵部尚书王公守仁封新建伯　论曰夫孔子不语神非无神也有之而弗语之也□传弘治壬子浙之文场中夜既半场中人见东西立巨人二一人衣绯一人衣绿合言曰三人好作事巳忽不见是年孙公胡公王公遂同举卒之宁濠之变胡公发其奸孙公折其气王公平其难三人相次成功二巨人告之矣岂非神哉夫奇瑰非常之士不可怕有有之皆天帝意也彼修一职立一节者岂不谓贤以扶世翊运能哉 

　　○孙忠烈纪遗（林大春） 

　　林大春 
　　忠烈死忠去今且七十年所矣其曾孙刑部主事以建言谪居潮阳时过林子称引先公遗事林子亦乐道之而先是关中人王祭酒维桢者尝忠烈作传林子见于京师后祭酒死其文遂不多见于世至是主事以问林子林子曰夫亦各言其志而巳矣主事曰先生盍传之林子曰葢闻之雉尾虽华不以加翟也孤腋虽美不以袭貂也祭酒既有言矣可复葢之乃主事请益力于是林子惕然作孙忠烈公纪遗云公讳燧字德成忠烈其谥也其先孙武子之后世官大梁至后唐时有仕三司使讳岳者徙居余姚子孙因家焉故今余姚人公大父某父某皆以公贵赠礼部尚书母夫人李氏以成化某年月日生公公生有异气自少即负奇挺挺不挠弘治壬子与同邑王文成守仁仁和胡端敏世宁同举于乡入试之夜有二神人现遥相谓曰三人好作事闻者异之然莫喻其意也　武庙末年诸贵用事　皇储未建　车驾廵幸不时宁王宸濠因蓄异志聚天下亡命图不车丸于是端敏首疏其奸公继弭其变死其难而文成竟收其力始信神言有验云初公举进士拜刑部主事历员外郎郎中踰十有三岁始出□福建参政转贵州宪使河南右布政使久之擢副都御史廵抚江右是时濠方睥睨神器往往赂诸权贵通朝中阴事又属以所知布东南要地而所深忌者惟公乃　庙堂竟以推公非其好也时公在河南闻命即单骑就道以一僮一仆往及至镇濠辄谬恭敬求结驩于公公正色待之不少屈濠由是益严惮公戒左右勿犯谋亦渐寝公因日修内治严守御下所部积粟练兵增城置县及檄沿江诸路修战具以备不虞其意常在濠濠知公意在巳也思百计去公不可得一日遗公枣梨二物公笑曰不可葢公知濠忌巳欲令蚤离其地以逞其私不知公职守封疆义无可去万一变从中起惟有举义讨逆以死社稷而巳于是濠恨始深濠疑公必有密疏如端敏也时令侦卒从间道遮疏使果得七奏以报濠恨益甚濠所畜亡命羣盗横行大江中多所摽掠公募壮士辄捕得渠魁斩之于是濠恨愈不可解矣先是濠从中贵请复护卫屯田事连内阁至是内阁闻濠且变心殊悔之因讽台臣劾奏濠不法状请革护卫以剪爪牙有诏遣中使及都尉重臣责问且革护卫使者未发而濠之所私即驰报至会濠生辰方宴镇廵诸司诸司不知也明日入谢濠遂宣言于众矫　太后密旨以监国名诸司相顾震骇莫知所出独公与副使许忠节逵抗声请旨同口骂贼公愤甚至脱鞾掷濠当颡濠怒纵兵击公中肩忠节以身翼公并被执曳出惠民门外同日遇害其年己卯六月十有四日也是时天气炎蒸忽阴云四合烈风骤起城中士民争走收二公尸榇于禅寺远近闻者无不流涕濠于是遂发兵反大掠官民船数千蔽江而下破南康下九江进攻安庆不克娄妃谏不听赴水死王文成闻变传檄诸郡征兵击东南反者于是公所素练精兵不期响应者以万计军威大振遂击破南昌焚烧濠故宫濠闻解安庆还遇官兵于王家渡我兵迎战稍却既而大破贼兵濠因退保樵舍尽出金宝犒贼贼殊死战我兵以小舟积薪顺风纵火焚之贼众奔溃濠始就擒　天子亲征至瓜步寻幸金陵其明年冬十月班师驻跸通州濠与逆党俱伏诛又明年守臣上二公死事功次会　武庙弃羣臣　世宗即皇帝位始追赠公礼部尚书赐今谥许赠副都御史寻进公官　诏立祠并祀于南昌赐额曰旌忠各荫一子世袭锦衣千户葢特典也始公平江西修治督府□得□镜一有光扶日月之文宸濠之变公子王甚等赴难易榇启视颜色如生榇中习习有香气及归葬余姚卜地于某山之原又得古琴一金簪二葢奕世簪缨之兆而流风余韵益深远矣其后子堪孙钰曾孙如津皆以荫累官至都督同知都指挥佥事而仲子墀季子升次孙鑨次孙铤次孙錝季孙矿并由科甲高第致位九卿岳牧　世宗朝鑨尝上封事今其子如法复敢谏有祖父风即主事也主事亦起家进士其世食忠贞之报如此林子曰余曩葢过洪都道彭蠡望龙光于十牛之墟途逢故老犹有能谈忠烈公遗事者方公之经略江西也葢四载也其所操心虑患者甚深要之何尝一日不宸濠地耶顾濠时犹惮有公在其谋未着假使台章未下护卫未削濠不即反明矣乃不幸所私报至变起仓卒公不及知反谢宴被挟手击宸濠因而骂贼以死以致举义讨逆之志未施此亦有□悲者然而调兵四集安庆死守至缆长江不得下文成因之以擒王斩将伊谁力也嗟乎汲黯在而淮南寝谋张廵死而江淮保障至如公者其殆兼之不然安化王寘鐇之反非不戕杀镇臣也卒之泯泯无称焉语云死有重于泰山有轻于鸿毛者其此之谓□ 

　　○嘉议大夫都察院右副都御史毛公珵行状（文征明） 

　　文征明 
　　毛氏姬姓文王之子封于毛其后以国姓公世家苏之阊门讳珵字贞甫别号砺庵□大父显卿大父以义皆不仕父僎以公贵赠征仕郎南京工科给事中妣何氏赠孺人初征仕公赘于俞生子玉继王孺人实生而文公弟瓒公生岐嶷不类羣儿被选县学生时未冠也成化丁酉岭应天乡荐丁未试礼部中高等廷试赐进士出身弘治庚戌授南京工科给事中时　孝庙清明方事开纳言事者曼词长语往往不切事情　上心益厌思得忠实之言用之公有所论奏皆经国远图及当时机要故所言多见听纳匡珰薄琮矫诞怀谖在留司横甚设宑陷士类一时台谏多以罪去公摭其尤不法数事露章劾之竟下狱论死尚书秦纮镇广南与安远侯柳景交构中官佑景逮秦诏狱事且不测公抗疏申理因论景诸不法有旨景闲住而秦得致仕或言纮不当去者公曰事不可激激或祸出意外且秦他时名位当不止是其后秦果复用如公言大学士丘浚博学自信以天下巳任而性刚愎能以辩博济其说人莫能难公上疏极论其偏私因言天下事非纸上陈言可举□古今异宜远近异势亦非一巳之见可尽如浚之才置之翰林则有余在论思之地则不可言虽不用时论韪之御史以言事戍荒远者母老可念公言其情请移近地以广圣朝教孝之道又言余官以言谪外不得同言官牵复则是台谏之外不容有言矣岂所以广忠益哉　上皆嘉纳丙辰以病予告家居久之庚申起告北上留户科给事中会北边有警馈饟不继师徒推衂多所失亡公劾奏诸将校逗留不职状他所奏儗及徼驳论荐成切事机丁巳奉玺书清储岭南道拜兵科给事中久之擢山东布政司左参议时触瘴疠旧疾复作上疏乞解新任不允逾年始赴时弘治癸亥也明年甲子岁当大比御史檄公提调试场公展采错事必慎必勤内之区画外之防闲动合直宜时王公守仁以京朝官主试得公综理得人盛中官出镇怙恩骄恣多所渔取而藩府供亿圉夺纵横最民病公随事处分不激不靡民得不敝而法亦无不举待属官以礼而教之以正前是属吏事上謟曲称谓如卒吏痛斥之非大过未尝有所谴呵至治豪猾惩胥徒则尽法无所贷小民疾苦必慰谕恂恂惟恐伤之民亦爱之如父母云在藩□年以疾乞归家居十年言官数有论荐正德丙子起南京鸿胪寺卿戊寅进南太仆寺卿太仆治滁州前是有司视闲局不复禀畏事多缓弛公极意振率核欺蔽征逋负扶微兴坏所厘正多会逆濠以宁藩叛首下九江攻安庆南京戒严参赞尚书乔公集羣僚议所以攻守公言南京国家根本重地而安庆实南京屏蔽无安庆即无南京矣贼起仓卒以我无备故直捣九江以窥江左当出其不意调集民兵水陆并进可以得志若待其至则虗实形见人情恇扰事不可知巳乔公以然遂以便宜檄公督颍泗和阳诸军江表声援公即日出次泗上会罪人巳得中外解严而公亦退还领太仆寻进公南京都察院右副都御史督视江防公以年及七十上疏辞不允改抚治郧阳公再理前疏遂得致仕时　今上新立中外翕然望治羣贤汇进而公以三朝老成超然远引用不尽才舆情有遗望焉公沉敏精悍料事明审发言处事必要其终自其少时巳无所苟北老葢详慎读书不事博综而贵明理随所得见之于用文章长于奏议尔雅明畅援据精审而纡徐警发得告君之体尺牍善叙事理亹亹数百言藻发隽永能起人意居官以爱物存心尤慎刑狱在南科时会诸大臣录囚有鬻鸡者因索直殴主人女奴死扼其吭而绝之若自缢者主人执之坐死公疑邂逅索直不有深雠何至杀人即误杀当遂逸去又暇从容计又安肯坐待执耶讯之乃女奴以他事雉经恶鬻鸡者责直怒詈故用抵谰耳济宁王彪者杀人置尸里中丛显家贿其兄丛彰证显杀之公阅狱至济曰以兄证弟巳非人情矧彰一八何可独据岂彰故有憾于显耶核之果然罪坐彪死吴有俞棠者素阴贼无行尝负朱佑金忿其责偿每思报之一日诱至家醉而杀之其家疑俞所迹之无所得他日长荡渔人网得一箧有尸焉溃腐不可识其妻识其故衣执俞闻官反诬其妻尝有所私与佑弟奉尝有恨于佑者共杀佑且诱其幼婢证成其狱而佑死之夕奉实行贩于外不知也公力言于上官卒白其冤而寘俞于理或议公居闲非所当与公曰兹事人皆知之莫能上达吾知之又能达之可坐视其冤耶葢公雅性于人缓急必致力至于官府冤滥民间疾苦与凡是非失得有涉疑似者惟无所见见必昌言之公既无私而言复明畅听者之意消一时监司郡守若邑太夫有事辄就而问焉公亦未尝不之尽与人交任而有情在僚友中尤能推诚投分不肯自利以损人东藩有督饟督刍二役皆参佐番休任之督饟岁至京师事劳而费倍刍在辽左费省而逸岁甲子公有辽之役同官方矩以私便请以京饟易之明年复以让同官政于时咸以难厥后逆瑾用事诛求切促方咸以亏课追征破产不能偿而公初无所与人以公克让之报公曰是有命也当是时吾亦焉能逆知其事而之就避耶公治家有法教子孙必以正下至僮奴傔从御之皆有制其所授任必堪其事卒皆得其死力殖产治第若馈遗出内咸责成其下晚岁业益克拓田园邸店徧于邑中垣屋崇严花竹秀野宾客过从燕饮狼籍虽极一时之盛而公无与也雅善养生平生保身如金玉爱养神明调护气息至于暄寒起卧饮食药饵节适惟时故晚岁精神完固余年八十须发不变语言动止与少壮不殊咸谓公优游黄耇当世遗老讵意一疾遂不起耶呜呼惜哉公生正统壬申七月卒嘉靖癸巳二月享年八十有二征明于公邑里晚进辱公忘年下交□□引□□□□□□□□□□姻好之外者□因□了锡□□□□□叙□如右庶大史氏有所□□□ 

　　○□□□□□御史唐泽传（实录） 

　　实录 
　　都察院左副都御史唐泽直隶徽州府歙县人弘治己□进士授平乡知县累迁至左副都御史廵抚甘肃泽沉毅知兵在镇五年虏报旁午悉心经略以劳瘁成疾卒于凉州诏嘉其以死勒事特赠户部右侍郎赐祭葬嘉靖二十七年其子复以谥请六月追赐缢□□ 

　　○副都御史陈九畴传（郡志） 

　　郡志 
　　陈九畴山东曹州人字禹学以诗中弘治辛酉乡试壬戌进士授刑部主事囚越狱势莫敢撄公荷戈独先囚败就擒名重京师恤录南畿阉瑾以不赂衔之谪广东阳山令瑾诛诏还本部历郎中平赛杨虎狱变邃庵杨公曰文以润武武以济变当今一人而巳再仕四川会制府彭公泽平流寇蓝鄢升秦臬兵备副使而党本兵王公琼者以启边衅劾彭公公亦落职寻复职升本司观察使嘉靖改元以宿望擢副都御史廵抚甘肃夷王长驱薄榆塞时公在甘州虏侦知戒严直趋肃州公率骁骑昼夜五百里凡七日与虏鏊战枭夷王擒都督捷奏降壐书赏劳甘肃等处皆有生祠忌公者愬公诏下公于理寻手敕廷尉赦之以　皇太子生覃恩得致仕家居亲九族睦乡里州南卑湿间涝则伤禾稼荡庐舍公力请通渠今称永奠嘉靖己亥岁饥疫公输粟百斛赈之前后计散俸金六百民乃少苏及公卒报北虏犯云中急夏官卿王公侍御宋公交章荐公至则巳封树矣 

　　○都察院右副都御史赠通议大夫兵部左侍郎江公潮墓志铭（吴国伦） 

　　吴国伦 
　　江公讳潮字天信门人称之曰钟石先生豫章贵溪县人其先闽之浦城人宋宣和间有祖公荣仕弋阳令因家弋阳淳熙初徙贵溪之湖陵里其后有名彦璋者公六世祖也举元乡贡生文斌文斌生永洪永洪以文无害丞监利生三子而其季公之祖曰宪宪由乡举应天府学官生耒阳令左即公父娶汪氏生公于成化丙戌五月二十三日公自少岐嶷不羣应天公心奇之间携以过其乡高先王所公侍立窃听高先生语移时无倦容高先生固目公而语其倩张曰大江氏者必此儿也因从张以女字之弱冠补弟子员丙午举省试第一弘治己未登进士选授寿州知州寿虽　祖宗汤沐邑然瘠而近陵民不胜繁役属岁大侵道殣相枕藉公至怆然下令与民苏息寻奏记诸上官拯荒弭盗招流徙所全活不下万众会浙江大比士遣使聘公主试官公曰以吾拮据一郡犹日昃不遑安得旷其职人从博士家取代庖之讥耶因报书谢不赴时论高之未几有少年喜事者议请城中都公立草数千言讽之其路曰兹大役也无论所在空虗而饥馑之民未易卒动即　高帝神圣其自定鼎以往万世保障计会无一郡一邑不金汤也而独于肇基之地阙焉岂智竭而力不足与此殆有深意非臣庶所得窥耳今欲以尺寸之画而补　神圣之所不及难矣哉其议遂寝乙丑擢南京刑部郎去之日百姓遮道泣因筑生祠祠公正德戊辰擢广东按察佥事分持风纪海滨吏民肃然惮之会所部连州山寇李亚保聚徒剽掠祸将蔓延公亲督将士深入其巢击破之事闻朝廷劳以白金文绮庚午擢副使奉玺书视岭南诸学风厉学官弟子先德后艺一时所识拔类多异才如霍宗伯韬萧太史与成其最也壬申奔耒阳公丧里居三年哀瘁骨立除服补山东如前官风采无异居岭南时而得十若李太仆舜臣者数辈后皆以名实显故时人称公鉴云庚辰迁山东按察使议□持大体治狱多所平反而独绳墨吏抑骄将毅然不少贷嘉靖壬午迁广东布政使公以广故多珍贿异物而吏其上者率缘簠簋损名乃躬砺清白以风庶官巳乃稽出纳谨葢藏节约诸经费皆目摄而手籍之庾人守藏吏惟有抱牍股栗耳公一日见帑金数百铤岁久封识漫灭不可稽诘之守藏吏曰兹积羡也公曰民方困征求而帑留赢金以资不肖者之私槖何谓因尽括入属籍以报两台使充军需是岁省民间军需数百万石而又塞一弊源葢可谓不媿四知矣乙酉公以文武才被荐拜都察院右副都御史廵抚山西兼督三关军务公下车未数日即行边阅城堡坚瑕刍粟丰约与诸将士勇怯策缓急而弛张之居二年虏不敢近会有太原人李福达以妖书惑众聚党至数千人改年乱震动三□公勒兵解之而独福达操重资逋匿他所巳闻公□其形购捕益急遂诡张寅名入京夜持万金武定侯郭勋寿因匿勋家勋诒书山西部使者关说欲脱其急公捕得其书抗疏陈福达罪状并劾勋□掖廷亲怙势藏逆敢乱阶罪当诛不诛勋无以信法疏三上不报勋因得流言宫闱谬张寅称冤　上疑之时永嘉张公新相恐诸大臣不附巳又欲结勋自固遂阿旨下公诏狱且使人阴尝公少易而言中丞可复也公正色谢曰人臣奉法无状不知死所何以官永嘉知公不能屈卒从末减议罢公官公既罢归日侍太夫人养甚愉悦间从乡长老宾客雅歌酣饮不复谈往事久之勋坐不法败　上亦悔诏狱非实中外人人谓公当复召用而公独晏然将终其身无何人邵元节新被宠以礼部尚书来传诣龙虎山　先帝祝厘所过无不望尘希恩者独知公负重名先使人致币将招公公恐其污巳也使人报其币谢不与见巳刘给事君贤疏荐公有风节可当大任公闻之愀然叹曰吾罪累也奈何岩穴不深而犹以姓名辱世人耶自是益远引不入城府辛卯春正月六日病卒享年六十有六业巳葬白溪之东原越数岁有司举乡贤而以公与高先生称首而并祀之高先生知人哉隆庆改元奉　先帝遗诏录公忠追赠公通议大夫兵部左侍郎遣官起冢而谕祭之制辞有持法正妖矢忠遭谤云云嗟乎公生平槩见奚啻荣于华衮巳哉吴子曰往予释褐闻朝着长老谈大狱状令人病悸发上指冠夫永嘉其时冯　天威以修其睚眦至虏辱诸言官大臣何震詟也巳手公三疏读之葢可谓谔谔批逆鳞而犹幸其得祸独浅岂忠言正气有当千社稷之灵非权幸所得辱耶乃武定之夺侯与永嘉之免相皆不旋踵公身后数十年重见褒恤炳炳国史与三辰争丽人臣何以负国哉 

　　○通议大夫都察院右副都御史凌公相墓志铭（崔桐） 

　　崔桐 
　　副都御史凌公卒之明年礼曹遵京职三品例状公治迹以葬祭请　天子以公贤报曰可命有司治葬事翰林院撰文赐祭一坛公子昕辈以墓铭征于桐桐奉读　谕文其略曰供事累朝莅官三纪贤劳茂绩资望方深又曰图用旧臣讵意沦逝讣音来报良切悼伤桐惕然嗟异曰　圣恩何优渥哉图报称以竟厥施公之志也而今巳矣其如　圣眷何哉公讳相字忠甫号芹溪生而体貌丰伟颕敏强记弱冠领弘治乙卯乡荐登己未进士辛酉授山东沂水知县沂水民健讼徭役岁不均公至覆恶树善定额限征无何沂民畏威怀德逋负报足当道上其状寻擢南京广西道监察御史公守正不阿苞苴不入尝论劾不职大臣数十人士论直之辛未迁广东按察司佥事兵备惠潮诸郡会巨寇大峰嶂李四子等据十四巢患公躬亲奋击火其巢穴巨寇悉平捷奏　天子赐以金币升俸一级丁丑以内艰服阕补山东佥事戊寅迁辽东行太仆少卿嘉靖癸未迁苑马寺卿公居辽六年清理余丁匿马岁增万计兼署分廵决大狱不豪右所夺当道廉其才能檄以督修边城负城有山曰十方寺高数十丈广可十里夷虏驻马□得伺城中虗实公指麾散夷围之境内且谕以吾故地与之立券示无相背监司奏公绩赐银牌彩币升俸一级丁亥迁四川右布政使时有芒部之役公督饷有方大军倚之左右有以买木羡金五千私公者公即日移文具白抚廵蜀人咸清其操己丑迁云南左布政使夷情有积岁难处者公从容筹划动无遗策当道所器重庚寅迁都察院右副都御史廵抚湖广兼督理军务湖省故有镇守内监及总兵官诸冗员公悉奏革之民赖以苏是岁甘露降嘉禾生黄冈民有一乳三子者表上诏赐镪币以异其政恊修显陵工成亦得例赐镪币居二年公以病恳疏乞骸骨得温旨慰谕不允辞公素短视前任滇南日偶失礼于部使者风其同类追论公公亦疏辨且乞休壬辰得致仕先湖湘人元末有万一翁者徙于通遂通人四世讳仲礼生守约守约生公祖瑄瑄生云号石岩公父也瑄云俱以公贵赠通议大夫右副都御史卒以庚子五月二十有五日距生成化乙未二月二十有五日得年六十有六平生奏议巳□行 

　　○都察院右副都御史钱公宏神道碑（童承叙） 

　　童承叙 
　　公钱氏讳宏字可容别号江楼世家钱塘少颕重不羣弘治甲子以医籍举顺天高第正德戊辰登进士试铨部政己巳遭父丧辛未服阕除刑部湖广司主事乙亥迁广东司员外执法明允尚书张公重其才使阅章奏参决庶狱会虑囚多所平反有权贵恃势挠法公竟按如律因见忌丁丑转山东按察司佥事辛巳迁副使公在山东几十年历综兵备清戎驿传屯田诸务劳绩最着初　毅皇帝南狩供需靡纪极廵抚王公遴公使处分随事经纬贵近弗能屈上下赖焉吏有以行贿败者公按治之吏窘阴欲持公伺之卒不能构章丘潦岁大侵公赈恤尽力全活几万命民立祠祀之巨寇起齐鲁间公督兵歼其渠魁余悉解散时巨珰镇守役民夫无时公首裁之民闻公名辄曰钱使君青天也至今诵焉嘉靖丁亥进广西按察使持宪有体驭猺獞以恩信戊子入觐诸酋长率众送道左葢旷事也己丑转福建右布政使辛卯进湖广左布政使二辖事剧蠧弊丛集公至爬剔殆尽刁猾敛避壬辰擢都察院右副都御史奉玺书□□南赣军务公益感奋设方略勤抚御远近效顺盗贼屏息公以其地上游不可一日弛备乃刻武艺□训将士身自临阅军声大振复文谕民勤俭并给示贼所尝巢处俾知所响祠清献赵公信国文公以励忠节癸巳疾作遂恳乞归至再上始得请凡三越岁竟卒年六十有一平生嗜学好问所著有江楼遗稿尤工汉隶日临池不倦公之先本汴人扈宋徙钱塘玉泉山祖兆之左有司所营葬也 

　　○都察院右副都御史陈公祥墓志铭（吕柟） 

　　吕柟 
　　公讳祥字应和姓陈氏瑞州府高安县人也公天授俊拔颕悟过人既举进士以县令召监察御史所至伸理冤抑摧折豪强赃吏率望风解印绶去然直言危论风振一时当路阴忌出惠州知府公至断狱如流民有告理赍粮数合计刻白事时有陈半升之谣民有二女嫁比邻者姊素不孕一日妹产子而姊之妾适同时产女也乃弃其女而号于众曰妾产子也遂夜烧妹傍舍阚妹夫妇赴火所乃窃抱其男归巳子妹觉往索之弗子因讼于府公无他证不能辩佯言曰必杀此儿事即了耳乃置瓮注水堂下引二妇出取儿密谕一卒谨视之而告其妇曰隐情无证断案可凭祸本不除争端曷巳吾汝溺此兄以解汝纷乃佯怒叱卒诈投见状而复令左右迫逐二妇使出其妹失声争救不可得则颠号仆堂下而姊妾竟去不复顾公笑曰事白矣即以儿付妹而反姊妾杖之曰果汝子也安能听人杀而不救乎姊妾不敢言一郡以神时长乐强寇张林二□□负固劫杀公外谕百姓乐业因弛贼禁密召所尝受贼害者授之方略伺其歌饮一　　擒之惠民用安在任三年升广东按察副使广人习闻其风无敢作奸饰非者岭海之间一时振肃三年升河南参政分守大梁吏民畏爱遂升福建右布政使未半载迁左布政使顺天府尹右副都御史总督南京粮储寻改廵抚应天等府地方应天诸郡东南财赋之地吏多冒没公揽辔澄清剔去赃污南畿晏然公素有疾又以母夫人高年屡疏乞休寻以嫌隙被论待勘家居二年朝廷急欲用公诏起之而论者益力沮公遂以副都御史致仕又年余卒六十一岁卒之日所居荷山北崖坠巨石数十声震如雷公筮仕上虞即多善政有去思碑虽被公刑者亦称好官云服阕补华亭华亭壮邑令恒败于利公水蘗之操毫发无玷然则公自御史以至中丞勋绩懋着岂偶然哉 

　　○都察院右副都御史宋公冕墓志铭（唐冑） 

　　唐冑 
　　公讳冕字孔瞻别号浒山始祖嘉祥宋太常博士南渡遂家余姚曾祖泾祖廷芳祖妣张氏考璇号静庵妣黄氏以成化乙酉三月癸亥生公性敏异丙午领浙江乡荐弘治壬戌登进士第凡丑授刑部河南司主事正德戊辰逆瑾窃柄以谢文正公故欲尽倾姚人之仕于京者有一立犯法瑾欲罗以重罪公执如律瑾怒欲谋重陷公固不屈后大司寇王公鉴引巳咎以解之仍捏指降公金溪知县公至兴学抑强恤隐吏民畏而怀之当道旌有古循良风庚午瑾诛复授礼部祠祭司主事陟员外郎郎中大宗伯傅公珪刘公春咸器重之甲戌升河南左参议分守大梁适值岁歉公抚赈有方民多全活长葛县富民宋孟云初抱乞养嗣后晚得一子忌之赂吏诬以贼党欲寘之死公审录遂辩其冤丁丑公当奏最百姓遮道乞留己卯升福建左参政兴化有朱姓者倚兄势横行累被奏诉多贿寝公执而谕之一律以法其人悔悟庚辰水春等处流贼猖獗劫去捕盗通判分廵不能御坐失机镇廵谓灭贼非公不可乃越境借公行始选精骑百人挑战诱之出险巢擒其渠长数人贼请以所执通判以易公知贼必惊遁遂料地按伏擒其首从数千送海上者惟百余人尽推功于失机者以赎罪嘉靖改元公奉表入贺寻升河南右辖理戎且署篆逾年廉威肃然乙酉升陜西左辖以织绒杨太监额外之需索过甚欲手疏以闻杨使人阴伺公过以中伤之竟无所得镇守太监晏宏乃私谓之曰宋公刚正吾属羞见杨亦自悔邀偕往谢过凡省之应边粮饷器械无不周备总制荆山王公倚以重荐其才行气量可大用未几静庵公与太安人相继病卒公居丧尽礼哀毁骨立服阕庚寅北上适闽有逆变布政查公约辈遇害当道谋所以继之者仍补公其省公底定安集之计台司事久不决者多属公平允辛卯大比宾兴之典尤极毖慎癸巳升都察院右副都御史抚治郧阳等处地方适　太子诞生覃恩进阶通议大夫追赠祖考考如巳秩祖妣赠妣加赠俱淑人荫一子入监读书甲午会南京太庙灾具疏自陈不允公念郧三省流聚易于生变凡谋武兴学赏罚赋役财用刑狱无不留心乙未偶感风疾再疏恳乞休致允之公候代会剧贼马兴等起害连巩昌汉中诸地公疏请剿捕兵进功将就绪迹代者至遂就道后贼平　上念旧劳有白金文绮之赐公性恺悌族戚党里无不爱戴尝未一言欺人入仕三十余年清白之操始终不渝尝订家训分列修身齐家等条皆格言每遇节且圣寿必朝服拜祝□祖考忌辰或时荐其容怆然必敬诚将事暇日聚昆弟亲故觞咏尽欢丁酉秋婴喘疾卒 

　　○□□院右副都御史戴公书传（胡直） 

　　胡直 
　　戴□字天锡崇阳人登弘治壬戌进士授南京大理寺评事历副正守法奉公谳狱称情有刑官较驳论奏被系竟以□胜纂修大理实录多所删正同事者以文归之正德三年戊辰丁内艰服阕升四川佥事清查各盐井灶户而简县多县中素称强悍辄有异谋按临计擒之时大河南北羣盗纵横流毒西土复获首恶二人抚按以闻特加俸给佥蜀六载屯政盐法利兴弊革民甚便之迁陜西苑马寺少卿十三年遂有甘肃兵备副使之命焉甘肃新遭兵衂夷情叵测羁縻者奔窜未定觇伺者衅隙未弭于是安集区处咸中事宜西人迄今追思之时适逆瑾用事而刚方正直之操与俗多忤遂以病告归中途上疏讥议时事又执政中寝自是屏迹村居者八年士午嘉靖改元礼科都给事中邢寰奏恤遗直举遗才以禆化理而首举书二年　上特旨简用适西事不宁遂条陈防边五策一曰修复重势以峻边防二曰抚存夷卫以固边疆三曰慎防奸细以清边镇四曰察哈密倾危之因五曰察土鲁番繁复之辞皆切中边防四年复转云南宪副整□□□时寻甸剧盗安铨与其党风朝文鼓众省城合势牵制我兵乃引兵西援而战大破之穷其巢穴不阅□首恶就诛有王舍普显者杀本官普铨纵兵骚扰其所囤结处前夹峭壁后临绝巘攻之最难书谋定举兵向之浃旬而功成南人以神九年擢贵州廉使十一人进广西右布政使未几转江西左布政使有余银数千移文抚按丝毫无所私同官憾之虽总大藩躬亲庶务一切簿书皆手裁十二年拜右副都御史廵抚贵州比至以叛苗阿向与土官□仲武节年仇杀拒敌官军具疏陈其可诛者八驻札龙里经画戎事毒雾婴疾卒时年六十有九讣闻　朝廷特命有司谕祭书历任三朝清约如寒士舆论高之 

　　○正议大夫资治尹都察院右副都御史省斋陈公克宅墓志铭（吕本） 

　　吕本 
　　省斋陈公卒于嘉靖庚子十月二十二日壬寅正月九日巳葬于云楼乡陆桥园之阳逾二十年矣墓中石尚虗至隆庆戊辰其子有勋等乃以少司寇东桥杨公公状请予铭之予生也晚犹及见公且与有勋等善也不敢以拙辞按状公讳克宅字即卿省斋其别号也其先宋丞相文正公康伯扈高宗幸越过姚之马渚乡闻钟声顾其地乐之命介子祥卜居焉遂余姚人由马渚避兵燹迁千渎村者曰实一公又四世有讳孟昂者隐居教授以诗名称吟轩先生始未嗣育弟子巨理巳复生一子吟轩卒妣老且失明患疽巨理公亲吮之且瘳妣呼巨理公行曰巨四至孝吾所生儿不逮也愿天生贤子报汝巳而果生公吟轩以公贵赠通议大夫都察院右副都御史妣严氏继周氏俱淑人巨理公赠文林郎嘉定县知县加赠中宪大夫四川按察司副使通议大夫都察院右副都御史妣周氏赠孺人加恭人淑人人皆以天道不爽云公生成化甲午二月二十八日于次六幼颕敏绝人而志尤远大兀兀坟籍间不治生产乃翁巨理公以食指繁欲令改业公未敢言因侍游圃中仆拱木以悟翁翁曰巳成材矣而折之可惜欲汝舍学实类此自今不汝禁也公乃于书无所不读亦无所不记遂膺弘治甲子乡荐明年卒业南雍大司成枫山章先生问公所志公对曰要于道德中竖功名耳枫山喜而进之日与谈经论学深相得造诣益精识者以公辅器期之矣正德甲戌举进士知嘉定县嘉定巨邑赋重习奸诡其甚者假荒坏之目移税比里民受困而逋负益多公不避寒暑遍履其地一一而籍之宿弊顿革公又欲轻重归一则即神奸无所售而恶其害巳者挟权要尼之竟不行乃更议金花官布轻赍请一归重则者民赖以少济有富憎其徒之父利其有一日匿其子于外方曳他尸诬僧杀之公疑不亟讯人或有谓公受赇者公不动徐诇之匿者出众方惊服犷寇汤毛九盘据天目廵抚张公津奉命征之檄公从一举而渠魁授首余党解散悉如公筭公治嘉定逾三年威与爱并施而意在安民如追黠里干没官赋不使变鬻辟佛寺以新学宫凿低圩以通水利差九则以均徭役汰民兵以省冗食慎讼狱以安良民严胥皁以绝苞苴莫不次□举之部使交章上荐张廵抚尤称南畿卓异之首诸所建白辄申布令甲泽及他郡焉戊寅征拜江西道监察御史公益感奋知无不言其大者巨阉刘允取佛乌思藏挟邪蛊乱疏其十罪乞诛之大礼议兴大阙上疏谏继之以号廷杖几毙号时有亚卿知　上怒欲窃起者公厉声扼其项曰大臣不当先去人望众皆凛然大学士蒋公冕尚书乔公宇汪公俊相继引去而议礼之臣不次骤进公言进退大臣关系国体章三四上甚剀切劾奏武定侯郭勋大不敬家宰王琼才而险直声震天下出理直隶山东盐法疏招复贫灶严革奏讨等七事切中时弊继按贵州民苦苗患供亿不足公约束有司务厚大而区画不遗细微行者苦盘江瘴气裂山凿道得免毒淫麻蒋寨剧贼私有名号屡格官兵公密授计断事史勑以署程番篆往因选兵驰袭之贼皆就擒地方底定内伍外番莫不感戴及事竣还朝道出淮杨民饥公条上救荒五策且请大发帑储借留司府官赋以广赈济全活者以万计乙酉按河南立三场调阅之法一士必更六主佥同始录关通弊绝所得多名士其激扬举剌尤出至公有宪使某者廖冢宰亲也居职无状公特疏劾罢之廖不能庇部下墨吏皆望风解绶去矣所至兴学校斥淫祠祀夷齐墓葺诸葛丞相草庐廓岳武穆祠甄奖贤孝表扬贞节风俗之感化丙戌升四川按察司副使整饬松潘兵粮公台资巳逾八年即内擢晚冢宰竟以夙憾出置岩地舆论不厌公曰此独非王臣耶怡然抵任甫七日会查盘给舍檄一指挥入南路舛鸟番横梁寨所杀坐累戴罪剿贼公拊士卒缮器械凡致胜之具即备且精乃勒兵夜至舛鸟寨焚碉房数十所出其不意尽歼之抚按上功两荷金币之赐自是诸番落来犯者辄遭挫衂无不求盟献马悔过之不暇矣兵粮多虗冒而总兵者又阴护之不可诘公廉得其实悉丽诈冒于罪时何总兵旧□贵州惮公严及是何大惭公因而驾御之颇得其力卒名将全蜀比岁大侵民且饥死不能给边饷公多方措置又往来督运驰驱道间须鬓改人知公之苦心也即不继亦无怨哗庚寅考满明年辛卯升河南按察使公素精法律而原情断折民自以不冤释赵景阳等之无辜发刘一清等之有罪皆其表表者不二年荐者凡六上有郭侍御按贵亦特疏请补贵辖以从民望时王冢宰复起思中公不得顾对众称之癸巳升湖广右布政使寻转左钱榖出纳令输发者亲视其衡藏吏袖手不得与公刻期遣发吏胥惴惴无敢以事尝者楚地故称饶广癸巳水甲午又旱困矣又加以内府采办宗室禄粮承天建治诸藩滥乞将何以处之公蚤作夜思合一省息耗而总制于衷应其不得巳而弛其可缓民亦以不扰且提调试事费减三之一而宾兴视旨尤饬剏识器什留后举之用亦省三之一其综理节缩率类此公练达精审自信无歉平生未尝屈法狥人抚按容有衔之者而竟无一隙可乘顾首荐甲午冬升都察院右副都御史廵抚贵州等处兼理军务先是有凯口囤贼阻险造逆自宣德以来征之不克正德间其裔阿向复炍四用兵征之又不克贼转张甚廵按御史王杏疏向当诛之罪有八难克之势有三命下公相机抚剿公一抚之不得乃按行贼垒奖督将校乘雪夜令□死士攀崖上以索梯度军据其要害一鼓克之向贼授首浮斩六百有奇招抚降者可二万计捷闻诏晋公二品俸赏银三十两绮三袭公以囤险绝集众策拟铲穴置守以图永安适调总理粮储廵抚应天等处地方代去漏孽复曳生苗据囤争之守臣畏谴反嫁祸焉嗾言官论公主用兵非是公闻而求去甚力得旨回籍听勘丁酉抵家杜门养晦危坐一室随意纵观经史百家言倦即出行郊陌与田父场叟谈农圃事岁时谨祀典置远世墓田未备者训率子弟习行孝弟之道悠然有以自乐至于声色货利一毫无所好即是非通塞悉置不问如是者四年忽疾作逾日遂不起享年六十有七越二年壬寅勘贵事者始白公功诏复公职赠通议大夫赐祭葬给与祖父母父母妻诰赠荫子有年国子生 

　　○右副都御史宋公沧传（郡志） 

　　郡志
  </div>
  <div class="pagination">
   <a href="国朝献征录_page104.html">
    上一页
   </a>
   <span>
    ...
   </span>
   <a href="国朝献征录_page100.html">
    100
   </a>
   <a href="国朝献征录_page101.html">
    101
   </a>
   <a href="国朝献征录_page102.html">
    102
   </a>
   <a href="国朝献征录_page103.html">
    103
   </a>
   <a href="国朝献征录_page104.html">
    104
   </a>
   <span class="current-page">
    105
   </span>
   <a href="国朝献征录_page106.html">
    106
   </a>
   <a href="国朝献征录_page107.html">
    107
   </a>
   <a href="国朝献征录_page108.html">
    108
   </a>
   <a href="国朝献征录_page109.html">
    109
   </a>
   <a href="国朝献征录_page110.html">
    110
   </a>
   <span>
    ...
   </span>
   <a href="国朝献征录_page106.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
