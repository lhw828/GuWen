<!DOCTYPE html>
<html>
 <head>
  <meta charset="utf-8"/>
  <title>
   尚史 - 第 39 页/共 91 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   尚史 - 第 39 页/共 91 页
  </h1>
  <div class="content">
   子四曰赤肹鲋虎
　　羊舌赤者所谓铜鞮伯华也事悼公悼公三年【襄三年】代职佐中军尉士匄与龢大夫争田欲攻之问于赤赤曰外有军内有事赤也外事也不敢侵官且吾子之心有出焉可征讯也【谓以军旅出可召问也　国语】
　　及栾盈之难士匄囚赤及其弟肹既而免之【左传】
　　赤之子曰子容
　　羊舌肹字叔向食邑于杨又曰杨肹悼公时使傅太子彪【即平公国语】
　　平公即位肹为太傅肹弟虎字叔虎美而有勇力栾盈嬖之平公六年【襄二十一年】士匄逐栾盈杀虎且囚肹人谓肹曰子离于罪其为不知乎肹曰与其死亡若何诗曰优哉防哉聊以卒嵗知也防祁奚请肹肹免冬公防诸侯于商邱锢栾氏也齐侯卫侯不敬肹曰二君者必不免防朝礼之经也礼政之舆也政身之守也怠礼失政失政不立是以乱也十一年【哀二十六年】我以孙林父故执卫侯齐侯郑伯为卫侯故来公兼享之赋嘉乐国弱相齐侯赋蓼萧公孙舍之【即子展罕氏也】相郑伯赋缁衣肹命公拜二君曰寡君敢拜齐君之安我先君之宗祧也敢拜郑君之不贰也国弱使晏婴私于肹曰晋君盟主也今为臣执君若之何肹告赵武武以告公公言卫侯之罪使肹告二君【告杀晋戍三百人之罪】国弱赋辔之柔矣舍之赋将仲子兮公乃许归卫侯肹曰郑七穆【谓罕氏驷氏国氏良氏游氏丰氏印氏也郑穆公十一子子然二子孔三族已亡子羽不为卿故曰七穆】罕氏其后亡者也子展俭而壹十二年【襄二十七年】宋向戌欲弭诸侯之兵为防于宋五月赵武至于宋宋人享武肹为介及楚屈建至将盟楚人甲赵武患之以告肹肹曰何害也匹夫一为不信犹不可单毙其死【单尽毙踣也】若合诸侯之卿以为不信必不捷矣食言者不病【不病者单毙于死】非子之患也夫以信召人而以僭济之必莫之与也安能害我且吾因宋以守病【为楚所病则入宋城】则夫能致死与宋致死虽倍楚可也子何惧焉又不及是曰弭兵以召诸侯而称兵以害我吾庸多矣非所患也
　　国语诸侯之大夫盟于宋楚令尹子木欲袭晋军文子谓叔向曰若之何叔向曰子何患焉忠不可暴信不可犯忠自中而信自身其为徳也深矣其置本也固矣故不可抈也今我以忠谋诸侯而以信覆之荆之逆诸侯也亦云是以在此若袭我是自背其信而塞其忠也信反必弊忠塞无用安能害我且夫合诸侯以为不信诸侯何望焉此行也荆败我诸侯必叛之子何爱于死死而可以固晋国之盟主何惧焉是行也以蕃为军攀辇即利而舍遮扞卫不行楚人不敢谋畏晋之信也
　　及盟晋楚争先歃肹谓赵武曰诸侯归晋之徳只非归其尸盟也子务徳无争先且诸侯盟小国固必有尸盟者楚为晋细不亦可乎乃先楚人
　　国语宋之盟楚请先歃叔向谓赵文子曰夫伯王之势在徳不在先歃子若能以忠信賛君而禆诸侯之阙歃虽后诸侯将戴之何争于先若违于徳而以贿成事今虽先歃诸侯将弃之何欲于先昔成王盟诸侯于岐阳楚为荆蛮置茅蕝设望表与鲜牟守燎故不与盟今将与狎主诸侯之盟唯有徳也子务徳勿争先
　　宋公享晋楚之大夫赵武为客【一坐所尊为客】屈建与之言弗能对使肹侍言焉屈建亦不能对也十七年【昭元年】赵武防楚公子围于虢寻宋之盟也公子围设服离卫【设君服陈兵卫】事毕赵武谓肹曰令尹【即公子围】自以为王矣何如对曰王弱令尹彊其可哉虽可不终武曰何故对曰彊以克弱而安之彊不义也不义而彊其毙必速诗曰赫赫宗周褒姒灭之彊不义也令尹为王必求诸侯晋少懦矣诸侯将往若获诸侯其虐滋甚民弗堪也将何以终夫以彊取不义而兄必以为道道以淫虐弗可久矣是年冬十一月公子围弑楚王右尹王子比【即子干】来奔从车五乗先是秦公子鍼【景公母弟】亦来奔其车千乗肹使与秦公子同食皆百人之饩赵武【国语作韩宣子】曰秦公子富肹曰底禄以徳徳钧以年年同以尊公子以国不闻以富且夫以千乗去其国彊御已甚诗曰不侮鳏寡不畏彊御秦楚匹也十八年【昭二年】韩须如齐逆女齐陈无宇送女致少姜公以其非卿执诸中都少姜为之请不许少姜卒肹言陈无宇于公曰彼何罪君使公族逆之齐使上大夫送之犹曰不共君求以贪国则不共而执其使君刑已颇何以为盟主且少姜有辞乃归陈无宇十九年【昭三年】齐侯使晏婴请继室于我公使肹许之既成昏晏婴受礼肹从之晏相与语肹曰齐其何如晏婴曰此季世也吾弗知齐其为陈氏矣公弃其民而归于陈氏齐旧四量豆区釜钟四升为豆各自其四以登于釜【四豆为区区斗六升四区为釜釜六斗四升】釜十则钟【六斛四斗】陈氏三量皆登一焉钟乃大矣【豆区釜三等皆加旧量之一以五升为豆五豆为区五区为釜则区一斗釜八斗钟八斛】以家量贷而以公量收之山木如市弗加于山鱼盐蜃蛤弗加于海民参其力二入于公而衣食其一公聚朽蠧而三老【上夀中夀下夀皆八十以上者】冻馁国之诸市屦贱踊贵【踊刖足者之屦】民人痛疾而或燠休之其爱之如父母而归之如流水欲无获民将焉辟之箕伯直柄虞遂伯戯【皆舜后陈氏之先】其相胡公大姬已在齐矣【胡公四人之后始封陈之祖大姬其妃也言陈氏将有国其先祖神已与胡公共在齐】肹曰然虽吾公室今亦季世也戎马不驾卿无军行公乗无人卒列无长庶民罢敝而宫室滋侈道殣相望而女富溢尤民闻公命如逃冦讐栾郤胥原狐续庆伯【八姓晋□臣之族】降在皂政在家门民无所依君日不悛以乐慆淫公室之卑其何日之有谗鼎之铭曰昧旦丕显后世犹怠况日不悛其能久乎晏婴曰子将若何肹曰晋之公族尽矣肹闻之公室将卑其宗族枝叶先落则公从之肹之宗十一族唯羊舌氏在而已肹又无子【无贤子】公族无度幸而得死岂其获祀秋七月郑罕虎来贺夫人且告曰楚人日征敝邑以不朝立王之故【楚灵王新立】往则畏执事谓寡君有外心不往则宋之盟云【宋盟交相见】进退罪也寡君使虎布之韩起使肹对曰君若辱有寡君在楚何害修宋盟也君茍思盟寡君乃知免于戾矣君若不有寡君虽朝夕辱于敝邑寡君猜焉君实有心何辱命焉君其往也茍有寡君在楚犹在晋也二十一年【昭五年】韩起如楚送女肹为介郑罕虎防吉劳诸索氏防吉谓肹曰楚王汰侈已甚子其戒之肹曰汰侈已甚身之灾也焉能及人若奉吾币帛慎吾威仪守之以信行之以礼敬始而思终终无不复从而不失仪敬而不失威道之以训辞奉之以旧法考之以先王度之以二国虽汰侈若我何及楚楚子欲以韩起为阍【刖足使守门】以肹为司宫【加官刑】以辱我防启彊讽楚子楚子乃谢厚为韩起礼又欲敖肹以其所不知而不能亦厚其礼二十二年【昭六年】郑人铸刑书肹使诒公孙侨书曰始吾有虞于子今则已矣昔先王议事以制不为刑辟惧民之有争心也犹不可禁御是故闲之以义纠之以政行之以礼守之以信奉之以仁制为禄位以劝其从严断刑罚以威其淫惧其未也故诲之以忠耸之以行教之以务使之以和临之以敬涖之以彊断之以刚犹求圣哲之上眀察之官忠信之长慈恵之师民于是乎可任使也而不生祸乱民知有辟则不忌于上并有争心以徴于书而徼幸以成之弗可为矣夏有乱政而作禹刑商有乱政而作汤刑周有乱政而作九刑【九刑或即吕刑】三辟之兴皆叔世也今吾子相郑国作封洫立谤政【作邱赋】制参辟铸刑书【参辟谓用三代之末法】将以靖民不亦难乎诗曰仪式刑文王之徳日靖四方又曰仪刑文王万邦作孚如是何辟之有民知争端矣将弃礼而征于书锥刀之末将尽争之乱狱滋丰贿赂并行终子之世郑其败乎肹闻之国将亡必多制其此之谓乎侨复书曰若吾子之言侨不才不能及子孙吾以救世也既不承命敢忘大恵夏六月楚公子弃疾来聘报韩起也起之适楚楚人弗逆弃疾及晋竟公将亦弗逆肹曰楚辟我衷【辟邪衷正也】若何效辟诗曰尔之教矣民胥效矣从我而已焉用效人之辟书曰圣作则无宁以善人为则而则人之辟乎匹夫为善民犹则之况国君乎公説乃逆之二十五年【昭九年】周甘人与阎嘉【晋阎县大夫】争阎田我率隂戎伐頴【周邑】王使詹桓伯辞于我曰文武成康之建母弟以蕃屏周亦其废队是为岂如弁髦而因以敝之【童子垂髦始冠必以弁故曰弁髦缁布冠也既三加冠成礼弃其缁布之冠永不复用】后稷封殖天下今戎制之不亦难乎肹谓韩起曰文之伯也岂能改物翼戴天子而加之以共自文以来世有衰徳而暴灭宗周以宣示其侈诸侯之贰不亦宜乎且王辞直子其图之韩起説乃致阎田反颍俘平公薨事昭公昭公元年【昭十一年】楚子召蔡灵侯而杀之围蔡韩起问于肹曰楚其克乎对曰克哉蔡侯获罪于其君【谓弑父而立】而不能其民天将假手于楚以毙之何故不克然肹闻之不信以幸其可再也楚王奉孙吴以讨于陈曰将定而国陈人听命而遂县之今又诱蔡而杀其君以围其国虽幸而克必受其咎弗能久矣桀克有緍以丧其国纣克东夷而陨其身楚小位下而亟暴于二王能无咎乎天之假助不善非祚之也厚其凶恶而降之罚也且譬之如天其有五材【即五行】而将用之力尽而敝之是以无拯不可没振【犹言没不可复振】夏五月周单成公防韩起于戚视下言徐肹曰单子其将死乎朝有着定【朝内列位常处谓之表着】防有表【野防设表以为位】衣有襘带有结【禬领禬结带结】防朝之言必闻于表着之位所以昭事序也视不过结禬之中所以道容貌也言以命之容貌以明之失则有阙今单子为王官伯而命事于防视不登带言不过歩貌不道容而言不昭矣不道不共不昭不从【貌正曰共言顺曰从】无守气矣鲁齐归【昭公母】薨大搜于比蒲及葬鲁侯不慼肹曰鲁公室其卑乎君有大丧国不废搜有三年之丧而无一日之慼国不恤丧不忌君也君无慼容不顾亲也国不忌君君不顾亲能无卑乎殆其失国三年【昭十三年】楚观从【观起之子】召公子比【即子干】公子黒肱【即子晳元年子干奔晋子晳奔郑】将为乱于楚公子比归韩起问于肹曰子干其济乎对曰难起曰同恶相求如市贾焉何难对曰无与同好谁与同恶取国有五难有宠而无人一也有人而无主二也有主而无谋三也有谋而无民四也有民而无徳五也子干在晋十三年矣晋楚之从不闻达者可谓无人族尽亲叛可谓无主无衅而动可谓无谋为羇终世可谓无民亡无爱征可谓无徳王虐而不忌楚君子干涉五难以弑旧君谁能济之有楚国者其弃疾乎【弃疾楚平王名】君陈蔡城外属焉苛慝不作盗贼伏隠私欲不违民无怨心先神命之【共王以璧见于羣望曰当璧而拜者神所立乃宻埋璧于庭使五人入拜康王跨之灵王肘加焉子干子晳皆逺之平王再拜皆厌纽】国民信之芈姓有乱必季实立楚之常也获神一也有民二也令徳三也宠贵四也居常五也有五利以去五难谁能害之子干之官则右尹也数其贵宠则庶子也以神所命则又逺之其贵亡矣其宠弃矣民无懐焉国无与焉将何以立起曰齐桓晋文不亦是乎对曰齐桓卫姬之子也有宠于僖有鲍叔牙宾须无隰朋以为辅佐有莒卫以为外主有髙国以为内主从善如流下善齐肃不藏贿不从欲施舍不倦求善不厌是以有国不亦宜乎我先君文公狐季姬之子也有宠于献好学而不贰生十七年有士五人有先大夫子余【赵衰】子犯【狐偃】以为腹心有魏犫贾佗以为股肱有齐宋秦楚以为外主有栾郤狐先以为内主亡十九年守志弥笃恵懐弃民民从而与之献无异亲民无异望天方相晋将何以代文此二君者异于子干共有宠子国有奥主【宠子奥主并谓弃疾】无施于民无援于外去晋而不送归楚而不逆何以冀国晋成虒祁【宫名】诸侯朝而归者皆有贰心为鲁取郠故【在十年】我将以诸侯讨鲁肹曰诸侯不可以不示威乃并征防告于吴吴子辞还秋七月遂合诸侯于平邱将寻盟齐人不可肹告于齐曰诸侯求盟已在此矣今君弗利寡君以为请对曰诸侯讨贰则有寻盟若皆用命何盟之寻肹曰国家之败有事而无业事则不经有业而无礼经则不序有礼而无威序则不共有威而无昭共则不明不明弃共百事不终所由倾覆也是故眀王之制使诸侯嵗聘以志业【嵗聘以修其职业】间朝以讲礼【三年一朝王班爵之义率长幼之序】再朝而防以示威【六年一防以训上下之则制财用之节】再防而盟以显昭眀【十二年一盟所以昭信义凡八聘四朝再防王一巡守盟于方岳之下】志业于好讲礼于等示威于众昭明于神自古以来未之或失也存亡之道恒由是兴晋礼主盟惧有不治奉承齐牺【齐盟之牺牲】而布诸君求终事也君曰余必废之何齐之有唯君图之齐人惧对曰小国言之大国制之敢不听从肹曰诸侯有间矣不可以不示众八月治兵建而不斾【建立旌旗不曵其斾斾防也】既而斾之【军将战则斾故复斾以恐之】诸侯畏之公以邾莒愬故不见鲁侯使肹往辞曰诸侯将以甲戌盟寡君知不得事君矣请君无勤鲁人对曰君信蛮夷之诉以絶兄弟之国寡君闻命矣肹曰寡君有甲车四千乗在虽以无道行之必可畏也况其率道其何敌之有牛虽瘠偾于豚上其畏不死【偾仆也以瘠牛仆于小豚之上牛不畏豚之不死亦犹晋不畏鲁之不亡也】南蒯子仲之忧【子仲公子憗憗与南蒯谋季氏南蒯叛而憗奔齐】其庸可弃乎若奉晋之众用诸侯之师因邾莒杞鄫之怒以讨鲁罪间其二忧何求而弗克鲁人惧听命甲戌同盟于平邱五年【昭十五年】荀跞如周葬穆后【大子寿之母】籍谈为介既葬除丧以荀跞宴樽以鲁壶王让晋不脩职贡无彛器籍谈归以告肹肹曰王其不终乎吾闻之所乐必卒焉今王乐忧若卒以忧不可谓终王一嵗而有三年之丧二焉【谓大子寿及穆后天子絶期唯服三年故后虽期通谓之三年丧】于是乎以丧宾宴又求彛器乐忧甚矣且非礼也彛器之来嘉功之由非由丧也三年之丧虽贵遂服礼也王虽弗遂宴乐以早亦非礼也礼王之大经也一动而失二礼无大经矣言以考典典以志经忘经而多言举典将焉用之【左传】
　　肹卒子杨石初平公射鴳【鴳扈小鸟】不死使竪襄搏之失公怒拘将杀之肹闻之夕【夕至于朝】公告之肹曰君必杀之昔吾先君唐叔射兕于徒林殪以为大甲以封于晋今君嗣吾先君唐叔射鴳不死搏之不得是扬吾君之耻者也君其必速杀之勿令逺闻公忸怩乃趣赦之
　　説苑平公使叔向聘于吴吴人拭舟以逆之左右五百人有绣衣而豹裘锦衣而狐裘者归以告公公曰吴其亡乎奚以敬舟奚以敬民叔向对曰君为驰底之台上可发千兵下可陈钟鼓诸侯亦曰奚以敬台奚以敬民所敬各异也公乃罢台又曰公问叔向曰嵗饥民疫翟人攻我将若何对曰嵗饥来年反矣疫将止矣翟不足患也曰患有大于此者乎对曰夫大臣重禄而不谏近臣畏罪而不言左右顾宠于小官而君不知此患之大者也公曰善韩非子叔向御坐平公请事公腓痛足痹转筋而不敢壊坐髙士传亥唐晋人也平公与亥唐坐亥唐出叔向入平公伸足曰向与亥唐坐腓痛足痹不敢伸叔向勃然不説公曰亥先生无欲也吾非正坐无以养之子何不説乎
　　肸见女叔齐之子【齐即司马侯其子盖即女叔寛】抚而泣之曰自此其父之死吾蔑与比而事君矣昔者此其父始之我终之我始之夫子终之无不可籍偃【籍季之子】在侧曰君子有比乎肸曰君子比而不别比徳以賛事比也引党以封己利己而忘君别也肸甞见韩起韩起忧贫肸贺之起曰吾有卿之名而无其实无以从二三子吾是以忧子贺我何故对曰昔栾武子【栾书】无一卒之田其官不备其宗噐【宗庙祭噐】宣其徳行顺其宪则使越于诸侯诸侯亲之戎狄懐之以正晋国行刑不疚以免于难及桓子【书之子黡】骄防奢侈贪欲无艺略则行志假贷居贿宜及于难而頼武之徳以没其身及懐子【黡之子盈】改桓之行而修武之徳可以免于难而离桓之罪以亡于楚夫郤昭子【郤至】其富半公室其家半三军恃其富宠以泰于国其身尸于朝其宗戮于绛不然夫八郤五大夫三卿其宠大矣一朝而灭莫之哀也唯无徳也今吾子有栾武子之贫吾以为能其徳矣是以贺若不忧徳之不建而患货之不足将吊不暇何贺之有赵鞅尝曰鲁孟献子有鬬臣五人我无一何也肹曰子不欲也若欲之肹也待交捽可也【国语】
　　新序赵文子问于叔向曰晋六将军孰先亡乎对曰中行氏乎中行氏之为政也以苛为察以欺为明以刻为忠以计多为善以聚敛为良譬之犹鞟革者也大则大矣裂之道也説苑韩平子问于叔向曰刚与柔孰坚曰臣年八十矣齿再堕而舌尚存知柔之坚于刚也韩非子叔向赋猎功多者受多功少者受少
　　羊舌鲋字叔鱼肹之弟也平公三年【昭十三年】平公合诸侯于平邱鲋摄司马次于卫地鲋求货于卫淫刍荛者【淫纵也】卫使馈肹羮与一箧锦曰诸侯事晋未敢擕贰况卫在君之宇下而敢有异志刍荛者异于他日敢请之肹受羮反锦曰晋有羊舌鲋者渎货无厌亦将及矣为此役也子若以君命赐之其已客从之未退而禁之我以邾莒故执鲁季孙意如既而归之意如请从于防【欲得盟防见遣不欲私去】士匄患之谓肹曰子能归季孙乎对曰不能鲋也能乃使鲋鲋见意如曰昔鲋也得罪于晋君自归于鲁君【葢坐叔虎栾盈事】微武子【意如之祖季孙宿】之赐不至于今虽获归骨于晋犹子则肉之敢不尽情归子而不归鲋也闻诸吏将为子除馆于西河其若之何且泣意如惧遂先归邢侯【楚申公巫臣之子】与雍子【亦故楚人】争鄐田久而无成四年【昭十四年】理官士弥牟如楚鲋摄理韩起命断旧狱罪在雍子雍子纳其女于鲋鲋蔽罪邢侯【曲断其罪也】邢侯怒杀鲋与雍子于朝韩起问其罪于肹肹曰三人同罪施生戮死可也【施行罪也】雍子自知其罪而贿以买直鲋也鬻狱邢侯専杀其罪一也已恶而掠美为昏贪以败官为墨杀人不忌为贼夏书曰昏墨贼杀臯陶之刑也请从之乃施邢侯而尸雍子与鲋于市仲尼曰叔向古之遗直也治国制刑不隠于亲三数叔鱼之罪【平邱之防数其贿也归鲁季孙称其诈也邢侯之狱言其贪也】不为末减曰义也夫可谓直矣杨石字伯石又名杨食我肹之子也顷公十二年【昭二十八年】祁盈専杀顷公杀盈及食我食我党盈而助乱也遂灭祁氏羊舌氏【左传】
　　事见祁盈传
　　史记晋之宗家祁奚孙叔向子相恶于君六卿欲弱公室乃遂以法尽灭其族而分其邑为十县各令其子为大夫
　　论曰或谓春秋莫贤于子产予曰其叔向乎美足以正君知足以周物水徳盈科无所慊焉畴能及之然知其无子不获终祀而义短石碏私讨不及岂三数弟鱼不能加诸食我哉
　　庆郑　蛾晳　梁由靡　虢射　家仆徒　【司马説附】
　　庆郑者晋之旧姓也梁由靡虢射家仆徒蛾晳并为晋大夫事恵公恵公许贿秦五城既入而背之恵公四年【僖十三年】我饥秦输之粟眀年秦饥使乞籴于我我弗与庆郑曰背施无亲幸灾不仁贪爱不祥怒邻不义四徳皆失何以守国虢射曰皮之不存毛将安傅【皮以喻所许秦城毛以喻籴】庆郑曰弃信背邻患孰恤之无信患作失援必毙是则然矣虢射曰无损于怨而厚于冦不如勿与庆郑曰背施幸灾民所弃也近犹雠之况怨敌乎弗听退曰君其悔是哉六年【僖十五年】秦伯伐我及韩公谓庆郑曰冦深矣若之何对曰君实深之可若何公曰不孙卜右庆郑吉弗使使步扬【郤雠之父】御戎家仆徒为右乗小驷郑入也庆郑曰古者大事必乗其产生其水土而知其人心安其教训而服习其道唯所纳之无不如志今乗异产以从戎事及惧而变将与人易乱气狡偾隂血周作张脉偾兴外疆中干进退不可周旋不能君必悔之弗听战于韩原晋戎马还泞而止公号庆郑郑曰愎諌违卜固败是求又何逃焉遂去之梁由靡御韩简【韩简晋卿韩万之孙】虢射为右辂秦伯将止之【辂迎也】庆郑以救公误之遂失秦伯而秦乃获公以归【左传】冬十一月秦伯将归公未至蛾晳谓庆郑曰君之止子之罪也今君将来子何俟庆郑曰郑也闻之曰军败死之将止死之二者不行又重之以误人而丧其君有大罪三将安适君若来将待刑以快君志君若不来将独伐秦不得君必死之此所待也臣得其志而使君瞢是犯也【瞢慙犯逆也】君行犯犹失其国而况臣乎公止于绛郊闻庆郑止使家仆徒召之曰郑也有罪犹在乎庆郑曰臣怨君始入而报徳不降【韦注不自降下而背秦愚意谓秦兵不东降而伐晋】降而听谏不战战而用良不败既败而诛又失有罪不可以封国臣是以待即刑以成君政公曰刑之庆郑曰下有直言臣之行也上有直行君之眀也臣行君明国之利也君虽弗刑必自杀也蛾晳谏曰臣闻之奔刑之臣不若教之以报雠君盍赦之以报于秦梁由靡曰不可我能之秦岂不能且战不胜而报之以贼不武出战不克入处不安不知成而反之不信失刑乱政不威出不能用入不能治败国且杀孺子【孺子子圉也秦复恵公而质子圉言伐秦秦必杀之】不若刑之公曰斩郑无使自杀家仆徒谏曰有君不忌有臣死刑其闻贤于刑之梁由靡曰夫君政刑是以治民不闻命而擅进退犯政也快意丧君犯刑也郑也贼而乱国不可失也且战而自退退而自杀臣得其志君失其刑后不可用也公命司马説【军司马说其名也】刑之司马説进三军之士而数庆郑曰夫韩之誓曰失次犯令死将止不面夷死【将为敌获而面不受伤者死】伪言误众死今郑失次犯令而罪一也郑擅进退而罪二也女误梁由靡使失秦而罪三也君亲止女不面夷而罪四也郑也就刑庆郑曰説三军之士皆在有人能坐待刑而不能面夷趣行事乎遂斩郑【国语】
　　梁由靡虢射逮事献公献公二十四年【僖七年】里克伐狄梁由靡御虢射为右败狄于采桑梁由靡曰狄无耻从之必大克里克曰惧之而已无速众狄虢射曰期年狄必至示之弱矣眀年狄果伐我【左传】
　　颠颉　舟之侨　祁瞒
　　颠颉事公子重耳骊姬之难颉从重耳出亡贤而有功卒相重耳反晋国文公五年【僖二十八年】公入曹令无入僖负羁之宫而免其族报施也【文公过曹负羁馈飱置璧】颉及魏犫怒曰劳之不图报于何有爇僖负羁氏公舍魏犫而杀颉以徇于师立舟之侨为戎右以代魏犫夏四月我师败楚师于城濮济河舟之侨先归既入杀舟之侨以徇于国是役也祁瞒奸命中军风于泽【牛马相风而走皆失之】亡大斾之左旃司马杀之徇于诸侯民于是大服君子谓文公其能刑矣三罪而民服【左传】
　　舟之侨者故事虢公以其族适晋而虢亡【见虢志】祁瞒祁氏族
　　韩非子公问于狐偃曰寡人甘肥周于堂巵酒豆肉集于宫杀一牛遍于国中一嵗之功尽以衣士卒足以战乎曰不足公曰弛闗市之征而缓刑罚足以战乎曰不足公曰吾民有丧者使郎中视事有罪者赦之贫穷不足者与之足以战乎曰不足此皆所以慎产也而战之者杀之也民之从公为慎产也因而迎杀之失所以从公矣曰然则如何曰令无得不战公曰无得不战奈何曰信赏必罚其足以战公曰刑罚之极安至曰不辟亲贵法行所爱公曰善眀日田于圃陆颠颉后期遂斩以徇而百姓皆惧　此说独异李离
　　李离者文公之理也过听杀人自拘当死公曰官有贵贱罚有轻重下吏有过非子之罪也离曰臣居官为长不与吏让位受禄为多不与下分利今过听杀人傅其罪下吏非所闻也辞不受令公曰子自以为有罪寡人亦有罪邪离曰理有法失刑则刑失死则死公以臣能听微决疑故使为理今过听杀人罪当死遂不受令伏劒而死【史记】
　　新序李离曰君量能而授官臣奉职而任事君命曰必以仁义辅政宁过于生勿失于杀臣受命不称壅恵蔽恩如臣之罪乃当死君何道乎今离刻深不顾仁义信文墨不察是非听他辞不精事实掠服无罪使百姓怨怨积于百姓恶扬于天下权轻于诸侯如臣之罪是当重死文公曰吾闻之也直而不枉不可与往方而不圆不可与长存愿子以此听寡人也离曰君以所私害公法杀无罪而生当死二者非所以教于国也离不敢受命
　　论曰武事尚信庆郑之诛三罪之服均于信矣而恵公有私焉非中于刑也庆郑快意丧君虽待以即刑非李离之亚已





　　尚史卷四十二
　　钦定四库全书
　　尚史卷四十三　　　　　　列传二十一
　　镶白旗汉军李锴撰
　　晋诸臣传
　　胥臣　胥甲父　胥克　胥童
　　胥臣一曰臼季字季子尝为司空又曰司空季子初从公子重耳出亡及入秦秦伯归女五人懐嬴与焉【懐嬴故子圉妻】公子欲辞胥臣曰同姓为兄弟黄帝之子二十五人其同姓者二人而已唯青阳与夷鼓皆为己姓青阳方雷氏之甥也【方雷西陵氏之姓黄帝取于西陵氏之子曰累祖实生青阳雷累同】夷鼓彤鱼氏之甥也【彤鱼国名】其同生而异姓者四母之子别为十二姓凡黄帝之子二十五宗其得姓者十四人为十二姓【十四人二人为姬二人为巳故十二姓】姬酉祁巳滕葴任荀僖姞儇依是也唯青阳与仓林氏同于黄帝故皆为姬姓同徳之难也如是昔少典取于有蟜氏【少典黄帝神农之先有蟜诸侯也或谓少典黄帝神农之父非是】生黄帝炎帝黄帝以姬水成炎帝以姜水成成而异徳故黄帝为姬炎帝为姜二帝用师以相济也异徳之故也异姓则异徳异徳则异类异类虽近男女相及以生民也同姓则同徳同徳则同心同心则同志同志虽逺男女不相及畏黩敬也黩则生怨怨乱毓灾灾毓灭姓是故取妻避其同姓畏乱灾也故异徳合姓同徳合义义以道利利以阜姓姓利相更成而不迁乃能摄固保其土房今子于子圉道路之人也取其所弃以济大事不亦可乎公子亲筮之曰尚有晋国得贞屯悔豫皆八也【内曰贞外曰悔震下坎上屯坤下震上豫得此两卦震在屯为贞在豫为悔八谓震两隂爻在贞在悔皆不动故曰皆八谓爻无为也】筮史占之皆曰不吉闭而不通爻无为也【震为动动遇坎坎为险阻闭塞不通无所为也】胥臣曰吉是在易皆利建侯【屯初九曰利建侯豫大象曰利建侯行师吉】不有晋国以辅王室安能建侯我命筮曰尚有晋国筮告我曰利建侯得国之务也吉孰大焉震车也坎水也坤土也屯厚也豫乐也车班外内顺以训之【班外内者屯之内有震豫之外亦有震坤顺也豫内为坤屯上与四亦为坤】泉原以资之土厚而乐其实不有晋国何以当之震雷也车也坎劳也水也众也主雷与车而尚水与众车有震武也众而顺文也文武具厚之至也故曰屯其繇曰元亨利贞勿用有攸往利建侯利主震雷长也故曰元众而顺嘉也故曰亨内有震雷故利贞【震以动之利也侯以正国贞也】车上水下必伯【车动而上威也水动而下顺也有威而众从故必伯】小事不济壅也故曰勿用有攸往【小事小人之事震动而遇坎坎为险阻故曰壅】一夫之行也【易曰震一索而得男故曰一夫又曰震作足故为行也】众顺而有武威故曰利建侯坤母也震长男也母老子彊故曰豫其繇曰利建侯行师居乐出威之谓也【居乐母在内也出威震在外也居乐故利建侯出威故利行师】是二者得国之卦也公子果入是为文公文公六年【僖二十八年】公问元帅于赵衰对曰先轸有谋胥臣多闻皆可以为辅臣弗若也乃使先轸将中军胥臣佐下军【国语】
　　夏四月楚围宋我救之楚师次于城濮我师陈于莘北胥臣以下军之佐当陈蔡马以虎皮先犯陈蔡陈蔡奔楚右师溃既而狐毛先轸夹攻楚左师左师亦溃楚师败绩襄公元年【僖三十三年】我败狄于箕郤缺获白狄子初胥臣举郤缺及是公以再命命先茅之县赏胥臣曰举郤缺子之功也二年【文元年】胥臣及先且居伐卫取戚获孙昭子【传失名】六年【文五年】胥臣卒【左传】
　　文公尝学读书于胥臣三日曰吾不能行也咫【咫尺间也】闻则多矣对曰然而多闻以待能者不犹愈乎又问于胥臣曰吾欲使阳处父傅讙也【讙襄公名】而教诲之其能善之乎对曰是在讙也籧篨不可使俛戚施不可使仰僬侥不可使举侏儒不可使援蒙不可使视嚚瘖不可使言聋聩不可使聴僮昏不可使谋质将善而贤良賛之则济可竢也若有违质教将不入其何善之为臣闻昔者太任娠文王不变【不变动也】少溲于豕牢而得文王【少溲小便豕牢厠也】不加病焉文王在母不忧在傅不勤处师弗烦事王不怒敬友二虢【文王弟虢仲虢叔也】而恵慈二蔡【文王子管叔初亦为蔡】刑于大姒比于诸弟诗云刑于寡妻至于兄弟以御于家邦于是乎用四方之贤良及其即位也询于八虞而咨于二虢度于闳夭而谋于南宫诹于蔡原而访于辛尹【蔡公元公辛甲尹佚皆周大夫】重之以周召毕荣亿宁百神而柔和万民故诗曰恵于宗公神罔时恫是则文王非専教诲之力也公曰然则教无益乎对曰胡为文益其质故人生而学非学不入公曰奈夫八疾何对曰官师之取材也戚施直镈【直主击镈镈钟也】籧篨防璆【防戴也璆玉磬】侏儒扶卢【扶縁也卢矛防之柲縁之以为戯】蒙修声【无目于音声审】聋聩司火【耳无闻于视审】僮昏嚚瘖僬侥官师匪不材也以实裔土夫教者因体能质而利之者也若川然有原以卬浦而后大【国语】
　　説苑文公见咎季其庙傅于西墙公曰孰处而西对曰君之老臣也公曰西益而宅对曰臣之忠不如老臣之力其墙壊而不筑公曰何不筑对曰一日不稼百日不食公出而告之仆仆顿首于轸曰吕刑云一人有庆兆民赖之君之明羣臣之福也乃令于国曰毋淫宫室以妨人宅板筑以时无夺农功
　　胥臣子甲父
　　胥甲父胥臣之子也事灵公灵公六年【文十二年】秦伐我取羁马我御之甲父佐下军以从秦师于河曲及秦师将遁防骈请薄诸河甲父及赵穿当军门呼曰死伤未收而弃之不恵也不待期而薄人于险无勇也乃止秦师夜遁十三年【宣元年】讨河曲之战不用命者放甲父于卫而立其子克克有蛊疾郤缺为政废克使赵朔佐下军克子童又名胥之昧为大夫嬖于厉公童以克之废也怨郤氏厉公七年【成十七年】公将去诸大夫童曰必先三郤族大多怨去大族不偪敌多怨有庸公曰然使童帅甲八百将攻郤氏防长鱼矫袭杀三郤童以甲刼栾书中行偃于朝已而栾书中行偃执公遂杀童胥氏由是不嗣【左传】
　　胥梁带
　　胥梁带为大夫事平公齐乌余【齐大夫】以廪邱来奔袭卫羊角及鲁髙鱼皆取之又取邑于宋诸侯弗能治也及赵武为政乃言于公曰晋为盟主诸侯或相侵也则讨而使归其地今乌余之邑皆讨类也而贪之是无以为盟主也请归之公曰诺孰可使也对曰胥梁带能无用师公使往胥梁带使诸丧邑者具车徒以受地必周【周宻也必宻来勿以受地为名】使乌余具车徒以受封乌余以其众出使诸侯伪效乌余之封者而遂执之尽获之皆取其邑而归诸侯【左传】
　　阳处父　【贾佗甯嬴附】
　　阳处父为大夫初事文公使傅大子文公九年【僖三十二年】楚使请平于我处父报之晋楚始通冬文公薨襄公立处父为大傅襄公元年【僖三十三年】我获秦三帅既而舍之先轸怒公使处父追之及诸河则在舟中矣释左骖以公命赠百里视视觉之卒不反处父侵蔡楚鬭勃救之与我师夹泜而军处父患之使谓鬬勃曰吾闻之文不犯顺武不违敌子若欲战则吾退舍子济而陈迟速唯命不然纾我老师费财亦无益也乃驾以待鬭勃退舍处父宣言曰楚师遁矣遂归楚师亦归楚于是杀鬭勃三年【文二年】鲁文公即位我以不朝讨鲁鲁侯来朝使处父盟鲁侯以耻之四年【文三年】楚围江处父及周王叔桓公伐楚以救江门于方城遇息公子朱而还六年【文五年】处父聘于卫明年公搜于夷舍二军【先是晋作五军今舍二军复三军之制】使狐射姑将中军赵盾佐之处父至自温改搜于董易赵盾将中军处父赵衰之属也故党于赵氏且谓赵盾能曰使能国之利也是以上之赵盾于是始为国政既成以授处父与贾佗使行诸国以为常法秋八月襄公薨灵公少未立狐射姑怨处父之易其班也而知其无援于晋也使狐鞫居杀处父
　　公羊君将使射姑将阳处父谏曰射姑民众不説不可使将射姑入君谓射姑曰阳处父言曰射姑民众不説不可使将射姑怒出刺阳处父于朝而走谷梁晋将与狄战使狐夜姑为将军赵盾佐之阳处父曰不可古者君之使臣使仁者佐贤者不使贤者佐仁者今赵盾贤夜姑仁襄公谓夜姑曰吾始使盾佐女今女佐盾矣襄公死处父主竟上事夜姑使人杀之
　　甯有嬴氏者为逆旅大夫处父之聘于卫也反过甯【晋邑】甯嬴从之及温而还其妻问之嬴曰以刚商书曰沉潜刚克髙明柔克夫子壹之其不没乎天为刚徳犹不干时况在人乎且华而不实怨之所聚也犯而聚怨不可以定身余惧不获其利而离其难是以去之【左传】
　　国语阳处父舍于逆旅甯嬴氏嬴谓其妻曰吾求君子久矣乃今得之举而从之阳子道与之语及山而还其妻曰子得所求而不从之何其懐也曰吾见其貌而欲之闻其言而恶之夫貌情之华也言貌之机也身为情成于中言身之文也言文而发之合而后行离则有衅今阳子之貌济其言匮非其实也若中不济而外彊之其卒将复中外易矣若外内类而言反之凟其信也夫言以昭信奉之如机厯时而发之胡可凟也今阳子之情譿矣以济葢也且刚而主能不本而犯怨之所聚也吾惧未获其利而及其难是故去之
　　贾佗初以公族从文公出亡后为晋太师【杜预注】
　　箕郑父
　　箕郑父为大夫事文公晋饥公问于郑父曰救饥何以对曰信公曰安信对曰信于君心信于名信于令信于事公曰然则若何对曰信于君心则美恶不逾信于民则上下不干信于令则时无废功信于事则民从事有业于是乎民知君心贫而不惧藏出如入何匮之有公使为箕大夫
　　韩非子畧同又曰文公出亡箕郑挈壶餐而从迷而失道与公相失饥而寝不敢食及公反国攻原防之公曰夫轻饥馁之患而必全壶餐是将不以原叛乃以为原令大夫浑轩闻而非之曰以不动壶餐信其不叛不亦无术乎
　　文公八年【僖三十一年】搜于清原作五军使郑父佐新上军【国语】
　　七年【文六年】襄公薨明年秦送公子雍赵盾背雍而立灵公以御秦师郑父居守夷之搜也【在文六年】襄公将登郑父将上军先克沮之及灵公即位郑父使贼杀先克晋杀郑父【左传】
　　论曰处父之难先克之死与三郤同卒以射姑亡命箕郑杀身而胥臣沈族君且从焉书曰怨不在大树怨以崇祸谁能救之至若刚而干时犯而聚怨亦天之所厌与
　　臾骈
　　臾骈者赵盾属大夫襄公七年【文六年】狐射姑【即贾季】使狐鞫居之杀阳处父也晋杀狐鞫居射姑惧讨奔狄赵盾使骈送其帑【射姑为中军佐与盾同官】夷之搜【在今年春】射姑戮骈骈之人欲尽杀贾氏以报焉骈曰不可吾闻前志有之曰敌恵敌怨不在后嗣忠之道也夫子礼于贾季我以其宠报私怨无乃不可乎介人之宠非勇也损怨益仇非知也以私害公非忠也释此三者何以事夫子尽具其帑与其器用财贿亲帅扞之送致诸竟灵公六年【文十二年】秦伐我取羁马赵盾御之骈佐上军以从秦师于河曲骈曰秦不能久请深垒固军以待之从之防秦军掩我上军赵穿【赵夙庶孙】追之不及怒军吏曰将有待也穿曰我不知谋将独出以其属出乃皆出战交绥【退军为绥】秦行人夜戒我师曰两军之士皆未憗也【憗缺也】眀日请相见也骈曰使者目动而言肆惧我也将遁矣薄诸河必败之赵穿不可乃止秦师夜遁【左传】
　　解扬　【酅魁垒附】
　　解扬者为大夫事灵公灵公少赵盾为政灵公二年【文八年】公使扬归匡戚之田于卫且复致公壻池【晋君壻】之封自申至于虎牢之竟十三年【宣元年】楚侵陈宋赵盾帅师救陈宋防于棐林以伐郑楚救郑遇于北林囚扬我师乃还景公六年【宣十五年】楚围宋宋告急于我公欲救之伯宗【晋大夫】谏乃止使扬如宋【扬反晋传不载】使无降楚曰晋师悉起将至矣郑人囚而献诸楚楚子厚赂之使反其言不许三而许之登诸楼车使呼宋人而告之遂致其君命楚子将杀之使与之言曰尔既许不谷而反之何故非我无信女则弃之速即尔刑对曰臣闻之君能制命为义臣能承命为信信载义而行之为利谋不失利以卫社稷民之主也义无二信信无二命君之赂臣不知命也受命以出有死无霣又可赂乎臣之许君以成命也死而成命臣之禄也寡君有信臣下臣获考【考成也】死又何求楚子舍之以归又有酅魁垒者晋士也出公四年【悼四年】荀瑶围郑郑人俘魁垒赂之以执政使反为郑魁垒闭其口而死【左传】
　　苗贲皇
　　苗贲皇者楚鬭椒之子【国语贲作棼】成公二年【宣四年】楚子灭若敖氏【即鬬椒】贲皇奔晋晋人与之苗【晋邑】是为苗贲皇为大夫成公薨事景公景公十一年【成二年】败齐师于鞌明年齐侯来郤克献之以得陨命之礼【伐国获君是谓陨命】曰寡君使克也不腆敝邑之礼为君之辱敢归诸下执政以憗御人【憖愿也御人妇人也言愿以此报君妇人之笑己者】贲皇曰郤子勇而不知礼【言齐虽败顷公不见得非陨命也】矜其伐而耻国君其与几何【国语】景公薨事厉公厉公六年【成十六年】公伐郑楚救之遇于鄢陵楚子登巢车【车上为橹】以望我军伯州犂【故晋伯宗子前年奔楚】侍楚子后以公卒告楚子贲皇在公之侧亦以楚子之卒告皆曰国士在【国士谓伯州犂】且厚不可当也贲皇言于公曰楚之良在其中军王族而已请分良以击其左右而三军萃于王卒必大败矣【左传】
　　伯宗　【夏阳説附】
　　伯宗者【谷梁作伯尊】大夫孙伯纠之子也【伯紏系未详韦昭注】景公六年【宣十五年】楚围宋宋告急于我公欲救之伯宗曰不可古人有言曰虽鞭之长不及马腹天方授楚未可与争虽晋之彊能违天乎谚曰髙下在心川泽纳污山薮藏疾瑾瑜匿瑕国君含垢天之道也君其待之乃止潞子婴儿之夫人公之姊也鄷舒【潞之相】为政而杀之又伤潞子之目公将伐之诸大夫皆曰不可鄷纾有三儁才不如待后之人伯宗曰必伐之狄有五罪儁才虽多何补焉不祀一也耆酒二也弃仲章【潞贤人】而夺黎民【黎侯国】地三也虐我伯姬四也伤其君目五也怙其儁才而不以茂徳兹益罪也后之人或者将敬奉徳义以事神人而申固其命若之何待之不讨有罪曰将待后后有辞而讨焉毋乃不可乎夫恃才与众亡之道也商纣由之故灭天反时为灾地反物为妖民反徳为乱乱则妖灾生故文反正为乏尽在狄矣公从之灭潞夏阳説者亦晋大夫十五年【成六年】伯宗夏阳説及卫人郑人侵宋师于鍼卫人不保【不守备也】説欲袭卫曰虽不可入多俘而归有罪不及死伯宗曰不可卫唯信晋故师在其郊而不设备若袭之是弃信也虽多卫俘而晋无信何以求诸侯乃止厉公时三郤害伯宗谮而杀之伯宗子州犂奔楚韩厥曰郤氏其不免乎善人天地之纪也而骤絶也不亡何待【左传】
　　论曰解扬廷楚伯宗保卫皆所以成其信也説而入有风泽之象焉是以豚鱼吉也骈不敌怨长者自居而非赵孟之心乎
　　张老　籍偃　铎遏冦　【张君臣附】
　　张老字孟籍偃字防及铎遏冦并为大夫厉公八年【成十八年】悼公即位知张老之知而不诈也使为元【即中军奄主斥之官】知铎遏冦之恭敬而信彊也使为舆尉【即上军尉】知籍偃之惇率旧职而共给也使为舆司马【即上军司马】始合诸侯于虚朾【宋地】以救宋使张老延君誉于四方且观道逆者【观察诸侯之道徳与逆乱者】二年【襄三年】公使张老为卿辞曰臣不如魏绛夫绛之知能治大官其仁可以利公室不忘其勇不疚于刑其学不废其先人之职若在卿位外内必平且鸡邱之防【传作鸡泽卫地】其官不犯【戮杨干也】而辞顺不可不赏也公五命之固辞乃使为司马使魏绛佐新军士匄与龢大夫争田久而无成匄欲攻之问于张老张老曰老也以军事承子非戎则非吾所知也问于籍偃籍偃曰偃以斧钺从于张孟曰听命焉若夫子之命也何贰之有释夫子而举是反吾子也【夫子谓张老吾子谓士匄】赵武为室斵其椽而砻之张老夕焉而见之不谒而归武闻之驾而往曰吾不善子亦告我何其速也对曰天子之室斵其椽而砻之加密石焉【密理石谓砥也】诸侯砻之【无宻石】大夫斵之【不砻】士首之【斵其首】备其物义也从其等礼也今子贵而忘义富而忘礼吾惧不免何敢以告赵武归令勿砻匠人请皆斵之曰止为后世之见之也其斵者仁者之为也其砻者不仁者之为也【国语】
　　既成室晋大夫发焉张老曰美哉轮焉美哉奂焉歌于斯哭于斯聚国族于斯赵武曰武也得歌于斯哭于斯聚国族于斯是全要领以从先大夫于九京也北面再拜稽首【记檀弓】
　　张老子张君臣平公元年【襄十六年】代其父为中军司马籍偃籍季之子也其八世祖孙伯黡为晋正卿籍偃当士匄逐栾盈时被囚既而免之【左传】
　　籍偃子籍谈铎遏冦他事不具载
　　籍谈　籍秦
　　籍谈字叔籍偃之子也事昭公昭公五年【昭十五年】荀跞【即知文子】如周葬穆后谈为介既葬除丧以荀跞宴樽以鲁壶王曰伯氏诸侯皆有以镇抚王室晋独无有何也荀跞揖谈谈对曰诸侯之封也皆受明器于王室以镇抚其社稷故能荐彛器于王晋居深山戎狄之与邻而逺于王室王灵不及拜戎不暇其何以献器王曰叔氏而忘诸乎叔父唐叔成王之母弟也其反无分乎宻须之鼓与其大路文所以大搜也【宻须姞姓国文王伐之得其鼓路以搜】阙巩之甲武所以克商也【阙巩国名】唐叔受之以处参虚【实沈之次晋之分野】匡有戎狄其后襄之二路鍼钺秬鬯彤弓虎贲文公受之以有南阳之田抚征东夏非分而何夫有勲而不废有绩而载奉之以土田抚之以彛器旌之以车服明之以文章子孙不忘所谓福也福祚之不登叔父焉在且昔而髙祖孙伯黡司晋之典籍以为大政故曰籍氏及辛有之二子董之晋于是乎有董史女司典之后也何故忘之谈不能对宾出王曰籍父其无后乎数典而忘其祖昭公薨事顷公顷公六年【昭二十二年】景王崩悼王立子朝作乱王次于皇谈及荀跞帅九州之戎及焦瑕温原之师纳王于王城悼王崩敬王立谈军于隂荀跞军于侯氏我师取前城明年围郊郊鄩溃我师在平隂子朝败王使告闲【使告闲暇于晋】乃还谈子秦秦事顷公为上军司马顷公十一年【昭二十七年】士鞅防于扈令戍周冬十二月秦致诸侯之戍于周顷公薨事定公定公九年【定七年】王以儋翩之难处于姑莸【周地】单武公刘桓公逆王秦送王入于王城十五年【定十三年】赵鞅杀邯郸午午子稷以邯郸叛秦围之既而范中行氏【即荀寅士吉射】逐赵鞅韩魏【韩不信魏曼多】反逐范中行氏秦党范氏从范氏出奔【出奔事传注俱不分明】明年晋败范中行氏之师于潞【秦地】获秦籍氏遂不嗣【左传】论曰张老让魏绛以卿折士匄以正规赵武以不善知而不诈又多闻焉籍氏忘祖景王讥之然失礼乐忧又且来天下之口也
　　女叔齐　女寛　【阎明司马叔防附】
　　女叔齐是为司马侯为大夫事悼公公与齐升台而望曰乐夫对曰临下之乐则乐矣徳义之乐则未也公曰何谓徳义对曰诸侯之为日在君侧以其善行以其恶戒可谓徳义矣公曰孰能对曰羊舌肹习于春秋乃使肹傅太子彪【平公名】悼公薨事平公士匄与龢大夫争田欲攻之齐见曰闻吾子有龢之怒吾以为不信诸侯皆有贰心是之不忧而怒龢大夫非子之任也【国语】
　　平公十一年【襄二十六年】卫甯喜弑卫侯剽而纳献公赵武为防于澶渊以讨卫执甯喜北宫遗使齐以先归十四年【襄二十九年】使齐如鲁治杞田【平公母杞女故使鲁归前侵杞田】弗尽归也悼夫人愠曰齐也取货先君若有知也不尚取之【不尚齐之取货】公告齐齐曰虞虢焦滑霍扬韩魏皆姬姓也【八国皆晋所灭】晋是以大若非侵小将何所取武献以下兼国多矣谁得治之杞夏余也而即东夷鲁周公之后也而睦于晋以杞封鲁犹可而何有焉鲁之于晋也职贡不乏玩好时至公卿大夫相继于朝史不絶书府无虚月如是可矣何必瘠鲁以肥杞且先君而有知也母宁夫人而焉用老臣【言先君母宁怪夫人之所为无用责我】二十年【昭四年】楚子使椒举来求诸侯【欲専防诸侯】公欲勿许齐曰不可楚王方侈天或者欲逞其心以厚其毒而降之罚未可知也其使能终亦未可知也晋楚唯天所相不可与争君其许之而修徳以待其归若归于徳吾犹将事之况诸侯乎若适淫虐楚将弃之吾又谁与争公曰晋有三不殆其何敌之有国险而多马齐楚多难有是三者何乡而不济对曰恃险与马而虞邻国之难是三殆也四岳【岱华衡恒】三涂【大行轘辕崤黾】阳城【山名】大室【即嵩髙山】荆山中南【即终南山】九州之险也是不一姓冀之北土马之所生无兴国焉恃险与马不可以为固也从古以然是以先王务修徳音以亨神人不闻其务险与马也邻国之难不可虞也或多难以固其国启其彊土或无难以丧其国失其守宇若何虞难齐有仲孙【即公孙无知】之难而获桓公至今赖之晋有里防之难而获文公是以为盟主卫邢无难敌亦丧之【闵二年狄防卫僖二十五年卫灭邢】故人之难不可虞也恃此三者而不修政徳亡于不暇又何能济君其许之纣作淫虐文王恵和殷是以陨周是以兴夫岂争诸侯乃许楚使使羊舌肹对曰寡君有社稷之事是以不获春秋时见诸侯君实有之何辱命焉二十一年【昭五年】鲁昭公来见自郊劳至于赠贿无失礼公谓齐曰鲁侯不亦善于礼乎对曰鲁侯焉知礼公曰何为自郊劳至于赠贿礼无违者何故不知对曰是仪也不可谓礼礼所以守其国行其政令无失其民者也今政令在家不能取也有子家羁弗能用也奸大国之盟陵虐小国【谓伐莒取郓】利人之难【谓莒乱而取鄫】不知其私公室四分民食于他【谓三家也】思莫在公不图其终为国君难将及身不恤其所礼之本末将于此乎在而屑屑焉习仪以亟言善于礼不亦逺乎君子谓叔侯于是乎知礼【左传】
　　杜预注时平公亦失政齐以此讽谏
　　齐子寛
　　女寛字叔褒齐之子也为大夫事顷公顷公十年【昭二十六年】子朝之乱知跞赵鞅纳王使寛守阙塞备子朝十二年【昭二十八年】魏舒举魏戊【舒庶子】为梗阳大夫梗阳人有狱魏戊不能断以狱上其大宗赂以女乐魏舒将受之魏戊谓寛及阎没曰主以不贿闻于诸侯若受梗阳人贿莫甚焉吾子必谏皆许诺退朝待于庭馈入召之比置【自始食至食尽】三叹既食使坐魏舒曰吾闻诸伯叔谚曰唯食忘忧吾子置食之间三叹何也同辞而对曰或赐二小人酒不夕食馈之始至恐其不足是以叹中置【至食及半】自咎曰岂将军食之而有不足是以再叹及馈之毕愿以小人之腹为君子之心属厌而已魏舒辞梗阳人顷公薨事定公初周苌欲迁都成周定公三年【定元年】魏舒合诸侯之大夫城成周齐髙张后不从诸侯寛曰周苌齐髙张皆将不免苌违天髙子违人天之所壊不可支也众之所为不可奸也阎没者即阎明亦为晋大夫定公八年【定六年】子朝余党儋翩复作乱阎没戍周且城胥靡又有司马叔防者亦齐之子
　　杜预注叔防司马叔侯之子叔侯即女齐也韦昭注女寛女齐之子叔褒也叔褒叔防或即是一人
　　祁盈之家臣祁胜与邬臧通室盈将执之访于叔防叔防曰郑书【古书名】有之恶直丑正实蕃有徒无道立矣子惧不免诗曰民之多辟无自立辟姑已若何盈不听祁氏遂亡【左传】
　　成鱄
　　成鱄者晋大夫顷公十二年【昭二十八年】魏舒以魏戊为梗阳大夫舒谓鱄吾与戊也县人其以我为党乎对曰何也戊之为人也逺不忘君近不偪同居利思义在约思纯有守心而无淫行虽与之县不亦可乎昔武王克商光有天下其兄弟之国者十有五人【按武王兄弟封国者管蔡郕霍鲁卫毛郜雍曹滕毕原丰郇凡十六人此言十五纪载不同】姬姓之国者四十人皆举亲也夫举无他唯善所在亲疏一也诗曰唯此文王帝度其心莫其徳音其徳克明克明克类克长克君王此大国克顺克比比于文王其徳靡悔既受帝祉施于孙子心能制义曰度徳正应和曰莫照临四方曰明勤施无私曰类教诲不倦曰长赏庆刑威曰君慈和徧服曰顺择善而从之曰比经纬天地曰文九徳不愆作事无悔故袭天禄子孙赖之主之举也近文徳矣所及其逺哉【左传】
　　论曰心有恃敬则衰恃则侈之门也徳音且不可恃而况险与马哉汤之圣敬日跻文王之小心翼翼闲其恃也女叔之论伦脊昭然宜其聴乎腹有厌心则无厌善乎叔襃之讽亦所以革其侈也
　　阳毕
　　阳毕者晋大夫事平公平公六年【襄二十一年】我逐栾盈箕遗及黄渊嘉父作乱不克而死
　　韦昭注箕遗等皆晋大夫栾盈之党士匄将逐栾盈箕遗等知之而作乱士匄杀其党十人
　　公谓毕曰自穆侯【桓叔之父】以至于今乱兵不辍民志无厌祸败无已离民且速冦恐及吾身若之何对曰本根犹树枝叶益长本根益茂是以难已也今若大其柯去其枝叶絶其本根可以少间公曰子实图之毕曰图在明训眀训在威权威权在君君抡贤人之后有常位于国者而立之亦抡逞志亏君以乱国者之后而去之是遂威而逺权民畏其威而懐其徳莫能勿从若从则民心皆可畜畜其心而知其欲恶民孰偷生若不偷生则莫思乱矣且夫栾氏之诬晋国也久矣栾书实覆宗杀厉公以厚其家若灭栾氏则民威矣今吾若起瑕原韩魏之后而赏立之则民懐矣威与懐各当其所则国安矣君治而国安欲作乱者谁与公曰栾书立吾先君栾盈不获罪如何毕曰夫正国者不可以昵于权行权不可以隐于私昵于权则民不道行权隠于私则政不行政不行何以道民民之不道亦无君矣则其为昵与隠也复产害矣且勤君身若爱栾盈则眀逐羣贼而以国伦数而遣之厚戒箴国以待之彼若求逞志而报于君罪孰大焉灭之犹少彼若不敢而逺逃乃厚其外交而勉之以报其徳不亦可乎公许诺尽逐羣贼而使毕及祁午适曲沃逐栾盈盈出奔楚遂令于国人曰自文公以来有力于先君而子孙不育者将授立之得之者赏【国语】
　　邮无恤【王良】
　　邮无恤字伯乐又名王良又曰邮良【国语作邮无正】为晋大夫定公十九年【哀二年】荀寅士吉射叛晋居朝歌齐人输之粟郑人送之赵鞅御之遇于戚将战邮无恤御鞅卫世子蒯聩为右登铁上【邱名】望见郑师众世子惧自投于车下无恤授世子绥而乗之曰妇人也及战郑人击鞅中肩毙【踣也】于车中获其蠭旗世子救之以戈郑师北世子复伐之大败郑师获齐粟千车既战鞅曰吾伏弢【弓衣】呕血鼓音不衰今日我上也世子曰吾救主于车中退敌于下我右之上也无恤曰我两靷将絶吾能止之我御之上也驾而乗材两靷皆絶【乗载也材横木明细小也言驾而载细小之横木两靷同时皆絶　左传】
　　鞅使家臣尹铎为晋阳曰必堕其垒培【荀寅士吉射围赵氏所作垒培】尹铎往而増之鞅怒曰必杀铎也而后入大夫辞之不可曰是昭余雠也无恤进曰昔先主文子【赵武也】少衅于难从姬氏于公宫有孝徳以出在公族有恭徳以升在位有武徳以羞为正卿有温徳以成其名誉失赵氏之典刑而去其师保基于其身以克复其所及景子【赵成】长于公宫未及教训而嗣立矣亦能纂修其身以受先业无谤于国顺徳以学【音效教也】子择言以教子择师保以相子今吾子嗣位有文之典刑有景之教训重之以师保加之以父兄子皆疏之以及此难夫尹铎曰思乐而喜思难而惧人之道也委土可以为师保吾何为不増是以修之庶曰可以鉴而鸠赵宗乎若罚之是罚善也罚善必赏恶臣何望矣鞅説曰微子吾几不为人矣以免难之赏赏尹铎初无恤与尹铎有怨以其赏如无恤曰子免吾死敢不归禄辞曰吾为主图非为子也怨之如初【国语】
　　司马寅
　　司马寅者亦晋大夫定公三十年【哀十三年】公及吴子盟于黄池时越已入吴获大子友将歃吴晋争先吴人曰于周室我为长晋人曰于姬姓我为伯赵鞅呼寅曰日旰矣大事未成二臣【鞅与寅】之罪也建鼓整列二臣死之长幼必可知也对曰请姑视之反曰肉食者无墨【气色下也】今吴王有墨国胜乎大子死乎且夷徳轻不忍久请少待之乃先我【左传】
　　论曰栾氏之狱弑君不讨而无罪见逐书幸盈殃威懐并失乱之所以不戢夫若夫増垒而赏亦能有懐也
  </div>
  <div class="pagination">
   <a href="尚史_page38.html">
    上一页
   </a>
   <span>
    ...
   </span>
   <a href="尚史_page34.html">
    34
   </a>
   <a href="尚史_page35.html">
    35
   </a>
   <a href="尚史_page36.html">
    36
   </a>
   <a href="尚史_page37.html">
    37
   </a>
   <a href="尚史_page38.html">
    38
   </a>
   <span class="current-page">
    39
   </span>
   <a href="尚史_page40.html">
    40
   </a>
   <a href="尚史_page41.html">
    41
   </a>
   <a href="尚史_page42.html">
    42
   </a>
   <a href="尚史_page43.html">
    43
   </a>
   <a href="尚史_page44.html">
    44
   </a>
   <span>
    ...
   </span>
   <a href="尚史_page40.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
