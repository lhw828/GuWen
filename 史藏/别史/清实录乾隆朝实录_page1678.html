<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1678 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1678 页/共 1860 页</h1>
    <div class="content">
○又谕、据闵鹗元奏、拏获海洋行劫之盗犯殷上麻子等斩枭一摺。已批交三法司核拟速奏。并准其将同知李程莲等送部引见矣。江苏沿海地方。节据该抚等奏、拏获盗犯。审明办理。颇为认真。然劫案未经败露者尚多。该督抚不可以现获多犯。遂存疎懈。仍应督饬各属。实力侦缉查拏。以期奸宄敛迹。绥靖地方。陈杰驻劄松江。距海洋较近。缉盗尤其专责。并当严饬弁兵。于沿海一带。梭织巡查。毋得视为具文。致滋疎纵。将此各传谕知之。　　

○又谕、直隶静海县行劫刘权之眷船一案。前据刘峨奏、除拏获正盗李三等四犯外。尚有逸盗王五、张七、杨柱儿、刘四、段五李二、王二等七犯。未经拏获。又山东省峄县行劫奇丰额眷船一案。前据长麟奏、除已经拏获首盗司以谨等十一犯外。尚有逸盗陶中兴、司二、司三、刘二红薯、王二黑虎五犯。未经拏获。又天津行窃粮船一案。并前据刘峨奏称、除拏获首犯赵魁等五犯外。尚有逸贼吕七、高二、李四、刘五、王五五犯。未获各等语。各案首从正犯。虽经拏获多名。但案内夥同行劫之犯。亦应按名拏获。照律严办。方足示惩。著传谕刘峨、长麟、即行督率文武干员。将各案逸犯。上紧严拏。务期全数拏获。毋使一名漏网。不可因正犯已经就获。其余逸盗遂视为海捕具文。致滋疎纵。　　

○癸巳。湖广总督毕沅、湖北巡抚惠龄奏、遵旨严查商人匣费陋规。实力禁止。得旨、为之在人。时常留心可也。　　

○以故巴林扎萨克固山贝子萨木丕勒多尔济子多尔济帕拉木、袭爵。　　

○甲午。上幸圆明园。　　

○遣官祭先医之神。　　

○乙未。谕、据阳春保奏、叶尔羌回子瑜都克、苏勒坦默特、贩买土鲁番商民老三大黄六百余觔。行至布古尔地方被获。审明请将大黄入官。瑜都克等、解赴吐鲁番。与老三质讯等语。大黄乃俄罗斯等必需要物。从前停止恰克图贸易后。因新疆各处奸商谋利。有自内地贩赴新疆售卖。即由彼处转卖与俄罗斯。此与未停止贸易何异。所关甚钜。是以严禁。近据明亮等陆续查出商贩大黄数千余觔。俱已治罪。今叶尔羌回子瑜都克等、仍由吐鲁番贩买大黄数百余觔。是商民惟知谋利。违禁妄行。若不严治其罪。未足示儆。新疆回子等、如遇他事治罪。尚可从轻。若贩卖大黄者。一经拏获。严行治罪。现在拏获回子瑜都克等所贩大黄。著入官。遇便解送内地外。仍将瑜都克等、照从前拏获尼雅斯和卓等之例。一并解交勒保治罪。以示儆戒。商民老三、赴吐鲁番贩卖大黄数百余觔。情殊可恶。著交穆和蔺、将老三严行审讯。并查明现有大黄若干觔。及伊所有物件。一并抄没入官。遇便解内地。商民老三、著交勒保加重治罪。并通谕驻劄新疆将军大臣等、嗣后严行搜查。如有似此者。即照此次加重办理。穆和蔺、系驻劄吐鲁番办事之人。于商民老三贩运如许大黄。转卖与回子瑜都克等情。并未查出。殊属疎忽。穆和蔺、著交部议处。　　

○云贵总督富纲奏、滇省调赴安南官兵。业已彻回。全数进口。惟随从提臣乌大经、先赴黎城兵丁千把内。有效力武举一员。外委一员。兵数十名。拥挤落后。尚未到齐得旨、或有他故乎。不可掩饰。　　

○调正红旗蒙古副都统舒文、为镶黄旗汉军副都统。以署理藩院左侍郎佛住、兼正红旗蒙古副都统。　　

○丙申。谕、前据孙士毅奏、提督许世亨等、在安南市球江以南。迎堵贼众。因桥断不能过江。杀贼阵亡。业经降旨将许世亨子爵。令伊子承袭。其余镇将。俱交部从优议恤。第念该提镇等。随同孙士毅收复黎城。奋勇出力。嗣因彻兵稍迟。致被贼匪猝至围扰。许世亨等、均能不避锋镝。直前冲杀。临阵捐躯。殊堪怜悯。所有提督许世亨、总兵张朝龙等、以及阵亡各官兵。俱著该部查明。准入昭忠祠。以示旌恤戎行至意。　　

○谕军机大臣等、前据琅玕奏、参革原署安徽凤阳县事府经历沈宁仁名下。应追各项核减银一万五千六百余两。原籍财产。无可著追。请将未完银两。于安徽本案各上司名下摊赔。并将该参员照例问拟杖徒等语。已降旨令陈用敷详查办理矣本日据军机大臣查奏、此项银两。系四十三年、书麟在安徽巡抚任内。该省自行核减。未及归还之款。至今尚未分晰咨部。经户部行令查催在案。沈宁仁以经历微员。本无经手钱粮之责。及署理县篆。承办灾赈。并川米运脚等项。竟至核减至一万余两之多。且此项银两。系该省自行核减。必非有心从刻。其中显有侵冒情弊。不可不彻底查办。著传谕书麟、陈用敷、即行详晰查明沈宁仁从前办理灾赈各项。有无藉事有心侵冒之处。即行据实覆奏。　　

○丁酉。　　

○祭先师孔子。遣协办大学士刘墉行礼。　　

○谕军机大臣曰、勒保奏、于正月二十九日起程来京陛见。所有总督印务。遵旨交巴延三署理等语。甘省地方宁谧。近亦无紧要之事。惟前据明亮、福崧奏、于喀什噶尔、阿克苏等处。查出私贩大黄数千余觔之多。新疆一带。与俄罗斯道路可通。现在恰克图不准与俄罗斯贸易。而大黄一种。尤为俄罗斯必需之物。乃奸商等违例私贩。胆敢绕道透漏。不可不严密查办。昨已有旨令明亮等、于审明后。将人犯解交勒保。从严治罪。起获大黄。一并送至内地。勒保现既来京。不及办理。著传谕该督、即将此事详细交代与巴延三。令其遵照妥。办。并严饬内地各关口。一体实力查禁。毋许稍有透漏。将此并谕巴延三知之。　　

○又谕曰、勒保奏、正月二十九日起程陛见。约计往还两月有余。四月中旬。即可回任。于秋审奏销各事。均可不致迟误。所有总督印篆。若带至西安。交与巴延三接收后。再行来兰任事。未免稍需时日。现已咨会巴延三、将巡抚印篆。一面奏交奏承恩接护。一面起程抵兰任事等语。秦承恩前已有旨调补直隶藩司。但现在勒保来京陛见。巴延三接署督篆。其陕西巡抚印务。交秦承恩护理。而直隶布政使印篆。已据刘峨奏令臬司富尼善署理。秦承恩尽可在彼暂行接护抚篆。计勒保回任。不过两月之事。秦承恩且俟勒保回至西安。再行前往新任。将此由四百里传谕刘峨、勒保、巴延三、并谕秦承恩知之。　　

○直隶总督刘峨奏、沿河行劫盗犯。现在实力严拏。得旨、以实为之之语。果践行之乎。　　

○旌表守正捐躯江苏东台县民李雄如媳黄氏。　　

○戊戌。孝康章皇后忌辰。遣官祭孝陵。　　

○己亥。谕、据保宁等奏、伊犁阿奇木伯克鄂罗木咱卜、率领众回子伯克等吁称、回子等自移驻伊犁以来。生齿日繁。请将已成丁能耕种者。俱令耕种。每年多交粮四千石等语。阿奇木伯克鄂罗木咱卜等、感激朕恩。情愿将已成丁之回子等。令其耕种。每岁于应交粮九万六千石外。再多交四千石。甚属可嘉。著保宁等、即将阿奇木伯克、及众伯克等查明。分别定数。于彼处存贮官缎内。拣取赏给。以示奖励。朕又念回人收粮。每岁不同。嗣后丰收之年。可照伊等所请交纳。设遇歉收。仍照原定额数交纳。不必加增。以昭体恤。永著为例。　　

○谕曰、格绷额到和阗后。即向众伯克索取银钱。收受皮张等物。塔琦并未查出。及塔琦赴和阗巡察地方。问明格绷额向迈玛第敏借贷钱文属实。亦不具奏。直至锦格将格绷额索取银两收受皮张绸缎等物揭报后。塔琦始赴和阗。又未直捷办理。明系回护掩饰。若非派福崧前往审办。此案亦不能水落石出。似此奉旨审讯之案。诸大臣竟敢如此回护掩饰。朕又将何以用人。塔琦著革职。留在叶尔羌效力赎罪。塔琦所遗员缺。著福崧前往办理。现在西藏无甚事件雅满泰在彼。亦属无用。念伊前在库车、喀喇沙尔办事。尚无错误。著加恩赏给二等侍卫。前往阿克苏。作为领队大臣。雅满泰系曾经获罪之人。今特格外施恩宽免。赏给二等侍卫。遣往阿克苏办事。若不奋勉自赎。朕必加重治罪。　　

○谕军机大臣等、据福崧奏、审明和阗领队大臣格绷额、索取阿奇木伯克等银钱。收受皮张绸缎等物一案。定拟具奏前来。除将格绷额等分别治罪之处。另降谕旨外。明亮乃喀什噶尔参赞大臣。有统辖各回城事务之责。今格绷额在和阗。如此婪索回众银物。并未查出。直至锦格揭报。始经败露。显系其平日并未留心查察。明亮著严行申饬。嗣后将各城事务。务须留心查察。再不得如此疎忽。　　

○又谕曰、福崧已调叶尔羌。所出之缺。著雅满泰前往阿克苏。雅满泰未到之先。著明兴仍管阿克苏事务。但明兴前在巡抚任内。声名甚属平常。朕并未将伊治罪。令其前往乌什。今又令其署理阿克苏事务。在内地督抚任内。贪黩从事。即属不可。况乌什、阿克苏、系新疆回地。尤当洁已奉公。加意奋勉。明兴倘仍向回众需索。朕必从重治罪。决不轻贷。格绷额即前车之鉴也。　　

○军机大臣等议奏、新疆领队大臣格绷额、擅借用阿奇木伯克迈玛第敏、普尔钱文银两。并收受阿奇木伯克阿布都喇璊绸缎。及各城进奉马匹皮张等物。又购买皮张。短发价值。应照贪婪律。将格绷额拟以斩决。即在和阗正法示众。阿奇木伯克公迈玛第敏。系办理和阗回城事务大员。乃借给格绷额钱文银两。应将迈玛第敏之阿奇木伯克、公爵、一并革退。发往叶尔羌效力赎罪。署阿奇木伯克阿布都喇璊、代织绸缎。借给银钱。请即革职。告退守备陈士魁、跟随格绷额赴和阗索债。应照福崧所请。严拏加重治罪。笔帖式梅泰、迎合格绷额代借钱文。请革职。枷号半年。满日发往叶尔羌。三年后。再遣回乌噜木齐。塔琦业经革职。应无庸议。锦格系同城驻劄之人。漫无觉察。应请交部议处。达福虽属失察。究由该员具摺交明亮转奏。应无庸议。格绷额所有物件入官。其收受众伯克进奉物件。给原人领回之处。均应如福崧所奏。得旨、阿奇木伯克公迈玛第敏、借给格绷额银两甚多。实属谄媚迎合。应照此议革退阿奇木伯克并公爵。但念伊祖噶岱默特在日。甚属出力。著施恩迈玛第敏、仅革去阿奇木伯克。其公爵仍留与伊本身。前往叶尔羌效力赎罪。余依议。　　

○礼部议准、湖南学政钱沣奏称、茶陵州学。原定进额二十名。近来应试者少。文风亦属平常。应将该州学额。改为十五名。其所减五名。归入长沙府学。合原定学额为二十五名。将来该州文风渐振。即可于府学各额内。量为拨取。以示鼓励。从之。　　

○吏部带领三品京堂宗人府府丞窦光鼐等十二员引见。得旨、嵩贵人本平常。学问亦平常。著休致。余著照旧供职。　　

○又带领王大臣京察验看之四品京堂翰林院侍读学士平恕等四十三员引见。得旨、平恕、陆伯焜、陈崇本、吴璥、庆龄、王懿修、永来、邹炳泰、俱准其一等。刘墫、良成、额尔克图、著休致。余依议。　　

○旌表守正捐躯直隶献县民张起珍妻刘氏。　　

○庚子。谕军机大臣等、据闵鹗元等奏、丹徒之江口至丹徒镇一带。蓄水尚浅。漕船行走迟滞。闵鹗元等于二月初一日。驰抵京口。于丹徒镇之下。筑一活坝。戽水灌塘。初三初四初六等日。江潮渐旺。粮船均已陆续过浅。仍严饬地方员弁。赶紧催趱等语。镇江江口一带。虽称古浅。上年于粮艘回空后。即应将浅涩处所。挑挖深通。以济重运。今该处底水既未充盈。交春以后。江潮又未涨发。闵鹗元等并不能先事豫筹。及至粮艘阻浅难行。临时始筑活坝。蓄水浮送。究属闵鹗元等所办迟误。未能妥协。著传谕该抚等、此后务须督率所属。先时筹备。并著项家达往来查察。实力催趱。俾粮艘迅速遄行。衔尾前进。如将来此等处所。稍有阻滞。朕亦不能再为曲贷也。　　

○又谕、前据苍保奏、接准孙士毅照会。委令暂署广西提督印务。当即驰赴镇南关。派将备弁兵。分驻各隘防守等语。现在广西提督员缺。前已降旨令海禄补授。并赏给驿马。令其迅速驰赴新任。著传谕福康安、于海禄前抵广西后。如有需苍保在彼差委之处。不妨令其暂留该处。听候差遣。如无需苍保在彼。即令其前赴广东潮州总兵本任。　　

○又谕、据巴忠奏、探得鄂辉、成德等、已将宗喀收复。该处人民。妥为安置后。即以次克复聂拉木、济咙。现在巴勒布头目、带领属下人等迎接。似欲有所禀报等语。巴勒布原系在藏往来贸易。久享天朝利益。断不敢无端抗拒。兹闻大兵一到。即迎接将军大臣。意欲禀明情节。听候剖断。是伊等尚知恭顺。必系将平日受屈之处。告知将军等、恳求代为办理。著传谕鄂辉、成德、巴忠、如巴勒布头目果有诉告被欺情节。即明谕以尔等系属小番。料非无故妄兴争斗。明系藏内噶布伦、第巴等、平素苛求勒索。增收税课。尔等欲抒诚纳贡。藉以奏闻大皇帝。又被噶布伦等谎言阻止。因此负屈含冤。不能解释。致起兵端。大皇帝早已洞鉴隐微。一秉大公处置。噶布伦索诺木旺扎勒、业经身故。将伊各台吉职衔停袭。第巴桑干、发往烟瘴。藏内大臣及其余噶布伦等。一并革职治罪。想尔等亦已闻知。今深谅尔等起事之由。实因逼迫所致。且大兵到临。即谨顺乞降。是以并不严加剿办。尔等此后。益当感戴大皇帝鸿恩。安分守职。若再如此妄行。断难轻恕。将此明白晓谕。俟定价等事完竣。即将官兵彻回。此旨到时。倘巴勒布已回本境。鄂辉等即遵照译写唐古忒字咨文。速行发往。至第巴索诺木策凌、与贼打仗。奋勉出力。著加恩赏戴花翎。并量与顶戴。俟戴绷缺出。即行补用。所有保护胁噶尔之噶布伦扎什端珠布、第巴尼玛达尔济、戴绷将结、索诺木喇什、及小第巴等六十三人。唐古忒兵丁二百十四人。虽前已赏给缎银。著再加一倍赏赉。以示奖励。　　

○调镶红旗蒙古副都统舒濂、为镶红旗满洲副都统。以礼部侍郎铁保、兼镶红旗蒙古副都统。　　

○辛丑。谕军机大臣等、上年秋间。据孙士毅奏、风闻阮岳煽惑各处厂民。令其寻觅黎维祁。当有送星、福山、两厂民人。不肯从贼。经孙士毅檄谕该厂民江潮英等、令其出力杀贼。并奏称江潮英等、从前俱系偷越出口。地方官例有处分。俟其事竣。再行查参等语。当经降旨。以彼时正资厂民帮同剿贼。从前偷越之事。亦可不必追问。今孙士毅回镇南关。所有此等厂民。是否随同退回。抑系去而从阮。抑仍居厂观望。及现有无陆续投出之处。孙士毅节次奏到摺内。均未提及。福康安到彼后。即应查明迅速覆奏。至粤西与安南接壤。例禁民人偷越。而节年以来。地方官未能严密查察。以致偷越出口者甚多。今正当不准阮惠投降。严立边防之际。凡有偷越民人。私往贸易者。俱应一概禁绝。　　

○吏部题、遵旨议叙各省督抚。分别加级抵销。得旨、福康安、书麟、毕沅、兰第锡、长麟、俱著加一级。李世杰、闵鹗元、刘峨、徐嗣曾、俱著将加一级、抵前降一级。余依议。　　

○京察本年各部院衙门满汉各员。年老官一员。有疾官八员。才力不及官三员。分别处分如例。　　

○壬寅。湖广总督毕沅奏、荆州被冲衙署。若照定例扣借养廉修理。恐有不敷。请酌借帑项。分年扣还。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百二十二


大清高宗法天隆运至诚先觉体元立极敷文奋武孝慈神圣纯皇帝实录卷之一千三百二十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十四年。己酉。二月。癸卯。遣官祭关帝庙。　　

○谕、本日吏部带领京察人员引见。工部满郎中、员外、保列一等者。共有四员。而汉郎中、员外、竟无一人殊未公允。著将该堂官交部察议。　　

○谕军机大臣等、据福康安奏、闽浙二省军政。请再展限一年。其两省军装器械。亦须查验齐全。请一并展限题报等语。已交该部准其展限办理矣。福康安到闽后。于该处镇协营伍。留心访察。分别考验。所办俱极妥协。有福康安在彼。一切尽可不劳廑念。但现因安南一事。不得不将福康安调任两广。其闽浙总督员缺。已令伍拉纳补授。计此时福康安已早经起程所有本日具奏各件。俱著交与伍拉纳、遵照妥办。务使戎伍日渐改观。兵将俱勤训练。而军储器械胥归核实。将此传谕福康安、并谕伍拉纳知之。　　

○吏部带领京察保送一等之内阁侍读学士富昆等二百七十九员引见。得旨、富昆、德昌、曹城、方炜、俱准其一等。双庆、德宁、傅森、那淇、色布星额、张姚成、石兴阿、舒通阿、贵保、明达、文修、武尔喜素、德铭、多隆武、都尔甲、富昌、广舒、涂日焕、康纶钧、秦瀛、宗室玉庆、宗室多善、宗室伊冲阿、宗室德松、宗室崇亮、宗室德舒翁阿、鲍之钟、宗室蹈福、宗室佛尔通阿、宗室巴明阿、宗室瑞宁、和德、索明阿、温承恩、蒋予蒲、和腾额、吉纶、福克精阿、嵩山、托恩东额、伊诚、克蒙额、福敏、富喀、善柱、萨喇善、沃克精额依钦素、安盛额、图桑阿、李鋐、图桑阿、林其宴、盛时杰、曹玉树、王学海、春贵、书德、苏第察、先福、朱栋、窝升额、图明阿、和静、陈廷庆、宝善、德亮、观麟、查郎阿、博金岱、赛尚阿、广顺、舒辂、克诚、觉罗庆安、塔明阿、保志、关明、国布亨、舒德、萨炳阿、素敏泰、六十九、双寿、西精额、继善、五灵泰、穆克登额、兴昌、永昌保、福庆、尚安、方维甸、新柱、德成、常格、舒山、济兰、和芬、噶尔炳阿、伊精阿、海福、富森布、德蕴、邵自昌、那郎阿、玉岱、庆格、白琳、芬车布、昌宁、永泰、福德、色成额、福炳、德昌、麟祥、清明、明安泰、五格、瑭瑞、阿精阿、音德布、韩崶、余延良、徐澜、范鏊、金光悌、王仕基、崇禄、博纯、萨腾安、公峨、那缙、舒进、德恒、庆保、祥鸾、萨冲安、武陵岱、德宁、特通阿、伽蓝保、五英阿、台福、继善、永保、扎拉丰阿、锡伦、德泰、恭安、觉罗富炎布、傅纶岱、松龄、阿礼布、陈学頴、噶尔炳阿、萨克素、福寿保、素扎哈、福贵、凝图、谦吉、恒成、福星阿、全福、台布、阿麟、扎隆阿、岱清阿、策拔、多托里、常龄、全保、六十四、四达色、福柱、富伦泰、舒明泰、鹿鸣、特通额、布颜图、富全、宝昌、纳福、阿尔呼达、索宁安、宗室成惠、史梦琦、葛鸣阳、邱文恺、施朝干、宋荣、塔斯哈、舒敏、文溥、武什杭阿、塔清阿、察尔海、袁金□畐、敏书、左周、王钟健、张秉愚、苏楞额、五宁安、善福、爱升阿、嵩贵、觉罗全善、扎拉芬、扎尔杭阿、朝乐、马廷模、李尧栋、朱攸、严福、戴均元、祁韵士、汪学金、赫伦太、佟恩、德明、吉泰、庆瑞、顾宗泰、德光、巴彦布、本善、色布星额、爱兴阿、恒杰、永智、沈浩、和泰、和舜武、台泽布、金棨、伸泰、善良、哈丰阿、定柱、德庆、福龄、福盛、文明、柏龄阿、许学欧、达庆、谢登隽、善德、观德、富纶达、舒禄、杨潭、明泰、何廷瓒、金广义、仙保、长琳、瑞麟、喀尔炳阿、泰费音、台伦、善庆、明昌、萨荣安、巴尼泰、科布通武、姜斌、施奕学、鲍锟、诚存、张绍孟、福庆、俱准其一等加一级。　　

○甲辰。上御勤政殿听政。　　

○谕军机大臣等、前据浦霖奏、五十三年分湖南省藩库实存银数一摺。朕阅单开各款。现存银两。为数无多。恐不敷拨用。因命军机大臣交查户部。兹据查奏、该省实存留备协饷银一款。五十年分、系八十余万两。节年递减。至上年。止存银十七万九千余两。即合之其余各款。现存银数。亦不过四十八万余两。而兵饷养廉等项。均须陆续支拨。不可不豫行宽为储备。著传谕浦霖、即通盘筹画。将该省藩库银两。应否须由邻省筹拨。抑即于春拨、及奏销时扣留停拨。以省解运之处。详细查明。据实覆奏。又本日据孙永清奏、广西藩库实存银八十万二千余两。内除应付赴闽官兵。及剿捕安南阮匪。动用银三十八万四千余两。现存银不过四十余万两。虽上年已于广东省。拨银五十万两。解往备用。但该省现有筹办安南事宜。尤应宽为储备。著传谕福康安等、公同筹酌。如该省现存银两。不能宽余。即据实奏闻。候朕降旨。交部拨往。　　

○又谕、巴勒布系边夷小丑。无故断不敢滋生事端。今据鄂辉等奏、查明起衅情节。果不出朕之所料。伊等此时如已收复聂拉木、济咙地方。即当将朕屡次所降谕旨。明白宣谕巴勒布等知悉。令彼设誓定界。即行彻兵。但此事虽易完结。而藏内诸事。究无一定章程。倘日后复有匪徒侵扰。又需再为经理。藏众亦不得长享安全。从前补放噶布伦、戴绷、第巴等缺。俱由达赖喇嘛专主。驻藏大臣竟不与闻。现在达赖喇嘛。朴实无能。不过倚仗一二近侍喇嘛、办理一切。未免轻听属下人等情面。不择贤愚。滥行补放。以致噶布伦、索诺木旺扎勒、第巴、桑干等、肆意妄行。酿成边衅。今新疆回部。补放大小伯克。俱系驻劄办事大臣等拣选补放。嗣后藏内遇有噶布伦等出缺。亦当照回部伯克之例。由驻藏大臣拣选请补。较为妥协。并著驻藏大臣等、平日先将各噶布伦、戴绷、第巴。或优或劣。悉心查察。分别存记俟缺出拟补时。自更得有主见。不为属下人等欺罔。而于偶遇紧要之事。差遣亦可期得力。至驻藏大臣内。或有不公不法情事。每年达赖喇嘛、班禅额尔德尼、遣使呈进丹书。亦可顺便将其错谬之处。据实陈奏。朕即重治其罪。决不宽恕。自平定回部以来。派令大臣等前往驻劄办事。三十余年。亦祇有素诚高朴、格绷额三人。任意纵恣。经朕查讯得实。即行正法。并未稍有姑息。众所共知。嗣后驻藏大臣。必须秉公办事。断不可图利徇私。自贻伊戚。再藏内地广人稠。界连外番。平素虽有弁兵之名。而于如何操演。如何防守。如何给予口粮之处。向未定有条规。此次巴勒布忽然滋扰。竟至不能抵御。以致调发内地大兵。此事甚关紧要。嗣后藏内挑取兵丁一二千名。每年应于何时操练。各隘口如何驻防。及边界地方。如何安设台站。务须妥协定议。永远遵行。但唐古忒等、皆以种地牧放为生。宜将藏内各地方气候寒燠。及外番部落相离远近。详晰查明。酌定何处当设兵驻防。何时可彻回更换。务令该兵丁等生计有益。不误耕种牧放之期。而又能实力操防。于天时地利。两无贻误。方为妥善。再此项兵丁。自须酌给口粮。今所以大加整顿者。特为保护达赖喇嘛、班禅额尔德尼、并全藏地方起见。所需各项。自应在达赖喇嘛、班禅额尔德尼、商内。均匀支给。但伊等商内。是否足敷给发。亦当悉心筹画办理。著传谕巴忠、将朕怜悯阖藏人众。代谋久安长治之策。详悉晓谕知之。此时舒濂谅已到彼。鄂辉、成德、巴忠等。可即与舒濂会同妥议。俾日后遵循妥协。得有主持也。　　

○吏部题、遵旨甄别三品以上大臣。照例加级、降调、革任。得旨、阿桂、嵇璜、和坤、王杰、董诰、福长安、伊龄阿、巴忠、俱著加一级。彭元瑞、穆精阿、胡季堂、金简、德成、俱著将加一级、抵前降一级。谢墉学问较优。在尚书房行走多年。著革职从宽留任。吴玉纶声名更属平常。著以三品京堂用。荣柱于刑名尚为熟悉。年力未衰。著来京以刑部郎中用。吴玉纶、荣柱、俱仍带革职留任。余依议。　　

○安徽巡抚陈用敷奏、准湖南抚臣咨会。湖南省米价。与安省不甚相悬。应请无庸赴楚采买。报闻。　　

</div>
    <div class="pagination">
<a href="清实录乾隆朝实录_page1677.html">上一页</a><span>...</span><a href="清实录乾隆朝实录_page1673.html">1673</a><a href="清实录乾隆朝实录_page1674.html">1674</a><a href="清实录乾隆朝实录_page1675.html">1675</a><a href="清实录乾隆朝实录_page1676.html">1676</a><a href="清实录乾隆朝实录_page1677.html">1677</a><span class="current-page">1678</span><a href="清实录乾隆朝实录_page1679.html">1679</a><a href="清实录乾隆朝实录_page1680.html">1680</a><a href="清实录乾隆朝实录_page1681.html">1681</a><a href="清实录乾隆朝实录_page1682.html">1682</a><a href="清实录乾隆朝实录_page1683.html">1683</a><span>...</span><a href="清实录乾隆朝实录_page1679.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
