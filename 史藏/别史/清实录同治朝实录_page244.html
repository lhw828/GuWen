<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 244 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 244 页/共 505 页
  </h1>
  <div class="content">
   ○又谕、前据明绪奏、伊犁军务危急情形。请催俄兵助剿。并伊犁摺报。请由俄国台站派兵护送至伊各摺片。当经谕令总理各国事务衙门速议具奏。兹据奏称、借用俄兵助剿一节。上年与俄使往返商搉。该使词语枝梧。毫无实际。今因伊犁情形危迫。复向婉转筹商。仍推托如前。是借兵助剿。已属万不能行。惟有迅催内地兵饷。以为自强之计。至解到俄境之饷。该公使声称、若欲由库库乌苏再行前进。必须多派弁兵护送。伊犁将军亦应派兵迎提。递送文报一节。则称递至伊犁边界。已属中国地面。碍难越境递送。该王大臣复向再三谆属。如能拨兵护送文报饷银。该将军必当酬劳。该公使始允函致该处提督商办各等语。著明绪即派妥员酌带兵丁。前赴俄国边界。常川驻扎。遇有俄国护送饷银。及递到文报。均须设法妥速转递。毋得稍有疏虞。伊犁军情。万分危急。前据明绪奏、请派员带兵会剿。暨调拨蒙古马匹。已谕令明谊亲带马队官兵六千名。赴伊救援。并将骟马备办三千匹。护解伊犁。著明谊懔遵前旨。迅速带兵启行。其业经解到之伊犁饷银。并著一同护解。以期声威渐振。守城兵士。不至枵腹荷戈。该将军总当以大局为重。不得稍分畛域。观望迁延。致滋贻误。关内成禄等军。已谕令星夜出关。赴伊会剿。傥再徘徊不进。即著明绪指名严参。从重治罪。明绪当兵单饷缺之时。御四面环攻之寇。竟能众志成城。坚忍苦守。忠悃可嘉。明谊援兵未到以前。该将军仍当拊循饥卒。激励士心。以冀力拯危局。各省专解伊犁饷银。已令户部查明。催令飞速筹解矣。荣全已否回伊。借兵之说。有无成约。明绪当斟酌情形。随时奏明办理总理衙门原摺。著钞给明绪阅看。将此由六百里各谕令知之。　　

○以广东军务告竣。赏福建道员康国器三代二品封典。余升叙有差。免投诚贼目黄朋厚罪。并赏守备衔。　　

○予伊犁阵亡领队大臣达春泰等十二员祭葬世职。　　

○予江西各属阵亡殉难监生徐世璋等绅民妇女一千二百七十三名口分别旌恤如例。　　

○乙巳。谕军机大臣等、前因伊犁待饷甚殷。谕令户部查明各省专拨伊犁饷银欠解数目。迅速具奏。兹据该部奏称、查明上年正月六月七月。叠因伊犁需饷紧迫。三次专拨伊犁军饷银五十六万两。内山东银十六万两。河南银十四万两。山西银二十万两。直隶银六万两。迄今已及一年。惟山西报解银十四万两。直隶仅解银一万五千两。河南山东则分毫未解。请旨饬催等语。现在伊犁军务。万分吃紧。需饷甚亟。若再迁延不解。必至贻误大局。著阎敬铭、丁宝桢、将上年奉拨未解银十六万两。吴昌寿将上年奉拨未解银十四万两。迅饬各该藩司如数措齐。解往山西。递交乌里雅苏台。转解伊犁。其直隶上年奉拨欠解银四万五千两。山西上年奉拨欠解银六万两。并著刘长佑、王榕吉、严饬各该藩司赶紧筹出。转递乌里雅苏台。迅速解往。以济要需。傥再迟延。定将各该藩司从重惩处。并著各该督抚将起解日期专案报部。以凭稽核。将此由五百里谕知刘长佑、阎敬铭、吴昌寿、并传谕丁宝桢、王榕吉知之。　　

○又谕、传谕护山西巡抚王榕吉。玉通奏、接准王榕吉咨称。前奉指拨青海蒙古王公俸银。现在无款可筹。俟库款充裕。再行拨解。惟该蒙古自同治二年西甯回匪变乱后。道路梗塞。外被野番剽劫。内受回匪抢杀。贫民生计维艰。该王公俸项。未便虚悬。亟应变通拨济。用资安抚等语。所奏自系实在情形。著王榕吉即将积欠该蒙古俸银二万七千三百两。委员解赴西甯。交玉通转给该蒙古王公收领。此系晋省欠解甘饷划抵之款。王榕吉务当设法筹解。如一时未能全解。即先措解一年全俸。不得再有延误。再据都兴阿片奏、前由鄂尔多斯贝勒扎那格尔第、运营之前明万历年闲所造熟铁千斤大炮一尊。自回众投诚后。交大同镇总兵马升照管。现在甯灵渐就平静。此炮无庸存于边疆之外。请饬运交绥远城暂存等语。著王榕吉饬知马升＜??闲＞派妥员。即将此炮自横城河路顺至包头。运赴绥远城。交德勒克多尔济收存。听候调拨。并咨行德勒克多尔济遵照办理。　　

○西甯办事大臣玉通奏、汉回仇衅相寻。议抚恐难了事。得旨、玉通惟当会同委员钟瑛等妥筹办法。抑强扶弱。恩威互用。不可意存迁就。为目为苟且之计。　　

○调吏部尚书瑞常为工部尚书。工部尚书文祥为吏部尚书。未到任前。以都察院左都御史全庆署理。　　

○予甘肃红崖沟阵亡都司李澍等祭葬世职。　　

○丙午。谕军机大臣等、近闻直隶藩司唐训方、于公事未能力求整顿。遇事健忘。惟候补道卡宝书之言是听。该道不知检束。有藉势招摇情事。藩司表率僚属。责任綦重。岂容他人干预。致令事权下移。刘长佑现已回省。著即详细查察。据实奏闻。毋得瞻徇讳饰。代人受过。将此密谕知之。　　

○又谕、有人奏、疆吏玩兵侵蚀。纵暴殃民。请另＜??闲＞贤能以绥岩疆一摺。据称署贵州巡抚张亮基、莅任伊始。尚知愧奋。数月以后。与督臣劳崇光互相龃龉。近复信任家丁子弟。渔利营私。侵蚀湖南黔捐不下三十万两。四川已革知县王应昌、送给该署抚三千金。遂携带至黔。冒功保荐。无恶不作。张亮基始终袒护。该署抚之子张胪寿擅作威福。知县茹含章、厚贽拜门。委署毕节。刘登仁、赵文会、纳贿买缺。该署抚佯为不知。张胪寿至今亦未回籍。家丁白振采滥保官职。官绅愤恨。请饬查办等语。张亮基被参各节。如果属实。殊与黔省地方大有关系。著张凯嵩即饬严树森驰赴贵州。按照所参各情。严密确查。据实具奏。不准稍涉徇隐。原摺著钞给严树森阅看。严树森起程后。广西臬司。著张凯嵩派员署理。将此谕知张凯嵩、并传谕严树森知之。　　

○补铸浙江黄岩镇总兵官关防。从巡抚马新贻请也。　　

○加赏普济堂、功德林、煮赈小米二百石。展期两月。　　

○丁未。遣官祭历代帝王庙。　　

○谕内阁、前因都兴阿督办甯夏军务。于剿抚机宜。毫无定见。且于兵勇入城肆掠。未能弹压禁止。降旨将都兴阿交部议处。兹复据穆图善奏称、都兴阿带队入城。百姓猝遭焚掠。城内精华。蹂躏净尽。回众所交银钱米粮。亦被烧抢。不惟三寺良回死伤太众。即汉民甫经归家者。大半皆遭屠戮。几至酿成他变各等语。都兴阿于回众献城之后。带队入城。任令兵勇肆行抢杀。以致死伤过众。民遭荼毒。实属办理乖谬。著再行交部议处。以示惩儆。寻议、都兴阿本应照溺职例议以革职。再奉谕旨。应请革职从重治罪。得旨、著加恩改为革职留任。　　

○谕军机大臣等、德英奏、分兵剿御西南股匪。省会仍形吃紧。富尔荪奏、长春厅会遇京兵。现仍分路截剿各一摺。贼匪窜扑长春厅。退踞大岭。富尔荪驰赴该厅。与定安之军会遇。定安即于初三日。向八家子一路追贼进剿。富尔荪亦于是日向伊巴丹站进发。其时该站之孙九工等股匪纷纷入山。经依克唐阿等追及于三道濠地方。歼捦数十名。余匪翻山奔窜。现在黑林镇等处股匪。经定安等追剿。又自五台子直奔大孤山赫尔苏站一带。富尔荪拟即驰赴叶赫一路迎剿。即著督饬依克唐阿等马步各军。探踪截击。毋任狂窜。定安等军。业已由黑林镇一带进发。著文祥、福兴、飞檄该副都统等。会合吉林官兵。分道截击。迅速图功。毋稍迟误。德英摺内所称、现据探报西南各股贼匪。有窜赴围场山边村屯骚扰者。亦有转窜西北长春属境者。仍著德英商令富尔荪察看贼势轻重。妥筹防剿。省城防守事宜。并著严密筹办。毋稍疏懈。黑龙江所拨马队一千名。早经奏报起程。何以尚未到吉。著宝善飞催前进。不准稍有延缓。富明阿于何时起程。并著宝善知照该将军速赴吉林助剿。以期迅殄逆氛。伯彦讷谟祜所带蒙兵。现抵何处。著文祥知会该亲王相机进剿。藉壮声威。现在各股贼匪。经官军分路兜击。势必纷纷星散。所有奉天吉林两省地方。应如何分派各军严密布置之处。著文祥豫行筹画。妥为调度。以便诸事就绪。届期即行回京销假。将此由六百里各谕令知之。　　

○又谕、前因曾国藩奏、调拨色尔固善等军。赴奉助剿。当经谕令文祥等催提前进。现在奉天吉林等处剿贼。叠次获胜。亟应添调兵力。以期迅就殄除。色尔固善等军。计已在直隶山东境内。著刘长佑、阎敬铭、丁宝桢、查明该军行抵何处。催令星夜趱程。速赴奉省。归文祥等调遣。至察哈尔参领达尔济一军。前据阿克敦布等奏称、已起程进口。并著刘长佑一并催令前进。迅赴文祥等军营。听候调遣。毋稍迟误。将此由六百里谕知刘长佑、阎敬铭、并传谕丁宝桢知之。　　

○又谕、吴昌寿奏、豫军扼剿张总愚股匪。叠获胜仗。乔松年奏、皖军越境剿贼获胜。现仍督令进剿各一摺。张逆一股。屡经豫军击败。回绕于西平舞遂三县之闲。亟应乘势翦灭。而赖牛等逆。又自湖北回窜光州。豫省止此兵力。势难兼顾。吴昌寿已派员前赴周口。约会李昭庆一军夹击。即著曾国藩饬令李昭庆迅速进兵。将赖牛等股痛加剿洗。其现驻鄂省之马德昭等军。及乔松年派出追贼之张得胜等军。应如何合兵会剿之处。并著曾国藩相机调度。毋失事机。至张总愚股匪。屡经挫衄。吴昌寿当饬宋庆等军。乘胜进剿。就地殄除。毋令伺隙东窜。得与赖牛等逆合股。复肆蔓延。皖境防剿事宜。乔松年督饬英翰等先事豫筹。毋稍大意。将此由六百里各谕令知之。　　

○又谕、前因乔松年奏、康锦文所部一军。改隶皖营。请催山东山西协解该营军饷。当经谕令该两省按月协解。兹据乔松年奏称、山东山西协解该营之饷。寥寥无几。该抚于自顾不暇之时。尚须分济此军之食。实属万分拮据。请饬山东山西按月协解等语。现在皖省粮台竭蹶。康锦文部下马步六营。防剿捻氛。需饷孔亟。皖省万难分济。即著阎敬铭、丁宝桢、王榕吉、迅饬该藩司将各该省向来协解康锦文军营月饷。迅速并入皖省协饷之内。按月拨解。以资接济。不得稍有贻误。将此由五百里谕知阎敬铭、并传谕丁宝桢、王榕吉知之。　　

○又谕、穆图善奏、甯灵回众待抚。现在筹办情形。并遵查烧抢郡城各节一摺。甯夏献城之后。陈天佑带队进城。肆行焚杀。殊属大干军律。陈天佑现经在逃。著赶紧查拏。严行究办。该将军有督办军务之责。即当秉公查讯。以期水落石出。务须情真罪当。以服众心。正无庸另派大员来甯查办。陈天佑所带东治两营。既经改派郑启贵接统。即著饬令该总兵将所部兵勇妥为管束。以专责成。回目马万选、赫壮图、马化漋、投诚乞恩。该回目等曾经纠众踞城戕官。稔恶多年。若轻率准与投诚。恐狼子野心。难消反侧。著穆图善懔遵叠次谕旨。查明真伪。斟酌办理。纳家牐降众。亦须妥为安插。该将军当会同地方官。悉心经理。以期与汉民永远相安。悉泯嫌隙。将此由五百里谕令知之。　　

○又谕、穆图善奏、大营饷糈不继。请饬催各省蒂欠一摺。甘省地瘠民贫。米粮昂贵。各营每月拨饷若干。皆系计口授食。实为刻不容缓之需。各该省积欠饷银。为数过多。若再迟延不解。深恐饥军哗溃。于西北大局。甚有关碍。著官文、崇实、骆秉章、李鸿章、阎敬铭、郑敦谨、刘蓉、丁宝桢、王榕吉、严饬该管司道。迅将各该省每月应解甯夏军营饷银。按照数目。源源批解。并将以前积欠各款。一并设法筹解。毋得稍存膜视。致误要需。将此由六百里谕知官文、崇实、骆秉章、李鸿章、阎敬铭、郑敦谨、刘蓉、并传谕丁宝桢、王榕吉知之。　　

○又谕、穆图善奏、派员采办军粮。请饬绥远城将军代觅驼船转运等语。甯夏军营。粮石缺乏。现在穆图善劄派委员。在于包头归化等处采办。著德勒克多尔济转饬所属。雇觅骆驼船只。俾资运解。所需价值。仍由穆图善军营照章发给。该将军当妥为备办。以期转运迅速。无误军食。将此由五百里谕令知之。　　

○以河南正阳等处扼剿捻匪获胜。赏守备胡诗等花翎。外委姜万隆等蓝翎。游击刘廷等加衔升叙有差。阵亡领催石成等赏恤加等。　　

○予因公淹殁安徽军营记名总兵官康锦文祭葬恤荫加等。　　

○予河南各属阵亡殉难官弁兵勇绅民妇女一千六百三十八员名口分别旌恤如例。　　

○戊申。谕内阁、马新贻奏、筹办海塘情形一摺。所称石塘工程危险。雇夫储料。均难凑手。未能迅速集事。均系实在情形。惟浙省海塘。为两省民命所关。著该抚督同司道。严饬各厅弁设法筹款。多购料物。将土塘埽工。认真保护。未堵缺口。赶紧修筑。断不可怠缓因循。停工待饷。据奏此次筹修海塘工程。均系该司道会同稽核。实用实销。各厅弁皆三年杭城克复后始行委署。于银钱全不经手。与从前领项承修者迥不相同等语。所有修防处分。即著照马新贻所请。俟工竣日。再行扣限核计。至□山戊不□久失修各石塘。如续有坍缺。各该员应得处分。并著一并免议。　　

○又谕、前因左宗棠奏参广东布政使李福泰粉饰战功。当照部议将该藩司降三级调用。兹据瑞麟、郭嵩焘奏称、该藩司服官粤省。二十余年。循声素著。自同治三年委办军务。尚能悉心调度。现当大功告蒇。恳恩开复处分等语。李福泰粉饰之咎。本所应得。惟念其平日官声尚好。从戎数载。不无微劳可录。著加恩准其开复降调处分。来京另候＜??闲＞用。　　

○谕军机大臣等、伯彦讷谟祜奏、击贼获胜。生捦贼首正法。及请催昭乌达盟官兵各摺片。伯彦讷谟祜行抵八面城后。马贼避兵渡江而西。经该亲王进击于郑家屯地方。毙贼八九百名。沿途追捕。捦斩甚多。另股贼首孙九工等盘踞东沙岭。后经该亲王驰剿。毙匪三百余名。并将贼首赵豁牙等陆续弋获。讯明正法。此次官军以少击众。三日之内。连获大胜。办理甚为得手。即著伯彦讷谟祜督饬各军。将附近一带余匪歼除净尽。视贼所向。移师进剿。随时与文祥妥筹办理。所有出力员弁。准该亲王择尤保奏。以示鼓励。据奏昭乌达盟官兵屡催不到。复接麒庆文称、拟将该盟马队。留于热河防堵。请分别议处等语。巴林郡王那木济勒旺楚克。于奉调官兵。任意迟延。著交理藩院议处。麒庆于此项官兵。擅拟截留。实属不知缓急。著交部议处。仍著麟庆迅速咨行昭乌达盟长。将所调官兵。星速派赴伯彦讷谟祜军营。听候调遣。傥再迟误。即著伯颜讷谟祜从严参处。将此由五百里各谕令知之。　　

○又谕、瑞麟等奏、发逆全股荡平。现收各营兵勇。分别撤留。筹办地方土匪情形一摺。所称广东民气强悍。因循日久。纪纲废弛。如上年翁源县利陂塘土匪涂洪古等、戕毙知县张兴烈一案。匪犯漏网尚多。永安县候选训导黄遇周、挟仇劫杀刘姓一案。日久未办。遂至聚众抗拒。高连升追贼之师为土匪相袭一案。各乡寨缴出案匪。未及惩办。复任逃脱。此外如东莞惠潮肇庆等处。已发未发。伏莽尤多。若不赶紧筹办。必至酿成燎原之祸。瑞麟、郭嵩焘、现拟裁撤方曜等营。酌留二十余营。分三停办理。并移会高连升。勘办黄陂等处之匪。均著照所请办理。广东兵数勇数不少。若果得力。何至寇盗充斥至于如此。现即分投办理。恐贼众兵单。在事之勇。不能图功。已裁之勇。又复为盗。是该省军务永无了期。高连升所部。不过数千人。且皆百战劲旅。瑞麟不令带赴广东。兵将不习。何以能济。著懔遵本月十四日谕旨。传知高连升。将所部五千余人。带赴新任。并统率粤境各军。将各处土匪。责令该提督次第剿除。冀收全效。月饷由该督抚筹给。不得推诿贻误。广东筹办防剿各员。准瑞麟等择尤保奖。毋许冒滥。将此由四百里各谕令知之。　　

○以不遵纪律。革外火器营参领双保职。并逮问。　　

○己酉。以吉林剿办马贼获胜。予协领春寿以副都统＜??闲＞放。赏佐领岳忠阿巴图鲁名号。瑚图里花翎。　　

○以克复湖北黄陂县城。予提督刘铭传优叙。赏总兵官张景春、副将冯如霖、田履安、刘盛休、周志本、李锡增、游击王德成、巴图鲁名号。余加衔升叙开复有差。予阵亡守备阵福禄等祭葬世职加等。　　

○予浙江洋面阵亡外委林鹰扬祭葬世职加等。　　

○予浙江阵亡殉难官弁盐经历王秉森等、暨绅民妇女五十五员名口分别旌恤如例。　　

○庚戌。清明节。上诣奉先殿寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○谕军机大臣等、户部奏、各省欠解新疆饷银。并历年积欠甘饷。请饬催筹解一摺。新疆地处边陲。自回匪滋事以来。饷源早经柘竭。全赖内地源源接济。方可维持大局。乃各省奉拨之饷。已解者仅止四十七万六千两。未解者尚有一百六十三万四千两之多。实属任意延玩。著崇实、骆秉章、刘长佑、阎敬铭、丁宝桢、王榕吉、吴昌寿、迅将前项奉拨未解银两。赶紧筹措。不得再有玩误。除山西应解银两仍由绥远城转解乌里雅苏台外。其直隶山东河南应解银两。即著解交山西。由该护抚派员递解乌里雅苏台。四川应解银两。即著解交甘肃。由该督派员转解成禄军营交纳。毋稍延缓。至各省自军兴以来。拖欠甘饷。为数甚多。叠经该督奏催令各该省先筹二三十万两及数万两解甘。乃至今报解仍复寥寥。甘省地方瘠苦。现在攻剿正当吃紧。饷需甚形缺乏。各该督抚等理应竭力筹措。共济时艰。著曾国藩、李鸿章、瑞麟、郭嵩焘、刘长佑、阎敬铭、丁宝桢、吴昌寿、刘郇膏、乔松年、马新贻、刘坤一、刘蓉、王榕吉、各将同治五年协甘新饷。迅速筹款委解甘省。其历年积欠甘饷。虽一时不能全数起解。亦当各先筹一成解往。至广东天津关所欠无多。即著尽数筹解。均不得饰词诿卸。致误要需。户部原摺。著摘钞给阅看。将此由五百里谕知曾国藩、李鸿章、刘长佑、崇实、骆秉章、阎敬铭、乔松年、马新贻、刘坤一、瑞麟、郭嵩焘、刘蓉、吴昌寿、并传谕丁宝桢、王榕吉、刘郇膏知之。　　

○又谕、总理各国事务衙门奏、据总税务司呈递局外旁观论。英国使臣呈递新议论略。于中外情形。深有关系。请饬交沿海沿江通商口岸地方各督抚大臣妥议一摺。并将总税务司及英国使臣所递论议照会各件。一并进呈。披览之余。有不能不豫为筹画者。中国军务未平。帑项未裕。洋人即因此以生觊觎。详阅总税务司赫德所陈局外旁观论。大旨有二。曰内情。曰外情。英国使臣威妥玛所陈新议论略。大旨有二。曰借法自强。曰缓不济急。其词与局外旁观论大意相同。而措词更加激切。其所以挟制中国者。则以地方多故。不能保护洋商为兢兢。现据总理各国事务衙门奏称、窥洋人之立意。似目前无可寻衅。特先发此议论。为日后藉端生事地步。若不先事通筹。恐将来设有决裂。仓卒更难措置等语。因思外国之生事与否。总视中国之能否自强为定准。该使臣等所论。如中国文治武备财用等事之利弊。并借用外国铸钱造船军火兵法各条。亦闲有谈言微中之时。总在地方大吏实力讲求。随时整顿。日有起色。俾不至为外国人所轻视。方可消患未萌。杜其窥伺之渐。至所论外交各情。如中国遣使分驻各国。亦系应办之事。此外所论各节。反覆申明。总以将来中国不能守信为疑。所陈轮车电机等事。虽多窒碍难行。然有为各国处心积虑所必欲力争之事。尤恐将来以保护洋商为词。即由通商口岸而起。江苏江西浙江湖广闽粤各省。及三口通商地方。均系沿江沿海。与该洋人日相交涉。该督抚等俱应熟悉中外情形。应如何设法自强。使中国日后有备无患。并如何设法豫防。俾各国目前不致生疑之处。著官文、曾国藩、左宗棠、瑞麟、李鸿章、刘坤一、马新贻、郑敦谨、郭嵩焘、崇厚、各就该处情形。及早筹维。仍合通盘大局。或目前即可设施。或陆续斟酌办理。或各处均属阻滞。断不可行。务条分缕析。悉心妥议。专摺速行密奏。此事关系中外情形甚重。该督抚大臣等务当共体时艰。勿泥成见。知己知彼。保国保民。详慎筹画。不可稍涉疏略。是为至要。外国论议。及说帖照会四件。均著钞给官文等阅看。将此由五百里各密谕知之。　　

○又谕、总理各国事务衙门奏、请饬各省督抚将中外交涉事件迅速了结等语。洋人性多坚执。遇有交涉事件。必求悉如所愿。惟在临事揆度机宜。办理迅速。方不至因迟生疑。因疑生愤。乃近来各省办理交涉事件。不论事之难易。相率悬宕。甚至有数年不结者。即如广东潮州入城一事。不立教堂。不设关卡。不开行栈三条。言之已久。阿礼国断非近日始知。乃先则不言。而近忽言并无其。事。可见因循延误。于和好大局关系匪轻。著各该将军督抚府尹等、严饬各地方官。嗣后于中外交涉事件。务须迅速办理。其易于了结者。固应随时妥办。即有难为之事。亦当折之以理。谕之以情。与之反覆辩论。万不可一味迟延。致彼族有所藉口。激成他变。是为至要。原片均著钞给阅看。将此各谕令知之。　　

大清穆宗继天开运受中居正保大定功圣智诚孝信敏恭宽毅皇帝实录卷之一百七十　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治五年。丙寅。二月。辛亥。祭先农之神。遣怡亲王载敦行礼。　　

○谕军机大臣等、文祥、福兴奏、官军驰赴吉林。三获大胜。并保守开原县城。覆陈摉捕围场。拟办情形各摺片。览奏曷胜欣慰。此次文祥福兴所派兵勇。前赴吉林。行至长春厅地方。适遇马贼大股。陆续渡江而西。纷纷回窜。有一万数千名之多。定安、刘景芳等、竟能督率兵勇。奋力鏖战。三获大捷。捦斩贼目甚多。实足以挫凶焰而快人心。文祥等调度有方。定安、刘景芳等、异常奋勇。甚属可嘉。福兴带兵驰赴开原。适值股匪来扑。城大兵单。该署将军督率兵勇迎击。以少胜众。歼戮甚多。布置亦颇合机宜。所有在事出力各员。著照所请。准其择尤保奏。现在长春厅击败余匪。多向东南威远堡边门一带逃窜。兴京地方紧要。文祥等务须多拨兵勇。分投布置。小心保护。毋稍疏忽。定安所部。追贼回向奉天。兵力应敷分布。著即妥为调度。饬令将此路逸匪摉剿净尽。毋留余孽。伯彦讷谟祜、现带蒙古兵驻扎八面城。前据该亲王奏称、屡次击败西窜马贼。并摉捕该处土匪。叠捦首要各犯。颇为得力。即著文祥等知会该亲王在该处严密防剿。以杜吉林贼股西窜之路。所有前调之黑龙江兵一千名。仍著归德英就近调遣。并著富明阿遵奉前旨。迅速驰赴吉林助剿。毋稍延缓。贼股现既四散纷窜。并未专踞围场。自应先将纷窜之贼。尽力埽除。再合奉天吉林两省兵勇。入山摉捕围场藏匿余匪。或设法顾募猎户。购线缉拏。务期净绝根株。毋留余孽。前据丁宝桢奏称、富尔荪所调之参将李其昌、已归直隶开州原籍。现咨直隶总督劄调。惟直东各勇。率多油滑。俟该参将到东。饬令认真挑募等语。已批令该护抚详细察看能否得力。据实具奏。候旨遵行矣。富尔荪能否独当一面。直东勇丁。摉捕围场。能否有效。著富明阿于到吉林后。确切查明核奏。该副都统前请设立粮台之处。既于军事未便。著毋庸议。将此由五百里各谕令知之。　　

○钦差大臣文祥等奏、遵查扎朗阿在三道林子。并无杀贼之事。恩科、穆锦、德印、李天恩、所报胜仗。俱迹近铺张。业经奏参革职。请免查究。报闻。　　

○以吉林中阳堡等处剿贼。叠获大胜。复副都统定安职。与守备夏东昇、均赏巴图鲁名号。游击费荫魁等花翎。余加衔升叙有差。予阵亡军功杨成谦祭葬世职。如千总例。　　

○壬子。谕内阁、张凯嵩奏、查明属员优劣。分别举劾一摺。广西补用道李均、干济艰难。综核精密。著仍以道员遇缺尽先提奏。候补同知徐延旭、励志洁清。劳心抚字。著俟补同知后以知府用。先换顶带。知州杨廷玙、心气和平。胆识坚定。知县柳增秀、精明果决。宽猛兼施。均著以同知直隶州知州补用。以示鼓励。泗城府知府邹峄杰、年逾七旬。两耳重听。著以原品休致。岑溪县知县景星、体弱多病。性涉因循。平乐县知县施治鋆、识见浅狭。均著以教职降补。归部铨选。罗城县知县袁昕才具平庸。难膺民社。著以县丞留于广西降补。兴业县知县钟声、果于自用。文过饰非。候补知县江汝霖、性情粗率。不惬舆情。典史朱秀棣、言行谬妄。挟制印官。何廉敬、延不赴任。潜回原籍。从九品周芝恩、行同无赖。不守官箴。以上五员。均著一并革职。以示惩儆。　　

○署吉林将军德英丁忧。以前任江甯将军富明阿为吉林将军。　　

○癸丑。谕军机大臣等、前因曾国藩奏、遵查吴昌寿于保升遂平县知县文玉、参劾汝阳县知县蕴琛、是非颠倒。当降旨将吴昌寿议处。文玉即行革职。蕴琛开复原官。并令吴昌寿将揭参蕴琛之本管知府。查明参奏。兹据吴昌寿奏称、蕴琛懒于办公。常以看牌拍昆腔为事。先由该管署南阳府知府顾嘉蘅开具清摺送司。嗣经藩司访查属实。请列弹章。与之暗合。是以据情参劾。并非顾嘉蘅通详揭参。可否免其置议等语。蕴琛、文玉、参劾保举之案。业经曾国藩查明。明降谕旨平反。自可无庸置议。惟顾嘉蘅于参劾蕴琛、何以无印册印文。通详揭参。有无挟私。苏廷魁率行据以请列弹章。有无考察失当之处。著李鹤年于到任后。秉公查明。据实具奏。毋稍偏徇。吴昌寿原参摺。及此次覆奏摺。并刘毓楠、曾国藩、各原摺。均著钞给阅看。将此谕令知之。寻奏、遵查前抚臣吴昌寿。曾面属苏廷魁转饬顾嘉蘅。将所属牧令贤否密考。是以未用印册印文。惟嗣经饬查。又复遁辞诿卸。虽无挟私情事。实属前后两岐。藩司苏廷魁据该府清摺请参。并未查出确据。亦属不合。请分别交部议处。从之。
  </div>
  <div class="pagination">
   <a href="清实录同治朝实录_page243.html">
    上一页
   </a>
   <span>
    ...
   </span>
   <a href="清实录同治朝实录_page239.html">
    239
   </a>
   <a href="清实录同治朝实录_page240.html">
    240
   </a>
   <a href="清实录同治朝实录_page241.html">
    241
   </a>
   <a href="清实录同治朝实录_page242.html">
    242
   </a>
   <a href="清实录同治朝实录_page243.html">
    243
   </a>
   <span class="current-page">
    244
   </span>
   <a href="清实录同治朝实录_page245.html">
    245
   </a>
   <a href="清实录同治朝实录_page246.html">
    246
   </a>
   <a href="清实录同治朝实录_page247.html">
    247
   </a>
   <a href="清实录同治朝实录_page248.html">
    248
   </a>
   <a href="清实录同治朝实录_page249.html">
    249
   </a>
   <span>
    ...
   </span>
   <a href="清实录同治朝实录_page245.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
