<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 305 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 305 页/共 502 页</h1>
    <div class="content">
○又谕、胡林翼等奏、追剿贼匪获胜、克复武昌县、黄州府二城一摺。十一月二十三等日。经该抚饬水陆各军。分路追剿及樊口贼争先渡水淹毙无算。败贼又纠武昌县城之贼。意图抗拒游击李济清、首先焚夺贼舟。水勇登岸。由北门攀跻而上。李续宾率陆勇由西门入。贼由东南窜出。各勇追杀十余里。克复武昌县城杨载福先于二十四年日。将黄州府城下贼船尽焚。并破贼水垒四座。都兴阿马步各军。亦同时掩击。毙贼无数。即将黄州府城克复。现在富新、率马队东下穷追。官文添拨马队。渡江追剿。李续宾进剿兴国、大冶楚境即可一律肃清。著胡林翼等、乘胜进攻。尽歼丑类。勿留余孽除李续宾、富新、二员。业经加恩外。其在事出力员弁。著胡林翼查明。奏请奖励。　　

○谕军机大臣等、曾国藩、文俊奏、赣南匪势蔓延、请添调粤兵会剿一摺。赣南接壤粤境。距江西省城。道途窎远。现在定南、安远、信丰、长甯、崇义、上犹等厅县。均被邻匪土匪句结滋扰。省垣鞭长莫及。虽赣郡尚有兵勇。而沙石铺等处。贼匪未除。不能分顾外县。若不赶调客兵协剿。诚恐逆党句通诱胁。日见蔓延。据该侍郎奏、请饬广东筹拨劲旅三四千名随时接济饷糈。取道和平。径趋定南一带会同江西省兵勇。次第剿办。惟广东近因＜口英＞夷藉端起衅。是否息事罢兵。未据叶名琛续奏。朕心方深焦盼。未知该省兵力能否足调三四千名之数。著叶名琛、迅速筹办。至此次派出官兵。应需军饷。并著由广东筹给接济以期早靖逆氛。将此由六百里谕令知之。　　

○又谕、胡林翼奏、请饬四川将前拨军饷、全数速解等语。湖北水陆各军。并马队官兵。乘胜追剿。需饷紧要。前谕乐斌筹银十数万两。解往胡林翼军营。仅据报解银三万两。尚未到楚。现在武汉克复。大兵东下必须源源接济。以利军行。著吴振棫。仍遵前旨迅筹银十余万两。赶紧陆续拨解。胡林翼粮台。现改设武昌省城。此项银两。著即解赴粮台。毋稍迟误。将此由六百里谕令知之。　　

○兵部右侍郎曾国藩等覆奏、贼党内讧。如石达开、归命投诚。臣等招抚之法。当令其立功赎罪。献城为质。不敢贪纳抚虚名。堕贼狡计。得旨。尔等主见甚属允妥。剿抚固应并用。尤重先剿后抚。可随时审其机宜。好为之。　　

○予故宗人府右宗人贝子奕缙、祭葬。赏银三百两治丧。　　

○以江西叠次克复府县等城出力。赏总兵官居隆阿、守备李逢春、蔡康业、李鸿泰等、花翎。把总吴攀魁等、蓝翎。余升叙有差。予阵亡外委萧樾、祭葬世职。文生汪焕文、如训导例。军功赵德溶、如把总例。　　

○以江西鄱阳等县绅士办团出力。予教谕袁英等、升叙有差。　　

○以江西安远县被匪攻陷、旋行克复。革知县张仁法、把总李正秾职。仍留任。革州同何允廉职。留营效力。　　

○以克复湖北武昌县城、并获贼渠赏江夏县民张国煜等、六品翎顶。免武昌县知县林之华、把总方寅山罪。仍革职留任。　　

○予江西建昌陈亡副将陈上国、通判吕文炌、巡检丁开第、守备伍连青、把总苏廷美、瑞州阵亡把总王吉昌、祭葬世职。　　

○蠲缓吉林、三姓、被水被雹地方额赋。赏八旗兵丁口粮有差。除吉林冲压地八百五十三亩额赋。　　

○科尔沁卓哩克图亲王巴图等五人、乌珠穆沁扎萨克车臣亲王彭苏克那木济勒、巴林扎萨克郡王那木济勒旺楚克、喀喇沁扎萨克都楞郡王色伯克多尔济、敖汉郡王布彦德勒格哷固鲁克齐、扎赉特扎萨克贝勒拉木棍布扎布、于遵义门外瞻觐。科尔沁贝勒贡格喇布坦等二人。土默特扎萨克贝勒那逊鄂勒哲依、扎鲁特扎萨克贝勒诺尔布林沁扎赉特头等台吉阿拉他鄂绰尔、翁牛特头等台吉德木楚克苏陇、于隆宗门内瞻觐。　　

○壬辰。谕内阁、赞善郭骥远奏请变通私铸例禁一摺。奸民私铸钱文。久干严禁。现在京师及各直省鼓铸大钱。与制钱相辅行使。原可流通无弊。皆因私钱搀和。以致商民不便。物价增昂。亟应严拏惩办。以儆刁顽。郭骥远乃请听民私铸。重徵其税。规利废法。实属不知政体。原摺掷还。　　

○谕军机大臣等、彭玉雯奏、苏省地粮。各州县徵存颇多。藩司屡提不解。上海抽厘。该道恐碍羡余。并不督饬委员、悉心经理等语。江南大营军饷。欠缺过多。若专待邻省协拨。诚恐缓不济急。自应先将本省应得之款。迅速筹解。以裕军储。各州县地粮。既有徵存在库。何以屡提不解。难免侵蚀那移等弊。著怡良等、查明从严参办。至上海商货云集。贸易最盛。即抽厘一事。办理得宜。亦能裨益军饷。该道何以不肯督饬委员悉心经理。以致捐数寥寥。当此军饷支绌之时。岂容任意颟顸。致滋贻误。著该督抚、督饬藩司何俊、苏松太道汤云松、实心经理。赶解和春军营以资接济。并著仍遵前旨。拣派大员。赴营接办粮台。毋再迟延贻误。将此由五百里各谕令知之。　　

○缓徵江苏武进、阳湖、无锡金匮、江阴、宜兴、荆溪七县被旱白粮。　　

○缓徵河南河内祥符陈留、杞通许尉氏、洧川、鄢陵、中牟、兰仪郑、荥泽、荥阳、汜水禹、商邱、甯陵、鹿邑、虞城、永城、柘城、夏邑、睢、安阳、汤阴、临漳林、涉内黄汲新乡辉、获嘉、淇、延津滑、浚、封邱、考城、济源、修武、武陟、孟温、原武、阳武、洛阳、偃师巩孟津淮甯商水、项城、沈邱、太康、扶沟、许、临颍、郾城、长葛光光山、固始、息、商城、六十五州县被旱被水村庄新旧额赋有差。　　

○杜尔伯特扎萨克贝子贡噶绰克坦、阿巴噶扎萨克头等台吉都噶尔布木、于养心门内瞻觐。　　

○癸巳。谕内阁、理藩院奏、查明停止年班之郡王托克托呼图噜、现已到京、请旨一摺。车臣汗盟长协理将军印务和伯扎萨克郡王、业经奏明停止。该王不候部文。自行进京。实为冒昧。托克托呼图噜、著先行交部议处。著该衙门、即行传该王请安。勿庸在京当差。急行回牧。听候查办。德勒克多尔济、将托克托呼图噜停止进班之处。并未奏明。亦属不合。著一并交部议处。　　

○又谕、官文奏、军需款项纷繁、请展限造报一摺。据称汉阳粮台。款目繁多。总局远在荆襄。行查需时。现当克复武汉。办理善后事宜。倍形繁重。骤难造册报部。自系实在情形。著准其展缓数月。该大臣即督饬经手各员。赶紧核实报销。毋许再有延宕。　　

○命降调四川总督黄宗汉、以内阁学士候补。　　

○乌珠穆沁扎萨克贝勒达克丹、苏尼特贝勒三达瓦喇、巴林贝子索哩雅、喀尔喀贝子沙喇布贡格、于养心门内瞻觐。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之二百十五　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰六年。丙辰。十二月。甲午。孝和睿皇后忌辰。遣官祭昌西陵。　　

○谕内阁、胡林翼奏、历陈湖北兵政吏治一摺。湖北省、自贼匪窜扰以来。兵政废弛。吏治阘茸。已非一日。现在武昌、汉阳、均已克复。善后事宜。亟应次第筹办。该抚所陈裁汰募勇。添设重兵。严查保甲。简选贤员各事宜。剀切详明。实为今日要务。著照所请。所有该省汰勇事宜。即责成候补道魁联、严行简练。其武汉豫设水陆重兵。为扼守上游。控制长江之计。前已谕令官文等筹办。即著该抚会同办理。至州县为亲民之官。尤应严加遴选。其悬缺地方。如果委署之员。实能经理妥协。才具出众。即准其不拘资格。专摺奏请。朕必破格录用。不吝恩施。胡林翼身任巡抚。于通省应办事宜。责无旁贷。既能确有所见。即著实力举行。总期遇事整顿。俾地方日臻完善。毋得徒托空言。始勤终怠。　　

○又谕、吴振棫奏、请将本年计典、展限办理一摺。吴振棫甫经到任。所有四川省应行大计。著准其展至来年三月内举行。至通省密考。并准其归并下年办理。　　

○又谕、英桂奏、请将马匹倒毙过多。并有迷失之带兵各员摘顶等语。察哈尔官兵。沿途倒毙马匹。及到营后疲乏不堪乘骑者。为数甚多。经该抚续拨马七百余匹。旬日之间。又据倒毙百余。并伤亡迷失三百余匹。显系带兵各员。任听兵丁克扣餧养。且难保无被贼抢夺。假称迷失等弊所有官带兵丁之察哈尔参领色普腾玛克索尔车林、副参领依计诺尔布、布彦吉尔嘎勒、均著摘去顶带。此顶马匹。本应勒令赔补。姑念该员等、俱属寒苦。此次免其著赔。傥再不知慎重。致有伤亡遗失。定即勒令赔补。并将该员等、从严惩办。决不宽贷。　　

○谕军机大臣等、福济奏、郑魁士兵勇。不能抽拨。现饬吉顺、金光筯、带兵赴北路等语。前因郑魁士、已抵巢县。特命秦定三赴蒙城。与英桂会剿捻匪。嗣因福济、请将该提督留于桐城。朕念郑魁士、于蒙宿情形较熟。是以允其所请。改派郑魁士前往。今北路剿匪。正在吃紧。而该抚复请留郑魁士。似此朝令夕更。茫无定见。必致南北两路。彼此牵制。且所称不必徒博会剿之名。亦未免意存畛域。朕岂能因福济此奏、复行改派。惟该抚现既调派吉顺、金光筯、分带兵勇各五百名。前赴北路。与前派郑魁士、带往兵数。尚足相抵。所有郑魁士一军。著准其暂留桐城。一俟县城克复。即日驰赴蒙亳。不得再有耽延。至所称关保所带马队。赴调迟延。请摘去顶翎之处。本日据英桂奏、已饬该营总、由太和驰赴怀远。此项马队。请留请调。彼此两歧。该营总、亦几无所适从。是否实有玩误情节。著英桂查明具奏。英桂因循畏葸。前已降旨。严加申谕。本日据奏、攻破庙集贼围一摺。仍复支吾搪塞。该匪既挑濠筑围。意图死守。官军并未大胜。何以即行溃散。即初二日夜间。诱贼出战。亦未声叙详细情形。显系空巢夜窜。崇安等、即据以为功。又以人马疲乏为词。不即穷追。此等敷衍之词。岂能逃朕洞鉴。若再不能力图振作。迅获渠魁。朕惟执法从事。不能幸邀宽典也。将此由六百里各谕令知之。　　

○又谕、福济奏、拟添备炮船、以资防剿一摺。据称、巢湖水面辽阔。必得战船巡缉。俟皖省肃清。即可驶出长江助剿。曾国藩前在江西、所造长龙三板等船。最为得力。请饬令拣派将弁。带同工匠。前赴庐州仿照制造。所需洋炮。请饬怡良等、在上海关税内拨款办解等语。皖省剿匪。如果得有战船。则水陆互相策应。较可得力。著曾国藩、即拣派水师得力将弁一二员。带同熟谙造船工匠数十名。前赴庐州。听候补济差遣。至制办洋炮。需款较钜。苏省军务孔亟。深恐筹措维艰。惟事关行军要需。未堪贻误。现在安徽造船。尚需时日。著怡良、赵德辙、届时于上海关税内。拨款制办五六百斤、至二三百斤、洋炮百余尊。派员解往。以资攻剿。将此由五百里各谕令知之。　　

○又谕、前据骆秉章奏称、崇阳通城一带。久为贼薮。因饬即选道王鑫、带湘勇。并新募兵三千、驻劄岳州。以重鄂湘两省之防。本日复据官文奏、崇阳、通城。毗连江西瑞州、义甯。为湖北省城后路。王鑫进剿崇通土匪。极为得力。请留该员督率南勇。驻劄崇通。以清逆党巢穴等语。王鑫驻劄岳州。督办崇通蒲圻等县团练。据称渐有成效。惟崇通一带。介居江西湖北之间。为逆贼往来孔道。著该督抚、即饬该员带兵前进。驻劄崇通。遇有往来贼匪。随时剿捕。以清巢穴而杜乱萌。将此由六百里谕令知之。　　

○四川总督吴振棫、奏报到任日期。得旨。汝前在川藩任内。经理得宜。今责任封疆。务须事事核实。从严勿尚宽。尤应破除情面。以肃官常。　　

○予安徽桐城阵亡把总江忠才、祭葬世职。　　

○蠲缓直隶安、隆平、甯晋、河间、东安、文安、天津、七州县。积涝地亩本年额赋。　　

○蠲缓湖北黄安、黄陂、孝感、沔阳、麻城、罗田、汉川、钟祥、京山、潜江、天门、江陵、公安、石首、监利、松滋、枝江、荆门、安陆、云梦、应城、随、应山、襄阳、宜城、枣阳、南漳、光化、谷城、均、三十州县。被水被旱被扰。本年额赋有差。免甫经收复之江夏、汉阳、二县。及汉川县立营、平毁地亩本年额赋。　　

○拨安徽备赈银二万两。分给合肥、舒城、凤阳、定远、怀远、凤台、亳、蒙城、颍上、九州县。及泗州卫、买米平粜。　　

○喀尔喀扎萨克郡王托克托呼图噜、于养心门内瞻觐。　　

○乙未。孝德皇后忌辰。遣官祭殡宫。　　

○赏陕西省乙卯科乡试。年老恩贡生张燕绥举人。　　

○丙申。谕内阁、官文等奏、剿办随州土匪肃清等语。前据官文奏、派兵剿捕随州土匪。业将首匪赵邦璧等、捦获枭首。兹据奏称、该匪等败残余党。犹敢负固洪山。经参将文明等、督率兵勇。攻夺洪山贼垒。勇目魏占魁等、直入贼巢。歼毙匪众数百。生捦赵逆父子。并其主谋逆匪等多名。均即讯明枭示。所有洪山贼巢。尽行焚毁。所办尚属妥速。逆首赵邦璧、聚众滋事。抗拒官兵。实属罪大恶极。现已捦渠埽穴。随州地方肃清。仍著督饬带兵员弁。将该州属及京山等处匪党。□□穴□又□捕净尽。以绝根株。在事出力员弁兵勇。准其择尤保奏。候朕施恩。　　

○谕军机大臣等、官文等奏、官军克复沿江州县、攻剿广济、黄梅获胜、并克复广济县城各摺片。我兵沿江下剿。旬日之内。克复兴国、大冶、蕲水、蕲州、四属。并将广济县城攻克。办理尚属得手。惟该匪尚踞黄梅孔陇驿、小池口等处。贼营二百余里。其势尚张。必须节节布置。次第剿除。以冀全楚肃清前因安徽江西两省。均关长江大局。曾谕令官文等、会商应由何路进兵。本日据该大臣等奏称、俟黄梅广济得手。力攻九江。或全师由浔达皖。或分兵会剿江西。此时水陆大军势如破竹。必应谋定后战。体察江皖两省情形相机进攻。务操胜算。方为妥善。各处甫经收复。尤须妥为布置。水陆兼防。毋令该匪乘间上窜。复蹈从前核辙。此次大军东下。是否胡林翼督兵在前。官文在后路接应。仍著妥筹具奏。本日据给事中宗稷辰奏、江西义甯州一路。与崇通等处、山径可通。距武昌甚近亟宜埽除。并称道士洑、田家镇、宜坚垒屯兵。请饬胡林翼下图九江。未可局守自困等语。严防崇通一带、并道士洑等处。应否驻劄水军。前已谕令该大臣等筹办。仍著将该给事中所奏情形。筹画办理。原片著钞给阅看。将此由六百里各谕令知之。　　

○命五城饭厂。再加展限一月。　　

○丁酉。以祈雪三坛。上诣天神坛行礼。遣怡亲王载垣、诣地祇坛。贝勒载治、诣太岁坛。恭亲王奕诣大高殿。惇郡王奕誴、诣宣仁庙。凝和庙。醇郡王奕譞、诣昭显庙。时应宫。祈祷。　　

○诣关帝庙拈香。　　

○予故福建延建邵道胡应泰、浙江杭州府知府徐荣、安徽宿州知州郭世亨山西凤台县知县李芗、入祀名宦祠。从巡抚吕佺孙、何桂清、福济、英桂、请也。　　

○予江苏故江西饶州府同知程化鹏、光禄寺典簿李董儒、河南故县丞衔文怀保、陕西故四川昭化县知县谢玉珩、大理寺评事李元春、贵州故镇远府学训导丁世芬、甘肃故四川西充县知县祁嗣唐、山西故安徽徽甯道郭承恩、入祀乡贤祠从总督易棠、巡抚王庆云、赵德辙、吉尔杭阿、英桂、吴振棫、蒋霨远、请也。　　

○喀尔喀扎萨克亲王车林多尔济等七人。于午门外瞻觐。　　

○戊戌。谕内阁、载容等奏、慕东陵隧道等工、请分别承办一摺。明年四月二十日。孝静康滋皇后梓宫。永远奉安慕东陵所有应办隧道。著即派现办工程之翁心存、阿灵阿、基溥、会同载龄、届期敬谨办理。至支搭候时芦殿及平台戗桥等项工程。著交工部查照成案。届期敬谨豫备。其应搭棚座。著载容等、督率易州工部司员承办。　　

○又谕、给事中伍辅祥奏、京外大钱壅滞、请定搭收章程等语。京外鼓铸大钱。必应有放有收。始可畅行无滞。上年因御史伦惠奏、直隶交纳钱粮。不收大钱。曾谕令桂良、将该州县严行参办。兹据该给事中奏称、顺天直隶所属地丁钱粮。仍不搭收大钱。以致民间不肯行使。京师物价增昂。皆由大钱壅滞之故。著顺天府府尹、直隶总督、严饬所属。各按章程搭收钱粮。如敢阳奉阴违。仍前抗阻。即著从严参办。　　

○谕军机大臣等、恒春奏、行抵曲靖、筹办回匪情形。并据称、沾益宣威等处回民。业经就抚。而迤西之大理永昌。迤东之开化广南。各属回匪。仍行猖獗等语。大理逆回。尚敢劫害官弁。是舒兴阿前奏、该匪有求抚之意。殊难凭信。前经叠次谕知该督抚、总宜先剿后抚。方能一劳永逸。岂能专以谕令投诚为事。况近省之元谋、武定、富民、广通、迤西之蒙化、宾川、永平、各属均有回匪滋扰。腾越回匪。亦俱蠢动。几于流毒全省。急应迅速进兵。痛加剿洗。该督此时计已早抵省城。布置稍妥。即著带兵出省。择最要之地。先行剿办。不得株守省垣。致令鞭长莫及。舒兴阿身任巡抚。无论省城外府。皆系统辖。何得一筹莫展。专恃恒春办理。著即会商进剿事宜。毋得心存诿卸。自干罪戾。将此由五百里谕令知之。　　

○以川兵赴黔。沿途滋扰。统兵官游击钟琦、下部议处。　　
</div>
    <div class="pagination">
<a href="清实录咸丰朝实录_page304.html">上一页</a><span>...</span><a href="清实录咸丰朝实录_page300.html">300</a><a href="清实录咸丰朝实录_page301.html">301</a><a href="清实录咸丰朝实录_page302.html">302</a><a href="清实录咸丰朝实录_page303.html">303</a><a href="清实录咸丰朝实录_page304.html">304</a><span class="current-page">305</span><a href="清实录咸丰朝实录_page306.html">306</a><a href="清实录咸丰朝实录_page307.html">307</a><a href="清实录咸丰朝实录_page308.html">308</a><a href="清实录咸丰朝实录_page309.html">309</a><a href="清实录咸丰朝实录_page310.html">310</a><span>...</span><a href="清实录咸丰朝实录_page306.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
