<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 568 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 568 页/共 1316 页</h1>
    <div class="content">
○以工部左侍郎汪鸣銮为山东乡试正考官。翰林院编修庞鸿书为副考官。编修白遇道为山西乡试正考官。曹诒孙为副考官。编修吴同甲为河南乡试正考官。江西道监察御史褚成博为副考官。外注　　

○辛未。孝静成皇后忌辰。上诣建福宫圣容前行礼。遣官祭慕东陵。　　

○山西巡抚刘瑞祺奏、密保署大同镇总兵林成兴。整顿营务。有裨边陲。报闻。　　

○工部左侍郎汪鸣銮出差。以吏部右侍郎徐郙兼署工部左侍郎。现月　　

○以亏短银两。革前任山西吉州知州陈宝桢职。并勒追。随

手

　　

○壬申。孝懿仁皇后忌辰。遣官祭景陵。　　

○谕内阁、松森奏、理藩院现办哲里木副盟长一缺。例案不符。且例无帮办盟务不论品秩开列在前明文各等语。著恩承查明详晰具奏。现月　　

○又谕、巡视中城给事中本贵等奏、遵保获盗出力司坊绅董。恳请奖励。暨酌拟变通司坊官补用章程各摺片。著该部议奏。现月　　

○又谕、刚毅奏、特参庸劣不职各员等语。江苏丹阳县知县查文清、庸懦无能。办事乖方。太湖厅角头司巡检暴式昭、性情乖张。行同无赖。常熟县黄泗浦司巡检项大猷、人甚平庸。不知检束。金匮县典史余森、陵虐罪囚。声名甚劣。均著即行革职。以肃官方。现月　　

○护理甘肃新疆巡抚魏光焘奏、新疆省城设立博达书院。筹款生息以裕经费。下部知之。摺包　　

○以协挑吴淞江工程出力。予记名提督刘青煦等。仍交军机处存记。　　

○以造言生事。革新疆候补知县王荣桂等职。随手　　

○癸酉。谕内阁、昨因松森奏、理藩院现办哲里木盟副盟长一缺。例案不符。当令恩承等查明具奏。兹据奏称此次请＜闲＞副盟长。系遵照历办成案。开缮清单等语。帮办盟务差使。在正副盟长之次。总办本盟各旗事务。与专管一旗之札萨克相较。自应开列在前。况有历办成案。何得以例无明文。妄议更张。恩承等照案开列请＜闲＞。并无不合松森固执己见。率行单衔具奏。实属糊涂任性。理藩院尚书松森著交部议处。寻议降三级调用。得旨、加恩改为革职留任。现月　　

○又谕、裕宽奏、特参衰庸不职各员一摺。河南登封县知县唐开文、嗜好太深。颓靡不振。登封县典史刘长祺、嗜好已深。难期得力。均著即行革职。唐县知县马骏清、精力渐衰。步履艰难。准补正阳县知县赵惟珍、年力就衰。精神委顿。均著勒令休致。以肃官方。　　

○以亏短银两。革已故浙江乐清县知县申祜职。提属勒追。　　

○甲戌。孝贞显皇后诞辰。上诣建福宫圣容前行礼。　　

○以正黄旗汉军副都统奕功署正红旗护军统领。　　

○命吏部左侍郎松溎、仓场侍郎祥麟、考试满洲繙译。朱签　　

○予军营病故参将胡茂林、刘兴邦、恤典如例。　　

○乙亥。云贵总督王文韶等奏、审明婺川县属抗官拒捕。行同谋叛。夏友复各犯按律定拟。并请将出力员弁副将杨国宝等奖叙。下部议。　　

○丙子。山东巡抚张曜奏、盗贼抢劫。多持洋枪。请严定私造及贩卖洋枪罪名。并地方官失察处分。下部议。摺包　　

○丁丑。中元节上诣奉先殿寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。　　

○遣官祭庄顺皇贵妃园寝。端慧皇太子园寝。据黄本例书　　

○醇贤亲王园寝。　　

○谕军机大臣等、有人奏官民构衅。亟应思患豫防一摺。据称湖南澧州委员下乡竖立电杆。勒索骚扰。以致州民毁折电杆。殴打委员。地方官勒交滋事匪徒。该州团总匿不交出。并有聚众与官为难等语现在各省会匪甚多。必须严行拏办所奏该省毁折电杆是否委员实有需索激变情事。抑系奸民藉端煽惑。著张之洞、张煦、确切查明。妥速办结。毋任养痈贻患。原摺均著钞给阅看。将此各谕令知之。寻奏、湖南澧州焚毁电杆。实因乡民误信讹言。旋即解散。地方业已静谧。至承办委员尚无勒索骚扰情事。报闻。戊寅。谕内阁、刘坤一奏、特参庸劣不职之道员州县一摺。江苏补用道胡常亨、人才猥鄙。同列羞与为伍。著即行革职。勒令回籍按察使衔候补道冯邦棅、办理盐务。举措乖方。著革去按察使衔道员。以同知归部铨选。通州直隶州知州裴大中、劣迹多端。致滋物议。如皋县知县罗琼章、匿丧缓报。贻误公事。均著即行革职。以肃官方。现月　　

○又谕、刘坤一奏、特参庸劣武职大员一摺。记名提督黄瑞堂、管带勇丁。毫无纪律。著革去提督总兵。以副将仍留江南补用。候补游击吴为学、恃符刁狡。物议沸腾。著革去游击都司。以守备仍留江南补用。以观后效。现月　　

○以品端学粹。赏直隶乐亭县耆儒候选知县史梦兰四品卿衔。摺包　　

○以恭逢恩诏。开复陕西甯羌营游击周文翔革职处分。随手　　

○己卯。文宗显皇帝忌辰。上诣奉先殿寿皇殿行礼。遣官祭定陵。　　

○陕甘总督杨昌浚奏、甘省欠解光绪八年以前朋马奏销。自经回乱。无案可稽请免造报销。以清积案。从之。　　

○庚辰。予故科尔沁博多勒噶台亲王僧格林沁祠额曰显忠祠。扁曰气壮山河。　　

○辛巳。上诣醇贤亲王园寓金棺前行礼。　　

○户部奏、议覆陕甘总督奏、陕西绿营官弁。俸廉例乾银两请照甘肃全支。未便照准。依议行。早事　　

○塔尔巴哈台参赞大臣额尔庆额奏、划分塔城饷数。并军台经费。不能拨作新疆驿站之用。请饬立案。下部知之。摺包　　

○又奏、添练开花炮队。拟由军台经费项下。量为裁减。以资挹注。如所请行。摺包　　

○以山东布政使福润护理山东巡抚。电寄　　

○壬午。谕军机大臣等、御史托佛欢奏、京城棍徒结党抢掠。刑部与步军统领衙门吏役。勒索差费。以致员弁人等退缩不前。盗风日炽。请饬严拏究办一摺。所奏如果属实。殊属不成事体。著该衙门堂官认真查究。傥有前项弊端。立即严惩。毋稍宽纵。并著步军统领衙门、顺天府、五城御史、将匪党严拏务获以靖地方。另片奏、上年地安门外有贼多名。夥抢铺商之案。仅获英六一犯。近有逃军杜九等。仍在市中白昼抢劫等语。著该衙门一体查拏。归案讯办。原摺片均著钞给阅看。将此各谕令知之。

现月　　

○以品端学粹。赏江西龙南县举人黄英镇五品卿衔。随手摺包

　　

○以捐款修复书院。赏江西庐陵县绅士道衔胡日昇子光钧光钟翰林院待诏衔。随手摺包　　

○予军营病故协领满禄广西马平县殉难童生张纯安等分别议恤。早事　　

○癸未。谕内阁、王文韶、谭钧培奏、安插土族事竣。请将在事出力土职人等分别奖叙一摺。云南猛参土目罕荣先、与猛角猛董土目罕荣高挟嫌构衅一案。经该督抚饬派道员刘春霖驰赴镇边。札委孟定土知府罕忠邦等前往开导。划定界限。永杜争端。两造遵依具结完案。办理尚为妥速。所有在事出力之孟定土知府罕忠邦、著赏给宣抚司衔。上葫芦王胡玉山、著赏给土都司衔。孟连下猛允土目刁金华、著赏给土把总。准其世袭下猛允土目。以示奖励。土目罕荣高被罕荣先围攻。未敢挟忿寻仇。听候官为处置。洵属安分守法著给予土千总。管理猛角猛董。准其世袭。俾昭激劝。现月　　

○谕军机大臣等、王文韶等奏、镇边文武勘界猝被夷匪拦截。现筹剿办情形一摺。据称本年四月闲。署镇边厅同知王绩威、会同署参将尉迟东晓、履勘边界。行至石门坎地方。突有夷匪千余人。聚众拦截。该参将督率随丁抵御。众寡不敌。以致把总孙汉祥、杨应光阵亡。并伤毙兵役数十名。该参将旋亦伤重殒命。经总兵谢景春等调集兵练。齐抵募乃厂。将附近贼寨埽荡。该匪近复塞涂筑卡。负嵎伺隙。现派道员刘春霖等督兵剿办等语。此项夷匪。被游勇汉奸煽惑。胆敢抗拒官兵。伤及大员。实属愍不畏法。亟应大加惩创。以安边徼。著王文韶、谭钧培、即饬道员刘春霖统率兵练。会同派出各员弁。克期分路进剿。毋任蔓延。署镇边营参将尉迟东晓。著照阵亡例从优议恤。把总孙汉祥、杨应光、均著照例议恤。将此由四百里谕令知之。现月　　

○云贵总督王文韶等奏、直隶候补知府姚文栋、请留滇差委。允之。随手　　

○予云南总兵马维骐军机处存记。随手　　

○豁免江西彭泽县光绪十五年分借给农民籽种银两、随手　　
</div>
    <div class="pagination">
<a href="清实录光绪朝实录_page567.html">上一页</a><span>...</span><a href="清实录光绪朝实录_page563.html">563</a><a href="清实录光绪朝实录_page564.html">564</a><a href="清实录光绪朝实录_page565.html">565</a><a href="清实录光绪朝实录_page566.html">566</a><a href="清实录光绪朝实录_page567.html">567</a><span class="current-page">568</span><a href="清实录光绪朝实录_page569.html">569</a><a href="清实录光绪朝实录_page570.html">570</a><a href="清实录光绪朝实录_page571.html">571</a><a href="清实录光绪朝实录_page572.html">572</a><a href="清实录光绪朝实录_page573.html">573</a><span>...</span><a href="清实录光绪朝实录_page569.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
