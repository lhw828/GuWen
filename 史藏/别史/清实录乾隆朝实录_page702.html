<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 702 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 702 页/共 1860 页
  </h1>
  <div class="content">
   ○谕、据方观承奏、搜获山东拏获妖言人刘德照字帖一摺。此案前据白钟山奏、该犯供词。似类疯颠。俟亲讯明确定拟等语。国家承平休养。地广人众。良莠并生。奸顽谗慝。不能保其必无。惟在各督抚权其轻重。办理得宜。斯足以正人心而维风化。近来督抚往往以迹类疯颠。奏请杖毙完结。不思此等匪类。若不过词语不经。妄言灾祸。诓诱乡愚。或生事地方。訾议官长。杖毙已足蔽辜。如其讪谤本朝。诋毁干犯。则是大逆不道。律有正条。即当按法定拟。明正典刑。妻子缘坐。不得坐以疯颠。曲为原解。仅予杖毙。徒使律文虚设。废法从轻。而传闻者不知其恶逆大罪。转疑草菅民命。非所以明罚敕法。警戒冥顽也。若云具题有需时日。何不速行定案。限行飞递。较于具摺更速也。此案刘德照逆词内、有兴明兴汉、及削发拧绳等语。悖逆已极。当此光天化日之下。如此肆行狂吠。岂疯颠人语耶。著该署抚、速行严审按律定拟具奏。并宣示各省督抚、令知刑章所系。法不可骩。寻奏、除札催直督、将字帖犯属。一并解东。立即严审按律定拟。一面具题。一面将刘德照即正典刑。得旨是。速行审结办理可也。　　

○谕军机大臣等、前据白钟山奏报在德州拏获妖言人刘德照、搜出字帖一张现在审讯。今据方观承、又于该犯家内、搜获邪说字帖。钞录进呈。查阅字内语多狂悖。不法已极。已明降谕旨。宣示中外矣。嗣后直省各督抚、倘遇有此等案件。俱宜加意推勘。俾情罪允符。明下显戮。毋得漫以杖毙完结。至搜获逆词。应将原本进呈。即字迹不堪。乃其实据。何必另行钞录。无论假手幕宾书吏。易致传播存留。日后更滋贻累。况身为臣子。睹此悖逆之词。亦何忍更为濡毫缮写。此岂该督抚等自奏事件。当端楷致敬者可比耶。方观承等、所有进呈录本。甚属不知体要。著通行详悉传谕各该督抚知之。　　

○通政使德通等奏、各省汇报决过重犯日期。或止开写案件总数。或止开写人犯总数。或有案件人犯总数。俱不开写者。请敕刑部通行各督抚、嗣后将人犯案件总数。开载明晰。画一办理。下部议行。　　

○免山西岢岚州、乾隆二十年、霜灾地亩额赋。　　

○癸亥。谕曰侍郎雅尔哈善、刘纶、俱著回部办事。不必兼军机处行走。侍郎裘曰修、著在军机处行走。　　

○谕准噶尔部众曰、前因将军策楞等、疎纵逆贼。迁延观望。办理一切事宜。诸多未协。是以特命大学士忠勇公傅恒、前往军营。与尔各部落台吉宰桑等、齐集会盟。整饬军务。即如策楞等派尔等各鄂拓克兵丁。随营出征。朕念尔等屡遭兵革。生计艰难。特降旨令归各游牧休息耕种。其军营支用尔等马匹牲只。并令给予价直。以示体恤。今策楞等自知前愆。业已领兵前进。尔台吉宰桑等、亦有效力行间者。不便更因会盟之事。久候时日。现已停止大学士公傅恒前往。用颁谕旨。详悉晓谕。尔准噶尔地方。连年不靖。互相劫夺。各部落生计。自不能饶裕。然能及时播种。牧养牲只。以务本业。则一二年间。元气自可全复。若徒以抢夺为事。则有业之户。一被抢夺。即成贫乏。甚至从而效尤。盗贼日炽。势将何所底止。因思有无相恤。贫富相通。即尔部落中、原自有可以通融筹办之道。果能收养贫人。使其耕作自给。则众人皆可不致失所。久之自成善俗。尔台吉宰桑等、务期约束所属。禁止劫夺。辛勤力作。互相赒恤。副朕子爱群黎之意。至于衣服制度。不妨仍其旧俗。若因归顺天朝。必尽用内地服色。势亦有所难行。尔等习惯自然。一时岂能骤易。且将旧时衣服。尽行弃置。亦殊非爱惜物力之道。即朕所颁赐物件。亦止宜善为收贮。传之子孙。惟来京朝觐。暂时服用。现在喀尔喀蒙古王公、及居住青海之厄鲁特等、平日各居游牧。止仍其旧。惟来京及赴围场扈从时、始易服色。尔等俱可仿照而行。朕令尔各部落等、编立旗分。设官授爵。其制即与尔部设立宰桑、得木齐、收楞额之意。大略相同。从前尔等不知妄生疑惧或谓难以奉行。应再行明白晓谕使之各奉约束。勿滋事端。方可永享昇平之福尔台吉宰桑等皆受朕厚恩。惟仰体朕一视同仁之意。善为抚绥。庶几所属人等。皆知守分安居。休养生息。朕实有厚望焉　　

○又谕曰。策楞奏、诺尔布敦多克、及伊子达瓦俱已病故。深堪悼惜。著赏银二百两。料理丧事。其公爵即著伊幼子巴雅尔拉虎承袭。　　

○工部议准、江苏巡抚庄有恭疏称、宝山县胡巷口北张鉴浜炮台等处塘霸。累被风潮冲损应动项加筑。从之。　　

○铸给四川重庆府分驻江北镇理民督捕同知关防。从总督开泰请也。　　

○旌表守正捐躯之浙江武康县民冯茂兰甥女严氏。湖北广济县民陈胜谟女陈氏。　　

○甲子。豁除江西泰和县、原报开垦复被水冲地二十七亩额赋。　　

○乙丑。上诣畅春园、问皇太后安。　　

○命何国宗专办西域舆图事务刘统勋即驰驿回京　　

○旌表守正捐躯之陕西华阴县民雷寄舟妹雷氏　　

○丙寅。谕军机大臣等策楞等奏称回人布拉呢敦霍集占等两次遣人至军营。俱未得达。今又遣厄鲁特策哷伯、探听大兵抵伊犁信息。欲来投诚等语。布拉呢敦等屡次遣人探信。如投诚之意属实。策楞等应即派兵前往晓谕。伊等果亲至军营。即准其归降其如何安插纳贡之处。奏闻请旨。　　

○又谕曰、纳噶察之弟达克巴前经加恩令其承袭公爵。现在又已病故。其公爵著纳噶察幼弟巴尔济承袭。　　

○予故原任工部尚书魏廷珍、祭葬如例。谥文简。　　

○丁卯。谕、民间烧锅躧麴耗费粟麦。在丰稔之年。尚以民食攸关。历有明禁。上年江省灾祲偏重。赈恤银米费至数百万。穷黎正在嗷嗷。所赖二麦登场。资以接济。恐奸胥市棍。罔顾民艰。惟利是视。烧锅躧麴之禁。阳奉阴违。以民生日用所急需。饱其利壑。蠹弊莫甚于此。该督抚务饬属员严行查禁。毋使稍有隐匿。其与江苏毗连之浙江、山东、河南、等省。应一体严禁。毋令射利之徒。托迹邻疆。肆行糜耗。况浙江现在赈恤。尤当严拏饬禁。所司其实力奉行。勿仅以出示晓谕空文了事。　　

○又谕、据策楞等奏称、玉保领兵前赴察罕乌苏。追寻阿逆踪迹。达勒当阿等、由博罗塔拉进发。俟至勒布西特哷木哈达处会齐。一同前赴哈萨克。又策楞等因筹办官兵马匹口粮。暂驻于登努勒台、博罗布尔噶苏等处。以为声援。至应赴博罗塔拉时。即行前往等语。观此、可知此次仍是玉保一人领兵前赴哈萨克。而策楞等并未继进。夫策楞、扎拉丰阿、身为将军。不亲自前往。反令玉保独行。是诚何心。岂将军之去。反不如玉保之去为有益耶。况玉保原系需人提调指挥之人。伊得意则进。失意则退。策楞等谅所深悉。岂以玉保擒获逆贼。则专属玉保一人之功。设令无功获罪。策楞等身为将军。又可脱然事外耶。策楞等、宁不计及此。而冒昧妄行。朕实为之不解。伊等摺内、有仍恳朕慈鉴之语。试问以如此行事。尚欲邀朕怜悯。岂但知乞朕加恩。意不自忖作何承受耶。总之伊等前奏、欲赴哈萨克之意特因朕严旨催促。迫于不得不然。姑勉强从事。及稍加温谕即自延缓不前。殊不知朕所矜悯者。乃行间兵弁及哈萨克锡喇尼玛等新来归附之人。此际殊觉劳苦耳岂谓策楞等受任将帅。不能奋身前进。至于数数偾事转得邀恩耶。策楞等身膺重任理应勇往直前。有进无退。乃必待朕降旨督促。方图前进否即退缩不前。曾不思道路遥远。军中事宜。若必待朕一一指示而后奉行。讵能望其成事。即如官兵口粮一事。当向巴里坤领取。不应向厄鲁特凑办。去岁用兵时。准噶尔人众。尚未困敝。原可因粮于敌。且大兵不久即还。亦非久驻。而永常懵然不知。必斤斤以计日授粮为辞。朕是以斥其非而加之罪。今岁进兵。则诸部落当阿逆扰乱之后。事势与前大异。不但派往哈萨克之兵。当以接济口粮为要。即驻伊犁等处兵丁。亦当由内地运给口粮。岂可转向厄鲁特等凑办。在将军惟当迅速进兵。至所需口粮。何难向巴里坤领取。即令不能克期全到。且先赶运儿马骒马。其羊只随后运送。有何不可。而策楞并不筹办。前后奏摺。亦无一言及此。岂不重堪骇怪乎。且准噶尔人众。俱我臣仆。伊等生计艰难。尤当施恩赏赉。何至索及伊等牲只。策楞等如此凑办牲畜。派拨各鄂拓克兵丁。全不知事体轻重。尤属悖谬不堪。又此次派往哈萨克之兵。自可就现有之兵。酌量调度。毋庸更为徵派。如富德带兵三百。即能击败哈萨克一千之众。伊等独未之见乎。我兵抵哈萨克时。彼若即行缚献阿逆则已。否则量我兵力。或可急进。或应徐图。总在相度机宜。随时办理。何可豫存拘牵之见。策楞等并不审量事势。而率意乖舛若此。朕实不胜诧异。再览伊等所奏、并未言及伯什阿噶什、现在何处。从前伊与阿逆顶佛结盟。同恶有素。此时保无私相纠合。阻挠我师。尤宜先事防范。著达勒当阿、细加侦访。如伯什阿噶什、已向内地迁移。并无他故。自可毋庸办理。倘有别情。即先将伯什阿噶什擒拏。取其牲只。助我兵力。然后前赴哈萨克。庶可翦除阿逆羽翼。使无他患。今擒拏阿逆之事。业经屡降谕旨。责成达勒当阿、当善体朕意。奋勉出力。速图奏功。若策楞等、或去或不去。及伊等尚肯救过赎罪与否。并听伊等自行揣度为之。朕亦毋庸多谕。　　

○兵部议奏、向例各省驻防官员。或老病解退。或物故。家属俱归旗。伊等在外年久。立有产业。子弟人等。又在彼披甲当差。若令回京。转觉未便。请嗣后各省由驻防兵升用官员。亦照驻防兵。准在彼置产安葬。妻子家口。不必回京。若由京补放之员。在任告休。革退并物故。其骨殖家口。愿在外置产立茔者听。愿归旗者仍来京。从之。　　

○予福建澎湖遭风淹毙之金门镇左营兵丁唐祈、王吉、吴真、方程等、赏恤如例。　　

○是月。直隶总督方观承奏、保定省城于本月二十七等日。得雨沾透。入土共有六寸。麦收分数。可望增加。秋田并得全种。得旨、京师左近亦沾足。但尚有一二寸之地。恐麦收不能一律可望也。民情如何。粮价如何。　　

○漕运总督瑚宝、闽浙总督喀尔吉善奏、旗丁受兑抵通后。例给耗米以济回空食用。嗣后议折给米价。如交仓亏缺。仍令买米补交。不准通融抵算。惟上年浙属米色未能纯洁。沿途霉黑□贞。折耗必多。该旗丁既无余米可交。势须贵籴交兑。未免拮据。请即以应给旗丁之饭米。按数收仓扣抵。毋庸折价。得旨、如所议行。　　

○四川总督开泰奏、会理州属黎溪厂。每年可得白铜二十余万斤。重庆地方。每年只销二三万斤。前督臣黄廷桂、议令官为收买。原为接济商本起见。应请先于司库借支银一万两。交该知州收买。每次以一万斤为率。委员运赴重庆。交该知府承领。随宜变价。俟商力从容即停。得旨、如所议行。　　

○两广总督杨应琚等奏、阳山县属巩门槽等处路旁。有从前开设铁厂时。遗剩炉渣数十万斤。加工镕化。可获铁少许。向经封禁。缘该处距城窎远。有附近贫民掘取运售。而猺人辄伺中途抢夺。应请于该县属之淇潭堡。官为设厂。将铁渣刨运。雇募贫民。给予工价。一面招商贩售。除已调设灾检一员驻劄。仍饬文武差拨兵役巡查。毋使透漏。得旨、如所议行。严禁聚众生事可也。　　

○署云贵总督爱必达等奏、据镇康土知州刁闷鼎报称、缅王长子。因鬼家讎杀。穷蹙无归。随带头目人等、由二镫坡在木邦所属之蛮弄寨暂住等语。查缅属木邦地方。与滇省镇康、孟定、耿马等土司接壤。现移行文武。并饬各土司于沿边隘口。严加防范。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百十一


大清高宗法天隆运至诚先觉体元立极敷文奋武孝慈神圣纯皇帝实录卷之五百十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十一年。丙子。五月。戊辰朔。上诣畅春园、问皇太后安。　　

○谕军机大臣等、据玉保奏、伊并未行文策楞、令其停止进兵一摺。此语更属悖谬。试思伊即并未阻止策楞。而逆贼阿睦尔撒纳、究竟脱于谁手。伊等如果协力同心。彼此不相推诿。何以贻误至此。即如拏获额琳沁一事。伊属人既有抗拒情形。即应奋力剿捕。收其马匹。乘势追擒。则阿逆必不至于漏网。及遣使哈萨克。又复如此畏葸游移。玉保独不与闻其事乎。再前奏、阿逆脱逃时。兵力无多。今则突称带往二千人。种种自相矛盾。明系有心欺饰。若仍令参赞军务。必至掣肘偾事。著将玉保革去参赞大臣。仍在领队大臣上行走。以供驱策。此次若能奋勉。尚可宽宥。倘稍有退缩。必重治其罪。达勒当阿、近日办事。甚属勇往。著授为定边右副将军。巴禄现往军前办事。著授为参赞大臣。　　

○又谕曰、和起在巴里坤办事。甚属黾勉。著驰驿来京。面聆训示。再往军营。同兆惠筹办一切事宜。其巴里坤事务。著侍郎雅尔哈善暂行前往管理。　　

○又谕曰、逆贼阿睦尔撒纳、罪大恶极。法在必诛。此时两路进兵追捕。若贼已就擒。则接济军需。可以奏明停缓。若贼尚未就擒。则添备马匹。最关紧要。著传谕黄廷桂、即于甘狭等省营马内、调拨四万匹。今年秋间陆续解至巴里坤。仍一面筹办豆料。妥速运往。于冬间餧养此马。务令膘肥力壮。以为明春二月内万兵进征之用。其调拨空缺营马。亦应酌量陆续买补。黄廷桂速遵谕旨妥协办理。　　

○己巳。谕军机大臣等、准噶尔地方。年来屡遭蹂躏。未经安辑。朕前已降旨令车布登多尔济、普尔普等、俟明年迁至原游牧处。庶于生计有裨。今据纳木扎勒奏、伊等今岁请在鄂尔坤、额尔德尼招等处游牧。俟牲只孳息。再行迁移。著即照所请行。至纳噶察之弟乌勒木济等。求往青海居住。事属可行。但伊等原系久居准噶尔地方之人。水土素所服习。若移至青海。转恐无益。从前纳噶察曾经奏请。朕已降旨晓谕。乌勒木济等、著仍遵前旨。明年同车布登多尔济、普尔普等、迁回原游牧居住。　　

○又谕曰、杜尔伯特人等、与扎哈沁等、彼此盗窃牲只。案犯累累。皆由准噶尔连年扰乱。以致劫夺成风。恬不知怪。抑知伊等生计。全赖牲只。似此盗窃相寻。牲只不获蕃孳。生计焉能充裕。亟须严行禁止。著传谕纳木扎勒、舒明、阿兰泰、巴兰泰等、通行晓谕杜尔伯特、辉特、扎哈沁、沙毕纳尔人等、务各严禁所属。毋得盗窃滋事。务期守分。各图生业。副朕休养群生至意。　　

○户部议覆、署广西巡抚鄂宝奏称、州县交代钱粮。例限两个月。展限又一个月。自应按限造具册结送核。乃粤西州县交代。祇先送总结而不将款册并缴。其有无侵漏掩饰。凭何查核。应如所奏。嗣后务依限册结并缴。倘祇有总结而无细册。即以迟延查参。照例议处。再查各省州县交代。除河南等省。均册结并缴。其直隶、云南、江苏、安徽、山东、山西、等省。有先送总结。另缴款册者。有止咨报交代清楚。不行声明册结如何申送者。嗣后各该督抚、悉照办理。从之。　　

○封闭广西思恩县属干岗山黑铅矿厂。从巡抚鄂宝请也。　　

○旌表守正捐躯之湖北松滋县民许房可妻温氏。　　

○庚午。孝诚仁皇后忌辰。遣官祭景陵。　　

○谕军机大臣等、参赞大臣富德、此次追袭唐古忒。虽未拏获。中途将哈萨克人等击败。殊属奋勉。著加恩将富德所有罚俸降级革职留任之案。概行宽免。　　

○辛未。谕曰、将军清保、将询问宗室长智、戳伤民人宋天祥身死缘由具奏。宗室分极贵重。迥非常人可比。理宜整饬行止。顾惜体面。似此卑污有玷宗室之人。应较常人加倍治罪。方属允协。著交清保、将长智带子褫去。拏送来京。交宗人府请旨。仍晓谕彼处宗室等、今因长智不顾体面。玷辱宗室。戳伤人命。将伊拏送京城治罪。嗣后有似此者。俱如此办理。汝等俱系宗室。果能爱重行止。守分安常。朕必矜悯施恩。其行止卑贱。不思上进之人。既有玷宗室。复有何爱惜之处。朕必从重治罪。断不姑息。汝等惟以长智为戒。各思己身尊重。守分而行。切不可入于恶习。将此旨详悉晓谕、令其遵行。再宗学总管族长等、所司何事。亦应一并议处。宗学总管成岱等、著交该衙门议处。清保仅将询问长智、缘由具奏。并未声明如何治罪。亦未将宗学总管族长等参奏。均属不合。清保著一并交部查议具奏。　　

○谕军机大臣等、询问富德解到哈萨克呼岱巴尔氐等告称、阿逆逃窜。若由阿勒坦额默勒、库陇癸岭。经过沙喇伯勒地方。可至右闸哈萨克境内等语。沙喇伯勒地方。即系伯什阿噶什所居。伊向与阿逆交结。今尚未见投诚。或与阿逆同投右部哈萨克。亦未可定。著达勒当阿、玉保、确探阿逆逃窜去向。追踪缉拏。若伯什阿噶什、与阿逆会合。则先掠其游牧。以增兵力。前已降旨、令策楞等筹办。伊等身任将帅。并不虑及。必待朕之指示。不知伊等所办更有何事。即伊等缉贼之不力。于此益见。且哈萨克锡喇、尼玛等、皆熟谙情形之人。阿逆向何处逃窜。亦应询问伊等办理。　　

○壬申。上奉皇太后幸万方安和侍膳。皇太后还畅春园。　　

○谕军机大臣等、策楞等虽自知不能实力追擒阿逆之罪。而现在办理。亦不合机宜。从前伊等奏阿逆逃窜。带兵甚少。今复欲多选兵丁。再行前进。且派拨厄鲁特兵丁。更向各鄂拓克等支取口粮。殊不知索伦、察哈尔兵丁。尽足调遣。若厄鲁特兵丁。乘胜则进。遇敌则退。不能奋往出力。何庸多派。至向伊等支取口粮。更属不合。伊等若不将巴里坤运送口粮飞檄停止。此时早已运到。何至如此周章。此皆策楞等从前冒昧所致。再伊等奏请存留伊犁兵五百名甚属无谓。若将此兵带往追擒阿逆。岂不甚善。今反欲将此存留伊犁。不过为保护伊等一身起见。与军务何益。又称、带兵回至登努勒台地方等语。朕从前令伊等在登努勒台牧放马匹。相机进止。特因伊等先令玉保前行哨探。尚在未议进兵。是以令其暂住陆续继进。今既已进发。岂有将已进之兵。复行彻回之理。种种拘泥办理。甚属谬妄。此旨到日。策楞等即速行前往。毋得退缩怯懦。仍蹈前辙。　　

○又谕、据策楞等奏、古尔班和卓、系哈萨克仇敌。去年即行投诚。亦无附和阿逆之事等语。此奏甚属错误。古尔班和卓、不特上年并未投降。且班第等前经奏称、伊因擒获达瓦齐、曾为阿睦尔撒纳称庆。则此时与阿逆同行。亦未可定。著传谕达勒当阿、玉保、大兵前进。古尔班和卓、若将伊游牧内移。前来谒见则可准其投降。否即用兵将伊擒拏。解送京师。并收取其牲只。以佐大兵进剿之用　　

○癸酉。上诣畅春园、问皇太后安。　　

○命尚书阿里衮、同前派副都统公明瑞、前往军营。在领队大臣上行走。
  </div>
  <div class="pagination">
   <a href="清实录乾隆朝实录_page701.html">
    上一页
   </a>
   <span>
    ...
   </span>
   <a href="清实录乾隆朝实录_page697.html">
    697
   </a>
   <a href="清实录乾隆朝实录_page698.html">
    698
   </a>
   <a href="清实录乾隆朝实录_page699.html">
    699
   </a>
   <a href="清实录乾隆朝实录_page700.html">
    700
   </a>
   <a href="清实录乾隆朝实录_page701.html">
    701
   </a>
   <span class="current-page">
    702
   </span>
   <a href="清实录乾隆朝实录_page703.html">
    703
   </a>
   <a href="清实录乾隆朝实录_page704.html">
    704
   </a>
   <a href="清实录乾隆朝实录_page705.html">
    705
   </a>
   <a href="清实录乾隆朝实录_page706.html">
    706
   </a>
   <a href="清实录乾隆朝实录_page707.html">
    707
   </a>
   <span>
    ...
   </span>
   <a href="清实录乾隆朝实录_page703.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
