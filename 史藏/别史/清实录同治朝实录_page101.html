<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 101 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 101 页/共 505 页
  </h1>
  <div class="content">
   监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬藳本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。二月。丁亥。孝康章皇后忌辰。遣官祭孝陵。　　

○谕议政王军机大臣等、都察院奏、陕西候补参将卢殿标之妻卢冯氏、遣抱告赴该衙门呈诉。据称发逆扑富水关县城被围。该处绅民送贼礼物。伊夫曾禀明署镇阎丕敏。候补道李祝龄。该镇道均置不问。胜保查办此案时。委员雷玉堂诬捏伊夫贿贼主谋。候补道戴鸾翔、有心锻炼。增减供词。强令画押等语。贿贼通匪。罪名出入甚重。卢殿标是否实有主谋贿贼情事。抑系雷玉堂、戴鸾翔等、有心诬捏锻炼。著多隆阿按照呈词。秉公查讯确情。按律定拟具奏。原摺原呈。均著钞给阅看。将此谕令知之。　　

○又谕、耆龄奏、援师克复永康武义两县详细情形。并东阳义乌浦江等县踞贼逃遁一摺。逆匪盘踞浙东各城。并分股屯聚永康武义。牵掣我军。自攻克汤溪龙游各城后。复经林文察等将永康等城克复。义乌浦江之贼。俱渡江窜往杭州。是浙东贼势。日渐穷蹙。现在耆龄已饬林文察、康国器等、率台广南康各勇。由义乌东阳分路前进。会合浙师。埽荡浙东。即著饬令派出各军。会同左宗棠所部将弁。乘此声威。迅克绍郡。进规杭嘉湖三府。以靖全浙。至贼匪时思旁窜。其界连江西福建各隘口。该督仍应处处兼顾。前谕该督居中策应。以仍驻浦城为宜。即当遵旨酌量情形办理。毋稍疏虞。将此由五百里谕令知之。　　

○戊子。谕内阁、给事中博桂奏、刑部反狱重案。蒙混定稿。请饬查办。严定狱卒罪名。并将声名狼藉之承审司员参奏一摺。据称刑部定案。总应核明情节。以律例为凭。越狱反狱劫囚。律分三等。而该部办理疏防反狱一案。将同谋之监犯。照劫囚科罪。将主守之狱卒。照反狱减等。又将管狱有狱各官。照越狱查参。办理歧异。又于问拟流罪之禁卒田文玉、背例声请留养。于逸犯周六之戚田五、冒名进监。所讯情节。前后自相矛盾。亦未将失于稽查之司务参处。其提牢司狱直宿、及临时督率禁卒追捕情形。并未查询明确。又不将收管周六等犯之狱卒。严讯治罪。种种蒙混支离。实属草率定谳各等语。著派宝鋆、沈桂芬、会同都察院堂官。秉公覆查究办。务期水落石出。以成信谳。并将摺内所参声名狼藉之司员余光倬、遇案宣扬。于承办马锡碌之案。求堂派审。回护处分。钻营取巧等情。及将此次反狱一案。含混定稿。于禁卒田文玉、违例声请留养。是否另有别情。一并确查。据实严参。其所请饬刑部严定罪名之处。著于定案时声明请旨。　　

○又谕、吴棠奏、请将台局庸劣各员。分别革职勒休降补等语。江苏管理北台军装火药之候补知府方长泽、才具平庸。肆情游宴。南河通判刘虞采、前在南河厘局。著名侈荡。现在北台。尤为骚扰。候补县丞张文耀、候选县丞姚晓兰、办理厘捐。声名狼藉。姚晓兰于撤委后。又营求米捐差使。把持尤甚。知府衔候补通判陈启钟、办理南台寄籍捐输。苛求勒派。扰累商民。同知衔候补知县颜培咸、办理北台房捐。延缴解款。不协舆情。候补通判黄铭仁、候选知县魏耆、同在南台办理行栈捐务、声名恶劣。前任合肥县典史唐维森、浮收局费。屡被讦控。方长泽、刘虞采、陈启钟、黄铭仁、颜培咸、魏耆、张文耀、姚晓兰、唐维森、均著即行革职。刘虞采并著勒令即回山东原籍。不准再入军营。姚晓兰著交该本籍地方官严行管束。不准出外滋事。唐维森尚有未结控案。著吴棠提讯。归另案办理。又两淮候补运判许大鼐、信用劣董。不知自爱。著以盐知事降补。候补同知许樾身、候补知县金养澜、性情浮躁。习气甚深。均著以县丞降补。　　

○谕议政王军机大臣等、前经叠次寄谕耆龄、左宗棠、以浙境军声丕振。势成破竹。即当进取绍兴。先复浙东。并令耆龄仍应驻扎浦城。以防贼复窜由皖南江西滋扰。令左宗棠仍当分兵严州。以清皖境而顾全局。现在金华败贼。窜赴诸暨。后闻官军将至。复向义桥遁走。自系回窜杭州。其诸暨逸匪。已回窜绍兴。著左宗棠饬令蒋益澧之军乘势进攻。痛歼丑类。速复绍城。粤贼谭星一股。由浦江败窜。为李秀城之党所阻。不敢回杭而窜桐庐。即著饬令刘培元迅率所部水师。顺流而下。会同魏喻义所部。合击之以遏西趋。左宗棠现在移军兰溪。拟俟金华等处布置稍定。亲赴严州调度。其刘典等军。仍须由严赴徽。肃清皖南。俾左宗堂无后顾之虞。方能一意进取。著即照所拟办理。昨据李鸿章等奏中外官军。进攻绍兴。法国兵官。中枪阵亡。洋将买忒勒继之。现当进攻绍兴之际。耆龄所派赴浙援剿之康国器一军。及闽粤各军。著即饬令暂驻东阳缙云一带。以壮蒋益澧后路声援。传闻绍兴已有克复之信。各军均属在事出力。自可同膺懋赏。又闻上年粤勇与洋兵。颇深构隙。自当豫为防范。毋令糅杂。以致别滋事端。并著该督抚密饬诸将。与洋兵共事。总须守礼示信。毋许计功攘利。致启争竞之端。且为外国人所窃笑也。绍城克复及筹定战守各情。仍著随时速奏。将此由六百里各谕令知之。　　

○又谕、左宗棠奏兵增饷绌。大局堪虞。各省奉拨协饷。请旨饬催等语。浙省复地渐广。需兵愈多。添募新勇。转瞬到齐。台库早空。无以为计。此外尚须添造战舰。雇募水师。亦因经费无出。未能举办。且积欠各军之饷。已九个月。时有哗溃之虞。亟应速筹接济。以拯饥军而利攻剿。著官文、严树森、文清、耆龄、徐宗干、晏端书、黄赞汤、迅速筹拨大批。解赴左宗堂军营。以后仍按月报解。如再迟延。即由左宗棠将各藩司从严参办。浙省军务。现正极为得手。傥因停兵待饷。致误戎机。恐该将军督抚等不能当此重咎也。毛鸿宾、沈葆桢、于浙省军饷。颇能不分畛域。竭筹协济嗣后仍著该抚等源源报解。以赡军食。将此由六百里各谕令知之。　　

○又谕、潘铎等奏、东川解围。并攻剿巧家厅属逆匪一摺。发逆由米粮坝等处。过江入川。官兵分路追袭。并于江岸截击。该逆不能窜渡。折入巧家厅界。复由碧谷坝等处。窜踞那姑。连日攻扑东川府城。经兵练歼捦殆尽。余匪窜入川省会理州属之洼乌等处。剿办尚为妥速。现在川省兵勇。俱集南路防堵。该匪傥被川兵截击。难保不回窜滇境。著潘铎等督饬在事文武。将毗连川境各要隘。严密设防。毋令逆踪复行回窜。至后股逆匪。尚在巧家厅盘踞。务当饬令知府黎新德等乘胜进剿。并分兵截其渡江北窜之路。毋令再行纷窜。将此由六百里各谕令知之。　　

○以直隶束鹿等县官绅团练出力。赏知州李全义花翎。知县吴履泰等蓝翎。余加衔升叙有差。　　

○以江南徐州剿办山东窜匪。暨守城出力。予同知路崇等升叙有差。　　

○以云南克复楚雄、禄丰、府县两城出力。赏游击田仲兴、杨发贵、都司李维述、守备梁士美、杨国发、巴图鲁名号。知府李增荣等花翎。守备杨有贵等蓝翎。余升叙有差。　　

○予山东郯城阵亡守备邵法国等祭葬世职加等。伤亡把总萧真发祭葬世职。　　

○己丑。遣官祭关帝庙。　　

○谕内阁、前因镶红旗汉军炮局被窃。降旨令福兴等将马甲南清泰等五名。解交刑部审讯。并将福兴等分别革职议处。兹据福兴等奏称、马甲南清泰等五名。屡饬已革参领福年小心看押。乃存泰一名。忽然脱逃等语。是否系该管官疏纵所致。亟应彻底根究。已革炮营参领福年、著一并交刑部审讯。印务参领安泰等于存泰脱逃。毫无觉察。实难辞咎。安泰、溥泰、均著交部议处。署都统福兴、署副都统明瑶、均著交部再行议处。其在逃之马甲存泰、著步军统领衙门顺天府五城一体严拏务获。归案审办。寻刑部奏、遵讯福年于存泰脱逃。实非故纵。至炮位被窃。委因南清泰等贪眠熟睡所致。南清泰应革去马甲。杖六十。徒一年。续获之存泰应革去马甲。杖八十。徒二年。马甲如海等均已病故。应无庸议。从之。　　

○又谕、僧格林沁奏、追剿窜捻。连获大胜。生捦捻首张落刑等多名。并王怀义等投诚各情形一摺。安徽蒙亳一带捻匪。节经僧格林沁督军痛剿。势已穷蹙。巨捻张落刑、刘狗、刘学渊、苏添才等股。尚麕聚尹家沟。意图窜突。二月初一日。僧格林沁派令翼长舒通额、苏克金等、带领各起马队。驰往围攻。该逆拌死出扑。经官军截杀多名。遂向西南逃遁。侍郎国瑞带同托伦布等马步。进攻雉河集张落刑老巢。该逆闻风逃窜。遂将雉河集尹家沟两处贼巢。全行平毁。初二至初七等日。舒通额等追至涡河迤南之张村堡地方。遇捻首王广一股抗拒。官军枪箭齐施。追斩殆尽。阵捦捻首韩四万、程二坎、就地正法。复探知李庄捻首刘登瀛圩内。有巨捻藏匿。舒通额等调集乡团。四面合围。该圩团总畏惧。将刘二老冤即刘玉渊、并其弟刘四麻子、张延生献出。舒通额等查明。与窝匪之刘登瀛一并解营。淩迟处死。其杨二即杨瑞瑛、王怀义、龚耀等股。先后投诚。经僧格林沁派令翼长全顺等、驻扎花果集王怀义寨内。探踪进剿。捻首苏添才即立棱眼、并其义子贺绕儿等九名。误投该寨。复经全顺等按名弋获解营。当将苏添才即立棱眼淩迟处死。余俱正法枭示。捻首李勤邦、刘添详、头号雷即张慎得、王凤潮、罗克有即罗麻子、侯泳固等、赴宿州知州英翰处。恳请归正。旋据李勤邦等将张落刑、并其子张＜?氵喜＞、义子王碗儿诱捦。经英翰等解送大营。据僧格林沁讯明属实。录供呈览。捻首孙臭即孙葵汶、姜台淩、俱率众赴营乞降。又据投诚之郑如。先将刘大老冤即刘学渊诱入圩内。僧格林沁派令参领祥恩等带兵前往往。拏获到营。将刘学渊淩迟处死。从匪三名。正法枭示。办理甚为得手。巨捻张落刑曾受粤逆伪封。扰害东豫江皖。荼毒生灵。罪恶贯盈。岂容稍稽显戮。著僧格林沁即将张落刑一犯。在营极刑处死。并其子张＜?氵喜＞、义子王碗儿、一并正法。传首安徽河南山东等省被扰地方。以申国法而快人心。其余投降各捻。著僧格林沁分别妥办。蒙亳一带。渐次肃清。所有善后事宜。著唐训方慎选牧令。招集流亡。妥为经理。安徽蒙亳等处。自遭捻患。几及十年。田野荒芜。疮痍满目。言念吾民。殊堪矜恻。著加恩蠲免钱漕二年。以苏民困。僧格林沁锐意剿捻。卒能将各股捻首。捦获收抚。使积年巨患。克日埽除。洵属调度有方。谋勇兼备。著加恩仍以亲王世袭罔替。前奉特旨。赏用章服等项。并仍准其服用。以示优异。侍郎国瑞随同进剿。亦属著有微劳。著交部从优议叙。所有捦获首逆之宿州知州英翰、本日已＜??闲＞放颍州府知府。仍著赏加道衔。投诚之李勤邦、著赏给六品顶带。并赏戴蓝翎。其余在事出力各员弁团勇。著僧格林沁择尤保奏。用示鼓励。　　

○谕议政王军机大臣等、僧格林沁等奏、捦获捻首情形。并请派皖抚来蒙。会商善后。分兵直东合剿各一摺。览奏曷胜欣慰。皖北军务。渐有就绪。办理甚属得手。该大臣业将刘大老冤等、乃赵浩然、赵欣然、先后正法枭示。所有张落刑及其子张＜?氵喜＞等三犯。即著于军前以极刑处死。以儆凶顽而快人心。在逃之该逆首家属。仍著严密缉拏。毋任漏网。至捻首王怀义、姜台淩、杨二即杨瑞、龚耀、刘添详、罗麻子、张慎得即头号雷、孙臭即孙葵汶等犯。均系积年著名捻首。屡经扰害本境。及窜扰邻首地方。稔恶已久。现因势穷力竭。始行投诚。若遽准其免死。不足以申国法而洩众愤。且狼子野心。将来大营官兵撤退后。难保不招集余党。为死灰复然之计。著僧格林沁酌量情罪轻重。将积恶头目速行正法。以绝后患。现在涡河岸捻圩。尚有若干。颍亳鹿邑及蒙宿一带余匪。共若干股。均著查明详细具奏。前由鹿邑窜向柘城捻股。虽经苏克金等击败。而匪首孙丑、刘尿等、尚未捻获。该大臣务当督饬兵勇。迅将该匪首等、及未获之苏添幅等。设法兜捕。以靖闾阎。其窜赴汝郡。与陈大＜?氵喜＞合夥之皖捻各股。及颍郡宿州未尽余匪。均著该大臣次第翦除。毋留余孽。俟皖北肃清后。再行亲赴直东一带。剿捕该处贼匪。副都统恒龄马队七百余名现因连日追贼。马力疲乏。著缓程前行。俟到东省后。会合海群所部。及前次直隶截留之黑龙江布特哈官兵。合队进剿。以资得力。至皖北清查抚恤事宜。必须地方大吏前往经理。著唐训方即速驰赴蒙城一带。与僧格林沁会商。妥为办理。僧格林沁军营将士。勤劳日久。未邀奖励。所有此次出力将弁兵勇。即著查明从优保奏。以昭激劝。僧格林沁摺内。声叙苏添幅等尚未拏获。而张落刑供词。则称龚瞎子、苏添幅等五犯。均已歼毙。是否确实。并著查明具奏。将此由六百里各谕令知之。　　

○又谕、僧格林沁等奏、请派皖抚来蒙。会商善后事宜一摺。蒙亳一带。巨憝虽已歼除。惟疮痍未复。人心未定。唐训方资望较浅。恐尚不足以资镇抚。且临淮一带。亦须有大员坐镇。前据官文等奏、已咨催李续宜起程赴皖。著李续宜懔遵前旨。迅速驰赴安徽巡抚署任。将军务地方。及蒙亳一带善后各事宜。妥筹办理。将此由六百里谕令知之。　　

○又谕、官文等奏、竹溪尾贼遁窜。防务紧要。未能督师援陕。并覆陈员外郎余上华请派重臣督办三省边防各摺片。前因陕南兴汉紧要。谕令严树森驰赴秦鄂交界。督师进剿。兹据奏称、盘踞竹溪之尾贼。经道员梁作楫驰剿。余贼由关垭子等处。窜往兴安一路。梁作楫一军。仅二千五百人。越境遄征。难操胜算。且恐贼踪回窜。进退维艰。其穆正春周凤山等军。扼扎黄州德安等处。南御发逆。东防皖捻。疆事孔亟。竟无一兵一将。堪以抽调随征。只身前往。无济于事等语。所筹自系实在情形。著即饬梁作楫、李云麟两军。严扼二竹郧西两路边隘。藉防为剿。以遏该逆回窜之路。如下游军事稍松。兵力足敷抽调。该督抚仍当于陕南力筹兼顾。毋得稍分畛域。本日据瑛棨奏兴安府镇。虽经收复。该逆尚窜汉阴紫阳一带。窥伺汉中。曹逆又由甯陕分窜盩鄠。蓝逆久踞洋县。伏莽甚多。官文等摺内。复有兴安踞逆伪启王等图窜川境之语。是陕南军事。毫无头绪。严树森又未能前往。该处并无得力兵将。滋蔓堪虞。前经叠谕骆秉章饬令驻扎川北之周达武一军。越境驰剿。即著迅催该员。督率所部。就近入陕。迅殄贼氛。其四川界连平利甎坪之城口大甯等处。并著先行严密防范。以杜纷窜。至员外郎余上华所呈＜??闲＞派大员督办三省边务之处。前已谕令官文、骆秉章、瑛棨等、斟酌速奏。现在官文等奏称、另设大员督办。事关三省全局。鄂省现无堪膺斯选者。川省军务稍松。正可先拨劲旅。其如何合力会剿之处。已咨商骆秉章等再行具奏。并著官文、严树森、骆秉章等、迅速会议。一面调派。一面具奏。免致稽迟。将此由六百里各谕令知之。　　

○又谕、恩麟奏、盐茶平远所首逆伏诛。灵州等回众投诚。平凉汉回互杀。因匪现踞瓦亭。并固原被陷请处等摺片。瑛棨奏、回匪连日扑城一摺。及甯陕解围。曹逆分股图犯盩鄠。并请饬所调乌勒兴阿等马队。赴省助剿各片。平凉现被贼匪围攻。瓦亭要隘。被匪占踞。若令久踞要地。东西阻隔不通。各路之匪句结蔓延。更将不可收拾。此时张家川踞匪。又复屡向华亭窜扑。陕西凤翔之贼。亦时扑扰崇信地方。甘省东路。匪徒麕集。所有恩麟由南路改调赴东之游击杨克成、李友伏等兵现在自已赶到。著即饬令护总兵吕元等督带。与署平凉府知府田寿增等声势联络。妥筹战守。并严催署游击周胜所部之官兵一千名。星驰前往。仍遵前旨。将延绥镇及阿拉善等旗官兵。迅速飞催到齐。以资攻剿。熙麟、恩麟、身任地方。均属责无旁贷。务须督率各军。及地方文武。保全平凉。速克瓦亭。攻复固原。毋任贼得久踞。其张家川莲花城贼巢。既据分饬道员林之望、督率兵勇进攻。隆德等处。臬司杨柄锃驰往驰扎。均著饬令妥筹防剿。甯夏平罗及盐茶等处。业经招降。仍令各该地方官妥为安抚。毋令再生反侧。并令署提督定安、总兵万年新等、将灵州等处北路严防。陕省回匪。扑扰省垣。虽经击走。难保不复行窥觎。仍著马德昭、穆腾阿等、分筹战守。毋稍疏虞。所调乌勒兴阿、常海马队。著多隆阿迅催前赴西安。以资守御。多隆阿近已连克王阁村羌白镇贼巢。谅仓头镇等。亦必可即克复。当此得手之际。兵力断未可以轻分。该将军惟当乘机进取。此路势如破竹。贼中骁悍。自必奔救不遑。不但省城可免攻扰。即西连甘省一带回匪。亦将不敢肆其豨突。甯陕解围。川匪曹逆一股。复欲分窜盩鄠一带。该处近接省城。且一出山口。到处平原。剿办更属费手。雷正绾专办西路之贼。著即懔遵叠次谕旨。妥筹兼顾。并饬张在德之军。择要扼守。临潼县城内留防之骁骑校张德斌。胆敢为回匪假称苗练赚城。情尤可恶。据瑛棨奏、业将张德斌正法枭示。惟此股回匪千余人。因城门不开。向西北而去。究竟逃往何处。务当饬令各地方官。随时防范。张德斌系何处旗弁。并著查明具奏。将此由六百里各谕令知之。寻奏、回匪窜向西北。归入十三村一带老巢。查无踪迹。至张德斌前供。称系京旗镶红旗汉军四甲庚寅佐领下人。报闻。　　

○改派内阁学士桑春荣知贡举。　　

○以陕西省城防剿出力。赏千总李广进都司衔花翎。把总王振声等蓝翎。余加衔升叙有差。　　

○以甘肃盐茶厅回众投诚。捦斩首逆马兆沅。予署按察使杨柄锃优叙。赏知府庄裕崧、都司马世勋等花翎。把总文占魁等蓝翎。回目王大桂等五名赏擢有差。　　

○以募勇剿贼。叠著战功。复陕西已革副将卢又熊职。　　

○以玩视军情。革安徽知府全升职。　　

○以甘肃固原州城被贼窜陷。护总督恩麟、提督经文岱、下部议处。予阵亡游击张悦、守备年启荣、祭葬世职加等。均建专祠。　　

○庚寅。谕内阁、昨日据都察院代递山西贡生朱德必条陈时务各件。内有团练一条。语尚可采。朱德秀著饬回原籍。交英桂派令随同赵德辙等办理团练。并著英桂督饬各该地方官会同绅士。各就地方情形。认真兴办。毋得有名无实。　　

○谕议政王军机大臣等、多隆阿奏、官军进克王阁村羌白镇老巢详细情形。并续获胜仗一摺。同州一带逆回。以王阁村羌白镇为巢穴。经多隆阿督军攻克。回逆自已丧胆。惟官军兵弁。阵亡至三百余名。受伤者千余名。具见该将弁踊跃用命。奋勇血战。而念其攻剿之苦。欣喜之余。倍觉悯恻。著多隆阿传谕各营将弁。宣布朝廷悯念之怀。朝廷命将出师。为民拯命。并不利其赀财。所得财物。著多隆阿随时分赏兵弁。以旌劳勚。仓头镇援匪。叠经击退。即著乘破竹之势。迅速攻克。第回逆凶悍异常。屡经痛创。犹复抵死抗拒。该大臣身膺统帅。为国宣劳。但能严明赏罚。调度有方。自可战无不胜。总当于奋勇之中。常存保重之意。用慰驰念。雷正绾染患时疫。势不能赴凤翔。现在病势已否轻减。该营将弁。是否不至传染。廑念实深。著多隆阿传知该提督。即在三原加意调摄。一经痊愈。即行相机进剿。副将王梦麟、前经瑛棨派令带兵援救凤郡。现在西安情形稍松。著责成瑛棨、催令王梦麟迅速前进。如省城尚有可派之兵。并著酌量添拨。以厚兵力。毋得株守省垣。稍涉推诿。将此由五百里各谕令知之。　　

○又谕、前因田兴恕杀害教民。叠经谕令崇实、骆秉章、将田兴恕查提到川羁禁。昨据恽世临奏、黔省发逆。及苗教各匪猖獗。田兴恕由川赴黔。行抵楚境。恳请留楚带勇。办理凤晃防务。已令其募勇千人一摺。所奏殊堪诧异。已寄谕该抚。严行申饬。并责令该抚派员押解入川。听候崇实。骆秉章办理。田兴恕之案。若再耽延不结。非惟错失机会。且恐大起波澜。览恽世临所奏。是田兴恕现尚徘徊于黔楚之闲。且仍令带勇。尚复成何事体。著崇实、骆秉章、迅饬前次所派查提田兴恕之员。会同恽世临所派之员。驰赴该处。仍将田兴恕押解入川。即行监禁。迅速奏闻。慎毋令其逃回黔境。致令又生枝节。将此由六百里密谕知之。　　

○以陕西攻克王阁村羌白镇贼巢。赏副都统穆图善黄马褂。委参领常安巴图鲁名号。余加衔升叙开复有差。　　

○展缓山西临汾县歉收地方未完咸丰十年上忙额赋。　　

○辛卯。谕议政王军机大臣等、谭廷襄奏、东昌剿匪获胜。请饬直隶官兵会剿。暨剿办李城等股匪。并羁縻宋景诗各摺片。张锡珠等股匪。经保德等向燕店集一带进剿。毙贼千余。但马贼尚多。步贼聚散不定。且贼中并有粤逆陈玉城旧队。尤为凶悍。若不迅图扑灭。深恐贼势日张。蔓延难制。保德一军。兵力过单。不敷攻剿。现在宝山业经渡河。成保患病。计已痊愈。著崇厚催令该提督等。迅调各队渡河。与东省兵勇。两面夹击。合力截剿。昨日崇厚奏报。由临清州拜发。自系因近防不如远剿。惟既有宝山、成保等、督兵出境。崇厚总宜驻守直隶边境。防贼回窜。不可使本境边防空虚。致有疏失。僧格林沁已派恒龄带马队七百名到东。与海群所带马队。合军剿贼。俟该副都统到时。崇厚、宝山、成保、谭廷襄、各宜饬派出之兵。与之会合将张锡珠股匪。四合兜围。歼捦首要各犯。如再观望。定以军法从事。陈逆旧队。何时并入贼股。贼首系何姓名。著该前抚确查具奏。李城股匪。窜至新泰羊流店一带。教匪绕窜新泰之谷里等处。幅匪亦出巢纷窜。虽经兵团截杀。惟无成队之军。分投拦截。傥该匪合股径犯泰安。去省城不过一百余里。该处防守空虚。实属可虞。若由东北直犯博山。既系青州大路。毫无阻遏。尤恐与淄匪句结。所关更钜德楞额节节逗遛。已谕令僧格林沁严行查催。仍著谭廷襄催令整队进剿。毋许耽延。并著檄令派出之焦其洲、带同兖营前敌兵勇。由闲道迎剿。毋任贼匪纷窜。邹县教匪。不时出巢。兖郡一带。防兵无多。恩锡业经接防著即饬令严密防范。毋稍大意。宋景诗与良团寻仇。意存反侧。雷凤鸣虽随同剿贼。竟敢与楚勇斗杀。均属跋扈。程顺书等、前据该抚奏称投入贼夥。此次自诉迫于胁从。并非安心为贼。若辈首鼠两端。实为日后隐忧。现今东省兵力未足。谭廷襄止可于羁縻之中。寓防范之意。俟兵力可以剿办。必须尽数歼除。方免后患。将此由六百里各谕令知之。　　

○又谕、张之万等奏、亳汝各匪。句结南窜。张冈余党。同时蠢动。会筹布置一摺。此股皖捻陈大常等、经陈大＜?氵喜＞句结。窜至正阳所属之张冈。由新蔡一带南窜。沿途并未大受惩创。虽贼众兵单。究属追剿不力。张之万等现饬余际昌、赵鸿举等军。杜其句结南路土扶桥贼巢。即著严饬各军。伺隙进剿。不可株守一隅。致贼益无忌惮。其陈逆余党。窜入荒坡。张曜业经前进。即饬迅速规取。毋稍迟误。该总兵前因陈逆窜逸获咎。此时若不能奋勉图功。必将重治其罪。南阳与汝郡接壤。淅川内乡。均系捻匪入陕之路。著张之万饬署南阳府知府顾嘉蘅督率民团。于该郡厅县一带。认真防剿。毋令旁窜陕境。皖捻人数众多。陈大＜?氵喜＞本属渠魁。复句结陈大常等各股。恐正阳各军。未能迅图埽荡。该处军务。甫有转机。新抚各寨。人心未定。若日久不能歼除。必至蔓延。僧格林沁自捦获张落刑后。军威远震。捻逆无不闻风畏慑。虽亳州距正阳较远。如由沈项一带。派拨得胜之军进剿。不过兼旬。定可奏功。著该大臣酌量情形。妥筹办理。该大臣所派兵到后。余际昌等军。或不能堵御。任陈大＜?氵喜＞等南窜。定以军法从事。其僧格林沁派兵未到之先。仍著张之万等督率各将弁严防。毋得专待援军。以致旷日持久。贻误事机。再据谭廷襄奏、李城股匪窜至新泰。而德楞额仍在莒沂之闲。并未尾追等语。著僧格林沁严饬该已革副都统迅速追剿。并查明逗遛不进各情。严行参办。以肃军律。将此由六百里各谕令知之。　　

○又谕、陕省逆回。以王阁村等处为巢穴。经多隆阿督率各军。将王阁村羌白镇攻克。贼胆已寒。仓头镇计可克期埽荡。惟回巢已破。该匪穷蹙无归。或绕赴北山。或东渡黄河。均不可不豫为防范。德兴阿一军。与其株守晋疆。坐耗饷项。不如进扎同朝。以壮多隆阿后路声势。兼可就近截剿窜匪。著英桂传谕德兴阿克日渡河。毋稍迟误。并著多隆阿斟酌同朝一带情形。何路紧要。饬令前往驻扎。该副都统系弃瑕录用之员。宜如何激发天良。力图报称。如敢意存玩泄。贼至不击。贼去不追。任令乘闲窜越。贻误戎机。即著多隆阿从严参办。捻首张落刑等。业经僧格林沁督军捦获。颍亳渐就肃清。归陈一带。亦渐臻安谧。豫省西北。现可无虞捻氛窜扰。晋省茅津渡等处。防务亦可稍松。著英桂酌量抽拨该处在防兵勇。调赴蒲州德兴阿原驻河防处所。择要安营。以资接替而重防务。德兴阿渡河以后。英桂责无旁贷。尤当督饬文武员弁。严密戒备。以固河防。将此由六百里谕知多隆阿、英桂、并传谕德兴阿知之。　　

○又谕、奕梁等奏、甯夏平罗各处回匪。悔罪投诚一摺。据称甯夏县属之通昌通贵二堡。回匪滋事。窜入平罗地方肆扰。经知县长谦等前往开导。回目马仲沅等遂自行背缚。率众投诚。其甯郡南北各堡回匪。经知县彭庆章等劝导。良回马明起等、亦将滋事之回目马奠帼等设计诱杀。呈缴军械。一律归顺等语。该将军等所奏、系据参将塔斯杭阿等禀报大概情形入告。其甯夏道侯云登办理抚局迄今咨呈未到。是塔斯杭阿等所禀。恐尚不实不尽。况该匪并未惩创。何以即行乞降。傥藉词缓兵。徐图反覆。则为患益大。总之办理此事。不可草率从事。著熙麟等督饬侯云登等。将剿抚事宜。妥为筹办。不得稍涉迁就。致贻后患。奕梁等仍当将存营官兵。认真操练。不得以回匪投诚。稍形疏懈。致坠贼计。奕梁另片奏、病势日增。请回京调理等语。该处军务未竣。不可无大员督率操防。奕梁俟庆昀到后。方准交卸回京。不得以印务交常升接管。遂谓可以卸责。将此由六百里谕知奕梁、常升、熙麟、并传谕思麟知之。　　

○甯夏将军奕梁因病解职。以察哈尔都统庆昀为甯夏将军。　　

○以屡著劳绩。赏还河南已革知州金朝栋、知县赵宝仁、原衔顶带。予已革知县沈宣昭以府经历县丞补用。　　

○壬辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕议政王军机大臣等、有人奏、广东高州府属信宜县城。被匪占踞两年未复。该上司欲俟收复后。代该管道府乞恩。或以保守府城。藉词免议。延不参奏。劳崇光奏请优恤之道员刘式恕。前在阳春县任内。失守城池。蒙混未办。反得保举。升任后督办西江军务。及土客事宜。并未与贼接仗。该前督以积劳病故。奏请优恤。又保举饷局出力之知州华廷杰、知府许文深、皆系叶名琛委办洋务之员。咸丰六七年。广东省城不靖。实由该二员办理不善所致。华廷杰举止猥琐。许文深声名尤为狼藉等语。办理军务。全在赏罚公明。若如所奏。县城失守两年。尚未将该管道府参办。殊堪诧异。著晏端书秉公确查。有无情弊。并将该管道府。及延不参办之督抚上司。查明奏请分别议处。其刘式恕及华廷杰、许文深等、被参各款。亦著严查复奏。毋许稍涉含混。该署督甫经到任。无所用其回护。谅不至代人受过也。原片著钞给阅看。将此谕令知之。　　

○以广东海丰防剿出力。复已革知县梁凤煇职。　　

○加赏普济堂、功德林、煮赈小米二百石。展期两月。　　

○癸巳。遣官祭历代帝王庙。　　

○谕内阁、崇厚等奏、东匪过河西窜。现在分兵截剿。并请将疏于防范各员。分别惩处各摺。姜国仲驻军小滩。专守河口。此次任贼窜渡。实属堵剿不力。署大名镇总兵尽先副将姜国仲、著暂行革职仍留署任。该地方府县各员。既未能先事豫防。且于该署督饬令赶穵濠工、调练协堵诸事。未能迅速遵办。均有应得之咎。署大名府知府长启、大名县知县刘杰、代理元城县知县胡源、均著摘去顶带。大顺广道祝垲、甫经回郡。尚未到防。惟督催究属不力。著交部议处。署直隶提督宝山、督兵剿贼。是其专责。仍任贼窜逸过河。未能力遏。实属贻误事机。不知缓急。宝山著撤去提督署任。并交部议处。以示惩儆。寻议上。得旨、前署直隶提督盛京副都统宝山。著照部议降三级调用。不准抵销。仍暂停开缺。留于直隶军营效力。以观后效。　　

○谕议政王军机大臣等、崇厚等奏、东匪由小滩过河西窜。现筹堵截各摺。暨臬司王榕吉到营。遵覆饬查王洛月等踪迹各片。崇厚等叠经奏报河岸设防浚濠。并饬各军分拨梭巡。何以此次贼由娘娘庙等处抢渡。竟任其走□阳沙爬岸。过河至千余人之多。姜国仲致被兜围。虽经都司崔福泰等接应得解重围。而渡河之匪。已窜至曲周西北马厂地方。其为姜国仲等疏于防范。宝山并未亲督所部截剿可知。如果河岸真有防兵。自可及贼半渡。奋力轰击。何至任贼爬渡。现在贼之后股。未能过河者。亟应严加堵遏。姜国仲等尤当知所愧奋。力赎前愆。崇厚亲临河岸。总当申严军律。续来股匪。不准再任窜渡。其窜曲周马厂。是否过河之匪。均在其中。抑有分窜他处。不可不严密确探。宝山摺报。自肥乡发。已落贼后。总兵徐廷楷、知府余承恩、与成保、春霖、所带各军。均已分路绕赴广宗。会合夹击。即著崇厚飞催各军。迎头进剿。以顾北面之防。如果后股不能续渡。前股曲周马厂之贼。仅止千人。不难聚而歼旃。能令此贼渡河匹马不还。即河东余匪。自然胆落。不敢再思偷渡。其河东之匪。谭廷襄已到东昌著即严饬带兵员弁。乘机剿击。此次小滩抢渡之贼。东省兵练。何以未见从后尾击。著谭廷襄严行查参。恒龄已自皖起程赴直。并著崇厚飞速迎催。以资统率。王榕吉已到营。著即饬令督率所部。专意剿贼。该员于地方情形较熟。一切布置进止。崇厚可与之商筹。定资得力。其总办军需局务。即饬该员总其大纲。以为兼顾。王洛月已经更名。随同陈显彝带勇。其弟王贯三、王贯四、亦赴山东。有无与匪僧长太句结。及带引东匪。窜扰直境情事。著谭廷襄查明具奏。并随时严密访拏。毋任兔脱。小滩迤南。豫东壤地相接。仍著崇厚、谭廷襄、咨会张之万豫筹堵截。以杜纷窜。将此由六百里各谕令知之。　　

○又谕、本日已明降谕旨。将宝山撤去提督署任。令恒龄署理直隶提督。前据僧格林沁奏称、拟派副都统恒龄带马队七百名。驰赴直隶会剿。并令沿途缓行。以养马力。现在贼已渡河。扰及曲周。畿南军务紧要。统领乏人。恒龄历经战阵。熟悉直东股匪情形。著僧格林沁饬令该署提督迅速驰赴畿南。接统各营马队。并令成保、萨萨布、海群等、帮同管带。以一事权而资攻剿。毋稍延误。将此由六百里谕令知之。　　

○又谕、前据崇厚等奏称、张锡珠股匪。由直隶回窜东境。直境已无匪踪。现在该逆复又渡河。窜至直隶大名府属一带。崇厚于防剿机宜。绝无把握难期得力。贼匪现在直东交界。倏往倏来。毫无拦阻。若无知兵大员前往督办。畿疆重地。何堪设想。著刘长佑懔遵前旨。迅速起程由海道北上。驰赴直隶总督新任。以期迅埽逆氛。刘长佑自调任直隶总督。迄今已阅五旬。尚未见该督奏报起程。殊深廑系。并将由海道起程日期。一面先行驰奏。将此由六百里谕令知之。寻奏、于正月二十八日。由海道起程北上。报闻。　　

○又谕、冯子材等奏、西南窜逆句结丹句逆匪下犯。官兵迎击获胜各摺片镇城为滨江要地。此次逆首伪怀王等会合丹阳踞匪陈逆。沿途筑垒。分党抄粮。为步步进偪之计。经总兵张文德等分投追击。将牧马口柏林村等处逆垒焚毁。阵斩匪首陈逆。追贼直至丹阳城下。洵足振军威而褫贼魄。惟伪怀王一股。悉众西遁。难保不乘闲思逞。与丹阳各匪。密图报复。冯子材等仍当激励在防将士。相机防剿。毋得以贼锋屡挫。稍涉大意。现在金陵贼势日增。上游九洑洲渡江之贼。连日不绝。镇江江防。关系紧要。该提督等防守多年。谅能斟酌机宜。豫筹布置。以副委任也。将此由六百里谕令知之。　　

○又谕、英桂奏、晋兵怯懦。难期得力。仍拟察看情形。添调楚军一摺。据称晋民向以商贾为生。学贾不成。始肯入伍。前募本省勇丁二千名。胆识未壮。以言乎守。尚足以壮声威。以言乎战。实难冀其勇往。今邻氛未靖。拟另备一军。为四路救援之用。庶于防捻防回。稍有把握。官文代募之勇。仅有楚北一千。何时起程。尚未准该省咨会等语。晋省兵勇。虽素怯懦。如果统率得人。教练有法。何至不能转弱为强。著英桂督率各将弁认真训练。不得有名无实。虚糜帑项。袁复清等。前经官文等令其募勇赴晋。何以此时尚未到防。其勇丁一千名。是否募齐。何日起程。著官文、严树森查明。严催袁复清等迅速带勇赴晋。该二员到晋后。由英桂随时察看。如果得力。再令携银赴楚添募。以资得力。现在羌白镇王阁村业经克复。晋省防务。当可稍松。昨有旨谕令英桂传谕德兴阿。统率所部。移驻同州一带。其茅津渡防捻兵勇。即酌移德兴阿原驻防河处所。以便多隆阿节节前进。著英桂传知德兴阿即遵前旨。与多隆阿商酌。饬令该副都统移扎要地。以期与多隆阿大军联络。以固后路声援。兼可保卫晋疆。不准稍有疏懈。将此由六百里各谕令知之。　　

○命工部尚书李棠阶为实录馆总裁官。户部左侍郎沈桂芬为副总裁官。
  </div>
  <div class="pagination">
   <a href="清实录同治朝实录_page100.html">
    上一页
   </a>
   <span>
    ...
   </span>
   <a href="清实录同治朝实录_page96.html">
    96
   </a>
   <a href="清实录同治朝实录_page97.html">
    97
   </a>
   <a href="清实录同治朝实录_page98.html">
    98
   </a>
   <a href="清实录同治朝实录_page99.html">
    99
   </a>
   <a href="清实录同治朝实录_page100.html">
    100
   </a>
   <span class="current-page">
    101
   </span>
   <a href="清实录同治朝实录_page102.html">
    102
   </a>
   <a href="清实录同治朝实录_page103.html">
    103
   </a>
   <a href="清实录同治朝实录_page104.html">
    104
   </a>
   <a href="清实录同治朝实录_page105.html">
    105
   </a>
   <a href="清实录同治朝实录_page106.html">
    106
   </a>
   <span>
    ...
   </span>
   <a href="清实录同治朝实录_page102.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
