<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1247 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1247 页/共 1860 页
  </h1>
  <div class="content">
   ○又谕、据舒赫德奏称、土尔扈特郡王巴木巴尔之次子、闲散头等台吉达木拜扎勒桑、在伊犁地方病故等语。达木拜扎勒桑、因领口粮。前往伊犁。得病身故。甚属可悯。著加恩赏银一百两　　

○谕军机大臣等、阿桂等奏、接到刘秉恬信。知海兰察已至簇拉角克地方。剿击贼匪。并派和隆武等、前往接应。所办俱合机宜。温福、阿桂、两处派往之兵。已有二千。海兰察复行知温福。添兵一千。而博清额、富勒浑、所带之黔兵二千。陆续踵至。军声益振。贼自披靡。此次所调黔兵。原为添助进剿之用。不期于此大得其力。亦与从前阿里衮等送马之兵适到。即解兆惠黑水之围相仿。此即破贼之先兆也。至金川贼众。现于各路防拒官兵。焉得复有多人。至此一路滋扰。据所报登春至木波桥一带。贼已不少。其喇嘛寺等处粮台。又有贼番围占。尚有占据底木达、布朗郭宗两处之贼。总计之不下千余。或粮员等一闻贼至。惊惶无措。过涉张皇。草木皆兵。势所不免。亦不足深责。但贼断不能纠众远来。自系小金川降番。勾引贼至。即从而助恶。故觉其多。此等降番。敢于反覆若此。事平之后。若不悉行诛戮。何以使诸番畏威知惧。但斩戮太多。恐致众番惊扰。务须设法密办。除恶安良。方为妥善。总之金川贼众。狡恶异常。不可不加慎重。昨丰昇额一路。已谕其俟续调滇兵到营。方可深入。即温福、阿桂、两处。或攻得一二险隘。有可进取之机。亦须照顾后路无虞。方不致堕贼番前让后邀之计。其党坝一路之兵。令五福带领。豫为堵截。原以防贼酋从彼轶出。但独当一面。恐尚不足恃。丰昇额等、现在达尔图、日旁攻剿。设贼众守拒甚严。急切不能攻进。或留舒常带兵在彼。牵缀贼势。丰昇额、即分兵前往。率同五福、防堵党坝一路。较为得力。是否如此可行。不妨商之阿桂、温福、不必因朕有此旨。强为迁就也。人阿桂另摺奏、贼番火药尚未匮乏之故。实不可解。向据奏、各路官军进剿。均抛掷火弹。闻系皮包。实以火药。引以药线。计一火弹所需之药。不下数觔。而所装必仍系枪药。官军抛掷时。不能保药线之必皆燃发。以火弹之药供贼番枪炮之用。殊为失算。因思枪炮之药性系直轰。爆竹之药性系横炸。若装火弹时。即按爆竹药料配用。自更有力。即或贼番得之。用以放枪。必致炸裂。是在我则有弃材。而在贼转受实累。纵火弹抛掷不著。亦无藉寇兵之患。其情形是否如此。并著将军等、查明妥酌为之　　

○丁未。谕、据嘉谟奏、浙江处州卫前帮旗丁张政元、于五月十七日。在海河口遭风。沉溺船板。粒米无存。查系内河失事。例应照数赔补。第该丁船已漂没。若一时全行补交。未免竭蹷。请照乾隆二十九年江西永新帮漕船之案。本年先买本帮余米三百石交仓。下存米二百五十六石五斗。缓俟下年搭运等语。漕船猝遇风狂漂失。一时人力难施。情尚可原。著加恩准其先行买交米三百石。其余二百五十六石五斗。缓俟下年搭运全完。其失防之押运员弁、及地方文武各官。著该总漕查明。交部察议。　　

○戊申。上诣皇太后行宫问安　　

○谕、据陈辉祖奏、宜昌府知府席芑、署东湖县知县杨朝宗、于截抄宋元俊之子宋＜?山咢＞、舟次赀物。并不严密清厘。以致失去同舟之张永烈银两。据禀不问。并将船户水手私贩钱文。滥行给领不究。任听胥役乘机索诈。迨经饬查。仍复朦胧具覆。请旨革职审拟等语。席芑、杨朝宗、著革职。交与该抚、提同案内有名人犯。一并严审定拟具奏　　

○钦差内阁学士博清额、署四川总督湖广总督富勒浑奏、初七日。臣等抵明郭宗。查此一带粮站。已被贼番阻截。又据报、阿思通、科多、新桥、各处营卡。俱被抢占。崇德亦有贼番滋扰。臣博清额、即带兵三百。先赴美诺策应。臣富勒浑、在明郭宗竭力防范。谕军机大臣等、博清额、富勒浑奏、贼番竟敢如此肆扰。实为可恨。虽有海兰察等在彼。尚恐未能迅速妥办。前已有旨、令温福、阿桂、留兵在当噶尔拉、昔岭各处。牵缀贼势。温福、阿桂、即速驰赴底木达一带。上紧克复。若不将此一带剿办全完。亦断不宜轻进。而于美诺沟断贼归路。尤为第一要务。海兰察等、必须选派勇干将领。拣择精兵五六百名。实力堵御。至温福、阿桂、既移兵回击底木达一带之贼。其昔岭、当噶尔拉等处贼众。断无不知。或因攻击稍疎。贼即将此两路守拒之众。彻向底木达等处。添助势力。或即于向来进攻之处。乘间出而滋扰。更有关系。至新添黔兵。源源而进。已与伍岱会合。即当通知海兰察。将自明郭宗至登春之贼。先行剿除。使簇拉角克一带。略无阻滞。将此一并传谕知之　　

○以内阁侍读学士吴玉纶、为光禄寺卿　　

○己酉。谕曰、丰昇额等奏、护军校扎特海、前因打仗获伤。遣往成都调养。行至保崖地方亡故。著该部照阵亡例议恤　　

○督理粮饷山西巡抚鄂宝奏、据卓克采站员禀称、六月初一日。贼番从大板昭山口下。来抢卡五处。初二日。竟将大板昭营盘抢占。臣即驰回觉木交。督率防查。谕军机大臣等、贼番抢夺大板昭卡座营盘。正与底木达等处、失事时日相同。是贼番竟敢设心截我后路。抢劫粮台。尤堪切齿。大板昭一带。距党坝较近。今贼既至小金川。则党坝一路。尚非要地。著传谕五福、即速带兵驰赴大板昭。并谕卓克采土司。派拨兵练。堵御贼番归路。勿使仍由此路窜回。并著温福等、选派勇干将领。带兵驰往大板昭。堵截贼番去路。勿使外轶。总计贼众。安得如许之多。必系将三路要隘守拒之贼。潜行彻回应用。现据丰昇额等奏、初五日午间。贼番连放数枪。疑其或有埋伏夹坝暗号等语。是必抽减各路贼众。同往底木达一路。或竟将空寨弃让。否则看守亦必疎懈。丰昇额等、原不妨乘便夺据。为得寸则寸之计。但不宜轻于深入。俟云南新调之二千兵全到军营。再筹进取　　

○户部议准、四川总督刘秉恬等奏称、嗣后三杂谷等处土司买茶。以千斤为率。使仅敷自食。不能私行转售。从之　　

○庚戌。谕军机大臣等、富勒浑奏言、崇德、功噶尔拉一路。当乘贼番未集。带兵进攻。已飞咨博清额、伍岱、兼程前进。与刘秉恬会合。其末起黔兵。拟留驻明郭宗守御。所办甚是。此时开通台站。使各路声息相通。最关紧要。而严守明郭宗。使贼番无从窥伺。亦为扼要先务。今惟富勒浑一人在彼。尚恐难于兼顾。文绶现在桃关。距明郭宗不远。即著驰赴。随同筹办一切。文绶、伍岱、均著赏授头等侍卫。至丰昇额奏、令五福带兵、由大板昭径进之处。昨闻大板昭失防。已谕令五福带兵往彼。今思此路亦关紧要。五福恐尚不足恃。莫若留舒常于宜喜日旁等处。牵缀贼势。丰昇额、即带兵一二千。驰赴大板昭。令五福为领队大臣。统率前往。至温福、阿桂、闻贼如此滋扰。自必迅赴该处剿击。一面选派将领。于美卧沟、断截贼番归路。并一面派人堵截大板昭之路。而两将军分兵搜剿喇嘛寺帛噶尔角克一带、占据台站之贼。随即分剿底木达、布朗郭宗两处、侵据官寨之贼。果能似此严密布置。贼必全数就歼。不能漏网。惟富勒浑摺内称、据沃克什土司言、明郭宗后山寨落各番。均带器械。听候贼番调遣等语。此或系土司气馁心疑、草木皆兵之说。富勒浑总以静镇为主。断不可略涉惊惶。但番性反覆不常。观望无定。亦不可不防其渐。将军等、当设法晓谕各土司。令其深悉底里。不致为贼摇惑。至富勒浑处、亦当照此谕示。并当令沃克什知之。再丰昇额领兵前赴大板昭。其后路粮台。著鄂宝实力设法、接续济用。毋稍延误　　

○又谕、现在贼番截断将军后路。恐春宁、特成额、仍拘泥从前所降谕旨。各赴将军营盘。伊等行至桃关。若道路未通。伊等即会同总督富勒浑、或将贵州、云南、湖广之兵。带领速往救援。伊等皆系侍卫。凡剿杀贼番。开通站路。俱属分内之事。务须加意奋勉　　

○又谕曰、伊勒图奏称、详审索罗木控告巴勒党一案。实系挟仇诬告。因训示巴勒党等、令回游牧外。将索罗木严加看守。请旨正法等语。伊勒图办理。实为妥协。至巴勒党供称、身系渥巴锡之大宰桑。非寻常可比。断不肯背伊汗之恩。转逃往俄罗斯之语。实堪悯恻。应行加恩赏赉。著伊勒图、将朕怜悯巴勒党之意。明白晓谕。并加恩赏给巴勒党大缎二匹其索罗木挟仇诬告。甚属可恶。索罗木、不必在伊勒图地方正法。著提至渥巴锡游牧。传齐游牧人众。俾其目击正法。以示炯戒。再前降旨、令将努噜布、沙尔玛克、解交军机大臣覆行审讯。今伊勒图、既已审明索罗木所告、事属虚妄。著毋庸将努噜布、沙尔玛克解讯。仍照从前所定办理。著传谕舒赫德、伊勒图知之　　

○辛亥。上奉皇太后幸卷阿胜境、侍早晚膳。翼日如之　　

○遣官祭火神庙　　

○谕、现在征剿金川。尚需兵力。著挑派键锐营满洲兵一千名。火器营满洲兵一千名。前往进剿。所有派出官兵应得之项。速即照例办给。色布腾巴勒珠尔、著加恩仍为固伦额驸。授为参赞大臣。带兵前往。富德、现系三等侍卫。著授为头等侍卫。领队行走。此次挑兵。著留京办事王大臣、会同额驸色布腾巴勒珠尔、并该管大臣挑选。其领兵之侍卫章京等、即著询问该管大臣等。视其汉仗好。曾经历练者。挑取派往。至于兵丁行起。以二百名为一起。其于何日起程之处。著王大臣等、即行酌拟具奏。额驸色布腾巴勒珠尔、富德、于挑兵事竣后。速赴热河请训。再行前往　　

○又谕、现将健锐、火器、两营兵二千名。由京派赴四川军营。计每队二百人。分为十队。著色布腾巴勒珠尔、带领头队先行。富德、带领末队后行。其余八队兵丁。派乾清门侍卫保宁、伊达里、纳木扎、珠尔格德、同派出之该营章京等、分队带领行走　　

○又谕、现今派出领兵前赴四川军营之乾清门侍卫保宁、伊达里、纳木扎、珠尔格德等、每人著赏银一百两。其应赏银两。交大学士刘统勋、即向内务府大臣等、支领赏给。其余应得之项。仍照例办给　　

○参赞大臣都统海兰察奏、六月初七日夜。闻德尔森保等木栅。已为贼踞。即赶回木果木大营。将军温福、议暂彻昔岭附近之兵。移防后路。乃绿旗兵一闻此信。即弃营私遁。初九日。东北木栅。被贼夺踞。初十日。后面木栅。亦被抢夺。温福随率臣乘贼占踞未定。带兵攻击。绿旗兵纷纷散乱。忽有贼千余。直犯温福。臣迎上鏖战。而温福胸左著枪殉节。贼众即入大营放火。臣带满兵越过山沟。夜半、始至功噶尔拉牛天畀营内。十一日。带功噶尔拉之兵。行至崇德。亥刻、刘秉恬亦从登春奔至。十二日。行至美诺。会博清额。伍岱、和隆武、筹议。一面开通将军阿桂后路。一面从美诺至巴朗拉。添兵固守。谕军机大臣等、温福等失事。皆为绿旗兵所误。去年春。朕已派定健锐等营精兵数千备调。因温福、阿桂奏、以京兵较绿旗兵。费几数倍。朕为其说所游移。遂尔中止。今事已如此。悔亦无及。现降旨。选派健锐、火器营兵各一千。黑龙江、吉林兵各一千。即日分拨起程。令色布腾巴勒珠尔、以固伦额驸为参赞大臣。统领前往。竟须另整规模。迅图进剿。此时海兰察、已与刘秉恬、富勒浑、会合一处。惟当示以静镇。即将美诺至明郭宗一带。办理周密。其余各紧要处。应开通者。迅速开通。应剿杀者。尽力剿杀。总须占住小金川沃克什地方。整顿兵众。鼓励士气。以期另办。阿桂闻贼势猖獗。自必统领大兵彻回杀贼。只须阿桂与海兰察等会合。大局即定。至温福军营。绿旗兵尽皆溃散。实堪发指。若不将倡首及附和者。正法多人。军律安在。但现在军营尚未宁定。阿桂当留心查察。此时且不必宣露。至于宜喜一路。留舒常带兵驻守。丰昇额、即由该处径往阿桂军营。会商妥办。其党坝一路。仍令五福带兵千余。在彼防守堵截。再贵州续调之一千兵。云南续调之四千兵。又今日续调之陕甘兵二千。到川境后。应赴何处。或在何处暂住听调。即著阿桂通盘筹画。檄知带兵将领。遵照而行。至文绶已授为头等侍卫。应即驰赴明郭宗。妥为帮办　　

○又谕、令进剿金川之兵。绿旗不甚得力。著富椿、传玉等、于吉林兵内。派出一千。黑龙江兵内。派出一千。黑龙江应派兵内。派索伦五百。本城五百。速行备办。即著五百人为一队。作速起程。至挑选此项兵丁。务择其最精最劲者。始能得力。所有领兵之章京营总等、亦须久经战阵。以资督率。并著派福珠礼、领吉林兵。倭昇额、领黑龙江兵。伊等带兵由喜峰口来京。分队前往军营应用　　

○又谕、现派调京兵二千。即日起程赴川。每起二百名。间二日一起行走。所有将弁官兵等、应得之项。查例给发。又派有吉林兵一千。黑龙江兵一千。亦令即日起行。五百名为一起。到京后、仍按每起二百之数。分拨前进。此项兵丁。向在德胜门外安营驻劄。再行起程前往。所有豫备事宜。著英廉、蒋赐棨、照例妥办。俾得迅速遄行。并著传谕各该督抚等、即饬沿途各属豫备。俾无稽滞。并于司道大员中。各省特派一人。往来督办　　

○又谕、此次派赴金川之京城满洲兵、及吉林、黑龙江、索伦兵丁。俱系世受国家重恩。即或地方有司。豫备车辆人夫。稍有欠缺。亦应将带往之行李物件。背负而行。抑或轮流擕带。此系兵丁分内之事。俱无不可。惟期早抵军营。若向有司索取骚扰。即系不知感激、无心出力报效之人。非惟不能承受朕恩。亦且自取罪戾。著参赞、领队大臣、及侍卫等。开导晓谕。倘致滋生事端。除将本人从重治罪外。其领队行走之大臣侍卫官员等、一并治罪　　

○又谕曰、博清额、即留川省军营。授为领队大臣。领兵行起。春宁、特成额、俱无庸回京。交阿桂酌令领兵行走。　　

○又谕、金川贼番。竟敢出截将军后路。抢掠驿站。如此猖獗。深为可恨。著交舒赫德、于伊犁厄鲁特兵内。视其汉仗精壮者。挑选一千。令副都统衔成果、带至甘肃。由彼取道前往四川军营　　

○吏部等部议准、直隶总督周元理覆奏、漕船自东省入直隶景州安陵汛至天津。定例限行十日。今查江淮头帮。自入直隶景州境至天津。止行四日八时。各州县所填印花。俱不符实在日时。询系向来因各州县署距河干。自三四里、至二三十里不等。重运船又难随时随处停泊。若俟入境赴署黏贴印花。必致迟误。是以运弁先期赴署黏帖印花。该州县查照上站出境印花日时。即为下站入境日时。一面计本境应行之限。豫填出境日时。一面催趱。如出境逾限下站通报严查。若在限内。则有速无迟。即置不问。此次因连日顺风迅速。各州县印花。俱不相符殊非核实办公之道。开列职名。请交部查议。嗣后应饬各州县、于本境两头出入处。竖立旗杆。书明漕船填给印花处字样。夜则悬灯照认。派家丁带书役。持印花守候。每帮头船入境。尾船出境。各在印花内、确填实在日时。州县率汛员、稽查催趱。每五日、将填过印花、报该管衙门查考。以归核实。应如所奏办理。其豫填印花之静海县知县孙泳等八员。应各罚俸九个月。从之　　

○壬子。谕、现在派调京兵二千。及吉林黑龙江兵二千。赴川省军营应用。一切经过地方。停顿供亿。俱动用公帑。官为办理。丝毫不累闾阎。而挽运负任之劳。不能不稍藉民力。朕每念百姓等之诚心奉公。深可嘉尚。屡示优恤。新正曾加恩、将川省官兵经过各厅州县、本年额徵钱粮。俱缓至乾隆三十九年带徵。其分办夫粮、未经过兵地方。蠲剩应带之项。亦展至三十九年、再行带徵。此次京兵过境。用宜再沛渥恩。著将川省乾隆三十九年额徵钱粮。均再缓至次年带徵。俾黎庶益臻宽裕。至陕甘过兵各州县。亦经降旨、于本年新赋内。分别缓徵。著再加恩、将已缓五分者。全予缓徵。四分者、加缓八分。三分者、加缓六分。仍按照分数多寡。一体酌分年限带徵。其直隶、河南、二省。京兵经过地方。并著加恩、将本年应徵钱粮。酌缓十分之五。令得一体均沾。再迩年办理军务以来。小民趋事急公。共知踊跃无误。足见人具天良。倍宜爱惜。第恐不肖有司。及奸胥蠹役。藉办差为由。妄以无名之项。加派侵肥。凌以官势。使万姓奉上之忱。转受墨吏滋扰之累。不可不实力查办。以安善良。著各该督抚、留心严行查察。设有藉端累民之弊。立即据实严参。审明时、无论官吏。即于该处正法示众。毋得稍为姑息。倘督抚等、惧干失察处分。意存徇庇回护。经朕另有访闻。或别经发觉。查讯确实。惟该督抚是问。著将此即行通谕知之　　

○又谕曰、色布腾巴勒珠尔、已复固伦额驸。系贝子品级。著仍戴宝石顶。三眼孔雀翎　　

○谕军机大臣等、现在选派健锐火器营兵二千。吉林黑龙江兵二千。伊犁厄鲁特兵一千前往军营。约计可供冬间进剿之用。阿桂等此时。自可略为整顿。另定规模。并不妨于营中豫行传布。添派八旗劲旅数万。克日来营之信。使先声壮盛。以作士气而寒贼胆。看来昔岭、当噶尔拉两路难于再进。即宜喜一路。亦未必有益。或就美卧沟、大板昭、党坝等处。及此外尚有何路。择其不藉仰攻、遄进得利者。酌定奏闻。分兵攻剿。动出万全。至温福军营。如巴郎之临阵捐躯予以恤赏。其余若有因捍卫将军。力战阵亡。及跟随遇害者。亦应一体议恤。其或置将军于不顾。临时奔溃。为贼杀害者。此等岂可复邀恤典。著海兰察、会同刘秉恬、详查办理。至温福军营散出之兵。到明郭宗。仍思逃溃。实为可恶。已降谕旨严办。其现随海兰察、伍岱等剿贼之兵。亦系绿营。尚知奋勉打仗。即应酌赏。以示鼓励。或赏给一月盐菜银两。或半月饷银。其土兵土练。并著一体酌赏。至丰昇额、舒常、既已移兵分剿。所有经行后路。须留意防范。勿致疎虞。其丰昇额一路粮台。作何接应。著鄂宝妥协经理。其有应卷彻者。即酌量妥彻。又据钱鋆奏、成都驻防满营协领六十一等、告知情愿将存营兵内、再酌派五百名。驰赴西路协剿。察其情词肫切。已照例料理。迅赴明郭宗听用等语。所办甚好。至所称川省现在广招新兵。陆续遣发之语。竟可不必。各省绿旗兵、本不足恃。而川省尤属无能。即如向来逃兵被获。讯明川省新募者居多。已可概见。将此一并传谕知之　　

○又谕曰、海兰察奏、新溃出之绿营兵丁。交刘秉恬、令其回籍等语。所办甚是。此项兵丁。大约川省居多。盖川兵近在本地。回家便易。今既将伊沙汰。自不容其漏网。但据云多至数千。系合夫役统计之词。其中站夫跟役、及贸易人等。原不必办及。所有现交刘秉恬遣令回籍之兵。若为数太多。亦当量为分别。刘秉恬、亲加诘问。其有一闻遣放。如获更生者。即为临阵溃逃无疑。若闻遣放之信。仍欲告求在营效力、情词诚恳者。尚未尽丧天良。于回营后。交该管大员重加责处。革除名粮。以示惩儆。照此查讯分别。密咨富勒浑于回至成都后。详晰严办。倘富勒浑回省稍迟。此项兵丁有先过省者。即著钱鋆、尽数拘留羁管。候富勒浑回省查办。再春宁、特成额、至成都。即著暂行留省。会同富勒浑、办理此事完毕。再赴军营。富勒浑于办竣后。将正法兵丁各姓名情节。移咨将军等。于军营遍行晓谕。庶使稍知儆惧　　

○又谕曰、海兰察、现在开通将军阿桂等后路。办理接站等事。最为紧要。难以稍离。福兴、亦同系被围打仗出来之人。即速驰驿赶赴热河。如其体有病。沿途或乘车轿。连夜行走亦可。朕欲询问彼处情形。问毕、仍将伊遣回。将此传谕知之　　

○又谕、前令德尔森保、驻劄木果木北山梁。因此处系将军等后路。防守贼番潜出截后。甚关紧要。曾经降旨询谕。而贼番竟尔突出。致将山梁夺占。德尔森保、所司何事。先既未能瞭望贼踪。豫报将军防范。而于贼番夺占之时。德尔森保、如何抵敌。海兰察摺内、虽未提及。谅无不知。领队等带兵征剿。规避亦所常有。著阿桂询问海兰察、据实奏闻　　

○又谕、现调京兵二千。吉林黑龙江兵各一千。陆续前赴川省军营。以二百名为一起。间二日行起。昨已谕令沿途各督抚、妥协豫备矣。惟自宝鸡入栈以后。不能行车。一切军装等项。须酌用夫役摃运。恐栈道内、难以多集人夫。本年春间。解送饷鞘入川。毕沅曾于栈内、雇用骡头。按栈往回接替。甚属妥便。此项京兵等到栈。如可用骡往回接替。仿照办理。较之雇备夫役。更觉妥便。著传谕毕沅、就该处情形。何者最为便易。迅速豫筹妥办。其川省南栈筹备之处。已另谕富勒浑酌办。毕沅可与富勒浑、彼此酌商。妥速办理　　

○又谕、昨已有旨派京兵二千名。吉林黑龙江兵二千名。分起前赴四川军营。沿途特派大员经管。其四川省已派出钱鋆、但需用夫役较多。恐钱鋆一人照料不及。富勒浑著回至成都。筹办送兵之事。其在陕西、自宝鸡入栈以后。恐人夫供用稍繁。现谕毕沅、或可仿照今春运饷时、酌用骡头。往来接替。以期便易。至入川后。富勒浑即当豫为筹画。官兵行李等项。需夫任负。为数不少。一时雇觅。恐难遍给。且川省百姓。连年运米等事。出力甚多。亦不可不加体恤。现已晓谕京兵等、以伊等皆满洲世仆。受恩深重。途中应付夫马。如有不能周到之处。自无不可通融。即或稍需自用己力。亦不为过。惟期迅速成功。更见伊等感恩效用。如此宣谕。想京兵等、必能恪遵朕旨。沿途不敢苛求。富勒浑惟当深体朕意。善为经理。使军行利捷。民无烦扰。方为妥协　　

○癸丑。谕、前据将军大学士温福奏、接刘秉恬札、知六月初一日夜三更时。有贼人从美卧沟、袭侵底木达等处。董提督不知下落。当经温福拨兵一千名。令海兰察飞赴应援。嗣据海兰察奏报、初十日卯刻。贼从木果木山后猝至。温福军营绿旗兵。纷纷溃散。温福随带满洲兵百余人迎击。杀贼数人。身受枪伤阵亡等语。实为骇异。上年攻克小金川时。逆酋僧格桑、窜往金川。将军等统兵进剿。因念军营后路。最关紧要。特派董天弼、于底木达、布朗郭宗等处驻守。并巡防美卧沟一路要隘。其温福所攻昔岭之木果木后山梁。派有侍卫德尔森保、带兵驻守。乃先据温福奏、董天弼竟退住美诺。经温福严札饬催。始回驻底木达。仍另立一小营居住。不阅数日。致贼觇其疎懈。得肆侵扰。而德尔森保、自移驻木果木山梁后。其作何巡防之处。并未有只字奏及。可见其全无设备。致贼众阑入温福军营。是温福之失事。实由董天弼、德尔森保、二人所误。董天弼死有余辜。德尔森保、亦罪无可逭。现在查明另办。至温福军营绿旗兵。一见贼至。尽皆奔溃实堪发指。现已有旨、令刘秉恬、富勒浑等、逐一严查倡首及附和之众。尽法诛戮。以肃军纪而示惩儆。总之此次溃变。皆由未用满洲兵。致军营无可倚仗。遂尔偾事。去年朕原已派健锐等营精兵数千备用。因温福、阿桂奏、京兵较绿旗兵。费几数倍。朕亦为其说所游移。因而中止。亦事机合有此小挫。以致于此。悔已无及。现在选派健锐火器营兵二千。吉林黑龙江兵二千。伊犁厄鲁特兵一千。简励将士。用壮军声。今据阿桂奏、现在派兵防守。杀贼多人。并设法将叛逆降番。羁其头人。歼其丑类。剿清后路军营。军心镇定。一切储偫充余。铅药敷用等因一摺。所办深合机宜。实为嘉慰。著即命阿桂为定边将军。另整规模。俟京兵到齐后。另筹进剿。务须扫荡贼巢。擒歼两逆。以雪愤恨而申威令。至温福自统兵进剿以来。身先士卒。奋勇杀贼。忠荩可嘉。方盼其剿洗金川。擒俘逆竖。以膺懋赏。不料功届垂成。仓猝遇变。临阵扣躯。深堪悼惜。温福著赏给一等伯爵。世袭罔替。入祀昭忠祠。并赏银二千两治丧。其应得恤典。仍著该部察例具奏。伊子永保、随侍军营。见其父受伤。能奋不顾身。射贼救护。抢夺父尸。以至得有石伤。其可嘉悯。即著承袭伊父伯爵。所有临时捍卫将军力战阵亡之将弁兵丁。及跟随将军遇害之官员。已有旨令阿桂等查明分别议恤。再僧格桑、以服属土司。敢于抗拒王师。已属罪大恶极。乃于喙走稽诛之后。复敢潜回故地。煽惑降番。滋肆侵扰。尤为罪恶贯盈。其父泽旺、本系大逆。例应缘坐正法之犯。今春械送京师。以其衰老待毙。且因僧格桑负罪潜逃。是以不即正法。今僧格桑如此肆逆。其父断不应稍稽显戮。著交刑部、即将泽旺凌迟处死。悬首藁街。以彰国宪。将此通谕知之　　

○又谕曰、浙江按察使郝硕著驰驿前往四川。帮办一应军需事务。其按察使印务。即著徐恕暂行署理　　

○又谕曰、王进泰、著即驰驿前往四川。管理提督事务　　

○太子太保大学士刘纶遗疏闻。谕曰、大学士刘纶、品行端醇。学问博雅。久直禁廷。简畀阁务。勤劳夙著。倚任方殷。今春偶患腮颊浮肿。即派御医诊视。并令加意调摄。入夏以来。虑其未能轻减。屡差侍卫存问。嗣闻其体气亏弱。特赐人薓俾资培益。用冀速痊。昨以重受暑风。复加沉剧。倍增廑念。兹闻溘逝。深为悼惜。著加赠太子太傅。入祀贤良祠。其任内革职降级之案。均予开复。并赏银一千两。办理丧务。并派皇十二子、带领侍卫十员。往奠茶酒。所有应得恤典。仍著该部察例具奏　　

○以福建闽安协副将颜鸣皋、为金门镇总兵　　

○甲寅。谕、小金川逆酋僧格桑、侵占底木达等处。并扰及木果木军营之事。昨已有旨通谕矣。至温福军营失事。其罪不在刘秉恬、而小金川一带后路。不能妥密豫防。及不查参董天弼之处。刘秉恬实不能辞咎。本年春间。因将军等分路进攻金川。所有美卧沟等处、通连贼境要隘。随谕令刘秉恬、悉心筹画。酌量派兵防守。并令刘秉恬在美诺弹压。又令其移驻簇拉角克。往来巡防。若果兵少不敷防守。即当早奏调兵。今贼人仍从美卧沟潜出侵扰。则刘秉恬所设法严防者何事。又前令董天弼、于底木达、布朗郭宗驻守。并巡防美卧沟一带。又以董天弼懦弱无能。复交刘秉恬随时查察。倘不实心出力。即据实严参治罪。乃前据温福奏、董天弼退住美诺。冀耽安逸。经温福严饬札催。始回底木达。其另立一小营。并不在官寨驻守。不阅数日。旋致失事。则系刘秉恬于事后始奏明者。温福身在军营攻剿。尚知董天弼措置乖方之处。即行饬责。刘秉恬近在簇拉角克。岂转毫无闻见。何不早为参奏则该督之驻彼经理又属何事。此次贼匪滋扰。皆由董天弼玩误所致。实属死有余辜。而刘秉恬之罪。亦与董天弼相去无几。前因刘秉恬在军营督办粮运诸务。颇能奋勉出力不辞劳瘁。是以加恩授为总督。并赏戴孔雀翎。晋阶太子少保。今以防守后路紧要大事。贻误若此。实不能复为宽解。若不加以惩儆。转似朕有意曲庇。何以服众人之心。即刘秉恬自问。亦何颜复戴花翎。忝任总督乎。此事若在他人。即当重治其罪。第念刘秉恬、系初经任用之汉人。且平日办理他事。尚属认真。姑从宽典。刘秉恬、毋庸俟该部严加议处。即将伊总督及所加宫衔。概行革退。拔去孔雀翎。以示炯戒。仍加恩赏给按察使衔。在军营随同办事。俾励后效。所有四川总督员缺。即著富勒浑调补。在美诺等处办事。照刘秉恬例。用钦差大臣关防。文绶、去年获咎之由。系沾染外省袒护恶习。尚无大罪。在当时不得不加以创惩。念其向来颇能办事。尚可弃瑕录用。文绶、著加恩补授湖广总督。仍照富勒浑之例。署理四川总督印务。在省办理地方事务。如有关系军需之事。仍著往来查办。其湖广总督印务。仍著陈辉祖暂行署理。至此次富勒浑、本因查办粮运出口。继以山水涨发。留驻督办桥道。一闻贼人侵占底木达之信。即带领头二起已到黔兵。驰赴蒙固桥、策应防守。料理俱能妥协。博清额、系派往审事之人。亦即同富勒浑带兵驰守蒙固桥。彼时贼势鸱张。若非富勒浑、博清额、二人统兵在彼防范。更不知成何事体。而博清额旋即前往美诺。与海兰察督兵声援。连日海兰察奏到诸摺。具有条理。必系博清额为军机章京。办事年久。熟习机宜。故能周到若此。富勒浑博清额、均属可嘉。俱著交部议叙。博清额、并著赏戴孔雀翎。朕于诸臣功罪。办理一秉大公。至军旅重务。赏罚尤不肯丝毫假借。轻重权衡。悉视其人之自取。将此传谕刘秉恬、使知感愧。并通谕中外知之　　

○谕军机大臣等、前因申保等奏、凤阳兴武各帮。米色潮湿搀和。均系江苏所属。此乃粮道朱奎扬专责。恐该员年力渐衰。未能实心整顿。谕令该督抚查明。如朱奎扬办理不善。即据实参奏。今据高晋等覆奏、江苏上年收兑漕粮。实皆一律纯净。官吏并无滥收搀杂情弊。而另摺又奏、朱奎扬精力日衰。不敢因尚无劣迹。致滋贻误。请勒令休致。所办非是。江苏所兑漕米。既查明并无情弊。即与朱奎扬无涉。该员年齿虽衰。其精神尚不至于颓惫。熟手亦颇难得。何必无故遽令勒休。况据称凤阳等帮。漕米潮杂。正在查办。如果朱奎扬办理不善。何妨俟查明再行参奏。而亟亟为此勒休之请耶。察吏之道。固不当徇庇姑容。亦不宜依违无据。萨载、初任巡抚未久。办事或涉游移。高晋久历封疆。素称谙练。不应轻率若此。高晋、萨载、均著传旨申饬　　

○又谕、据海兰察等奏称、美诺南山一带。现已派兵前往、分别剿抚。道路易通等语。是南山一带之路。此时自己开通。惟北山科多新桥等处。贼众甚多。且系阿桂后路。最关紧要。阿桂须即将此一带贼番。尽行剿灭。并即速赴底木达、布朗郭宗两处。上紧克复。乘贼番占据未久。攻之尚易。逼令贼酋势迫。仍窜回金川。可先清小金川地界。将美卧沟、大板昭等要隘。选派将领。分拨重兵防守。并将沃克什至卧龙关一带后路。防范周密。官兵即可于小金川地方。暂行屯住。为另筹进剿之计。又富勒浑、已实授四川总督自应回至美诺、明郭宗等处、总办一切。其巴朗拉一带。或令博清额、或令刘秉恬、前往妥协经理。　　

○又谕、现因四川火药不敷。故于邻省办解。今京城所存火药甚多。既派满洲兵前往。著令豫备十斤一包。交兵丁等带往。以省运费。领队之大臣侍卫留心查管。毋使沿途或有潮湿遗失。又钱鋆奏称、现在西路军营。每日约用火药万斤等语。杀贼虽以火药为要。何得用至如许之多。著谕将军大臣等、晓谕兵丁。凡用火药铅弹。务期破卡杀贼。切不可于无关紧要地方。轻施枪炮。以致虚费　　

○以正红旗汉军都统曹瑞、署古北口提督　　

○乙卯。谕曰、李煦、常保住、前因攻当噶尔拉营卡。被贼番夤夜抢劫伤人一案。捏词妄报系小金川沃克什换班番人所为。经温福、刘秉恬查明参奏。将伊等革职拏问。于簇拉角克枷号。并著博清额、前往会同刘秉恬、审明实在情节。按律治罪。昨据海兰察、刘秉恬、因贼番滋扰。将李煦、常保住、释枷。令其带兵杀贼。即批谕、自应如此办理。并令将二人之事。毋庸再审。李煦、常保住、在营已久。兵丁尚听其调度。且其获罪。亦非若董天弼之死有余辜者可比。著加恩李煦、赏给游击。常保住、赏给三等侍卫。随阿桂军营差遣委用。以观后效　　

○谕军机大臣等、昨丰昇额奏、番人供词。有索诺木带兵由噶拉依往巴旺布拉克底之语。其地为阿桂军营后路。且与章谷一带相近。所关甚重。不可不留意稽防。再当噶尔拉军营。著明亮留兵驻守。若其地非多兵不能据扼。即当令明亮统兵驻僧格宗。与美诺为掎角之势。则当噶尔拉一路。贼自无从窜入。即达乌至章谷一带。亦可控制无虞。阿桂当就该处情形。悉心筹画。又昨据刘秉恬奏、木果木军营。民散在前。兵溃在后。究系未能先事豫防所致。且营中枪炮火药。若早派重兵严守。炮局何致为贼抢劫。而客民匠役数千。亦当收之营内。备人数以助军威。未为不可。不应坚闭营门。听其散去。既示贼番以弱。且徒摇惑众心。是温福未免仓皇失算。至其营中兵众。不下一万数千。当时溃散若干。著交阿桂、即行确查具奏。再将领中实系阵亡、与巴朗相似者。均应奏闻予恤。其随将军冲出之满洲兵一百余名。有阵亡者。亦一体查明议恤。若所列未出人数内。或有踪迹未明。不能定其存亡者。亦开具姓名奏明。交部备核　　

○命调直隶宣化镇总兵达齐、即赴行在陛见　　

○丙辰。上诣皇太后行宫问安　　

○谕军机大臣等、富勒浑奏、路顶宗以内之达木巴宗、巴朗拉、山神沟一带。派兵防范。所办亦属周到。但巴朗拉、为我军粮台后路。今逆番尚在布朗郭宗等处。而大板昭一路。贼复由彼窜入。计距别斯满等处甚近。若由彼潜出抄截。所关不小。现在富勒浑所派防守兵数无多。不可不严密防范。至沃克什官寨。最有关系。必当派勇干将领。带兵严守。其资哩寨亦须驻兵防守。使声势联络。则巴朗拉一路。便可无虞。实为此时即需筹办之事。若阿桂尚未到。即著富勒浑、刘秉恬、会同海兰察、博清额、悉心筹度。又富勒浑奏、明郭宗、美诺、仅存粮一千余石。现在沿途督催接济。所办甚好。军粮最为军营要务。现据富勒浑奏、请令原任布政司李本、在巴朗拉一路。总催粮运。已批令酌予职衔。令该员将此事实力妥办。以励后效。又丰昇额所需军粮。应从何路军往接济。鄂宝、即行妥办奏闻。至现在最急最要之务。必须将小金川地面肃清。驻兵以待再进。著再传谕阿桂、迅即统兵回美诺。速办剿贼事宜。丰昇额等、遄程前赴大板昭。攻剿贼众。以收夹击之益。仍即驰往美诺。与阿桂会合。筹办一切　　

○丁巳。谕曰、金云槐奏、粮船在途。请令巡漕御史验阅风晾。并查察偷卖耗米一摺。此等固属向来积弊。但各省特派御史巡漕。原不仅责其专司催趱。凡属漕规运务。均当一体稽查。不应复俟朕降旨交办。今该御史既有此奏。是历来巡漕各员。惟以督催之事。具文塞责。余皆置之不问。岂派员巡察本意。著照所请。嗣后粮艘事宜。著各该巡漕御史、一体实力严查。毋稍因循懈忽　　

○又谕、据阿桂奏、于当噶尔拉、至章谷后路一带。将小金川精壮男番歼灭。碉寨尽行烧毁。并派兵在达乌、翁古尔垄等处防剿。其色木则一处。令奎林、崔文杰堵截。扑杀多人。又添兵防护纳围粮站。将河以南之拉约寨。痛加剿戮。焚烧寨落。并杀死金川贼人。又令崔文杰、攻剿僧格宗对河之荣寨。杀贼五六十人。焚烧碉房三四十座。其余寨男番。俱经洗尽。金川遣来之贼三起。并皆擒杀。即日与海兰察等会合。剿除河北之彭鲁尔等寨。则美诺一带之余孽。便可扫清等语。阿桂所办。甚合机宜。且杀贼亦多。殊属可嘉。著交部议叙。所有在事出力之将弁兵丁等、并著阿桂查明。咨部议叙。以示鼓励
  </div>
  <div class="pagination">
   <a href="清实录乾隆朝实录_page1246.html">
    上一页
   </a>
   <span>
    ...
   </span>
   <a href="清实录乾隆朝实录_page1242.html">
    1242
   </a>
   <a href="清实录乾隆朝实录_page1243.html">
    1243
   </a>
   <a href="清实录乾隆朝实录_page1244.html">
    1244
   </a>
   <a href="清实录乾隆朝实录_page1245.html">
    1245
   </a>
   <a href="清实录乾隆朝实录_page1246.html">
    1246
   </a>
   <span class="current-page">
    1247
   </span>
   <a href="清实录乾隆朝实录_page1248.html">
    1248
   </a>
   <a href="清实录乾隆朝实录_page1249.html">
    1249
   </a>
   <a href="清实录乾隆朝实录_page1250.html">
    1250
   </a>
   <a href="清实录乾隆朝实录_page1251.html">
    1251
   </a>
   <a href="清实录乾隆朝实录_page1252.html">
    1252
   </a>
   <span>
    ...
   </span>
   <a href="清实录乾隆朝实录_page1248.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
