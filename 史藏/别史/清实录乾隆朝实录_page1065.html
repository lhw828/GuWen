<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1065 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1065 页/共 1860 页</h1>
    <div class="content">○又谕、据珠鲁讷奏现驻木邦。招抚附近夷民三百余人。及搜寻缅匪踪迹。俱已远遁。亦并未续获粮石。看来必有汉奸从中指使。设为坚壁清野之狡计。更无疑义。但官兵现在整队深入。道路既远。时日亦多。所有起程时裹带口粮。为数不过两月。自应悉心筹画。善为源源接济。方于军行有裨。著传谕鄂宁。令其详悉经画。应作何办理之处。一面知会珠鲁讷。彼此照应。务须接济妥速。无致延误。珠鲁讷处。亦应商之明瑞。或得因粮于敌。不藉运饷之处。亦应随时相机。一面奏明。至于普洱一带。及思茅九龙江等处。此时土司是否宁静。并实在情形若何，亦著即速查明据实具奏。并将此传谕珠鲁讷知之　　

○刑部议覆、山东按察使勒尔谨奏称、强盗得财。本律不分首从皆斩。办理时将其中情有可原夥犯。免死发遣。原属法外施仁。至以应死减等之犯。在配潜逃。自应重治其罪。向例。惟逃后行凶为匪。照原犯死罪正法。无行凶为匪脱逃。仍递回原配。枷责发落。即犯至数次。罪亦如之。法轻未足惩凶。请嗣后免死发遣盗犯。在配脱逃。无论有无行凶为匪悉照新疆遣犯脱逃例拏获请旨正法。应如所请。从之　　

○戊辰。上诣大高殿行礼　　

○予故云南楚姚镇总兵国柱、祭葬如例　　

○己巳。上诣皇太后宫问安　　

○谕、朕披阅清文鉴定本。见所列文武官阶。尚有未尽妥协者。如文职自二品以下咸分正从。惟一品俱诰授光禄大夫。未别等差。而一品武职所授荣禄大夫。考之前代。本属文臣一品所授之阶。若移为从一品文臣封典于体制更为尽善。至文武事同一体。武职二品至六品。并分正从。而一品。七品独未区分。亦未免参差失当。著吏兵二部。酌古准今。详核定议具奏。至清文内所有文武官阶繙译之处。并著繙书房详妥改定。俾品目秩然。以昭画一。寻议、嗣后文职。从一品、诰授荣禄大夫。武职。正一品、诰授建威大夫。从一品、诰授振威大夫。正七品、授奋武郎。从七品、授奋武佐郎。从之　　

○予故河南仪封县河东河道总督张师载、入祀乡贤祠。从巡抚阿思哈请也　　

○旌表守正被戕之湖北房县民杨从林妻吕氏　　

○庚午。军机大臣等议覆、凉州副都统伟善奏称、天津移来满洲、蒙古、马兵一千名。官五十九员。及凉州驻防马步兵一千五百名。官二十四员。请将两处官兵。分为八旗。每旗设佐领二。蒙古亦分为八旗。每旗设佐领一。其兵均匀分隶。又天津移来养育兵一百九十一名。均摊入八旗当差。俟缺郥挑补。八旗满洲、蒙古、各分左右两翼。满洲。每二旗合设协领一员。佐领防御、骁骑校、各二员。蒙古、共设协领一员。佐领、防御、骁骑校、各一员。其协领均兼佐领。另铸关防。余俱候缺补放、其马匹、饷银、口粮、铅弹、火药、等项。悉照凉州例支给等语。应如所请。至称天津兵遇婚丧事。将凉州生息银一体分赏之处。暂如所请。现令各省将军等查办。覆到时。再令该副都统遵办。从之　　

○兵部议覆、陕甘总督吴达善奏称、甘肃巩昌、秦州、二营。向隶洮岷协。查巩昌营、距洮岷一千余里。距固原五百里。秦州营、距洮岷六百五十里。距固原五百一十里。均应改隶固原镇。令其就近管辖。应如所请。又称、庆阳协所属泾州营。系入甘门户。差务殷繁。向设左营兵三十一名。该营所属。瓦云汛。系由陕入甘孔道。向拨防兵五名不敷差遣。请于红德城营。拨马守兵十名。添入泾州营于庆阳协营、拨经制外委一员。红德城营。拨马守兵五名、添入瓦云汛。亦应如所请。从之　　

○壬申。命翁牛特贝勒诺尔布扎木素、在御前行走　　

○以敖汉辅国公罗布藏锡喇布、为理藩院额外侍郎　　

○予故土尔扈特所萨克多罗贝勒罗布藏达尔扎、致祭如例　　

○癸酉。上诣皇太后宫问安　　

○谕曰、刑部侍郎四达著驰驿前往山西。有查办事件。所有随带司员。并著一并驰驿　　

○谕军机大臣等、彰宝奏、据安邑县知县冯兆观禀称、盐政达色。遇事坚执。商情惶惑。并置买器物。勒派商人赔垫。及需索贽仪馈送各情节。或系吴云从授意冯兆观。以为报复之计。俱未可定等语。已于摺内挑示。令彰宝不必来京。并派四达驰驿前往。会同该抚审理矣。从前达色参奏吴云从。徇商沽名。废弛盐务。参请革职。朕意吴云从如止不能经理盐务事宜。其罪尚不至于革职。达色所奏稍觉过当。因令达色会同彰宝查奏。今彰宝既据冯兆观禀出达色有勒派各情节若系吴云从因参劾私忿指使该县捏造款迹。希图报复。自当重治其罪。至达色前在天津盐政任内曾与商人交结获罪。今若果有该县所禀情事。则是始终不知悛改。故智后萌。亦当彻底根究。拟议重惩。此案既经彰宝查参。若竟交该抚审讯。不知者或疑抚臣与盐政。不无嫌隙。且不足以服达色之心。今令四达会审。可一秉虚公。详悉研究案情定拟。毋得稍存成见。以乖信谳。将此传谕知之　　

○以陕西定边协副将万岱、为兴汉镇总兵　　

○甲戌。谕曰、扬宁在木邦与贼匪打仗。未能尽力剿灭。且办理诸事。均不妥协。著革职。发往伊犁。自备资斧。效力赎罪　　

○谕军机大臣等、李质颖奏、凤阳关盈余较少一摺。内称、因夏秋水涨。豫省米豆商船。过关稀少。尚属事所应有。至称泗州一带。秋成稍薄。外来商贩无多等语。所奏殊未明晰。该处收成既歉。正藉外来粮石。以资接济。商人趋利如骛。估舶益当云集。何以商贩转少于往年。揆之情理。实不可解。若云该处旧产粮石。每岁外来商人搬运者多。今年因偶被偏灾。收成歉薄。商船不赴该境采籴。亦应声叙明白。岂可如此含糊入告。著传谕李质颖、将实在情形。详悉覆奏。寻奏、凤阳关坐落寿州正阳镇。凡豫省米豆、自西而东。俱在关报税。兼该处素产米粮。商贩采籴者。亦来交税。今该地收成减薄。而粮价较豫省相去无几。是以无外境粮食来粜。但既已歉收。诚如谕旨所云、商船亦不复赴该境采籴。报闻　　

○以广州副都统曹瑞、署镶红旗汉军都统。正黄旗汉军参领刘沛德、为广州副都统　　

○乙亥。上御太和殿视朝。文武升转各官谢恩　　

○谕曰、云南鹤丽镇总兵实泰奏称、到任已满三年。请进京陛见等语。三年奏请陛见。虽属成例。亦当视该任有无事务。云南现在行军。伊系本省总兵。虽未身赴军营。一切调选兵丁。岂得与伊无涉。自当奏停陛见。在彼豫备。乃冒昧陈请。殊属丧尽天良。不晓事体。著严行申饬　　

○刑部议覆、两广总督李侍尧奏称、江西庐陵县民吴均尚、使人来粤。勾引西洋人行教。请分别治罪。得旨、吴均尚、勾引西洋僧人。意图传教。实属滋事。但尚无不法别情。著从宽免死。改发伊犁。给与种地兵丁为奴。其安当。呢都。不能安分守法。姑念外夷无知。并著加恩免其永远监禁。交与该督。即令饬回本国。毋任再行出外妄为。自干重罪。谕军机大臣等、刑部议覆江西庐陵县民吴均尚、主使蒋日逵等、来粤勾引夷人安当、呢都、前往江西行教。将吴均尚等分别绞决发遣。并安当、呢都、圈禁省城一摺。吴均尚意图传教。滋事妄为。自属不安本分之人。但尚无不法别情。律以异端煽惑之条。自稍有间。可以量从末减。已有旨将吴均尚从宽免死。改发伊犁。其蒋日逵等三犯。仍照例发遣黑龙江等处。给与披甲人为奴。至安当、呢都、潜至岙门改装同行。亦干罪戾。第念外夷未谙中朝律令。著李侍尧将该犯明白宣示。以江省刁民。与伊等勾通行教。为国法所必惩。业经刑部依律治罪。奉旨特念汝等乃属外夷。如前此邓类斯。恳求留住粤省之事。且为准照所请。今安当、呢都、自罹宪典。犹复格外加恩免其永远监禁。饬回本国。汝等当安分守法。毋得再行出外滋事。嗣后如不知悛改。别经发觉。则当执法重治。不能曲为宽宥。将此传谕李侍尧知之　　

○举行各省驻防军政。吉林、才力不及官一员。年老官一员。黑龙江、卓异官二员。西安。卓异官二员。罢软官四员。宁夏、卓异官二员。江宁、卓异官三员。年老官一员。罢软官一员。福州、卓异官一员。察哈尔、卓异官四员。才力不及官一员。年老官一员。罢软官一员。山海关。卓异官一员。年老官一员。罢软官一员。河南。卓异官一员。分别议叙处分如例。其曾经出兵打仗之年老、患病、以原品休致各员。加恩给与全俸半俸有差　　

○举行本年军政。京营、卓异官四员。年老官一员。江苏省、卓异官七员。不谨官一员。罢软官一员。年老官五员。有疾官二员。才力不及官九员。浮躁官一员。江西省、卓异官六员。年老官四员。才力不及官二员。福建省、卓异官三员。罢软官一员。年老官三员。有疾官一员。浙江省、卓异官六员。不谨官一员。罢软官二员。年老官四员。有疾官一员。才力不及官三员。湖北省、卓异官一员。有疾官一员。湖南省、卓异官一员。河南省、卓异官四员。有疾官一员。才力不及官一员。浮躁官一员。山东省、卓异官一员。年老官一员。山西省、卓异官十二员。罢软官四员。年老官三员。才力不及官四员。陕西省、卓异官五员。年老官二员。甘肃省、卓异官七员。年老官二员。四川省、年老官一员。有疾官一员。才力不及官一员。分别议叙处分如例。其曾经出兵打仗之年老、患病、以原品休致各员。加恩给与全俸半俸有差　　

○以故阿巴噶辅国公旺沁扎布子齐巴克所布、袭爵。

大清高宗法天隆运至诚先觉体元立极敷文奋武孝慈神圣纯皇帝实录卷之七百九十九　　

大清高宗法天隆运至诚先觉体元立极敷文奋武孝慈神圣纯皇帝实录卷之八百　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理史部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十二年。丁亥。十二月。辛酉朔。谕军机大臣等、前据额尔景额具奏、分兵自猛密一路前进。于龙泉地方。生擒谍贼审讯等语。迄今半月有余并无摺奏。额尔景额前进。距为膊子山老官屯不远。谅不日即可抵阿瓦城。伊等到彼情形。何以不行具奏。朕深为廑念。昨据明瑞奏称、自木邦前进不设台站。派兵递送事件。朕节经降旨。令珠鲁讷由留驻木邦兵内派千余名。接应设台。额尔景额。一路如何驰递事件。亦宜与明瑞豫为熟筹。乃明瑞将木邦以外驰递之事具奏。而额尔景额并未筹及。又许久亦未奏事。朕已降旨鄂宁。令其亦照木邦一路办理。至明瑞自木邦前进抵臼小地方。攻取贼匪隘口营垒。令官兵分头登两面山峰。攀缘凭高而下。贼匪措手不及。攻破营垒。所办深为得力。著传谕额尔景额。攻取隘口。亦应照此办理。再发去花翎十枝。蓝翎二十枝。交鄂宁遣官兵送交额尔景额。秉公赏给奋勉官兵。以示鼓励。此时伊至何处。事体若何之处。奉到此旨。即速奏闻　　

○壬戌。上御乾清门听政　　

○诣皇太后宫问安　　

○命刑部右侍郎蔡新、提督直隶学政　　

○以詹事汪廷玙、为内阁学士。兼礼部侍郎。宗人府府丞傅为詝、为左副都御史　　

○以署礼部侍郎德福、署正蓝旗满洲副都统　　

○癸亥。谕、礼部议覆福建海澄县寿民甘靖百岁请旌一疏。此件于本年七月内。即交部议。部中岂无定限。何以至今始行题覆。稽察各处。又何以漫无查核。著该衙门即将缘由明白回奏　　

○谕军机大臣等、据舒赫德等审拟桃源县民林凤鸣、控告该县狄如焕、藉差苛歛一案。实系毫无指实。妄行控愬等语。此案既系林凤鸣藉端诬告。自应按律究治。即在外照拟完结毋庸另行报部。至所请狄如焕等交部议处。及该管上司失察处分。俱著宽免。将此传谕知之　　

○甲子。谕、据熊学鹏奏、天台县逆犯齐周华。党恶狂悖。按律定拟。并称该犯系原任时郎齐召南堂兄。一并参奏请旨等语齐召南。身为侍郎。见近族有此逆犯。何以并不据实奏闻。齐召南著来京候旨　　

○兵部奏、本年军政届期。谨将武职大臣、提督各员、开列进呈。得旨、广东碣石镇总兵欧阳每、年力衰迈。著以原品休致广东右翼总兵编柱、四川川北镇总兵常保住、著来京候旨另用。福建金门水师总兵杨元超、广东左翼总兵陈应钟、著来京陛见。余俱著照旧供职　　

○乙丑。上诣皇太后宫问安　　

○谕、诸王等均有属下旗人。若于私事肆行挫折互相派拨。固为不可。倘遇丧事。及移送金棺。奉安园寝各事宜。包衣人数不敷。需用属下。该管大臣以未经具奏。拘执不给。亦觉太过。朕办理事务一秉至公。嗣后诸王如有正项事务。应用该属下。无庸具奏即照所需派给　　

○吏部议覆、山东按察使勒尔谨奏、定例上司经过地方。许佐贰官。于驿亭迎送。正印官。非公事传询。不准出城。外省积习相沿。正印官不惟近郊迎送。且竟奔走二三十里。或直抵交界处所者。殊干例禁。但属员于上司。逢迎固当严绝。礼节亦难尽废若如例称上司经过。不许出城。势必仍蹈故辙。请嗣后府州县官。遇上司经过该地方。祇准城外接送。不得擅过一二里。违者该上司指名参奏。隐匿不参。别经发觉。将该上司交部议处。应如所请。正印官迎送过一二里者。请从重降一级调用。该上司容隐不举。同律降调。从之　　

○丙寅。孝惠章皇后忌辰。遣官祭孝东陵　　

○谕军机大臣等、鄂宝奏、黔省赴滇兵丁内。脱逃余丁五十四名。现在拏获六名。请旨正法一摺。此时在逃应缉之犯。为数尚多。若先行正法。恐各犯闻风窜匿。转难弋获。已传谕该抚、令其暂行监禁。俟全获时再行请旨矣。但此等余丁派赴军营各有将领管押稽查。何至漫无约束。听其纷纷逃遁。该管将弁所司何事。从前黔省带兵各官。在途如何行走。余丁陆续脱逃。皆在何处。曾否报明滇省督抚查办。今明瑞已领兵进讨。此时作何彼此照会。严速密缉务获之处。著传谕鄂宁。令其详悉查明具奏。并滇省亦有似此者否。一并严查速奏。寻奏、黔省赴滇余丁。沿途脱逃。各领兵官。当时俱报明督臣。所逃之处。在入滇境。以至永昌普洱两路。经由之昆明。禄丰、广通、楚雄、及宁洱、思茅等。府厅州县地方。或行走时。住宿时、潜逃。报逃报获。两省均有档案。关会督缉。至滇省前虽报有逃兵。而各营召募余丁。并无逃脱。得旨、另有旨谕。又批。余丁虽无脱逃者。正兵反有。不可谓滇省之律善也　　

○又谕、据鄂宝奏、黔省调滇兵丁内。沿途脱逃余丁五十四名。现已拏获六名。请即行正法等语。此等在逃余丁。一经拏获。自应明正典刑。以肃军纪。但现在拏获祇有六名。而应行严缉者。尚有四十余犯。若将已获之犯。先生正法。恐在逃者益复闻风生畏。潜匿远扬。且有为之掩饰藏匿者。转难克期弋获。著将现获余丁杨明龙等。严行监禁。俟躧缉齐全之日。再行具奏请旨。可将此传谕署贵州巡抚良卿知之。此时复续获几人。亦令速奏　　

○吏部奏、臣等即传询稽察礼部之礼科给事中巴延三等。据称、各部按月注销。向于下半月注销上半月事件。本年闰七月初七日。注销七月十七日福抚请旌一疏。注写二十六日交本房。并未谕限等语。但科道既有稽查之责。亦应随时查察。未便一经注销。视为完结。应请将巴延三等。交部察议。得旨、据奏、科道稽察各衙门题本。俱以各堂官画齐之日注销。既系向日相沿办理。巴延三。费扬武等。不必交部。但一切应题事件。该衙门曾否出本。无凭考核。究未周密。嗣后应如何酌定章程。不致迟延之处，著吏部定议具奏。寻议。各部具题宋件。应于交本房后。限十日内具题。至汇题限二十日内具题。如遇例不进本日期。仍按日扣算。令督催所司员于题稿交。到后。五日一次造册送科。至注销之期。令本房按出本日期。造册送科。踰限查参。从之　　

○以广东龙门水师副将孙宗夏、为碣石镇总兵。贵州清江协副将樊经文、为广东右翼总兵。甘肃宁夏镇中卫协副将福昌、为四川川北镇总兵　　

○丁卯。谕、据阿桂奏、伊犁地处荒徼。每年巡察哈萨克等边界。及照料夷使。须得戴翎人员。始壮观瞻。外藩且易听命。除现在总管协领戴翎外。请以满营委前锋翼长二员。委前锋章京四员。俱戴花翎。委前锋校三十二员。骁骑校内择技艺出众者八员。均戴蓝翎等语。伊犁系新定疆宇。官员内戴翎者多。外藩视之。自觉壮观。著即照所请行　　

</div>
    <div class="pagination">
<a href="清实录乾隆朝实录_page1064.html">上一页</a><span>...</span><a href="清实录乾隆朝实录_page1060.html">1060</a><a href="清实录乾隆朝实录_page1061.html">1061</a><a href="清实录乾隆朝实录_page1062.html">1062</a><a href="清实录乾隆朝实录_page1063.html">1063</a><a href="清实录乾隆朝实录_page1064.html">1064</a><span class="current-page">1065</span><a href="清实录乾隆朝实录_page1066.html">1066</a><a href="清实录乾隆朝实录_page1067.html">1067</a><a href="清实录乾隆朝实录_page1068.html">1068</a><a href="清实录乾隆朝实录_page1069.html">1069</a><a href="清实录乾隆朝实录_page1070.html">1070</a><span>...</span><a href="清实录乾隆朝实录_page1066.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
