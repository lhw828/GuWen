<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 307 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 307 页/共 505 页</h1>
    <div class="content">
○又谕、总理各国事务衙门奏、遵议俄人越界情形。请仍饬麟兴等就近办理一摺。麟兴等于俄人越界一事。不欲与之通文会办。辄以行文该管边界等官为失体。行文该国。又诸多窒碍为辞。概委之总理各国事务衙门办理。不知勘界条约内。本有与固毕尔那托尔等往来行文等语。该将军自应按照条约就近查办。乃俄人越界之先。既不严为防范。越界之后。又不设法驱除。至按约行文。本该将军应办之事。而亦推托不行。麟兴身任将军。守土是其专责。乃于疆圉之事。漠不关心。徒欲诿卸于人。不知该将军所应办者究系何事。实属畏难取巧仍。著麟兴、锦丕勒多尔济、荣全、将俄人越界盖房种地等情。就近行文该国。设法妥为办理。不得稍有贻误。原摺著钞给阅看。将此由六百里各谕令知之。　　

○以湖南湘乡等处剿办会匪斋匪出力。赏知州刘凤仪等花翎。从九品谢长隆等蓝翎。余升叙有差。　　

○追予江苏江甯阵亡武举文福等赏恤如例。　　

○予湖南湘乡等处殉难监生谢徵岳等绅民妇女三十八名口分别旌恤如例。　　

○癸丑。谕内阁、前因直隶枭匪滋事。直隶总督刘长佑未能迅速剿捕。致令日肆蔓延。叠经降旨将刘长佑革职留任。并摘去顶带。以示薄惩。乃近据穆腾阿奏报。枭匪日渐北趋。由涿州窜抵永清霸州等处。虽经官军及各州县团练小有斩捦。而以数百乌合之众。纵横奔突。且匪党渐增至千余。实属不成事体。刘长佑身膺疆寄。有负委任。著即行革职。交官文差遣委用。责令带队自效。以赎前衍。　　

○谕军机大臣等、本日已明降谕旨。将刘长佑革职。命官文署理直隶总督。官文未到任以前。所有近省防务及地方一切事宜。著钟秀妥筹办理。不可稍涉疏虞。穆腾阿在霸州一带剿匪获捷。正可乘胜进攻。以绝根株。闻该匪已窜过浑河。该都统何以不跟踪追击。著穆腾阿迅速进兵。兼程蹑剿。毋令该逆喘息。崇厚务当懔遵叠次寄谕。酌度机宜。迅筹埽荡。刘长佑部下各营及所带亲兵。仍著妥为驾驭。协同剿洗。会筹灭贼之方。该前督受恩深重。不准因奉有革职谕旨。稍形诿卸。致误事机。傥所部因管带失宜。滋生事端。必惟刘长佑是问。正在寄谕闲。据刘长佑奏、枭匪折向东南。督兵会剿。并筹备黄防。丁宝桢奏、捻趋江境。现赴下游查勘黄防各摺片。枭匪现由霸州回窜永清。有走□阳过浑河扰及东安之信。黄仁遗等均已跟踪过河。分道追截。著穆腾阿督率各队。会同直隶兵勇。协力围剿。毋稍松劲。穆腾阿、崇厚、当随时饬令刘景芳、刘祺等、联络声援。以资得力。黄防固属紧要。而枭匪飘忽靡常。尤不可不迅速殄灭。以靖畿辅。著崇厚斟酌情形。应否添拨兵勇之处。妥筹布置。丁宝桢所陈捻逆南窜情形。与李鸿章前奏相同。刘铭传昨已追至赣榆。复获大捷。将任逆歼毙。恐该匪回窜东境。丁宝桢仍严饬王正起等相机堵剿。该抚现已行抵齐河。查视黄防。即著妥为布置。与直隶张秋以上防军。勇力合作。各专责成。将此由六百里谕知穆腾阿。丁宝桢、崇厚、并传谕钟秀、刘长佑知之。　　

○又谕、刘岳昭奏、官军攻拔牛场坉苗巢。平远州境肃清。并拟进驻毕节。取道入滇各摺片。平远州牛场坉为苗匪巢穴。山路险歧。经刘岳昭派兵攻击。并将另股援贼歼毙多名。九月十四日。饬军由人头山穴潜达贼巢。贼匪仓卒惊觉。官军斩关而进。杀贼二千余人。当将牛场坉老巢全行攻克。生捦首逆潘先森等正法。剿办尚为得手。逆首杨孔明是否烧毙。仍著刘岳昭确查严捕。毋任漏网。平远全境肃清。善后事宜。尤为紧要。著曾璧光饬令该地方文武实心经理。岑毓英业已行抵曲靖。所派兵勇先已到滇。会垣人心应稍安定惟迤西贼势狓猖。楚雄等处军事尤紧。刘岳昭仍当迅将白泥坉等处匪众克期埽荡。早日入滇。毋得顿兵贼垒。藉端延宕。致滇事又生他变。并著曾璧光速派兵勇至遵义清镇等处接防。俾刘岳昭得调回原营。以厚兵力。将此由五百里各谕令知之。　　

○河南巡抚李鹤年奏、边防吃紧。请将本届军政展限办理。从之。　　

○以大学士官文署直隶总督。　　

○以贵州攻拔牛场坉苗巢。赏副将饶汉卿巴图鲁名号。都司吴奇忠等花翎。同知彭念宸等蓝翎。余加衔升叙有差。予阵亡守备谢德标、千总田兴金、把总萧成元等祭葬世职。　　

○甲寅。谕军机大臣等、户部奏、请饬滨临江海各省解钱筹铜一摺。前因铜斤缺乏。鼓铸当十大钱。原为一时权宜之计。行之日久。不无流弊。近来市廛行使暗中折减。于国用民生。均有未便。惟欲规复圜法。必须筹备制钱。京师自通行大钱以来。所有制钱。大都运往外省。若欲鼓铸新钱。又非一二年所能骤复。户部议令滨临江海各省筹解制钱。实为便捷之法。前经谭廷襄函商湖北督抚。拟于盐厘项下。酌提制钱。由轮船运津。据称事属可行。此外如江西江苏浙江广东四省。均有海船可通。各该省厘金较旺。自可一律提解。著曾国藩、郭柏荫、英桂、马新贻、瑞麟、蒋益澧、李瀚章、何璟、刘坤一、各于盐卡厘卡收款内。每年酌提制钱三十万串。由轮船装运天津。交崇厚择地严密收存。听候提用。酌提钱文。准照银价划抵应解京饷。其制钱一千合银若干。及运脚若干。即著各该督抚迅速议定具奏。所提之钱。务须年清年款。以两年为止。不准稍有短解。此项钱文即。名为天津练饷。以昭慎密。不可稍有宣露。致令外来商民传播都城。有碍钱法。其湖北施宜等处向多铜矿。著该督抚饬属招商试办。酌抽矿税。试行有效。即筹款收买商铜。以裕鼓铸。并著妥议章程具奏。至滨海商贾。向有贩运红铜条铜等项。应如何招商收买之处。并著各该督抚三口通商大臣妥速议奏。将此密谕曾国藩、英桂、瑞麟、李瀚章、马新贻、郭柏荫、刘坤一、蒋益澧、崇厚、并传谕何璟知之。　　

○又谕、骆秉章奏、援黔宜择将帅一摺。黔省下游各匪。兆琛、李元度等、剿办一年。并无成效。刘昆前已令席宝田募勇万人。赴黔接替。并拟将前派援黔各营分别撤留。曾经谕令照办。现据骆秉章奏。请饬令总兵王永章、已革提督成大吉、与席宝田各募勇五千人赴黔。著刘昆斟酌情形办理。或令王永章、成大吉、各增募数千。或于席宝田所募万人中。分交王永章管带。共成一万五千之数。由席宝田等分统入黔。先将荆竹园贼巢攻拔。以次进至贵阳。所有援军攻剿情形。仍由刘昆奏报。以一事权。李元度等各营。应如何分别撤留以节饷需之处。仍著刘昆遵奉前谕办理。遵义一带贼巢。即著骆秉章饬令川防之安吉忠字各营。由綦南入黔。与遵义防兵合力先将庙坝等处匪窟攻拔。与楚师夹攻荆竹园老巢并著增调川兵数营。以厚兵力。刘岳昭业已肃清黔西。现在移军大定。惟滇省杜逆鸱张。省城军情甚急。著仍遵前谕。俟大定军事稍竣。即统率所部赴滇。以顾大局。贵阳附近贼巢骆秉章当饬川省援军。由遵义一带兼顾。曾璧光亦当筹兵与川军两面夹击。并严防省垣。毋稍疏懈。黔省吏治败坏已久。地方牧令苛扰闾阎。驱民从贼。深堪痛恨。曾璧光务当慎选循良。拊循绥缉。以固本原。贪酷各员据实严参重办。不可稍事姑息。本日复据兆琛奏请陛见。并请奖恤。出力阵亡员弁兵勇各摺片。兆琛前据刘昆参奏业经被议。著刘昆饬令该员于军事交卸后。即行回旗。其奏请陛见摺一件。著刘昆给还。所保各员名。著刘昆覆核具奏。如有实在出力者。仍著核实保奖。骆秉章原摺。著钞给刘昆等阅看。将此由五百里各谕令知之。　　

○以镶黄旗汉军都统春佑兼署正白旗蒙古都统。　　

○予贵州军营病故总兵官罗有声祭葬恤荫。　　

○予贵州天柱阵亡参将雷得贵、游击胡占元、守备龚连升、千总严九华等、祭葬世职。　　

○拨直隶司库银一万两。解交东陵永济库备用。　　

○乙卯。宗人府呈进新修玉牒。上诣乾清宫东暖阁行礼恭阅。送寿皇殿东西室遵藏。　　

○谕军机大臣等、神机营奏、进剿接仗情形。请将带兵观望之员惩处。并请严申军律各摺片。副都统富和统带吉林官兵。驰抵永清县北阁驿剿贼。因兵数较单。与直隶带队官刘景芬约会同进。该副都统业将贼匪击败。跟追二十余里。刘景芬并不出队接应。该副都统所带之队为贼围裹。致有挫失。刘景芳之队。近在咫尺。竟观望畏葸。坐视不救。迥出情理之外。深堪痛恨。著穆腾阿确实查明。严参惩办。毋稍徇隐。近来各路军营于带兵贻误各员。每多姑息隐庇。以致兵懦将骄。酿成巨患。若不严申纪律。何以整饬戎行。所有直隶带兵各员及所部各军。如有观望畏葸不肯合力剿办者。即著穆腾阿据实严参。按照军律惩办。以儆惰玩。该都统既有督带之责。自当破除情面。严申纪律。以肃戎政。不得代人受过。傥稍有瞻徇。别经发觉。惟该都统是问。神机营原摺片各一件。均著钞给阅看。将此由五百里谕令知之。　　

○又谕、李瀚章等奏、娄云庆一军。现未整顿就绪。暂难速往东省一摺。据称娄云庆开招各营。半系霆营旧勇。半系就地招募。旧勇固须认真振刷。新勇尤宜加意训练。曾国藩将霆营未撤之十四营。以九营归邓训诰统带。以五营拨交娄云庆统领。饬由樊城移赴黄州。邓训诰尚无拔队日期等语。新勇训练未成。固难强之就道。现在东省剿捻获捷。任柱被官军轰毙。贼气已夺。亟须多集兵力。一鼓歼除。著曾国藩檄催邓训诰统带各营。刘即拔队驰赴黄州。会同娄云庆。将新旧各军。赶紧训练。务须纪律严明。壁垒一新。以备折冲之用。并著李瀚章。何璟。转饬娄云庆俟邓训诰所部到齐。迅即整理就绪。驰赴山东。听候李鸿章调遣不得迟误。李鸿章仍遵前旨。飞速迎提。以期多多益善。早奏肤公。将此由五百里谕知曾国藩、李鸿章、李瀚章、并传谕何璟知之。　　

○丙辰。谕内务府。乾清宫暂行供奉之文宗显皇帝圣容。著于此次恭送玉牒赴盛京尊藏时。敬谨一同送至盛京。应行豫备事宜。著由内务府行知各该衙门办理。　　

○谕军机大臣等、刘长佑奏、匪窜西南。现跟踪追剿一摺。枭匪走□阳过浑河后。窜扑武清。复由河西务窜向东安之旧州。刘景芬、陈济清、黄仁遗、均系追贼之员。未见与贼接仗。该员等究竟所办何事。殊堪痛恨。昨据神机营奏称、富和于初四日在浑河南岸进剿。刘景芬并不援应。致有挫失。业经谕令穆腾阿将刘景芬严参惩办。此次刘长佑所奏。则初四日之战。陈济清亦带队追贼。何以不就近策应。显有退缩不前情事。著穆腾阿、刘长佑、会同查明。一并据实参奏。直隶兵弁疲玩已极。刘长佑现在尚未交卸。仍当力图整顿。并将剿贼事宜认真经理。不得稍存诿卸。贼匪肆意奔突。纵横自如。地方官听贼往来。竟同无事。实属不成事体。刘长佑现已饬令南路各府州募勇一营。实力堵剿。嗣后该匪经过地方。该城文武。如再畏葸纵贼。不思邀击。该管道府不能督饬所属随时堵御。即著穆腾阿会同直隶总督将该道府一并据实严参。毋稍宽贷。将此由四百里谕知穆腾阿、并传谕刘长佑知之。　　

○又谕、左宗棠奏、和厚两营。遇回失利。并遏捻东窜情形。暨骑贼阑入安塞县城名摺片。此次官军进剿。因山路险峻。以致遇回失利。伤损将弁多人。虽经刘松山等寻踪追击。而该逆业已远扬。其大股捻逆。仍分扰宜川延长等处。是回捻互为扰乱。窜北窜东。均未可定。著左宗棠、库克吉泰、乔松年、檄催刘松山等军。分途抄截。使回捻不得相结。就地歼除。刘典亦当督饬将士严扼洛川宜君一带。以遏逆踪纷窜。晋省河防。曾经谕令赵长龄饬令陈湜妥为防范。此时宜川延长一带贼踪麕集。偪近河堧。尤不可不加意严防。著赵长龄传知该臬司严督所部。昼夜梭巡。探明何路警急。迅即相机堵剿。如因防守不密。致逆匪窜扰晋疆。惟赵长龄、陈湜是问。左宗棠仍当随时兼顾。力保完善。不得以驱贼出陕为了事。前据裕瑞等有回匪欲于封河时由草地窜包头归化城之奏。已令裕瑞等拨兵分防。惟归绥一带兵力尚单。著赵长龄迅催前调之太原大同两镇兵二千名。赶紧前赴裕瑞军营。以资厚集。裕瑞、桂成、务当于包头等镇要隘处所。力筹堵御。毋任回众乘闲内犯。以致防剿益难。劳山贼匪。由肤施县境阑入安塞县城。左宗棠已檄高连升驰赴延绥一带截剿。著即饬令该提督赶紧进攻。毋令久踞。该处失陷情形。并著左宗棠查明具奏。将此由六百里谕知左宗棠、库克吉泰、裕瑞、乔松年、赵长龄、桂成、并传谕刘典、陈湜知之。　　

○予陕西宜川阵亡提督李祥和祭葬世职加等。谥武壮。附祀道员罗泽南原籍专祠。　　

○予陕西同官等处阵亡提督刘芳桂等祭葬世职。　　

○丁巳。谕军机大臣等、穆腾阿奏、连日剿击枭匪情形一摺。枭匪窜过浑河。扰及武清。穆腾阿派翼长富升等驰渡浑河。由东北兜击。该匪窜过西岸。向西南一带逃逸。即著穆腾阿严饬马步各军。尽力追剿。并著咨会刘长佑派兵合力截击。饬令南路各府州募勇助剿。务期迅殄逆氛。另片奏请将在事人员酌保等语。此次贼由滹沱北窜。该将弁等未能迎头扼截。致令窜过浑河。骚扰近畿一带。虽小有斩捦。功过尚不足相抵。除在霸州接仗出力各员。仍准该都统择尤存记。俟获有大胜。汇案请奖毋许冒滥外。各营中如有畏葸退缩之员。仍遵前旨查明参奏。本日又据崇厚奏、请令富和总统各起马队。并筹备饷银。拨给洋枪队协剿一摺。富和前已饬令带领新到吉林队七百余名。赴穆腾阿军营随同剿贼。其余吉林及黑龙江马队。俟全数到齐后。再行斟酌调遣。崇厚拟备饷需四万两。即著照数备齐。听候拨动。洋枪队一营。即著拨给富和以厚兵力。直隶余承恩等军。著崇厚咨行刘长佑饬令实力会剿。不准仍前玩泄。穆腾阿亦当分拨兵旅。防剿兼施。不得任贼蔓延。将此各谕令知之。　　

○又谕、李鸿章奏、潘鼎新一军。在海州上庄镇击贼获胜。及现筹调度情形各等语贼匪在海沭宿郯一带盘旋窥伺。官军业已厚集。正当乘此声威。并力会剿。著李鸿章饬令刘铭传等军分路齐进。迅图兜击。并严饬潘鼎新督率所部。奋勇图功。不得顿兵迁延。任意粉饰。致误戎事。贼众趋向靡定。张之万当会商曾国藩悉力豫备。毋令贼匪深入。扰及完善。英翰务饬皖省防剿各军。加意堵击。使贼无从奔突。庶可一鼓聚歼。此时贼有图扑下游之势。虽防军已有准备。李鸿章仍当随时侦探防范。毋稍大意。丁宝桢现在齐河查勘黄防。著妥为布置。迅速蒇事。仍督东军会同剿贼。毋任该匪回窜。又致蔓延。将此由五百里各谕令知之。　　

○又谕、裕瑞、桂成奏、贼踪偪近榆林。河保一带吃紧。现拨兵前往堵遏各情一摺。陕捻势渐北趋。神木府谷等处。与晋之河保仅隔一河。口外一望沙漠。尤属无险可凭。裕瑞等现由包头托克托城各防所。抽拨官兵共五百名。统交参将桓昌带赴河保一带。著即饬令该参将迅速前往。毋稍延玩。该将军等仍当懔遵昨日谕旨。与左宗棠赵长龄等、悉心筹商。相机布置。并严饬所派将士。于包头等镇要隘处所加意巡防。不可稍涉疏懈。一面飞饬马升确采贼踪。就现有兵力。妥为堵御。将此由五百里各谕令知之。　　

○以记名总兵官郭宝昌为安徽寿春镇总兵官。　　

○以江苏赣榆歼毙逆首任柱出力。赏佐领兴禄、副将唐定奎、梁善明、李长付、赵怀业、聂士成、参将滕学义、陈凤楼、吴宏洛、游击丁汝昌、巴图鲁名号。免已革提督刘克仁遣戍。以副将用。余加衔升叙开复有差。投诚贼目潘贵升以千总用。并赏游击衔花翎。银二万两。　　

○予广东阳江等处殉难武举姚观光等绅民妇女七千二百九十七名口分别旌恤如例。　　

○句到热河直隶山东山西情实罪犯。停决山东斩犯四人。绞犯一人。山西斩犯三人。绞犯一人。余五十五人予句。　　

○戊午。谕军机大臣等、侍郎绵宜奏、抚勇剿贼事宜。并管见四条一摺。枭匪窜扰畿疆。日久未经扑灭。现在刘长佑业经革职。所部楚勇。官文当善为驾驭。并著责成刘长佑妥筹管带。实力剿贼。毋任散涣无纪。流而为匪。并著严督领兵各员防剿兼施。互相联络。不可强分疆域。各不相顾。任贼窜逸。至疆圻大吏与带兵大员共办一事。尤宜和衷共济。不可互相观望。致误戎机。各营兵丁及所募之勇。并著官文、穆腾阿、实力稽查。勤加选练。以收实效。毋许滥竽充数。绵宜原摺。著钞给官文、穆腾阿阅看。将此各谕令知之。　　

○己未。谕军机大臣等、穆腾阿奏、贼匪南窜迎剿情形。请将萨淩阿留营。并请赏假各摺片。枭匪全股由雄县南窜鄚州。经官兵截剿。该匪窜至任邱双塔村等处焚掠。叠经官兵进击。轰毙多名。复向高阳一带奔窜。著穆腾阿饬令派出之官兵星夜穷追。设法邀截。并著官文于到任后。严饬直隶各军实力会剿。务期四面兜击。赶紧殄除。不得有名无实。穆腾阿因病暂时请假。现当追剿吃紧之时。仍著力疾从戎。不得稍涉懈弛。萨淩阿虽无别项劣迹。惟既不洽众情。带队岂能得力。著即饬令回京。毋庸再行留营。新城乡团齐队迎剿。毙贼甚多。奋勇可嘉。著官文查明出力绅勇奏奖。阵亡练勇四十一名。业经穆腾阿给银抚恤。仍著官文查明请恤。将此由五百里各谕令知之。　　

○又谕、丰绅、三寿奏、详查甯夏满营情形。并请挑补马甲各摺片。甯夏满城。自经兵燹之后。兵丁缺额甚多。房屋坍塌。马匹倒毙。与夫军械之遗失。库储之亏短。均系实在情形。自当整顿复还旧观。惟饷项尚未充足。地方雕敝太甚。止可从容筹办。逐渐清厘。满营空缺。既无闲散壮丁可以挑补。而京旗及各省驻防道里又远。添拨较难。著俟全省稍就肃清。粮饷充足。再行设法拨补。以实营伍。官房军械两项。既据该署将军等奏称、尚可通融敷用。即著暂行设法筹办。俟饷银充裕。再行分别修理制造。其马匹短缺过甚。著俟晋省饷项拨解较多。即当赶紧买补。以备操防。通益库公项。从前发商息银。应如何催收。并当年本银。现归何处。著穆图善转饬该府州县地方官查明办理。务须公项有著。俾资办公之用。所请将马甲空缺。于步甲养育兵内。择其十□山戊不□以上者挑选借补。著丰绅等酌夺饷项办理。将此谕知穆图善、丰绅、并传谕三寿知之。　　


大清穆宗继天开运受中居正保大定功圣智诚孝信敏恭宽毅皇帝实录卷之二百十六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治六年。丁卯。十一月。庚申。谕军机大臣等、苏廷魁奏、请添拨历年节省防险银两。并抢护下南厅险工各摺片。黄河南岸之上南中河。北岸之洋河下北各厅。防险工费。自同治二年改章后。约于历年节次奏拨外。计省银一百万两。现在两岸险工叠出。若待来年三四月闲。筹费办料。恐误事机。苏廷魁拟于节省项内。提银十六万两。以四万两先就各厅临黄要区。加帮培筑。以十二万两按各厅有工各堡。益以额拨。将应办正杂料物。于□山戊不□前上紧办足。自系为工程紧要起见。除该署河督业经先商酌拨外。著李鹤年即饬该藩司按照添拨银数。于年前先拨六成。下余四成。至春汛前同额拨银两分投拨交。毋得藉词推诿。致误要需。惟此项银两到工。苏廷魁务须督饬各厅。认真经理。如有不肖工员。从中偷减。即著从严参办。至下南河厅无工处所。猝生奇险。尤当设法筹防。著苏廷魁即饬在工各员。分投抢护。余著照所议办理。另摺奏、藩库筹饷维艰。请饬催芦东两淮商欠帮价生息银两。分次迅解等语。长芦山东两淮各商。共欠解河工银至二百三十六万余两之多。苏廷魁请令芦商凑银五万两。东商凑银二万两。淮商凑银十万两。以顾要工。著官文、曾国藩、丁宝桢、督饬各该运司。即照该署河督所指银数。严饬各该商人。年内如数交清。迅解河南。酌归司库垫款。凑发现在帮价。以后应解息银。仍责令分季批解。年清年款。不准稍有蒂欠。其以前陈欠。并著饬令各该运司查明。分次弥补。经此次变通之后。各该商人仍前拖欠。即著从重参追。如各该运司等催缴不力。即著各该督抚咨部严定处分。以专责成。将此由四百里各谕令知之。　　

○又谕、左宗棠奏、覆陈甘肃饷事。通筹陕甘全局。俟军行入甘。即当接篆任事。并西甯抚局难恃各摺片。据称穆图善现饬林寿图撤西安粮台。悉以饷事归秦安粮台。又分拨山西河东协饷。归雷正绾委员守催。而以泾军饷事寄之雷正绾。恐泾军先存疑虑。若令庆泾各军。概取给于秦安粮台。又鞭长莫及。且用兵西北。必多筹运道。以备不虞。似此专注汉中秦安一路。设有梗阻。必至贻误等语。所筹深中窾要。现设西安之甘肃后路粮台。即著左宗棠饬令林寿图妥为办理。毋庸遽议裁撤。其甘肃改设之台。即责令就近转输川湖饷米。以资拨运。穆图善务将甘军核实察验。撙节支用。综计每月约实需饷粮若干。咨明左宗棠商办。左宗棠亦当彼此兼顾。源源接济。俾免哗溃之虞。甘军虽有一百四十营之多。据左宗棠奏称、杨岳斌去甘之先。多已逃溃。现在存勇断不及半。著穆图善切实查核。毋任各营官按籍索饷。致涉瞄冒。各营兵丁缺额。暂时毋庸添募。以节饷需。左宗棠速将捻逆剿除。并陕甘交界之回。节节埽荡。驰赴甘境。将该省兵饷剿抚各事宜。实心筹办。以副委任。并著穆图善俟左宗棠入甘后。即将总督关防派员赍送该督军营。八月十六日。河狄回逆叛围兰省情形。著穆图善据实查奏。仍随时与左宗棠函商妥办。左宗棠奏、乔松年接据总兵黄武贤函称。西甯危殆情形。抚局已有不能敷衍之势。著穆图善查明据实具奏。仍一面咨照玉通会筹办法。以遏乱萌。黄武贤原信。著钞给穆图善阅看。将此由五百里各谕令知之。　　

○予江苏各属阵亡殉难官弁通判潘嘉会等暨绅民妇女二千九十三员名口分别旌恤如例。　　

○辛酉。谕内阁、前因两广总督瑞麟奏参广东巡抚蒋益澧任性妄为。藩司郭祥瑞朋比欺蒙等款。当经谕令吴棠驰赴广东。会同庆春查办。兹据吴棠等逐款查明覆奏一摺。此案蒋益澧擅提广东军需局款。代广西清还旧欠。并于藩运两司筹送公费。批准如详办理。总督专政之补署营缺。越俎咨商。及会衔入告之案。并未与瑞麟商定。率行会列前衔。均属不合。郭祥瑞于蒋益澧劄提军需局款。并未查明应否给发擅动库款筹解。并违例支给幕友修金。详委不合例之人代理府州员缺。其筹送蒋益澧公费一案。于会详后。复又另详巡抚。增入奉有总督面谕字样。并商令运司方浚颐于运库之款。又复会详。实属迁就迎合。广东巡抚蒋益澧、滥支帑项。违例任情。署布政使按察使郭祥瑞、显违定例。见好上官。均著交部严加议处。盐运使方浚颐、会衔详送蒋益澧公费。亦有不合。著交部议处。除蒋益澧支发军需正杂各款。著该督抚严饬军需局赶紧分别造报外。其提过代还广西欠饷银六千六百七十余两。著蒋益澧先行如数缴出归款。牙厘沙田两局。滥支抚暑幕友修金□山戊不□资两款。著由经放之员赔补。违例代理之肇庆府知府郭式昌、罗定州知州戈聿安、均著饬回浙江原省。参将谢茂胜等三员。著由瑞麟随时察看。如不胜任。即行参撤。督署幕友刘元道、张文鉴、虽查无实在劣迹。仍著瑞麟留心稽察。毋得徇庇。知府郑梦玉密保之案。系由蒋益澧联衔奏请。瑞麟并未书奏。著即行更正。郑梦玉著即撤任。其军需牙厘沙田各局。系由藩司专政。所有会办之司道各员。著加恩免其查取职名。瑞麟于郭祥瑞等筹送蒋益澧公费。及郭式昌等代理员缺。均经先后批准。蒋益澧咨商补署武职各缺。亦皆如咨照办。均未能当时拒绝。亦属不合。著交部察议。仍著该督抚等将现存水陆勇丁。酌量核实减撤。严饬地方官会同营员。整顿捕务。以裕饷源。其裁撤之湘军。著由蒋益澧遴派委员管带回籍。以免滋扰。　　

○安徽巡抚英翰奏、贼踪由山东回窜。现饬征军由郯城迎剿。得旨、捻踪现窜赣榆一带。该抚仍当懔遵前旨。檄饬程文炳等联络淮军。会合剿办。其运防各营。并著饬令实力梭巡。毋稍疏懈。　　

○署河东河道总督苏廷魁奏、贼扰东境。河标弁兵正在防堵。请将本届军政展限办理。从之。　　

○署察哈尔都统杜嘎尔奏、遵派协防绥远城马队官兵。并筹给器械。克期起程。得旨、著照所请妥为办理。此时绥远防务吃紧。仍当严饬各该管带官迅速前赴。以资厚集。　　

○以翰林院侍读松溎、侍讲奎润、充日讲起居注官。　　

○以安徽宿迁等处剿办捻匪出力。赏在籍员外郎边怀曾、参将李华东等花翎。千总黄国宝等蓝翎。余升叙有差。　　

○旌表守正捐躯安徽绩溪县民程光辅妻胡氏。　　

○壬戌。圣祖仁皇帝忌辰。遣官祭景陵。　　

○上诣寿皇殿行礼。　　

</div>
    <div class="pagination">
<a href="清实录同治朝实录_page306.html">上一页</a><span>...</span><a href="清实录同治朝实录_page302.html">302</a><a href="清实录同治朝实录_page303.html">303</a><a href="清实录同治朝实录_page304.html">304</a><a href="清实录同治朝实录_page305.html">305</a><a href="清实录同治朝实录_page306.html">306</a><span class="current-page">307</span><a href="清实录同治朝实录_page308.html">308</a><a href="清实录同治朝实录_page309.html">309</a><a href="清实录同治朝实录_page310.html">310</a><a href="清实录同治朝实录_page311.html">311</a><a href="清实录同治朝实录_page312.html">312</a><span>...</span><a href="清实录同治朝实录_page308.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
