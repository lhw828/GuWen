<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 384 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 384 页/共 681 页</h1>
    <div class="content">
○壬子。上御太和门视朝。文武升转各官谢恩。　　

○以詹事府少詹事朱阜提督顺天学政。　　

○予故蒙古都统赫硕塞、祭葬。谥敏恪。　　

○升前锋参领费扬固为正蓝旗蒙古副都统。　　

○癸丑。杭州将军查木扬、陛辞。上曰、尔乃旧家大族之裔朕将尔由长史、洊授今职。尔莅任后训练士卒、辑洽兵民自巡抚以下、府道以上皆当和睦若文官与武官。彼此协和、则地方实有裨益。至于遇事当慷慨担当。不可苟且自求幸免推诿于人　　

○户部议覆、江南江西总督傅拉塔疏言、盐城高邮等处、水涸田地求免徵粮。应不准行上曰、粮从地出、此地尚为水浸若徵钱粮则于民甚苦、致治之道民为最要凡事于民生有益即宜行之此水浸之田、皆令免徵钱粮。　　

○甲寅。谕翰林院、朕流览载籍、见分类诸书、虽各有所长、尚多未备。唐类函可谓详赡。然唐以后典故艺文亦未采录可依唐类函体例、自唐迄明辑成完书以资观览　　

○升正黄旗满洲副都统鄂克济哈为护军统领　　

○丙辰。上诣皇太后宫、问安。　　

○丁巳。上巡幸畿甸阅视河堤。命皇长子允禔、皇三子允祉、随驾。是日启行。驻跸通州寉家楼。　　

○谕工部尚书萨穆哈、仓场侍郎常书、河堤关系运道民生甚为紧要。春间令天津一带决口、速行修筑。因时方东作雨泽未沾、甚切忧虑。今新堤已成。复得时雨。良慰朕怀。尔等从陆路先至所筑新堤处。朕即乘舟往观。兼阅民田。或新堤有应增修处、即令缮治。　　

○升内阁学士常绶、为工部右侍郎。护军参领嵩祝、为内阁学士兼礼部侍郎。　　

○谕内大臣等、扈从卫士鱼贯而行无得践踏民田。著派侍卫等严查。　　

○戊午。上阅龙潭口新堤。驻跸武清县红庙。　　

○己未。上阅化家口新堤。仓场侍郎常书奏曰、新堤凡十二处紧要者不过四五处。皇上若必加遍阅、时当溽暑、恐劳圣躬上曰、朕轸念小民、每罹水患、特为阅堤观稼而来。虽属烦劳、朕固忘倦。上阅黄须口等处、详视良久。谕常书等曰此处决口水势湍悍、堤虽坚固、中间犹觉稍低。可令增修。于前面另筑一小堤、以弱水势、大堤方保无虞耳。其八百户口王家甫口、筐儿港口、白驹厂口等、薄弱之处、咸令增修。　　

○是日、驻跸武清县杨村。　　

○庚申。上阅桃花口、永安口、李家口、信艾口、柳滩口、等处新堤。谕常书等曰、顷阅新堤一二处、尔等以前途新堤、与此相同、请即回銮。朕以此处百姓、困于水灾、恻然悯恤。所筑新堤、若不遍阅、朕心终未释然。故必周历览观方令回棹。今观新筑堤工、甚属坚固。此地百姓、可免数年水灾矣。　　

○是日、驻跸武清县蔡村。　　

○辛酉。上驻跸通州漷县马头。　　

○壬戌。上回宫。诣皇太后宫、问安。　　

○丙寅。夏至。祭地于方泽。上亲诣行礼　　

闰五月。丁卯朔。　　

○戊辰。谕大学士等。古圣先贤所著训词。于学者砺行之道、读书之法、居官治民之事无不该备。果能孳孳行之自有无穷之益。又谕曰朕先虑翰林官壅滞、故用数人于部院衙门。所用数人、学问皆优。如有翰林缺出、仍著开列升补。　　

○和硕简亲王雅布生母妃薨。致祭一次　　

○工部议覆、河道总督于成龙、疏请毛城铺石坝迤北、建筑月堤一道应如所请。从之。　　

○庚午。上御瀛台。考试翰林官员。　　

○辛未。左都御史萨海、以年老乞休。允之。　　

○以奉国将军鄂飞、为镶蓝旗蒙古副都统　　

○吏部议覆、提督江南学政许汝霖疏言、教职训迪士子、责任甚重。请将由监生授教职者、改授州县佐贰官。应如所请。教谕改县丞用。训导改主簿用。从之。　　

○壬申。上奉皇太后、幸畅春园。　　

○以一等阿思哈尼哈番霸州子霍尚、袭职　　

○升左翼步军总尉迓图、为正蓝旗蒙古副都统、长史穆森、为镶白旗满洲副都统。　　

○理藩院题噶尔丹所遣奸细赛特与回回国汗阿卜都里什特、所遣奸细沙和卓及阿卜都来额尔克寨桑、所留奸细伊巴里木、他斯顾尔马哈穆特库尔班、应令原审官刑部郎中苏尔特、理藩院主事常明、带往归化城、会同安北将军伯费扬古当噶尔丹。使人前正法。其余、在此正法。得上

□日赛特等不必押往归化城。著即于此地正法　　

○癸酉。谕大学士等、初四日、召试翰林官于丰泽园出理学真伪论。此亦书籍所有成语熊赐瓒见此辄大拂其意。应擡之字竟不擡写。不应用之语辄行妄用。原任刑部尚书魏象枢、亦系讲道学之人。先年吴逆叛时著议政王大臣议奏发兵。魏象枢云、此乌合之众何须发兵。昔舜诞敷文德舞干羽而有苗格。今不烦用兵抚之自定。与索额图争论成隙。后十八年地震时魏象枢密奏、速杀大学士索额图、则于皇上无干矣。朕曰凡事皆朕听理。与索额图何关轻重。道学之人、果如是挟仇怀恨乎。又李光地、汤斌、熊赐履、皆讲道学之人。然而各不相合。李光地、曾授德格勒易经。李光地请假回籍时、朕召德格勒进内讲易。德格勒奏言、李光地熟精兵务、其意欲为将军提督。皇上若将李光地授一武职、必能胜任。反覆为李光地奏请。尔时朕即疑之。德格勒又奏熊赐瓒所学甚劣非可用之人朕欲辨其真伪将德格勒、熊赐瓒等考试。汤斌见德格勒所作之文不禁大笑、手持文章堕地。向朕奏云、德格勒文甚不堪。臣一时不能忍笑、以致失仪。既而汤斌出又向众言、我自有生以来未曾有似此一番造谎者顷乃不得已而笑也。使果系道学之人、惟当以忠诚为本。岂有在人主之前、作一等语退后、又别作一等语者乎。今汤斌虽故、李光地、德格勒现在也。又熊赐履所著道统一书、王鸿绪奏请刊刻颁行学宫。高士奇亦为作序乞将此书刊布朕览此书内过当处甚多。凡书果好、虽不刻自然流布否则虽刻何益道学之人、又如此务虚名、而事干渎乎今将此等处、不过谕尔等闻知。朕惟以治天下国家之道存之于心。此等人议论又何足较也　　

○甲戌。上诣皇太后宫、问安。　　

○升前锋参领阿尔纳、为正白旗汉军副都统。　　

○乙亥。理藩院题喀尔喀台吉车陵扎卜之父达什本土谢图汗六扎萨克中之一扎萨克也。因与滚济斯扎卜、遇噶尔丹之乱、投入鄂罗斯今车陵扎卜收集其属下六百余人、自鄂罗斯来归。应授为扎萨克一等台吉。其属下六百余丁按例编为四佐领。从之。　　

○丁丑。奉差往谕噶尔丹侍郎满丕、以噶尔丹疏回奏上赐噶尔丹敕曰、朕承天命统御万邦凡恭顺者奖劝以示优恤。若谲诈者亦必匡正其非、使归于善而止。尔噶尔丹于乌阑布通之地为我兵所击、溃败而走。于时即可破尔矣。朕轸念尔向来通贡不忍遽灭不使穷追停止各路进剿之兵遣内大臣吴丹等出使于尔尔在威灵佛前坚誓永不敢犯。印文誓书犹在也朕谓尔不背盟许尔使照常往来待尔无异意。此情已屡经敕谕、不必一一悉数今阅尔奏、欲依达赖喇嘛使人前所定之议、请将泽卜尊丹巴胡土克图、土谢图汗畀尔。按尔前奏内、有索泽卜尊丹巴胡土克图土谢图汗三言内以一言为定。将七旗发回故土。已蒙许畀以泽卜尊丹巴胡土克图、土谢图汗之语。想此乃小人欲自脱其身、而为此言尔。果有此上□日、岂有不授尔敕者乎。执来归之人、以畀其讐可乎。敕谕甚明何尝不解尔奏内之言。尔亦未尝不解敕内之言然皆乌阑布通战前之事。誓后不得复引以为辞。况尔违朕前上□日、及达赖喇嘛之令、伐喀尔喀。致喀尔喀等穷迫来降。朕赐之银米牲畜、以为养赡、达赖喇嘛闻之甚善奏言惠济喀尔喀、真如我佛慈悲。噶尔丹者、大君所当责而诛之者也。而俯恤众生、有如赤子、复加宽宥。达赖喇嘛此奏前已并敕谕发尔矣。即安插喀尔喀之事亦敕尔知之矣。倘尔噶尔丹为喀尔喀所败、而来归命、朕亦当受而养之断不擒以畀喀尔喀也。此即朕万邦一体之意。朕从来降敕与尔、俱布至诚。今尔不将马迪被害之故、回奏覆上□日。又将前者跪顶威灵佛之誓、付之不论。徒以使臣喇嘛为辞。又将达赖喇嘛与朕处置已毕之事、屡屡翻覆包藏祸心以图构衅、遣回子于内地、为奸宄侦探以此观之、则尔外奉宗喀巴之法、而实入回回之教、不欲朕扶助宗喀巴、并达赖喇嘛之法、彰彰明矣。尔所行之事、蒙古皆知之。反侧如是。朕已秣马厉兵、但视尔举动耳。尔又请沛如海之仁、赐银五六万两。原谕谓近朕之前来请、则加恩赉、且许之互市。尔皆不副朕上□日、岂有赐银之理尔奏内又云、扎木巴儿藏布言欲往西方。我向不拦阻往西方之人夫扎木巴儿藏布者坏达赖喇嘛之教、行事悖乱。尔知而故留不即发回、是亦已矣。至尔所遣回子奸细未识尔知而遣之、抑尔种类中潜为之也。今已将尔使人所留奸细内、顾尔马哈穆特一人活之、令归报尔。余皆正国法矣。此事若尔果不知、尔种类潜为之、则此等坏事之人、不可复留。可将此人、并顾尔马哈穆特、即于尔地正法。虽然、尔厄鲁特喀尔喀之事、朕与达赖喇嘛、始终教诲、发敕遣使不少矣尔不依誓书、索喀尔喀不已、且又以不解我言语为辞。是虽发敕遣使、终无了期朕反覆思维、不得不会阅以定之。此会也遣他人亦终无用、必须尔亲来与朕面议方可定也且以此情事敕谕达赖喇嘛、尔如遵朕上□日可速奏定会阅之日与期约之地。其遣奏时须尔丹济拉、丹津俄木布、两人内遣一人来。其他微贱之人、不能洞晓。如尔难于会阅、则当如前誓不复及喀尔喀之事、速诛害马迪之人、具奏请罪则仍许尔使往来互市。如仍执迷不悟欲行诡谲则永绝尔使贸易尔覆奏未到、虽有使来亦不许入尔现来之使、本当不许市易。但回子事或者尔原不知故权使市易、并与前所留纳秦和硕齐、同遣出境。达赖喇嘛处、亦以此敕谕之矣。今以谕尔敕书付尔使纳木喀喇克巴喇木扎巴诺颜和卓、赍往　　

○丙子。谕工部、保护中河堤岸之子堤、总河于成龙、前奏称最为紧要、请急行修筑今又奏言水势盛、长难以兴工、俟水涸时始行修治。朕思河务、所系甚重。必待水涸始修、倘夏秋水泽泛涨、保无有冲决堤岸之事乎。可速敕于成龙、再加详悉酌定具奏　　

○升护军参领崇古礼、为镶黄旗蒙古副都统。　　

○丁丑。升长史齐世、为正红旗满洲副都统。　　

○升浙江严州副将王友臣、为福建福宁总兵官。　　

○翰林院题、兵部督捕左理事官熊赐瓒、于瀛台御试日、所作文字内、用宗庙二字不擡写。又妄用不应用之语。显系不敬应将熊赐瓒革职拏问。得上□日熊赐瓒系朕从优擢用、乃不思图报。顷御试时、见理学真伪论题、即大拂其意于文内应擡写之字、竟不擡写。不应用之语辄行妄用。本当严加治罪。姑念其愚蠢无知。从宽免处分。　　

○庚辰。上诣皇太后宫、问安　　

○内阁学士田喜雨□冓、以病乞休允之　　

○刑部等衙门题、太监钱文才殴死民人徐二应绞监候。上谕大学士等曰、凡太监犯罪、断不可宥。尤宜加等治罪朕观古来太监善良者少、要在人主防微杜渐、慎之于始、苟其始纵容姑息、侵假事权。迨其势既张虽欲制之亦无如何。如汉之十常。侍唐之北司、窃弄威权甚至人主起居服食、皆为所制。此非一朝一夕之故。由积渐使然也太监原属阴类其性情与常人不同有年已衰老、而言动尚若婴儿。外似谨厚。中实叵测。必人主英明、此辈始无由弄权。朕闻明代诸君将本章批答、委之司礼监。司礼监委之名下内监。此辈素无学问、不知义理。委之以事、其能免于舛谬耶。钱文才此案、尔等记之。至秋审时、勿令幸免。　　

○壬午。升吏部左侍郎管右侍郎事傅腊塔、为都察院左都御史　　

○乙酉。调正黄旗汉军副都统开音布、为满洲副都统。升一等侍卫宗室阿喀纳、为正黄旗汉军副都统。广东碣石总兵官韩佐周、为镶蓝旗汉军副都统。　　

○镶黄旗汉军副都统兴永朝、以病乞休允之。　　
</div>
    <div class="pagination">
<a href="清实录康熙朝实录_page383.html">上一页</a><span>...</span><a href="清实录康熙朝实录_page379.html">379</a><a href="清实录康熙朝实录_page380.html">380</a><a href="清实录康熙朝实录_page381.html">381</a><a href="清实录康熙朝实录_page382.html">382</a><a href="清实录康熙朝实录_page383.html">383</a><span class="current-page">384</span><a href="清实录康熙朝实录_page385.html">385</a><a href="清实录康熙朝实录_page386.html">386</a><a href="清实录康熙朝实录_page387.html">387</a><a href="清实录康熙朝实录_page388.html">388</a><a href="清实录康熙朝实录_page389.html">389</a><span>...</span><a href="清实录康熙朝实录_page385.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
