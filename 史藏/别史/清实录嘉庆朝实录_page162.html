<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 162 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 162 页/共 523 页</h1>
    <div class="content">
○庚午。上诣大高殿寿皇殿行礼。　　

○还宫。　　

○以查办威远思茅一带。刀永和仇杀起衅。并孟连土司与铜金争界、及驱逐偷渡过江之猓黑三事妥协完竣赏云南巡抚永保、二品顶带花翎。加道员敦柱、按察使衔。知府福桑阿、道衔。总兵官书成等、下部议叙。　　

○免河南封邱、滑、祥符、兰阳、考城、阳武、延津、七县、水灾新旧额赋。　　

○辛未。皇后千秋节。宫内行礼如仪。停止筵宴、及在外公主福晋命妇行礼。　　

○命广东惠州府粮捕通判、仍驻府城。毋庸移驻陆丰县甲子司地方。从总督倭什布请也。　　

○壬申。上诣雍和宫行礼。　　

○以孝淑皇后梓宫奉移山陵。前期至静安庄殡宫奠酒。　　

○还雍和宫驻跸。　　

○谕内阁、军机大臣会同户部议奏、嵇承志马慧裕恳请暂开衡工捐例一摺。国家偶值度支繁费之时。请开事例。原非得已。此次豫省衡家楼漫口、工费甚钜。若非军兴八载。节次动拨饷项数逾千万。即该河督等合词吁恳。朕亦断不允行。今大功虽经厎定。而一切善后事宜。尚多需用。复值此河水漫溢。亟须克期堵筑。工程紧要。刻不容缓。不得不宽为筹备。著姑准所请、暂开衡工事例。一俟该处漫工告竣。即降旨停止。所有应行核定条例。著即会同吏兵二部详议具奏。　　

○云贵总督琅玕奏报、生擒首逆恒乍绷、得旨嘉奖。下部议叙。赏道员丰绅、知州史绍登、花翎。乡勇禾君相、千总衔并蓝翎。余加衔议叙有差。　　

○以京营左翼总兵范建丰、署万年吉地总管内务府大臣。右翼总兵恭阿拉、兼摄左翼总兵。　　

○以江南太湖协副将孙廷璧、为狼山镇总兵官。　　

○赏已革兵部侍郎江兰、七品小京官。命赴南河效力。　　

○免直隶长垣、东明、开、三州县、水灾额赋。已徵者、作为次年正赋。　　

○缓徵江苏句容、六合、盐城、砀山、邳、山阳、阜宁、清河、桃源、安东、宝应、铜山、萧、宿迁、睢宁、十五州县、淮安、大河、徐州、三卫、被水被旱漕粮额赋。　　

○癸酉。上至静安庄。临送孝淑皇后梓宫启行。　　

○诣火神庙拈香。　　

○甲戌。缓徵安徽凤阳、寿、凤台、怀远、定远、泗、盱眙、五河、宿、灵璧、天长、十一州县、及各卫、水灾新旧漕粮额赋。　　

○缓徵甘肃宁夏、平罗、二县、被水马厂租赋。　　

○丙子。谕内阁、昨仓场侍郎达庆条奏、请令直省捐纳义监生一摺。朕披阅之下。即谓其说不经。因交廷臣集议。今据大学士会同该部议驳。国家正供。岁有定额。若如该侍郎所称、将每岁应交地丁银四十两以上者、定为四五十倍、按数合计、汇总交纳、准作义监生、免其租赋差徭以终其身等语。是直欲将数十年之赋额。并徵于一时。自古无此取民之制。竟不知该侍郎何所引据。忽创此无稽之言。妄行陈奏。不惟其事断不可行。即形之章牍。亦不成话。窒碍不通。纰缪已极。除照部驳不准外。达庆著交部议处。以为率臆妄言时事者戒。　　

○谕军机大臣等、勒保称此起楚匪入川。有悔罪投诚之意。殊不可信。惟当饬令该镇将实力搜缉。断不可堕其术中。此为最要。德楞泰剿尽陕境余匪后。回至川省。亦当督饬往来逻察。总期明岁春和。一无萌动。再将兵勇彻回。毋得稍涉大意。至覆奏长麟条奏各款。所见多与朕意相合。民闲堡寨。系因避贼所筑。此时地方肃清。小民等移家下寨安居。其有重资修筑、及旧有居民、不愿搬移者。亦应听从民便。至四面无依处所。祇当劝令自行拆毁。若官为办理。转恐胥吏扰累。其收缴兵器。亦应如所奏办理。民生良莠。原不在兵器之有无。即全行查缴。如果民心未靖。亦不能保其不复私造。惟当饬知地方官妥为绥辑。随时查察。其寨长充当乡正。如果三年奋勉。应如所议旌以花红扁额。若准其加级请封。殊非体制。应毋庸置议。将此传谕知之。　　

○丁丑。谕内阁、嗣后凡遇朕御养心殿召见时。除内廷诸臣、例得由内右门行走者、仍照旧行走外。其余文职三品以上、武职二品以上各大臣内、有年逾六十者。均加恩著奏事处官员带领、一体由内右门出入。以示体恤。　　

○又谕、策拔克、巴宁阿奏、审明偷砍木植案内受贿故纵、及透漏消息得赃卖放各官兵、先行定拟一摺。据称高丽沟地方、系边外滨海之区、奸民等偷砍木植、潜往积聚、分运贩卖、由来已久、乾隆五十六年、前任将军琳宁、派员严拏、焚毁窝棚木植等语。是该处奸民。聚集偷砍木植。转运贩卖。已非一日。琳宁在将军任时。既经查出。即应将拏获之犯。根究首夥。审明治罪。并严查该管官兵等、有无得贿卖放情敝□大。据实参奏办理。则奸民等及不肖弁兵、知所儆畏。自不敢复蹈法网。且彼时就案惩办。或尚不至牵涉多人。尽罹重罪。乃琳宁并不奏办。祇将窝棚木植焚毁。以致奸民等窜迹日久。匪党渐多。竟敢搭盖窝棚。设炉造船。偷运私砍木植。毫无忌惮。而卡伦官兵、亦遂玩法营私。得受银布。肆意放行。年复一年。酿成巨案。皆由琳宁办理不善、而接任将军晋昌、及副都统成林、又未严查整顿所致。今晋昌、成林、已经褫职。琳宁著交都察院议处。至已革佐领崔守兴、前署城守尉时。科敛铺商。收受属员盘费。此次复寄信城守尉赓宁、嘱令烧毁窝棚。实属贪黩不法。已革骁骑校福庆、经赓宁派往烧毁窝棚。胆敢串通作敝□大。私受贿银。马兵乌勒清额、说事过财。又复隐匿一半赃私。均属大干法纪。崔守兴、福庆、乌勒清额、俱著即行处绞。以彰国宪而儆贪官。已革城守尉赓宁、虽未得有赃私。但闻信后惧干处分辄派人烧毁窝棚。希图灭迹以致奸民远扬。情罪亦重。著照所拟发往伊犁。自备资斧效力赎罪。李景善、系将军衙门委官。窃听信息。辄以崔守兴平素优待。图尽私情。向其告知。以致辗转漏洩。亦属骫法。策拔克等拟照旗人犯杖徒罪、鞭一百枷号四十日。殊觉过轻。已革佐领乌尔图那苏图、系奉派管逐闲人。乃转以窃听之言。向将军家人多福诇问。以致李景善在旁闻知送信是此案漏洩。实始于该犯。策拔克等拟以革职。亦属过轻。已革佐领额勒经额、既称好官。闻有查办偷砍木植之案。即应等候差委查拏之恒福到时。协同缉捕。乃辄令烧毁窝棚。纵犯远扬。六十九系属马兵。设崔守兴差令送信时。给以封函令其赍往。伊并不知内系何事。尚无不合。今崔守兴既明告以烧毁高丽沟窝棚之语。该犯辄听从前往。即系通同漏洩。情节亦重。李景善、乌尔图那苏图、额勒经额、六十九、均著发往乌噜木齐。自备资斧效力赎罪。均永不叙用。其余案犯、著交刑部核拟具奏。至案内应行追缴赃款银两。除各该革员名下应追银数、仍勒令各该家属完缴外。其兵丁等应追银数。著一并核计。分别于晋昌名下著赔六成。于成林名下著赔四成。以示法外施仁之意。　　

○以西宁办事大臣都尔嘉、为镶白旗蒙古副都统。　　

○旌表守正捐躯直隶临榆县民王均妻王氏。　　

○蠲缓山东濮、菏泽、范、寿张、阳谷、东阿、平阴、东平、郓城、肥城、利津、蒲台、滨、定陶、曹、茌平、聊城、东昌、十八州县卫、水灾本年额赋并赈恤有差。　　

○戊寅。上启銮。恭谒西陵。并临视孝淑皇后梓宫奉安地宫。　　

○孝淑皇后梓宫至陵。皇次子旻宁遥向泰陵泰东陵恭代行礼。奉安于正殿。皇次子奠酒举哀行礼。王以下文武大臣官员均随行礼。　　

○免跸路、及孝淑皇后梓宫经过各地方、本年额赋十分之五。　　

○是日。驻跸黄新庄行宫。　　

○己卯。命起居注官、凡遇恭谒泰陵泰东陵。照例侍班。不必随至太平峪。　　

○以唐儒韩愈后裔锡爵、袭五经博士。　　

○旌表守正捐躯湖南安福县民汪昌奉妻王氏。　　

○是日。驻跸半壁店行宫。　　

○庚辰。以孝淑皇后梓宫奉安地宫。前期遣官告祭天地太庙奉先殿社稷。　　

○谕军机大臣等、楚省现报并无贼匪踪迹。殊未可信。即使楚境实无余孽。现在陕省山内余匪一百七八十人窜至川境。设使复偷窜入楚。亦不可不严为防御。吴熊光惟当督饬庆溥等于各处山内严防会哨。务期实在肃清。不留遗孽。所有两广湖南官兵。总俟川陕一律搜捕净尽。额勒登保班师回京。德楞泰亦回成都将军之任。方可彻令归伍。此时毋庸亟亟。将此谕令知之。　　

○是日。驻跸秋澜行宫。　　

○辛巳。驻跸梁格庄行宫。翼日如之。　　

○壬午。上恭谒泰陵。泰东陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、均随行礼。　　

○孝淑皇后梓宫奉安。行迁奠礼毕。奉移于芦殿。上亲临奠酒举哀毕。至妃园寝赐奠。　　

○遣官祭后土之神。永宁山神。　　

○以万年吉地工程坚固宏整。赏监工大臣公盛住、双眼花翎。侍郎范建丰、花翎。余赏赉加衔议叙有差。　　

○癸未。上至芦殿孝淑皇后梓宫前奠酒。俟奉安地宫礼成。亲临视奠毕。命皇次子旻宁行礼。王以下文武大臣官员、均随行礼。　　

○谕军机大臣等、江南徐州一带。黄水现在断流。河身必多淤垫。傥河归故道。而下游转多高仰。仍恐或有溃溢。所关非细。黄河全体。如人之一身。四支百骸。务令血脉通畅。则无疾病。稍有壅滞。则必有痛楚之患。著吴璥亲往徐州确勘应挑工段。赶紧兴办。其萧砀以上、与豫省交界至封邱一带。恐亦有淤浅处所。不可稍存畛域之见。　　

○伊犁将军松筠奏、每年操演伊犁八旗兵丁日久恐致废弛。请于岁终将劝惩之处具奏。报可。　　

○以孝淑皇后梓宫奉安地宫礼成。予理事王大臣、及执事各官议叙。并赏赉有差。　　

○予直隶办差各官议叙。　　

○是日。迥銮。驻跸秋澜行宫。　　

○甲申。驻跸半壁店行宫。　　
</div>
    <div class="pagination">
<a href="清实录嘉庆朝实录_page161.html">上一页</a><span>...</span><a href="清实录嘉庆朝实录_page157.html">157</a><a href="清实录嘉庆朝实录_page158.html">158</a><a href="清实录嘉庆朝实录_page159.html">159</a><a href="清实录嘉庆朝实录_page160.html">160</a><a href="清实录嘉庆朝实录_page161.html">161</a><span class="current-page">162</span><a href="清实录嘉庆朝实录_page163.html">163</a><a href="清实录嘉庆朝实录_page164.html">164</a><a href="清实录嘉庆朝实录_page165.html">165</a><a href="清实录嘉庆朝实录_page166.html">166</a><a href="清实录嘉庆朝实录_page167.html">167</a><span>...</span><a href="清实录嘉庆朝实录_page163.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
