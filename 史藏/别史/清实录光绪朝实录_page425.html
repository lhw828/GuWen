<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 425 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 425 页/共 1316 页</h1>
    <div class="content">○颁光绪十三年时宪书。黄绫木　　

○陕甘总督谭钟麟等奏、关外镇迪各属生童。向由乌鲁木齐都统代为扃试。将试卷移送学臣取进。现在都统裁撤。请改为巡抚办理。从之。摺包　　

○予随勘边界瘴故。江苏试用道叶廷眷优恤。摺包　　

○予受瘴病故。云南补用总兵萧太和等十八员名优恤。摺包　　

○辛酉。以大学士额勒和布、阎敬铭、恩承、协办大学士张之万、为会典馆总裁官。吏部尚书锡珍、户部尚书翁同和、礼部尚书延煦、兵部尚书乌拉喜崇阿、刑部尚书麟书、工部尚书潘祖荫为副总裁官。现月　　

○壬戌。谕军机大臣等、本年直隶山西陕西湖南等处。灾荒地亩。节经各该省奏到。已加恩将新旧钱粮。分别蠲免缓徵。并因顺天直隶各属水灾。先后钦奉懿旨。拨给顺天银二万两。直隶银二万两。叠经谕令李鸿章等、截留江苏漕米五万二千八百余石。奉天粟米一万三千二百余石。截拨江北漕米五万石。提直隶藩库银十万两。分拨顺天直隶。复因奉天海城县等处水灾。钦奉懿旨。拨给银一万两。山东何王庄决口。章邱等县民埝大堤漫溢。拨给漕米十万石。藉资赈济。直隶热河被水。江西广信等府被水。浙江衢州等府被风、被雹、被水。福建省城及延平等府被水。河南淅川厅等处被水、被雹。山东寿张等处被水。山西太原等处被水、被雹。陕西临潼等县被雹。留坝等处被水。甘肃皋兰等处被雹。广东省城被火。云南邱北县地震。剥隘等处被火。腾越被水。均经该督抚等查勘抚恤。小民谅可不至失所。惟念来春青黄不接之时。民力未免拮据。著传谕该督抚等体察情形。如有应行接济之处。即查明据实覆奏。务于封印以前奏到。候朕于新正降旨加恩。再江苏萧县被风。安徽安庆等府被水。浙江嘉兴等属被风、被雹。湖南安乡等县、华容等县被水。河南南召县被水。陕西商州等处被水、被雹。武功县被水。甘肃兰州各属被水、被雹。广东广州等属被水。均经该督抚等委员查勘。即著迅速办理。并将来春应否接济之处。一并查明。于封印前奏到。此外各省有无被灾地方。应行调剂抚恤之处。著该将军督抚等一并查奏。候旨施恩。将此各谕令知之。现月　　

○派科尔沁亲王伯彦讷谟祜、庆郡王奕劻、工部尚书昆冈、校阅中式武举马步射技勇。现月　　

○癸亥。上御养心殿引见中式武举。亲定甲乙。内记　　

○以黄河安澜。发大藏香十枝。交河东河道总督成孚祗领。虔诣河神庙祀谢。　　

○谕内阁、太常寺奏、大理寺卿明桂因本年夏闲染患肝证。调理失宜。不能勉强唱赞。可否开去差使等语。明桂礼节尚娴。岂得因有疾病。遽辞要差。致开诿卸之渐。所请开去赞引差使之处。著不准行。现月　　

○谕军机大臣等、电寄岑毓英。李鸿章奏、据岑毓英电称、界图校毕。在营画押。惟疾尚未愈。殊深廑系。岑毓英著暂行回省调理。以示体恤。其界务防务未尽事宜。仍著妥筹办理。一俟稍痊。再行前往。电寄　　

○以防河出力。赏河南开归陈许道鞠捷昌二品顶戴。彰卫怀道裕昆仍以应升之缺开列在先。　　

○甲子。上御太和殿传胪。赐一甲宋占魁解兆鼎、何乃斌、三人武进士及第。二甲桂芬等十七人武进士出身。三甲廖锦华等九十九人同武进士出身。　　

○乙丑。仁宗睿皇帝诞辰。遣官祭奉先殿。　　

○以神灵显应。颁江西瑞昌县城隍庙扁额。曰德普赤湖。白龙潭龙神庙扁额。曰泽被清湓。随手　　

○谕内阁、兵部奏、遵议处分一摺。护军统领明安。应得革职处分。著加恩改为降三级调用。赏给三等侍卫。在乾清门当差。现月　　

○谕军机大臣等、有人奏、大兴县知县李均豫嗜好甚深。遇案索贿。前在武清任内。于灾黎不加抚恤。诈索商民银钱。致各村控告。调补大兴县后。复纵容劣幕姚姓。门丁王姓。在外招摇。差役孟姓。私押良民。并有估衣铺张志和。代揽词讼各情事。所奏如果属实。亟应从严惩办。以肃官方。著毕道远、薛福辰、确切查明。据实具奏。毋稍徇隐。原摺均著钞给阅看。将此各谕令知之。现月　　

○会办北洋事宜都察院左副都御史吴大澂奏、会勘吉林中俄边界事竣。报闻。摺包　　

○驻藏办事大臣色楞额等奏、校阅前藏汉番官兵秋操情形。并校阅操练江达、拉里、硕板多、察木多、乍了、江卡、各汛官兵。分别劝惩。报闻。摺包　　

○又奏、川省代垫廓商偿款。恳免藏中完缴。得旨。此项垫款。本应饬令如数缴还。姑念该番民异常困苦。准免追缴。以示体恤。该大臣务当晓谕该呼图克图等、宣示朝廷德意。随时约束番众。俾知感知惧。毋得再滋事端。随手　　

○以遇灾拯救。劳瘁不辞。予广东肇阳罗道潘骏猷等优叙。道员周炳勋等议叙。摺包　　

○以水灾捐款。抢护府城。复广东肇庆府知府绍荣职。摺包　　

○以亏短交代。革广东已故增城县知县杨士模职。与已革前署海康县知县李健鹏。一并勒追。摺包　　

○以疏防劫饷。革安徽署定远县知县张树建江西解饷委员补用知县舒云彩职。张树建留任勒缉。　　

○丙寅。钦奉慈禧端佑康颐昭豫庄诚皇太后懿旨。恭亲王奕诉、著加恩赏还亲王双俸。现月　　

○又奉懿旨。原品休致大学士宝鋆、著加恩以大学士致仕。赏食半俸。现月　　

○谕内阁、前因御史赵时熙奏参河南裕州知州朱柏寿、正阳县知县项则周、舞阳县典史闵世禧、庸劣不职各节。当经谕令边宝泉查奏。兹据该抚查明。分别奏参。裕州知州朱柏寿、公事尚无贻误。亦无勒索罢市。纵容丁役。因案酿命。及任令伊子在外招摇各情。惟该员因病曾用洋药医治。难保其必无嗜好。著开缺留省察看。调任正阳县知县项则周、前在宝丰县任内。尚无纵盗殃民重情。在叶县任内。亦无侵吞公款等事。惟居心巧滑。工于趋避。缉捕亦多废弛。著即行革职。宝丰县典史王敦业、收受差役规费。殊属非是。著交部议处。舞阳县典史闵世禧、虽无需索规费。喝殴毙命等情。惟居官声名平常。捕务疏懈。著即行革职。现月　　

○命镶黄旗蒙古都统尚宗瑞、户部左侍郎孙诒经、在紫禁城内骑马。　　

○调镶红旗护军统领岳林为正白旗护军统领。镶红旗蒙古副都统德隆为镶红旗护军统领。　　

○以理藩院左侍郎崇礼为正黄旗蒙古副都统。　　

○戊辰。颁广东爱育堂扁额。曰敬梓推仁。上海协赈公所扁额。曰心存济物。随手　　

○己巳。慈禧端佑康颐昭豫庄诚皇太后万寿圣节。遣官祭太庙后殿。奉先殿。黄绫　　

○上率王以下文武大臣诣慈宁门行庆贺礼。众官于午门外行礼。　　

○奉慈禧端佑康颐昭豫庄诚皇太后幸阅是楼。侍午膳。黄绫　　

○护理四川总督游智开奏、拏获教案滋事首犯王明堂。解省审办。暨与法英美各主教领事议结情形。并将先事失于防范。临时未能弹压之巴县知县国璋职名开送。得旨、国璋著交部议处。仍著督饬严拏石开阳务获。归案审讯。持平办理。嗣后各该处修建教堂。务须妥筹措置。按约保护。总期民教相安。毋再滋生事端。摺包　　

○壬申。谕军机大臣等、电寄曾纪泽。据曾国荃电称、南洋新筑大炮台。乞饬曾纪泽勘验。著照所请行。电寄　　

○癸酉。以光禄寺卿邵曰濂为太常寺卿。朱签　　

○甲戌。户部奏、安徽省清查荒田。请照章核办。其徵信册籍。仍令遵案办理。如所请行。早事　　

○乙亥。派肃亲王隆勤、刑部尚书麟书、监马步射。朱签　　

○丙子。谕军机大臣等、德馨奏、江西解饷委员。在安徽定远县张桥驿地方被劫。请旨惩办一摺。此案前经阿克达春具奏。请将署定远县知县张树建革职留任勒缉。并将委员舒云彩革职。已照所请行矣。兹据德馨奏称此项饷银。合肥县知县孙葆田签差六名护送。仅到一名。梁围汛祇有一兵护送。马队哨官张景堂。并未派兵守护等情。该员等于饷银过境时。并不多派兵役。小心防护。以致疏虞。实属玩泄。即著阿克达春确切查明。据实参奏。并严饬勒拏赃犯。务获究办。德馨所奏光绪六年解饷委员何惟杰。亦行经该县张桥地方。被匪劫饷等语。是该处捕务。废弛已久。嗣后京协各饷。不时经过。若不亟行整顿。何以重帑项而靖地方。该抚务当严饬该处文武县营。实力缉捕。遇有饷鞘过境。照例派拨兵丁夫役。认真守护。毋得短少。致滋贻误。将此谕知陈彝、德馨、并传谕阿克达春知之。现月　　

○军机大臣礼亲王世铎等奏、明年正月。皇上亲政。皇太后训政。所有应行酌复旧制。或变通办理。及暂缓举行各事宜。谨酌拟条款。缮单呈览。钦奉慈禧端佑康颐昭豫庄诚皇太后懿旨。依议行。现月　　

○闽浙总督杨昌浚奏、福州府属福清县绅士游击林向藜等、合力捐修县城。请先行立案。下部知之。摺包　　

○以办理福建福州等口通商出力。予新授河南布政使前福建督粮道刘瑞祺等升叙加衔开复有差。摺包　　

○丁丑。湖南巡抚卞宝第奏、知县江良醇保案。请更正坐衔。并请更名。得旨、吏部知道。醇字并非应行敬避字□□羕。著饬行。摺包　　

○云贵总督岑毓英奏、法使狄隆照会华人越界等情。现获撤弁王明魁正法。照覆法使。下所司知之。随手　　

○以云南安插耿马土族出力。赏试用知府余泽春盐运使衔。摺

包

　　

○蠲缓顺直通、三河、武清、宝坻、蓟、香河、甯河、霸、保定、文安、大城、东安、顺义、怀柔、密云、滦、卢龙、迁安、昌黎、乐亭、蠡、雄、安、高阳、河闲、献、任邱、吴桥、天津、静海、丰润、玉田、安平、深泽、大兴、宛平、平谷、清苑、新城、容城、肃甯、青、沧、盐山、无极、饶阳、固安、水清、涿、安肃、博野、望都、南皮、晋、水年、大名、元城、深、定、开、东明、长垣、六十二州县被水灾歉村庄本年地丁钱粮新旧额赋各项租课有差。现月　　

○戊寅。甘肃新疆巡抚刘锦棠奏、新疆人命重案。碍难遽复旧制。恳恩暂准变通办理。如所请行。　　

</div>
    <div class="pagination">
<a href="清实录光绪朝实录_page424.html">上一页</a><span>...</span><a href="清实录光绪朝实录_page420.html">420</a><a href="清实录光绪朝实录_page421.html">421</a><a href="清实录光绪朝实录_page422.html">422</a><a href="清实录光绪朝实录_page423.html">423</a><a href="清实录光绪朝实录_page424.html">424</a><span class="current-page">425</span><a href="清实录光绪朝实录_page426.html">426</a><a href="清实录光绪朝实录_page427.html">427</a><a href="清实录光绪朝实录_page428.html">428</a><a href="清实录光绪朝实录_page429.html">429</a><a href="清实录光绪朝实录_page430.html">430</a><span>...</span><a href="清实录光绪朝实录_page426.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
