<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 204 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 204 页/共 681 页</h1>
    <div class="content">○甲戌。册封嫔吴雅氏、为德嫔　　

○乙亥。免山西文水、寿阳、二县、本年分雹灾额赋有差　　

○丙子。扬威大将军和硕简亲王喇布等疏报、招抚伪副将张朝贵等、七十一员、发偏沅巡抚张朝珍安插。下部知之　　

○福建总督姚启圣疏报、宁海将军喇哈达、遣游击赵云等、直捣贼巢、杀贼兵五百三十余名。船寨房屋旗械、尽行烧毁。下部议叙　　

○广西提督哲尔肯疏报、泗城土知府岑继禄。向化归诚。下部知之　　

○湖广长沙阵亡将士等丧至。遣一等侍卫马塔、莫尔浑、以茶酒往奠之　　

○予江西阵亡把总陈润、蔡廷珍恤银。荫子弟一人、以卫千总用　　

○丁丑。上诣太皇太后宫、问安　　

○吏部议覆、奉天府府尹梁拱宸疏言、奉天所属一府二州七县、正印佐贰杂职等官三十余员、有劾无举、恐贤能者不知所劝。应照直隶各省之例、遇荐举之年、酌荐一员。应如所请。从之　　

○户部议覆、奉天府府尹梁拱宸疏言、奉天锦州等处、旗下荒地甚多、民欲耕种、旗下指为圈地。如档册未经圈给、而妄称为圈地者、察出从重治罪。应如所请、将被圈之地、概行查明。除旗下额地之外、俱退与州县官员、劝民垦种。得上□日、旗下额地之外。其余未垦之地、著严加详察具奏　　

○戊寅。上诣太皇太后皇太后宫、问安　　

○己卯。户部议覆、河道总督靳辅疏言、江南宿迁、沭阳、赣榆、三县漕粮、旧徵粳米。近年为黄河漫溢、田地皆成沙土、止产粟米。请嗣后漕粮、改徵粟米、以从民便。应如所请。从之　　

○广东提督侯袭爵疏言、海逆盘踞井洲诸岛。臣与潮州镇臣马三奇等、率兵水陆夹击、攻破井州岛。焚烧贼船贼巢。斩杀甚多。生擒伪参将等员。获器械伪劄无算。下部议叙　　

○荆州参赞军务蒙古台吉温布、率所属将士凯旋。遣散秩大臣博落特等、迎劳之于天津　　

○韶州赣州阵亡将士丧至。遣一等侍卫吴达禅等、以茶酒往奠之　　

○抚蛮灭寇将军广西巡抚傅弘烈疏言、粤西进云贵有二道。一由南宁。将军莽依图、已遵上□日统满汉大兵前进矣。臣愿亲率官兵、由庆远一路、直取云贵。上谕、粤西初经恢复。傅弘烈仍驻会城、同理事官麻勒吉等、平定境土、抚绥百姓、供应大兵粮饷。其傅弘烈标下官兵、可选精锐、听王与将军、进剿调用　　

○庚辰。以故一等阿思哈尼哈番希尔根之孙佐领商锡太、袭职　　

○免湖广湖北、康熙十三年至十七年、近贼地方额赋　　

○以故真人张洪任之子张继宗、袭爵　　

○辛巳。谕五城御史、流民就食京城甚多。赈济银米、皆增一倍　　

○壬午。上诣太皇太后宫、问安　　

○靖逆将军甘肃提督侯张勇疏言、时届严冬、坚冰载路、转饷维艰。祈暂止狭西兵进征汉中兴安、及进取荆州、常德、衡州、永州、广西诸路兵马。俟明春再行齐发。上曰、近阅大将军公图海等奏、分兵四路、进取汉中兴安、而诸路大将军将军等、各领大兵、相机剿贼、平定疆圉。将军侯张勇所请、不准行　　

○谕议政王大臣等、背恩反叛之罪在吴三桂。其吴应麒、胡国柱等、咸系附和之人。今虽诸路贼寇败遁、破灭在即。朕俯念黎民、早欲使疆圉平定。其吴应麒、胡国柱、夏国相、王屏藩、马宝、郭壮图、各书敕一道、分发各路大将军、将军、总督、提督、巡抚等招抚。敕曰、谕王屏藩、胡国柱、马宝、郭壮图、夏国相、吴应麒、尔等本系吴三桂藩下之人、曾授世职。当吴三桂反叛时、尔等率同逆党、抗拒大兵。其后力穷败遁。今复窃踞一隅、迟回观望、荼毒生民。兹湖南、广西、汉中、俱经底定。贼势摧败、殄灭可期、尔等所明知也。每念滇黔、皆朕赤子、久罹兵燹、不得早见太平、朕心殊为悯恻。今特降专敕、详加开谕。尔等若悔罪归诚、其从前抗拒之罪、悉为赦免。仍论功叙录。至尔等标下将士、如同心归正、亦概从宽宥、酌量加恩。但念系恋父母妻子、人之常情。或因父母妻子、尚在滇黔、心怀瞻顾。尔等皆掌握兵柄之人、非微末将弁。若即率所部兵、径还云南、谁能阻遏。一路先退、诸路亦必相率遁逃。谁能自立。大兵到日、相机接应。不特保全家口、亦可建立功名。或能开导吴世璠、共来归顺、厥功尤懋。煌煌谕上□日、炳如星日。朕不食言。近日归正各员、朕皆赦其前罪、论功录用。亦尔等所知。尔等其尽释疑衷、勉图后效、以副朕怀远矜全至意　　

○又谕兵部、今兹招抚、与往者不同。因彼情实昭然、故特颁敕书、令各大将军将军等、加意晓谕、以革其心。勿得视为泛常　　

○癸未。上诣太皇太后宫、问安　　

○福建总督姚启圣疏报、双头洞系浙闽交界。贼首陈起万等啸聚。臣会同提臣提捷、抚臣吴兴祚、于五月初九日、至流江地方、水陆夹击、大败贼众。杀伤无数。获其船只器械。下部议叙　　

○转兵部右侍郎焦毓瑞、为左侍郎。升内阁学士项景襄、为兵部右侍郎　　

○甲申。兵部议覆、奉命大将军和硕康亲王杰书、题请参将曾承、补授兴化总兵。上曰、总兵封疆要职、自当遴选。总督既未列名、岂可遽将参将超补。况地方渐次平定、必须遴选得人、庶不致贻误军机也　　

○谕奉命大将军和硕康亲王杰书曰、自数年用兵以来、所费钱粮不赀、以致民力疲困。今大破湖南贼寇、余孽遁入云贵、扼据险要、抵死支持、其势旦夕殄灭。惟福建海贼、窃踞海澄、倚厦门金门为营窟。骑兵无所用其力。惟藉水师楼橹攻取、甚属紧要。王等曾言今□山戊示□荷兰国船若到、于八月内、进攻海寇。倘荷兰国船衍期、当内徙边海人民、坚壁清野、以待其困。今□山戊示□因荷兰国之船未至、故前议不行。近者福建绿旗兵丁、较取厦门金门时、渐增数倍。即无满兵、止以绿旗兵丁、剿灭贼寇、未为不足。见在福建满兵甚多、应即掣一半、以省粮饷、以苏民力。但耿精忠尚在闽中、虞有意外之变、故暂为停止。朕思即令耿精忠来京、此辈惶恐疑畏、或生他故。如留耿精忠在彼、王亲率满兵一半回京、似属不可。设必候诸处底定、则福建需用粮饷、较之他省、不啻什百。为今之计、王当开谕耿精忠、令其陈奏请安、诣京陛见。倘耿精忠因王之言、具疏。止可令其自来。若耿精忠未能即行、王独率满兵一半先回、则势更有所不可也。此事关系、甚为重大、王当详细筹画具奏　　

○荆州阵亡夸兰大吴喇忒蒙克丧至。遣一等侍卫和善、以茶酒往奠之　　

○乙酉。升山西分守冀宁道张所志、为福建按察使司按察使　　

○和硕康亲王杰书母和硕妃薨逝。予祭一次　　

○戊子。上诣太皇太后宫、问安　　

○先是、吏户兵刑四部、会议私采人参条例请上□日。上曰、采参本以养人。定例过严、则无知小民、动罹法网、反致伤生。其令议政王大臣九卿詹事科道、会同详议以闻。至是、议政王大臣等议、为首者绞。为从者枷责。上曰、迩来采参、必越佛阿喇地方、较前稍远、是以价日贵而盗者愈多。不若令佛阿喇驻防官兵、中途察缉、则法不待严、而弊自可绝矣　　

○吏官议覆、都察院左都御史魏象枢荐举清廉一疏。查原任侍郎雷虎、班迪、已经奉上□日、无庸议外。原任督捕侍郎达哈他、京察降级。原任大理寺卿胡密色、京察革职、随旗上朝。俱无庸议。原任刑部侍郎高珩、原任吏部郎中内升未补宋文运、俱告假回籍。应移咨该抚、给文赴部候补。原任国史院侍读萧惟豫、终养回籍、俟伊事完之日、该抚给文赴部候补。原任湖广布政使毕振姬、年老告病回籍、无庸议。原任内黄知县张沐、降调回籍。原任嘉定知县陆陇其、革职回籍。俱移咨该抚、给文赴部补用。得上□日、依议补用。原任知县张沐、陆陇其、系保举廉能之员。如直隶清苑、江南无锡等县、最称繁剧难治。必用之此等地方、庶其才可以表见　　

○以原任刑部侍郎高珩、为刑部右侍郎　　

○予湖广阵亡游击赠都督佥事杜英、游击赠参将佟大年、守备赠署游击韩玺圣、守备赠署游击于守印、守备赠都司佥书化嘉诰、各祭葬如例　　

○定远平寇大将军和硕安亲王岳乐疏报、臣至宝庆府、有伪知县周冠等、带领兵丁四百二十三名投诚。交巡抚韩世琦安插。下部知之　　

○奋威将军平凉提督王进宝疏报、臣率兵进取四川。与贼战于利桥红花铺诸处、大败之。复凤县、两当县。得上□日嘉奖、下部议叙　　

○辰州永兴阵亡参赞军务都统宜理布、参赞军务护军统领哈克山、及诸将士丧至。遣内大臣公噶布喇等四十七员、各以茶酒往奠之。复遣侍卫费耀色等、赍赐宜理布之母银六百两、传谕曰、宜理布时侍朕前、深悉其人。今出师著有劳绩。方谓成功之后、即可凯旋相见。忽闻阵殁、朕还顾议政王大臣、不觉凄怆痛悼。兹闻尔家费用不给、特赐白金六百两、为治丧之资。又遣内大臣舅舅佟国维等、赍赐哈克山之弟巴克山银五百两、传谕曰、哈克山临阵捐躯、戮力尽瘁、殊为可嘉。特赐白金五百两。又传谕正白旗大臣侍卫、退朝后、于宜理布未出丧以前、即赴丧次。举殡时、除直日大臣侍卫外。余俱往送。其哈克山、噶尔度、色黑、郭色、门都、那穆浑、举殡时、分遣内大臣、或散秩大臣一员、并侍卫等往送　　

○己丑。上诣太皇太后宫、问安　　

○先是、河道总督靳辅、疏请于节省河工钱粮内、动支银十四万余两、另开运河于骆马湖之旁、以便挽运。命九卿詹事科道会议。至是、九卿等议覆、应如所请。上曰、诸臣意见若何。左都御史魏象枢奏曰、河臣动用钱粮二百余万、为一劳永逸之计。前奏堤霸、已修筑七分。今又欲复开河道。所为一劳永逸者安在。臣等恐将来漕运有阻、故议从其请耳。上曰、以朕揆之、宪臣之言为是。漕运关系、自应从其所请。但河道虽开、必上流浩瀚、方免淤滞。今□山戊示□雨少水涸、恐未必有济。即目前河工告竣、亦因天旱易修。岂得遽恃为永固耶　　

○庚寅。上诣太皇太后宫、问安　　

○户部议覆、护理江西巡抚印务王新命疏言、江西自变叛之后、逃丁荒地、虽于康熙十七十八两年之间、招补开垦、而见在荒缺者过半。暂请开除额赋。应如所请。从之　　

○狭西提督赵良栋疏报、臣率领大军、由密树关、进取徽州。复遣兵于黄渚关、以牵贼势。及抵密树关。连战败贼。贼不能支、遂弃徽州遁走。恢复州城。得上□日嘉奖、下部议叙　　

○奉命大将军和硕康亲王杰书疏报、都统喇哈达、遣副都统倭申巴图鲁、率领官兵、于十月二十六日、进抵东石地方。击败贼众。杀逆贼伪参将林英。擒伪总兵陈深等、及贼兵一百六十三名。下部议叙　　

○浙江巡抚陈秉直疏言、杭属田少山多、所恃以养生办课者、惟桑麻竹木是赖。今驻防厮卒、以樵采为名、任意砍伐。请行禁止。得上□日、驻防兵丁、及家人等、可严行申饬。有违禁扰民者、该督抚即指名参奏。如不参奏、别经发觉、将该督抚一并议处　　

○调正红旗蒙古副都统纪尔他布、为满洲副都统　　

○辛卯。上诣太皇太后宫、问安　　

○谕九卿詹事科道等曰、迩来诸事、尔等全不担当。或遇事有疑难、即以未经与闻、不同启奏。或托言他事及病、不赴会议。在部办事、或推诿不肯列名。或有过、卸于司属、意图侥幸。若果应坐罪、岂推卸便可脱免乎。又有临事全无一语、及既退之后、輙云我曾如此立论、而某官不肯见从、朝廷不曾俞允。此岂臣子靖共之道乎。至部院衙门司官、亦多偷安废弛。各堂官宜将此等司官、指名题参。九卿会议处、有规避者、著都察院、及科道官纠参。嗣后尔等、当直摅所见陈奏。审酌可否、自在于朕。尔等勉之　　

</div>
    <div class="pagination">
<a href="清实录康熙朝实录_page203.html">上一页</a><span>...</span><a href="清实录康熙朝实录_page199.html">199</a><a href="清实录康熙朝实录_page200.html">200</a><a href="清实录康熙朝实录_page201.html">201</a><a href="清实录康熙朝实录_page202.html">202</a><a href="清实录康熙朝实录_page203.html">203</a><span class="current-page">204</span><a href="清实录康熙朝实录_page205.html">205</a><a href="清实录康熙朝实录_page206.html">206</a><a href="清实录康熙朝实录_page207.html">207</a><a href="清实录康熙朝实录_page208.html">208</a><a href="清实录康熙朝实录_page209.html">209</a><span>...</span><a href="清实录康熙朝实录_page205.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
