<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1341 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1341 页/共 1860 页
  </h1>
  <div class="content">
   ○甲寅。谕曰、郝硕、颜希深、各有应行革任之案。因其在军营办事。节经谕令该部、于军务告竣后。再行请旨。今据吏部奏、郝硕、议处共三案。颜希深、议处共二案。朕细核情节。两人因公处分之案。其过尚轻。惟郝硕于浙江按察使任内。有孝丰县盗犯陈永加、串通禁卒、越狱同逃一案。颜希深于木池军营。有轰烧火药一案。均属伊等咎所应得。但念其均在军营出力数年。著加恩各照应议之案。于布政使任内。以革任注册。至白瀛、近在阿桂一路。办理粮务。甚为奋勉出力。所有军营兵丁口粮。于通行各站文内。统行半折半支。奉行舛错。部议降二级调用之处。著该部查明此案。如系办理粮饷各员公错。所有白瀛应得处分。即可加恩宽免。如系白瀛一人专办之事。即著将所降之级。带于按察使新任。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千十

大清高宗法天隆运至诚先觉体元立极敷文奋武孝慈神圣纯皇帝实录卷之一千十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十一年。丙申。六月。乙卯。谕军机大臣等、前据毕沅、王亶望、节次奏报、今年甘省皋兰等二十九厅、州、县、得雨较迟。已成旱象。节经传谕该督等、急筹抚恤。实力经理。前日适毕沅奏到、盘查甘肃藩库实存银数。共有四百一十四万五千余两。朕因该省成灾处所甚多。赈恤所费不少。而司库所存银两。尚有应用岁需各款。所余恐不敷抚恤之用。随令户部约略查核。今据覆称、该省前项银数。虽系实存司库。但除每年额支养廉俸饷等项。仅余五十五万余两。可供动支。而四十年兵饷项下。应支若干。应存若干。奏销尚未题到。无凭查核细数等语。著传谕勒尔谨、即查明甘省司库实存项下。除岁需应支若干。实在尚余若干。是否足敷今年赈恤各属灾黎之用。倘或不敷。前有部拨解川银三百万两。因金川大功告成。截留存贮西安藩库。著该督即行奏闻。于此内酌拨银若干万两。就近运解甘省藩库。以备赈恤。该督仍董率各属、妥协经画。务使灾民均沾实惠。毋任蠹吏奸胥。侵冒中饱。将此由四百里传谕知之。　　

○丙辰。上诣皇太后行宫问安。　　

○以少詹事金士松、为詹事。兼翰林院侍读学士。　　

○以通政司副使张若渟、为通政使。　　

○旌表守正捐躯河南永城县民赵三妻梁氏。　　

○丁巳。谕、盛京吉林等处。乃我祖宗肇迹兴王之所。前因皇舆全图。刊载地名。不能赅备。命于实录内恭查。详列清单。将原图并交将军弘晌等、查明添补。嗣据弘晌等、按其道里形势。将所开地名。添绘成图呈览。已交舆图处、将旧图增改刊刻。但旧图方幅有限。详载地名。字体已小。不能复列事迹。于豳岐之缔造。尚不足以示昭垂。缅维列祖。天作基祥。鸿业经营。规模大备。如我太祖、太宗、大破明师于萨尔浒山。及凡战胜攻取之地。开创艰难。皆有山川疆域可考。自宜节举大要。分注图中。俾我世世子孙。按图瞻仰。并得晓然于景命所贻。前劳所启。一切钦承敬畏。以巩亿万载丕丕基。诒谋垂裕之道。无有大于此者。著将盛京等处地方。另行展拓。绘为大图一幅。溯自长白发祥。至奄有辽沈。建国迁都。暨神武戡定各事迹。并为标目。兼清汉字分注图中。俾皆了如指掌。以备观省而示久远。即交大学士舒赫德、协办大学士尚书公阿桂、尚书英廉、督率所司。敬谨办理。其如何核计里数。展图若干。足敷标识之处。著令西洋人悉心测算。并即饬工绘样呈进。俟阅定、即寿诸枣梨。用昭世德鸿图之盛。凛遵毋忽。　　

○又谕曰、图思德奏、滇省差务繁多。前次发往之丞倅州县等员。业经用竣。现在乏员差委。请拣发同知二员。知州二员。知县四员。来滇委用等语。所奏殊不晓事。拣发人员。俱系引见发往。向因各督抚、有于行在奏请拣发者。屡经降旨申饬。并令各督抚、嗣后如遇应需试用人员。适当巡幸之时者。或赶在启跸以前。或待至回銮以后。具摺奏请。节次所降谕旨甚明。图思德在外任已久。岂尚未知。乃于朕驻跸热河时。率尔漫奏。著传旨申饬。其所请各员。著派丰昇额、英廉、嵇璜、会同该部。于候补候选人员内。照例拣选。随下次月选各官。带赴热河引见发往。　　

○又谕、前日贵州按察使国栋、奏报起程陛见一摺。据称臬司印务。移交粮驿道国栋署理。正署同名。殊易相混。因思雍正年间。曾奉谕旨。遇有与大臣同名之人。令官小者改避。今国栋虽非大臣。但黔省一司一道同名。究非体制。著将道员国栋、改名国梁。嗣后著各督抚留心查考。如一省内有司道同名者。将道员奏请改名。有道府同名者。将知府改名。以示区别。余著以此类推。著为令。该部知道。　　

○又谕、今日增福奏报、乾隆四十年熟田钱粮奏销全完一摺。竟似通省全无尾欠。及阅杨魁所奏清单。则上年熟田钱粮。虽已全完。而灾田地丁漕项民欠。尚共有六万余两。增福摺奏、自应将已完未完字样。叙入事由。方合据实敷陈之体。乃仅云奏销全完。而于未完之款。隐而不提。未免取巧。此乃庸陋幕友。欲藉此为见好之地。增福久任藩司。钱粮是其专责。何于入告奏销之摺。竟不留心检点若此。增福、著传旨申饬。　　

○谕军机大臣曰、杨魁代龙承祖谢恩一摺。所奏殊未明晰。初称据原任江苏按察使龙承祖。继称谢免革任恩。后称现已卸事。而于其丁忧离任之处。并无一语声叙。若非朕记忆龙承祖、系丁忧人员。竟不知该臬司之因何卸事。揣其意、不过避丁忧字样。遂尔含糊。设遇题奏属员等丁忧事故。更当如何迁就。况现在又非万寿之月。复何所用其避忌。此必庸陋幕友所为。杨魁初任封疆。于章奏事件。岂竟全不寓目。任其率略若此。杨魁、著传旨申饬。　　

○又谕、前据文绶具奏、审拟投首逃兵彭士仁、汪国才、一摺。已批交该部核拟矣。此等逃兵。如在军务未竣以前。闻拏投首。其人尚知畏法。或可贷其一死。若系大功告竣以后。明知不复用兵。始行投首。是已心存幸免。不可不申明军律。俾营伍中共知儆戒。因命军机大臣、查明该二犯投首月日。于部覆到日提奏。今据刑部按律定拟。具摺覆奏。而该犯等原供。并无投首年月。无凭查核。著传谕文绶、即查明该二犯于何时脱逃。何时投首。如在大功告竣以前。即据实奏闻。候朕另降谕旨。如系大功告竣以后。即将该二犯照拟正法。以示惩儆。　　

○戊午。谕、据齐哷克特。奏称、昌平州披甲尼雅哈、醉后在防守尉阿尔绷阿门首、肆行吵闹。因令人捆缚看守。尼雅哈不知畏惧。反混行詈骂。经阿尔绷阿、与防御五什、公同板责。尼雅哈回家身死。请将阿尔绷阿、五什、交部分别查议等语。齐哷克特所办非是。若阿尔绷阿、与尼雅哈、素有嫌隙。特寻事殴死。或无故酷刑。即应治罪。今尼雅哈、身系披甲。曾因酒醉。经该防守尉阿尔绷阿教训。不知悛改。胆敢又复饮醉。经阿尔绷阿门首、混行詈骂。目无法纪。阿尔绷阿、五什、公同板责。理所当然。且系按法责处。并非任意酷刑。尼雅哈之死。实所自取。阿尔绷阿等、何罪之有。况各处将军大臣、防守尉等、俱有管辖兵丁之责。尼雅哈如此酗酒肆闹。若不惩责。何以儆众。今若将阿尔绷阿等议处。防守尉等、尚何能管辖所属耶。阿尔绷阿、五什、俱不必交部议处。将此通谕各驻防将军大臣等、嗣后若有似此案件。俱照此办理。　　

○谕军机大臣等、据陈辉祖奏到二麦收成、及雨水情形一摺。内称湖南武陵县。于四月十五六日。因上游辰河水发。由德山桥口、漫入城北各村。低田被淹十一二顷。三四日内。水即消退。秧苗俱已及时补种。秋成均属有望等语。前此敦福具报地方雨水一摺。仅称四月中旬。叠降大雨。溪河涨发。江湖水势骤长。旋即消退。堤岸田禾。均无妨碍。而于辰河水发。漫淹田亩。急须补种情形。并未奏及。虽被淹田亩。止十一二顷。且补种后。秋成仍可有望。并不得谓之一隅偏灾。但地方大吏。按时奏报。凡有关旱潦之事。理宜据实直陈。以副朕轸念民依至意。不应隐饰不言。著传谕敦福、将从前因何不行具奏。及现在情形若何。即行据实奏闻。毋稍讳捏干咎。　　

○又谕、据萨载奏、运河及骆马湖水势骤涨。抢护平稳情形。所办甚合机宜。已于摺内批示。萨载初任总河。偶遇河湖盛涨。即能启闭宣洩。抢护培筑。井井有条。深可嘉尚。萨载办理巡抚事务。实心称职。朕所深知。虽高晋曾言其可胜河督之任。朕实未之试也。今春见吴嗣爵衰惫多病。于河务恐非所宜。适萨载亦至山东接驾。因即擢为南河总河。令随高晋学习。冀日久谙练河防。足资倚任。不意其甫办河工。竟料理妥协若此。萨载果能如此处处留心讲求。事事实力筹办。自可胜任有余。朕无意中得一好总河。实为喜悦。萨载惟当益殚荩诚。自可仰承上苍嘉佑。受朕恩眷弗替也。勉之望之。　　

○又谕、据萨载奏、查勘徐属各厅工程。及水势情形一摺。内称丁家集北岸滩上。经高晋审度酌筹。估定引河一道。春间亦经挑挖完竣等语。已于摺内批示。令将此处绘图贴说呈览矣。至高晋等前奏、拟于陶庄引河之北。开挑引河一道。使清水益得畅行。至周家庄会黄东注。可免倒灌之虞。是亦治淮黄之一大关键。经朕朱笔圈出。令将圈处放一大样贴说来。以便观览。何以至今尚未奏到。此时高晋办理秋审已毕。自应前赴清河防汛。与萨载筹办河防事宜。著即遵前谕、迅速绘图贴说呈进。将此由五百里传谕知之。　　

○己未。旌表守正捐躯广东大埔县民罗奕荣妻曾氏。　　

○庚申。谕军机大臣等、今年京师、及热河各处。雨水调匀。即各省督抚所奏、晴雨亦均应时。看来秋收可期丰稔。惟甘肃一省。前据毕沅等奏、皋兰等二十九州县。禾苗受旱。当经传谕该督等、及早勘办。嗣据勒尔谨奏、于途次接奉谕旨。兼程驰回查办。并续据王亶望奏、五月二十二三、至二十八九等日。各处得雨五六寸不等。朕恐彼处旱象已成。所得之雨。未必有济。随经谕令该督查明具奏。此旨由五百里驰递。迄今未据奏覆。是甘省于五月下旬得雨以后。未必复得透雨。恐成灾较重。且被灾地方较广。所需赈恤之项必多。前日曾降旨令勒尔谨、豫行核计。如甘省存库银两。不敷赈济。即于陕省截留部拨川饷银三百万两内。酌拨若干万两。奏闻解甘备用。办赈银两既多。灾黎自更得普沾渥泽。著再传谕勒尔谨、即将近日甘省曾否续得甘霖。及已成灾各属情形若何。并应否酌拨陕西银款之处。迅速由驿覆奏。将此由五百里传谕知之。寻奏、甘省夏禾虽已被旱。秋成尚可有收。至所需赈恤银两。先借款支动。俟办赈完竣后。再遵旨于西安藩库内。拨银归款。下部知之。　　

○辛酉。刑部奏、秦廷基在寓自缢、辄往商苏尔德移尸入狱、捏报病故之黄邦宁、依律拟斩监候。其不将秦廷基收禁之前署广西按察使周升桓、请严参究审。所有听从送入司监之临桂县知县姚文坤、不行禀阻之桂林府知府顾馨、请分别参处。得旨、此案既据黄邦宁供、系周升桓署臬司任内之事。是秦廷基当时并未监禁。皆周升桓所为。其情罪甚重。周升桓、即著革职拏问。著吴虎炳派委妥员。解交刑部。审明治罪。至黄邦宁接署臬篆。不即据实禀出。复令移尸捏报。其罪已无可逭。黄邦宁、著照部议拟斩监候。秋后处决。又据黄邦宁供、移尸之事。系与苏尔德商量办理等语。苏尔德已经革职。应令沿途督抚、催押来京。交刑部一并质讯明确。定拟具奏。至知府顾馨、知县姚文坤、于黄邦宁令其移尸时。不能持正阻止。又未据实禀报。自有应得之咎。然究系上司指使。势难相抗。尚不至于革职。顾馨、姚文坤、俱著交部严加议处。　　

○壬戌。遣官祭火神庙。　　

○癸亥。谕、向来道员委署两司。其应奏交代等事。俱详请督抚代奏。固遵定例办理。但两司为钱粮刑名总汇。各任内俱有应行入告之事。道员既经署篆。其责任即与实缺藩臬无异。如遇应奏事宜。原应照两司具摺。既于公务有益。并可藉以觇其才识如何。亦属集思广益之道。何必转详督抚。多此一番转折乎。且雍正年间。道府原有许其自行具摺者。后因其无所建白。遂行停止。若道员既署司篆。则又不必拘于此例矣。嗣后道员中、有委署两司者。俱准其照藩臬一体具摺奏事。著为令。其或喜事之徒。因有此旨。于署理两司时。妄行陈奏。心存觊觎倾陷。此等伎俩。亦难逃朕洞鉴也。将此通谕知之。　　

○甲子。谕、奉皇太后懿旨。顺嫔、晋封为妃。钦此。所有应行典礼。各该衙门查例办理。　　

○又谕、据杨景素参奏、平阴县知县饶鹏飞、于捕役李七、诬良吓诈、殴打耿世元毙命一案。既漫无觉察。又复规避处分。始终朦混。典史蒋开嘉、草率具报。请旨一并革职等语。饶鹏飞、蒋开嘉、俱著革职。其诬良毙命之捕役等。仍著该抚严审定拟具奏。该部知道。　　

○乙丑。谕、关帝在当时。力扶炎汉。志节凛然。乃史书所谥。并非嘉名。陈寿于蜀汉有嫌。所撰三国志。多存私见。送不为之论定。岂得谓公。从前世祖章皇帝曾降谕旨、封为忠义神武大帝。以褒扬盛烈。朕复于乾隆三十二年。降旨加灵佑二字。用示尊崇。夫以神之义烈忠诚。海内咸知敬祀。而正史犹存旧谥。隐寓讥评。非所以传信万世也。今当钞录四库全书。不可相沿陋习。所有志内关帝之谥。应改为忠义。第本传相沿已久。民间所行必广。难于更易。著交武英殿。将此旨刊载传末。用垂永远。其官板及内府陈设书籍。并著改刊。此旨一体遵入。　　

○谕军机大臣等、据玛兴阿奏称、回子呼达拜底、达礼雅忒克勒底、将伊家主呢雅思豁卓、用斧砍死。复将呢雅思豁卓之妻刃伤。请将呼达拜底、达礼雅忒克勒底、即行正法示众等语。朕以呼达拜底、达礼雅忒克勒底、胆敢将伊主用斧砍死。又将主母刃伤。情殊可恶。应照奴仆杀死家主例、凌迟处死。内地如有此等事件。尚且律以凌迟。回疆地方。尤当处以重避。乃玛兴阿等、仅将呼达拜底等、拟以斩决。实属轻纵。著传旨申饬。新疆非内地可比。不但此等案件。宜从重办理。即寻常斗殴等事。亦应严加惩治。向来回疆此等罪犯。仅止枷杖。嗣后如有罪犯发遣者。悉照内地之例问拟。庶新疆回众。知所畏惧。至发遣之例。视罪之轻重。分路之远近。如系乌什回人。即发遣叶尔羌、喀什噶尔。系叶尔羌、喀什噶尔回人。即发遣乌什、库车、哈喇沙尔等处。著传谕回疆各城办事大臣。凡遣犯定地。悉视此一体遵照办理。　　

○丙寅。增定故入失入人罪律。谕、据御史李廷钦奏、已革英山县知县倪存谟、于僧广明、因奸致死杜得正一案。不能审出实情。反将尸子杜如意、叠加严讯。以致畏刑诬服。几成冤狱。仅予革职。实乃罪浮于律。请嗣后凡大逆极刑。并决不待时之案。如有任情颠倒。率意刑招之员。除严行参革外。即照诬告人死罪而未决定拟等语。所奏亦是。地方官承审命案。其故入人死罪而已决者。即以其罪罪之。所以儆酷吏而重民命。定例不为不严。惟枉坐人罪。经上司审明改正者。向因囚尚未决。止照草率定案例参革。但遇事关逆伦重案。如此案尸子畏刑诬服。即应寸磔。若非该抚等、审出实情。另行定拟。几至沉冤莫雪。自非寻常无心失入人罪可比。仅予革职。实不足蔽辜。但所冤之人。究未决讫。其应如何酌定条例之处。著该部详议具奏。寻议、查故入人罪未决本律。应拟满流。凡谳狱枉断者。原有本律可引。请嗣后、除业经定罪招解者。仍按律定拟外。其虽未招解。业已定供通详。经上司平反。囚未及决者。即照本律减一等问拟。如故入者、拟以满徒。失入者、拟徒一年。不得仅以革职完结。从之。　　

○谕军机大臣等、据明琦奏、有民人高宝童、在哈密唱戏营生。因口角起衅。将同班王敏、用小刀戳伤致死。问拟斩候一摺。已交该部核拟矣。新疆各地方。五方杂处。易滋事端。凡关系刑名案件。用法不得不严。俾凶顽共知儆惧。是即避以止辟之义。此案高宝童持刀故杀。虽按律止应斩候。若照内地常例。入于明年秋审予勾。恐日久可忘。仍不足以示惩戒。并恐其在监病毙。转得幸逃显戮。自应入于本年秋审情实办理。并著刑部存记。嗣后凡伊犁回部等处。问拟斩候绞候重案。如在未勾到以前具奏者。俱照此例。赶入当年情实办理。若已过勾到之期。方可归入下年。将此传谕刑部堂官知之。　　

○丁卯。谕军机大臣等、据礼部奏称、朝鲜国大通事官李詹等呈诉、在锦州所属地方住宿。夜间被窃。失去银一千两。请将迎送官七十一等、交部严加议处。窃犯交盛京将军、府尹、严拏务获。从重治罪。如窃赃不获。即著落七十一等赔补等语。又据弘晌奏、朝鲜国人被窃银两。请著落锦州府知府、协领、知县等、照数赔补。仍交部议处。副都统德福等、一并交部察议。已批交部严议。但弘晌等摺内、并未声叙被窃情由。阅李詹呈内、有在潘杰家住宿。夜间被窃。随即遍寻。有银袱一个。包银印纸二张。掷于邻院。包银蓆片草绳。在本家灶内烧毁等语。观此、必系该驿丁夥同偷窃。查拏尚属无难。著传谕弘晌等、将驿丁潘杰、并邻人等、拏获严审。务将正犯究出。朝鲜乃外夷之人。入我边境。弘晌等、即应派委干员。沿途照料。住宿地方。亦当加意防守。弘晌等、俱系专管地方之员。所司何事。岂不为朝鲜所笑。弘晌等、闻报此事之后。即当一面缉捕。一面将被窃银两。先行照数给发。方合天朝体制。当时既未赔给。即属不知事体。今又欲著落属员赔补。更属非是。此项银两。即著弘晌、莽古赉、德福、富察善、铭通、照数赔出。俟朝鲜人回至盛京。即行发给。此案贼犯。甚属可恶。务须拏获。从重治罪。断不可以银两已赔。即行疎纵。以致漏网。将此传谕知之。　　

○又谕曰、裴宗锡奏、查办民数情形一摺。据称、黔属在在汉苗杂处。而向来民数。有仅报汉民者。亦有仅报苗民者。且有汉苗全不造报者。现在通行严饬、确查实在数目。分别汉苗。一体开报等语。所办非是。各省岁报民数。用以验盛世闾阎繁富之徵。原止就内地编氓而言。其边徼苗猺。本不在此例。国家休养生息。户口殷繁。各省滋生之数。不啻岁增万倍。岂藉此数处苗民。以形阜庶。况苗性多疑。只应以镇静抚驭为主。伊等箐居峝处。滋息相安。素不知有造报户口之事。忽见地方有司。逐户稽查。汉苗悉登名册。必致猜惧惊惶。罔知所措。甚或吏胥保长。藉此扰累。致滋事端。于绥辑苗疆之道。甚有关系。断不可行。若云恐汉奸藏匿。惟在地方官、实力体察。有犯必惩。奸徒自知敛迹。若整饬不得要领。虽按户挨查。又何足以惩顽诘慝乎。著传谕裴宗锡、所有汉苗一体查造之处。即速停止。且不独黔省为然。其云南、两广、两湖等省。凡有苗猺黎獞等类。其户口皆不必查办。陕西、四川之番夷。及福建之生熟番境。并遵此旨、一体妥办。毋稍滋扰。将此遇便传谕各该督抚知之。　　

○定各省将军养廉、军机大臣议奏、各省将军。原定岁支养廉、及米豆草折银两。多寡悬殊。似宜均齐。以昭平允。除盛京将军。原支二千两。伊犁将军。原支三千两。两处事务较繁。自应照旧支给。其余各驻防将军。繁简约略相仿。请均以一千五百两为率。其新设成都将军。亦如之。报可。　　

○戊辰。谕军机大臣等、前据陈辉祖奏、拏获逃遣郑礼召、审明正法一摺。因命军机大臣检查原案。尚有同逃之军犯宋灿、未经弋获。该犯籍隶奉天。于乾隆三十四年。在贵州南笼府脱逃。迄今已阅七载。非潜回本籍。即窜匿他省。何以经久未获。虽宋灿本系军犯。即拏获审明。不过改发外遣。然此等人犯。在配脱逃。即不当听其日久窜匿。可见外省查缉奸匪之毫无实际矣。又如山东逆匪归太、刘焕、二要犯。各省严缉已将两载。并未就获。归太曾经贩马。口外之地。熟识者多。或恐其外逸。然蒙古地面。查缉均无踪迹。自仍在内地躲藏。至刘焕、则据其妻供称、寿张事发之日。即与其父同逃。商量往山西一带躲避。似更无难物色。或该犯因有临逃之语。恐官捕追蹑。转向南至江浙福建等省避匿。亦未可知。然此等要犯。彼时即令各省通缉。又屡经传谕饬询。而至今尚未戈获。是各省督抚之所谓悬赏购线、严密搜捕者。仍视为海捕具文。惟以空言塞责。何尝实力严缉乎。著再传谕各督抚、严饬各地方派委员役。将应拏之要犯归太、刘焕、务须缉获。勿使远扬漏网。即军犯宋灿、亦当一体侦缉。将此遇各督抚等奏事之便。谕令知之。　　

○己巳。上诣皇太后行宫问安。　　

○谕军机大臣等、据迈拉逊参奏、司员科灵阿等、于钱法衙门题销宝源局用过铜锡铅觔一案。数目不符。该司员等、既经查出。并不回堂。私行付查该局。以致钱法衙门。将以自行具奏。显有瞻徇情弊。请将承办司员科灵阿等、交部严加议处等语。此案在迈拉逊、因该司员等、既经查出数目舛错。不即回堂。先行付查。疑有情弊。是以具摺参奏。但董诰、亦系工部堂官。非不应与闻之人。今因该司付局行查。董诰即闻而自行检举。设或该司官回堂。又何能独令董诰不知乎。若其事不过如此。不足为异。抑或另有别情。至嵇璜、德成之不同列衔。或以向例如此。毋庸参奏。或有偏向董诰之处。并著留京王大臣、询明覆奏。迈拉逊摺、著钞寄阅看。　　

○朝鲜国权署国事李算奏、朝鲜国王李昑、于乾隆四十一年三月初五日薨逝一摺。得旨、朝鲜国王李昑、谨守藩封。五十余年。恭顺事上。慈爱抚民。深为可嘉。忽闻患病溘逝。朕心不胜轸恻。应得恤典。著察例具奏。该部知道。　　

○是月。直隶总督周元理奏、沧州捷地坝口。旧筑石海墁以外。仅有石簸箕八丈。下即灰土工程。每遇涨发。易于冲塌。渐至摇动石工。请于石簸箕外。添筑大石坦坡。并灰土工程各七丈。为一劳永逸之计。下部知之。　　

○大学士管两江总督高晋奏、臣所辖三省。秋审之前。惟赴江苏会讯。安徽、江西、二省。只核招册。从不会勘。自因江宁至苏。邮程较近。故历年如斯办理。但秋审大典。民命攸关。不宜以远近繁简为轩轾。请嗣后分年轮勘。江苏会勘之次年。赴安徽。又次年。赴江西。俾三省问刑官吏。警动耳目。于案件益当尽心。而藉此出巡。于察吏操防。益加周密。得旨、所奏甚是。自应如此。著为例。该部知道。　　

○陕甘总督勒尔谨奏、甘省被旱较重。臣兼程回任。现督同司道认真查勘。务使灾民生计有资。得旨、甘省地瘠民贫。早已谕汝一切赈恤。勉力为之。又片奏、甘省贫民。现设法劝导前往乌噜木齐垦种。容详加筹画。另行奏闻。得旨、览。此实与甘肃有益之事。毋视为具文。而遇灾更可为移民就粟之举也。　　

○云南布政使朱椿奏、滇省投诚各土夷。向皆仰给于官。但滋生日见繁衍。国家经费有常。势难增给。此时固未便将现食口粮议裁。至其属下丁壮。请饬令于安插地方。或佃种佣工。或小本贸易。更有年力盛壮者。酌挑入伍。该土夷等、既得长沾乐利。而岁给口粮。亦有限制。得旨、所奏似有所见。待朕徐酌之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千十一


大清高宗法天隆运至诚先觉体元立极敷文奋武孝慈神圣纯皇帝实录卷之一千十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十一年。丙申。秋七月。庚午朔。享太庙。遣諴郡王弘畅、恭代行礼。　　

○辛未。谕军机大臣等、据勒尔谨奏、甘省续得雨水情形一摺。但称六月二十日。省城续获甘霖。入土深透。于秋禾大有裨益。而于被灾各属。得雨是否有济。及现在作何筹办抚恤情形。均未提及。著传谕勒尔谨、速遵节次所降谕旨。将皋兰等属、此次曾否一体得雨。能否稍资补救。及现在勘办灾务情形若何。即速由驿奏覆。慰朕廑念。至另摺覆奏、收捐监谷一事。称被灾二十九州县。均系一隅偏灾。非普被灾伤可比。若概令停捐。必需拨运。未免需费不赀等语。既有此情形。自当酌量妥办。但须实心筹画。不使粮价过昂。致妨民食。又据奏、筹办贫民出口垦种一事。尚未能得要领。因思易与乐成。难与图始。本属常情。总须令其自知新疆一带。有自然美利。到彼耕作。即可共享丰饶。如山东百姓之趋赴口外。虽禁之不止。方为妥善。若如所称咨行新疆大臣。查明地亩若干。可以安插穷民若干。详细咨覆。一面设法晓谕。再行陆续送往。小民见系官办。尚似驱令遽移。即一时勉强相从。仍不能冀其源源乐赴。此时筹办之始。止可询问贫民。有愿赴新疆垦种。而力量不给者。官为资送。不露强迫情形。向后愿往者多。可不烦资助。方为经久良法。再传谕勒尔谨等、另行熟筹妥办。仍将如何设法便民之处。据实覆奏。将此由五百里传谕知之。
  </div>
  <div class="pagination">
   <a href="清实录乾隆朝实录_page1340.html">
    上一页
   </a>
   <span>
    ...
   </span>
   <a href="清实录乾隆朝实录_page1336.html">
    1336
   </a>
   <a href="清实录乾隆朝实录_page1337.html">
    1337
   </a>
   <a href="清实录乾隆朝实录_page1338.html">
    1338
   </a>
   <a href="清实录乾隆朝实录_page1339.html">
    1339
   </a>
   <a href="清实录乾隆朝实录_page1340.html">
    1340
   </a>
   <span class="current-page">
    1341
   </span>
   <a href="清实录乾隆朝实录_page1342.html">
    1342
   </a>
   <a href="清实录乾隆朝实录_page1343.html">
    1343
   </a>
   <a href="清实录乾隆朝实录_page1344.html">
    1344
   </a>
   <a href="清实录乾隆朝实录_page1345.html">
    1345
   </a>
   <a href="清实录乾隆朝实录_page1346.html">
    1346
   </a>
   <span>
    ...
   </span>
   <a href="清实录乾隆朝实录_page1342.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
