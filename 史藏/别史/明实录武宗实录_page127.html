<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 127 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 127 页/共 127 页</h1>
    <div class="content">　　○初四川流民谢文礼谢文义犯罪亡命聚党千余纠合诸种僰蛮据白水江以叛巡抚都御史盛应期总兵吴坤率指挥何卿等并乌蒙芒部土兵讨之贼屡败土巡检安宇剌文礼于阵死焉寻以江涨罢兵贼势复振至是应期等复督兵进卿败贼于滴水崖乘胜渡江捣其巢斩文义又诸酋助恶者百余人群蛮乃皆听抚余党悉平应期以捷闻赐敕奖励赏赍奏人如例卿等功次下兵部看详
　　○辛酉先是今追尊  恭穆献皇帝之薨也  上命  今上皇帝以嗣子暂管府事仍给餋赡米三千石至是今  章圣皇太后奏岁时庆贺祭祀嗣子以常服行礼非便请预袭封为王诏复许之旧例亲王薨子未封者止给养赡米二百袭封必俟释服此皆  上特恩也
　　○革庆成王府镇国中尉知爝冠带知爝尝招集无赖掠货于途事觉已降敕切责至是复违例走至京有所诉都察院请革其冠带以示惩戒从之
　　○升赏广东获功官军神电锦衣等卫指挥李让等二万五千九百五十四人有差
　　○甲子建州左等卫女直都督等官脱原保等以马匹貂皮来贡赐彩叚纱绢及金织衣有差
　　○乙丑升广东布政司左参议郑锡文为贵州左参政
　　○升南京礼部郎中杨叔通为湖广按察司副使提调学校
　　○并江西南昌前右二卫为南昌卫宸濠之变军士从逆者死亡殆尽而左卫公署又毁于火巡抚都御史王守仁请以左卫所存军余并归前卫总为南昌卫掌印佐贰官俱听抚按官随宜委用从之
　　○直隶巡按御史甯钦劾奏广南知府钱岌为都察院都事时拜钱宁为父肆行请求或攘人之财或辱人之女狎侮公卿劫持上下岂可更使流毒外郡乎乞亟黜为民永不原宥以为奸党之戒章下吏部知之
　　○监察御史刘源清上言兵食足则战守豫夷狄戢则中国安顷来疆圉多事所在告警沿边粮赏侵渔过半斗米百钱饱者无几餋士如此臣恐以战则倒戈以守则溃散不特不足胜敌而已  陛下至自南都一时臣工莫不给赏各边士卒远戍劳苦顾无恩泽以及之乎近籍逆党钱宁廖鹏家赀皆数百万计伏望  皇上深图边务令户部输之各边给散军士使人沾实惠则士气可作战守有赖矣不报
　　○升四川布政司右布政使沉恩为左布政使
　　○丙寅  上崩于豹房先一夕  上大渐惟太监陈敬苏进二人在左右乃谓之曰朕疾殆不可为矣尔等与张锐可召司礼监官来以朕意达  皇太后天下事重其与内阁辅臣议处之前此事皆由朕而误非汝众人所能与也俄而  上崩敬进奔告  慈寿皇太后乃移殡于大内是日传遗旨谕内外文武群臣曰朕疾弥留储嗣未建朕  皇考亲弟兴献王长子厚熜年已长成贤明仁孝伦序当立已遵奉  祖训兄终弟及之文告于  宗庙请于  慈寿皇太后即日遣官迎取来京嗣皇帝位奉祀  宗庙君临天下又传  慈寿皇太后懿旨谕群臣曰  皇帝寝疾弥留已迎取兴献王长子厚熜来京嗣皇帝位一应事务俱待  嗣君至日处分于是司礼等监太监谷大用韦霦张锦内阁太学士梁储定国公徐光祚驸马都尉崔元礼部尚书毛澄奉金符以行初司礼监官以  太后命至内阁与大学士杨廷和等议所当立者既定入白  太后取旨廷和等候于左顺门顷之吏部尚书王琼排掖门入厉声曰此岂小事而我九卿顾不预闻耶众不答琼意乃沮
　　○是日又传遗旨令太监张永武定侯郭勋定边伯朱泰尚书王宪选各营马步官军防守皇城四门京城九门及草桥芦沟桥等处东厂锦衣卫缉事衙门及五城巡视御史各督所属巡逻毋得怠玩又传遗旨豹房随侍官军劳苦可悯令永勋泰宪提督统领加意抚恤罢威武团练营官军还营各边及保定官军还镇革各处皇店管店官校并军门办事官旗校尉等各还卫其各边镇守太监留京者亦遣之哈密及土鲁番佛郎机等处进贡夷人俱给赏令还国豹房番僧及少林寺和尚各处随带匠役水手及教坊司人南京马快船非常例者俱放遣以上数事虽奉  上遗旨实内阁辅臣请于  太后而行者皆中外素称不便故厘革最先云时内臣得幸豹房者张锐张雄为首锐居东厂雄入司礼监皆弄权纳赂势行中外宸濠前后馈送各万计锐假缉事侵挠诸司稍不顺即中以祸人尤畏之次次则张忠性凶暴屡以提督军务伪功受赏时谈武艺诱  上巡游其家霸州保匿群盗张茂等分入所掠而刘宠刘宸卒为大患实忠纵之于经首开皇店于九门关外张家湾宣大等处税□榷利怨声载道每岁额进八万外皆为己有创寺置庄动数十万暴殄奢侈乃前此所未有者孙和谋管团营挟势取赂刘餋专领内官监营造侵欺料直掊歛役钱公私蠹耗几竭苏进佛保赵林马英刘拳周昂皆旦夕不离左右而进尤亲昵刘祥丘得吴经颜大经许全马锡张信始贿锐雄及钱宁出为镇守复贿江彬扈驾巡游与进等张皇声势所至搜求女妇科索民财甚于狼虎  上为此辈蛊惑而莫之悟天下莫不恨之
　　○作梓宫
　　○戊辰颁遗诏诏曰朕以菲薄绍承  祖宗丕业十有七年矣图治虽勤化理未洽深惟  先帝付托今忽遘疾弥留殆弗能兴夫死生常理古今人所不免惟在继统得人  宗社生民有赖吾虽弃世亦复奚憾焉  皇考孝宗敬皇帝亲弟兴献王长子厚熜聪明仁孝德器夙成伦序当立已遵奉  祖训兄终弟及之文告于  宗庙请于  慈寿皇太后与内外文武群臣合谋同辞即日遣官迎取来京嗣皇帝位内外文武群臣其协心辅理凡一应事务率依  祖宗旧制用副予志嗣君未到京之日凡有重大紧急事情该衙门具本暂且奏知  皇太后而行丧礼遵  皇考遗制以日易月二十七日释服毋禁音乐嫁娶宗室亲王藩屏攸系毋輙离封域各处镇守总兵巡抚等官及都布按三司官员各固守疆境抚安军民毋擅离职守闻丧之日止于本处哭临三日进香遣官代行广东广西四川云南贵州所属府州县并土官及各布政司南直隶七品以下衙门俱免进香京城九门皇城四门务要严谨防守威武团练营官军已回原营勇士并四卫营官军各回原营照旧操练原领兵将官随宜委用各边放回官军每人赏银二两就于本处管粮官处给与宣府粮草缺乏户部速与处置各衙门见监囚犯除与逆贼宸濠事情有干凡南征逮系来京原无重情者俱送法司查审明白释放原(还)籍各处取来妇女见在内府者司礼监查放还家务令得所各处工程除营建大工外其余尽皆停止但凡抄没犯人财物及宣府收贮银两等项俱明白开具簿籍收贮内库以备接济边储及赏赐等项应用诏谕天下咸使闻之
　　○己巳大殓是日成服
　　○庚午  皇太后懿旨下江彬神周李琮于狱彬拥兵侍豹房  上晏驾后既散遣边兵彬与诸子所从家卒尚众中外汹汹虑其为变会司礼监官与内阁集文(华)殿为  上写铭旌大学士杨廷和蒋冕乘间言于太监魏彬温祥等谓彬罪滔天不可容彬与江彬有连然恐其为已累亦强从之祥乃言当请于  太后遂与其同官往请得旨谋乃定是日坤宁上脊吻遣彬与工部尚书李鐩行礼彬吉服早入家众不得随祭毕彬欲出太监张永颇知其谋乃留彬鐩共饭于宫外(中)盖亦欲以计擒之也俄顷  太后有旨收彬及周琮收者未至彬已微觉疾趋北安门出长随十余人追及执之拔其须几尽城中观者塞衢欢声如雷惟吏部尚书王琼素附彬内甚惧百官方在思善门哭临琼忽不见传者谓其出谋于魏英图免罪谴英彬弟江彬之姻也彬初以宣府蔚州指挥从总兵张俊征流贼过京有称其骁健者  上召见悦之遂留豹房幸宠日加赐国姓历升都督封平虏伯子杰鳌熙俱锦衣指挥彬常以武事歆动  上意调辽阳宣府大同延绥四路军入西内操练号外四家创设西官厅身为提督在  上前调笑任情每出入与上并骑铠胄略同几不可辨数诱  上巡幸西北建行宫于宣府所至称为军门大小事皆光白之彬而后奏闻后复导南征于数载间  上乘危犯险车辙半天下  社稷几殆言者皆归罪于彬欲食其肉至于簸弄威权冒窃名器杖杀谏臣残害无辜又未足以尽彬之恶也周琮亦以边将幸俱赐国姓升至都督与彬声势相依随驾所至彬索赂累数千万周琮亦付之二三时各镇奏报有为彬壅滞二三岁不得达者彬既执一时赴鸿胪寺投进者凡九十九封赴通政司者七封藏于彬私第及镇国府者三十封又屯营总兵官马永遣百户宋輗以银二千两赂彬将赍(还)为朝阳门逻卒所获千户常洪以彬为(伪)旨采方物于湖广其中多奇怪难致者巡抚官乃折价以进为银万五千有奇比至张家湾洪闻彬败潜遁去又曹成王宣者称彬旗校至杭州设香案于镇守府召致仕尚书洪钟至谓之曰有密旨令汝倾赀产谢恩因覊之别所趣其家营办然实无所奉旨也又王禾□充者亦称锦衣千户至柷(杭)以收志书为名索赂数千至是亦潜遁所司各以闻  太后命系輗法司缉捕洪等银贮户部  今上既即位乃磔彬于市妻子没为奴周琮论斩  上之在南京也发南京古今通集库所贮宋国卤簿等图并符验鉄券及诸钱粮文册会(命)右少监宗玺输至京至是以  太后旨仍令玺载还又甘肃镇守太监王欣奉  上旨购通汉语能书回回达子西番年十五以下者各二十人以进亦罢遣给主
　　○壬申司礼太监温祥内官监太监刘餋俞安礼部右侍郎顾清及钦天监科道官各一人奉  太后旨相度山陵
　　○甲戌兵部奉  太后旨遣太监温祥孙和惠安伯张伟兵部右侍郎杨廷仪领官军三千人迎护  嗣君复奉  旨以户部左侍郎郑宗仁工部右侍郎赵璜督饷
　　○四月壬午朔太常寺以当享  太庙请奉  太后旨遣驸马都尉蔡震行礼其余行礼暂停
　　○辛卯礼部奏遗诏以日易月是日当除服今  嗣天子未至宜勿除  太后降旨从之
　　○丁酉  仁祖淳皇帝忌辰停奉先殿祭祀
　　○癸卯  今上至京师五月己未上尊谥曰  承天达道英肃睿哲昭德显功宏文思孝毅皇帝(庙)号武宗九月庚午葬  康陵  上在位改元正德立十有六年寿三十有一  上天性聪明英毅果断初在东宫勤于学问  孝宗敬皇帝甚爱钟(钟爱)之暨嗣极仰遵  先帝顾命犹御文华殿暖阁日一再讲读尚书论语大学衍义通鉴纂要等书或朝罢天未甚明则设烛以讲未尝厌倦其赐内阁及诸讲官冠带衣履大学士刘健等面谢以为此臣等职也敢叨厚赐  上曰先生辈劳苦朕甚念之所以慰藉儒臣礼周而意厚如此  先帝末年轸念民穷欲厘正宿毙十有六条如辩冤狱蠲积欠休养疲卒宥免逃匠停罢责(贡)献裁革冗食禁约内官收受诸赋毋横索以贻累重徵庄田输纳岁租毋过取以逼民逃窜盖政之大而亟(急)者不幸  龙驭上宾未及施行  上以登极之诏  两宫尊号之诏皆取而形于播告可谓善继善述矣遇灾变有司以闻每为惕然亟命文武群臣同加修省乾清坤宁之殃避殿降座深自贬损下  诏哀吁引咎自归凡四方水旱知小民饥歉无以为生则亟下赈贷蠲免之令敬天勤民之心盖未尝不因事而裁成也第左右近幸欲擅榷乱政者以游逸淫乐蛊  上觊遂己私而刘瑾为甚瑾用赵高之术导  上深居自戊辰之冬视朝月不三四府部通政司事当面奏及诸臣僚陛见若辞谢者皆晨候于左顺门瑾西向传  旨代上酬应而威福之作瑾得专之及张永自西征还因人之怨奏发瑾恶  上翻然悔悟不旋踵剪除并瑾所厚焦芳张彩诸奸恶一时皆诛逐无遗钱宁  上所嬖也常侍左右所言輙听与太监张锐伶官臧贤表里应和招权纳贿其奸赃狼籍视瑾盖倍屣焉而公卿无耻者多与厚善及逆贼宸濠谋为不轨  上知宁与濠通亦即捕而系之无少假贷于是人知上于小人始虽暂为所误既觉之后裁以大义不为柔道所牵其天德之刚非汉唐昏懦之主所可同日语也尤留意武事常御鞍马习骑射志欲肃清四海鞭笞四夷河南北及山东四川江西盗起命将出师宵旰忘食刘六辈侵犯近畿亟召内阁辅臣咨所以防御之宜其后北幸宣大西巡关陕南游江淮皆以武备废弛欲加整饬而以居守之重托诸内阁府部亦无以毫发猜疑陆走水浮风洒露沐动涉万里不以劳惮又先事谆  谕所适郡县毋得以供亿为名扰民致怨盖其长驾远驭近乎武推诚任下本于明而勤恤民惠(隐)又止于仁故虽频年远狩忧世者危之然中外宴然迄于旋跸方群盗窃发聚众数万南北驿骚又宗藩再叛窥伺神器其凡(几)可畏然辅导议谋之臣竭忠于内奔走御侮之将戮力于外良民则俛首以供馈饷而无所咨嗟节士则捐躯以赴患难而无所顾恤草泽之奸随起随灭而寘鐇宸濠之变皆不待王师之出而遂削平是虽我  祖宗  列圣威德大功培植深固有以建万世不拔之基而  上之英明足(以)詟伏奸雄神武足以剪除祸乱仁爱足以固结人心盖有不可诬者矣临崩数语隐然有轮台自悔之意而又念天下事重嘱  母后及内阁处之欲无失策可不谓明乎哉惟我  皇明传序至  上已历九享国百四十余年  太祖高皇帝之创造区宇  太宗文皇帝之中靖邦家皆驱逐于金戈鉄马之间经武遏乱大业以成及  宣宗章皇帝亦尝巡北边以讨丑虏幸东土以削逆藩  英宗睿皇帝又锐意北征亲犯大难盖皆古帝王张皇六师四征不庭之雄略也至  宪宗  孝考则当雍熙累洽之世反戈息马专文尚教自是郊畿之外不复见旄头豹尾清鏖矣  上以文武并用长久之术故屡驾  銮舆昭布圣武以示安不忘危之意然究其根本则在于委任辅相纪纲不紊而又无淫刑横歛以伤民心故能保  祖宗之基图而为太平之天子也十有七年之间善政可书者亦多有之史臣之职在于实录谨叙其大者如此云
　　大明武宗毅皇帝实录卷之一百九十七终

</div>
    <div class="pagination">
<a href="明实录武宗实录_page126.html">上一页</a><span>...</span><a href="明实录武宗实录_page122.html">122</a><a href="明实录武宗实录_page123.html">123</a><a href="明实录武宗实录_page124.html">124</a><a href="明实录武宗实录_page125.html">125</a><a href="明实录武宗实录_page126.html">126</a><span class="current-page">127</span>
    </div>
    <div class="pagination"><a href="index.html">返回目录</a></div>
</body>
</html>
