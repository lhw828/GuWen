<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 163 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 163 页/共 848 页</h1>
    <div class="content">○调奉宸苑卿福森、为上驷院卿。以内务府郎中明禧、为奉宸苑卿。　　

○修广东番禺东莞三水三县营房。从总督阮元请也。　　

○以孟秋时享太庙。自是日始。斋戒三日。　　

○甲申。谕内阁、琦善奏、江广未渡军船。请提用江南首进回空船只接运一摺。前因运道受淤。粮艘阻浅。经孙玉庭等奏请截留米一百万石。存贮淮扬。并借给军船。量为平粜。朕以办理种种贻误。降旨令琦善悉心妥议。另筹良法。兹据查明本年江南无须平粜。借给军丁。亦无实济。淮扬现无空仓可贮。搭运必多亏烂。孙玉庭等所议囤贮出借平粜三条。均属窒碍难行。著无庸议。该督于万难措置之中。力筹盘运之法。请将本年首进军船。自淮安头帮至江淮九帮。并例不过淮之淮安三、江北长淮四等帮。共船一千一百八十六只。接运江广漕米一百二万九千余石。按船匀装。径抵通仓。现在雨水较多。闸河行走。自可迅速。将来帮船回空。亦不致中途停滞。所有接运漕粮之帮丁。按石照民船给值。俾免苦累。将来首进军船。即令在北岸临黄运河停泊。由江省多备民剥。渡黄运交。其江广重运船只。即令将货物起卸。俾得就近盘剥。所办俱好。著讷尔经额即饬令豫东接运民船。暂行停让。并著佥派妥干员弁。严催首进回空帮船。飞挽南下。以备接运。无得稍有迟误。所有业经渡黄之二进帮船。将来回空归次。及此次接运首进帮船回江守冻。分派员弁稽查。并酌量回空事宜。俱著照所奏妥办。　　

○又谕、琦善奏、请派林则徐等、赴上海筹议应办事宜等语。现在堰盱石工。已砌至七分以上。林则徐、邹锡淳、著于石工届竣时。前赴上海。督同该县。将应办事宜。逐一筹议。该督抚等查明核定具奏。章程既定。饬交该地方官循照妥办。林则徐即饬令回籍守制。邹锡淳著仍赴直隶差委。　　

○谕军机大臣等、琦善奏、遵旨筹议海运折漕大概情形一摺。据称与陶澍面商。饬藩司贺长龄亲赴海口。督同地方官。将商船设法招徕。并剥运兑装等事。逐一筹议章程。再行会奏。至折漕一事。江省漕额较重。欲令以米易银。完纳足数。民力未必裕如。更恐不肖官吏。增价病民。甚至任意侵那。将完作欠。拟将来岁新漕。先尽海运数目。确切议定。再将未能起运米石。设法变价。解归工用。傥变价难期迅速。再行酌量存贮。俟督饬江宁江苏两藩司定议具奏。至筹办海运。皆在上海一处出口。沙船为数无多。傥各省漕粮。俱从上海放洋。船只愈形短少。必致连江省议运之米。壅滞难行。浙省本有宁波乍浦两海口。自可就近办理。其安徽江西湖南湖北四省。均无海道。请饬浙江等省督抚豫筹。本年回空。势不能不借黄浮送。来岁新运。正当湖水消耗。如竟开坝趱挽。实未敢冒险尝试等语。览奏均悉。所有来年海运事宜。著俟藩司贺长龄赴海口筹议。该督再会同该抚妥议具奏。折色既不可行。其变价存贮二议。亦俟该藩司酌核情形。详晰定议。务期官民两无窒碍。至所称来年海运。皆在上海。船只无多。浙省尚可分运。惟前据程含章奏、浙省乍浦海口。中隔石塘。不能停泊。宁波甬江口。远隔三江五坝。盘剥费钜。折漕一节。亦窒碍难行。已降旨令该抚毋庸办理。所有安徽江西湖南湖北四省。均无海道。著李鸿宾等各就本地情形。豫为筹计。如明年清水足资敌黄。仍可照旧办理。傥情形稍有阻滞。或量收折色。或变价归工。或设法存贮。待至下年搭运。议定后即一面奏闻。仍咨会琦善、陶澍、妥商办理。事关重大。断不可迁就游移。尤不可冒昧轻率。总期于事有济。筹出万全。勿存成见。是为至要。至琦善奏本年回空。仍系借黄。来岁新运。正当湖水消耗。未敢冒险尝试。自系为慎重起见。著兴严烺会同妥议。务令蓄清敌黄。渐复旧规。照常济运。方为妥善。将此各谕令知之。　　

○又谕、琦善奏、豫筹漕运章程等语。据称洪泽湖石工。现在已届七分以上。出水六尺有余。约计八月中旬。可以完竣。惟明岁海运。尚不敷全漕之半。自应及早筹画。收蓄清水。期于漕粮全数抵通。严烺身任河督。河务是其专责。著即详细履勘。就现在情形。是否可将清水收足。以资敌黄济运。抑或另行设法筹办。务期来年漕粮。全数尽抵通仓。不致临时急遽。并著琦善会同悉心妥议具奏。将此谕令知之。　　

○又谕、琦善奏、盘坝剥运米数。及内河剥船拔坝赶运情形一摺。本年未经渡黄漕米。前经奏准以豫东军民船只。接运四十万石。于七月十五日以前。到彼交装。以期无误该省新漕。兹据琦善奏称、昼夜趱盘。截至六月二十日止。前后共运过米三十一万五千余石。先将外河剥船。全数装运。于二十一日一律开行渡黄。直运济宁。交送军船。赶赴七月十五日之限。并饬委员于交卸后。赶即将运往剥船押回。至闭阻御黄坝内之江广剥船。及江省所雇民船。现设法拔出外河。一面挽拔。一面盘运。一经装足八万余石之数。即可接续开行。以便豫东民船接运等语。现在盘运米数。日见旺盛。办理甚为迅速。其沿途经过地方。亦应一律催趱。衔尾前进。俾令及早交装接运。无误奏定限期。著讷尔经额严饬沿河文武员弁。竭力趱催。毋任稍有延滞。将此谕令知之。　　

○乙酉。谕内阁、前据蒋攸铦奏、北河承办河道桥坝等工出力人员内。将河南汤阴县县丞道元勋、山东济宁州闸官应如楠、奏准升用。嗣经吏部查奏、该督并不奏明于未经兴工之前。此次工竣。遽将该员等保奏。与例不符。兹据该督奏称、上年因直隶熟谙估工之员较少。奏明咨会东河。于佐杂人员内。拣派二三员。前赴直隶差遣。并非指名咨调等语。该省既乏熟悉工程之员。由东河调取。尚无不合。惟调赴直隶后。并不将该二员衔名。咨明吏部。以致该部无凭查核。但该员等既有微劳。自应与在工出力各员。一体给与甄叙。道元勋著仍准其以应升之缺即行升用。应如楠仍著以河工县丞主簿升用。该部知道。　　

○谕军机大臣等、陶澍奏、筹议海运。及暂收折色。停运治河各情形。据称折色与停运。二者均不可行。来岁当以海河并运为宜。广招商船。分作两次装载。计可运米百五六十万石。其余仍由运河而行。秋冬之间。即由河督派员将运河挑穵深通。计来春湖水益增。自可引导济运等语。太仓储蓄。本应陈陈相因。停运之说。原未可轻为议及。至漕粮改徵折色。即与丁地无异。以江省额徵漕粮。核计应折之银。为数甚钜。民间以米易银。遽难出粜。必致谷贱伤农。是折漕一节。江省尤难施行。此事竟无庸置议。海运一事。既据该抚奏称、目前筹运之策。无踰于此。与琦善意见相同。著俟藩司贺长龄赴海口查勘情形筹画到日。即将一切章程。会同妥议具奏。惟明岁海运漕米。不过一百五六十万石。其余漕粮。亦应及早筹蓄清水。仍由河运。方为尽善。昨琦善所议。将海运余賸米石。酌量变价存贮。亦非万全之策。著与陶澍从长定议。相机妥办。勿存成见。总期于国计民生。实有裨益。用副委任。其另片奏、仿照唐代转运之法。于浩淮沿河一带。建置仓廒一节。现在既筹河海并运。此事暂缓筹办。该督等总当先其所急也。将此谕令知之。　　

大清宣宗效天符运立中体正至文圣武智勇仁慈俭勤孝敏成皇帝实录卷之八十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光五年。乙酉。秋。七月。丙戌朔。享太庙。上亲诣行礼。　　

○幸圆明园。　　

○诣绮春园问皇太后安。　　

○谕内阁、赵慎畛等奏、查办台湾清庄缉私各事宜一摺。台湾向系漳泉粤三籍民人分庄居住。上年匪徒许尚等纠众滋事。即有游民从中煽诱。兹据该督等请行清庄之法。著照所请、嗣后台湾地方。如有面生可疑、无亲族相依者。该庄头人立即禀报地方官。讯明籍贯。照例逐令过水。刺字递回原籍安插。毋许复行偷渡。其投充小夫者。亦令夫头查明果系诚实安分良民。具结准充。如来历不明。及好勇斗很之徒。俱报明本管官。一律驱逐回籍。该管厅县等、将该游民分起沿途小心押解。并饬漳泉各府厅县。如遇递解游民到境。即责乡耆等严行管束。并分檄守口员弁。遇船只出入口岸。实力盘诘。傥有奸民越渡台洋。即将人船拏获究办。其沿海奸民私设埕坎。擅自晒盐贩卖。著台湾道府督饬厅县。选派干役。协同贩户严紧查缉。务令私贩敛戢。官引畅销。各该厅县等、如能实力稽查。押逐净尽。该督等量予奖励。其奉行不力。始勤终怠。著即撤回内地。或改补简缺。或降补佐杂。分别示惩。傥阳奉阴违。立即严参。仍责令该镇道府就近确查。据实禀报。毋稍瞻徇。致干重咎。该督等尤须秉公甄别。严立劝惩。不可有名无实。日久生懈。又成具文也。　　

○又谕、萨炳阿奏、请本年进京陛见等语。著即照所奏、本年作为萨炳阿年班。准其来京陛见。伊起程后。将军印务。著副都统富亮署理。海关关防。著交福建巡抚孙尔准署理。　　

○命贝勒奕绘、在散秩大臣上行走。　　

○修福建闽县金牌寨城。从总督赵慎畛请也。　　

○丁亥。免河南裕州沙压地亩租课。　　

○除直隶昌平州坍塌官房租银。　　

○戊子。上御勤政殿听政。　　

○谕内阁、八旗设立参领等官。管理事务。均有经手钱粮、约束兵丁之责。若任意侵蚀官物。需索钱文。帑项既多虚糜。兵丁亦受苦累。必致旗务日渐废弛。不可不严行惩办。本日刑部奏、审拟已革参领松茂、被控朦混侵吞一案。讯明该革员管理炮营。二十余年。指称帮贴经费。向炮甲等科派钱文。及挑缺得受酬谢。并变卖存库布匹麻绳铅子等物。拆大改小。以旧作新。得赃累累。业降旨将松茂从重发往新疆效力赎罪。该管都统等、平日不能觉察。已交兵部查取职名。分别议处。因思各旗官员。似此舞弊婪赃者。恐不止此一案。著通谕各旗都统副都统。随时访察。如有不肖劣员。即行据实参奏。从重惩治。毋稍瞻徇。致干咎戾。傥不实力查办。一味姑容。别经发觉。必重处不贷。并著将此旨各缮一通。遍行传谕各该员。俾知触目警心。咸以松茂为戒。切勿以身试法也。　　

○谕军机大臣等、据李鸿宾奏、筹议海运事宜。本年已不及行。来年筹运之一百五十万石。雇用商船。稍费招集。恐难定其足载百五十万之数。拟将首二进业经渡黄北上之船。俟交卸回空。酌留二三十帮。约可运米七八十万石。令其停候黄河以北。无庸归次。一以济本年接运之不及。一以备来年海运之不敷。此时约计首运回空。将入江境。即令再行接运。赶抵通州。该船来年即不须出运。卸米后、于北路卫河闸河分泊守冻。如雇觅海船。或难如数。可酌分数十万石。仍由内河转运。自较稳妥。至运河淤厚处所。多在淮城以北。挑浚工程。应自下游南路办起。本年冬季。并来年正二月。将高宝一带淤垫挑穵蒇工。专留上游极淤之地。俟夏秋挑办。明年粮艘自南而来。时当春夏之交。洪泽湖水。总可蓄至丈余。于头闸济运坝开放清水接济。犹可挽至高坂头一带。起米过坝。即令北路守冻帮船。迎至河口受载。殊为省事。且暂放清水以济舟行。旋即堵筑兴挑。亦不致有误清江闸等处挑工。该帮船本年接运。及来年迎运。均按额给与行月口粮等项。丁舵水手人等、复得藉资食用。俟下年渡黄归次。亦可赶运道光七年漕粮等语。海运事宜。前据琦善奏、现饬藩司贺长龄亲赴海口。招徕商船。筹议章程。再行会奏。并将本年滞漕二百万石。由豫东军船及雇用民剥、并淮安首进回空等帮分起接运赴通。惟来年试行海运。所雇沙船。是否足资装载一百五十万石之数。抑或挑浚运河。俟清水蓄足。另筹分运。李鸿宾所奏是否可行。著该督等会同妥议具奏。其另片钞呈前河臣张伯行所撰居济一得书。内载回空粮船。出周家桥闸草字河。亦可通行一条。现在情形若何。并著该督等查明一并议奏。李鸿宾奏片二件。并著钞给阅看。将此各谕令知之。　　

○又谕、李鸿宾等奏、筹议折漕济工事宜一摺。前据英和奏雇商船分运、及折漕治河各章程。当交该督等妥速议奏。兹据李鸿宾等奏、距江浙海口甚远。难以臆度。楚中并无赴海商船。应俟江浙督抚查议。至徵收折色一节。弊窦丛生。莫若仍令民间完交本色。由收漕州县卖米易银。转解河工等语。明年筹办海运。浙省不能出口。现令琦善等委员前赴上海筹议。至徵收折色。既于民情不便。所有本年湖北漕粮。著仍循旧章。令粮户按额完米。民间既交本色。由州县卖米易银。转解河工。殊属不成政体。更恐启州县抑勒商民承买。书吏捏报市价。加收平色诸弊。所请著毋庸议。前据琦善奏、高堰石工。已砌至七分以上。清水蓄至一丈一尺。该督等仍随时咨查琦善严烺等、办理河湖各工情形。如明春清水足资敌黄。可以济运。该督等仍饬粮船由河运抵通。傥情形或有阻滞。即设法存贮。待至下年搭运。该督等所奏查向年停运各章程。此时俱毋庸办理。又另片奏、带徵米石。一律变价。请一并解工。及留司库报拨。正漕既不变价。所有缓徵漕米。亦即照常徵收本色可也。将此谕令知之。　　

○以前任巴里坤领队大臣多山、为都察院左副都御史。　　

○调四川布政使韩文绮、为云南布政使。以直隶按察使董淳、为四川布政使。长芦盐运使张青选、为直隶按察使。　　

○修直隶保定府城垣城楼、内外兵房、及定州城楼。从大学士总督蒋攸铦请也。　　

○己丑。上幸静明园。诣龙神庙拈香。　　

○庚寅。命大学士托津、管刑部事。　　

○修浙江上虞、会稽、二县柴塘石塘。从巡抚程含章请也。　　

○辛卯。谕军机大臣等、成格奏、筹议折漕济工一摺。请以本折各半徵收。有愿交本色者。令其照一米二谷、改交谷石。仍责成各州县。将所收谷石易银汇解。徵折色者。听民间按照时价、兼纳钱文。偏僻州县。亦听其银钱并解。除将徵收之银解工外。并以所收钱文作价解工等语。漕粮改徵折色。原为工需起见。必须国计有裨。官民胥便。方为万全无弊。该抚所议本折各半徵收。仿照旧章办理。雍正年间。虽有此议。行与否有无流弊。摺内并未声叙明晰。今昔情形不同。是否毫无窒碍。且徵收本色者。令其改交谷石。徵折色者。令其银钱兼纳。其间以米计谷。以钱计银。恐亦不免纷扰。至责令州县将所收谷石易银汇解。亦恐启捏饰侵渔诸弊。是折漕一事。虽系暂时权宜之计。亦不可不详慎周妥。著成格再行详细熟筹。或出示遍行晓谕。俾乡民共见共闻。如果乐于从事。再将一切章程。详议具奏。傥稍有窒碍难行之处。亦当据实奏闻。断不可因业经陈奏。意存回护。必强为牵就。以符前言也。现在江省筹办海运事宜。昨据琦善等奏、尽江省漕粮。由海船起运者。不过一百五六十万石。其余漕粮。及浙江省额漕。尚须筹画河运。已谕令琦善严烺等、赶办高堰石工。筹蓄清水。以备河海并运。该抚所奏酌给停运军船舵水人等口粮。虽有额徵副耗米石。可以动支。一体改徵折色。应俟正额漕粮改折定议。一律核办。总之此事必须国计民生。两有裨益。民间不致退有后言。方为尽善。该抚务当计出万全。切勿轻率。致临时多费周章也。将此谕令知之。　　

○以翰林院编修朱襄、为河南乡试正考官。邵正笏、为副考官。内阁学士朱方增、为山东乡试正考官。翰林院侍读文庆、为副考官。编修冯赞勋、为山西乡试正考官。蔡赓扬、为副考官。　　

○追旌前明遇难捐安徽桐城县儒童项贻妻黄氏。　　

○癸巳。上诣绮春园问皇太后安。　　

○甲午。谕内阁、蒋攸铦奏、京县承办乡会试科场。请筹加津贴一摺。顺天贡院。办理文乡会试。一切供给器具。向由直隶藩库地粮项下。给发大兴宛平两县分领承办。作正开销。惟需用浩繁。近年物价昂贵。例销银两不敷。若由该二县那移垫用。易滋亏缺之弊。该督等奏请筹加津贴。俾得经理裕如。著照所请、除繙译及武乡会试、并各项考试、均有例支正项。毋庸津贴。及文乡会试科场例销一切。仍旧支领。毋庸加增外。嗣后准于初次盐斤加价水利生息项下、犒赏兵丁余賸银内。每届文乡试。津贴银四千两。文会试。津贴银二千两。如遇接办恩科。文乡试。酌减为三千两。文会试。酌减为一千五百两。饬令大宛两县各半分领。即自本年乙酉科为始。拨给备办。此系在外不报拨之款。著毋庸造册报销。　　

○减免直隶新安、河间、冀、南宫、新河、隆平、宁晋、七州县积水地亩应徵上年粮赋有差。　　

○乙未。孝懿仁皇后忌辰。遣官祭景陵。　　

○命土默特贝子固伦额驸玛呢巴达喇、在御前大臣上学习行走。　　

○赠故科尔沁郡王和硕额驸索特纳木多布斋、亲王衔。命皇长子奕纬、带领散秩大臣一员、侍卫十员。前往赐奠。　　

○丙申。上诣绮春园问皇太后安。　　

○谕军机大臣等、户部奏、京旗移驻双城堡章程。只身不准算户。宜酌量变通一摺。据称双城堡移驻。原为调剂穷若旗人起见。若因只身阻止。不但办理偏枯。且于调剂本意。亦多未协。嗣后凡满洲蒙古只身闲散有愿移驻者。亦一体准其移驻。其父子或胞兄弟均系只身。俱统作一户。地亩房间器具治装公帮车辆等项。均照旧全分给与。至另户只身闲散。每一人作为一户。地亩治装以及本旗公帮银两。均减半给与。临行时合给四套车一辆。每二户到屯后。应如何合给住房、分给器具之处。令该将军妥为安置。如此通融办理。与原议章程并无窒碍。八旗闲散。自必倍形踊跃等语。吉林双城堡地方办理屯田。前经该将军奏定章程。只身不准算户。自以闲散人等一经移驻。即应照例给与熟地荒地、及房屋牛具等项。未免太优。不能不予以限制。今据户部奏、只身闲散愿移驻者。请一体准其移驻。并分别全分给与、减半给与各章程。是否可行。有无窒碍。著富俊体察情形。据实具奏。再降谕旨。将此谕令知之。　　

○调正白旗领侍卫内大臣奕绍、为镶黄旗领侍卫内大臣。以御前大臣赛冲阿、为正白旗领侍卫内大臣。　　

○以工部尚书禧恩、为阅兵大臣。御前大臣玛呢巴达喇、为总理行营事务大臣。兼管善扑营、虎枪统领事。镶黄旗领侍卫内大臣奕绍、管火器营事。正红旗汉军都统载铨、管鹰狗处事。　　

○调正白旗蒙古都统玉麟、为正蓝旗满洲都统。以署理藩院尚书普恭、兼正白旗蒙古都统。　　

○丁酉。谕内阁、向例凡遇恩诏。恩贡之额。准乎岁贡。从无岁贡轮考。恩贡独改为分考之理。据礼部查明、四川华阳成都二县。辄以附郭首邑。各出恩贡一名。殊违定例。著该学政即查明更正。该二县此次多出恩贡三名。仍照应贡年分。以次递推。作为豫考岁贡。嗣后如遇恩诏。该二县即照轮考岁贡之例。轮考恩贡一名。以符定制。至历任礼部堂官未经查出指参。姑念历年久远。且在屡次恩诏以前。均著免其交议。所有四川历任学政办理错误。究竟始自何年何人。仍著该部详细查明具奏。再降谕旨。　　

○谕军机大臣等、琦善等奏、黄河自上年倒灌后。堰盱失事。并无清水刷黄。淤垫更远。立秋后、河堤出水。仅止五尺。情形险要。著照该督等所请、将外南北山海等厅堤堰卑矮之处。抢加子埝。勒限于月内赶完。以资捍御。其上下各工。并须宽备料工。土多派兵夫。分段贮防。严烺身为河督。责无旁贷。著即督同道将厅营并力巡防。如有疏懈。即著该督会同参办。现在秋汛方长。抢修紧要。该督等当随时察看。于吃紧要工。尤宜加意力为防守。毋使有意外之虞。其海口接筑长堤。并将下游取直挑河等工。著俟霜降后细勘情形。分别估办。务遵前旨。总期海口刷畅。河身疏通。方为尽善。至琦善另片奏、高堰未竣各工。无难促令完竣。惟灰浆未老。难资保卫。若收足清水至一丈六七尺以外。冬风猛烈。恐难抵御。况黄河准垫日高。不可不先其所急等语。该督所奏、自系筹虑万全。惟高堰石工。现计八分有余。若虑风势猛烈。难以蓄水。何时始能竣事。所有未竣各工。自应及早修复。俾灰浆渐老。清水及时蓄足。其息浪庵、十三堡、两处口呯民。亦应次第补还。以资巩固。事关河漕大局。无论敌黄刷沙。必资蓄水。即来年海运不敷。仍不能不分用河运。若非完工蓄水。军船仍不足资浮送。该督等当通盘筹画。以期清水畅出。敌黄济运。渐复旧规。方为不负委任。该督等将湖工详细勘明后。著即据实具奏。将此谕令知之。　　

○改河南汝宁府分防新息通判、归德府分防永城县薛家湖集通判、为繁难兼二中缺。从巡抚程祖洛请也。　　

○戊戌。谕内阁、朕伯仪亲王于本月十五日八十寿辰。宜懋恩施。以昭惇叙。除届期另行颁赏外。所有前借王俸未扣银二万八千两。著全免扣缴。贝勒绵志之子奕絪、奕彩、俱著加恩赏给二品顶带。用示朕笃念懿亲至意。　　

</div>
    <div class="pagination">
<a href="清实录道光朝实录_page162.html">上一页</a><span>...</span><a href="清实录道光朝实录_page158.html">158</a><a href="清实录道光朝实录_page159.html">159</a><a href="清实录道光朝实录_page160.html">160</a><a href="清实录道光朝实录_page161.html">161</a><a href="清实录道光朝实录_page162.html">162</a><span class="current-page">163</span><a href="清实录道光朝实录_page164.html">164</a><a href="清实录道光朝实录_page165.html">165</a><a href="清实录道光朝实录_page166.html">166</a><a href="清实录道光朝实录_page167.html">167</a><a href="清实录道光朝实录_page168.html">168</a><span>...</span><a href="清实录道光朝实录_page164.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
