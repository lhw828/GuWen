<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 68 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 68 页/共 245 页
  </h1>
  <div class="content">
   ○张尚书邦奇传（张时） 

　　张时彻 
　　张尚书者名邦奇字常甫别号甬川越人也世居鄞之槎湖称槎湖张氏高祖公晔生纯纯生忱忱生时敏是曰洞云公生尚书尚书年十八而举于乡二十二而举进士改庶吉士授翰林检讨升湖广提学副使久之以病免起四川提学副使又免起福建提学副使迁春坊庶子国子祭酒南京吏部右侍郎以洞云公忧去起吏部右侍郎进左侍郎巳乃兼翰林院学士掌院事又加太子宾客掌詹事府事九年满考升礼部尚书改南京吏部尚书巳又改南京兵部参赞机务遂病不起生成化甲辰终嘉靖甲辰凡六十有一年　上闻咨嗟伤悼赐谕祭营葬赠太子太保谥曰文定盖异数云时彻与洞云公同五世祖知尚书为详故得论次其事余于尚书不能殚纪异行其大者可睹焉初甬川之生也盖尫然瘠也父母故怜爱不欲数加苦而甬川性不恬游顾益勤课诵心中灵慧善解诸所镜物即弗忘之矣又儿也而踽步趋羣儿有跳踊讙呼为戏者辄即走避匿稍长就塾师学无何即弃去誓不复就洞云公怪之巳乃悟曰儿颇志性命之学谓塾师弗办者乎则自以其意引廸之又羣里生而考业焉里生诵则亦诵里生讲□则亦讲述若剿说诞语则默弗应也而去之每岁□□假独屏一室采撷史传撰拟诗骚惟恐日之移晷也里生呼与偕遨则曰业为之矣吾见夫帝治之汗隆人才之进退游说之纵横兵战之胜败儒论之哆□仙释之幻化与夫山林薮泽标其奇风雨露雷呈其异草木鱼鸟媚其机象纬祥祲彰其诡目无殚睇而神无留应孰与携手蹋足六博格五以为娱乎盖年十五六而巳沉酣六经钩稽百氏乃着释国语巳又着易解今观其文岂儿孺子语也有司举以明经乃与闻石塘汪雷峯王定斋余南湖诸君子者友砥切圣贤之学游神高朗耻为世俗娖娖者计偕上京师会　孝皇虔精吁俊宿斋以祷期得真才而甬川与在选中乃改庶吉士读中秘书巳授国史检讨非其人不交非其物不取时然后言择地而蹈之时以为大雅君子未几　孝皇宾天　武皇嗣位中阉刘瑾者数辈蛊以盘游因而窃持政柄蔽翳朝纲时隆宠赫赫当路而人遂以乡里肺附猎取枢要而首干恩泽者则两人子弟姻娅也以其故厕入翰林而诸学士不屑也数诮让之甬川私于所知曰瑾焰不可燎也易危壮頄孔戒巳甚而今柰何蹈之祸其不免乎然居常愤愤着张骞乘槎赋以见志盖以瑾喻西域而以骞喻附瑾者也时瑾日把弄威福数微文以法缙绅有荷校而毙者众稍稍诎焉而诸学士则终不与也瑾以其不与也而衔之乃螫诸学士屏斥殆尽人谓甬川于是有先见矣巳乃乞告归省家犹食贫也羹藜茹藿徒四壁立而日操觚牍讽诵不休时复从农竖于田间治桑稼穑事盖业巳甘之而当道檄有司劝驾且亟则至京师言曰某章句鄙儒遭逢文巾阔得簪笔出入承明尾诸奇俊幸甚数奇福薄不意亲兄夭丧父母零丁惨戚无欢薪蒸井臼靡攸寄托某过不自量诚愿得便地以养庶几报称万一者乃出为湖广提学副使至则下令诸生曰某所贵非徒文矣学不师孔颜行不文巾曾闵即如雄褒某且斥之乃孜孜厉楷范迪正道与诸生谈议辄披肝腑根极旨要必人人寤畅乃巳凡所物色必卓伟蜚誉之士也至今楚人言善教者必曰张提学云会　武皇四出游幸宁藩作乱四方汹汹父母固不欲留曰柰何不念首丘乎乃复上疏乞致仕以终养曰以　陛下视臣则臣不过邓林之一枝以臣之父母视臣则犹居室之有栋楹不可得而顷刻离也当道重违□意姑听之　今天子登极旁求俊乂用荐者言乃起为四川提学□□又以病免巳又起为福建提学历迁庶子祭酒南京吏部侍郎而洞云公不禄矣终其丧起为吏部侍郎推毂善类盖靡有遗力而终不泄露几微时冢宰汪公与兀霍公持议每不合数面诋叽争□而甬川则数数婉曲譬解之事幸不废兀尝语人曰古称良玉温润而栗然如甬川非耶久之私念曰殆哉权势祸之牙也瘝旷殃之构也日牙而构而又不巳也将无及乎乃徙翰林巳又徙詹事诸所奏对莫不称　上旨向用矣而终以母老故不乐居数上疏乞骸骨　天子特加怜乃改南京吏部尚书巳又改南京兵部使内得致其养而外得输其忠盖优礼之也　上时忽复念曰张某何在　圣意固有所属乎而竟以一疾不起伤哉 
　　邦奇好学笃行志操端洁初以母老淡于宦情故屡进屡辍然其后邦奇官八座年六十余卒而其母尚存至嘉靖甲寅始卒盖百岁云 【 实录】 

　　○太子少保南京兵部尚书南山胡公□墓志 

　　公讳训字诲之南昌人以嘉靖戊申二月廿九日卒于正寝讣闻　上悼之赐祭命有司建茔域盖异数云公号南山世居凤坡之下曾大父彦良配熊氏大父崇信父仲伦号澹庵俱以公贵累赠资政大夫南京工部尚书祖妣吴氏妣余氏皆赠夫人澹庵年踰四十无嗣祷而生公公生之先三日桂香满室人咸异之既长器度端重学有师承识者知其远到弘治辛酉举于乡明年登进士第授行人司行人丁外艰丙寅服阕复职奉命充楚藩祭葬使正德己巳选南京云南道御史奉　旨刷光禄寺文卷及奉勑廵凤阳等处仓祛宿弊持风裁人服其公甲戌给由赴部时有同行者毛公汝干卒于道公为贷金敛之后贷金主人没而偿其子以无劵辞不受曰此实事吾岂以无劵负吾心乎乙亥升浙江按察司佥事公所至访忠贤励名节有沈侍郎者官南京刑部素称廉介及里居贫甚未尝以事干当道公怜之岁终遗以薪米曰予恤沈公所以愧其余也先贤墓在属地必修复之戊寅汤毛九乱孝丰公冒暑雨取兵于温处不日平之事□　上嘉赐金币庚辰升广东按察司副使整饬琼州兵备琼去广城三千余里且迫近□□夷公于是择兵马防要冲积蒭粮行间谍□百姓□至有以患苦黎贼为言者公欲殄之而有司但议招抚公曰不可今之招字无异昔之和字即下令谕以祸福有不如令者杀无赦洞有活罗者尤称凶黠公议剿其尤者以警众选调官军往征之不半月贼面縳请降认粮入籍于是生熟黎人乐归者众州县村洞户粮田入版籍者以千百计皆海南百年来所未有者又谓黎人之劫杀皆由土舍之科敛土舍之科敛皆由有司之贪墨宜端本澄源则不令自清矣公兼督学政训多士以行检为先文尚理致而下词藻以故士执经问难者无虚日在琼数年视官属为子弟爱百姓如家人琼至于今慕之有遗爱碑乙酉入贺　万寿圣节礼成疏乞归养不允是岁升浙江布政司左参政仍欲乞养太夫人力止之乃奉太夫人之官公堂宿弊一切裁革水利屯田无不区置简易安静休养一方丁亥升湖广右布政使适显陵工兴悉心综理御史上其功加赐金币先是楚饥公奏发公帑二十万一以赈济一以补官军俸粮米价腾贵公独增价致商商集而价顿轻楚虽饥不困台长李公承勋称之曰川陜之旱死者塞途吾楚之旱□□川陜不闻有饥馁者此可以观政矣由是抚按交荐复有金币之赐己丑转贵州左布政使寻升廵抚云南旧往滇者道由深岭岭中多苗獠过者多遭掠公捕渠首枭之由是商旅夜行阿迷蒙目等州强贼流劫城邑官军不能平公至调兵剿捕之又丽江盐井等变乱成法统兵越境谋虏职官互占村寨雠杀不巳公得其故先下令曰土官犯者则子孙停袭其余主使帮唆则照例重究又严督守廵谕以　朝廷恩威从公抚勘羣夷帖然民获以宁事闻又赐金币己丑南京太庙灾自陈求罢未允未几丁内艰服阕仍奉命廵抚云南时八寨诸蛮煽动滇民震恐公独督守廵兵备率汉土官兵设法防守且抚且捕边徼以宁是岁修饬七陵及预建山陵勑取青绿万计时山脉探竭民甚苦之祷于神不数日夜半雷风大作晨视则雷霹处皆青绿也以故得如期取盈至于郄取大理石办纳岁例赋金奏封禁宝井银矿而民困姑苏己亥遇雷变及皇城灾即自陈求去俱奉温旨谕留寻升南京都察院右都御史公以宪度自任旌廉逐贪旧章毕举明年遇天灾又自陈不职壬寅太庙灾求去益切皆不允尝兼掌大理刑部事狱之冤者疑者皆获平反癸卯升南京工部尚书杜请托革侵渔清匠役省冗费民咸称便丙午改南京参赞机务以二品六年考绩进阶资德大夫正治上卿　上念公扬历有年资望俱深特加太子少保公为兵部勤阅试慎选任严关防黜影射右善祛奸留都之人安焉守备内臣奏请新添军丁六十名公不可会科道疏革公亦上疏其大畧曰南京军士财竭于役众力疲于奔命数十年间闾巷萧然无复都人之盛皆由□役之重困也守备诸臣比之百司庶府抚绥之责尤重军余困苦之状皆其目击谓宜躬先裁约惧有损于下况忍额外陈乞肆为无厌之求哉疏上军丁由是免役公居留都十载恳求归里既归杜门谢客静坐一室陶如也未几遘疾卒距生成化甲午享年七十有五 

　　○南京兵部尚书韩邦奇传 

　　南京兵部尚书韩邦奇陜西朝邑人正德戊辰进□授吏部主事升员外郎以地震上疏极论时政忤旨谪平阳通判巳迁浙江佥事为镇守中官所诬奏逮系夺官为民　上即位起山东参议四川提学副使召为右春坊右庶子典戊子顺天乡试以录序引用经语差误左迁南太仆丞历山东河南副使征入为大理寺丞进少卿累迁南京右都御史遂晋今官参赞机务居二年致仕以地震卒嘉靖三十六年正月赐祭葬赠太子少保谥恭简邦奇博学多闻自声律天文地理太乙兵陈之书靡不精究所著有易说书说毛诗末喻礼记断章正蒙拾遗新书直解洪范图解志乐诸书笃于行谊学务践实不为空言一时学者咸宗之 

　　○资政大夫南京兵部尚书赠太子少保谥□□屠公楷神道碑铭（徐养正） 

　　徐养正 
　　□林屠公直斋先生自少有闻于乡立朝直亮天下里之以南京兵部尚书致仕终于家予以避地而归再入上京过公之庐展拜焉其子炳言以具官□所状公行征予铭予为之泣数行下乃喟然叹曰哲人其痿人心攸系观九京者尝慨夫昔贤之不可作□然则是请也又乌得而辞焉抑公之出处大致人人能道之至于精神意气藏于冥冥而塞乎昭昭者人或不能知也是故迟之三年而未就迩于留都图践期言冥心默会若有得公之为人者遂援笔为公识之公讳楷字良植直斋其别号也先为浙之鄞人高祖德源洪武初始徙桂林因家焉曾祖侃祖仲华俱隐德不仕考谦中天顺乡荐祖考以公贵累赠资政大夫南京兵部尚书祖妣包氏妣王氏俱赠太夫人公禀不凡性慈仁不忍伤一物自幼好学甫九岁提学彭公即录于学以书发正德庚午省解卒业南雄太子少传兵部尚书清浔张公澯时为太宰见而奇之妻以少女焉嘉靖癸未登进士闻太夫人得疾部使便归侍汤药巳而躬亲殓葬识者谓孝诚所感逾三年服除筮仕驾司主事清廉勤慎□□□□□□者皆耆德宿望靡不器重之凡政务丛委多□□□公辛卯以唐公渔石荐调吏部验封司主事历升考功稽勋署郎中乙未调文选郎中主铨事公以治巳明以用人凡官职繁简人才贤不肖得于见闻者咸纪之于册而高下其任先节行后才艺抑奔竞奖廉能每注选因才授职虽势权请赇亦抗论不从侍郎霍公见公自任始不能平久而益信且服之及出部遗公所服寓传衣之意焉侍郎甬川张公署部事以公久任当迁留公盖曰四五十年以来无此文选云丙午冬升通政司誊黄右通政历升南京太仆寺太常寺卿逾年升南工部右侍郎秩满考绩得赠荫后升南工部尚书会当考察京官朝议若曰非公不可遂改南吏部尚书授资政大夫主考察事时则去留允当壬子改南兵部尚书参赞机务守备留都选将练兵任才勇汰冗滥求为久安之计查革守备各色匠艺官兵部者从人无得用船夫定为制京城间有奸宄窃发密计擒之不张皇惊众公帑羡余悉查明登记恣取之弊顿革是年考绩钦赐正二品诰命癸丑三疏恳辞机务得允归途送者填塞或相聚□□曰公惟饮江水去耳惜乎不可挽焉公自家居不为觞咏之乐惟励志问学杜门谢客居第落落仅足蔽风雨当道以所邻官舍益之大廵曾公守约知公不事产业欲遗以寺田公俱弗受时抚按如王公钫龚公恺陈公道基相继荐之于朝不报庚申得噎疾明年三月卒讣闻　上悼惜赠太子少保谥曰恭简赐谕祭遣官营葬如制焉公体貌恂恂而气度雄伟其所经纶蕴藉少而英发老益纯粹为学以立心为本实行为务为政本之以忠行之以恕进士时大学士全州蒋公冕与之议论见其精确曰远大器也历官两京三十余年独立无朋而人未尝有一言非之者其确然不可夺之节莹然不可昧之兄凡有大政数语之间犂然各当信而行之未尝恂物有古大臣风  

　　○南京兵部尚书潘潢传（实录） 

　　实录 
　　南京兵部尚书潘潢直隶婺源人举进士由知县擢户部主事寻改礼部与修明伦大典复改吏部擢礼部郎中历福建提学副使累迁吏部左侍郎户部尚书调南京工部寻改南京兵部致仕嘉靖三十四年十月卒赐祭葬如例潢有文学行谊修饬士论重之 

　　○张司马先生时彻传（余有丁） 

　　余有丁 
　　夫女间文学者不习为吏习为吏者多足巳而不学见谓熟俎豆之事授以司马法不达此曷以故焉鄙语曰尺有所短寸有所长完人之难也余自燥发时则知有东沙张先生云先生以经术取卿大夫所居吏尽吏职所崇学遵先王之业而润色之治礼礼辨治兵兵律具傥所谓完人非耶先生讳时彻字惟静系出冠族族代有闻人至先生与文定公前后起家大司马文定于先生子行而先生师事之二十举于乡二十四举进士筮官南都主膳司事为郎司武铨司□曹稍迁副使督江右学备兵临清参知福建政事长云南臬既辖山东藩为右使改湖广转河南左以御史大夫开府四川改江右迁南少司寇改少司马以尚书赞南都军兴事所试功效卓尔声施烂焉余辄欲为论著事多具里人沈明臣余寅吴人王穉登传中余故不数数论论其大者先生持文秉广厉学官之路勑郡国县道邑不得受请寄有秀才异等待之不次其不事学若下才辄斥之士莫不瞿然顾化先生执宪平钧校律令一遵皇帝理法不以委曲生意讼者猬集吏抱赎隆隆起先生立断之如驰填重地则简卒伍多间谍弭盗盗不敢入境按殊域以□束吏务在击奸止邪土酋保赟蝮鸷擅磔人人莫谁何先生立扑杀之一切威名流闻夷萌慑大诸蕃更徭征发如两案比不审猾胥因缘为奸豪右得避赋而居其物先生为括訾算度费供着为籍于是占者庾蔽者雕攰者无所隐赖其在闽在楚在梁类视此楚蜀岁侵民不能输漕粟则发帑金代之输而缓征以补帑民饥甚则给粥不甚捐仓廥又不甚则下平籴令贷□□王金输边饟以稔岁取偿收民间货饬厨传而官给之廪以为直所以周急继困便利百姓之道甚备周王者天子叔也赋入不足供常禄有司不以时内内不能无侵牟其间先生曰祖宗封立子弟所以序骨肉贵支体广同姓于天下也独柰何窘之若是辄下有司内如制而禁府吏母干没以病输赋者蜀王居国富多从其官属榷辜为奸利有所阑出茶盐捕者讼共禁弗予相横甚先生廉得其状亟法之而令相门弗得夺有司权黔国公私榷酒械酿者则以旱为解先生破其械释之曰无益旱也大将军仇鸾以肺附幸于　天子挟天子宠灵侵兵事先生持之坚鸾衔先生疏请先生视兵塞上几得当廿□□□卒□□□□□先生御史大夫商大节尝物鸾鸾中之□□□坐殊死先生□疏讼其冤畧曰夫士卒□□□子起田中从军大节训之一年所稍有绪而为□语所中请□大节弗治除过通藉以责成功□□□太子大怒下诏切责先生阁臣皇恐为先生□□□天子怒□解命夺二俸白草番攻石泉掠□□□□提督官先生为预期将击之诸大夫言击□不便先生曰直患赋不赡士不力诚力何可得养寇为诸大夫忧计蜀将亡隃何卿则召卿授方畧巳勒习兵□□约束开壁而驰之凡数十战战疾擒其□五人□寨五十毁碉房四千八百馘俘千五百有□□□番畔所部副使朱簠奉先生檄讨平之夫先生□折冲之具以衷戎师讨白草则克讨马祼则克几□谓能军矣顾□南都不得志倭寇非先生过也余□南都南都士骜且惰不知尺籍伍符先生在事甫□□非素拊循者倭一旦薄城下其势诚棘所失亡亦□甚多即所白处奏征缮凡十疏　天子皆报可非不知先生先生持大臣体当自劾而嵩相阨之竟免先生免而倭愈炽先生营职十四凡三黜督学黜执宪黜本兵黜则以先生守经据古不阿当世所与牾者非诸侯王则大将军则嫳竖□□臣计先□所规抚讵云若尔而休亦遂行日昃尽三事始税耳先生归时年五十五归二十余年甚健饭然卒无能用之者语曰参轮可使自转木雕犹能独飞先生顾与若伍乎先生貌庄衷寔隐恻生平无诡步无惰容燕居必冠申申如也人曰初见张司马令人慹然不能去去不能不令人思羣从子姓故人所善宾客仰衣食先生俸入皆以给之以其贵下人诫门下客至无蚤莫无留门者尤好推毂士即年少官薄或岩穴隐沦先生与游尝引以为贤于巳闻一善进之惟恐后不善与语亦惟恐伤之先生好书于六经典奥旧章宪式无所不窥而尤勤著述其属书离辞要归大雅直轹古今为艺士嚆矢不独东人士斐然向风即天下得睹先生辞者莫不以先生为鹄附而成名者甚众所著芝园集外集别集铨定国朝文为文范文苑行于世史丁曰余居乡从诸大夫游岂不多贤先生知足以当世取舍而阔达多疏节岂与委琐龌龊圉牧等庸乎其陗直为方非夫卑卑之流至折节下士有味其言之也犹可得以收天下士心谚云桃李不言下自成□先生似焉先生尝谓余士所称不朽者惟文章功业以今观先生身兼数器是先生所□有之矣 

　　○南京兵部尚书李遂传 

　　南京兵部尚书李遂嘉靖四十五年十月卒赠太子少保赐祭葬如例遂江西丰城人嘉靖丙戌进士授行人累官礼部郎中以事忤尚书夏言左迁湖州府同知寻入为南京礼部郎中累升都察院右佥都御史提督操江会庚戌虏变召赴阙至则失大学士严嵩意罢废家居久之用荐起提督淮扬军务平庙一倭寇进南京兵部右侍郎召提督京营巳复升南京兵部尚书会病乞归卒于家遂姿貌瑰伟博学有才谞尤长于用兵沉几秘计往往出人意表故能随试辄效初南京振武兵变赖遂指麾镇定之嗣事者□制失宜诸叛卒乃益鷔悍无状几于决裂比遂往典留枢即寂然就羇馽盖其戡定之畧如此 

　　○资政大夫南京兵部尚书赠太子少保郭康介公宗皋墓志铭（于慎行） 

　　于慎行 
　　故大司马似庵先生郭公以万历戊子十一月二日卒于福山之里第两台以闻诏赠太子少保遣守臣谕祭者再遣行人往营其葬公讳宗皋字君弼其先江西万安人国初编田赋兵备倭海上高祖福辉籍登州之福山所因止家焉福辉生荣荣生赠侍郎亨以明经为邯郸丞亨生赠侍郎天锡以礼领乡荐仕至刑部郎中娶于淑人生公公十岁能文长以经术成名举嘉靖戊子明年己丑成进士改庶吉士寻诏诸改吉士者皆罢为进士受官如故公得刑部主事雅精法家指传爰书辄中录囚畿内多所平反辛卯奉命典浙江试所取多知名士察能改兵部兼理清黄稽核精密宿弊以除改湖广道监察御史提督京通等仓癸巳十月夜星陨如雨举朝莫敢言公独上奏请崇易简宽平之政以敦厚治体培养元气累疏千余言时世庙新失哀冲太子及云中兵变欲以塞星异公疏中有云母以目前拂意之事为虑而图之于远有诏下御史吏问目前拂意事安所指也公具以质对　上谓非所宜言廷杖四十复官乙未出按苏松四府奉宪纲从事行部乘马不御肩舆曰□□如是民有质讼皆召人面鞫不委从事吏刺得吏民过失但为籍记必有据乃行不轻摘发太仓盐徒为盗郡不能制公与苏州守王公定画歼其渠魁谕散余党盗遂衰止其时顾文康公柄政公行部至县以廪米一斗为馈费文宪公奉召北上道出吴门登舟一揖而退无所献遗他皆类此吴中长老至今称御史廉平以公为最丁酉按顺天四府会廷推保定中丞某入佐台政公抗疏论某居无行义不称纲纪大臣且知辅臣时子坦病危疏请召用以为佞讇　上札谕李文康公曰御史劾夔良是但不当及卿耳夺御史俸罢夔戊戌擢山西按察司副使备兵鴈门以外艰归复除易州徧历阨塞修筑亭障所部无警转陜西左参政分守关西甲辰征入为大理少卿寻拜都察院右佥都御史廵抚顺天整饬蓟州边备蓟镇故少边寇守备颇弛公计以为虏势日张迹且及渔阳乃条上守边便宜五事欲远设探报选调兵马增益戍卒预蓄刍粮请给火器上以其策为是时莫能信也庚戌之变识者思之初公第后与江右士夫修里闬交后见夏严二公得政乃自引避不从里子旅谒及抚蓟镇密迩京师不通请问琉璃河工成二公出视又不迎劳二公嗛之会公请修居庸关欲支修边余银为工料费　上疑有它弊罢公归里下司农钩校居一年夏败守臣乃覆奏所放散具有质佐召公以故官廵抚大同会上谷有警改抚宣府无何晋兵部右侍郎总督宣大山西军务大同当兵变后上下务为姑息众反不安公第以法御之即有乱行不少假贷军中肃然亦无怨声某年虏二十万骑寇上谷边公所遣将斩首虏四十级某年六月虏十万骑寇云中边公所遣将斩首虏二十级以亡失过当不敢居功上疏自劾并列诸将罪状时论多之其年九月虏十万骑寇上谷边公遣大将陈凤等以奇兵遮虏而身擐甲胃提轻骑逐之斩首虏二十六级获酋长一人其明年五月虏并力再入云中公所遣将再与战逐北斩首虏合九十级上功于朝而会大将张达败死先是虏中数骑潜入盗边边尉报状御史胡公宗宪喜事人也会夜饮醉属达曰将军可趣击贼达谓虏有大兵夜出不利请待旦乃发御史大呼若欲墨吾白简耶达不得巳以二百骑夜出至红寺堡虏众大人围之数重及副将林春皆死焉二将败所去制府二百里公闻其被围趣发兵往救至则无及御史上书但为二将请恤而匿其发踪状给事中禹不知也以失援劾公及抚台陈公耀等俱逮下吏各□一百陈公死杖下而公谪戍陜西靖虏卫掠治困笃箯舆行二百里方苏至边僦民屋以居耕牧自给仅免冻馁部使欲为公葺宇使廪人授餐公为书谢止焉暇则手录方书广施药饵及进诸生徒质问经义彬彬向风居塞上十七年世庙一日札问司马故督臣宗皋安在以谪戍对后廷臣部使荐至十余疏竟不复召盖其时分宜在位犹尚以前嗛也隆庆改元廷臣奉遗诏诏公从戍中起刑部右侍郎改兵部协理戎政至则擢南京都察院右都御史道中升南京兵部尚书参赞机务会给事中某论公前在边失事不当录用下吏部杨襄毅公具知张达等死状为上别白之有诏趣公视事而公以年迫七十上疏求罢　上亦念其老许焉家居二十余年部使及台谏荐十余疏奉旨推用者再而公不出矣万历戊寅大婚礼成以公年满八十诏守臣及门存问壬午元子生诏存问如初丁亥以御史大夫吴公时来请诏给廪米舆隶岁以为常戊子抚台李公戴等以公年□九十闻诏遣□人张廷□奉采币羊酒称制存问公上书□子□□□遂率大臣三遇殊恩故所未有也公为人□方严重言笑不苟清节绝俗非其道义一介不以取予行军治官号令精严致在必行不为文具故事宣大三镇供制府私藏岁若干金公皆斥为官费令解官收掌司其出入一无所私南京罢归以秩金买棺二具至淮安登陆顾值不足贷杨总兵二十金归十余年无以偿杨又不欲负其责复鬻其一具遣人偿之家居环堵萧然不异寒士终无所干于有司即有过而式□者亦不几见也天性孝友自为儿时侍父母病寝不解带若成人然及仕宦所得禄赐岁用之余皆进之父母为家公财与诸弟分产惟弟所需取其觕者弟某尝有疾灼艾意颇难之公为解衣先灼以分其痛在关中时族人有贫者父母死二十年不能葬及公归先为葬其父母后置田宅妻室使有家焉友人唐君为广东教职卒于官不能归葬公驰书所部求其衬及子孙以归春秋虽高服礼不懈岁时大节必焚香望拜世穆二庙哀书到出宿郊外朝夕哭临如礼燕居整饬仪观不见惰容饮食服御皆有当节出八里门不设车盖时行田间常有小儿数十辈随之气骨强健善自保摄性甘澹□□声色玩好一无所嗜故临难不慑享有老寿云内政整肃子孙皆布衣芒屩无所纷华家虽不饶而供养甚备朝夕上食祝哽祝噎环列左右夜则更卧榻前候其欠伸终不敢离人以征公训焉公生弘治己未正月十三日比卒得年九十岁 

　　○南京兵部尚书方赵公天佑墓志铭（徐阶） 

　　徐阶 
　　公讳天佑字世胤号方台之太平人举嘉靖乙未进士为凤阳推官召拜广东道监察御史迁大理寺丞庆少卿都察院右佥都御史副都御史刑部左右侍郎迁南京都察院右都御史转南京刑部尚书岁乙丑以留都之绩上　世宗皇帝若曰兹予能持法任职之臣也进公阶资德大夫勋正治正卿赠祖广德知州崇贤封父相如其官祖妣妣皆赠夫人明日公谢恩阙下退谓予曰某亲老矣愿得致其仕归奉一日之养予再三慰留之公亦再三言泪涔涔与声俱下行至德州遂疏以乞得予告得三年戊辰　今皇帝用台谏荐悉召起贤士大夫诏征公复为南京刑部尚书寻改南京兵部尚书参赞机务于时诸缙绅相与私议公之出处或曰公大臣当以国家为重其必来或曰公素孝曩以亲老去今亲加老其必不来巳而公再疏乞终养解之者曰公志坚不可回且公未衰其为国家用固有日姑听之以训世之为子者于风化庶有益乎吏部谓然拟如公请诏从之盖羣情于公深有冀于将来故听其归如此而公以踰年己巳正月四日遽得疾卒于是论者咸叹讶于事之不可知与国家之不幸不获究公之用然又必曰公于事亲其可谓无憾也巳公为人能介然自守而济以明敏博大其始为推官则有声为御史按贵州宣慰安万铨所为多不法公械其党指挥张仁李木毙诸狱将遂按铨廵抚刘某纳铨赇使为授甲而为移文诸司指仁木之死为召衅以胁公公笑语人曰人臣苟利社稷死生以之吾何爱一身哉更遣吏按铨反状铨知不可撼即以其日囚服出就理酉阳永顺苗相攻杀有司招之不服贵与湖广邻也公檄界上严为之备而奏请合兵剿之二省以宁比还条上八事曰兴学校设哨堡禁侵渔杜骚扰省刑罚备边储均徭役厚流民诏下贵州编诸令甲在台中疏荐前都御史浚川王公才节可用且曰明君用才譬则大匠之用木大匠不以寸朽废合抱之才明君不以一生月遗济世之器诏复以王公为都御史巳又论时宰不当私所好引故尚书王尧封周期雍侍郎费寀三人者相继罢黜为侍郎奉命勘伊庶人分宜属公宽之公至则尽发庶人所为僭拟及事之与　祖训违者分宜怒甚以明年出公掌南台及分宜败而庶人始服法在南京刑部齐庶人杀其仆以诬儒生陆某某故富家法曹畏势引嫌莫敢断公独毅然出之劾兵马胡光弼褫其官因请勑吏部岁一考察诸兵马以儆贪者阉人马广坐法当斩或以巨珰意丐公缓死公竟奏弃市有冤狱逮系数年公叹曰死重辟也法官固知其冤不为白乎遂以疑谳其在告晨夕侍亲侧竟四年足迹不入城府暇辄读书如儒生创大宗小宗祠数赒其族之贫者至节衣缩食不少靳乡先生林恭肃公殁若干年为请于朝赐葬谥天台夏公鍭以文行称手校梓其集又恤其孙故公勋业者于官行□□□□ 

　　○南京兵部尚书吴岳传 

　　南京兵部尚书吴岳山东汶上人嘉靖壬辰进士初授户部主事历员外郎郎中升庐州知府移保定擢山西按察司副使累升都察院右佥都御史廵抚保定移疾请告者十余年起家副都御史廵抚贵州寻协理院事吏部左右侍郎南京□礼兵部尚书以考满如京师过家病卒时隆庆四□九月讣闻予祭葬如例岳居官清介而质直简易□古风士论重之 

　　○资德大夫南京兵部尚书赠太子少保晋□□公才墓志铭（余继登） 

　　余继登 
　　万历丙戌秋前资德大夫南京兵部尚书晋庵戴公卒于家守臣以闻　天子为悼惜诏太宰予赠宗伯予祭司空予葬于是赠太子少保祭二坛遣官营葬如令甲公讳才字子需别号晋庵其先景州人五世祖曰荣者　文皇帝时徙沧州家焉荣生庆庆生宣宣生臣宣臣俱以公贵赠资政大夫都察院右都御史兼兵部右侍郎宣配冯臣配萧俱夫人戴自徙居以来世孝弟力田公生而颖异沉静始就外传即端重如成人年十二试于郡郡守姚江吴公大奇之曰此公辅器也声藉藉起嘉靖癸卯举于乡明年甲辰成进士授行人己酉擢户科给事中庚戌之秋虏躏关而入直薄都城大司农出仓卒乏军兴请一切加诸道赋公抗言今畿辅山陜诸郡岁苦虏募兵市马甚劳费矣而复议增马江南诸郡每先期输纳料银又豫输机兵民快一岁皆目前权宜之计而复议赠赋是竭泽而渔以重困民也部议竟格不行巳廵视光禄糺核大蠹修为四事上之岁省大官金钱十二壬子转吏科右癸丑转左以内艰归服阕补工科左寻升兵科都公以倭夷猖獗闽广用兵无虚岁□□陈三事曰亟剿灭慎防守驭客兵言言中款下所司行之公之在谏垣也毋务以鹰击毛举为名高然数引当否耻趋和承意久之升南京太仆寺少卿公亦无少望循行郡国精心牧政踰年以外艰归服除升都察院右佥都御史廵抚甘肃甘肃新中虏无见车骑即羸卒乘亭障者半菽不给公至抚其疮痍而乳哺之首为请帑饷垦荒田兴水利乃次第简兵将习击技饬烽堠虏入辄遭创去而红柳林鎗竿岭之捷甘镇向未尝有也虏既数不利远塞则以其间建学明教振废省刑种种具抚甘议中公抚甘五年斩首捕虏数十百人修筑墩墙以千百计招挟降口若干夺获羊马器械无算而公亦以积劳晋副都御史廵抚陜西五郡父老及诸番夷卧辙攀留有謌者诵者感而泣下者肖像而尸祝者于戏此足以知公矣公甫至陜有秋防之役即移镇原州储刍粻守要害比及期既撤防套虏忽入延绥杀总兵郭江执副总兵时銮以去科臣列失事状词连公夫虏所出入定边瓦楂诸路非公所辖地言者误及公不自明也诏公归就核明年隆庆丁卯公事大白仍以原官廵抚河南三月入为大理卿己巳升刑部右侍郎寻转左公再为法官持法平亭所定买休卖休诸律着为令庚午八月宣大总镇臣以谍者言东西虏酋当大举入寇京师戒严　庄皇帝饬大司马修战守具诏诸镇整兵待援乃起前都御史带川刘公守通州提督援兵而改公户部左侍郎兼都察院左佥都御史督饷事公言虏势叵测征发贵豫请令密云诸处司计之臣悉心经画益广储蓄俾应援兵马在所关支如取诸寄此与辇辎重而劳军者功相倍也既而虏侦我有备旋解散去　天子益心重公遂以其年冬升都察院右都御史兼兵部右侍郎总督陜西三边军务公三莅陜益熟其利弊某帅勇某吏贤亟露章荐之某帅贪残若选愞不任事某吏墨亟劾罢之某费冗亟节之某饷宜增亟增之某屯田盐法可以佐军需者亟议之某路番虏所窥伺亟檄镇兵防御之某城隍墩台可修浚者亟以时缮治之而其大者曰永安堡堡在靖虏之北中卫之南曰裴家川者腴田可万顷民苦虏不得田作公为相度地形筑墙建堡疏于朝更今名且请以固原守备某督兵营田以苑马寺少卿兼佥事某移靖虏整饬兵饷而秦陇之间屹然成巨镇矣会俺酋款关乞贡市　庄皇帝采议□言报可而虏吉能者俺酋枝属也援例以请下公议公言东西虏各为雄长授职宜均通贡宜随俺酋进入为便若互市则陜西重镇既不可招之内地甘肃番回开市巳久又不宜令强虏混入以滋祸阶惟延宁二镇颇为近虏然阑出之禁甚严亦不宜因市启衅互市第可行之宣大不可槩陜西也有旨切责公公卒主延宁二市且疏改延绥市于红山闇门之外复宁夏清水营旧厂以备不虞乞椿朋马价以充市本列卒环市以慑虏心故虏就如冬日而畏如怒震□公在事无一哗于市者　天子亦以酬功之典进公兵部尚书兼都察院右副都御史总督如故两岁中又升俸者一白金文绮之锡六　今上念公久劳边事乃命以原官掌南京都察院事未抵任改南刑部又改兵部参赞机务公按江防缓急为饬兵卒部署方畧廵盐御史某奏改浦子口五卫隶御史节制公言南畿各卫分列六营以藩篱根本统领则以内外守备廵视则以科道其来巳久一旦改隶御史使堂堂六师下同郡伍非建制意也事遂寝盖公习掌□持大体时方倚以为重而公以继妣刘夫人之忧归矣状言方公争互市时或讽公第开四市如贵人指延赏可立竣公正色曰市之利害筹之熟矣狥下而谩上便身图而不计国是有臣如此将焉用之谢绝其人去公既去镇喜事者卒开甘肃之市令番夷交恶为国家生一边隙盖十余年而公之言竟成左分云嗟夫天下有任事之臣有喜事之臣喜事者几圆志锐见利而不见害故尝试暴施卒之利一而害百任事者老成持重审较利害每却顾重发故多利而少害若公者所谓任事者非耶公家居久督抚台省交章而推毂公者六七公大都言公经济长才不宜久弃林壑而公顾以老无意于世往岁西虏内讧　主上廑西顾忧未始不念公言效而公逝矣惜哉公长身岳立望者知为正人君子居常恂恂饮人以和至当大事决大议则天动星回而公不可夺也性至孝居丧柴毁过礼甘恬澹薄嗜欲仕宦四十年自奉甚约终其身无世俗声色之好□门养重无一语挠守牧权亦无尺一走长安道中舆论高之万历丙戌九月日卒距生正德甲戌十一月得年七十有三 

　　焦太史编辑国朝献征录卷之四十二终 

　　●焦太史编辑国朝献征录卷之四十三 

　　南京兵部二（尚书二　侍郎　郎中　主事） 

　　◆尚书二 

　　刘端简公采传（耿定向） 
　　南京兵部尚书郭襄靖公应聘墓志铭（陈经邦） 
　　又传（海瑞） 
　　赠太子少保南京参赞机务兵部尚书月□□公武卿神道碑铭 
　　□所吴公文华行状（叶向□） 
　　资善大夫南京兵部尚书赠太子少保郝公□神道碑（王家屏） 

　　○刘端简公采传（耿定向） 

　　耿定向 
　　盖闻古君子之仕也不择利便不避险难不骛声名不枉径窦循理奉职行法俟命而巳乃挽近顾谬不然士人艳慕清华竞务巧宦上者矫然树颊信眉揉情饰节欲以钓奇而显为名高下者卑卑媕婀附丽习为韦脂藤萝又其衰也纳贿通直如市贾然曾不为耻及国家卒有缓急则如窃鼠惊豚缩穴逸□矣然如是而卒幸如志者十五败者亦十五若遵古之道而困戹以老者故众甚世惩遵道者之困戹而慕彼之成不虞其败也则率以为宦术嗟夫嗟夫何不取吾乡端简公之履观之也彼务巧宦而败者无论即幸成者所丧滋多守道而困戹故自有不损者在矧守道如端简则亦卒跻崇膴以荣名终矣独柰何不法此而慕彼也余为是慨特述公履诠次其言论俾后进者览镜而遐思焉公讳采字汝质别号安峰其先为洪都人　国初有讳均祥公者始徙□城居邑东细石岭是为河东刘氏曾大父曰德敏□□□登仕佐郎大父曰纪父曰汉举弘治戊午乡试为□德令后俱以公贵累赠资政大夫兵部尚书建德公长子木举乡试仕至济南府同知次未补邑庠生公季也初昆仲咸以文行着时称河东三凤云公孝友天植居子舍有郎中令浣涤厕牏风家事属长不私财建德公卒于仕公衰毁柴立匍匐护丧归同两兄居倚庐三年不橝不饮人服其孝自少愊貌颖中不事攻苦而自女间博士业宿学名彦胥倾心下之嘉靖壬午遂以春秋举乡试第三中己丑会试次春秋第二廷对赐进士高第时永康公持国秉权宠甚盛缙绅多纡意附之以公为会试所拔高等特向意公公故不肯违众一谒其年台省多更置征选新进士除补乡人居铨司者计公才望必在选中预私公以市巳德公谢之竟不赴选乡人因衔公挤之外补守宿州公雅尚俭素既莅宿益自节约即一蔬不以厉民为治容容而故不受请寄不昵近习其发摘奸大人称神明焉一日遥望狱中有异状心动果囚谋逸须暮发也鞠之左验大辜又民诡愬有人自经死其门者不知名氏公视其色有隐遂执按之得其奸抵罪属岁大侵米斗百钱而漕台督输急宿民嗷嗷公请移帑羡金转籴为民代输俟秋偿□台□异移文□之公竟矫申前议民获苏至秋民缰属输偿卒无负者居宿几年而迁户部员外郎寻晋郎中久之乃迁四川布政司参议督理黄册蜀王遗公金币腆甚公一无所受蜀人有官铨司者与公为同年居里中以私与监司构公寓书规之而蜀人因并衔公既典铨故滞公踰五载不调后蜀人败始晋广西按察司副使粤西夷部错居有司烦苛以致负固不逞时部使者议剿公抗议抚便部使者憾其抵巳上□□公赖当事者故谙粤西利弊乃不直部使者而贤公云某年晋云南布政司参政寻入觐某年晋广西按察使某年晋广东右布政嘉靖之季政府得以贿交自信州始公之入觐也适信州当国诸计吏谒相国率荐金币代羔鴈而公独否既信州按仪藉召诸计吏饮而独遗公诸为公动公故宴如也后分宜嗣秉政溺贿特甚铨政浊乱公以是又滞右辖三年不调秩满始转福建左辖莅任踰年自度不能狥时取容拟引疾去会山东巡抚缺而华亭公新得与政力荐公乃得晋右副都御史巡抚山东维时由藩司进巡抚者率致数千金为政府谢沿袭成风虽素号自守者不免公独无一缣之馈达空函问起居而巳朝士□□或嗟异之而夙与公善者佥为公危或遗书过公公不答曰任之耳尚书赵某者分宜私人也借势螫毒朝士惮如豸寸虎一岁衔　命视师海上镇巡以下率踰境趋仰郊劳赠贿金累数千计其过东土也公第令候吏持空剌迓之赵手其剌恚曰安峰诚安耶诸司闻者为公惴惴或以告公公第发一噱耳公之拊循山东也刬去烦文独持大体遇诸监司暨牧伯长吏开诚披愫不为畯畛以此人人尽倾相与讨求民隐劈画利弊为之平赋均徭与民休息称颂到今藉甚其大且难者时民苦采镰而□命下严急诸司廪廪不敢违迕公上疏请缓词极婉剀获允御史某请开胶莱河通海运　上可其奏因遣视公条其不便者五御史不能难事竟寝庚戌虏薄郊圻　诏近畿抚臣提卒驻临清诸处扞蔽后岁沿以为常士卒疲苦公疏罢之初巨寇杨士仁聚众躝青徐间公应机剿抚捷奏蒙金币之赐越三年晋南京兵部右侍郎其年以考绩北上值虏警报日至而团营协理缺人在位者争引避因廷推及公公受任自矢曰我无横草功蒙恩至此即有急便当以身殉耳踰年□□宁复改佐户部时大司徒以刀泉不辨获谴公摄篆□世庙征发旁午水衡钱告竭公疏请裁诸费不经者不报居有顷南京镇武营卒乱司徒黄公遇害　廷议代者公语家众曰必我昔人畏团营故使我今人又畏南户若阱矣将谁使趣治装果以公往公之南也门下士有自负谙韬略者请从以备非常公郄之曰　朝廷使我南将辑宁是寄岂兵之耶若无所用之比至谂营卒之乱以饷故而饷之不给则转输之弊不厘致然耳维是条画度支便宜事凡运舰至计道里远迩分定便庾以省诸僦费戒主计者剔窒一切收支蠹孔由是转输者所在称便而运舰翩翩踵至南饷至今红腐山积多公画一规也辛酉以灾异自劾免先是公之南也频行请于执政曰某病且衰不称任使第以留京未靖谊不避难兹行赖宗社之灵处分得少效其愚虑会须还我骸骨耳至是恳申前请政府谅其诚特赞允之公去南后代者人居其邸舍覩其扄鐍墙房整饰如新益嗟叹公德云丁卯　穆宗登极起公南京工部尚书任改南京吏部尚书寻改南京兵部尚书参赞机务时士绅资适逢世多喜兴事就功而公故任真自如恪守旧章填以宁静往时脱巾士怀慑恩威率戢戢敛缩毋敢哗者己巳公以七十引年乞休　上温旨慰留朝士荣之庚午公复乞休疏凡四上　上廉公情恳特允驰传归归三年而公以天年终盖癸酉十一月二十三日也有可以闻赠太子少保谥諯简祭葬录荫悉如制于戏仕宦如公可谓善始善终矣惟公初仕以进士高第即膺华选不为进越顾薄台谏之选不就而甘心外补及守州时治行谁复最者乃踰考而堇堇晋地官郎地官郎即今才俊人蔑视之以为俗局公逡巡斯曹凡几年所而始迁少参又五年而始进臬副又几年而始进藩参曾无积薪之嗟且蜀暨粤西滇南皆险远仕宦人所不乐者而公怡然安之巳留左右辖而得广东福建广东福建又皆脂膏地人易点蔑而公居之顾益皭然中简晋巡抚纔合舆情然巳后矣后由南少司马得转北少司马由北少司徒得晋南大司徒皆缘时艰人共避之而因以及公岂非遇时而命也哉公生平廉谨好修而耻矫异以□□笃中隐厚而羞诡随以阿世通敏中莹而不炫智以矜贤以是自为州牧扬历藩臬所如落落更未得一汲援在宿且见抑于漕台在粤西且见剌于部使者而誉卒殷殷隆起逮没世而人无瑕疵由斯以观公之初滞而后达遇险而卒夷始晦而后章命也夫夫彼汲汲于速化戚戚于蒙难皦皦于就名者直与命相持耳竟何如哉公尝自谓生平宦业多得之宿州一任语后进以仕宦要领曰惟毋附丽自立而巳既官藩臬四五任后家用常窘时时称贷戚里中顾尝谓人曰居官廉之一字难哉难哉吾犹有媿云公于平时知交及相连姻娅虽微贱遇之如等夷虽不肖抚之如才贤恒言曰亲者无失其为亲故者无失其为故耳公无夙疾倐有中表丧躬往殡之其家不能除舍而野宿以此中寒病归归而有乡同年范姓者来访其人衰老且贫公心怜之又力疾与倾倒数宿疾以是增剧而终距生弘治庚申五月十九日盖春秋七十有四耳公以鞠躬敦行为学不杂异教晚年尝祈曰吾不愿年多多一年增一年过矣古云多寿多辱吾有味乎其言之也是可观公之笃修且达矣天台生曰余闻乡长老称说建德公世载醇德蚤世济南公秉家政其驯行孝谨不减端简公云端简公始师里中三泉董公某董公故清修苦节人也而又继师少保庄襄公其父兄师友渊源所渐如此又闻举乡试时报至而了不色喜日中犹惛惛然睡也长公诃之曰此何时而犹然惛惛耶迹公少年志念巳深一举不足介于中矣大受者故若此仕宦奕世□益高而子侄至今恂恂饰谨不少加于寒素岂缘诫饬训诱哉其濡靡所从来久远矣 

　　○南京兵部尚书郭襄靖公应聘墓志铭（陈经邦） 

　　陈经邦 
　　公讳应聘字君宾居华溪因以自号其先世汾□王以勋德着于唐孙嵩避咸通乱南徙入闽家新宁之郭坑传十六世惟高徙莆之魏塘遂为莆人公高祖师凯曾祖宗训皆隐君子祖伯玉治经术弗售考湍举乡进士官广西太平郡倅祖考皆用公贵赠资政大夫南京兵部尚书太平公初取黄淑人继室以卓夫人凡三子公其季也六岁就傅即凝隽别羣儿七岁而太平公卒宦所公奉榇归刻意力学嘉靖丙午举于乡庚戌第进士授户部主事典积刍督府咸宁侯部下横索刍商贿公持不与以去就争之咸宁稍戢竟不能释憾于公司庾通州适米涌贵公令输者得纳缗及贾损则亟籴充庾而归羡金于　朝上下交利焉司搉清源以不涅称司验粮能抑贵珰清宿蠹稍迁员外郎郎中在署凡六年拜南宁守南宁故盗区公单车驰赴诸不便民者悉罢之缮甲增戍盗不敢迹其界发左江兵佐制府平东粤寇得赐镪金三殿役兴台使者檄公购漆八十万觔旬日而办己未壬戌再觐皆以治行尤异沐褒燕当世荣之迁四川按察副使备兵威茂崖栈险艰坠溺相藉公至下令刊山凿石筑孔道若干里行者德甚称郭公路松藩备兵使者缺公兼领其任西戎素骄数徼我厚赉岁□金□累巨万不且羣噪公召诸番面谕祸福为立□□□赏物而郄无名之求诸番感威信各拜舞驩□天岐山鹅木如二寨久为边患公以计荡平之迁东粤参政守岭南时流贼犯增城执辱前守吏公至辄发兵逆击破之二源羣盗僭号伪授肆掠惠潮间公率所部兵从制府吴公大破之晋西粤按察使寻晋右布政使忠州桀酋黄贤相与思明酋争地公密授略兵宪谭君购内贰而携外援遂夜禽贤相转左使中丞殷公猕古田寇公以综饷参画功拜金币之锡亡何代殷公任公既授节钺志清岭徼首奏忠州去土设流以终前功　诏报可予州名新宁罗阳酋韦金彪之父若弟贝贳彪急彪走获之万箐中黄韦二酋不烦兵而俘公力也府江峒徭数出敓江上且破永安卤其尉公愤然请集土汉兵六万分水堕四部进讨悉歼之分设土司并赋其地捷闻赐金加禄且任冑子复平怀远诸叛徭拔巢垒百余乘胜剿永宁寇获首虏千级因上怀永善后十事　上从之下　玺书金币嘉赉焉晋少司马填抚如故巳　召□为少司徒遭太夫人忧归守苦由绝意仕进久之十寨余徭寇武宣势复炽　上念公熟粤事以少司马起公于家再抚西粤贼闻之即解窜公请留宿将假土酋韦应鳌世守之而猺复靖居三年晋右都御史兼少司马总制西粤先是东山营卒乱闻公至争丐降公戮其元凶它释不问览东事慨然曰人心独幸乱哉□兵朘民咎实在上乃作旌廉杜馈功令颁诫将吏诸将吏廪廪亡敢掺一币诣制府者公闵两粤疲供亿汰辕门冗役悉蠲津澳诸税以利民于是粤人诉然若更生云　召掌留台籍余饷五万一千有奇　上之寻晋大司马参赞机务旧京尺籍久耗公疏请广选锋增徼巡又条勾军四议俱报可时　上注公甚殷而公业巳惫恳乞骸骨章五上不得巳听公还几其愈而复用之公亦孳孳忧国将归之日犹上安民四议以应明诏比抵舍病转剧仅十余日终于寝享年六十有七讣闻赠太子少保赐祭葬公躬自节啬既都荣膴未尝有兼珍袭采之奉谦抑不伐踆踆儒生居常独处一室足不踰阒澹泊宁静盖其□然也出入中外余三十年削迹权路凡迁陟率以久次得之其起抚西粤政尚宽大与时殊趣谏臣□公台坐戍粤公周恤其生死棅国者嗛其贰巳属耳目侦之而公屹不为动竟以完名终其身宦辄所至辄有惠迹两粤之人争尸祝之公平生论著尤长于条奏有粤西疏议总制两广疏议留枢疏草西南纪事边防纪实诸书行世 

　　○又传（海瑞） 

　　海瑞 
　　传者传也必其人足传又得其人传之公足传余不敢谓足传公顾非公余孰传之公郭姓讳应聘莆三孝子后起家　世庙庚戌进士试户曹值虏虹□仇咸宁佩大将军符御之大骄黩士新进不习边五场草积郊外恐甚以不足当虏炬也又不胜大将军哃轹无愿就职公忼慨曰主忧臣辱何辞难领明智安仁最剧二场大将军果纵部索赂不与祸将逮公竟不兴籍草三车一输幕府一贮部曹一至关治疏且闻为孙司徒所持公更多棰索者亢争横为戢公兢兢无能摭捃六载一郎乃出守南宁公木强不巧宦当分宜比大将军曹郎挟赂伺分宜门如市公又不与输边搉关累累空橐往亡谒返亡贽分宜以岭外南宁郡投之南宁故守连殁且岁寇帑脱行也公至宁俭洁无异郎官两觐空手不谢宁人德公浃骨髓寇屏界分宜不得隙乃又迁之威茂备兵公首单骑谕吐蕃种落正赏格先是要赏祸备兵者丐服如束豚文之乃参吾东藩到境扫从化龙门二源诸寇西人德公自南宁吾东人德公自此始于时分宜败公复西按察寻辖藩复新宁永宁二州皆公劈画晋填抚讨府江怀远乘胜芟洛容流党下坚巢逾百垒斩馘千万亡算粤贼如落叶扫一番更多一番公薙狝次第后迄无待再扫难不在挞伐在善后不在多筹计在杜朘剥粤人德公甚功宜麟阁江陵者专权喜操切束束严束湿公不党如分宜时十寨逋乱起公忧居再抚公不谢故吾江陵新法自负利百世积锾谷公曰何啖肤枵腹奏损数十之七禁邮传公曰何责党平原奏免粤过往乘传罚毁书院公曰何嫁祸圣贤□复白沙新建诸哲祠且掺文以祀时御史刘台纠江陵怙丧榹职憾未巳嗾爪牙饰罟逮戍隶粤郡台过公郊劳为僦居赡饩殁剏祠表楔赙其属归蜚语入大忤江陵江陵死其党俱败公得免总制两粤命即日下两粤故苦奉大吏将领不暇扞圉日计剥军几何几何也时遂有东山之变公至未言讨贼先下令旌廉杜馈以身担持半通入吾私邸吾若□半通入吾辕门吾若法将吏人惴恐士民人加额东山叛卒悔祸争丐降公显僇十渠魁劾禠旧偾将空名缇骑鹰逐荐贿者悉投窜大搜爬弊窦桥税澳利捐洗无留粤人始知　朝廷置大吏为生我也踰年召总南御史台旋莞枢则　天子念丰芑重不令吾粤人专公公入留都贵人为减驺从余至公偕订崇质进贡黄马快船诸中贵视为私艘挟货牟利故事也公峻裁抑振军实毖考选具殚心力病发连四五疏乞骸犹引余榻前曰勉矣　国家事语剌剌若无恙者乃归不旬月讣传矣呜呼公余所共戮力　王家矢心末路者公归乎归而逝乎何遽也　宗社维休不公□遗余不知也余不知也余壮登　朝为郎□□□再起起再蹶幸不死终老菟裘公制粤子余以清风洗祓以孤忠汲引公环召余亦蹶起联舍于南姜桂聚味恨相得晚余初两人者相姓名未得杯斚也公不余私余推毂余亦不公私公执鞭公巳矣余后死余不公传其谁传海瑞曰世道大氐坏在贪风俗人心只是念头差遂以贪毕竟其身流蠹风俗公之不贪三白首淹恤迟马后鞭处咸宁分宜江陵际难哉难哉而进退完珏是不贪位自公开府嘱罗停橹珠胎断会丘太宰尝问余郭司马填而粤地增毛几尺良然是不贪利前后削平夷獠功满东南粤享宁宇谁造也孙肤寂若□□儒生是不贪功呜呼三不贪可以风□公何以死哉公死不忘　国家公固不贪身后荣名者也 

　　○赠太子少保南京参赞机务兵部尚书月□□公武卿神道碑铭 

　　万历十六年某月日南京兵部尚书月溪阴公卒于位公讳武卿字定夫月溪其号先世元万户天与来自湖广之崇阳则内江阴氏所自始也万户公四传至柰柰生玺公之祖玺生汝夏公之父也祖父以公贵赠都察院左副都御史祖母黄氏母洪氏并赠淑人公生而岐嶷七岁即能为文年十五补邑学弟子员嘉靖乙卯领西川解士额丙辰连第南宫成进士初授南户部主事丁内艰复除刑部升员外郎甲子升陕西提学佥事丁卯江西右参议分守九江戊辰本省按察使之副寻督学广西壬辰福建左参政甲戌江西宪长丙子陜西右布政寻转左从二品目三载两推南赣保定巡抚皆不授继推南京兆始授己卯典试事闱中转太常卿壬午奉　敕巡抚保定癸未以左副都佐内台理院事转兵部右侍郎寻□即转左乙酉升南工部尚书丁亥改兵部奉　勑参赞留枢机务戊子夏偶一疾竟不起享年六□□几公由郎署至八座居官若干年事当为未尝□力于为其或不当为也亦未尝轻于为□为郎□部三尺□奉惟谨两为督学使者所至能得士分守九江也□湖故盗薮赖公擘画一时称如净练焉在广西署臬篆则赞佐督抚殷公平徭獞在闽则与参将俞大猷平倭乱于兴化两皆受　上赏继总宪江右则黜贪墨抑豪右贞度肃僚忌者不能中公伤其历左右辖以旬宣关陕也通民利而钱法大行属岁祲又大着劳绩于荒政因星变修省考求利弊十事一曰给户田二曰定本折三曰谨收支四曰议储蓄五曰处虚粮六曰核屯课七曰驿清传八曰备边饷九曰辨贤否十曰严吏卒议上两台尽措之于行又能赞佐督抚董公殄除妖贼以白莲教惑众者太常卿奉　今上耕藉田郊　天祀地谒陵享庙事事循典故行无失礼前后蒙赏赉有差抚保定则剿平剧盗行劫巨鹿新河间者畿辅赖公宁谥又以清丈田粮议处赈恤清理河道湮塞申饬三关墩堡虏众内附有功也钦蒙叙录所赏赉甚多而权珰之藉没惟公严核恶党冯佑等财产无敢一有寄匿者　上知公能奉法无私将大用公于是内台之命亟下矣转兵侍则督修　慈宁宫兼督　寿宫工程又运筹辽左有功□南缅捷与有功而科臣两阅保定边□□□□□□功蒙优叙优赏者盖又一岁中凡四五为大司空□南也应诏敷陈八事织造则议减免拖欠则议蠲免物料则议暂免以至议宽造器物议查复□荐议改折皮张乃若杉楠花梨等木议停解停取种种皆为国为民之言后因攒运粮储而敷陈五事也一请关防以肃漕挽一查工匠以济工作一核底船以杜推诿一慎佥选以严责成一清船号以便催攒此则有益于漕政者改兵部欲修举寔政又敷奏凡六条一补丁壮以寔行伍一征折色以买操马一增火器以固营垒一优抚驭以重巡游一严捕盗以翼都会一稽职守以肃官常此则有益于兵政者后因快船得所以处而欲议及于黄船也又遵明诏陈十事一曰分大小黄船之差二曰减太常官之差三日减驾船之军额四曰处原驾之正军五曰会计行粮之数六曰酌量应募之直七曰议接船之银八曰议修理之费九曰派编应诏快船十曰拨差应属兵部此则又有益于船政者也方竭尽心力知无不为以蕲无负参赞专任不谓其遽至是可惜也奏闻　天子悼公不久于位才可用而不及究其用也赠公太子少保他恤典并优厚 

　　○□所吴公文华行状（叶向□） 

　　叶向□ 
　　南京兵部尚书容所吴公卒于家两台使者疏□□□称公纯德名臣恤典宜备厥嗣太学君将以得请之日葬公乞铭于鸿笔而以小子高为公门下士使具状焉小子自蚤岁辱公非常之知得藉手而状公甚幸公讳文华字子彬别号小江晚更号容所先世自光州固始入闽居岊山始祖赟为施州守再传士兴徙涟江遂为涟江人士兴数传至寅训导太平训导生处士公玱处士生广西按察司副使公世泽公以右都御史秩满处士副使皆赠如其官副使娶赠夫人陈氏生公公十七补诸生即为督学钱塘田公所器重嘉靖乙卯举于乡明年第进士当授北曹郎以母便养乞南得兵部适三殿工兴内珰主进颜料牒所司具舟三百艘公裁其半珰怒甚胁以危言公徐应之曰中贵人欲多索舟为市贩地耶夫使舟不任载者责在郎使舟任载而故为逗留以乏上供者责在中贵人珰无难逡巡去是后凡进奉舟皆损其数所省邮传金钱无算顷之　景藩之国道留都复当□舟藩邸从人横甚道路苦之时公巳徙督草场他郎在事莫敢任尚书以属公公代综其役事事洽办间谒王传与约非　王命而私要索者请□□□傅唯唯一夕而去无哗者其督草场属振武营变□尚书创前事多所假借卒有诉增租者即为奏减报可矣公得檄持不下曰此其地固昔瘠而今腴昔干没而今受赋者也税额有定何可更且此曹骄宜裁以法曲法以长骄忧无日矣尚书不能从未几去公从臾代者疏请如旧制乃巳居南中六载才名蔚起为诸曹冠癸亥晋湖广提学佥事端模范绝请托士子相庆得师初抵任业迫试期公疾走列郡昼夜校阅所衡隲锱铢不爽楚人至今称贤学使则云前乔后吴乔者关西乔公世宁也乙丑晋四川参议分部上川南武定叛酋凤继祖者滇部也逃入蜀界两省合诛之连岁不能得用公方略乃就擒天全招讨副使杨时誉以承袭为招讨使高定所困相仇杀久之边境骚然公檄谕二酋咸悔惧因代时誉请两台俾得袭事遂解明年晋广西提学副使其教粤士如楚而以粤俗朴开诱为详己巳晋山东参政归里中省侍太夫人留连踰岁乃履任属藩臬乏人公兼摄数篆督储清戎课吏折狱咸咄嗟办中丞真定梁公服公干局特疏荐诸　朝有贞勤忠亮之语人以为核踰年晋按察使仍山东随晋江西右布政使厘正赋役十余事众咸便之岁癸酉比士公职之调总校易礼二经所收士□□名其冬晋河南左布政使以扶侍归未抵任□□□羣吏　天子修旷典旌治行异等者二十有五人公为之首玺书金币下大梁士林艳之大□□苦藩禄计划罔措公至则酌盈虚严出纳禁羡□积□尽输诸宗胥藉以给先是　诏祀革除诸臣有司寝未举公慨然曰此褒忠盛典也胡可缓检□志得铁公铉等五人建祠祀之又下檄修　太昊陵及浚复南阳水利它兴革甚众皆持大体务禆益于民乙亥晋应天府尹在汴所积羡金万余藏吏具籍进请纳行李不则牍而白之台使公不应第以籍授代者充公帑而巳其廉不近名如此去之日宗藩及汴人扶携造送至车轵不得行途次晋右副都御史巡抚粤西粤西方旱灾流亡载道公疏请赈恤不待报巳先发廪庾矣仍令人赍帑金乞籴邻省稍仿常平法给散募民能垦荒者予牛具种子地利益辟饥而不害巳乃核田赋均驿传饬兵戎疏设昭平县建养利州学割武缘县属之思恩移兵□十□休增河池同知经略种种足规永利六年□□□□为患公檄参政陈应春剿平之擒斩三百七十级□平贼首黎福赃父子聚众剽掠执孝廉欧鸣銮索赎闻公至惧释之公佯为不闻会督府征师讨罗旁兵尽东公阴留三千人属裨将韩文启掩击之斩福庄乘夜攻下五指白冒诸峒斩一千三百余级俘二百余人捷闻升俸一级赐金币随招抚余党二万余人即其地建营堡二十一得田二万六千余亩分授新附及诸戍兵事闻赐金币又以抚降岑溪诸徭功赐金币盖一岁中论功受锡者三亦异数也其后北三功尤奇北三者柳州贼巢也聚党万余人慓悍善骑射号刬马贼诸将缩缩无敢婴其锋公策之曰贼强而负固宜智取毋力争适河池咘咳有警公选卒七千余俾参将王瑞倪中化往剿既得捷即驰檄诸将曰吾名攻河池耳意固在北三今河池捷北三谓我兵疲且休矣必不我虞可击也遂督兵分道进贼果不为备连破七十余巢斩四千八百级俘获称是是役也兵不及万费不踰千因粮于敌不洽月而荡累世之巨寇本兵伟其功拟策勋告庙而督府某者相国私人也当公举事时谋甚秘督府不及闻相国欲以为督府功度不可乃薄其赏仅赐金币录一子太学生戊寅晋户部右侍郎以都御史报满沐□□□甲随以太夫人春秋高陈情终养时相国方夺情诸言省侍归养者皆恶闻缙绅相戒无敢启口公独触忌不顾时论韪之太夫人闻公归喜甚夙疾为瘳再踰岁乃逝服除守臣以闻时相国没矣台谏交章荐公癸未起兵部右侍郎仍抚粤西夷蛮夙戢公威惠境内晏如独湘源熟徭苦催科谋为变公檄谕之遂定田州酋岑大禄与母梁氏不相能梁徙避他所邻酋合声罪欲分其地公曰此乱阶也亟谕大禄迎母归好如初觊觎遂息其年晋刑部右侍郎徙左皆需代不得行随晋右都御史总督两粤故事郡邑吏岁时献遗称觞上寿靡费不赀公一切禁绝幕夫经用自军市租及常赋以奉战士其它榷税夷舶所入有司不敢问公悉归诸官毫无染指又以其赢代保昌浮粮八十石民藉以苏辕门持戟之士以数百计强半空名征其饷充橐公悉按诸空名者罢勿饷其存者以隶禆将使训习宿弊尽除粤人称督府洁廉公为第一岁乙酉淫雨没庐舍城不浸者三月反民号呼水中公亲乘城集小艇渡之发仓粟哺被灾者又请留余金七万余以备蠲账虔吉二郡故行粤□□议夺以予淮者公疏争乃巳粤人至今赖之督粤三岁余屡有平乱功其最著者如平乐营兵叛公会吴中丞尽歼之府江诸徭为梗檄大帅呼良□深入征之捕斩千余级怀集贼首严秀珠剽掠封川诸邑公征兵若为西讨者以元旦进剿斩八百余级二捷并闻赐金币录一子太学生倭奴流突海上发舟师与战斩七十余级余悉沉溺死捷闻赐金币程乡妖徒刘青山煽乱公捕其魁七十余人寘于法余悉就抚奸民陈镜等集众盗珠公矜其愚檄谕散去独镜等拒敌捕斩四百余级二捷并闻赐金币惠州贼巢岑洞者最险远王文成平浰头二十四寨独岑洞羁糜抚之至是贼酋江月照益恣横肆掠公分布诸将先大要害袭月照擒之斩二百余级捷闻赐金币琼州黎出掠遣将渡海剿之以训导林立知兵使参军事斩八十余级降九千余人罗旁余孽复出以兵属副使郑人逵捕斩一百余级二捷并闻赐金币方公未督粤时山海诸寇出没纵横蹂躙州邑官军虽往往小捷然得不偿失自公在事遄发遄朴无使滋蔓每命将出师授以方略辄悬合机宜往无不克其所抚纳降附十倍斩馘尤洞于应变方珠盗起有蜚语□州主客兵欲叛应贼者上下皇遽公不为动第移镇会城合诸营兵操练搞赏如平时密捕海上谍一人磔以狥内外帖服往粤有军兴辄苦饷公从容筹划宽若有余经费之外积金至十九万余诸节缩供应之数不与焉海忠介公尝过治所顾瞻堂宇叹曰今日方成衙门意盖独推公也丁亥秩满报绩沐　恩如　令甲其年晋南京工部尚书粤人为祠以祀所削平经画处皆磨崖镵石纪其功明年履任即疏请芦课之久逋贫不能输者及场地之漂没者咸豁除之不数月改南京兵部尚书参赞机务南兵骄又脆不任战公毕力振刷稍稍改观会太湖刘汝国倡乱公念南国根本地宜周防乃疏陈六事练兵葺械选锋修城重权严警皆保障至计下部议从其四天策卫卒以储饟腐邑嚣诟主者公计若促治卒罪且益嚣或遂阶乱不治则非法乃召仓曹诸役及嚣卒渠魁六七人立庭下数诸役曰士卒寄命于食典守之不严尔无所逃罪叱杖之卒以公为巳庇也匍匐谢公更数卒曰彼役诚有罪尔曹柰何不白之官而遽哗在军令哗者死三尺俱在尔自图之咸股栗祈哀公曰今姑贷若薄示惩乃痛杖之徙戍他所并黜其长事遂定中珰有怙权恣睢者为言官所劾　□□杖言官公率南九卿抗言宜治珰罪宥言者语甚切至不报遂引疾乞休疏三上乃允仍令痊日守臣以闻公既去而司农上会计状独公节省最多蒙旨褒录后　诏举边才南太宰余姚孙公及诸台谏共推毂公癸巳起南京工部尚书朝绅方望公再出而公一意坚卧恳辞者四乃仍以旧秩致仕家居优游十载无疾而终旬日前邑人见东方星坠大如轮兆在公矣距生正德辛巳年七月初八日得年七十有八公弘厚之德出于天性温粹之气溢于面目终身未尝言人过失发人阴私虽卑官下吏妄有触忤亦笑而受之其有诖误必曲为掩覆惟恐有伤至于提躬履道则矩矱截然不爽尺寸辞受交际尤为介特每仕宦往来必经会府公辄从间道不欲一错趾公庭或竿牍相讯亦绝不及私亲朋有不得巳祈请者辄赠以金不轻发片剌也通籍三十年粹然完节未尝有纤瑕寸颣挂人牙齿当江陵败公卿在位者十九波及独公先事引去不入国门明哲见几人莫窥其际晚年益难进易退持大臣风节其以司空再起相知者更来劝驾长安贵人贻书相属谓公一出则揆端可矣公俱不答虚尚书□两载而后得请盖□□名之际真澹如也在林下谢绝宾客萧然一室左右图史即邑令不得见面惟懿亲数人及门下士最厚者过访相接对为欢而巳居官无一钱而席先世遗□稍有余即以佐交游□属之贫窭者买学田百余亩给弟子员建浮图干邑东以完风气助常平浚□渠修桥梁皆竭力为之邑诸生□□令□坐以杀人抵罪众称其枉赖公乃得白有举明经者耄矣学□者欲夺其饩公怜而拯之皆不使其人得知介而和严而恕屏绝干谒而常为德于冥冥没之日缙绅嗟惜乡里奔走赴哭如私亲也生平寡嗜好独诗歌书法至老犹习大得唐晋人三昧所著有督抚奏议留都疏稿济美堂集藏于家配王氏御史德溢公女早逝赠夫人继陈氏封夫人子三皆以荫叙为太学生叶生曰史称黄叔度澄不清淆不浊韩魏公言及横逆事则词益平气益和余心想其人以今观公岂异哉近世名公乡贤者多矣然议者犹不能无得失独于公翕如也岂徒以功业之盛出处之正要必有不言而成蹊闻风而向在者耶公为行常畏人知即家庭不使闻故多□□传所可得而具论者如此 

　　○资善大夫南京兵部尚书赠太子少保郝公□神道碑（王家屏） 

　　王家屏 
　　余尝嘉慕古社稷臣求其人当世而不多见见今大司马郝公焉沉毅有识略历官中外四十年孳孳国家之急殚精毕力以奉一人曾不以诽誉险夷为劝阻用肩荷巨重匡济艰危光辅三朝忠勤一节所谓社稷臣非耶而伤哉巳矣讣闻　天子愍之赐谕祭二坛遣官治葬赠太子少保荫一子国子生踰年公嗣洛图等持胡进士世荫所为状属余铭其隧道之石余为之欷歔陨涕轸云亡之悲而不能自巳也何忍辞公讳杰字彦辅号少泉其先山西交城人元御史中丞天挺之裔也入我明讳凤举者仕长芦运判生旺旺生文达始占籍蔚州以季子温泉公铭贵赠如其官温泉公举乡试尹衡水任丘二邑擢福建道监察御史按滇南所至有声配李太恭人生二子长本次即公少颖敏能文章嘉靖壬子秋魁省闱丙辰成进士授行人辛酉选御史遣视三关一踵温泉公之迹人以为奇癸亥按贵州丁温泉公忧归丙寅服除补河南道按顺天入掌京畿道监戊辰试事会新郑高公拱再相以公尝露章斥其器量不堪端揆将借考功法中之公知不容请迁葬去壬□新郑罢起公原官复为柄臣所忌出为陜西宪副满考得受诰命赠封父母丙子迁江西参政改山东丁母忧归庚辰服除升浙江按察使两定兵民之变转陜西右布政将行兵民遮道泣留车枳不得发居一岁转山东左忌者引浙变论镌一级乙酉起辽东苑马寺卿兵备海盖督抚上言兵备重官也以冏卿兼之兵备轻以材臣处其地材臣复轻是两负也议改公山东参政兼苑寺卿苑卿之重始此寻以劳绩赐金晋按察使己丑拜都察院右佥都御史巡抚辽东其年虏十余万骑入宁前公督轻骑击走之明年春虏悉众犯辽阳公督诸将迫出塞斩首虏三百八十余级卤获器畜以千计捷闻诏赐白金文绮荫一子国子生其冬虏二十万骑入河东分遣诸将御之斩首虏百夺其所掠人畜以还辛卯春虏约东西部谋大入公遣副将李平胡及其未发合诸将兵出镇虏台掩击之斩首虏二百七十有奇辎重称是在辽三年缮塞修城扞防之备甚设前后条议边事以十数皆安攘大计力能措诸事效非袭窾言阅臣核公课最诏晋副都御史赐白金文绮壬辰晋兵部右侍郎兼佥都御史总督蓟辽无何晋右都御史人理戎政以抗议倭事不合徙南京户部尚书移疾归既归揵关谢客葺圃结庐杂植花竹读书鼓琴其中泊如也戊戌用荐起南京工部尚书寻改兵部参赞机务募兵补伍军容改观而是时留都大僚虚席过半公复兼摄他曹篆禀画旁午竟以积劳感暑湿病欬两乞骸不许万历庚子八月十七日薨于位距生得寿七十有一公夙负志槩始进盟心精白期不为势贿移两使亲藩馈遗一无所受按部关辅擿发奸贪墨吏闻风股憟岁大祲痛裁供亿为诸部使先且檄郡邑各以方略佐赈饥民用苏虏阑入昌黎糺将吏之不设备者寘于法边人快之中珰采兔宝抵践稼扰民疏陈其害罢去杨忠愍公继盛以击相嵩不胜死为请建祠祀之得赐额曰旌忠时公方劾新郑为所衔因表忠愍以见志云官台察十年操三尺凛凛每朝下或行部还辄止宿公着中竿牍无敢及门者又优□局刷卷时宿牍丛委宪长属公钩校旬月而毕出为监司众为公屈毅然受事即所治盘错斧断理解游刃有余浙营兵以减饷噪羣拥抚台吴公于军中刃胁之公闻变疾驰而前谕以利害悍卒敛戢吴公获全无何杭民以火甲偏累控状直指不得伸构恶少夜纵火燔掠公署反贵豪家阛阓汹汹公于兵燹中走卫直指而阴勒营卒捕为乱者收系狱明日僇其魁众乃复戢具填辽务远斥堠虏近塞辄先谍知其情部署诸将宿劲兵以待虏入互为犄角动应指挥靡不以全收胜者苟违节制虽骁敢战如李平胡矜胜偾师与怯懦逗遛者同簿问功罪不以相掩以是诸将惮公争出死力自効搜简卒乘务精而犒赏务丰储峙务裕司农议损度支金力持不可前抚臣顾公尝虑军饷不时给用马市货本为毋以时敛散而操其赢谓之子银久寖羡溢积且十余万议者遂欲借抵苑寺马价公言设法恤军而夺以予苑寺军且立槁格不从辽至今赖其利焉倭衅起首急朝鲜之难征调兵饷数道并发比还朝独谓封贡非宜议与本兵石公左其后事偾而朝绅服公之先见也再起留曹计安根本奏裁殿帷浮费以万计而都城房号钱中贵欲取以内供公谓此钱自有经费取之恐城中民哄然动摇力争得免漕船旧有皆雇役而运官欲抽丁领之计当破赀产者万余家亦以公讲折而罢都人翕翕感颂焉 

　　◆侍郎 

　　南京兵部右侍郎李郁 
　　兵部右侍郎虞祥传
  </div>
  <div class="pagination">
   <a href="国朝献征录_page67.html">
    上一页
   </a>
   <span>
    ...
   </span>
   <a href="国朝献征录_page63.html">
    63
   </a>
   <a href="国朝献征录_page64.html">
    64
   </a>
   <a href="国朝献征录_page65.html">
    65
   </a>
   <a href="国朝献征录_page66.html">
    66
   </a>
   <a href="国朝献征录_page67.html">
    67
   </a>
   <span class="current-page">
    68
   </span>
   <a href="国朝献征录_page69.html">
    69
   </a>
   <a href="国朝献征录_page70.html">
    70
   </a>
   <a href="国朝献征录_page71.html">
    71
   </a>
   <a href="国朝献征录_page72.html">
    72
   </a>
   <a href="国朝献征录_page73.html">
    73
   </a>
   <span>
    ...
   </span>
   <a href="国朝献征录_page69.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
