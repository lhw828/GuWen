<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 515 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 515 页/共 848 页</h1>
    <div class="content">○修直隶永定河两岸堤工。从总督琦善请也。　　

○戊戌。上请绮春园问皇太后安。　　

○己亥。孝穆皇后忌辰。遣官祭陵寝。　　

○湖南巡抚裕泰覆奏、遵旨访拏湘乡县恶棍陈连五父子等、严行审讯。得旨、除莠安良。地方大吏之急务。原不待条奏饬行。然后办理。今既奉旨查缉。若再因循苟且。回护属员。或一任劣员朦蔽。自问能无愧乎。懔之。　　

○调甘肃肃州镇总兵官窦德、为喀什噶尔换防总兵官。以二等侍卫珠克登、为肃州镇总兵官。　　

○庚子。谕内阁、三载考绩。乃激扬大典。满汉诸臣。有能实心实力。克称厥职者。自当甄叙。平庸不能胜任者。亦难姑容。兹届京察之期。吏部将京外诸臣开单题奏。朕详加酌核。大学士长龄、宣力多年。年登八十。而精神强健。大学士潘世恩、穆彰阿、协办大学士王鼎、克勤克敬。不愧赞襄。吏部尚书汤金钊、品学醇正。奉使公明。刑部尚书史致俨。精力如常。刑名详慎。协办大学士直隶总督琦善、办事认真。营伍整饬。陕甘总督瑚松额、不露锋铓。细心任事。云贵总督伊里布、熟习边务。镇抚得宜。江南河道总督麟庆、修防无误。获保安澜。俱著加恩交部议叙。内阁学士桂森、粗率无能。不堪造就。著以二等侍卫降补。盛京工部侍郎奕泽、才具平庸。不胜侍郎之任。著以头等侍卫降补。湖广总督讷尔经额、两省文武。是其统辖。乃么＜?麻骨＞小丑。日久不获。既失察于前。复玩泄于后。实属无能。著降补湖南巡抚。再予限一年、缉拏蓝正樽务获。以观后效。余著照旧供职。至两江总督陶澍、办事勇敢。但盐务尚未大见起色。闽浙总督钟祥、精明沉细。两广总督邓廷桢、才学俱可。山西巡抚申启贤、办事实心。皆履任未久。诸臣务当清慎持躬。公勤莅事。朕有厚望焉。　　

○以銮仪卫冠军使祥厚、为镶红旗蒙古副都统。　　

○以江苏巡抚林则徐、为湖广总督。调江西巡抚陈銮、为江苏巡抚。湖南巡抚裕泰、为江西巡抚。　　

○调理藩院右侍郎功普、为盛京工部侍郎。以内阁学士文德和、为理藩院右侍郎。　　

○云南开化镇总兵官它克它布、以才具平庸休致。调临元镇总兵官成玉、为开化镇总兵官。以京营副将李霖、为临元镇总兵官。　　

○辛丑。孝圣宪皇后忌辰。遣官祭泰东陵。　　

○上诣恩慕寺。恩佑寺。行礼。　　

○命两广总督邓廷桢、查阅广东广西营伍。闽浙总督钟祥、查阅浙江福建营伍。　　

○以乌噜木齐屯田丰收。予员弁议叙。赏兵丁一月盐菜银。　　

○壬寅。谕内阁、邓廷桢等奏、甄劾知府知县。请分别降补勒休一摺。广东廉州府知府厉同勋、词讼案件。诸多迟误。属员贤否。短于辨别。著以同知降补。归部铨选。新宁县知县胡大复、办事延误。不洽舆情。该员年力尚强。著以府经历县丞降补。留于本省补用。龙川县知县黄宾、体衰多病。难望振作。著勒令休致。至各省遇有请旨简放之缺。不准将在省候补人员开单具奏。前降谕旨甚明。该督等于廉州府知府出缺。辄将候补人员片奏请简。既违定例。又与前降谕旨不符。邓廷桢、祁＜?土贡＞、俱著交部议处。　　

○命保送河工翰林院编修俞东枝、吏部员外郎樊师仲、发往南河差遣委用。户部主事周镐、工部主事黄庆安、发往东河差遣委用。　　

○癸卯。谕内阁、钟祥奏、筹议合巡洋面。核实稽考等语。闽浙洋面辽阔。虽有会哨旧章。恐稽考难周。必须设法整顿。以归核实。据该督等筹议。应立合巡箝制之法。使官弁不能畏险偷安。而稽察易周。亦不能捏饰混报。所议井井有条。用心周到。可嘉之至。著照所请、所有闽省南洋九营。除提标中营。毋庸添拨船只外。其余提标左右等八营。准其添拨哨船八只。北洋四营。准其添拨哨船五只。每船俱配兵载械。派员统带。各按南北。逐营会合。来往梭巡。无论南北巡船。行至闽安镇海口。俱令禀报该督。其南境哨船巡回之时。必过厦门。即令就近禀报该提督。北境哨船巡回之时。必过福宁镇。即令就近禀报该镇总兵。以凭稽察。庶足以杜偷安而壮声势。其每营分段巡查。仍照旧章办理。至此项合巡船只。仍随时换派官兵。俾均劳逸。所需口粮等费。查照常例。一体支发。毋庸另筹。浙江洋面。亦著该督咨行该抚及提镇等一体办理。该督仍督饬镇将实力整顿。随时分别勤惰。以示劝惩。如该营员弁等、再有畏险偷安巡缉不力等弊。即著严参惩办。　　

○甲辰。谕内阁、刑部郎中善年、翰林院编修徐宝善、此次经各该衙门将该二员列入京察一等。兹据吏部奏称、该员等系由御史缘事改补回任。可否准其列入。声明请旨。该二员系由御史改补。与不胜外任仍回原衙门者有间。且与汪如渊成案相符。善年、徐宝善。均著准其列入京察一等。嗣后应行列入一等。及不应列入之员。作何分别办理。著吏部明定章程具奏。　　

○谕军机大臣等、兴德等奏、查探霍罕贼目列什格尔胡什伯克业经旋回。并现在卡外色哷库勒地方。仍有贼人占据情形一摺。据称霍罕伯克已将胡什伯克调回。胡什伯克于回去之便。沿途逗留。在喀什噶尔、英吉沙尔、卡外一带各布噜特爱曼妄肆煽惑。复遣人致信于西皮察克爱曼布噜特比爱里雅尔。亦系勾引之词。该布噜特比爱里雅尔素称恭顺。未肯听从。现在胡什伯克率领贼众。旋回霍罕。仍留贼目阿达那带领二百余人。在塔什霍罕塔哈尔玛庄等处居住。勾结布噜特在附近地方往来骚扰。色哷库勒伊什罕伯克、仍在通庄防堵各等语。控制外夷。总以不动声色。慎守边防。俾外夷震慑天威。潜消觊觎。方为有备无患。上年所降谕旨。甚为明晰。著奕山等仍遵前旨。镇静防守。一面差派员弁。严巡各卡伦。一体防范。总不得轻举妄动。出卡滋事。是为至要。将此各谕令知之。　　

○又谕、御史朱成烈奏、山东曹州德州东昌等处。俱有教匪诵经传徒。私立名号。名头目分掌教旗。或管百人。或数百人。一经掌旗。数口之家。可得饱暖。因有无赖生监为之掌旗者。即如潍县马刚一案。竟至戕官劫狱。总因地方官平日不行保甲。不练民壮。一经小丑跳梁。便至张皇失措。当此剿办逆匪之时。正可究极党羽。以净根株等语。邪教煽惑。贻害良民。如果该地方官随时觉察。实力惩治。何至令其滋蔓。现在山东省既有潍县马刚习教一案。恐他处亦难保其必无。著经额布即将该御史所奏曹州等府各属地方。严密访查。如有此等匪徒私立名号。分掌教旗等事。即著严行惩办。务绝根株。俾奸宄不得潜藏。而闾阎悉臻静谧。将此谕令知之。　　

○引见京察三品以下京堂各官。得旨、通政使司参议富琇、国子监蒙古司业嵩安、年力就衰。太医院院使张新、右院判张永清、医道中平。年力就衰。俱著以原品休致。余俱照旧供职。　　

○朝鲜国王李焕、遣使表贺万寿冬至元旦三大节。并岁贡方物。赏赉筵宴如例。　　

○琉球国王世子尚育、遣使表请袭封。呈进方物。赏赉如例。　　

○乙巳。上诣绮春园问皇太后安。　　

○以故土谢图扎萨克辅国公喇布坦多尔济弟济克济特多尔济、袭爵。　　

○旌表守正捐躯河南西平县民桂滴溜妻刘氏。　　

○礼部议准、河南巡抚桂良疏报、采访长葛县节孝妇女张程氏等一百四十四口。临颍县朱赵氏等一百三十四口。请各建总坊旌表。从之。　　

○丙午。上诣大高殿行礼。　　

○还宫。　　

○谕内阁、昨日正蓝旗都统带领应放杭州佐领人员引见。其拟正之防御林春、步射无准。该署将军左廷桐、著交部议处。林春、著罚俸六个月。以示惩儆。　　

○以兵部左侍郎祁寯藻、兼署户部左侍郎。都察院左副都御史麟魁、署刑部右侍郎。　　

○实授祥康吉林将军。　　

○以二等侍卫哈哴阿、署正黄旗蒙古副都统。　　

○丁未。孝仪纯皇后忌辰。遣官祭裕陵。　　

○以刑部尚书成格、吏部左侍郎卓秉恬、署经筵讲官。户部右侍郎程恩泽、充经筵讲官。　　

○戊申。谕内阁、前据济克默特等奏、护军等传说神武门官兵拦阻酒篓。验系火药一案。当降旨著僧格林沁审讯。兹据该大臣等审明、实系市井游谈。全无确据。分别定拟。著照所拟完结。紫禁城门禁森严。该旗护军等轮流值班。前锋统领等职司统辖。责有攸归。济克默特等既有风闻。自应据实具奏。以凭究办。其安福等五人。职同管辖。并未列衔。自系查无确据。未敢冒昧具奏。亦无不合。嗣后该统领等务当严饬所属。一切出入人等。随时随地。严密稽查。固不得以游谈无据之词。任令辗转传播。其有事关重大。形迹可疑。应呈明者。立即呈明。应入奏者。据实具奏。不得稍存讳饰。傥知而不言。获咎更重。懔之慎之。　　

○又谕、盐引畅销。总期裕课便民。各该督抚奉公尽职。原应不分畛域。而所辖引地。亦宜划清界限。以杜侵越。方为办理妥协。兹据陶澍奏称、安徽之徽州府。与江西之广信府。例食浙盐。均在两省腹地。私盐由渐灌入。以致安徽江西各府均被侵占。在浙商总以便民食为词。每于徽州广信等府界。开设私店。而淮盐受害。渐有侵占之虞。著乌尔恭额、严查奸商。禁止偷贩。除假公济私之弊。杜越境售私之习。整顿自为得力。各省一体照办。俾行盐则各依疆界。缉私则无分彼此。庶鹾务日有起色。而转销各有责成矣。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百九十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十七年。丁酉。二月。己酉朔。　　

○庚戌。以举行仲春经筵。遣官告祭奉先殿。传心殿。上御文华殿经筵。直讲官奕经、阮元、进讲论语举善而教不能则劝。讲毕。上宣御论曰。帝王之政。莫大于知人。能知人则能官人。能官人则能治天下。盖本聪明圣智之德。著为发强刚毅之才。旌别淑慝。治化于以昭焉。政事于以懋焉。所谓举之教之者得其宜耳。民有善则举之。以忠信者培养民气。以智勇者宏济时宜。以正直者维持道义。以醇谨者从容帷幄。则善者咸立于朝廷之上矣。民有不能则教之。短于识者使之谙练。短于才者使之勤劳。短于气者使之振作。短于守者使之廉洁。则不能者咸在陶铸之中矣。当斯时也。一人辨才建官于上。百姓式化从风于下。举一善而民知为善之足乐。则皆洗涤其不善以进于善。教一不能而民知不能之可羞。则皆砥砺其不能以进于能。举之愈当。劝之愈深。教之愈严。劝之愈切。书曰。彰善瘅恶。树之风声。礼曰。爵不渎而民作愿。刑不试而民咸服。胥是道也。直讲官桂轮、何淩汉、进讲书经德惟善政政在养民。讲毕。上宣御论曰。天生民而树之君。君代天而治其民。内之不可无刚健笃实之德。而外之不可无委曲详明之政。盖粹然而存于夙夜者。惟精惟一之真传。灿然而著于日星者。无党无偏之大道。故德与政相为表里。政与民相为响应也。夫张皇补苴。此小其政者也。而非以德为政。智取术驭。此愚其民者也。而非以政养民。惟以简治繁。政乃不纷。以静治动。政乃不劳。此德与政所以相为表里也。故劝农桑则民有饱暖而无饥寒。兴学校则民有俊秀而无顽梗。简徭役则民有宽闲而无劳苦。慎刑罚则民有约束而无桎梏。于是六合之内。八方之外。俯仰隆平。沐浴德泽。其始也熙熙然而莫之违。其终也浑浑然而与之化。此政与民所以相为响应也。天下不见帝王之德。而见帝王之政。则知其德之蕴蓄者深。帝王非有牢笼万民之术。而有整饬万民之政。则知其民之鼓舞者神。一道德而同风俗。被润泽而大丰美。岂不盛与。礼成。上御文渊阁。赐讲官及听讲诸臣茶。复赐宴于本仁殿。　　

○幸圆明园。　　

○诣绮春园问皇太后安。　　

○辛亥。遣官祭文昌帝君庙。　　

○谕内阁、嵩溥奏、查明围场树木被砍情形。请将翼长防御等据实严参一摺。此案防御穆栋阿、于前任总管德勒格尔桑等私砍树木。漫无觉察。又复听伊主使。将树株烧毁灭迹。实属扶同弊混。穆栋阿著即行革职。本管左翼翼长伍尔图、既经失察于前。又复回护于后。右翼翼长德官、虽无本管之责。惟总理印务。于该总管等种种弊混之处。并不禀阻。均属不合。著一并革职。以示惩儆。傥查有别项劣迹。即著从重究办。　　

○又谕、玛哈巴拉本年年班陛见。即将围场情形具奏。兹据嵩溥奏、查明围场内实有偷砍树株之事。玛哈巴拉从前所奏。俱甚确实。殊属可嘉。著加恩赏给贝勒衔。以为据实陈奏者劝。　　

○协办大学士户部尚书王鼎、七十生辰。赐御书扁联福寿字。并珍玩文绮。　　

○壬子。谕内阁、前因御史朱成烈奏、查拏粮船滋事水手。宜先清其巢穴。当降旨令漕运总督及有漕各省督抚妥议具奏。兹据讷尔经额等奏称、湖北粮船水手。向照保甲之法。取具连环保结。各给腰牌。不准将外来游民。混行收雇。水次途中。尚无设立经堂。聚众抢掠等事。亦无老官师傅及老安潘安泰子船等项名目。现在明定章程。严密稽查等语。水手人数众多。最易煽惑。嗣后该省漕船归次时。责成粮道按照花名清册。逐一点验摉查。并严饬各地方官于帮船停泊处所。及各水次。密为查访。如有设立经堂。勾结外来匪徒者。立即严拏究办。并多派兵役。于附近水次之庵堂庙宇。密行查缉。开行以后。由该粮道督同厅员运弁、逐船查点。需用纤夫。由旗丁觅雇。如有匪徒勒掯把持。禀明拏究。其滨河旷僻处所。开设茶酒等铺。傥敢容留匪类。勾结水手。即行严拏从重惩治。毋稍疏懈。经此次筹议章程之后。押运厅弁及地方官。傥再奉行不力。日久视为具文。仍有前项弊端。该督抚一经查出。务即从严参处。不得稍事姑容。以戢奸萌而肃漕政。　　

○又谕、本日据经额布由驿驰奏、审办潍县教匪马刚等谋逆情形。并拏获首夥各犯一摺。此案逆犯马刚聚众滋事。直入县营各署。戕毙委官。开监放犯。伤毙多人。情罪重大。经该抚驰往审办。已将首逆马刚于讯明后凌迟处死。枭首示众。并将先后拏获匪犯王得亮等、及随同习教男女各犯一百五十二名。督同司道等严行审讯。均各供认不讳。并究明马刚习教。系由安邱县逃犯马俊辗转传授。现将续获各犯解省审究。该逆匪等习教传徒。胆敢纠集多人。戕官谋逆。自应穷究党羽。务净根株。著该抚即回省城。督率各员。隔别详细推鞫。并向现获各犯确切根究。此外是否尚有匿不供吐听从习教之犯。其现在供出有名在逃者。务即设法摉捕。按名弋获。从严惩办。以正国法而快人心。断不许一名漏网。致贻后患。　　
</div>
    <div class="pagination">
<a href="清实录道光朝实录_page514.html">上一页</a><span>...</span><a href="清实录道光朝实录_page510.html">510</a><a href="清实录道光朝实录_page511.html">511</a><a href="清实录道光朝实录_page512.html">512</a><a href="清实录道光朝实录_page513.html">513</a><a href="清实录道光朝实录_page514.html">514</a><span class="current-page">515</span><a href="清实录道光朝实录_page516.html">516</a><a href="清实录道光朝实录_page517.html">517</a><a href="清实录道光朝实录_page518.html">518</a><a href="清实录道光朝实录_page519.html">519</a><a href="清实录道光朝实录_page520.html">520</a><span>...</span><a href="清实录道光朝实录_page516.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
