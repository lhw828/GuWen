<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 573 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 573 页/共 848 页</h1>
    <div class="content">
○以都察院左都御史廖鸿荃、为武英殿总裁官。　　

○壬申。谕内阁、本日据吏部都察院奏、遵旨议处汤金钊、蔡家玕各一摺。汤金钊于河工赔项酌定章程一事。当蔡家玕拟稿呈堂时。既以为未便率奏。即应亲与各堂官面加商酌。乃遽行驳饬。当时辞气之间。未免失于检点。著即照议降二级留任。蔡家玕于汤金钊驳饬之后。如果确有所见。自应呈递说帖。详细声明。乃事隔多年。忽行陈奏。又不能指出情托实据。本应照部议降一级调用。姑念事属因公。著加恩改为降二级留任。汤金钊、蔡家玕、所得处分。均不准其抵销。　　

○癸酉。谕内阁、恩特亨额等奏、本年年班。请以第七班三品阿奇木伯克先行领班入觐等语。回子伯克每年朝觐。前已有旨改为间二年朝觐。仍照旧九班轮流。所有本年第六班领班之伯克。著即遵照前旨。于道光二十一年来京。　　

○以刑部右侍郎赵盛奎、兼署户部左侍郎。　　

○甲戌。上诣绮春园问皇太后安。　　

○谕内阁、奕纪等奏、回子郡王例贡。向与年班伯克先后来京。应否照新改班次归并呈进等语。前因回子伯克每年朝觐。降旨改为间二年朝觐。以示体恤。所有哈密扎萨克回子郡王伯锡尔、吐鲁番扎萨克回子郡王阿克拉依都、每年遣使呈进例贡之处。亦著改为间二年遣使归并呈进。其每年应领俸银俸缎。准其照库车回子郡王伊萨克等在外关支之例。由陕甘总督按年附饷拨解各该处。就近饬令关支。报部查核。以归简易。　　

○又谕、据林鸿年等奏、上年十月。自琉球回棹。该国王尚育恳请代奏。令陪臣子弟四人入监读书等语。加恩著照所请、所有该国陪臣子弟四人。俱准其入监读书。用遂其观光之志。　　

○以詹事府詹事全庆、为大理寺卿。　　

○除江苏宝山县坍废田荡十四顷六十九亩有奇额赋。　　

○乙亥。谕内阁、经额布奏、卫河水势浅涩。请暂为变通济运等语。山东省闸外卫河。为各省通漕要津。据该抚查明、现在来源微弱。军船行走较迟。拟请将豫省卫水原议三日济运一日灌田之例。暂为变通。俾卫源得资畅旺。现当漕行吃紧之际。自应变通办理。俾免阻滞。著河南巡抚即行遴派干员。会同该管各官。将百门泉小丹河等处官渠官闸。一律畅开。民渠民闸。暂行封闭。仍著分段严查。如有堰长夫役卖水阻运。奸民盗穵灌田情弊。即行照例严办。务使水势专注卫河。以济漕运。并著经额布随时查看情形。俟卫河水势充足。即行咨会照常启放。以符旧制。如水势不见增长。另有别情。亦著据实具奏。　　

○谕军机大臣等、据毓书奏、哈萨克扎喇罕拜、乌特依莫斯、霍勒博克等、倡率千余户哈萨克。在博尔津河乌兰胡素地方居住。抗拒官兵。砍毙兵丁萨克逊、和卓二名。陆续由塔尔巴哈台所属卡伦开齐、越入乌梁海游牧居住等语。上年哈萨克滋事。特派车林多尔济带领官兵。全数逐出开齐界外。该匪等于官兵撤回后。复敢率领数千户。私越开齐。潜入乌梁海。砍伤官兵。殊出情理之外。著车林多尔济驰赴该处。相机办理。应带兵若干及随带员弁。俱著车林多尔济酌量调遣。妥为驱逐。其哈萨克伊满、胡班拜二犯。著牢固监禁。俟驱逐该匪等出卡后。再行奏明请旨。将此由四百里各谕令知之。　　

○以郑亲王乌尔恭阿、署正白旗领侍卫内大臣。大学士穆彰阿、署镶白旗满洲都统。　　

○丙子。上奉皇太后幸恒春堂。进膳。　　

○谕军机大臣等、有人奏、山东高密县有奸民创立教名。名曰滚单会。习其教者。男女二人。方许入会。夜间聚集多人。共处一室。不给镫火。任其暗中互相配偶。又纳粟数斗。输钱数贯。即授一官等语。奸民设立教会。男女混杂。最为风俗人心之害。且有擅授官职情事。尤属大干法纪。若不早为查禁。必致滋生事端。著经额布严饬该管地方官。密加访查。如实有此等教会。即行严拏惩办。务使匪徒敛戢。积习肃清。若贻患将来必。惟经额布是问。懔之。将此谕令知之。　　

○丁丑。以漕运总督周天爵、为河南巡抚。河南巡抚朱树、为漕运总督。　　

○戊寅。谕内阁、永康奏、办理袭王分产情形。请旨定夺。据称庄亲王绵护呈请、每月分给奕睿等五房蓝甲五十副。每年拨给地租银五千两。以资养赡。所议甚属平允。著即在该王府按期如数领银。毋许再有争执。余俱著照所议办理。　　

○谕军机大臣等、给事中朱成烈奏、三月下旬。直隶省城四门各贴黄纸揭帖一张。上书河南山东教匪姓名数十人。合谋滋事。其揭帖亦系山东人所书。注明里居姓字。该署督闻之。即遣人往山东密侦揭告之人。此事已经密办。但其所指并无直隶一人。此帖是否山东人所贴。殊难凭信。恐直隶奸民。托言山东河南。使地方官查远而忽近。亦未可定。况道光元年。河间地方。于七月间传说山东教匪来直隶滋事。直隶教匪为之接引。风声走露。地方官将本地教匪拏获多人。其事遂息。八年正月间。鬨传献县孙荣聚众。附近良民。纷纷远避。地方官闻之。将孙逆拏获。其事亦息。由前两事观之。此帖所指并无直隶一人。安知非直隶人驾名两省等语。匪徒揭帖罗列姓名。自宜密侦办理。惟系山东匪徒。应在该省首告。何故来直隶揭帖。舍近就远。情节可疑。且恐直隶省奸民。或因年岁歉收。流言煽惑。不可不实力躧访。加意防闲。琦善既知此事。自应早为布置。其差往山东侦访情形若何。并现在作何办理之处。著据实详细具奏。将此谕令知之。　　

○又谕、朱成烈奏、承德府平泉州建昌县等处山石产金。有山东山西直隶奸民偷穵日众。每在通州售卖。上年冬月有该地方守备往拏数人。在途中酒店歇宿。该奸民大夥抢回原犯。守备藏匿酒篓内得免。嗣经通禀。差游击一员往拏。见其势众。未敢擅动。其事竟寝。奸民日益强横。聚集愈多。土著良民。畏其骚扰。多有迁徙等语。奸民聚众穵金。已属违例。况聚众自十数人至数千人不等。势既强横。难保不渐谋抢夺。承德距盛京不远。根本重地。理宜肃清。岂容奸匪藉端煽惑。前任各地方官。或因规避处分。不敢举发。恩铭甫经到任。何所用其回护。著即遴派干员。分路侦察。果否实有其事。傥查有聚众穵金藉端滋扰情弊。立即严拏惩办。毋任漏网。断不可稍存消弭调停之见。致干咎戾。懔之。将此谕令知之。寻奏、前任都统惠吉、于上年十一月。派委守备范维清、拏获刨穵金砂人犯十九名。中途并无疏失。热河亦未设立游击。现仍饬协领等前往平泉建昌一带摉查。得旨、查覆后据实具奏。　　

○大学士署直隶总督琦善奏、雨泽愆期。率属祈祷。得旨、京师虽得雨二三次。总未透足。麦收已无望。奈秋禾未能全行播种。朕忧惧日增。惟有叩天恩。苏民困。速沛甘霖。以拯全省之黎庶也。　　

○颁发福建天后庙御书扁额曰福佑瀛堧。陈尚书庙曰海澨昭灵。拏公庙曰利济心敷。　　

○命都察院左副都御史鄂尔端、大理寺少卿黄爵滋、前往杨村。查验续增官剥船只。　　

○以访获鸦片烟土。予湖南试用知府魁联、尽先补用。　　

○己卯。黑龙潭、觉生寺、设坛祈雨。上诣黑龙潭神祠拈香。命皇四子奕詝诣觉生寺。皇五子奕誴、诣清漪园龙神庙。皇六子奕?、诣静明园龙神庙。惠亲王绵愉、诣宣仁庙。凝和庙。睿亲王仁寿、诣昭显庙。时应宫。拈香。　　

○遣御前行走喀尔喀扎萨克亲王车登巴咱尔、诣密云县白龙潭神祠祈雨。　　

○谕内阁、御史许乃安奏、枭私充斥。官引滞销。请饬江浙两省实力查拏一摺。两浙行盐引地。半隶江南。上海南汇等县私贩甚多。其江阴地面。枭徒聚集。叠经查拏。现仍肆行无忌。浙西引地废坏。实由于此。著两江总督、江苏浙江各巡抚、会同妥议章程。一面将各该县著名枭犯拏获严惩。一面严定守口巡弁处分。并查明各该弁如有得规故纵、及该州县督销不力者。立即指名奏参。毋稍徇隐。其年终考察。即著两省督抚公同会商。量为举劾。务当不分畛域。实力奉行。庶积枭巨贩。无地容身。以疏滞引而肃鹾政。　　

○旌表守正捐躯湖南长沙县民何汶林妻朱氏。　　

○庚辰。谕内阁、贝子德勒克色楞、前因擅用官刑获咎。降旨再有私藏私造擅用刑具等情。定当重治其罪。乃此次于得吉得私造刑具。将绰克丹锁金□靠。既经禀知。该贝子默无一语。亦不即时送官惩办。据奕纪等照违制例议以革职。实属咎所应得。姑念系蒙古外藩。量从轻减。德勒克色楞、著革退御前侍卫。赏给头等侍卫。在大门上当差。仍罚俸五年。以示惩儆。　　

○谕军机大臣等、据林则徐等奏、收缴夷船鸦片。乘势清理东路等语。粤洋趸船存贮鸦片二万二百八十三箱。前经林则徐等谕令驶至虎门。陆续随缴。兹据奏称、剥船与趸船高下悬殊。烟土起至一半。趸船水迹浮高。风信靡定。不免终日坐守。现在所缴鸦片。核之原报数目。已逾十分之八。又称东路南澳地方。间有数船至长山尾等洋游奕。虽经该镇随时驱逐。而旋去旋来。是中东两路。实属一气相生。其三板等船。分载烟土驶往南澳。亦不可不乘此机关。一概招回。悉数呈缴。著林则徐等悉心筹画。相机妥办。不但原报二万余箱之内。不准稍有短少。如此外尚有多余。亦应尽数收缴。总期一律净尽。毋留余孽。又另片奏、查明喳吨实已回国。而现住省城义和行之口□央吨。即系喳吨之弟。又口□央口□孖口□地口□臣、口□三口□孖口□地口□臣、皆喳吨之外甥。并有代伊管帐之口

□孖口□地口□信、亦在该行居住等语。该夷盘踞既久。党羽必多。若不尽数驱除。难保不死灰复然。仍贻后患。著即将摺内所指各该夷等与著名之口□颠口□地等、一并驱逐。不准任意逗留。并严谕领事义律、夷目口□委嚟哆等。确切查明。此外如有该夷夥党。务即设法驱令回国。毋许再有隐匿。以除锢弊而绝诡谋。将此各谕令知之。　　

○又谕、前召见新授福建福宁镇总兵邱凤歧、察其精神甚健。且久历行间。自必明干练达。惟该员究已年逾七旬。训练操防。不知能否胜任。著钟祥于该员到任后。详加查察。随时具奏。毋稍迁就。将此谕令知之。寻署总督魏元烺奏、察看邱凤岐、精力尚堪胜任。已将谕旨面交新任总督桂良、随时查察。报闻。　　

○钦差大臣林则徐奏、鸦片贻害中华。势成积重。奉到朱批。钦遵办理。得旨、来源外断。栽种内除。虽不肖之徒。处处皆有。无从购觅。势亦不禁自绝也。奈因循日久。酿成奸患。言之寒心痛恨也。　　

○命贝子济克默特、往奠故库伦办事大臣多尔济喇布坦茶酒。　　

○辛巳。上诣绮春园问皇太后安。　　

○谕内阁、给事中汪报原奏参、卫河来源微弱。河臣不能先事豫防一摺。各省军船北上。全赖河道深通。方能畅行无误。上年因雨泽愆期。船行浅滞。特降旨饬令该河督等、于本年重运未到以前。未雨绸缪。挑穵潴蓄。乃昨据经额布奏、卫河水势浅涩。恳请设法变通。是其观望因循。不能豫为筹画。已可概见。且豫东两省漕船。吃水较轻。此时尚形浅阻。指日南漕连樯入境。又将作何办理。著栗毓美等熟计详筹。赶紧疏浚。傥重运经临。再有阻滞。惟该河督等是问。至卫水三日济运。一日灌田。本系成例。昨因经额布奏、卫源未能畅旺。请将民渠民闸。暂行封闭。朕以该抚系为慎重漕行起见。特准其变通办理。并谕令随时查看。如水势不见增长。另有别情。亦著据实具奏。究竟此事是否确有把握。著山东河南各巡抚悉心筹酌。如将民间渠闸。一律封闭。于漕行果否有益。且于民田灌溉有无妨碍之处。再行会议具奏。　　

○又谕、德兴等奏、东省运河水势浅阻。请饬筹疏浚一摺。据奏卫水淤浅。节节阻碍。临清、德州、一带水亦消耗。现在东豫漕船。尚有七帮未报挽过天津等语。本年山东水势微弱。东豫船身轻便。尚如此竭蹙耽延。即日南粮入境。船载倍重。吃水较深。若不设法筹备。临期必致周章。著河东河道总督山东巡抚迅即派委妥员。测量沿途水势。遇有横淤处所。即饬认真挑穵。傥有名无实。仍复浅阻。以致南来粮艘。不能衔尾赴通。惟栗毓美、经额布是问。懔之慎之。　　

○理藩院奏、帮办大臣移驻科布多。应否颁给关防一摺。得旨、移驻科布多帮办大臣。系与该处参赞大臣同城办事。著无庸另铸关防。　　

○湖南按察使王藻奏报到任日期。得旨、第一外省虚伪恶习不染。方合朕用人之意。勤慎勉力而行。万毋自弃。　　

○壬午。孝端文皇后忌辰。遣官祭昭陵。　　

○谕内阁、鸦片烟流毒日深。自上年查禁以来。京城内外各衙门拏获各犯。分别奏咨。交刑部审讯者。不下数百起。承审各员。果能细心研鞫。何难就现获人犯。将烟土来历。兴贩夥党。及何处何人开设烟馆。同吸食者共有几人。逐层根究。按名查拏。若仅就案了案。殊不足以穷源竟委。净绝根株。朕轸念民生。欲为天下除此祸患。大小臣工。宜如何仰体朕意。同心协力。思所以湔锢习而挽颓风。嗣后刑部堂官。惟当督饬司员。凡承审烟案。总宜切实根追。固不可累及无辜。尤不可将就结案。务使人人畏法。积弊全销。用副朕除恶务尽之至意。　　

○又谕、梁章钜奏、拏获栽种罂粟匪犯一摺。前因内地栽种罂粟。熬炼烟土。降旨令广西四川云南贵州各督抚派员清查。兹据梁章钜饬属查明。将所种罂粟。全行铲毁。并拏获违例栽种各犯。所有上年并未确查具报之左江道卞斌、护右江道镇安府知府恒梧、庆远府知府文煇、思恩府知府王文凤、署镇安府知府周三锡、署泗城府知府李闲、俱著交部议处。梁章钜失于觉察。亦著交部议处。经此次清查之后。该抚必当严饬所属。认真查办。务将所种罂粟。拔毁净尽。栽种匪徒。严拏切究。断不可再事因循。长奸贻患。懔之勉之。　　

○癸未。上幸静明园。诣龙神庙拈香。　　

○谕内阁、乌尔恭额奏、拏获烟土铲除罂粟等语。内地栽种罂粟。煎炼成土。与鸦片烟名异实同。昨据梁章钜查明、该省栽种罂粟。将上年未经确查呈报之该管道府奏请议处。兹据乌尔恭额奏称、种植罂粟。多在台州府属。现已铲去花苗一千三百六十余亩。所有上年未经查报之该管道府。著即查取职名交部议处。至职官及在官人役吸食鸦片。尤当加意查缉。著该抚督饬所属。认真究办。总期有犯必惩。不准稍存姑息。用副朕除恶务尽之意。　　

○谕军机大臣等、邓廷桢等奏、请将商欠银两。分别监追勒限。并推展接缴摊捐款项一摺。广东洋行商人应交各项银两。例应依限完交。无稍拖欠。兹据该督等查明、各商内已革训导衔天宝行商人梁承禧、前后共欠银二十八万二千一百九两零。为数最多。屡催罔应。实属任情延玩。著即发交南海县监追。予限一年。勒令埽数清款。傥届期仍敢抗玩不完。即行奏明定地发遣。所有未完银两。著落各商摊缴。其怡和等行商人伍绍荣等、欠交戊戌等年分备贡薓价等项银二十二万六千三百九十八两零。著即勒限一年。埽数完交。如届期不完。一并发交该县监追。以昭儆戒。至商捐摊缴各款。除已交过外。共欠银九十五万五千七百七十四两零。现在均已届限。若同时并徵。商力未免拮据。著俟勒限一年应交银两缴清后。再将前项捐摊银两。各按原定年限。先将捐修虎门炮台未完银三万九千余两。与回疆军需银六十万两。并案完缴后。再将摊徵革商无著银三十一万六千六百一十二两零。接续完缴。不准再有延宕。将此谕知邓廷桢、并传谕豫堃知之。　　

○太常寺奏、前奎照面奉谕旨。将方泽大祀诣坛时、酌改经行道路年分。查明具奏。谨拟遵照嘉庆二十年仁宗睿皇帝圣寿五旬有六成例。恭请皇上诣坛时。由外西门进内西门。至斋宫南十字甬道适中之处降舆。礼成后。仍请于每次升舆处升舆。从之。　　

○贷乍浦驻防官员修理衙署俸银。　　

○甲申。上诣大高殿行礼。时应宫拈香。　　

○还宫。　　

○谕内阁、经额布奏、请将曾经吸食鸦片烟之署任同知革职提审一摺。东河候补同知署泇河同知王养度、既经该抚传讯。自认从前吸食鸦片不讳。惟所称先食后戒。殊难凭信。王养度著即革职。交该抚提案严审明确。按律定拟具奏。　　

○谕军机大臣等、据经额布奏、泉河通判张汉、经该抚密加咨访。人言藉藉。咸谓素有烟癖。而传闻究未指实。请俟该员引见回省。再行核办等语。职官吸食鸦片。大干例禁。现当功令森严之日。自应核实确查。严行惩办。该员现已引见旋省。著该抚仍遵前旨。严密访查。如果属实。即行奏请革职。亲提审讯。按律定拟具奏。毋稍徇隐。将此谕令知之。　　

○乙酉。上御太和殿视朝。王以下文武升转各官谢恩。　　
</div>
    <div class="pagination">
<a href="清实录道光朝实录_page572.html">上一页</a><span>...</span><a href="清实录道光朝实录_page568.html">568</a><a href="清实录道光朝实录_page569.html">569</a><a href="清实录道光朝实录_page570.html">570</a><a href="清实录道光朝实录_page571.html">571</a><a href="清实录道光朝实录_page572.html">572</a><span class="current-page">573</span><a href="清实录道光朝实录_page574.html">574</a><a href="清实录道光朝实录_page575.html">575</a><a href="清实录道光朝实录_page576.html">576</a><a href="清实录道光朝实录_page577.html">577</a><a href="清实录道光朝实录_page578.html">578</a><span>...</span><a href="清实录道光朝实录_page574.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
