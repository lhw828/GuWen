<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 341 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 341 页/共 1316 页</h1>
    <div class="content">
○又谕电寄李鸿章、据张之洞电称、粤新营缺械。该督前在晋定购上海载生洋行格林炮十尊。哈事开司枪二千。子百万。云者士枪五百。子二十五万。炮甫到津。枪月半到沪。拟将此项枪炮拨粤。该价未付。约七八万两等语。著李鸿章饬将炮速运沪。并著曾国荃饬邵友濂暂在江海关照数借银。向载生洋行将枪提取。枪炮统委妥员妥船迅速运粤应用。务须慎密。免致在途为法船所阻。电寄　　

○又谕、电寄何璟等、据电报长门金牌炮台。被法攻毁。殊堪发指。省防危急。现在催调援师。何璟等务当严密布置。坚定防守。穆图善、张佩纶、仍择要驻扎。为省外游击之师。闽省安危。关系全局。该将军等圴当竭力勉之。闻孤拔有率船出口之说。确否。傥该酋果他往。当严扼海口。勿任再行入犯。至要。有人奏、沪尾大基隆宜塞等语。著转电刘铭传察看酌办。电寄　　

○又谕、电寄杨昌浚昨据电称、拟抽调江浙各营。著曾国荃于北来恪靖七营中。拨与四营。杨昌浚迅带援闽。前有旨命湖北湖南江西督抚募劲旅一二万人。著杨昌浚遴派将领前往。即于此项新募勇内挑选成军。闽省情形万紧。务当克日整备一切。迅赴戎机。电寄　　

○又谕、电寄曾国荃、巴德诺、谢满禄、逗遛上海。是否安分闲居。有无干预军事等情。傥该使等干预军事。或兵犯吴淞。著曾国荃酌度情形。或驱逐回国。或拘禁为质。一面由电奏闻。电寄　　

○又谕、电寄潘鼎新、李鸿章转电。据潘鼎新电称、饷奏停。军心颇惑等语。本年四月。户部议拨粤西军饷。于指拨滇饷百万内。匀拨三十万两。并未奏停。现在法扰闽口。难保不增兵内犯。该抚当督军迅速进取。以图牵制。毋得藉词耽延。电寄　　

○命候选知府徐承祖前赴福建交何璟等差遣委用。　　

○甲寅。孝贞显皇后诞辰上诣建福宫圣容前行礼。　　

○乙卯。谕内阁、前因山东民埝决口。谕令该抚确切查勘。如有应行赈抚之处。督饬绅董实心妥办。该省连年被灾。本年又遭水患。小民荡析离居。深堪轸念。现在被灾各处。曾否查明给赈。陈士杰未回省垣以前。著即饬令藩司督率官绅。迅速筹款。将赈抚事宜。赶紧办理。毋稍迟误。现月　　

○谕军机大臣等、电寄穆图善等、闽省战事。何璟等电报稀少。且未明晰。顷据张佩纶等报初三战状。稍觉详明。此次虽有挫失。诸将士誓死苦战。毁损敌船。其气尚壮。应奖应恤。赶紧查奏。法船虽退。难保不再来。目前援军未集。惟有赶募本地壮勇。以助兵力。带兵各员。如吴鸿源、吴光亮、熟悉闽省情形。察看何人得力。即迅速调遣。张其光、贝锦泉、虽不在闽。亦可檄调。如洋械不敷。即用擡炮排枪。亦可济急。前发内帑银。穆图善领四万两。何璟等领二万两。张佩纶领四万两。确查有功之人。分别酌赏。初三以后。马尾及长门战守情形。著何璟等详细奏闻。同办一事。惟和乃济。该将军督抚及张佩纶等。如各存意见。以致偾事。定即从重治罪。懔之。电寄　　

○又谕电寄彭玉麟、据彭玉麟等电称、法船有赴粤之说。且无大轮运载兵械。张树声不能他适等语。该前督即著暂缓赴闽。沿海炮船。不及法船之坚。炮台又不足恃。非于陆路出奇。恐难制胜。著彭玉麟等严密布置。妥筹胜算。电寄　　

○又谕、电寄曾国荃、铭武军本系唐定奎所部。闻该提督现已病痊。即著曾国荃催令赴防。统率旧部。以专责成。电寄　　

○又谕、电寄李凤苞等、德国向与法仇。此次德领事在闽。以法人违背公法。宣示于众。与我睦谊显然。著李凤苞告诸德主。请设法助我。彼此有益。不准接济一层。缓告外部。所见亦是。著随时酌办。并电告曾纪泽、郑藻如、一律办理。电寄　　

○署两江总督曾国荃奏、吴淞一带。防务吃紧。骤难拨营北上。并添募营勇。请拨给饷需以济新军。得旨、所有前调恪靖七营。著俟该省新军募齐。填扎要隘。即饬启程北上。所请饬部指拨月饷银五万两之处。著户部速议具奏。摺包　　

○盛京将军庆裕等奏、请以降调知府高同善留奉差委。得旨、高同善著准以知州留于奉天差委。嗣后他省不得援以为例。摺包　　

○以前户部右侍郎敬信为礼部右侍郎。现月　　

○丙辰。以神灵显应。颁科布多城隍庙扁额、曰沾和沐惠。龙王庙扁额、曰时行云集。现月　　

○谕内阁、御史吴峋奏、枢臣声名日败。恳予矜全一摺。据称筹兵筹饷。责在军机。阎敬铭专俟谕旨。并不豫为区画等语。前因恭亲王等办事因循。不能振作有为。钦奉慈禧端佑康颐昭豫庄诚皇太后懿旨。分别开去差使。休致降调。特遣礼亲王世铎等入直枢廷。当积习之余。又值多事之际。内外大臣。闲有游移顾忌。所见未能远大。不能专责阎敬铭一人。嗣后务各殚竭忠诚。于一切事宜。实心实力。妥筹办理。和衷商搉。共济艰难。不得稍有疏懈。此次法人肆意要挟。先开兵衅。中国屡予优容。已属仁至义尽。现在战局已成。傥再有以赔偿等词进者。即交刑部治罪。总理各国事务衙门大臣。办理中外交涉事件。必须体用兼备。能持大体之员。方足胜任。周家楣、吴廷芬、在该衙门行走年久。办理未能合宜。昆冈于洋务未能讲求。周德润于应行公商事件。辄单衔陈奏。其为不能和衷。已可概见。张荫桓屡经□□□尔□奏。众望不孚。陈兰彬年力渐衰。难胜繁剧。均著毋庸在总理各国事务衙门行走。至阎敬铭办事练达。清操久著。吴峋辄以执拗刚愎。怙过任性等语。形诸奏牍。实属措词过当。吴峋著传旨申饬。现月　　

○又谕、翰林院侍读学士良贵奏、遵旨保荐人才一摺。江西督粮道嵩昆、著交军机处存记。内繙书房章京继恩、直隶候补道卫杰、教习拣选知县蒋世芳、均著吏部带领引见。现月　　

○谕军机大臣等、庆裕奏、奉省筹拨战守。兵力过单。请调马步队以资策应等语。该将军所请调吉林马队二百名。步队二百名。黑龙江马队二百名。步队二百名。即著希元、文绪挑选精壮练军。拣派得力营总管带。迅赴奉天。并各携带六个月饷乾。俾资散放。法舰肆扰闽口。现未退出。尚未知驶往何处。沿海各省。均应戒备。著庆裕将该省防务实力筹办。务臻周密。期于战守足恃。至所奏该省教民甚多。一有警信。恐其乘势滋扰等语。该将军督饬所属妥为防范。毋稍大意。将此由四百里各谕令知之。洋务　　

○又谕、太常寺卿徐树铭奏、畿东办理团练。请＜闲＞派直隶本籍绅耆一员。授为团练大臣。选派得力京外官数员为之佐。会同地方官随时训练。俾防务益臻完固。并请饬顺天府尹选派得力将弁。协同民团防守各等语。著李鸿章、毕道远、周家楣、悉心会商。妥议具奏。原摺片均著钞给阅看。将此谕令知之。洋务　　

○又谕、现在江南防务紧要。需人调遣。川北镇总兵陈济清、著丁宝桢传知该员。迅即前赴两江。交曾国荃差遣委用。其川北镇总兵员缺。即著丁宝桢遴委妥员署理。将此由五百里谕令知之。洋务　　

○又谕、电寄李鸿章、据电称、有孤拔前往北洋等语。孤拔伤毙。叠据张佩纶等电报、似尚可信。北洋戒备已久。谅臻周密。李鸿章当一面力筹防守。一面确切侦探。畿东一带陆路防务。并著李鸿章会商吴大澂、层层布置。期于战守足恃。电寄　　

○又谕、电寄穆图善等据电称、金牌长门炮台。被法轰毁。法船全出口。现赶修炮台。不能急就等语。金牌长门。为入闽门户。地方险要。该处炮台。亟须赶紧修筑。以防敌船再犯。穆图善仍严守长门。力杜要隘。毋得稍退。何璟等修备省垣内外防务。力求周备。前令堵塞长门。尤应赶速力办。应否酌留口门。亦由总署电知矣。电寄　　

○又谕、电寄曾国荃据电称接潘霨来电。奉拨银二十万两。请在京饷西饷内划抵等语。著曾国荃转咨潘霨、准在京饷内划抵。迅速解闽。仍著力解西饷。不得推诿。电寄　　

○又谕、电寄潘鼎新、据电称、粤军行队过谷松至坚牢。若并力进攻。谅江可得。云粤分途并进。较易为力等语。所见甚是。即著潘鼎新知照岑毓英、星速前进。与粤军极力攻击。迅赴戎机。并督饬刘永福奋勇决战。恢复各城。该督现抵何处。刘军已否进剿。一切情形。即行由电转奏。电寄　　

○丁巳。中元节。上诣奉先殿寿皇殿行礼。内记注　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。照例　　

○遣官祭端慧皇太子园寝。照例　　

○谕内阁、兵部奏、降调侍卫金凤岐砌词呈控。若仍由部查覆。恐不足以折服其心。请派大员查询等语。著御前大臣查明具奏。寻奏、查明降调侍卫金凤岐处分。与例载相符。如议行。现月　　

○谕军机大臣等、前据升任内阁侍读学士邓承修奏、余琼芳身死一案。刑官挟持成见。谳狱失平。当谕令刑部覆核具奏。兹据该部奏称、遵将全案供招。详加查核。余琼芳尸骨。经孙毓汶等检验。有伤无毒。叠次研讯究明。系被干瑞堂致毙。拟绞尚非故从严苛等语。此案既据该部查明。即著毋庸置议。至司员周景曾等有无非刑逼供情事。著孙毓汶等明白回奏。邓承修摺著摘钞给与阅看。将此各谕令知之。寻奏、司员周景曾并无非刑逼供情事。谨据实覆陈。不敢稍有徇庇。报闻。现月摺包　　

○又谕、左宗棠奏、修治畿郊水利。动用陕甘军饷经费。恳饬部一律准销一摺。著照所请。准其一律报销。嗣后不得援以为例。现月　　

○又谕、电寄穆图善等、闽防仍应严备。已谕催杨昌浚带兵迅往。穆图善等当极力筹办。勿稍大意。长门、馆头、及可登岸各处。应节节严防。务臻周密。穆图善、张佩纶、均督军备战。不得退驻省城。建邵土匪。该督抚饬属捕拏解散。速靖内患。林浦堵塞门口一节。著斟酌妥办。电寄　　

○又谕、电寄杨昌浚、据奏遵筹督师援闽各摺片。所筹均是。法舰现出闽口。难保不增兵再犯。且攻台攻厦。均在意中。著杨昌浚迅募勇营。克日赴闽。恪靖四营。曾国荃遵前旨拨往。应由何路前进。该漕督酌定电奏。所调浙江一营。即与刘秉璋会商调拨。漕运总督。已有旨令孙凤翔驰往署理。未到以前。令淮扬海道王加敏暂行护理。电寄　　

○礼部奏、据委办朝鲜商务委员陈树棠报称、朝鲜国改变衣冠。得旨、著俟李鸿章查明声覆。再行具奏。摺包　　

○抚恤陕西长安、咸阳、盩厔、渭南、华阴、岐山、南郑、城固、洋、佛坪、沔、武功、商、雒南、十四厅州县被水灾民。摺包

　　

○纂修官商衍鎏恭纂　　

帮总纂官王荣商恭辑监修总裁世恭阅四月十七日正总裁那恭阅八月二十三日专司藳本陆恭覆阅癸丑二月初十日　　

徐恭阅一签十一月二十五日　　

荣月日副总裁唐月日　　

宗室宝恭阅七月十二日

　　

陈恭阅三签十一月十八日　　

熙月日　　

郭恭阅一签九月十一日　　

宗室麒月日蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百九十　　

光绪十年。甲申。七月。戊午。谕军机大臣等、巡视中城御史韫德等奏、平粜局销售无多。请即停止一摺。著照所请。即由户部咨行顺天府直隶总督遵照办理。现月　　

○又谕、李鸿章奏、海防急需军器。北洋无款可筹。请暂行酌量收捐一摺。著该部速议具奏。洋务　　

</div>
    <div class="pagination">
<a href="清实录光绪朝实录_page340.html">上一页</a><span>...</span><a href="清实录光绪朝实录_page336.html">336</a><a href="清实录光绪朝实录_page337.html">337</a><a href="清实录光绪朝实录_page338.html">338</a><a href="清实录光绪朝实录_page339.html">339</a><a href="清实录光绪朝实录_page340.html">340</a><span class="current-page">341</span><a href="清实录光绪朝实录_page342.html">342</a><a href="清实录光绪朝实录_page343.html">343</a><a href="清实录光绪朝实录_page344.html">344</a><a href="清实录光绪朝实录_page345.html">345</a><a href="清实录光绪朝实录_page346.html">346</a><span>...</span><a href="清实录光绪朝实录_page342.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
