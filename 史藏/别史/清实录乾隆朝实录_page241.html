<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 241 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 241 页/共 1860 页
  </h1>
  <div class="content">
   ○幸圆明园。　　

○辛亥。秋分。夕月于西郊。遣諴亲王允秘恭代行礼。　　

○上诣畅春园、问皇太后安。　　

○谕军机大臣等。广东广、肇、围基。向来原系民修。相安无事。后经鄂弥达奏请。改为官修。百姓遂以为无与己事。一切委之于官。岁岁多有冲决。民既置之不问。官岂能曲为堤防。今办理数年。总未妥协。仍不免疎虞。将官员徒受参处。而百姓愈长刁顽。为筹久远。终非长策。可寄信与庆复、令其详审本地情形。若可仍改民修。即将所见具摺陈奏。　　

○户部议覆、安徽巡抚张楷奏称、上江之凤阳、颍、泗、三府州属、与下江之淮安、徐州、海州、境壤毗连。风土大略相同。所有淮、徐、海三属。捐监粮色。业经江苏抚臣陈大受、于本年四月间奏明。酌议陈奏。淮北民间食用。俱以二麦为重。请此次捐纳本色。准其以大麦一石。抵谷一石。小麦一石。抵米一石。经部议准。独上江之凤、颍、泗、因调任布政使包括、原奏减三收捐内。止请兼收粟谷。并未议及二麦。但三府州去秋歉收。粟谷难得。惟高地二麦、尚有收成。邻近豫省产麦之区。购买亦易。况水淹地亩涸出时。尤须二麦散借作种。自应照依淮、徐、海、之例。一体收捐。再减三之例。奉行几及四月。尚无生俊报捐。今并收二麦。若仍照部议、岁底停止。恐所捐太少。无益于事。况三府州赈务。须俟次年麦熟方竣。而频年被淹。仓廪空虚。亦急须添贮。应请再为展限。俟次年五月麦熟。粮价平减之日停止。应如所请。从之。　　

○准噶尔部人三津、根敦扎卜、舒翁噶尔察克、鄂尔谟泰、萨里松、布库沙喇六人同来降。命赏给安插如例。　　

○壬子。谕、上下两江。现在办理散赈事务。至数十州县之多。恐现在诸员。不敷更调。即从前拣发之人。亦未必人人足供差遣。著九卿于候补知府以下、知县以上等官内。各举所知。即交吏部带领引见。务期秉公慎选。不得徇情滥举。　　

○又谕、京仓建盖收贮蓆板房屋一案。各仓奏请动用钱粮。数目不一。房间亦多寡不齐。尔部可再行详加查勘。如必须建盖。酌量足敷收贮。画一办理。倘有不必建盖者。即无庸建盖。　　

○大学士鄂尔泰议覆、两江总督宗室德沛奏称。洪泽一湖。上承河南安徽七十二河之水。向由清口而出。济运敌黄。来源甚巨。屯蓄堪虞。故于高堰迤西。设三滚坝分洩。又作天然二坝。以防异涨。后因湖水南泻。为下河之忧。是以将天然并高邮诸坝封闭。由是而湖力既可敌黄。且下河之兴盐等处。悉免水患。盖天然二坝一启。既恐湖弱不能敌黄。且洪水直注高宝诸湖。上河受害。则高邮三坝不容不开。高邮三坝一开。则下河州县、又遭淹没。是束水归海。宜亟讲也。查下河高、宝、兴、泰、山、盐等州县。地势本如釜底。三坝之水。泛滥而下。若仅由盐城之天妃等闸、与阜宁之射阳湖而出。则最低之兴化、已淹没殆尽。臣采访旧议。筹度情形。惟有于高邮三坝之下。左右筑堤二道。束水。东循绿洋湖。北经兴化南界。泰州北界。直达串场河。抵范公堤之草堰白驹等闸。第闸门洩水无多。应于范堤通水处、酌建滚水大坝。使洩归大海。惟是三坝至海口。地势高下不一。应用水平测量。使河身堤面。一律均平。河身可无过深。而新堤必较范堤增加数尺。水聚流畅。即海潮上涌。内水高于外水。足以相敌。不致内灌。其环绕支河。择其紧要。筑堤挑浚。贯串入海。则上下河均免泛溢。其邵伯湖南之水。旧由芒稻河、董家沟、沙坝闸、入江者。除已修建之芒稻河外。应于董家沟、沙坝闸、二处。酌加滚水坝数十丈。一遇异涨。即时启放。迅流入江则扬城一带。可免浸漫。至天然高邮诸坝。仍当谨守。不得轻开。如遇水势涨溢。洪泽湖实难容纳。河臣当测量高家堰三坝、将次过水。先将高邮三坝。逐渐开放。量入为出。及至异涨。天然坝不得不开。又必先将水大情形。开放日期。一面移咨督抚。一面饬行该道府。于数日前。将高邮三坝。并芒稻各闸坝。即行通放。使高宝湖水。大肆宣洩。然后再开天然坝。则水流顺性。其势自缓等语。除该督所请。如遇异涨。将天然等坝。豫测尺寸。先行咨明开放日期之处。己经奉有谕旨。钦遵行知外。查淮泗诸水。汇聚洪泽一湖。湖水南泻。则下河汛滥。湖水回蓄。则出清敌黄。是以高家堰为运道民生一大屏障。而天然二坝。允宜封闭者。不特恐湖水势弱、不能敌黄。以致倒灌之害大。且天然坝既开。则高邮之三坝必启。兴、泰、山、盐、等州县。皆不免其鱼之叹。所关甚钜。该督谓不可轻开。自属公论。至今年异涨。非比寻常。该督目击情形。思善后之策。意在通顺尾闾。使易赴壑。审高下之势。酌通塞之宜。亦此时所当长计远虑者。夫治水之道。下流通疏。则上流自不漫溢。入江入海。其大目也。今欲令水东注。直达串场河。抵范公堤之草堰白驹等闸。并于通水处酌建滚水大坝。以时启闭。泻归入海。其说近是。但谓于高邮三坝之下。左右筑堤二道以束水。如果堤成水束。不致泛滥。而道里绵亘。支河如织。势难中截。恐堤防方立于目前。冲啮即继于事后。势不得不多建闸洞、以资通利。闸洞纷立于二堤之间。恐堤工仍难保固。且谓河身可无庸过深。而所筑之堤。必较范堤增高数尺。将来堤高而河身亦高。欲藉内水以敌海潮。而溃决之患。先已不免。俱不可不豫筹。至邵伯湖南之水。由芒稻河入江。自宜宣通修建。使得所归。其董家沟沙坝闸二处。据称应酌加滚水坝数十丈。一遇异涨。即时启放。亦宣洩之一道。但其地皆洼下。最易漫溢。欲添坝座。均当相度得宜。河防关系重大。臣等未敢悬定。应请交与总河完颜伟、会同钦差总督高斌、侍郎周学健、及该督抚等、详查定议具奏。得旨。依议速行。　　

○理藩院奏、喀喇沁固山额驸、罗卜藏敦多布之妻固山格格。未曾请旨。违例自行来京。应罚格格俸一年得旨。理藩院参奏。知道了。公主格格等、未曾请旨。不准自行来京之处。想未传知。是以格格不知。故因谢恩来京。亦未可定。著加恩免其罚俸。但此系定例所关。其归途应给口粮。著停止。该衙门可再将此例、遍行传谕公主格格等知之。　　

○癸丑。遣官祭贤良祠。　　

○谕、定例省城驻防官员内降级调用之员。遇有应得之缺。列名于保题人员之次。带领引见。倘因保题之人过多。以之补放其降级人员。不得补用。屡次送京引见。徒劳往返。嗣后如有两次引见不放者。第三次引见时。著声明缘由具奏。在京之八旗降级调用人员引见。亦著一体于第三次声明具奏。　　

○闽浙总督那苏图、福建巡抚刘于义奏、据诏安营游击闻上达禀称。诏安县白叶村陈作、溪东村许尾、水湖河村何屘等、谣言惑众。随即查拏。据千总林三、拏获何屘。起出藤牌、红头布、大刀、牌刀。又获许尾。并同夥解县收审。嗣据闻上达报称。陈作住处。与广东饶平交界彼处奸匪四五百人。欲来白叶村会齐。劫取诏安县城。聚集离城十三里之考湖地方。当即带兵剿捕。即有绅士耆民。率领各乡义民千余人。愿随进剿。及至考湖贼众先已惊溃。先后拏获贼犯。并红头布、红衣裤、连人解县。林三在峰头岭。会擒贼首陈作。并续获匪夥。又据陈作供出同谋诏安营兵丁关格等、已革粮移县审办。现在民情宁谧。安堵如故。得旨。知道了。此案甫经聚众。旋即擒获。实汝等调度有方也。已有旨交部议叙矣。谕部曰。据福建总督那苏图、巡抚刘于义摺奏。漳州府诏安县有匪类聚众为盗。未经举发。即侦探擒获。不至漏网等语。匪类聚众为盗。大干法纪。那苏图、刘于义、即时访闻。按名拏获。甚属可嘉。著交部议叙。提督苏明良、总兵官龙有印、亦著议叙。所有访察缉捕用力之文武官弁。著该督抚分别具奏。交部议叙。其先期出首。及率领义民擒贼之衿士耆民。著该督抚查明。嘉奖赏赉。　　

○甲寅。上诣畅春园问皇太后安。　　

○谕、闽省为滨海之区。百姓多藉鱼盐之利、以为生计。朕闻该省盐课内。颇有苦累商民之处。盖有司于应徵银两外。辄以杂费无出。借端加派。习以为常。如每盐百斤。加增钱二十文、至七八十文不等。名之曰长价。又各场肩鱼客贩买盐。请领道印给票执照。或每单徵钱三文。或每石徵钱三文名之曰单钱。又正额。每盐百斤。收银一钱五分。各场员实收钱一百五十文。该合银一钱六分六厘每百斤。申银一分六厘。亦令入官。名之曰钱水。以上各项。皆巧取陋规。不便于商民者。著该督抚一一确查。通行禁革。如有必不可少之杂费。即于项内存留若干。减去若干。不得仍前多索。永著为例。务期实力奉行。俾商民得以宽裕办课。且使肩挑背负之民。均沾余利、以糊其口。该部即遵谕行。　　

○又谕、据湖广督抚奏报。湖北之荆州、安陆、汉阳、襄阳、德安、湖南之长沙、衡州、岳州、常德、澧州等府州、所属之州县。及沔阳、武昌、襄阳、三卫。有夏月被水之处。淹没田庐禾稼。民人困苦。现在动支常平仓谷。按名赈济。又据江西巡抚陈宏谋奏报赣州、吉安、南安、三府、所属州县。有被水较重之处。现在灾民俱已照例赈济安顿。不至流移。朕览湖广江西督抚等所奏。深为轸念。比即严切批谕该督抚。加意抚绥。悉心筹画。务登灾民于衽席。今思江广虽系偏灾。而被水之民。未尝有偏全之别。著该督抚于被水地方。将应徵钱粮。先行缓徵。然后查勘。照例题请蠲免。该部即传谕知之。　　

○工部议准、甘肃巡抚黄廷桂疏称。宁夏府属之新、宝、二县。前经奏准兴修惠农渠口。并加修沿河长堤一道。加筑横埂一道。嗣经给事中朱凤英奏称。渠口可开。则渠身可浚。渐开渐复等语。又据御史李＜?忄原＞奏称。沙鹻之地。复经残毁。若欲修复旧规。徒劳罔济等语。部臣及九卿、议请交臣等确查妥议臣查惠农渠道地势。南高北下。自三堆子以上。地势高坦自应补筑修浚。其三堆子以下。地洼沙松。诚难筑堤捍御无庸遽议修筑。现从四堆子起。至通润桥以下。直抵西山脚。截筑横埂一道。将通义等二十三堡。收入埂内勘丈可耕地二千七百余顷。安插穷民三千余户。俟试种一年后勘明确数题报。其永惠等二十二堡地亩。截置埂外。听民垦植免其入额。从之。　　

○刑部奏、查新例。旗人造卖纸牌骰子为首者、发极边烟瘴充军。为从发边远充军。俱折责枷号发落。民人为首者、发边远充军。为从杖一百。流二千里。详绎例意。不曰制造而曰造卖。是必造而已卖。方与此例相符。若造而未卖者。虽属故违禁令。尚未贻害地方。按其情罪原与造卖者有间。但例内未经指明作何惩治。伏查律例馆新书内载。造卖未成。照造卖已成者、减一等治罪一条。现在纂辑例文。亦不言制造未成。而言造卖未成。则造而未卖者。原可引用拟断。亦无庸另立科条。再查描画纸牌。亦未注明已卖未卖。似应一体分别递减。得旨。仍著一体治罪。不必分晰。　　

○乙卯。谕、朕于九月十一日。前往马兰峪。恭谒祖陵。所有应行事宜。著各该衙门先期备办。　　

○又谕、朕此次恭谒祖陵。著和亲王、怡亲王、大学士鄂尔泰、张廷玉、在京总理诸务。　　

○谕大学士等。朕思江南水灾之后。赈恤乃一时之补救。而所以安养民生者。全在明岁之农功。自被水迄今、已经两月。虽水渐减退。不为大害。而弥漫之势。仍似从前。若疏浚稍后机宜。则今岁田地。断不能尽皆涸出。小民春耕无望彼嗷嗷待哺者何以为生。况此时搭棚栖止于长堤者。亦岂可以久处。亟宜讲因地制宜之策。其如何疏洩水道。涸出田亩。以安民业以奠民居。著钦差大臣、河道总督、江南总督、悉心妥议。速为经理。毋得稽迟。该部遵谕速行。　　

○吏部议准、四川巡抚硕色疏称。绵竹县主簿。犍为县王村场大使。剑州州判。西充县仙林场大使三台县石板滩盐大使。乐至县县丞。合州州同。奉节县县丞。富顺县主簿。井研县盐井湾盐大使。以上十员。所管事务颇简。可以归并该州县兼管。应请裁汰。从之。　　

○以故云南姚州土州同高崇亮之弟高崇禹、袭职。　　

○丙辰。谕军机大臣等。福建诏安县奸民陈作等、私结匪类。谋为不轨。幸先期败露。拏获首犯。不致为害。但思此等凶犯。非寻常贼盗可比。既有此举动。必有邀结凭藉之处。海洋相近。易于藏奸。今既拏获多人。自不难穷究底里。况那苏图等所奏尚有别案。今办理此事固不可苟且了结。或致贻后患。亦不可张皇洩漏。以激成事端。尔等可密寄信与那苏图等、令其慎重详密。务审度机宜。默运操纵。以靖边圉而安良懦。　　

○户部议覆、护理山东巡抚魏定国奏称登、莱、青三府。仓谷过多。霉变堪虞。请分拨府属各州县收管得旨。依议。江南被水地方。需米甚多。登州府分拨蓬莱等州县谷六万石。若由海船运送淮安。甚为便捷著山东巡抚知会江南督抚妥协办理。如登莱两府滨海州县之积谷。尚有可以运致江南者。著巡抚晏斯盛。酌量定议一面具奏。一面办理。其所运谷石。俟秋成后、东省采买还项。　　

○兵部议准、陕西巡抚岱奇奏称。嗣后出征病故官员。除提镇毋庸另议赏恤外。副将、应照三四品官之例赏恤。从之。　　

○刑部议准、直隶总督高斌咨称。嗣后除各省发遣宁古塔等处人犯。未经到部。及到部时妻室病故者。即将该犯递回原籍改发外。其已由臣部咨送兵部转发者以山海关为界。如解至山海关外。遇有妻室病故应一面迳行发遣。一面申报臣部。如在关内。遇有妻室病故。应一面申报臣部一面递回原籍改发。从之。　　

○又议覆、湖广总督孙嘉淦。湖北巡抚范璨、奏请设立赏格。以励健役一疏。查捕役倍给工食。捕获盗贼是其本分至盗发即获。或全夥皆获。其应如何赏赉之处祗在有司临期酌办。若定为经制。必致非赏不行无此治体。且恐恶役贪赏。诬良栽赃。势所不免若一遇多盗。设赏悬购盗息乃止。似亦可暂行而未可施之久远。今海宇乂安。萑苻不起然既有良民即有莠民。今乃独于湖北一省、添捕盗之赏格岂湖北之外。尽夜户不闭乎。如果应行即应行之天下。即以江苏言之自准杨永斌条奏以后。不闻盗风减于平日。其无效已可概见。臣等愚见。窃以为江苏省已行之例。亦应停止果有剧盗巨魁。与寻常不同者。该地方官呈报督抚并转咨邻省一体缉拏。如能擒获按大小以为重轻赏重者不过一百两。如获盗之功。有百两不足以酬者。准将得功捕役拔补千把。其寻常强劫窃夺等案。不必议立赏格。即有量赏之处。仍照旧例。听地方官斟酌捐给从之。　　

○理藩院奏、黑龙江将军博第报称。俄罗斯人越境斫柴。并无打牲游牧行踪得旨与俄罗斯国分定边界。关系甚属紧要。博第等应派材能官员。慎重其事。著意巡察看来伊等平时。但草率塞责。并未实心任事。若果慎重其事。实力巡察。近日俄罗斯伯尔兑之人。何得越界行走。此皆明系伊等怠玩所致。该将军著行文饬行。嗣后务须实力任事。竭力巡察。不得仍前怠玩塞责。　　

○甘肃巡抚黄廷桂疏报。口外柳沟卫所属布隆吉等处。开垦水地、一十七顷二十八亩有奇。　　

○是月。吏部尚书署直隶总督史贻直奏、直属禾稼丰收。粮价平减。间有粘虫。旋长旋消。实于田禾无损。得旨。览奏曷胜欣慰。但不可因朕祈年之念切。而有所粉饰于其间也。　　

○两江总督宗室德沛奏报。今岁江、淮、扬、徐、海、五府州、所属之江浦、六合、山阳阜宁清河、桃源、安东、兴化、铜山、沛县、邳州、宿迁、睢宁、萧县、海州、沭阳、并淮安、大河、二卫。计十八州县卫又甘泉、丰县、砀山、盐城、高邮、宝应、徐州卫、并江都、泰州、等处被水兹复以古沟东坝冲开扬州一带。水患尤重。臣与抚臣亲往料理。所有淮、扬、徐、海、四府州。已派委道府、督率地方官。动支银米。自七月为始。先抚恤两月。其冬春开赈事宜。另行酌办。随时奏闻。得旨。即如汝等另摺奏。七月十七八。尚有异涨。而此番奏摺。乃八月初二日。于目前情形。总无一语道及。如此不留心民瘼。不体贴朕心。何能慰朕怀耶览奏、徒增朕忧耳。　　

○又奏、下江五府州被水。现在分别给赈。灾民受赈。多有感泣者。间有鬨闹之人。大率系不应赈之劣生地棍。臣已饬令查拏。总之灾黎固应抚恤。顽民亦当惩儆。务使共知皇恩无不周遍。而帑项不容滥邀法网不可轻蹈。得旨。所见甚是。但恐朕前所言如此。而外则假恩以市名仍归过于上。此从来为臣之巧计。亦从来为臣之所以受害处也。恐汝看不到此戒之。　　

○两江总督宗室德沛、江苏巡抚陈大受奏报。今岁湖河盛涨。疏导失宜以致冲开古沟东坝。上河几成巨浸。幸将高邮州之南关、五里车逻三坝。并昭关一坝开放。水注下河故上河止灾于庐舍田园。然数日以来。水落亦仅三尺。而下河之兴化泰州、一片汪洋。臣等饬令多方赈恤。在下河人民。现已安置。自应俟上河之水。平减如常。然后再闭各坝为善。乃河臣完颜伟、饬将各坝即行堵筑水无去路。倘遭风雨。患必更甚。臣等业经咨阻。至古沟东坝。决口日宽。洩水日涌。若不即行堵御。则洪泽一湖。水力必弱。不能敌黄。不特上河之水不消。且恐黄水倒灌。臣等已饬速行抢筑。至今观望。盖缘料物素无一备故也。查江南水患。大率湖河为害。臣等不敢坐视。所有各坝应行启闭情形。合先奏闻。得旨。河工一事。汝等断不可如此掣肘。今岁异涨胜常。实朕之不德与尔等督抚不职。以致上天示警。若仍归之河臣。此即汝等推诿之处。何以感召天和耶。将此奏与高斌、周学健、完颜伟、同看其果有疏导失宜之处。听高斌、周学健查奏彼二人、不似汝等各怀心意者也。　　

○江南河道总督完颜伟奏报秋汛平稳。古沟东坝堵闭完竣情形。得旨。览奏、稍慰朕怀。　　

○安徽布政使魏定国奏。上江赈恤事宜。地方情形得旨。所奏俱悉。勉力为之。汝在山东。惟事姑息。颇觉无能。今当改过也。　　

○江西巡抚陈宏谋奏。南昌、饶州、九江、南康等府。或沿大江。或绕鄱湖。七月以后。川楚水大。由长江而下。江水异涨。鄱湖之水。不能归江。江水倒漾。以致沿江之德化、湖口、彭泽、沿湖之新建、南昌、进贤、鄱阳、余干、建昌、都昌等县俱被淹浸。臣已委员确勘。分别轻重。加意抚恤。得旨。所奏俱悉。　　

○闽浙总督那苏图、福建巡抚刘于义奏。闽省习浇民悍。月余来不法之事。已经屡见。现在分别轻重办理。但积习相沿。臣等固不敢任情滋扰。亦不敢姑息养奸。惟有力为开导。冀其感悟。如事犯发觉。严加究治。庶惩一儆百。民知畏罪奉法。得旨。所奏俱悉。奸民敢于倡乱者。良由平日之恩泽不逮。及至有事。威又不能伏其心。而或者务为掩饰以期无事。是以民不知惧耳。今后当以此为戒。　　

○又奏报。连江、罗源福清屏南、福安、宁德、福鼎、莆田、等县被水。委勘抚恤得旨。所奏俱悉。被水处、可加意赈恤之。　　

○浙江巡抚常安覆奏、江塘海塘为浙省要务。臣屡次亲勘。如逢大潮之期。洵属汹涌。及细为详察。自尖山堵塞以来。潮头不能北向。离塘根尚有数里。势虽大而无碍。惟塘根对过蜀山之北。积有涨沙。潮头直冲此沙。以致回溜激射。此石塘加砌坦水。柴塘加镶柴薪。所不容已。然潮头实非直侵塘根。塘根实非正当顶冲。况石塘柴塘。工料齐备。因前抚臣卢焯、意见别有所注。甚至请停岁修。督臣德沛、意在改建石塘。遂似刻不容缓所见既殊措词遂致过当。至于塘根涨沙。固可藉护一时。而老盐仓去年旧沙。渐已塌陷。今春竟刷去二千余丈。近虽云有嫩沙。而又消长不时。实未可恃。臣因未经伏秋二汛。未敢冒昧陈奏。所有浙塘现在情形。据实奏闻。得旨。所奏俱悉　　

○又奏。玉环一营。瑞安、平阳、二县。因陡起飓风。沿海一带被水。已委员加意抚恤。得旨。所奏俱悉。　　

○福建巡抚刘于义奏。诏安县陈作、聚众为匪。经游击闻上达、千把总林三等、擒获首犯。并续拏余匪七十余人。臣恐此外尚有主持之人。檄泉州府知府王廷诤、署漳州府知府张廷球、前往查勘。今据该府等报称。细查此案起事根由。陈作以本年三四月间、诏安缺雨米贵即欲借此为名。招集匪徒。计图抢夺县城。后因人心不齐。又兼官兵搜捕甚急。余党逃散。其主谋之人。访系陈作之儿女亲家、生员官亦阳代造逆示。希冀煽惑愚民。以为抢县之计。现己获审。供认等语。除饬漳泉二府。究完余党。解省鞫拟现在所调协防兵弁。俱已彻回。百姓乐业。得旨。所奏俱悉。王廷诤、人甚去得。漳州宜调彼为妥。　　

○又奏。据台湾道刘良璧报称。彰化县、有奸徒竖旗一面上写顺天二字。又写十一人姓名。内七人、讯系良民。谕令各回安业。随经拏获为首之吴永泰、林察儿、二名。并匪犯庄列等二十二名。查台地五方杂处。游手无赖之徒。挟嫌图陷。常有竖旗之事。居民不以为怪。现在地方安堵如故等语。臣已檄饬该道府。将现获各犯。细讯究拟。其未获各犯。设法查拏。得旨。知道了。虽属常有之事。然不可听其常有此等事也。　　

○湖广总督孙嘉淦奏。据襄阳府知府孟炤禀称。马快张文德等在府城四牌楼地方。拾有小红封。内装伪示二张。书写总理七十二镇都督大将军李梅字样。又另单开写头等大将军李勇、次等小将军陈龙等项名目。语多悖逆。明系无赖奸徒。妄思煽惑。借现在通缉之逆犯李梅为名。造作妖言。若行文查捕。则传布愈广。止坠奸人术中。且单内开有张么白般等诡名。确系楚人声口。奸匪必非外来。当即严饬访拏。并密札抚臣提镇。留心查缉。务须镇之以静。不得轻易声张。得旨。所见颇是。不声张而密办。以靖根株则可。若忽视之或致酿成事端。则不可。俟缉获之后。即行奏闻。　　

○湖南巡抚许容奏。近日米价增贵。因商贩源源搬运。邻封官买。亦有咨会。理无禁遏。窃计湖广虽熟。在湖广且难以言足也。得旨。所奏俱悉。各省采买。固非湖广之所愿。而各省嗷嗷待哺之民。尤幸有此也。若祇为湖广而行遏籴之政。非朕一视同仁之心也。　　

○山东巡抚晏斯盛奏。江省被水流民。就食来东。待哺甚急。臣饬令查明。每日计口给米。总期宁滥无遗。再地方偶歉。流民转徙。若照例、入境即资送回籍。未免徒滋道途仆仆之苦。且回籍亦难依栖。似可俱令照前一体留养。得旨。朕亦寻思到此。已降旨矣。此奏与朕意符合。嘉悦览之仍应办理得宜。更为妙耳。　　

○河东河道总督白钟山奏。山东运河。南北绵亘一千二百余里。南自江南交界台庄、至临清之版闸。名为闸河。北自版闸至桑园镇直隶交界三百余里。名为卫河。亦名下河每年大小轮挑。止系闸河内、南旺、临清、济宁、彭口、等四处塘河。俟此四处挑竣。募夫散归。额设长夫。各回本汛挑浚河道。此成例也。臣因四处塘河。夫有定数。工有定限。既难挑浚如式。而长夫必俟协挑塘河完竣。方回本汛、疏淤挑浅为日无多。乾隆二三年间。节次奏明。酌增挑浚之限期。更定募夫之工价。塘河已如式深通。又将各厅汛长夫、通盘计算。或工多而夫尚少。或工少而夫尚多。酌盈剂虚。各处长河亦得一律深通矣。此在闸河以内。行之数年。现有成效者也。至于卫河。缘河阔岸陡。河底又系流沙。不但不能建闸束水。亦不能如闸河以内、筑坝挑挖且湾曲甚多。漳卫之水。又挟沙带泥。若遇天时久晴。水弱流缓。则随处停淤。虽多费帑金。亦不能使泥沙去而不留。是以向来并不挑浚。下河通判、所属额设浅夫。亦俟协挑临清塘河工竣。始回本汛、挑切古浅滩嘴等处。其余流沙。随时遇浅刮浚。此卫河成例也。臣思卫河形势。虽与闸河不同。但刮无定之流沙。不能无待于临时。而欲除现存之停淤。不可不豫筹于平日。今若照闸河筑坝戽水。下金□欣挖土。势必不能。惟有用船捞浚之法。宽其日期。捞起泥沙。驾舟远送。以免仍卸入河。庶几得寸则寸。得尺则尺。旧淤既除。新淤亦自渐少。查捞浚之法。以船一只。抵募夫一名。每船用夫四名。持长柄杏叶杓。下属布兠。入水捞沙。倾入船内。船满、则驾往河崖。堆积候验。按方计工。从前泇河彭口。遇微湖水大之年。河水不能放归湖内。难以筑坝兴挑。尝以此法逐段捞浚。浅深一律相平。漕舟并无涩滞。今卫河淤沙。亦应照此法捞浚。今岁小挑。所有下河通判所属浅夫、二百一十四名。募夫、九十四名。免其赴临协挑。即在本汛捞挖。先将河内淤沙。探明厚薄。估定应捞宽深丈尺。各船鴈列河中。自上而下。以次施工。务令河泓浚深。以利运行。至临清塘河。近年挑浚已深。夫工每有节省。倘少此下河浅、募人夫。或有应募添补之处。查有该汛去年节存工价银四百五十两。可以酌量动用。毋庸请帑。其下河募夫。额定三十六日限期。若工多难以如期报竣。臣当于各厅汛内、通盘打算。通融办理。亦毋庸动帑。此于不能挑浚之处。别求捞挖之法。即以协挑闸河之夫工。移为捞挖卫河之用。虽略为转移。而不增一夫。不动一帑。于旧例仍无更张。自来未挑之卫河。得以捞浚淤沙。于漕运必有裨益。得旨。料理甚属妥协。知道了。　　

○河南巡抚雅尔图奏。豫省各属。秋禾茂盛。预卜有秋。惟开、归、陈、三府。前次被水各县。不无损伤。又汝宁许州所属。间被淹损。不过偏隅。现为抚绥。务俾得所。得旨。如此据实陈奏方是。虽云偏灾。彼被灾之人。为苦则一耳。可不抚恤耶。　　

○又奏。上下两江。今年水灾。多有穷民就食豫省。臣动支存公银两。买米分设粥厂。每日计口散给。俟彼省水涸可耕。即分起资送回籍。得旨。所奏俱悉。　　

○又奏。缉获沛县姚窝巨盗姚二胡子、并夥盗姚小腊等四名。得旨。所获盗犯。何未见题到耶。此等惟宜速结。若久留之于狱。恐别生事端也。
  </div>
  <div class="pagination">
   <a href="清实录乾隆朝实录_page240.html">
    上一页
   </a>
   <span>
    ...
   </span>
   <a href="清实录乾隆朝实录_page236.html">
    236
   </a>
   <a href="清实录乾隆朝实录_page237.html">
    237
   </a>
   <a href="清实录乾隆朝实录_page238.html">
    238
   </a>
   <a href="清实录乾隆朝实录_page239.html">
    239
   </a>
   <a href="清实录乾隆朝实录_page240.html">
    240
   </a>
   <span class="current-page">
    241
   </span>
   <a href="清实录乾隆朝实录_page242.html">
    242
   </a>
   <a href="清实录乾隆朝实录_page243.html">
    243
   </a>
   <a href="清实录乾隆朝实录_page244.html">
    244
   </a>
   <a href="清实录乾隆朝实录_page245.html">
    245
   </a>
   <a href="清实录乾隆朝实录_page246.html">
    246
   </a>
   <span>
    ...
   </span>
   <a href="清实录乾隆朝实录_page242.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
