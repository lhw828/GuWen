<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 92 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 92 页/共 127 页</h1>
    <div class="content">　　○升金吾右卫指挥使张英为都指挥佥事以其父胜阵亡也
　　○昏刻月犯井宿东扇北第三星
　　○丁卯  贞惠安和景皇后忌辰遣仪宾周钺祭  陵寝
　　○命服阕都察院右副御史公勉仁巡抚南赣等处
　　○升后府带俸都督同知朱国为右都督冒征流贼功也
　　○怀来卫地震
　　○海西呕罕河等卫女直都指挥佥事乃胯等各来朝贡马赐宴并赏金织衣彩叚等物有差
　　○户部奏漕运把总署都指挥佥事卢英漂粮千石以上龙江右卫指挥佥事邵英等千石以下平山卫指挥佥事蒋奇等踰限俱宜究治总都督御史丛兰总兵官顾仕隆参将梁壐亦难辞责得旨兰等勿治卢英等夺俸两月邵英等三月奇等逮问
　　○戊辰夜望月食
　　○升湖广右布政使童瑞为河南□布政使
　　○复除服阕山西按察司副使刘湍于浙江提调学校
　　○升辽东宁远卫指挥使刘溥葛蔓广宁前屯卫指挥使邓德弘俱为都指挥佥事以讨流贼功也
　　○谪榆林城把总都指挥同知郑胤延安卫署都指挥同知柏梁边卫充军以出境烧荒致贼侵掠故也
○己巳夜月犯轩辕火星
○革曹州武定州大名府兵备官兵部议九江徐州曹州武定州大名府五处兵备官皆以盗贼添设今已事宁惟徐州兵备宜留余皆可革从之仍留九江兵备
　　○庚午太监韦霦传旨命太监郭原镇守辽东刘祥镇守延绥甯诚总镇两广许满镇守江西王保镇守四川
　　○壬申夜月犯太微垣左执法及次相星
　　○致仕南京通政徐说卒说字以中直隶宣城县人成化戊戌进士授礼部祠祭司主事转员外郎郎中升南京右通政弘治十五年致仕至是卒赐祭如例说性迟重居官勤政务然遇事多□涊依违寡方正之操人不能无訾议云
　　○癸酉升福建按察使周季凤为湖广右布政使
　　○吏部文选司火郎中万镗员外郎苏民主事马理銮及巡风主事余＜宀十见＞等俱下镇抚司狱尚书陆完侍郎毛澄王鸿儒令具实以闻既而完等伏罪各夺俸三月镗等赎杖还职仍夺有差
　　○甲戌泰宁等卫夷人头目打卜歹等各来朝贡马赐宴并赏金织衣彩叚等物有差
　　○命崇信伯费柱提督三千营定西侯蒋壑神机营五千下坐营
　　○礼部言暹罗国正使坤思礼等奏乞银料修补船只无给银例宜行广东布政司量拨军匠修补完日即趣回国诏贡船既年久损坏其命本布政司量给银修补之
　　○添设灵壁县固镇集巡检司以抚按官言其地当冲要盗贼窃发也
　　○乙亥命左府带俸署都督佥事傅槿右府佥书管事后府带俸都督同知朱彬张林本府佥书管事时右府缺佥书官兵部以铠名请内批并及彬林林太监雄侄也
　　○南京礼科给事中徐文溥言重选举五事一近日主司务为谲惟命题摘掇一句二句或割裂文义或偏断意旨宜如成化初年以前出题必章句成叚义理贯属取文必讲理亲切措词淳雅其有浮艳险怪不根义理者并皆黜落各处提学官亦依此训迪诸生二各处监场官务为苛刻屏去士子衣巾被发趋走宜略放会试事体许其单衣草履稍存体貌以养廉耻敢有怀挟特加重治三令后乡试除问考官照旧行令提学考选教官应聘其主考不拘官职务令博访素有名望操持廉正邃于经术者往莅其事四近年场屋之权一归御史二司俛仰承风考官局缩听命五经分校于各所去取一听于监临且据所习之经以为举之首或用字号以示内帘或进帘内以谕已意或临榜而势卷强填或割榜而私自换易为弊多端所害不少今后御史专令紏察奸弊毋得仍前侵夺如违旧制或专恣听考官指实陈奏二司互相紏举吏部严加访察黜之示戒五近时时文流布四方书肆资之以贾利士子假此以侥幸宜加痛革凡场屋文字句语雷同即系窃盗不许誊录其书坊刊刻一应时文悉宜烧毁不得鬻贩各处提学官尤当禁革如或私藏诵习不悛者即行黜退＜锍-釒＞入下所司知之
　　○丙子立春顺天府官进春  上御奉天殿受之文武群臣行庆贺礼以迫正旦令节是日免宴
　　○朝鲜国王李怿差陪臣户曹参判成洗贞等赍表文方物马匹贺正旦节赐宴并赏金织衣彩叚等物有差
　　○丁丑升南京大理寺卿洪远为南京都察院右都御史
　　○兵部奏贵州金石番长官司袭授长官宜以归附石宝熵派别子石显荣袭职从之
　　○赐左都督朱宁及妻并三代诰命宁先以都督同知得封至是复请  上特予之
　　○湖广永顺致仕土官宣慰使彭世麒献合式大木三十余根及次木二百且请亲督运送其子宣慰使明辅亦奏如之俱赐敕奖励进奏人赏钞千贯
　　○戊寅海西卜鲁丹河等卫女直都指挥同知亦哈纳等各来朝贡马赐宴并赏金织衣彩叚等物有差
　　○己卯致仕南京太常寺卿张芮卒芮字文卿平阳府安邑县人成化戊戌进士改翰林院庶吉士授检讨弘治初预修  宪庙实录洎大明会典正德初复预修  孝庙实录历升修撰侍讲侍讲学士学士以忧归所居近河东运司盐商有互许者词连芮时刘瑾方欲以事裁抑儒臣遂坐累出为镇江府同知再谪两浙盐运司副使稍迁处州府同知瑾珠始入为南京尚宝司卿进太常寺卿致仕卒芮为人朴实其处憭友无忮害心在其同年中最为平易然性嗜酒终日酣酗于种学绩文之事或非所好论者以为于学士之职盖未称云
　　○以旱灾免凤阳淮安杨州庐州四府徐州等州县暨泗宿淮大邳徐兴化盐城等卫所秋粮有差
　　○庚辰狭西灵州千户所都指挥同知苏勇为指挥使坐守备不设罪也
　　○给淮府故镇国将军祐批夫人张氏庆府故镇国将军寘鋗宫妾郑氏养赡米岁各五十石晋府辅国将军奇溔夫人侯氏岁四十石辅国将军奇洤夫人张氏辅国将军钟＜釒历＞宫妾姜氏岁各三十石
　　○宁王震濠奏建安王觐鋉及乐安弋阳等府镇辅国将军觐炼觐往宸江□风觐链宸沨宸渠宸淞宸浣等各听信军校拨置害人已逮其军校四百名送有司究冶请降敕戒谕并出榜禁约至是巡抚都御史俞谏以所逮军校治罪如例且言建安王觐炼等目□寸利殃民有违  祖训而觐炼觐鉎宸浣纵越尤甚请量加罚治仍申谕宁王严加约束诏以视炼等法当重罪但念宗支姑从轻觐炼等三人革禄米三之二其余三之一仍赐书宁王戒励之时宸濠恶状渐彰欲慑伏府中故为比奏
　　○辛巳以岁暮祫祭遣定国公徐光祚驸马都尉游泰告  太庙及  懿祖皇帝  熙祖皇帝祧庙
　　○命大宁都司都指挥佥事张杰四川都司掌印管事
　　○升赏辽东宁远灰山堡等处获功被伤官军都指挥使叶大陉等一百二十三人宣府青边口获功官军都督同知张林都督佥事王瓛等七十八人各有差
　　○夺辽东分守参将张廷锡等俸有差初辽东镇巡等官议修开原迤西古城堡调集军夫万余修筑仍令廷锡及游击将军林睿等统领官军三千防护虏先以千人入市贸尝之既出关即拥众肆掠廷锡等仓卒无备败于花古城再败于曾家沟官军死伤者众至是山东巡按御史刘成德以闻并劾太监王秩岑章总兵官韩壐都御史张贯百户姜朝等罪兵部覆奏得旨朝等逮治分官令戴罪杀贼廷镇仍夺俸五月齐贳壐二月章已取回宥之
　　○锦衣卫指挥同知白埈自陈其父尚书昂剿灭海贼修理  皇陵有劳乞升职管事兵部言埈已蒙升授不宜复准得旨令南镇抚□管事是时权门武弁陈乞纷纷积习既久文臣子弟亦效之埈得捷藉锦衣卫费不赀未几病死而家遂破
　　○壬午祫享  太庙
　　○以明年正旦郎遣驸马都尉马诚崔元林岳分祭  长陵  献陵  景陵  裕陵  茂陵  泰陵
　　○遣仪宾杨享祭  恭仁康定景皇帝陵寝
　　○遣内官祭  恭让章皇后陵寝
　　○是岁天下户共九百三十八万三千一百四十八户口共六千二百五十七万三千七百三十名口田四百六十九万七千二百三十三顷一十六亩九分二厘七毫五丝四忽九微五纤田赋二千二百一十六万七千三百七十六石九斗八升一合四勺五撮五圭三粟三粒七微麦四百六十二万六千六百四十八石七斗三升九合一勺八抄二撮七圭七粟九粒四微五纤丝三万一千五百五十三斤一两三厘一忽四微五尘绵一十六万九千六百斤一两九钱八分八厘七毫七丝绢一十二万六千七百六十七疋三丈六寸六分二厘一毫八丝三忽布一百六十六万六千四百六十疋四尺四分绵花一十一万二千八百九十四斤一十一两二钱二分二厘四毫三丝三忽草二千五百九十四万四千二百四束包六斤五两二钱八分九厘三毫三丝九忽七微六纤户口钞八千七百九十万六千六十七贯七百七十八文五分六厘杂课钞七千三百九十二万七千一十九贯折米三万三千三百三十六石七斗四升七合三勺盐课二百一十八万二百四引九十一斤九两三钱三分六厘折米五千七百八十七石四斗折布四万六千六十三疋一丈八尺五寸五分八厘茶课一十一万三千三百一十一斤九钱七分屯田一十六万一千三百二十七顷一十八亩四分四厘四毫七丝一忽粮一百四万一百五十八石三斗九升一合五勺八抄九撮金银课三万二千九百二十两水银二百二十九斤朱砂四十六斤八两各处运纳一千一百七万五千六百一十九石八斗四升一合三勺三抄三撮七粟六粒减免粮五十七万三千七百三十三石五斗四升八合七勺五抄八撮七□减免草二万九千四百包
　　明武宗毅皇帝实录卷之一百三十二
　武宗毅皇帝实录卷之一百三十三
　　正德十一年春正月癸未朔  上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼
　　○命妇朝贺  太皇太后  皇太后  皇后于宫中
　　○赐文武官假五日
　　○甲申改掌太常寺事礼部右侍郎杨旦为户部右侍郎总督仓场
　　○升大同右卫指挥使杨澄为都指挥同知云南卫指挥同知毕钺为指挥使大同右卫副千户沙辅为指挥佥事录其御虏功也
　　○录四川平贼功升右副都御史马昊曹祥右佥都御史公勉仁李钺四川左布政使胡宗道右参政吴昊按察使何珊副使曹恕程銈陶照卢翊佥事郭东山戴书湖广左布政使王恩陕西按察使卲蕡江西左参政方璘各俸一级赏湖广右参议白金四川副使张诺各银十两纻丝一表里时太子太保刑部尚书洪钟已致仕荫其子为国子生并给诰命
　　○羽林前卫指挥佥事买谦子鉴袭职以尝中武举升署都指挥同知
　　○治蓟州马兰谷诸将失事罪先是以虏寇犯马兰谷命巡按御史牛天麟核实至是天麟劾奏领操守关指挥丁臣马经许昌毛瑛于璋胡镛千户马珊等俱宜逮治并劾守备太监蒋廷玉总兵陈鏸都御史王倬镇太监王忻兵备副使王玹提督侍郎陈玉等俱宜黜罚死事指挥谈茂千户马英百户田荣宜如例优恤兵部议覆诏臣等各逮治而贳廷玉等罪死事者之子孙各升袭一级
　　○乙酉  宣宗章皇帝忌辰  奉先殿行祭礼遣驸马都尉马诚祭  景陵
　　○丁亥孟春享  太庙
○升山东按察司副使王金为福建按察使
　○戊子浙江道监察御史程启充言自古圣帝明王莫不勤惕匪□忄角羊□所以畏天命收人心励臣工威夷狄者也近者正旦令节文武百官四夷八蛮待漏入贺迄酉而礼始成及散朝则夜已久矣枵腹之众奔趋赴家前仆后踬互相蹂践有将军赵□  竟死禁门其他臣僚以下失簮笏毁冠裳至相慰以得生为幸而午门左右吏觅其官子呼其父仆求其主喧如市衢声彻庭陛见者失色闻者寒心万一变起仓卒何以御之即今  郊祀在迩驾出有期所以为臣民观瞻者关系非小伏愿昧爽而起勤于视朝迸弃宴游益崇兢畏则与古帝王同一道矣＜锍-釒＞入不报
　　○南京六科给事中孙懋等言顷闻御史张经巡按直隶劾奏镇守太监于喜而反为喜所诬宁波知府翟唐勘部民王臣不法又为市舶太监崔＜王卸-卩＞所构经唐俱奉旨逮治臣窃惜之夫喜故违敕旨轻举烧荒损折官军其罪大矣  陛下置喜不问而独怒经臣为崔＜王卸-卩＞用事诈取民财奸淫妇女其为民害甚矣  陛下为臣而独责唐诚恐自今庶官人以经唐为戒日事诡随所谓宁忤天子不敢忤权臣宁负公门不敢负私室者  陛下何利哉乞特敕法司从公勘实果如臣言即宥经唐还其故秩仍将喜等明正其罪以为欺罔之戒＜锍-釒＞入不报
　　○己丑命夺监察御史贾启俸五月启言副使胡世宁御史张经久系诏狱请令勘事者毋有顾畏以时奏报庶乎刑政不偏诏责启回护当逮治姑从轻夺其俸
　　○给事中王良佐言京储匮乏皆由冗食者多请通查食粮人役分别旧额新牧老幼废疾之数而尽裁其不堪者如杂用供役缺人宜月给工食银六钱则冗食之害去矣按户部所奏弘治末年每月食粮之数以石计者大约二十五万七千五百有余以今较之每月加七万二千五百以岁计之则为八十万余矣非冗食渐增何以至此下兵部议锦衣卫旧额军匠三万八千四百四十七人正德以来逆瑾变乱增至四万一千二百九十四人杂役者又一万三人其新增者俱宜裁革折支银数亦宜如良佐言诏新增军匠免裁革以后不许再增杂役者月粮石折银四钱既而兵部复议若新增军匠月支粮五斗亦可少革诈冒而省国储内批仍照前旨月粮石折银五钱银米间月支给
　　○庚寅大学士梁储等言正月十三日大祀  天地于南郊先期百官听誓戒屇期驾晨出至坛省牲视具乃御斋宫百官叩头至晚分献并执事等官于西天门候供事是夜子时  上诣  大祀殿行礼礼毕还斋宫百官先于承天门候驾随至奉天殿庆成贺贺朝廷至重至大之礼莫过于此盖人君至尊无对所当敬畏者惟天地此而不用其诚何所复用其诚耶仰惟  皇上嗣极以来祗畏天显率由旧章未尝有所违越群臣将顺不暇夫复何言但比岁驾出銮回或至暮夜切恐俎豆陈设不能蠲洁礼乐仪容不能具备无以称  圣明敬天之意且扈从供事数十万人若至暮夜则警跸不严兵卫不肃百官失趋跄之容班行无等级之分甲马或交驰于辇道群众或喧呼于御街非所以壮臣民之观瞻而启四夷之尊戴也况尘埃昏暗之中虑有不测禁门出入之际尤难关防虽  圣德格天百神诃护万无他虞而臣子之私忧过计不能不拳拳于此也伏愿  皇上深思大祀之重慎惜至尊之体驾出銮回悉遵故事则  天地歆鉴臣民欢悦和气致祥□宗社无疆之福＜锍-釒＞入不报
　　○宣府巡抚左佥都御史王纯以虏寇龙门等卫地方劾奏提调边墪指挥李溥等守备指挥孙琦等各失机宜治罪并劾守备右少监刘增分守太监郭原左参将江桓号令不严兵部覆奏诏溥等逮治琦等俟狱具以闻桓夺俸二月增原宥之
　　○辽东巡抚右副都御史张贯以虏寇高台堡劾奏巡视百户宗益守堡百户申玉备御都指挥张玉守备指挥杨镇各失防御宜坐罪兵部覆奏诏益逮治申玉夺俸三月张玉及镇宥之
　　○辛卯降济南卫署指挥佥事尹昂为指挥同知指挥使李文为指挥佥事东昌卫指挥同知邓桂德州卫指挥同知方盛为正千户临清卫指挥佥事王廉为副千户以御流贼失事也
　　○改抚治郧阳等处都察院右副都御史任汉为南京大理寺卿
　　○降怀安卫指挥使楚镇为指挥同知以虏入境失事故也
　　○命彭城伯张钦神机营中军坐营管操
　　○壬辰以大祀  天地  上御奉天殿誓戒文武群臣致斋三日
　　○以上元节赐文武群臣假十日
　　○升江西建昌府推官赵汉为南京户科给事中
　　○授推官潘仿知县刘廷簠陈良玉周樊继祖陶麟蒋亨林有年行人李镇吴訚陆时通教谕甯钦训导郑光琬为试监察御史仿浙江道廷簠良玉镇湖广道訚河南道震山东道继祖山西道钦云南道麟南京河南道时通南京广东道亨南京山西道有年南京四川道光琬南京广西道
　　○癸巳升山东按察司佥事盛仪为本司副使
　　○甲午升光禄寺少卿马陟为南京太仆寺少卿
　　○乙未大祀  天地于南郊祀毕  上还宫文武群臣行庆成礼
　　○丙申以大祀礼成  上御奉天殿宴文武群臣及四夷朝使是日宁阳侯陈继祖永康侯徐源行礼迟慢为紏仪官所举命宥之
　　○丁酉上元节免文武群臣宴
　　○升掌通政使司事兵部右侍郎刘恺为礼部尚书掌太常寺事
　　○工科左给事中潘埙言顷者  陛下大祀  天地于南郊夙驾以出行礼有度颁宴以时臣工颂于朝军民歌于市莫不曰  圣德维新大平有象矣臣思  陛下有尧舜之聪明有汤武之刚毅血气未定礼闲或踰今春秋已盛改弦易辙此其时也昔太甲于桐处仁迁义三年不失中兴汉武帝下轮台之诏年已七十犹为令主而况陛下过未浮于太甲悔又早于武帝以今日所以动人心之欢者如此则知前日所以拂人心之望者矣日之出为朝朝则志气清明君子听政时也日之人为夜夜精神困惫君子宴息时也故古先圣王验出入之景制寝兴之节而或俾昼作夜者诗人剌焉迩年以来视朝希阔每朝必晏至于大庆贺大政事皆至夜群臣因而偷安或遇朝不入或入朝不早散朝之际喧呼蹂践甚者元旦之贺践死力士而使夷人蛮使见之不惟传笑亦且生侮此非细故也至于经筵不举庙祀不亲游神于离宫役志于群邪辅臣不得言近臣不肎言群臣不敢言所以任情逸豫至于此也诚愿自今伊始早朝听政率循旧规庙祀必躬经筵必举任一时之劳贻四海之安则斯劳也秪其所以为乐欤昔文王自朝至于日中＜曰亥＞不遑暇食故于台池鸟兽之乐得以享之  陛下欲享其乐当自勤政始勤政之渐当自今日始此  圣明所当留意者也不报
　　○戊戌初都指挥佥事宋振从惠安伯张伟都御史马中锡征剿流贼以失误军机当斩免死谪戍至是复奏辩有解围功乞复职兵部执奏不可诏准以原职降四级为正千户带俸
　　○□人梁相等奏乞开卖河东余盐户部言山西地狭民贫用繁赋重禄米俸粮供亿不敷每赖盐利补助若从相等奏则利归私门贻害不小相等倚奸罔利宜置于法不听
　　○己亥  英宗睿皇帝忌辰  奉先殿行祭礼遣驸马都尉蔡震祭  裕陵
　　○朝鲜国差陪臣户曹参判成洗贞等朝贡赐宴并赏金织衣彩叚有差
　　○庚子南京礼科给事中徐文溥等言储副者天下大本国家治乱攸系  陛下龙飞以来螽斯未衍为臣子者咸怀隐忧  陛下岂视为迂缓乎夫千金之子二十以上无子则已忧之况  九庙所托万姓赖四夷所归宁不惕然在念耶左右大臣皆知其急且重而悠悠至今谅亦有待焉尔汉文即位二年群臣请豫建太子唐宪宗立四年而李绛等请宋真宗改元五年而田锡请仁宗未及十载预育实宫中高宗甫二十四择立艺祖之后此数君者未尝以蚤为忤诚明哲知大计也  陛下万寿无疆如日方升然而改元愈四君之斯春秋越高宗之岁岂宜复有待耶窃闻遣使祷祠名山以祈诞圣是  陛下固已汲汲乎此而左右之赞劝亦可知矣此又臣等夙夜喜以望焉者也  陛下诚以付托为重以续为忧宜援前代故事择宗亲育之禁近俾中外知  圣心所属杜绝觊觎实万世至计也待  皇储既诞遣之归藩亦不为过昔宋司马光范镇张述诸臣一请不从必至再三而不已岂不知烦渎之为罪心在国家而祸福不计也惟  圣慈察之＜锍-釒＞入不报
　　○添设徐州管粮判官一员
　　○降大同左副总兵林＜宀十见＞为都指挥佥事支正千户俸以御虏失律也
　　○改巡抚南赣汀漳等处都察院右佥都御史公勉仁抚治郧阳等处地方
　　○辛丑升光禄寺寺丞宋镗为本寺少卿
　　○壬寅复除掌通政使司事兵部左侍郎李浩仍掌司事以服阕故也
　　○总督仓场户部右侍郎郑宗仁尝以病乞休有旨令在任调理吏部别推官代之至是宗仁病痊求退命添注本部管事俟有缺改用
　　○陕西都司署都指挥佥事江山坐虏入境守备不设当谪戍以情轻降一级差操
　　○海西益实左等卫女直都督佥事台束等各备方物朝贡赐宴并赏金织衣彩叚有差
　　○癸卯礼部尚书毛纪等言伏睹今岁  皇上南郊大祀克严陟降之礼庆成赐宴弘修昼接之仪凡在臣工莫不欢欣鼓舞以为  圣天子厉精图治光复成＜矢见＞然帝王之德固将日盛而月新臣子之心尤愿有隆而无替即今节假已毕百司庶职正当奏事二月将临经幄儒臣又当进讲伏望自今伊始视朝向早凡各衙门应奏事件俱令照旧一一上陈面赐裁决每遇经筵之日躬御文华殿留神听览非大寒暑不辄报罢则  圣政益修  圣德益广推之天下之事将无不得其理实  宗社无疆之庆也＜锍-釒＞入不报
　　○甲辰提督院左副都御史陈天祥以事竣乞致仕命回京暂理院事
　　○升赏开原古城等堡获功阵亡被伤官军人等总旗祝雄二百二十九人有差
　　○乙巳召督饷兵部右侍郎冯清还京以虏患宁息故也
</div>
    <div class="pagination">
<a href="明实录武宗实录_page91.html">上一页</a><span>...</span><a href="明实录武宗实录_page87.html">87</a><a href="明实录武宗实录_page88.html">88</a><a href="明实录武宗实录_page89.html">89</a><a href="明实录武宗实录_page90.html">90</a><a href="明实录武宗实录_page91.html">91</a><span class="current-page">92</span><a href="明实录武宗实录_page93.html">93</a><a href="明实录武宗实录_page94.html">94</a><a href="明实录武宗实录_page95.html">95</a><a href="明实录武宗实录_page96.html">96</a><a href="明实录武宗实录_page97.html">97</a><span>...</span><a href="明实录武宗实录_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
