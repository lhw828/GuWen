<!DOCTYPE html>
<html>
<head>
    <meta charset="UTF-8">
    <title>尚史 - 第 29 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚史 - 第 29 页/共 91 页</h1>
    <div class="content">　　叔隗狄女隗氏【国语】
　　襄王之后也襄王十六年【僖二十四年】王使狄伐郑取栎王徳狄人以其女为后是为隗氏王子带通于隗氏王替隗氏子带以狄师攻王王适郑子带以隗氏居于温明年晋纳王取子带于温而杀之【左传】
　　定后
　　姜氏齐女定王之后也定王四年【宣六年】王使子服【大夫】求后于齐冬召桓公逆王后于齐【左传】
　　灵后
　　姜氏齐女灵王之后也灵王十一年【襄十二年】灵王求后于齐齐侯许昬王使阴里【大夫】结之十四年【襄十五年】官师刘夏从单靖公逆王后于齐【左传】
　　賛曰三母相承遂兴有周及其既也一女优亡之诗曰赫赫宗周襃姒烕之葢伤其易也
　　文诸子传【富辰曰管蔡郕霍鲁卫毛郜雍曹滕毕原鄷郇文之昭也今唯十二子可考郜子一见春秋】伯邑考　周公【别有传】
　　伯邑考文王长子
　　史记兄弟十人惟发旦贤故文王舍伯邑考而以发为太子説非是葢伯邑考前死故
　　武王同母兄弟十人母曰太姒文王正妃也长即伯邑考次曰武王发【有本纪】次曰管叔鲜【无后】次曰周公旦【后有世家】次曰蔡叔度【有世家】次曰毛叔郑【详地里志史记毛叔郑作曹叔振铎　按左传卫祝佗曰武王母弟八人周公为太宰康叔为司宼季为司空五叔无官岂尚年哉曹文之昭也夫曹同为文王子而别之曰文王之昭者明非武王母弟也杜预注五叔者管叔鲜蔡叔度成叔武霍叔处毛叔郑今从左氏】次曰成叔武【见志】次曰霍叔处【见志】次曰康叔封【见世家】次曰冉季载【见志史记世家】伯邑考质于殷为纣御纣烹以为羮赐文王曰圣人当不食其子羮文王得而食之纣曰谁谓西伯圣者食其子羮尚不知也【帝王世纪】
　　其后无所传
　　管叔鲜　蔡叔度　霍叔处
　　管叔鲜蔡叔度霍叔处皆文王子武王封叔鲜于管叔度于蔡叔处于霍相纣子武庚禄父治殷遗民是为三监【大纪】
　　武王崩成王少周公旦専王室羣叔流言疑周公为不利于成王乃挟武庚以作乱周公旦承王命伐诛武庚【史记】
　　杀管叔于啇囚蔡叔于郭邻以车七乗
　　史记放蔡叔迁之与车十乗徒七十人
　　降霍叔于庶人三年不齿【尚书】
　　管叔诛死无后蔡叔之子仲见世家传国至侯齐为楚所灭霍为晋所灭
　　毛叔郑　成叔武　季载
　　毛叔郑封于毛成叔武封于郕季载封于
　　索隠载名季字也
　　毛叔爵为公
　　书顾命书公其后春秋书伯或降黜故
　　为成王卿士成王将崩毛公同受顾命立康王【尚书其后世见地理志】
　　成叔武事不载【其后世见地理志】
　　季载有驯行周公举为司空以佐成王治有令名于天下其后世无所见【史记世家】
　　康叔封
　　康叔封从武王克殷封于东土治殷余民是为卫康叔作康诰王若曰孟侯朕其弟小子封惟乃丕显考文王克明徳慎罚不敢侮鳏寡庸庸祗祗威威显民用肇造我区夏越我一二邦以修我西土惟时怙冒闻于上帝帝休天乃大命文王殪戎殷诞受厥命越厥邦厥民惟时叙乃寡兄朂肆汝小子封在兹东土王曰呜呼封汝念哉今民将在祗遹乃文考绍闻衣徳言往敷求于殷先哲王用保乂民汝丕逺惟商耉成人宅心知训别求闻由古先哲王用康保民于天若徳裕乃身不废在王命王曰呜呼小子封恫瘝乃身敬哉天畏棐忱民情大可见小人难保往尽乃心无康好逸豫乃其乂民我闻曰怨不在大亦不在小惠不惠懋不懋已汝惟小子乃服惟王应保殷民亦惟助王宅天命作新民王曰呜呼封敬明乃罚人有小罪非眚乃惟终自作不典式尔有厥罪小乃不可不杀乃有大罪非终乃惟眚灾适尔既道极厥辜时乃不可杀王曰呜呼封有叙时乃大明服惟民其勅懋和若有疾惟民其毕弃咎若保赤子惟民其康乂非汝封刑人杀人无或刑人杀人又曰非汝封劓刵人无或劓刵人王曰外事汝陈时臬司师兹殷罚有伦又曰要囚服念五六日至于旬时丕蔽要囚王曰汝陈时臬事罚蔽殷彛用其义刑义杀勿庸以次汝封乃汝尽逊曰时叙惟曰未有逊事已汝惟小子未其有若汝封之心朕心朕徳惟乃知凡民自得罪寇攘奸宄杀越人于货睯不畏死罔弗憝王曰封元恶大憝矧惟不孝不友子弗祗服厥父事大伤厥考心于父不能字厥子乃疾厥子于弟弗念天显乃弗克恭厥兄兄亦不念鞠子哀大不友于弟惟吊兹不于我政人得罪天惟与我民彛大泯乱曰乃其速由文王作罸刑兹无赦不率太戞矧惟外庶子训人惟厥正人越小臣诸节乃别播敷造民大誉弗念弗庸瘝厥君时乃引恶惟朕憝已汝乃其速由兹义率杀亦惟君惟长不能厥家人越厥小臣外正惟威惟虐大放王命乃非徳用乂汝亦罔不克敬典乃由裕民惟文王之敬忌乃裕民曰我惟有及则予一人有怿王曰封爽惟民迪吉康我时其惟殷先哲王徳用康乂民作求矧今民罔迪不适不迪则罔政在厥邦王曰封予惟不可不监告汝徳之説于罸之行今惟民不静未戾厥心迪屡未同爽惟天其罸殛我我其不怨惟厥罪无在大亦无在多矧曰其尚显闻于天王曰呜呼封敬哉无作怨勿用非谋非彜蔽时忱丕则敏徳用康乃心頋乃徳逺乃猷裕乃以民宁不汝瑕殄王曰呜呼肆汝小子封惟命不于常汝念哉无我殄享明乃服命髙乃听用康乂民王若曰往哉封勿替敬典听朕告汝乃以殷民世享又作酒诰梓材以诫之【尚书】
　　康叔之国既以此命能和集其民民大説成王长用事举康叔为周司宼【史记】
　　分康叔以大路大旂少帛绩茷旃旌大吕以章有徳【左传】其后世见世家至卫君角为秦所灭
　　史记武王时康叔少未得封武王崩管蔡作乱周公诛之而分殷余民封防子启于宋封康叔于卫　按此葢録书序以康诰为成王之书故史迁踵其谬且武本纪曰王立于社南卫康叔封布兹少未得封语自抵牾
　　毕公髙
　　毕公髙初相文王及武王伐纣入商纣宫百夫荷罕旗以先驱曹叔铎奉陈常车周公把大钺毕公把小钺以夹武王武王既入立于社南毛叔郑奉明水卫康叔封布兹【兹席也】召公奭賛采师尚父牵牲尹佚策祝以讨纣罪明周受命【史记】
　　武王大建公侯封叔髙于毕留相周【大纪】
　　武王崩毕公相成王为司马【孔氏书传】
　　成王将崩命召公毕公率诸侯相康王作顾命【书序】初周公迁殷顽民于下都周公监之周公殁成王以君陈代之及康王立复以成周之众命毕公保厘作毕命惟十有二年六月庚午朏越三日壬申王朝步自宗周至于丰以成周之众命毕公保厘东郊王若曰呜呼父师惟文王武王敷大徳于天下用克受殷命惟周公左右先王绥定厥家毖殷顽民迁于洛邑密迩王室式化厥训既立三纪世变风移四方无虞予一人以宁道有升降政由俗革不臧厥臧民罔攸劝惟公懋徳克勤小物弼亮四世正色率下罔不祗师言嘉绩多于先王予小子垂拱仰成王曰呜呼父师今予祗命公以周公之事往哉旌别淑慝表厥宅里彰善瘅恶树之风声弗率训典殊厥井疆俾克畏慕申画郊圻慎固封守以康四海政贵有恒辞尚体要不惟好异商俗靡靡利口惟贤余风未殄公其念哉我闻曰世禄之家鲜克有礼以荡陵徳实悖天道敝化奢丽万世同流兹殷庶士席宠惟旧怙侈灭义服美于人骄滛矜侉将由恶终虽收放心闲之惟艰资富能训惟以永年惟徳惟义时乃大训不由古训于何其训王曰呜呼父师邦之安危惟兹殷士不刚不柔厥徳允修惟周公克慎厥始惟君陈克和厥中惟公克成厥终三后协心同底于道道洽政治泽润生民四夷左祍罔不咸赖予小子永膺多福公其惟时成周建无穷之基亦有无穷之闻子孙训其成式惟乂呜呼罔曰弗克惟既厥心罔曰民寡惟慎厥事钦若先王成烈以休于前政【尚书】
　　毕公之后曰毕万为魏之先见晋传
　　曹叔振铎　滕叔绣　郜叔　雍叔　原叔　酆叔　郇叔
　　曹叔振铎封于曹滕叔绣封于滕事无所见【其后见曹世家滕世家】郜叔封于郜雍叔封于雍原叔封于原酆叔封于酆郇叔封于郇【大纪】自郜以下名与事俱不载【郜原后世见地里志雍酆郇后世无攷】自毕公以下皆文王庶子也
　　论曰或曰管蔡之乱绌周公信孺子也然则挟武庚以叛何居乎张顽民之势动新造之周防周公几何其不陨乃宗社乎蔡仲干蛊东土续侯诛赏以公固不恤人之言也卫风沨沨俭而易行周之诸侯卫最后亡虽地在不争亦其徳也然毕万开魏而冉后无闻实栗者获丰天其或爽与










　　尚史卷二十六
　　钦定四库全书
　　尚史卷二十七　　　　　　列传五
　　镶白旗汉军李锴撰
　　周诸臣传【以下东周】
　　周桓公　周公忌父　周公阅　周公楚　周公宰孔
　　周桓公名黒肩周公旦之后也食采于周故亦曰周公【周采地扶风雍县东北有周城】桓王三年【恵六年】郑伯如周朝王王不礼焉周桓公言于王曰我周之东迁晋郑焉依善郑以劝来者犹惧不蔇况不礼焉郑不来矣十三年【桓五年】王夺郑伯政郑伯不朝秋王伐郑虢公林父将右军桓公将左军郑为左右拒以当王师王师败绩庄王三年【桓十八年】桓公欲弑王而立王子克【子克庄王弟子仪】辛伯告王遂与王杀桓公王子克奔燕初子克有宠于桓王桓王属诸桓公辛伯谏曰并后匹嫡两政耦国乱之本也桓公弗从故及辛伯周大夫也其后周公忌父为王卿士大叔帯之难狄师伐周获忌父【左传】
　　周公阅周之三公也襄王二十二年【僖三十年】王使阅聘于鲁僖公飨之有昌歜白黒形盐阅辞曰国君文足昭也武可畏也则有备物之飨以象其徳荐五味羞嘉谷盐虎形以献其功吾何以堪之及顷王崩匡王立阅与王孙蘓争政将讼于晋王叛王孙蘓使尹氏与聃启【尹氏卿士启大夫】讼阅于晋赵盾平王室而复之后有周公楚者简王六年【成十一年】楚恶恵襄之族之偪也且与伯与争政【伯与周卿士】不胜怒而出及阳樊王使复之盟于鄄而入三日复出奔晋【左传】
　　周公孔为周宰
　　杜预注宰官周采地
　　恵王以恵后故将废大子郑而立王子二十二年【僖五年】齐侯帅诸侯防王大子于首止以定其位故王恨齐欲郑伯叛之将盟王使宰孔召郑伯郑伯遂逃归不盟襄王元年【僖九年】诸侯防于葵邱王使宰孔赐齐侯胙既盟宰孔先归【左传】
　　遇晋献公宰孔曰君可无防也夫齐侯好示务施与力而不务徳故轻致诸侯而重遣之使至者劝而畔者慕怀之以典言薄其要结而厚徳之以示之信三属诸侯【属防也乘车之防三也】存亡国三是以北伐山戎南伐楚西为此防也譬之如室既镇其甍矣又何加焉吾闻之恵难徧也施难报也不徧不报卒于怨讐夫齐侯将施恵如出责是之不果奉而暇晋是皇虽后之防将在东矣君无惧焉其有勤也献公乃还宰孔谓其御曰晋侯将死矣景霍以为城而汾河洓浍以为渊戎翟之民实环之汪是土也【汪大貌】茍违其道谁能惧之今晋侯不量齐徳之丰否不度诸侯之势释其闭脩【闭守脩治也】而轻于行道失其心矣君子失心鲜不夭昏【国语按宰孔与忌父同时经谓宰孔曰宰周公杜注忌父曰周卿士岂一采地同时而有二公乎抑孔其名忌父其字乎】
　　论曰黒肩比子克宰孔右子帯不弭乱而树乱所谓从君者与若夫辛伯之训知所本矣凡有国者鍳之哉单伯　单襄公　单顷公　单靖公　单献公单成公　单穆公　单武公　单平公【单愆期附】
　　单襄公名朝王卿士其先为单伯封于单周之亲族也【韦昭注】
　　庄王时宋弑闵公单伯防伐宋顷王时单伯为鲁请子叔姬于齐齐人执之既而赦之单伯如鲁致命春秋贵之
　　公羊单伯滛于子叔姬谷梁同
　　单襄公事定王定王使襄公聘于宋遂假道于陈以聘于楚火朝觌矣【火心星】道茀不可行也不在疆司空不视涂泽不陂川不梁野有庾积场功未毕道无列树垦田若蓻膳宰不致饩司里不授馆国无寄寓县无施舍民将筑台于夏氏及陈陈灵公与孔宁仪行父南冠以如夏氏防賔弗见襄公归告王曰陈侯不有大咎国必亡王曰何故对曰夫辰角见而雨毕【辰角星名角星相见东方建戍之初寒露节也雨毕者杀气盛雨气尽也】天根见而水涸【天根氐亢之间谓寒露之后五日天根朝见水潦尽竭也】木见而草木节解【本氐也谓寒露后十日草木枝节皆理解也】驷见而陨霜【驷房星也谓建戌之中霜始降】火见而清风戒寒故先王之教曰雨毕而除道水涸而成梁草木节解而备藏陨霜而冬裘具清风至而脩城郭宫室故夏令曰九月除道十月成梁其时儆曰收而场功偫而畚挶【畚土笼挶土之器】营室之中土功其始【定谓之营室谓建亥小雪之中定星昏正于午土功可以始也】火之初见期于司里此先王之所以不用财贿而广施徳于天下者也今陈国火朝觌矣而道路若塞野场若弃泽不陂障川无舟梁是废先王之教也周制有之曰列树以表道立鄙食以守路国有郊牧畺有寓望薮有圃草囿有林池所以御灾也其余无非谷土民无县耜野无奥草不夺民时不蔑民功有优无匮有逸无罢国有班事县有序民今陈国道路不可知田在草间功成而不収民罢于逸乐是弃先王之法制者也周之秩官有之曰敌国宾至关尹以告行理以节逆之人为导卿出郊劳门尹除门宗祝执祀司理授馆司徒具徒司空视涂司防诘奸虞人入材甸人积薪火师监燎水师监濯膳宰致餐廪人致饩司马陈刍工人展车百官各以物至宾入如归是故小大莫不怀爱其贵国之賔至则以班加一等益防至于王使则皆官正涖事上卿监之若王巡守则君亲监之今虽朝也不才有分族于周承王命以为过賔于陈而司事莫至是蔑先王之官也先王之令有之曰天道赏善而罚滛故凡我造国无从非彞无即慆滛各守尔典以承天休今陈侯不念续之常弃其伉俪妃嫔而帅其卿佐以滛于夏氏不亦渎姓矣乎陈我大姬之后也弃衮冕而南冠以出不亦简彞乎是又犯先王之令也昔先王之敎荗帅其徳也犹恐陨越若废其教而弃其制蔑其官而犯其令将何以守国居大国之间而无此四者其能乆乎定王六年【宣八年】襄公如楚八年【宣十年】陈侯杀于夏氏九年【宣十一年】楚子入陈【国语】十七年【成元年】晋景公平戎于王王使防公如晋拜成十八年【成二年】晋败齐于鞌使巩朔献捷于周王弗见使襄公辞焉曰兄弟甥舅侵败王畧王命伐之告事而已不献其功【左传】
　　简王十一年【成十六年】晋败楚于鄢使郤至告庆于周王叔陈生【周大夫王叔简公】饮之酒明日誉诸朝郤至见召桓公【王卿士】与之语召公以告防公曰王叔子誉温季【即郤至食邑于温】以为必相晋国相晋国必大得诸侯劝二三君子必先导焉可以树今夫子见我以晋国之克也为己寔谋之曰微我晋不战矣楚有五败晋不知乗我则强之战而胜是吾力也吾有三伐勇而有礼反之以仁吾三逐楚君之卒勇也见其君必下而趋礼也能获郑伯而赦之仁也若是而知晋国之政楚越必朝吾曰子则贤矣抑晋国之举也不失其次吾惧政之未及子也谓我曰夫何次之有昔先大夫荀伯自下军之佐以政赵宣子未有军行而以政今栾伯自下军徃是三子也吾又过于四之无不及若佐新军而升为政不亦可乎将必求之是其言也君以为奚若防公曰人有言曰兵在其颈其郤至之谓乎君子不自称也非以让也恶其葢人也夫人性陵上者也不可葢也求葢人其抑下滋甚故圣人贵让且谚曰兽恶其网民恶其上书曰民可近不可上也诗曰恺悌君子求福不回在礼敌必三譲今郤至在七人之下而欲上之是求葢七人也其亦有七怨怨在小丑犹不可堪而况在侈卿乎其何以待之晋之克也天有恶于楚也故儆之以晋而郤至佻天以为己力【佻偷也偷天功以为己力也】不亦难乎佻天不祥乗人不义不祥则天弃之不义则民畔之且郤至何三伐之有夫仁礼勇皆民之为也以义死用谓之勇奉义顺则谓之礼畜义丰功谓之仁奸仁为佻奸礼为羞奸勇为贼有三奸以求替其上逺于得政矣以吾观之兵在其颈不可久也虽吾王叔未能违难在大誓曰民之所欲天必从之王叔欲郤至能勿从之【国语】
　　十二年【成十七年】襄公防诸侯伐郑六月盟于柯陵【左传】襄公见晋厉公视逺歩髙晋卿郤锜见其语犯郤犨见其语迃郤至见其语伐齐国佐见其语尽鲁成公见言及晋难及郤犨之谮襄公曰君何患焉晋将有乱其君与三郤其当之乎鲁侯曰敢问天道乎抑人故也对曰吾非瞽史焉知天道吾见晋君之容而听三郤之语矣殆必祸者也夫君子目以定体足以从之是以观其容而知其心矣目以处义足以歩目今晋侯视逺而足髙目不在体而足不歩目其心必异矣目体不相从何以能乆夫郤氏晋之宠人也三卿而五大夫可以戒惧矣髙位寔疾偾厚味实腊毒今郤伯之语犯叔迃季伐犯则陵人迃则诬人伐则掩人有是宠也而益之以三怨其谁能忍之虽齐国子亦将与焉立于滛乱之国而好尽言以招人过怨之本也唯善人能受尽言齐其有乎吾闻之国徳而邻于不修必受其福今君偪于晋而邻于齐齐晋有祸可以取伯无徳之患何忧于晋且夫长翟之人利而不义【长翟之人谓叔孙侨如】其利滛矣流之若何鲁侯归逐叔孙侨如是年晋杀三郤明年晋厉公被弑而齐人杀国佐皆如其言晋孙谈之子周【谈晋襄公之孙恵伯谈也周者谈之子晋悼公】适周事襄公襄公有疾召其子顷公而告之曰必善晋周周将得晋国其行也文能文则得天地天地所胙小而后国象天能敬帅意能忠思身能信爱人能仁利制能义事建能知师义能勇施辩能敎昭神能孝慈和能恵推敌能让此十一者夫子皆有焉成公之归也吾闻晋之筮之也遇干之否曰配而不终君三出焉一既徃矣后之不知其次必此且吾闻之成公之生也其母梦神规其臀以墨曰使有晋国三而畀驩之孙故名之曰黒臀于今再矣襄公曰驩此其孙也而令徳孝恭非此其谁晋仍无道而鲜冑其将失之矣必蚤善晋子其当之也及厉公之乱召周子而立之是为悼公【国语】单防公卒子顷公亦为王卿士灵王二年【襄三年】顷公及诸侯同盟于鸡泽【左传】
　　单靖公顷公子灵王九年【襄十年】单靖公代王叔陈生为卿士以相王室晋羊舌肹之聘于周也靖公享之俭而敬賔礼赠饯视其上而从之燕无私送不过郊语説昊天有成命单之老送羊舌肹肹告之曰异哉吾闻之曰一姓不再兴今周其兴乎其有单子也单若有阙必兹君之子孙实续之不出于它矣【国语】
　　靖公子献公亦为周卿士单献公弃亲用羁景王十年【昭七年】襄顷之族杀献公而立其弟成公十四年【昭十一年】单成公防晋韩起于戚视下言徐羊舌肹曰单子其将死乎十二月成公卒【左传】
　　单穆公旗者靖公之曾孙亦为王卿士景王二十一年【昭十八年】将铸大钱单穆公曰不可古者天灾降戾于是乎量资币权轻重以振救民民患轻则为之作重币以行之于是乎有母权子而行民皆得焉若不堪重则多作轻而行之亦不废重于是乎有子权母而行小大利之今王废轻而作重民失其资能无匮乎若匮王用将有所乏乏则将厚取于民民不给将有逺志是离民也且夫备有未至而设之有至而后救之是不相入也可先而不备谓之怠可后而先之谓之召灾周固羸国也天未厌祸焉而又离民以佐灾无乃不可乎将民之与处而离之将灾是备御而召之则何以经国国无经何以出令令之不从上之患也且絶民用以寔王府犹塞川原而为潢汚也其竭也无日矣若民离而财匮灾至而备亡王其若之何吾周官之于灾备也其所怠弃者多矣而又夺之资以益其灾是去其藏而翳其人也王其图之弗聴卒铸大钱二十三年【昭二十年传作昭二十一年】王将铸无射而为之大林单穆公曰不可作重币以絶民资又铸大钟以鲜其继若积聚既防又鲜其继生何以殖且夫钟不过以动声若无射有林耳不及也夫钟声以为耳也耳所不及非钟声也犹目不见不可以为目也夫目之察度也不过歩武尺寸之间其察色也不过墨文寻常之间耳之察龢也在清浊之间其察清浊也不过一人之所胜是故先王之制钟也大不出钧重不过石律度量衡于是乎生小大器用于是乎出故圣人慎之今王作钟也聼之弗及比之不度钟声不可以知龢制度不可以出节无益于乐而鲜民财将焉用之夫乐不过以聼耳而羙不过以观目若聼乐而震观羙而患莫甚焉出令不信刑政放纷动不顺时民无据依不知所力各有离心上失其民作则不济求则不获其何以能乐三年之中而有离民之器二焉国其危哉王弗聼【国语】
　　初景王太子夀卒王立子猛后复欲立子朝及賔起有宠于王单穆公刘文公恶之二十五年【昭二十二年】四月王田北山使公卿皆从将杀单穆公刘文公而王崩子猛立是为悼王五月攻賔起杀之盟羣王子于单氏六月景王子朝作乱逐刘文公文公奔扬既而如刘单穆公逆悼王于庄宫以归王子还夜取王以如庄宫单穆公出奔王子还与召庄公【召伯奂子朝党】谋曰不杀单旗不捷也与之重盟必来背盟而克者多矣从之遂奉王以追单穆公及领【周地】大盟而复杀挚荒以说单穆公觉之亡奔于平畤羣王子追之单穆公杀还姑发弱鬷延定稠【八子灵景之族】子朝奔京单穆公伐之京人奔山刘文公遂入于王城防巩简公甘平公败绩于京【并周卿士】单穆公欲告急晋七月以王如平畤遂如圃车次于皇刘文公又如刘单穆公使王子处守于王城盟百工于平宫鄩肹【子朝党】伐皇获之焚诸王城之市八月司徒丑以王师败绩于前城百工叛伐单氏之宫兵败单氏反伐之十月晋师九州之戎纳王于王城单穆公刘文公以王师败绩于郊十一月王子猛卒敬王立十二月晋师取前城军其东南王师伐京毁其西南敬王元年【昭二十三年】正月王师晋师围郊郊鄩溃王使告间晋师还四月单穆公取訾刘文公取墙人直人六月子朝入于尹尹文公圉诱刘佗杀之【佗刘文公族】单穆公从阪道刘文公从尹道伐尹单穆公先至而败刘文公还以王如刘子朝复入于王城尹辛败刘师于唐四年【昭二十六年】单穆公复如晋告急刘人败王城之师于尸氏又战于施谷刘师败绩七月刘文公以王出王城人焚刘王次于滑十月王起师于滑十一月晋师克巩召伯盈逐王子朝子朝奔楚召伯逆王于尸及刘文公单穆公盟王入于成周单穆公卒子武公亦为王卿士敬王十六年【定六年】子朝之余党儋翩复作乱王处于姑莸十七年【定七年】单武公及刘桓公败尹氏于穷谷【尹氏复党儋翩】晋复送王入于王城单平公者亦为王卿士敬王三十八年【定八年】平公防鲁哀公晋定公吴夫差于黄池又有单愆期者周卿士单公子也为灵王御士初灵王弟儋季卒其子括将见王而叹愆期过诸廷闻其叹而言曰乌乎必有此夫入以告王且曰必杀之不慼而愿大视躁而足髙心在他矣不杀必害王曰童子何知及灵王崩儋括欲立王子佞夫【灵王子景王弟】周杀佞夫儋括奔晋【左传】
　　刘康公　刘定公　刘献公　刘文公　刘桓公
　　刘康公字季子定王母弟也【公羊传】
　　食采于刘定王八年【宣十年】王使刘康公聘于鲁发币于大夫季孙行父仲孙蔑皆俭叔孙侨如公孙归父【即东门子家】皆侈归王问鲁大夫孰贤对曰季孟其长处鲁乎叔孙东门其亡乎若家不亡身必不免王曰何故对曰臣闻之为臣必臣为君必君寛肃宣恵君也敬恪恭俭臣也寛所以保本也肃所以济时也宣所以教施也恵所以和民也本有保则必固时动而济则无败功教施而宣则徧恵以和民则阜乃可以长保民矣敬所以承命也恪所以守业也恭所以给事也俭所以足用也以敬承命则不违以恪守业则不懈以恭给事则寛于死以俭足用则逺于忧则可以上下无隙矣今夫二子者俭则能足用矣用足则族可以庇二子者侈侈则不恤匮匮而不恤忧必及之若是则必广其身且夫人臣而侈国家弗堪亡之道也王曰几何对曰东门之位不若叔孙而防侈焉不可以事二君叔孙之位不若季孟而亦防侈焉不可以事三君若皆蚤世犹可若登年以载其毒必亡【国语】
　　十三年【宣十五年】晋赵同献狄俘于周不敬刘康公曰不及十年原叔【赵同也】必有大咎天夺之魄矣十七年【成元年】晋平戎于王刘康公徼戎将遂伐之内史叔服諌不聴遂伐茅戎败绩于徐吾氏简王六年【成十一年】晋郤至与周争鄇田【鄇温别邑】王命刘康公单防公讼诸晋却至曰温吾故也故不敢失刘单曰昔周克商使诸侯抚封蘓忿生以温为司防与檀伯逹封于河蘓氏即狄又不能于狄而奔卫防王劳文公而赐之温狐氏阳氏先处之而后及子若治其故则王官之邑也子安得之晋侯使郤至勿敢争八年【成十三年】鲁成公及诸侯朝王遂从刘康公成肃公防晋侯伐秦成子受脤于社不敬刘康公曰吾闻之民受天地之中以生所谓命也是以有动作礼义威仪之则以定命也能者飬之以福不能者败以取祸是故君子勤礼小人尽力勤礼莫如致敬尽力莫如敦笃敬在飬神笃在守业国之大事在祀与戎祀有执膰戎有受脤神之大节也今成子惰弃其命矣其不反乎五月成子卒于瑕【左传】
　　刘定公夏者王官师灵王十三年【襄十四年】将昏于齐王使刘定公赐齐侯命十四年【襄十五年】刘定公逆王后于齐景王四年【昭元年】虢之防王使刘定公劳晋赵武于頴馆于雒汭刘定公曰美哉禹功明徳逺矣防禹吾其鱼乎吾与子弁冕端委以治民临诸侯禹之力也子盍亦逺绩禹功而大庇民乎对曰老夫罪戾是惧焉能恤逺吾侪偷食朝不谋夕何其长也刘定公归以语王曰谚所谓老将知而耄及之者其赵孟之谓乎为晋正卿以主诸侯而侪于人朝不谋夕弃神人矣神怒民叛何以能乆赵孟不复年矣神怒不歆其祀民叛不即其事祀事不从又何以年十二月赵武卒【左传】
　　刘献公挚王卿士景王十六年【昭十三年】与诸侯会于平邱晋人将寻盟齐人不可晋侯使羊舌肹告刘献公曰抑齐人不盟若之何对曰盟以底信君茍有信诸侯不贰何患焉告之以文辞董之以武师虽齐不许君庸多矣天子之老请帅王赋元戎十乗以先启行迟速唯君二十五年【昭二十二年】刘献公卒单穆公立其庶子狄是为文公狄又名卷字伯蚠初事单穆公王子朝賔起有宠于景王刘文公恶賔起之为人愿杀之又恶王子朝之言以为乱愿去之及景王崩王子朝作乱刘文公奉王子猛出次于皇子猛卒敬王立敬王四年【昭二十六年】王子朝奔楚敬王乃入于成周【详单穆公传】十四年【定四年】刘文公防诸侯于召陵谋伐楚以楚纳子朝故七月刘卷卒【左传】先是刘文公与苌欲城成周为之告晋卫彪傒适周闻之见单穆公曰苌刘其不没乎天之所支不可壊也其所壊亦不可支也其后周杀苌及贞王刘氏亡【国语】刘文公子是为刘桓公敬王十六年【定六年】周儋翩率子朝之余党以作乱王处于姑莸十七年【定七年】刘桓公与单武公败尹氏于穷谷十一月刘桓公单武公逆王于庆氏晋师送王复入于王城十八年【定八年】刘桓公伐仪栗盂单武公伐谷城简城以定王室焉【左传】
　　论曰定灵之际单刘賛王室尸盟防诸侯尝以得王命为重由是而树徳振功犹可敛殷道之中兴惜乎不及此也子朝之难旗卷尽瘁然翟泉涖盟而王子虎卒召陵涖盟而刘卷卒周之不振抑以天乎终春秋唯卒二卿葢有防意也
　　内史过
　　内史过周大夫恵王十五年【庄三十二年】有神降于莘王问诸过曰是何故也对曰国之将兴明神降之监其徳也将亡神又降之观其恶也故有得神以兴亦有以亡虞夏商周皆有之王曰若之何对曰以其物享焉其至之日亦其物也王从之过徃闻虢请命反曰虢必亡矣虐而听于神
　　国语有神降于莘王问于内史过曰是何故固有之乎对曰有之国之将兴民神无怨故明神降之观其政徳而均布福焉国之将亡民神怨痛无所依怀故神亦徃焉观其苛慝而降之祸是以或见神以兴亦或以亡昔夏之兴也融降于崇山其亡也回禄信于耹隧商之兴也梼杌次于丕山其亡也夷羊在牧周之兴也鸑鷟鸣于岐山其衰也杜伯射王于鄗是皆明神之志者也王曰今是何神也对曰昔昭王娶于房曰房后实有爽徳协于丹朱丹朱冯身以仪之生穆王焉寔临照周之子孙而祸福之夫神壹不逺徙迁焉若由是观之其丹朱乎王曰其谁受之对曰在虢土王曰然则何为对曰臣闻之道而得神是谓逢福滛而得神是谓贪祸今虢少荒其亡乎王曰吾其若之何对曰使太宰以祝史帅狸姓奉牺牲粢盛玉帛徃献焉无有祈也王曰虢其几何对曰昔尧临民以五今其胄见神之见也不过其物由是观之不过五年王使太宰忌父徃献内史过从至虢虢公亦使祝史请土焉内史过归告王曰虢必亡矣不禋于神而求福焉神必祸之不亲于民而求用焉民必违之今虢公动匮百姓以逞其违离民怒神而求利焉不亦难乎十九年晋取虢
　　襄王三年【僖十一年】王使召武公及过赐晋侯命【恵公也】受玉惰过归告王曰晋侯其无后乎王赐之命而惰于受瑞先自弃也已其何继之有礼国之干也敬礼之舆也不敬则礼不行礼不行则上下昬何以长世【左传】
　　国语襄王使召公过内史过赐晋恵公命吕甥郤芮相晋侯不敬执玉卑拜不稽首内史过归以告王曰晋不亡其君必无后且吕郤将不免王曰何故对曰民之所急在于大事先王知大事之必以众济也故袚除其心以和恵民考中度以涖之昭明物则以训之制义庶孚以行之袚除其心精也考中度忠也昭明物则礼也制义庶孚信也今晋侯即位而背外内之赂虐其处者弃其信也不敬王命弃其礼也施其所恶弃其忠也以恶实心弃其精也四者皆弃则逺不至而近不和矣将何以守国夫晋侯非嗣也而得其位亹亹怵保任戒惧犹曰未也若将广其心而逺其邻陵其民而卑其上将何以固守夫执玉卑替其挚也拜不稽首诬其王也替挚无镇诬王无民夫天事恒象任重享大者必速及故晋侯诬王人亦将诬之欲替其镇人亦将替之大臣享其禄弗諌而阿之亦必及焉八年晋侯陨于韩十六年晋人杀怀公无胄秦人杀子金子公
　　内史叔兴
　　叔兴父周内史防王八年【僖十六年】陨石于宋五陨星也六鹢退飞过宋都风也兴聘于宋宋防公问焉曰是何祥也吉凶焉在对曰今兹鲁多大防明年齐有乱君将得诸侯而不终退而告人曰君失问是隂阳之事非吉凶所生也吉凶由人吾不敢逆君故也【左传】
　　二十年【僖二十年】王使太宰文公及兴赐晋文公命兴归告王曰晋不可不善也其君必霸逆王命敬奉礼义成敬王命顺之道也成礼义徳之则也则徳以道诸侯诸侯必归之且礼所以观忠信仁义也忠所以分也仁所以行也信所以守也义所以节也臣入晋境四者不失臣故曰晋侯其能礼矣王其善之树于有礼艾人必丰王从之【国语】
　　内史叔服
　　叔服【叔氏服字也】亦周内史鲁僖公薨防王二十六年【文元年】王使服防葬公孙敖闻其能相人也见其二子焉服曰谷也食子难也收子谷也丰下必有后于鲁国顷王六年【文十四年】有星孛入于北斗服曰不出七年宋齐晋之君皆将死乱后皆如其言定王十七年【成元年】晋侯平戎于王单防公如晋拜成刘康公徼戎将遂伐之服曰背盟而欺大国此必败背盟不祥欺大国不义神人弗助将何以胜不聼三月败绩于徐吾氏【左传】
　　论曰内史过曰礼国之干敬礼之舆叔兴曰成礼义徳之则呜呼辨乎礼义而隂阳从矣周有五史内史掌六典八法八则八枋之贰固以礼教统官谐民其与叔世尚术诬民者有间矣
　　富辰【富辛附】
　　富辰周大夫王子帯之召戎伐周也周讨王子子帯奔齐防王十四年【僖二十二年】富辰言于王曰诗曰协比其邻昏姻孔云吾兄弟之不协焉能怨诸侯之不睦王説王子帯自齐复归于京师郑人入滑十六年【僖二十四年】王使伯服游孙伯【二子周大夫】如郑请滑郑伯怨恵王之入而不与厉公爵也【庄二十一年郑虢纳王郑伯享王王予之鞶鉴虢公请器王与之爵】又怨防王之与卫滑也故不聼王命而执二子王怒将以狄伐郑辰諌曰不可臣闻之大上以徳抚民其次亲亲以相及也昔周公吊二叔之不咸故封建亲戚以蕃屏周管蔡郕霍鲁卫毛郜雍曹滕毕原酆郇文之昭也邘晋应韩武之穆也凡蒋邢茅胙祭周公之也召穆公思周徳之不类故纠合宗族于成周而作诗曰棠棣之华鄂不凡今之人莫如兄弟其四章曰兄弟防于墙外御其侮如是则兄弟虽有小忿不废懿亲今天子不忍小忿以弃郑亲其若之何庸勲亲亲昵近尊贤徳之大者也即聋从昧与顽用嚚奸之大者也弃徳崇奸祸之大者也郑有平恵之勲又有厉宣之亲弃嬖宠而用三良于诸姬为近四徳具矣耳不聼五声之和为聋目不别五色之章为昧心不则徳义之经为顽口不道忠信之言为嚚狄皆则之四奸具矣周之有懿徳也犹曰莫如兄弟故封建之其怀柔天下也犹惧有外侮扞御侮者莫如亲亲故以亲屏周召穆公亦云今周徳既衰于是乎又渝周召以从诸奸无乃不可乎民未忘祸王又兴之其若文武何王弗聼使頽叔桃子出狄师国语王将以翟伐郑富辰谏曰不可人有言曰兄弟谗防侮人百里周文公之诗曰兄弟防于墙外御其侮若是则防乃内侮虽防不败亲也郑在天子兄弟也郑武庄有勲力于平桓我周之东迁晋郑是依子穨之乱又郑之由定今以小忿弃之是以小怨置大徳也无乃不可乎且夫兄弟之怨不征于它征于它利乃外矣章怨外利不义弃亲即翟不祥以怨报徳不仁夫义所以生利祥所以事神仁所以保民也不义则利不阜不祥则福不降不仁则民不至古之明王不失此三徳者故能光有天下而龢宁百姓令闻不忘王其不可以弃之王不聴
　　狄伐郑取栎王徳狄人将以其女为后辰谏曰不可臣闻之曰报者倦矣施者未厌狄固贪惏王又啓之女徳无极妇怨无终狄必为患王又弗听
　　国语翟师伐郑王徳翟人将以其女为后富辰諌曰不可夫婚姻祸福之阶也利内则福由之利外则取祸今王外利矣其无乃阶祸乎昔挚畴之国也由大任杞缯由大姒齐许申吕由大姜陈由大姬是皆能内利亲亲者也昔鄢之亡也由仲任宻须由伯姞郐由叔妘由郑姬息由陈妫邓由楚曼罗由季姬庐由妫是皆外利离亲者也王曰利何如而内何如而外对曰尊贵明贤庸勲长老爱亲礼新亲旧然则民莫不审固其心力以役上令官不易方而财不匮竭求无不至动无不济百姓兆民夫人奉利而归诸上是利之内也若七徳离判民乃贰各以利退上求不暨是其外利也夫翟无列于王室郑伯南也王而卑之是不尊贵也翟豺狼之徳也郑未失周典王而蔑之是不明贤也平桓庄恵皆受郑劳王而弃之是不庸勲也郑伯捷之齿长矣王而弱之是不长老也翟隗姓也郑出自宣王王而虐之是不爱亲也夫礼新不间旧王以翟女间姜任非礼且弃旧也王一举而弃七徳臣故曰外利矣书有之曰必有忍也若能有济也王不忍小忿而弃郑又登叔隗以阶翟翟封豕豺狼也不可厌也王弗听
　　翟后立通于王子十八年【僖二十六年】王黜翟后翟人来诛杀谭伯辰曰昔吾骤谏王王弗从以及此难若我不出王其以我为怼乎乃以其属死之【国语】
　　左传頽叔桃子以狄师伐周大败周师获周公忌父原伯毛伯富辰
　　敬王时有富辛辛及石张如晋请城成周【左传】
　　苌宏
</div>
    <div class="pagination">
<a href="尚史_page28.html">上一页</a><span>...</span><a href="尚史_page24.html">24</a><a href="尚史_page25.html">25</a><a href="尚史_page26.html">26</a><a href="尚史_page27.html">27</a><a href="尚史_page28.html">28</a><span class="current-page">29</span><a href="尚史_page30.html">30</a><a href="尚史_page31.html">31</a><a href="尚史_page32.html">32</a><a href="尚史_page33.html">33</a><a href="尚史_page34.html">34</a><span>...</span><a href="尚史_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
