<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 459 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 459 页/共 505 页</h1>
    <div class="content">○又谕、鲍源深奏、特参庸劣各员各摺片。山西代州直隶州知州章节文、年老多病。公事废弛。著勒令休致。该员任内亏款。仍著查明追究。翼城县知县徐炳华性耽安逸。不理民事。著开缺以府经历县丞降补。屯留县知县龚衍淮、声名平常。著即革职。署交城县知县嵩龄才识庸闇。著以县丞降补。候补知县陆春圻、挟私任性。罔识大体。著以县丞降补。兴县训导张心鉴、年力就衰。难资训迪。著勒令休致。平定州吏目陈兴恺遇事招摇。颇滋物议。著即革职。张皋儿巡检赵梦松、贪利滥刑。怨声载道。著即革职永不叙用。　　

○又谕、湖南学政廖寿恒奏、整饬录科事宜一摺。乡试录科送考。自当恪守成规。据奏湖南近来风气。凡捐纳保举至州县以上者。往往领卷出场。誊真后始行送进。并有生员贡监不由学官地方官申送。自行投卷考录者。实属有违定例。考试事宜。本系该学政专责。即著实力整顿。以挽积习。此等情弊。恐不独湖南一省为然。并著各省学政于录科时。遇有前项各弊。一体认真厘剔。用副朝廷整饬士习至意。　　

○甲戌。谕军机大臣等、鲍源深奏、统筹西北大局情形一摺。据称本年甘陕之勇。溃变数次。现虽勉为安抚。而事端已见。终属可虑。晋省密迩秦陇。畿辅又与三晋毗连。亟应思患豫防。请饬李鸿章于畿辅西边要地。安置数军。万一西勇再有溃变。庶可遏其东窜燕疆之路。即晋省亦得倚为声援等语。所奏不为无见。著李鸿章斟酌情形。应如何先事豫防之处。即行妥筹具奏。鲍源深于秦陇壤接处所。亦当妥为布置。毋稍疏虞。将此由四百里各谕令知之。　　

○又谕、前据左宗棠奏、兵力不敷分布。请调宋庆一军。当谕令该提督赴甘助剿。兹据鲍源深奏称、该军驻扎河西。晋省河防。深资屏蔽。值此冬令冰坚。仓卒之间。无从另调别军填扎。毅军拔队远征。筹办军装粮运事宜。亦需时日。且冰雪长途。行走难于迅速。可否饬令稍缓西进。容得另筹调度等语。著即照鲍源深所请。知照该提督暂缓拔营。妥筹防堵。仍一面豫为部署。俟来岁春融。即行迅速前进。不准藉词耽延。该提督拔队后。晋省河防。应如何严密布置之处。仍著鲍源深先事妥筹。毋稍大意。甘肃西甯肃州一带。攻剿情形若何。现在毅军暂难成行。该处自应另筹调度。左宗棠当斟酌军情。妥为布置。毋稍疏虞。将此由五百里各谕令知之。　　

○又谕、恩麟奏、遵查藏界情形。德泰奏、巡阅边境。现筹办理一摺。布鲁克巴部长禀求助银赏俸。业经恩麟等檄谕开导。廓尔喀人已由聂拉木边界折回。藏境尚属安靖。惟据德泰奏、聂拉木边外。与廓尔喀毗连。各隘口防守空虚。拟于聂拉木左右各隘。以至定日后藏江孜各汛。添设番兵。责成噶布伦等实力整顿等语。所奏自为慎重边防起见。承继现已起程。到任后。即著该大臣等彼此妥商。将所拟各节实力办理。所有添设番兵约二百名。每月应需口分。著承继、德泰、知照达赖喇嘛。转饬协理商上事务呼图克图罗卜藏青饶汪曲、妥拟章程。由达赖喇嘛咨明核办。并严饬罗卜藏青饶汪曲、暨噶布伦总堪布等。将边防事务。认真整顿。不得视为具文。其定日汉营防兵缺额。著即挑补足数。饬令实力操防。以固边圉。承继未到以前。仍著恩麟、德泰、将应办事宜。和衷商搉。务臻妥善。将此由五百里各谕令知之。　　

○署漕运总督文彬、奏报秋汛安澜。命诣河神庙祀谢。　　

○以故扎萨克图汗辅国公章达勒密济特子图布多尔济袭爵。　　

○以轻率偾事革福建知县王寿昌职。并逮问。　　

○乙亥。谕内阁、吏部奏、查明礼部内务府保举人员。分别议驳各一摺。礼部员外郎松林、著改为以道员即选。仍赏加三品衔。王福保、恽彦琦、均著改为以道员即选。仍赏戴花翎。赏加三品衔。余仍著照原保奖励。此系因该员等承办大婚典礼。格外出力。是以从优给奖。其余各员及各该衙门奖叙。均不得援以为例。　　

○谕军机大臣等、奎昌等奏、贼匪窜扰。筹办防剿一摺。甘省肃州回匪。于八月闲。分窜出关。在白托罗盖及金山卡伦等处扰掠。有图扑乌科库伦之说。该逆屡窜出关。意图掠食。此次所扰地方。皆在乌城西南东南十数台一带。计欲牵掣兵力。乘闲肆扰。奎昌等现拨马队堵剿。并饬蒙古官兵严防。即著严饬带兵员弁。实力截剿。迅埽逆氛。该匪飘忽靡常。非有游击之师。不足以痛歼丑类。杜嘎尔即率所部克日启行。探明贼踪。驰往剿办。并著托伦布、保英、张廷岳、阿尔塔什达、豫筹备御。调拨官兵。择要扼守。遇贼即击。毋稍大意。至摺内有请领洋枪炸炮一语。并未叙明数目。及由何处领发。如该城需用正殷。即著随时奏闻。将此由六百里各谕令知之。　　

○又谕、景廉奏、筹办西路军务情形一摺。据称古牧地回目马明等观望迟疑。未即就抚。安集延与玛纳斯回逆互攻。且有北犯沙山子之信。现商令锡纶前赴布伦托海招募民勇。为东西两路夹击之计等语。所筹尚妥。马明等投诚既不可恃。仍当外示羁縻。密为防范。未可草率从事。致贻后患。布伦托海地方。聚集难民。虽可招募成军。惟此项人众。素无纪律。若不整肃营规。勤加训练。恐难得力。著锡纶驰抵该处后。察看情形。认真挑选。傥能练成劲旅。佐以沙山子团勇。择要扼扎。相机进兵。遥为东路声援。剿办自较得势。并著荣全、富和、于厄鲁特十苏木蒙古官兵内派出一千名。交署领队大臣巴彦特古斯统带。随同锡纶进剿。以厚兵力。所有西路一切军务。著锡纶随时咨商景廉。奏明办理。如遇紧要事件。即由锡纶自行具奏。以免迟延。景廉以哈密东山一带。现有回匪出没。意图西窜。前敌官军。尚难西进。仍著该都统酌度情形。将后路布置妥协。即行统兵前进。迅筹攻剿。荣全于伊犁近日情形。曾否随时派员确探。前派英廉等带队赴库尔喀喇乌苏屯扎。曾否到防。现与景廉各营。能否声息相通。著随时奏闻。以慰廑系。将此由六百里各谕令知之。　　

○以乌里雅苏台剿匪出力。赏委参领玛克苏尔巴图鲁名号。委参领额林臣厄奇尔等花翎。护军德勒格尔等蓝翎。余升叙有差。　　

○以乌里雅苏台总理台务出力。予防御福厚等升赏有差。　　

○予乌噜木齐阵亡游击张士魁祭葬世职加等。　　

○丙子。谕内阁、礼亲王世铎等奏、请加上徽号。以光钜典一摺。朕冲龄践阼。仰赖慈安端裕皇太后慈禧端佑皇太后垂帘训政。宵旰勤劳。圣德徽音。超迈前古。兹复钦奉慈纶。命朕于明年正月亲政。自应谨遵顺治八年康熙六年成宪。恭上徽号。以继隆规。迺我慈安端裕皇太后慈禧端佑皇太后谦抑为怀。未蒙俯允。经朕竭诚吁恳。始荷圣慈俯鉴群情。勉从所请。所有一切应行典礼。著各该衙门敬谨办理。　　

○命前任山西巡抚李宗羲来京陛见。　　

○以江苏巡抚张树声署两江总督。江苏布政使恩锡署巡抚。　　

○丁丑。谕军机大臣等、曾璧光、周达武奏、督攻新城。及军中待饷急迫情形各摺片。新城贼悍巢坚。屡攻未下。周达武现已亲往督攻。布置均尚妥协。即著督饬各军。稳慎进取。务将该城设法迅速攻拔。毋稍松劲。该处各营饷需久缺。现届科令严寒。该勇丁忍冻荷戈。情殊可悯。且围攻新城。正当吃紧之际。傥因饷需不继。以致军心解体。则功败垂成。尤与大局有碍。著户部于附近贵州省分迅速诣拨实左有著之款一二十万两。赶紧解往。其余各省欠饷。并著该部查明。咨催迅解。以资饱腾。毋稍迟误。曾璧光等仍当竭力筹维。拊循激励。以竟全功。将此由五百里谕知曾璧光、并传谕周达武知之。　　

○戊寅。以办理河运漕米妥速。赏江苏道员英朴一品封典。　　

○旌表守正捐躯奉天昌图厅民王小群妻赵氏。直隶栾城县民郭黑三妻赵氏。　　

○蠲缓直隶宝坻、蓟、霸、保定、文安、大城、固安、永清、武清、东安、宛平、良乡、房山、涿、新城、雄、安、高阳、河闲、献、任邱、天津、盐山、安平、深泽、滦、清苑、安肃、博野、祁、元城、丰润、玉田、饶阳、通、三河、香河、定兴、望都、蠡、束鹿、肃甯、南皮、正定、晋、无极、稿城、新乐、南和、永年、成安、广平、鸡泽、磁、赵、甯晋、深、定、容城、沙河、钜鹿、任、邯郸、武邑、六十四州县被水被旱被雹地方新旧额赋。暨民借仓谷有差。　　

○庚辰。命署两江总督张树声兼署办理通商事务大臣。　　

○以乍浦副都统明兴为荆州右翼副都统。　　

○旌表守正捐躯广东南海县民廖广安妻陈氏。　　


v大清穆宗继天开运受中居正保大定功圣智诚孝信敏恭宽毅皇帝实录卷之三百四十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十一年。壬申。十一月。壬午朔。上诣钟粹宫问慈安端裕皇太后安。长春宫问慈禧端佑皇太后安。至庚戌皆如之。　　

○奉慈安端裕皇太后慈禧端佑皇太后幸潄芳斋。侍午膳。　　

○癸未。谕内阁、正蓝旗蒙古都统灵桂等奏、皇后母家擡旗。请旨办理一摺。著将妥散秩大臣三等承恩公崇绮本身一支。擡入镶黄旗满洲。　　

○又谕、前据都察院奏、湖北民人冯式纯呈控伊兄安徽署天长县知县冯至沂被偪自尽一案。降旨派何璟亲提研讯。兹据该前署督讯明具奏。此案署盱眙县知县路玉阶、于学政临考之时。遽行称疾请假。时冯至沂正在盱眙。景其浚即派巡捕盱眙县典史赵诚、持帖谕令暂缓回县。冯至沂疑系路玉阶怂留帮办。并因路玉阶禀催天长考费文内。有筹款多金归入宦囊之言。以致悉急莫释。触发痰疾。遽行投水。路玉阶虽无欺轧情事。实与偪迫无异。著即行革职。以示惩儆。景其浚于路玉阶请假之时。不令提调官派员办考。径遣巡捕持帖谕留。殊属措置失宜。著交部议处。寻议、景其浚应照不应重公罪例降二级留任。得旨、准其抵销。　　

○以管驾轮船得力。予江苏知县薛培榕等升叙有差。　　

○追予江苏岱城集被戕守备王元基等祭葬世职。　　

○追予安徽荻港因公淹殁知县唐焕章祭葬恤荫。　　

○追予江苏各属阵亡殉难守备王洪等绅民妇女九百三十六员名口分别旌恤如例。　　

○甲申。遣官祭先医之神。　　

○谕军机大臣等、前因黔省军饷缺乏。谕令户部于附近贵州省分。指拨有著之款一二十万两。赶紧解往。其余各省欠饷。并令查明资催。兹据该部奏称、贵州毗连省分。非协款本多。即地方瘠苦。可拨之款甚少。惟四川及湖北广东进款较多。江苏距黔虽远。筹款尚易。请于该四省厘金项下各指拨银五万两。共银二十万两。为贵州专饷。如厘金不敷。即在别项款内凑足起解等语。即著瑞麟、张兆栋、李瀚章、郭柏荫、吴棠、张树声、恩锡、按照户部指拨数目。迅速提款。克日解黔。以拯饥军而维大局。毋得稍涉延欠。致误戎机。其余欠解省分。并著曾璧光等仿照西征粮台章程。将各省协拨饷银。无论月饷专饷。按月开列已解欠解清单。报部查核。如有延欠过甚者。即由曾璧光一面报部。一面将该藩司关道指名参处。以儆疲玩。将由此五百里谕知瑞麟、李瀚章、吴棠、张树声、郭柏荫、张兆栋、曾璧光、并传谕恩锡、周达武知之。　　

○又谕、定安奏、另调马队助剿。请变通办理一摺。前因乌噜木齐需兵助剿。经定安由绥远城防军内。将拨归杜嘎尔调遣之神机营练兵吉林黑龙江马队各五百名。暨大同镇属步队一千名。饬赴景廉军营。应需制办军装及采买驼只银十七万五千两。已谕山东等省筹拨。由绥城就近办给。嗣准神机营奏、前项马队在防已久。不无疲乏。难令远道赴乌。另由吉林黑龙江两省调拨换班官兵一千名前往。此项马队。既不由绥远防所派拨起程。若仍照额勒和布前议程途行走。未免迂滞。即著神机营俟此项马队到京。饬令径由张家口。取道阿勒台军台前进。以期迅速。应需军装裹带等项。即由额勒和布就近办给。并将所需驼只一并就近采买。以归便捷。前次派拨饷银。仅据山西解交定安银一万五千两。现在定安部署大同步队起程。著钱鼎铭。邵亨豫。即将该省应解银两如数解交定安应用。额勒和布现需照料马队启行。山东派拨银两。著丁宝桢迅即径解察哈尔。交额勒和布应用。并著李鸿章、吴棠、李瀚章、郭柏荫、各于该省欠解新疆军饷及景廉军营协饷内先行筹拨银六七万两。迅速解至察哈尔。交额勒和布收存。以供支应。均不准稍涉推诿。致误要需。将此由四百里各谕令知之。　　

○以办事乖谬。广东知县冯询革职讯办。　　

○蠲缓江苏上元、江甯、句容、高淳、江浦、溧水、六合、山阳、阜甯、清河、桃源、安东、盐城、高邮、泰、东台、江都、甘泉、仪徵、兴化、宝应、铜山、丰、沛、萧、砀山、邳、宿迁、睢甯、海、沭阳、赣榆、通、泰兴、海门、如皋、三十六厅州县。暨淮安、大河、扬州、徐州、四卫被水被旱地方新旧额赋有差。　　

○乙酉。以神灵显应。封广东平鼎神为牛峙山神。　　

○谕内阁、御史袁承业奏、考试弊窦多端。请旨严禁一摺。考试为抡才大典。功令森严。岂容潜滋弊窦。若如该御史所奏。近年考试教习誊录各项。大半冒名代倩。乡会两闱并殿廷考试。各种弊端。亦未尽绝。实属不成事体。嗣后中外大小臣工。凡与衡文之任者。务各精白乃心。严绝干谒。其外帘各官。亦应认真稽核。力杜诸弊。庶奔竞者幸获无由。而真才不至掩蔽。经此次训诫之后。傥仍敢玩法营私。或被人参劾。或别经发觉。朝廷惟有执法严惩。决不宽贷。毋谓言之不豫也。　　

○谕军机大臣等、礼部奏、贼船侵扰朝鲜。据咨转奏一摺。本年八月闲。中国商船四只。被贼船追赶。避入朝鲜东江地方。贼船竟闯入光城坊泊船岛。该国发兵击败贼船。将中国商船救护出境。此起贼船。虽经朝鲜剿散。而余党犹存。沿边各海洋。理宜一律严肃岂容匪徒啸聚。越界抢掠。况此次因匪船越境窜扰。致朝鲜卫将受伤。卫士殒命。尤属不成事体。著都兴阿、瑞联、恭镗、丁宝桢、檄饬沿海水师。查拏奸宄。剿灭余孽。以靖海疆而绥藩服。并著礼部行知朝鲜国王。嗣后如有匪徒侵越滋扰。即照向章一体兜击。格杀勿论。以期尽歼丑类。礼部摺并朝鲜咨文各一件。均著钞给都兴阿等阅看。将此谕知礼部、并谕令都兴阿、瑞联、恭镗、丁宝桢知之。　　

○又谕、寄谕前任乌里雅苏台将军金顺。前因肃州一带贼势蔓延。仅有徐占彪一军在彼剿办。兵力尚形单薄。叠次谕令该将军迅速拔队。克期西进。并谕抵肃州后。即行奏闻。迄今月余。未见续有奏报。刻下肃州事机紧要。金顺现在行抵何处。即著懔遵叠次谕旨。迅赴戎机。毋稍延宕。抵肃后。并著遵照九月二十八日密寄谕旨。妥为布置。先将一切情形详细奏闻。以慰廑系。将此由五百里谕令知之。　　

○又谕、文麟奏、攻剿东山窜匪获胜。并星星峡军台逆回劫杀。请将疏防营员示惩各摺片。肃州逆匪。窜向哈密东山。由马发山分股扰至下莫艾地方。经文麟派令统领魏忠义等带队追剿。斩馘甚多。生捦回逆马乙麻木正法。匪党出哈尔山向东北逃窜。此次进剿东山逆匪。虽经小有斩获。惟东山地面辽阔。隘口甚多。该逆分股纷扰。亟应尽力摉剿。以绝延蔓。该大臣务当严饬魏忠义等。探明贼踪所向。实力追击。不得徒事粉饰。致令丑类潜滋。至星星峡回匪。杀伤弁兵勇目多名。劫去车马饷银等物。守备向永福、不能先事防范。著先行摘去顶带。以示薄惩。所失饷银共若干两。责令各该营官赔补。并著饬令魏忠义等确探痛剿。毋留余孽。该处军台。速派弁兵妥为安设。毋任再有疏虞。将此由五百里谕令知之。　　

○以军机处当差勤奋。予郎中玉春等升叙有差。　　

○以军机处校勘汉字档册完竣。予主事陆奭棠等升叙有差。　　

○旌表守正捐躯直隶定州民刘黑子女兰芝、永清县民贾文惠女满姐。　　

○丙戌。改江苏泰州营守备为泰兴营陆路守备。驻泰兴。从署总督何璟请也。　　

○以故贵州余庆县土主簿杨茂元侄春鸿袭职。　　
</div>
    <div class="pagination">
<a href="清实录同治朝实录_page458.html">上一页</a><span>...</span><a href="清实录同治朝实录_page454.html">454</a><a href="清实录同治朝实录_page455.html">455</a><a href="清实录同治朝实录_page456.html">456</a><a href="清实录同治朝实录_page457.html">457</a><a href="清实录同治朝实录_page458.html">458</a><span class="current-page">459</span><a href="清实录同治朝实录_page460.html">460</a><a href="清实录同治朝实录_page461.html">461</a><a href="清实录同治朝实录_page462.html">462</a><a href="清实录同治朝实录_page463.html">463</a><a href="清实录同治朝实录_page464.html">464</a><span>...</span><a href="清实录同治朝实录_page460.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
