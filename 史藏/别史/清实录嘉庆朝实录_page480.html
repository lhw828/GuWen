<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 480 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 480 页/共 523 页</h1>
    <div class="content">
○壬午。上诣北镇庙行礼。　　

○谕内阁、蒙古王公等所进马匹。朕前以此次行营路途较远。恐官员兵丁所骑马匹不无疲乏。是以降上□日令应骑官马之官员兵丁。俟此项马匹解到。将原领马匹更换。兹据该蒙古王公等称情愿不必更换、全行呈进、请散给官员兵丁等语。所有应行换马之官员兵丁。著加恩毋庸更换。每人各赏马一匹。其余马匹。著仍交该蒙古王公等领回。　　

○癸未。遣官祭昭忠祠。　　

○谕军机大臣等、赛冲阿奏、审讯扎兰保所控扎呼岱各款。其私出小票。向入海民人索取银两一节。已据扎呼岱供认。本年三月初闲。因办放薓票。豫备买补卧票。弥补塌欠。先给入海民人小票。过卡查验。至秋后回时。每人交银三两。是此款业经属实。所有本年春闲、珠伦卡伦放出之小票三百十余张。交银须俟秋后。赃银尚未入手。但珲春散放薓票。自十八年至今。已越五年。扎呼岱既有私放小票之事。谅不始于今年。其历年有无科敛需索情事。必应彻底根究。曾共敛银若干。赔垫薓票若干。入己若干。俱令一一供证明确。至密扎妥起地方既有垦地收粮之事。是否扎呼岱同伊兄扎克通阿、招引渔利。头道沟等处薓园三座。是否扎呼岱令民人开设栽种。亦应提齐证佐。质对确实。不可任其含混。其扎兰保、事不干己。非挟有私嫌。何以挺身呈控。现经讯出本年三月扎兰保有令伊戚达洪阿、富通阿、向扎呼岱索帮银一千两之事。扎呼岱、著即革职。扎兰保、著解任。先摘去翎顶。如索帮属实。无庸奏请。亦即革职。讯取确供。分别定拟具奏。松宁失于查察。著先行交部议处。将此谕令知之　　

○旌表逼嫁捐躯贵州永宁州民杨坤喜妻周氏。　　

○是日。驻跸常家屯御营。　　

○甲申。户部议准、护理广西巡抚富纶疏报、小镇安、天保、归顺、三厅州县、开垦旱田十二顷三十一亩有奇。水田十四＜土韦＞一伯。照例升科。从之　　

○是日。驻跸蒋家店御营。　　

○乙酉。谕内阁、善庆等奏、场内刊贴晓谕士子敬避及擡写定式内高宗纯皇帝庙号。宗字误刻祖字。讯据顺天府承办书吏冉呈纹供称、系照礼部领取之科场条例缮刻、随查取科场条例实系误刻、惟查阅场内现发之科场条例、并无错误等语。书籍内恭遇列圣庙号。皆当敬谨校勘。礼部颁行科场条例。庙号错误。非寻常疏忽可比。但该书吏场前领取之条例既有错误。何以场内现发之本。又无错误。是否科场条例板片刊有两分。抑或另有别情。著留京王大臣。会同刑部据实确查。如系礼部新修条例刊本错误。即将承办之堂司各官。查开职名。据实参奏。缮写之书吏。交刑部审讯治罪。其刊刻以后。历任未经看出更正之堂司各官。亦查明另单具奏。顺天府书吏冉呈纹、著先交刑部审讯。府丞周钺、专办科场事务。于该书吏缮刊告示时。并未先行恭校。著交部议处。善庆、韩鼎晋于入场后即行查明。敬谨更正。著免其交议。　　

○予云南阵亡云骑尉马文雄、外委沉秀、福建阵亡外委谢得高、祭葬世职如例。　　

○是日。驻跸黄旗堡御营。　　

○丙戌。奉恩将军霍奇孔武、并移居宗室正族长如璋等、及朝鲜国使臣韩用龟等、跪迎瞻觐。　　

○赏盛京居住宗室、觉罗、及移驻宗室银币。　　

○是日。驻跸老边御营。　　

○丁亥。驻跸大台御营。　　

○戊子。谕内阁、朕惟治民之道。莫善于礼。乾隆初年。皇考高宗纯皇帝曾命臣工。萃集历代礼书。并本朝会典。将冠婚丧祭一切仪制。斟酌损益。定为皇朝通礼一书。实足为朝野率由之准。特是书刊刻后。弆板内府。直省士民。鲜得见闻。著武英殿按照省分。各印给一部。各该督抚派人祗领。照刊流播。俾士民共识遵循。用昭法守。　　

○谕军机大臣等、据纳尔松阿奏、出口祭海会盟之时、接据西宁镇属白塔营都司禀报、蒙古被抢、窜进卡内又据贝子喇特纳锡第等、前后呈报、被番贼抢掠、及至丹噶尔途次、适贝子喇特纳锡第、台吉多尔济旺济尔。、徒步迎见、哀诉抢劫营盘一空、至东科尔寺地方、据哈拉库图尔营千总禀报、行至日月山卡外珂珂托洛亥地方、遇有番贼十余名、抢去营马一匹、及衣物等件、并查得沿海一带、邻旗蒙古、尽被番贼抢劫失散、当饬喇嘛察罕诺们汗旗挑派蒙古、沿河堵御、并饬循贵文武堵缉赃贼、续有蒙古王公十家、或亲身、或差人前来、俱因被抢投呈、询以别旗王公、据称现在番贼分股乱抢、不知去向等语。西宁边外番族。因蒙古孱弱。屡有抢掠之事。今于会盟之顷。该番贼等胆敢纠党百余人至数百人。四出抢劫。各旗蒙古。被其扰害。竟至不能前赴会盟。该番贼等实属披猖。著长龄会同秀宁、确查情形具奏。一面督饬文武员弁速缉赃贼。严行惩办。务令知所儆畏。以靖边圉。将此谕令知之。　　

○顺天府以宗室乡试中额请。得上□日、取中八名。　　

○是日。驻跸噶布垓御营。　　

○己丑。世宗宪皇帝忌辰。遣官祭泰陵。　　

○上御行幄。阅盛京官员等射。　　

○谕内阁、昨礼部奏、八月二十三日世宗宪皇帝忌辰。在夕月坛斋戒期内。应用常服。朕惟列圣列后忌辰。例穿素服。如值天地宗社大祀。斋戒期内。自应一律改用常服。以昭至敬。至中祀典礼。应较大祀稍差。嗣后恭遇列圣列后忌辰。如在中祀斋戒期内。惟承祭之遣官。及陪祀执事人员。改用常服。此外王公百官。仍穿素服。著为令。　　

○谕军机大臣等、据吴璥奏、武陟、河内、二县境内、沁河两岸大堤、沙土浮松、历年风雨淋卸、堤身多有卑薄、本年沁水盛涨、堤顶仅高水面一二三四尺不等、并有水与堤平及漫过堤顶之处、必须择要增培、派员逐处履勘、除缓办各工外、武陟县境内、应增培堤工一万四千五百余丈、估需银三万九千五百余两、河内县境内、应增堤工一万五千六百余丈、估需银一万七千三百余两、恳请照例借动司库银两、先行兴修、分年徵还等语。著陈若霖、再行遴员覆加查核。如系必应修筑之工。所估土方银数。亦无浮冒。即据实奏明。于今冬明春、派员照估兴修。俾资保障。其借动银两。分别年限。摊徵归款。将此谕令知之。　　

○钦差尚书署河南巡抚吴璥奏、沁河漫口合龙。下部议叙。知府陈在中等、补用议叙有差。　　

○是日。驻跸莲花背御营。　　

○庚寅。秋分。夕月于西郊。遣礼亲王麟趾、行礼。　　

○上御行幄。阅吉林官员等射。　　

○谕内阁、朕此次巡幸盛京。出关后自红墙交界、至广宁以西。桥梁道路。尚属整齐。自广宁以东。沿途所办道路。多不坚实。桥座架木。未能稳固。垫土亦薄。朕策骑经行。闲有马蹄踹入空隙之处。昨日驻跸莲花背。大营地盘。并有沮洳出水处所。本日驻跸上夹河。和世泰等参奏地方官应备席片器具冰块等物。多未办齐。并据富俊等参奏承办贻误知县福永、请上□日革职。自请分别议处。福永、著即革职莲花背营盘。系城守尉钟瑞专办。钟瑞、著交部议处。该将军府尹等、督率无方。多福、瑞麟、著交部议处。富俊、著交部察议。　　

○遣怡亲王奕勋、往已故科尔沁达尔汉亲王罗布藏棍布墓赐奠。　　

○是日。驻跸上夹河西御营。　　

○辛卯。上恭谒永陵。未至碑亭。即降舆恸哭。步入启运门。诣宝城前行礼。躬奠哀恸。王以下文武大臣官员、均随行礼。　　

○谕内阁、昨因广宁以东。沿途桥道。修治未能妥协。供备大营器具。亦多缺乏。将承办各员。分别议处。此事犹小。因思朕祗谒祖陵。攸关钜典。豫年降上□日饬办。为时并非匆遽。况銮辂亲临。大小文武官员。孰不思输忱效悃。踊跃争先。乃以例应供备之事。尚泄泄怠忽。以致临时周章。则地方官平日之因循疲玩。其于民事。必更迁延积压。漫不经心。吏治之废弛。尚可问乎。朕巡幸所及。目睹如此。各直省谅多类是。著通谕督抚将军提镇等。各于所属官员。认真策励。务令早作夜思。勤于其职。事无巨细。皆思敏则有功。勤能补过。力除因循疲玩积习。用副朕谆谆训诫之至意。　　

○是日。驻跸夏园行宫。翼日如之。　　

○壬辰。上恭诣永陵。行大飨礼。王以下文武大臣官员、均随行礼。　　

○诣显佑宫关帝庙拈香。　　

○阅兴京城。　　

○御行幄。阅吉林官员等射。　　

○癸巳。赏扈从大臣官员等加一级。　　

○是日。驻跸上夹河西御营。　　

○甲午。遣官祭贤良祠。　　

○谕军机大臣等、本日步军统领衙门奏、河南永城县监生孙世修、呈控该县知县派买秸料、勒折钱文一案。已有上□日交陈若霖审办矣。该监生呈内。并有金乡县教匪侯武列、率子侯来聘、侯文聘、至磋阳集与伊比邻居住、乡约苏华章等、代为置买房地、侯文聘、于十八年闲在滑县从逆、被获就诛、侯来聘、于二十二年搬往砀山居住、改名侯化南、已被山东拏获正法、本县民人李于盘、李耀先、樊志仁、陈尚朴、毋化龙、苏华章、俱系已故侯武列大徒弟等语。孙世修所控侯武列父子习教从逆。曾在永城县磋阳集居住。侯武列、侯文聘、侯来聘、虽经先后身故正法。其李于盘等、俱系侯武列之徒。亦应查明严办。著陈若霖、即查拏李于盘等到案讯明。果否曾从侯武列习教。有无为匪不法情事。按律惩办。其该县办料折钱科派闾阎等情。一并秉公确讯。分别定拟具奏。将此谕令知之。　　

○又谕、秀宁奏、查明番子抢掠蒙古情形、无关紧要一摺。前据纳尔松阿奏、青海贝子台吉等、前后呈报、被番贼百余人至数百人肆行抢掠、沿海一带、蒙古王公、未来会盟、多不知去向等语。当经降上□日交长龄、秀宁、会同查办。兹据秀宁奏称、到任后、查得蒙古被抢、实止番贼二三十名、其情形不过如内地之寻常劫案、蒙古一闻番子踪迹、即行逃窜、将妻子衣物、尽行委弃、直同馈遗等语。纳尔松阿前奏、系据蒙古台吉及营员等呈报。固不免张大其词。但秀宁甫经到任。于蒙古番子情形。并未深知。亦不过得之该管文武员弁传述之词。秀宁未经详察。即据以入奏。竟似身亲目睹、历历如绘者。未免视事太觉轻易。殊属非是。著秀宁仍遵前上□日。将此案确查。究竟抢掠番贼共有若干人。应如何查拏赃贼、安辑蒙古之处。悉心筹办。据实具奏。将此谕令知之。　　

○是日。驻跸莲花背御营。　　

○乙未。旌表守正捐躯山西黎城县民马三多妻杨氏。　　

○免山东章邱、邹平、二县、水灾本年额赋。　　

○是日。驻跸噶布垓御营。　　




大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百四十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

</div>
    <div class="pagination">
<a href="清实录嘉庆朝实录_page479.html">上一页</a><span>...</span><a href="清实录嘉庆朝实录_page475.html">475</a><a href="清实录嘉庆朝实录_page476.html">476</a><a href="清实录嘉庆朝实录_page477.html">477</a><a href="清实录嘉庆朝实录_page478.html">478</a><a href="清实录嘉庆朝实录_page479.html">479</a><span class="current-page">480</span><a href="清实录嘉庆朝实录_page481.html">481</a><a href="清实录嘉庆朝实录_page482.html">482</a><a href="清实录嘉庆朝实录_page483.html">483</a><a href="清实录嘉庆朝实录_page484.html">484</a><a href="清实录嘉庆朝实录_page485.html">485</a><span>...</span><a href="清实录嘉庆朝实录_page481.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
