<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 67 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 67 页/共 216 页</h1>
    <div class="content">○丁未。谕镶黄旗大臣等。世袭官员。有舍兄而袭弟者。原袭职之初。或其兄情愿告退。或庸劣残疾。或非正室所出。因令其弟承袭。后遂专于此一支相继承袭。殊为屈抑。今后可将原立此官之人。查明共有子孙几人。俱带领引见。有庸劣疾病者。于本名下注明。各将家谱交送八旗。改定再进　　

○戊申。谕宗人府。鲁宾、人原不及。昨将允禩之事。于众人前询问。见其举动狂悖。原欲将伊正法。因伊无兄弟子息。不忍绝伊后嗣。特予宽典。谕令禁锢高墙。尔衙门奏称、无应袭伊贝子之人。朕令尔等往问鲁宾。据尔等奏称、鲁宾甚是惶恐。并非前日举动。且又耳袭。据此、将伊正法之上□日。伊或未闻。所以如此。伊之职衔。既无应袭之人。著将鲁宾宽宥。降授辅国公。伊之佐领。谅伊亦不能约朿。俱撤回置之公处　　

○调江南江宁将军董吉那来京。升陕西西安右翼满洲副都统觉罗伊礼布、为江南江宁将军。直隶天津协领关保、为陕西西安右翼满洲副都统　　

○复置江南海口苇荡二营。设参将一员。守备二员。千总二员。把总四员。兵一千二百三十名。专管采苇巡河之事。从河道总督齐苏勒请也　　

○己酉。封和硕简修亲王雅布庶子神保住、为和硕简亲王　　

○调贵州提督马会伯、为陕西甘州提督。升云南临元总兵官杨天纵、为贵州提督。调云南永顺总兵官孙宏本、为云南临元总兵官。升浙江严州副将霍昇、为云南永顺总兵官　　

○甘州提督路振声、以老疾乞休。允之。加太子少保兵部尚书衔、致仕　　

○定陕西延安府十七州县丁银、概从下则。以二钱为率。岁减旧额一万二千八百九十两。从总督岳钟琪请也　　

○庚戌。上诣恩佑寺行礼　　

○命步军统领阿齐图、内务府总管常明、修理京城内外河道　　

○辛亥。谕各省督抚提镇等。凡文武官员赴任之时。朕俱令其进见。面加诲训。又恐其纪载传播。粉饰夸张。故令缮写呈览。其不能纪述者。亦不强其缮写。谕上□日甚明。近见武弁由侍卫出身者。所写谕上□日。词句鄙俚。意指乖谬。此等人员。皆由督抚提镇保送。朕见其技勇可用。遂授以偏裨之职。今观其陈奏如此。则在外借称曾□□兄侍卫。曾戴蓝翎。夸张恩遇。傲上陵下。恣意妄行。亦未可定。著督抚提镇、时加访察。毋得稍有瞻徇　　

○升河南按察使沈廷正、为福建布政使司布政使。擢浙江杭州府知府魏定国、为河南按察使司按察使　　

○实授鄂弥达、为浙江杭州将军　　

○壬子。谕云南巡抚管理总督事务鄂尔泰。四川乌蒙土司、纵恣不法。擅扰东川府地方。似此、若不严行惩戒。将来益无忌惮。滋事愈多。云南与乌蒙接壤。尔可与岳钟琪和衷酌办。将乌蒙土官土目。先行戒谕。令其毋虐土民。毋扰邻境。痛改前非。恪遵法度。傥敢怙恶不悛。罔知敛戢。应作何惩治。尔当悉心筹画万全。勿少轻易。其会同岳钟琪办理之处。朕已颁谕、令知之矣　　

○赈河南汝州、襄城等二十三州县水灾饥民　　

○癸丑。正白旗汉军副都统金铎、缘事革职。以直隶古北口提督何祥书、为正白旗汉军副都统。升署陕西凉州总兵官宋可进、为直隶古北口提督　　

○甲寅。谕九卿。汉人为外官者。俱回避本省。朕思汉军之在直隶。亦当如汉人之回避本省也。直隶去京城甚近。汉军中亲戚友朋、散处直隶州县。且伊等庄田地土、亦多分隶其地。保无请托牵制、徇私报怨之弊乎。嗣后应照汉人回避本省之例。停其在直隶居官。令于别省各缺铨用。著九卿速议具奏。寻议、八旗汉军人员、应照汉人回避本省例。凡遇直隶道府州县等缺。于铨选时扣除。布按二司缺出。亦停其开列。得上□日。布政使、按察使、仍行开列。余依议　　

○谕八旗汉军官员等。人臣事君。须明大义。固不可矫情立异。尤不可挟私党同。习气陷人。流而不返。每至乖于大义。皆由察之不早、挽之不力故也。八旗汉军、向来恶习。好通声气。凡内外文武官员。无论平素识与不识。一登仕籍。必信息相通。互相袒护。虽其初意。不过矜名图利。然积久不改。种种偏私固结。害正误公。渐成大恶矣。夫立身事主。岂有二理。若果能孤介。一秉至公。自然能获乎上。否虽竭尽心力。徒然败品丧名。而且犯义撄法。况此辈邀结。原非至诚。利则同争。害则各避。究何益乎。夫同此固结之心也。于君则为忠。于友则为党。忠则为君子。而赏必及之。党则为小人。而罚亦必及之。虽至愚之人。亦未有不欲为忠良之君子。而甘为匪党之小人。以避赏就罚者也。毫厘之差。天渊之判。可不慎欤。或有云、人非圣人。谁能无私。又云瞒上不瞒下。此等陋谚。不知出自何典。尔等既登仕籍。奈何为此市井无赖之谈。以自绝于圣人。而愿为有私瞒上之人耶。况朕从前局外旁观。三四十年、一切情态。知之甚悉。汝欲瞒上、而上究不能瞒。汝不瞒下、而下实互相瞒也。深可悯叹。汉军中公正不阿之人。朕皆委任信用。如杨宗仁、持身刚介。既殁之后。尚屡邀朕恩。尔等若咸能实心遵朕训谕。效法正人。必宠渥厥身。庆流后裔。若面是心非。不能悛改恶习。不但身遭黜罚。此风不息。后人效尤。必且贻害子孙。嗣后各宜公忠自立。共绝攀依。官无论崇卑。惟尽已职。事无论大小。惟尽已心。人人皆能孤介。则众孤介和合、而成一德同风之盛矣　　

○乙卯。以陕西安西总兵官潘之善、署四川提督　　

○两广总督孔毓珣题、广西庆远府忻城土知县莫振国故。其子莫景隆年幼。请以其弟莫振邦、暂行管理印务。下部知之　　

○予军前病故西安左翼副都统邓奇章、祭葬如例　　

○阿霸垓达尔汉贝子德木楚克故。照贝勒例、遣官致祭　　

○丁巳。授辅国公吴友子富宏、为镇国将军。闲散宗室拜穆布子玖雅图、为奉恩将军　　

○兵部议覆。两江总督查弼纳遵上□日议奏、据江宁巡抚张楷疏言、江南省各州县捕盗。设有捕快一役。不载经制全书。并无工食。充此役者。率皆市井无赖。承缉盗贼。每多纵盗扳良之弊。请一概革除。其缉拏之责。宜任民壮。以专责成。查州县马快。仅有八名。实属不敷。请与民壮五十名。合为一役。名曰壮快。一体操练。分班巡缉。拏获盗首。按名给赏。应如所请。从之　　

○予故四川提督岳昇龙谥敏肃　　

○戊午。兵部议覆。甘肃巡抚石文焯疏言、各省军犯。俱发河西、及平庆临巩四府、各卫充伍。今各卫俱改为州县。止有赤金、靖逆、大通三卫。若充发太多。恐致疎纵。请照河东各卫、归并各该府管辖之例。令该州县专管。庶无疎虞。应如所请。从之　　

○己未。以果郡王允礼、兼管镶蓝旗满洲都统事　　

○户部议覆。顺天府府尹张令璜疏言、大兴宛平二县各门厂、历年民欠房地租银。请均作十年带征。应如所请。从之　　

○庚申。上诣恩佑寺行礼毕。回宫　　

○谕各省督抚提镇等。连年以来。朕令督抚提镇等、保送所属武弁。进京引见。若该上司奏摺内、有某员操守平常字样。朕于召见该员之日。必将所奏谕知。冀其洗涤前愆。以图后效。无非爱惜人材之意。乃间有不肖之员。于回任之后。以上司既有贬抑之词。心怀怨望。遂与上司日渐参商。或又以平时操守不谨。既为朕所知。将来难望上进由是志气隳頺。见利忘义者有之。但当引见之时。伊等任内、未尝显有过犯该管上司、又未参劾。朕姑且容留试用。岂能保其将来耶。嗣后该上司保送人员、务秉公心。勿存私意。傥伊等陛见擢用之后。改易前辙。即当据实参奏。勿谓朕曾擢用。有所瞻顾。勿谓已曾保举。回护前非。总以大公至正、无偏无党之心处之。则赏罚明、而属员知所劝惩矣　　

○旌表直隶容城县烈妇、黄桂林妻孙氏。拒奸不污。自缢殒命。给银建坊、入祠致祭如例　　

○辛酉。谕议政大臣等。朕从前以直隶雨水过多。田禾歉收。米价腾贵。令盛京及口外地方严禁烧锅。巳下谕上□日。今闻盛京地方、仍开烧锅。盛京口外蒙古交界之处。内地人等、出口烧锅者甚多。无故耗费米粮。著严行禁止　　

○壬戌。大学士九卿等奏、食侍讲俸之钱名世、作诗投赠年羹尧。称功颂德。备极谄媚。且以平藏之功、归美年羹尧。谓当立碑于圣祖仁皇帝平藏碑之后。甚属悖逆。应革职。交与刑部从重治罪。得上□日。向来如钱名世、何焯、陈梦雷等、皆颇有文名。可惜行止不端。立身卑污。所以圣祖仁皇帝摈斥不用。置之闲散之地。而钱名世谄媚性成。作为诗词。颂扬奸恶。措词悖谬。自取罪戾。今既败露。益足以彰圣祖知人之明。但其所犯、尚不至于死。伊既以文词谄媚奸恶。为名教所不容。朕即以文词为国法。示人臣之炯戒。著将钱名世革去职衔。发回原籍。朕书名教罪人四字。令该地方官制造匾额。张挂钱名世所居之宅。且钱名世系读书之人。不知大义。廉耻荡然。凡文学正士。必深恶痛绝。共为切齿。可令在京现任官员、由举人进士出身者。仿诗人刺恶之意。各为诗文。纪其劣迹。以儆顽邪。并使天下读书人知所激劝。其所为诗文。一并汇齐。缮写进呈。俟朕览过。给付钱名世　　

○升正白旗满洲副都统奇尔萨、为镶白旗蒙古都统　　

○正红旗汉军副都统许国桂、缘事革职。升福建漳州总兵官高世定、为正红旗汉军副都统　　

大清世宗敬天昌运建中表正文武英明宽仁信毅大孝至诚宪皇帝实录卷之四十二



大清世宗敬天昌运建中表正文武英明宽仁信毅大孝至诚宪皇帝实录卷之四十三　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正四年。丙午。夏四月。癸亥朔。享太庙。上亲诣行礼　　

○议政王大臣等议覆。据川陕总督岳钟琪奏称、巴塘、系打箭炉之门户。久入川省版图。至中甸、贴近滇省。久入滇省版图。附近中甸之奔杂拉、祁宗、喇普维西等处。虽系巴塘所属之地。向归四川。而其界紧接滇省汛防。总通于阿墩子。阿墩子、乃中甸之门户。请改归滇省管辖。设官防汛。与川省之里塘打箭炉。彼此犄角。足以各收臂指。控制番民矣。应如所请。从之　　

○甲子。上诣恩佑寺行礼毕。幸圆明园　　

○升二等侍卫特恒、为景陵总管　　

○户部等衙门议奏。原任直隶总督李维钧、侵蚀俸工银十四万八千余两。勒限五年追完。若限满不完。或不足数。照侵蚀例治罪。得上□日、五年限满。分毫不完。然后治罪。于钱粮何益。此等缺欠钱粮、勒限追赔事件。应将所欠银两数目、按所勒年限计算。一年应完若干。傥一年应完之数不完。如何治罪。年限已满。不能全完。又如何治罪之处。著分别定议。嗣后一体遵行　　

○户部又议覆。漕运总督张大有等疏言、一、长芦两淮产盐之处。奸民串通灶丁。私卖私贩。伺回空粮船经过。搬运上船。地方官稽查不及。请严行禁止。违者、官弁、运丁、贩卖人等、俱照私盐例治罪。一、粮船回空时。请于瓜州江口、派委瓜州营、协同厅员搜查。以杜夹带私盐之弊。一、运司等官、拏获夹带私盐。请照专管兼辖等官例议叙。一、随帮官专管回空。有能拏获首明私盐三次。及该帮船三次回空、并无私盐事故者。该管上司咨部、以千总推用。一、运粮船每船量带食盐四十斤。多带者照私盐例治罪。一、粮船准带土宜六十石。如有夹带、并包揽商船木筏者。查出、照漏税例治罪。货物入官。一、粮船之中。不许带火炮鸟枪。违者照私藏鸟枪例治罪。该管官照失察铳炮鸟枪例议处。俱应如所请。从之　　

○丁卯。谕议政王大臣等。前议于鄂尔昆图拉地方种地时。曾有人奏称喀尔喀人等、未必情愿。朕思喀尔喀地方。原被噶尔丹抄掠。穷困已极。我皇考圣祖施恩收养。各按伊等品级。封为汗、王、贝勒、贝子、公、扎萨克。加以重恩。令食俸禄。数年间遂致充裕。安居原游牧地方。今复安插戍兵。令其种地。亦系特为喀尔喀护庇久远之计。伊等闻之。定各欣喜。有何不愿之处。朕曾降此谕上□日。今土谢图汗汪扎尔多尔济副将军王丹津多尔济等、感戴为伊等安插兵丁之恩。复因先于厄尔得尼招地方、开种地亩。谷不甚长。遣人从鄂罗斯处、寻得与伊地方相宜之谷实。请令按时耕种。又情愿帮助耕种人之口粮等因具奏。与朕前上□日相符。喀尔喀汗汪扎尔多尔济、王丹津多尔济等、实系感激深恩。为国家竭诚效力之人。殊属可嘉。著交与理藩院议叙　　

○戊辰。陕西西安左翼汉军副都统熹思汉、缘事革职。以湖广镇筸总兵官董象台、为陕西西安左翼汉军副都统　　

○吏部疏奏。京察届期。请派大学士尚书等大臣、会同考察。得上□日、嗣后遇京察之年。著内阁满汉大学士、吏部、都察院、吏科、河南道、公同阅看。著为例。不必另派大臣　　

</div>
    <div class="pagination">
<a href="清实录雍正朝实录_page66.html">上一页</a><span>...</span><a href="清实录雍正朝实录_page62.html">62</a><a href="清实录雍正朝实录_page63.html">63</a><a href="清实录雍正朝实录_page64.html">64</a><a href="清实录雍正朝实录_page65.html">65</a><a href="清实录雍正朝实录_page66.html">66</a><span class="current-page">67</span><a href="清实录雍正朝实录_page68.html">68</a><a href="清实录雍正朝实录_page69.html">69</a><a href="清实录雍正朝实录_page70.html">70</a><a href="清实录雍正朝实录_page71.html">71</a><a href="清实录雍正朝实录_page72.html">72</a><span>...</span><a href="清实录雍正朝实录_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
