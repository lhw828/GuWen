<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 8 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 8 页/共 127 页</h1>
    <div class="content">　　○夜流星如盏色青白光烛地起自轩辕西北行至五车尾迹化白气一道良久散
　　○辛卯赐文武群臣上元节假十日礼部以国衰未杀臣民宜体  上诚孝请谕令毋放灯作乐从之
　　○泰宁等卫都督孛来罕等遣头目纳哈出等来朝贡马赐宴赏金织衣彩叚绢疋有差
　　○壬辰都察院右都御史史琳卒琳字天瑞浙江余姚县人成化丙戌进士授工科给事中迁陕西右参议以忧去后补福建升江西左参政赣州盗起琳以俘获功升左布政使擢右副都御史巡抚北直隶兼提督三关入为工部右侍郎转左侍郎兼左佥都御史经略边关擢右都御史时虏寇榆林奉命督军务后虏寇宣府复同太监苗逵保国公朱晖往征之至是卒赠太子太保赐祭葬如例复遣官护其丧归琳貌魁岸性宽厚喜谈兵尝习太乙壬遁等术故欲因战伐以取功名宣府之役斩虏首仅三人而琳与逵晖张大其功且遣子鹤偕舍人苗翥奏捷得升总旗言官劾其庸懦无耻士林丑之
　　○甲午大学士刘健李东阳谢迁疏言窃见去年  圣驾看牲及时享  太庙内官内使随从数多今年大祀  郊坛从者又多数倍臣等历事  累朝见带刀披甲等项内官甚少宣德正统以前尤少  祖宗深意盖以敬  天事神为重不敢过为夸耀且执事给役自有定额服食供给亦有常限不可过为冗滥故也今祭  大社耕耤田幸太学等礼在迩社稷先农坛地方窄狭文武群臣守卫执事自有该用人数国子监先师庙庭不过数丈出入门巷不过数尺太学师徒数千百人伺候行礼填塞挤杂尚恐不容若增添内侍置之何地乞敕司礼监查照正统以前旧例定为名数不使仍前混杂庶国体清肃人无窃议臣等又见每日常朝驾过文华殿随从之数渐亦增多内府各监局题本佥书官姓名或至七八十人或至百数十人伏睹  先朝每遇登极之初必一简选今则但闻升擢不许年资品级新旧累积贤否混淆光禄寺传办卓面日逐加增已至七八十卓承运等库关出赏赐各该衙门役使人匠不知几何蟒龙玉带内府乘马不论其数耗竭财用坏乱名器未及一年已至于此仰惟  皇上春秋鼎盛将隆亿万载无穷之祚此后何以处之况自奉诏书查革冗滥文武官员俱曾革去数百各门仓库及各处分守守备等项内官照旧不动恐非朝廷大公至正之道臣等固尝论奏奉旨准行因循至今其弊愈甚臣等谬膺顾命叨任腹心日夜忧惶莫知所措不敢不昧死尽言尤望  皇上大奋乾刚特施睿断将前项冗官通行裁革非分赏赐服色尽行追还使制度光复于  祖宗诏令不失于天下实  社稷之福苍生之幸也  上嘉纳之曰随从内使朕今有处分矣
　　○命靖州守备都指挥史春把总湖广运粮
　　○云南孟餋夷思陆先是奉命归蛮莫贡章地于木邦所司欲给以冠带不受至是遣陶孟卜送入贡觊得宣慰司印兵部会议思陆乃前麓川宣慰司任发之裔其祖以逆诛已分其地为干崖陇川南甸三宣抚司余孽尽逐之江外矣今欲得印似将觊觎旧物难以轻与若别有署置万一彼不乐受有亏国体但当厚其来使遣官伴送比进贡常例之外重加宴赏以慰其心仍赐敕奖之勉其保终毋蹈前辙命镇巡官察其向背议所以署置之宜诏兵部再议兵部言思陆归地修贡亦既革心今宣慰之欲既难轻许若不少示褒嘉何以慰之今不必别赐之敕惟于例赐敕中累加奖谕以坚其忠顺之念余悉如前议而行从之
　　○兵部言近者边境稍靖紫荆倒马二关指挥戚玉胡雄所领协守官军二千人宜回原卫报可
　　○乙未上元节以山陵初毕免宴
　　○太监陈宽传旨神机营中军二司内官监太监刘瑾管五千营御用监太监张永管神机营中军并显武营神机营右掖御马监太监徐智调中军头司管奋武营而以司设监太监马永成代智御马监太监王润代瑾
　　○丁酉  英宗睿皇帝忌辰  奉先殿行祭礼遣驸马都尉蔡震祭  裕陵
　　○戊戌命太师兼太子太师英国公张懋少师兼太子太师吏部尚书华盖殿大学士刘徤知经筵事少傅兼太子太傅户部尚书谨身殿大学士李东阳少傅兼太子太傅礼部尚书武英殿大学士谢迁同知经筵事赐之敕曰朕闻帝王之道具在经典非讲学无以明肆经筵之设其来尚矣我  祖宗列圣相承尤惓惓焉朕以＜耳少＞躬嗣承丕绪永惟负荷之艰夙夜竞竞其何敢暇逸兹将二月初二日御经筵命尔懋尔健知经筵事尔东阳尔迁同知经筵事礼部右侍郎王华詹事府少詹事兼翰林院学士刘机江澜杨廷和太常寺少卿兼翰林院侍读学士杨时畅国子监祭酒张澯翰林院学士刘忠白钺刘春太常寺少卿兼翰林院侍读费宏左春坊左庶子兼翰林院侍读毛澄左谕德兼翰林院侍讲毛纪傅圭右春坊右谕德兼翰林院侍讲蒋冕翰林院侍读罗＜王巳＞修撰石瑶兼经筵官健东阳迁并机廷和忠钺宏日侍讲读翰林院等衙门儒臣分直侍讲夫君以讲学修德为要臣以责难陈善为忠卿等其尚稽于古训启心沃心凡理欲消长之几政治得失之故世道兴衰之迹明白开陈以格朕志毋有所隐务俾正学日新臻于至理斯朕得以仰副  上天之春命与  祖宗之负托而卿等引君当道亦与有无穷之休钦哉又以保国公朱晖太傅兼太子太傅新宁伯谭祐少师兼太子太师吏部尚书马文昇太子太保刑部尚书闵圭户部尚书韩文礼部尚书张昇兵部尚书刘大夏工部尚书曾鉴掌大理寺事工部尚书杨守随都察院右都御史屠勋掌詹事府事吏部左侍郎兼翰林院学士张元祯掌通政司事礼部右侍郎沈禄侍班翰林院编修刘存业吴一鹏王王□赞汪俊叶德贾咏检讨汪伟刘瑞展书光禄寺卿周文通太常寺少卿刘棨吏部郎中蒋恭沈冬魁中书舍人赵式沈世隆方英邓相书讲章并起止先是  上将御经筵谕礼部具仪以闻至是礼部议上悉如旧仪从之
　　○改南京刑部尚书张敷华为都察院左都御史
　　○命有司月给致仕工部侍郎潘礼食米三石巡抚河南右副都御史韩邦问奏礼草庐蔬食不事干请年过八十宜有所赐给以赡终身  上曰礼安贫守分风节可崇遂有是命
　　○升山东左布政使欧信为都察院右副都御史巡抚大同地方赞理军务
　　○兵部言陕西守臣各报十二月二十日以来虏贼拥众数万毁边墙散入固原诸处势甚猖獗宜移文都御史杨一清随宜徵调延宁游奇兵马及庄浪土兵相机战守仍令各镇守臣务思共靖地方更选锦衣卫千户一人星驰赴彼访探虏情及防边诸务具实还报据之上请裁处  上是之命千户屠璋往
　　○召镇守贵州总兵官都督佥事颜玉赴京坐奋武营玉故宣府总兵官彪之子也贵州巡抚都御史洪钟荐其廉公有谋勇略过人宜移之西北庶尽其用故有是命
　　○兵部尚书刘大夏以给事中周玺等历数灾变欲尽革弊政以求感通之实因言裁革冗员及取回添设内臣本部尝蒙俞允之旨矣柰何诏墨未乾幸门复启如金琦已裁革辄敢幸求管事齐玄方取回即遣韦兴补之皆臣等匡正无术使  陛下之诏旨徒颁而人心之欺玩如故伏望罢琦事任止存其千户职俸革兴分守止令于太和山司香今后但有违命妄陈者听言官及本部执奏明正其罪以为夤缘之戒不听
　　○己亥添设真定柏乡二县县丞各一员从都御史王璟奏也
　　○户科左给事中尚衡陈言四事其亲儒臣言兼听则明偏信则暗愿事无大小必谋之内阁谋之六卿筹画既当即赐施行不可偏信一人之言而辄有更易则事体有条而上无失政其重节义言国朝旌表之典所以彰善谥葬之典所以报功今有孝子顺孙义夫节妇以家贫无力有司不为具奏该部不为施行其久立朝著无所建明以不职而去者操握兵柄武功不立以宴安而死者及其子孙陈乞恤典朝廷乃如例概与之是以人心怠忽无所激劝愿斟酌损益庶为善者自励而无功者知愧其论勋贵争夺民利言今之勋戚往往求讨庄田置买店房小民被其侵夺实不堪命愁哭呻吟有伤和气愿严加禁止家人生事为害者必惩治之庶民皆安业和气可召其论权豪沮坏盐法言近来皇亲驸马公侯太监家人开中引盐诡名包占凭藉声势强中强支商人聚守资本折阅是以近日各边报中者视昔甚少乞敕户部移文两淮有如前沮坏者听巡盐御史解京究问则盐法疏通下所司知之
　　○太监陈宽传旨以尚宝监太监潘牛总镇两广地方召前总镇太监韦经还
　　○庚子荣王陈乞霸州信安镇庄田盖特马草场地也户部言永乐间设立草场蕃育马匹以资武备至成化中近幸始陈乞该镇草场为庄以后岐寿二府相沿管业莫之改正暨  孝宗皇帝留神戎务差官清理特敕退还此不以私恩废公义也今荣王之国有期其所乞宜勿与  上乃谕王曰此  先帝意也已之
　　○巡按直隶御史刘玉劾太监吴忠奉命选婚不知敬慎又纵其下人擅作威福所在科索动计百千乞逮治之更择老成以任其事下所司知之
　　○辛丑朝鲜国王李＜忄隆＞遣陪臣安润孙等来朝贺贡马及方物赐宴赏金织衣彩叚绢布钞锭有差
　　○运太仆寺马价银五万两于狭西听都御史杨一清备赏犒招募之用仍颁赏罚条格揭示边人以河套达虏尚未出境故也
　　○命广西都司都指挥佥事金堂充左参将分守浔梧等处地方
　　○是日凤阳府有红光色如赤日其声如雷起东南至西北而没
　　○夜月犯心宿东星
　　○癸卯升总督两广军务兼理巡抚左都御史潘蕃为南京刑部尚书
　　○升协守贵州右参将都指挥佥事李昂为署都督佥事充总兵官镇守贵州兼提督清平等卫地方
　　○命巡抚陕西左副都御史杨一清总制陕西延绥宁夏甘肃等处边务兼督马政一清言宁夏花马池兴武营直抵高桥三百余里为虏贼入边门户近因警报尝议调延绥游兵土兵至此分布防御而无一人至者盖以事关各镇不相统摄彼此抵牾故也宜命大臣为总制无事则常驻庆阳有警则往环县韦州诸处居中调度如虏众出套亟行经略花马池一带边务庶有备无患全陕可安兵部会官集议遂以一清荐乃有是命
　　○初福佑之乱云南守臣委都指挥刘桓领兵至贵州平夷卫戍守桓见贼势盛阴与连和寓平夷卫指挥曹孟吉家拥兵自防贼攻劫近卫站堡及平夷千户所千户张晟屡求救于桓皆不应孟吉亦坐视无一言赞请发兵城遂陷晟脱走其母妻弟妹男女杀虏者九人至是巡按御史董钥坐晟斩桓罢职充军孟吉赎杖还职又言原情则则晟有可矜桓孟吉俱难轻贷都察院覆奏当桓永远充军革世袭孟吉降级诏是之免晟死与桓俱谪戍南海卫孟吉降三级带俸差操
　　○甲辰故南京工部尚书董越妻温氏以其夫尝侍  先帝讲读于东宫者三年奏乞如例录其孙韩为中书舍人事下吏部看详言越讲读年劳浅可如侍读学士江朝宗之子宁例送国子监读书有旨令再查朝宗年劳盖朝宗侍东宫甫踰年与越殊  上曰荫子乃东宫讲读恩典越讲读既三年韩准送中书舍人习字出身其未及三年者如宁例
　　○赐沈府辽山王故长子诠锁夫人候氏养赡米岁五十石
　　○乙巳六科给事中周玺等应诏陈八事其亲大臣以图治化略曰内阁大臣亲受  先帝顾命以辅  陛下宜加尊礼使朝夕纳诲退朝之暇即御便殿讲求治道内外章＜锍-釒＞悉与议论既当然后颁布若事关朝廷及军国重务仍遵  先帝旧典召见大臣虚心下问使得开陈无隐  圣驾回宫亦乞远群小近老成其清弊政以固人心略曰  陛下临御初诏盐法皇庄两条最为详尽未几废格人心嗟怨乞追寝谭景清成命从初议原价给主引目还官庄田如廷议系民业还民没官者照则追银转解尽革管庄之人其省供应以苏民力略曰  陛下新政未有他闻而不次传奉取米肉以饲鹰犬又光禄寺浮费十居七八传添卓席岁费累千乞尽行放逐停免其重诏旨以惇大信略曰伏读明诏各马房仓库及各门等处添设管事内官数多  先帝已有成命该部查议裁减各处添设守备等项内官悉查奏取回近用太监王庸提督巡城点军韦兴兼分守湖广行都司明诏所载自相抵牾宜将二人罢黜取回其遵旧制以防诈伪略曰旧制驾帖挐人惟行于京城内外弘治间刑部申明及大臣论议  先帝皆已允行防微杜渐为虑深切近乃行于数百里外警骇人心甚非新政美事今丑虏猖獗盗贼纵横万一有伪造以济其奸者官司莫之敢问害可胜言望自今差人出外止如旧例以精微批给之其正贡赋以固邦本略曰近来工作日繁科派日增皆近幸好兴土木藉此以占役军夫＜矢见＞取料价且因劳以邀赏也今后物非土产宜勿派工役果不可已者令该部会科道估计停当然后奏行其惜名器以励庶官略曰近来名器日滥如掌鸿胪寺事礼部尚书贾斌光禄寺卿张骏等本以庸流杂进士论不平自后不由科目进者宜止升本衙门正卿年劳虽多止增俸给不得滥与尚书侍郎官秩如内阁中书不系进士举人进者升职止于五品以后论绩或赏赐或加俸不许滥叨显职又近日传升乞升官俱奉诏旨降调而礼部郎中刘准亦乞升者何幸漏网乞敕吏部将准及臣等所未知者逐一查奏照例降调其汰不职以新治化略曰今太监如内官监之李兴镇守山西之陈逵镇守辽东之朱秀此城狐社鼠所宜急退者也武职如英国公张懋新宁伯谭祐怀宁候孙应爵岂可以典京营兵柄武靖伯赵承庆驸马都尉杨伟安乡伯张恂魏国公徐俌岂可以守备留都宣府左卫参将李稽永宁参将解端分守松藩副总兵官朱廷岂可以任边寄文臣如户部左侍郎王俨右侍郎陈清工部左侍郎李鐩南京工部尚书李孟旸户部右侍郎陈金光禄寺卿胡谅巡抚都御史柳应辰曹元丁忧都御史邓庠先任巡抚四川都御史刘洪皆老奸宿蠹岂可复用望俯垂刚断速赐施行下所司知之
　　○兵部言总兵官李杲奏带头目十九人非旧例盖各边守臣所奏带多势豪子弟不习弓马临阵岂能有济甚者寄空名于边冒夺功次边军怨苦大率为此宜勿听所奏止令如例选五人随用从之
　　○丙午礼部具视学仪注一择三月初四日吉一前期致斋一日太常寺备祭仪祭帛设大成乐器于殿上列乐舞生于阶下之东西国子监洒扫殿堂内外司设监同锦衣卫设御幄于大成门之东上南向设御座于彝伦堂正中鸿胪寺设经案于堂内之左设讲案于堂内西南至日置经于案锦衣卫设卤簿驾教坊司设大乐俱于午门外是日早百官免朝先诣国子监门外迎驾武官都督以上文官三品以上及翰林院七品以上同国子监官具祭服伺候陪祀驾从东长安门出卤簿大乐以次前导乐设而不作太常寺先陈设祭仪于各神位前设帛设酒樽爵如常仪司设监设  上拜位于先师神位前正中学官率诸生于成贤街左迎  上至大成门外降辇礼官导  上入御幄奏请具服  上具皮弁服讫太常寺官导  上出御幄由中道诣大成殿陛上典仪唱执事官各司其事执事官各先酙酒于爵候导  上至拜位赞就位百官亦各就拜位四配十哲分奠官各列于陪祀官之前俱北向立赞迎神乐作乐止赞  上鞠躬拜兴拜兴平身通赞分奠官陪祀官行礼同赞释奠搢圭  上搢圭太常卿跪进帛乐作  上立受帛献毕授太常卿奠于神位前乐止进爵乐作  上立受爵献毕复授太常卿奠于神位前乐止赞出圭  上出圭四配十哲两庑分奠官以次诣神位前奠爵讫各以次退就原位赞送神乐作乐止赞  上鞠躬拜兴拜兴平身通赞分奠陪祀官礼同赞礼毕太常寺官导  上由中道出  上入御幄更翼善冠黄袍讫礼部官奏请幸彝伦堂  上升舆礼部官鸿胪寺官前导由棂星门出从太学门入诸生先分列于堂下东西相向祭酒司业学官列于诸生前  驾至祭酒司业以下及诸生诡伺  驾过然后起序立北向各官分列堂外稍上左右侍立  上至彝伦堂升御座赞祭酒司业学官诸生五拜叩头礼武官都督以上文官三品以上及翰林院学士升堂光禄寺预设连几于左右执事官各以次序立赞进讲祭酒从东阶升由东小门入至堂中鸿胪寺官举经案进于御座稍前礼部尚书奏请授经于讲官祭酒跪礼部尚书以经授祭酒祭酒受经置经于讲案讫复至堂中叩头  上赐讲官坐祭酒复叩头就西南隅几榻坐讲  上赐武官都督以上文官三品以上及翰林院学士坐皆叩头序坐诸生环立于外以听祭酒讲毕以经置于原案叩头退出堂外就本位司业从西阶升进讲如仪退就位鸿胪寺官奏传制堂内侍坐官起立赞有制祭酒以下学官及诸生俱北面跪听宣谕毕赞五拜叩头礼毕学官诸生以次退先从东西小门出列于成贤街右伺候尚膳监进茶御前  上命光禄寺赐各官茶各官复坐饮茶毕退列于堂外叩头分班序立鸿胪寺奏礼毕  驾兴升舆出太学门升辇卤簿大乐振作前导祭酒以下及诸生伺驾至跪叩头退百官常服先诣午门外伺候驾还卤簿大乐止于午门外  上御奉天门鸣鞭百官常服鸿胪寺致词行庆贺礼毕鸣鞭  驾兴还宫百官退初五日袭封衍圣公率三氏子孙国子监祭酒率学官监生上表谢恩  上具反弁服御奉天殿锦衣卫设卤簿驾百官朝服侍班行礼毕  上易服御奉天门礼部引奏赐祭酒司业学官及三氏子孙衣服诸生钞锭毕  驾还是日  上御奉天门赐宴武官都督以上文官三品以上翰林院学士并检讨以上祭酒司业学官三氏子孙及礼部太常光禄鸿胪寺执事官员与宴初六日祭酒司业率学官监生谢恩  上赐敕勉励师生祭酒捧置彩舆师生迎导至太学开读如仪初七日祭酒司业率学官监生复谢恩一各衙门办事监生俱取回迎  驾观礼一赐袭封衍圣公孔闻韶纻丝衣一套犀带一条纱帽一顶五经博士颜公鋐孟元各纻丝衣一套带一条纱帽一顶其余族人各纻丝衣一套一讲官各纻丝衣一套罗衣一套其余学官纻丝衣一套监生人钞五锭吏典二锭  上是之惟乐如弘治初设而不作
　　○升陕西左布政使张泰为都察院右副都御史巡抚陕西等处地方
　　○刑部左侍郎兼左佥都御史何鉴题谓湖广陕西河南各府地方连岁荒歉人民艰窘实如御史翁理判官刘大武等所言而郧襄南阳汉中商洛等处流民自都御史原杰陈清区处之后俱已附籍即有脱漏及续逃之类今亦不至失所清查之举宜暂停止其已清查者臣分类造册具奏回京未完之数宜令抚治都御史孙需等俟年豊清察完报户部言鉴言可从  上是之其未完者仍令抚治等官用心查报每年终户部稽考具奏不许因循苟且虚应故事　　○兵科都给事中艾洪等奏河套之虏侵掠宁夏势甚危急其半在河外者逼近宣大恐其诱我西援分兵北寇不可不早为之备宜遣给事中四人分往辽东宣大延宁甘肃召募土兵程其功能重立赏格亦防御之一策也事下所司看详兵部言虏窥伺宣大实如言官所虑臣等项欲设总制大臣如陕西米奉俞旨敢仍以请若募兵则人用银三两七镇每兵三万总为兵二十一万用银六十三万矣宜移文户部会计而行得旨总制官推素有才望者二人以闻募兵不必遣官命总制及巡抚官随宜区画
　　○丁未监察御史杨仪言虏万一深入通州所积仓粮徒遗之食欲令在京官军人等预支数月而尽撤其仓迁置京城之隙地其各马房亦宜如边境＜矢见＞制筑为堡寨徙外场所积草于内时太监张永又请增筑通州新城俱下廷臣集议谓通仓共七百余间猝不可迁见粮共六百余万石亦非旦夕支放可尽不若增筑新城以为保障粮储之计而马房草场墙垣则宜如仪言增修垛口角楼以防不测从之
　　○刑部右侍郎魏绅卒绅字廷佩兖州曲阜人事母孝及没尝庐墓三年成化辛丑进士授刑部主事历员外郎郎中有干局为尚书何乔新所器许升南京大理寺寺丞进都察院右佥都御史巡抚山西尝于偏头关以西要害处增筑边墙墩堡拓宁武关城创营舍三千楹募土兵实之居五年边备稍饬升副都御史巡抚苏松值大饥乃议止织造工役率属赈贷贫民颇赖焉升刑部右侍郎寻卒绅为人长身美髯有心计所在皆以能称
　　○戊申转陕西右布政使胡富为本司左布政使福建右布政使陶琰为山东左布政使
　　○升锦衣卫都指挥同知叶广及正千户王瓛等十六人各一级冠带署总旗王纯等六人各署一级锦衣卫都指挥同知赵鉴及副千户谢裕等二十一人各一级广鉴皆以缉捕功援例乞升故有是命
　　○命福建都指挥佥事张勇充右参将协守贵州兼提督清浪等处地方
　　○己酉升兵部左侍郎熊绣为都察院右都御史总督两广军务兼理巡抚
　　○巡抚陕西左副都御史杨一清奏境内灾伤西安一郡为甚而其财赋供亿实当一省之半兹郡告荒虽他郡大熟不足补助况延庆边郡亦复有灾他郡稍登仅能自给万一套虏不出二麦不登赈济转输两无所赖仓皇狼狈何可胜言遂以预备救荒事宜上请章下户部集廷臣议谓一清所请其一欲发内帑银及开中淮浙等处盐引则宜先输太仓银二十万两付之而长芦两淮存积盐课以商人谭景清等罔利坏法各商阻滞宜暂停买补庶官之所鬻可得银以备兵荒之用其一欲知印承差量其听缺及历役岁月浅深定等纳银因免其外历或不候役满起送赴部其一欲舍余民人纳银有差授以指挥千百户之职各巡抚定与卫所带衘其一欲阴阳医学僧道官有缺听其生徒纳银送部免考授官其一欲礼工二部岁派陕西牲口木料皮张毛绒生熟铜之类凡未徵在官者暂为蠲免其一欲西安延庆凤翔四府清出军丁及班匠工价记名在官暂停徵解其一欲行陕西所属问刑衙门凡囚犯赎罪纸价听收纳粟米榖麦之类贮之预备仓以备赈贷若因事量罚米榖有案存照者不在科罚起送降级之限仍如例三年一次查盘兹数事皆宜如拟行之惟所拟一考两考吏典纳银免办事当该及见任军职纳银升级者不可行前此户部定拟农民纳银参充知印承差吏典军民客商仕宦子孙纳银授七品以下散官之例仍宜通行各布政司顺天应天两直隶收银解部转发以济陕西之急诏俱如议惟盐法令再议以闻
　　○辛亥升福建右布政使常麟为左布政使参政夏昂为陕西右布政使
　　○赐安南国来贡使臣邓王□赞等宴并金织衣彩叚等物回赐新王黎谊锦绮
　　○先是兵部奏差给事中会查锦衣卫军士有当送操者掌卫事都指挥使赵鉴奏内役繁难乞免送操以备供应  上从之该卫每因一事役占数十百人一年之间应役不过数日而坐耗衣粮无筭清查方毕而鉴遽沮之欲营伍之充冗食之省难矣
　　○户部言京卫官军弘治十八年秋季俸粮共四十一万三千四十五石有奇该折银十万三千二百六十一两有奇初拟以司钥库所贮铜钱依时估折支将以纾目前之急也今各卫愬称该库开送钱数仅二千五百二十五万九千二百六十文每七百文折银一两共该银三万六千八十四两若七十八卫通派关支仅及三分之一况折二旧钱并新小钱通行使用亏损愈甚盖各官徒便己私岂暇顾国家赢缩之计然念其俸给实己后期谓宜仍旧于承运库支银俟其年冬季乃如初拟以钱给之不足则给银凑补其折二钱宜勿折止作小钱支领以便下情若洪武永乐宣德弘治通宝候各卫既领之后令京城内外诸司相兼使用务欲流通敢有仍前谓新钱不便阻坏钱法者听本部指名参奏执讯仍严禁私铸以防奸伪  上是之私铸令严加缉捕治如例
　　○是日雷震南京东安门皇墙脊瓦
　　明武宗毅皇帝实录卷之九
明武宗毅皇帝实录卷之十
　　正德元年二月辛亥朔大学士刘健等言经筵日讲所以缉熙  圣学收存心养性之功日新  圣德为制治保邦之本诚今日之急务也近奉  旨以二月初二日肇开经筵其细密功夫必资日讲去年十一月内已从臣等所请至十二月十四日以天寒暂免臣等欲乞经筵之后即初三日为始如旧日讲少效涓埃上以副  先帝之顾托下以慰臣民之瞻仰从之
　　○巡抚云南右副都御史林元甫以病乞还乡调治诏许之令驰驿归病愈之日有司以闻仍召用
　　○壬子初开经筵是日早朝毕  上御文华殿诸有事于经筵者俱盛服左右侍大学士李东阳讲大学首章谢迁讲尚书尧典首章讲毕赐宴于左顺门并赐知经筵同知经筵侍班大臣及进讲展书书讲章执事等官白金宝钞彩叚表里有差
　○太子少保南京兵部尚书王轼以病恳求致仕吏部言御史沈赉等顷奏轼有时望称病日久欲趋之早出必其病已平复宜移文令其慎药强食亟出供职以副委任之重  上是之仍谕勿再辞
　　○兵部奏近日言官交劾镇守江西太监董让废格诏书歛怨蠹政因并论太监刘琅之在蓟州朱云之在山东皆贪酷诛求重为民患乞究治别选廉静者代之东昌府通判曹璞亦论云侵牟商贾科索州县宜速罢得旨去留在朝廷自处之
　　○升刑部署员外郎吴江南京大理寺署左寺正陈大纪俱按察司佥事江江西大纪福建
　　○封周王睦＜木审＞生母李氏为次妃李氏周悼王宫人其子既袭王爵援例请封之
　　○给事中艾洪等劾将领之贪婪不职者内则英国公张懋新宁伯谭祐怀宁侯孙应爵彭城伯张信外则宣府参将解端李稽各＜锍-釒＞其罪状并论镇守太监刘云之在陕西刘琅之在蓟州残民蠹政俱乞罢黜兵部覆奏诏令巡按御史逮端稽治之
　　○晓刻木星退犯右执法及上将星夜东北方天鸣有声如风水相薄凡五七次
　　○甲寅掌鸿胪寺事礼部尚书贾斌以老疾乞休致  上以其积有年劳听给驿归仍命有司给食米月二石役夫岁二名
　　○乙卯升贵州布政司左参政郭绅为福建右布政使
　　○南京云南等道监察御史沈赉等劾奏山西布政使俞俊江西参政王纶浙江参议倪珏福建副使王钦南康府知府王溥庆远府知府谢文著浔州府知府马昇铜仁府知府刘瑜两浙运盐使司同知徐绍先不职宜罢黜吏部覆奏言俊纶钦瑜绍先抵任未久或曾蒙旌异溥文著珏昇则清议未谐  上是之令溥等致仕而留俊等供职
　　○达思蛮长官司遣头目番僧贾舍僧吉等各贡氆氇等物赐宴赏彩叚绢钞有差
　　○巡抚都御史王璟请革皇庄未有俞旨其在真定等府宁晋等县者太监夏绶请岁加苇场之税又欲勿听小民争讼其在静海永清隆平等县者少监傅琢等请遣官履亩核实以便管理小河之在宁晋庄前者太监张峻等又欲税往来客货皆从之时又以庄田之故差官校赍驾帖逮捕民鲁堂等二百余人璟及都给事中张文监察御史叶永秀等极言其不便户部初集廷臣议谓千百顷琐琐之利恐不足以孝养  两宫请革皇庄之名通给小民领种有旨令再议于是尚书韩文等覆请谓畿民当加存恤若谓庄田以奉  两宫不可给散小民则宜移文巡抚官核实召人佃种亩徵银三分解部输内库进用其管庄内官悉召还庶地方得免侵渔之患  上曰卿等意在为国为民所言良是但朕奉顺慈闱事非得已管庄各留内官一人校尉十人余悉召还子粒如拟徵银不许分毫多取沿途往来厨传俱止勿给敢有仍前生事为民害者令巡按御史具实以闻当议上时大学士刘健等又言皇庄既以进奉  两宫止令有司照数收银亦足供用若必以私人管业反失朝廷尊亲之意且管庄内官假托威势逼勒小民其所科索必踰常额况所领官校如饿豺狼甚为民扰以致荡家产鬻儿女怨声动地逃移满路京畿内外盗贼纵横亦由于此诸如此弊上之人岂得知之今使利归群小怨归朝廷事极势穷变生不测在近地尤有可忧所以廷臣合词议奏望念  宗社生民重计以成大孝问安视膳之余从容奏请倘得欣允实国家天下之幸然中人为渔利之计锢蔽已深竟不能尽革也
　　○升赏大同夜不收官旗墩军之死事者百八十八人有差
　　○丙辰升浙江绍兴府知府佟珍为福建布政司右参政
　　○直隶无为州民陈顺妻汤氏一产三子命给养如例
　　○致仕左军都督府都督同知王锴卒锴辽阳人自定辽后卫指挥使累功升都督同知在边最久至是卒年八十一赐祭葬如例
　　○丁巳释奠先师孔子遣少傅兼太子太傅礼部尚书武英殿大学士谢迁行礼
　　○升都察院右副都御史刘宇为右都御史总制大同宣府偏头关等处边务先是兵部会推总制者以兵部左侍郎许进南京右副都御史雍泰名上不允再推乃用宇
　　○戊午祭  太社  太稷
　　○遣顺天府官祭先农之神
　　○升户科左给事中尚衡为浙江布政司左参议
　　○己未遣户部侍郎陈清祭太仓之神
　　○遣顺天府官祭宋丞相文天祥
　　○以纂修  实录赐监修总裁纂修等官太师兼太子太师英国公张懋少师兼太子太师吏部尚书华盖殿大学士刘健等宴于礼部命保国公朱晖尚书马文昇张昇待宴以山陵甫毕免簪花作乐
　　○阳曲王府辅国将军奇浑荣靖王之孙故镇国将军钟锳第六子也少失父事母丁氏至孝母病朝夕侍汤药吁天祈以身代水桨不入口者四日忧悴骨立居常积书千卷与士大夫讲习清澹如寒士每冬出粟五十石赈饥有司上其事  先帝命核实至是以闻  上乃赐书奖谕曰惟国家以孝治天下凡臣民有孝行者必命有司旌表以励风俗况宗室乎尔孝行纯笃是用致书褒奖且以风动诸藩尔其钦承之
　　○升河南左布政使吴文度为都察院右副都御史巡抚云南等处地方
　　○升福建布政使司右参议王琳为贵州左参政
　　○录故兵部左侍郎李介孙光祚为国子生以介子兵部员外郎昆＜锍-釒＞其父三年考满未沾荫典故也
　　○命怀来卫指挥使吴钺守备怀来城万全都司纳粟都指挥佥事孙琦守备冼马林堡宣府右卫指挥佥事丁浩守备万全右卫城广昌所指挥佥事宋宣守备广昌所
　　○降陕西都司纳级都指挥佥事陈王□赞为指挥使坐被虏入境抢掠故也
　　○庚申升朵陵山卫都指挥佥事答昇哈为都指挥同知亦马忽山卫指挥使锁纳为都指挥佥事葛林卫指挥同知塔嗒住撒剌儿卫指挥同知兀乞捏俱为指挥使兀鲁罕河卫正千户苦赤纳为指挥佥事各夷授职已余二十五年因其陈乞乃如例递升
　　○改广西荔波思恩二县隶河池州仍属庆远府镇巡官奏河池初由县改州孤处束兰那地南丹三州间土地人民多被侵掠而二县与河池接壤改隶以为羽翼则可互为应援从之
　　○命工部修筑芦沟桥堤岸以去年六月为水冲坏六百余丈故也
　　○昏刻月生晕色苍白中围井宿　　○辛酉朝鲜王李＜忄隆＞以恭上  孝宗敬皇帝尊谥及  太皇太后  皇太后尊号遣陪臣同知中枢府事尹汤老工曹参判沈光辅奉表及方物来贺赐宴并金织衣彩叚等物有差
　　○设浦江关守备军民千户所仍隶松潘卫
　　○赏广西都指挥佥事金堂银十两彩币二表里录其剿归善县贼首古三仔之功也获功汉达官军土兵舍余人等一千二百八十人赏有差
　　○赏甘肃镇守太监杨定巡抚都御史毕亨总兵官署都督佥事刘胜兵备副使李端澄各彩币二表里银十两巡按御史杜旻兼管神枪太监沈让副总兵白琮参将吴鋐佥事官贤曹玉银币各半之番汉官舍夷兵正千户哈只哈三等二十二人各升署一级都指挥同知朱瑄等二千三百六十七人各赏有差以复立哈密国王陕巴功也
　　○郑府仪宾王缙坐居丧挟妓革职
　　○夜月生晕晕围火土二星于内色苍白至二更散在井宿
　　○壬戌赐故左都御史戴珊谥珊既卒陕人之在京朝者御史杨仪等及国子生数十人疏珊学行履历无可疵指其督学应天陕西一以随材施教敦实抑浮为主所至人材倍出士论归之其巡抚郧阳值野王冈煽乱延及无辜当坐者甚众以胁从论多所全活其为刑部侍郎往勘荆晋二王府狱详明称旨寻擢南京刑部尚书人无冤称比掌都察院事正身率属风纪肃然盖屡以疾辞不允而卒于官属纩戒家人勿乞祭葬臣等出其门下义不容默乞敕所司考其平生参之舆论易名定谥兼赐祭葬则凡在臣僚罔不知劝章下所司议谓宜如仪等所言  上是之乃赐谥恭简赠太子太保　　○太监陈宽传旨以分守大同右卫都知监左监丞侯能镇守大同而以御马监左监丞宋彬代能
　　○分守金腾参将卢和性贪暴挟索夷人金宝以万计纳孟餋思陆赂以孟木等村夷寨畀之民女有已聘为人妻者百计夺为妾吏民小忤辄至死欧而死者二人毒而死者一人畏威而缢死者五人为分守内官孙叙所讦而叙亦多索夷人金宝初以平戛寨卖于莽勒既而勒之叔辉纳赂又改畀之且令人至夷地市宝石和与之互讦又邀截其奏下巡按御史验问俱拟斩和所用千户李纶坐与夷通市叙所用土官镇抚谢宏赵钺坐强索财物俱拟永远充军都察院覆奏和及纶宏钺如拟叙减降充军诏是之发叙充  孝陵神宫监军
　　○初  孝庙时周王睦＜木审＞奏本府殿庭坛庙宫寝廊庑以火故且年久倾颓乞命官重葺工部覆奏今宗藩府第初创民已不堪难再扰宜遵例令本府自以禄米田租葺之有旨命镇巡等官勘处至是具奏如王言工部议如初  上令再议又极言时诎民穷承运门诸处难以概修惟社稷坛家庙及寝殿之不可已者移文镇巡官取诸司库贮赃罚银送府修理从之
　　○癸亥都给事中周玺等以南京及各处地震灾异频仍＜锍-釒＞劾户部侍郎王俨陈清工部侍郎李鐩南京工部尚书李孟旸户部侍郎陈金光禄寺卿胡谅总督粮储丁忧都御史邓庠巡抚都御史柳应辰曹元刘洪皆宜罢黜监察御史何天衢等亦以为言又及巡抚都御史韩邦问林元甫吏部覆奏  上悉留之○转江西右布政使崔岩为河南左布政使
　　○庐州府知府马金奏故元淮南左丞赠平章豳国公谥忠宣余阙合肥青阳里人也至正之乱提孤军守安庆援绝城陷与妻妾子女俱死焉一门五节世所希有我  高皇帝嘉其忠诏建庙祀于安庆矣但臣闻古之忠臣生地死所俱有祠今其里旧祠弗葺似为阙典乞令所司修复置守者赐之祠额其于风化实非小补礼部议覆如金奏葺合肥旧祠给旁近户二家护视春秋令县正行祭礼诏悉从之颜其祠如谥
　　○交河县知县李泰奏边境烧荒诸将往往乘机畋猎尝有输盐招寇之患乞停止兵部议烧荒之举不惟遏胡马南牧而官军亦易于瞭望乃边方重务不可废也泰所言诸弊殆将领非人所致宜密访重惩以警之奉旨迩来各边烧荒第虚应故事为弊多端其命巡按御史密访以闻○升赏大同红墙儿墩等处有功官军一百三人有差
</div>
    <div class="pagination">
<a href="明实录武宗实录_page7.html">上一页</a><span>...</span><a href="明实录武宗实录_page3.html">3</a><a href="明实录武宗实录_page4.html">4</a><a href="明实录武宗实录_page5.html">5</a><a href="明实录武宗实录_page6.html">6</a><a href="明实录武宗实录_page7.html">7</a><span class="current-page">8</span><a href="明实录武宗实录_page9.html">9</a><a href="明实录武宗实录_page10.html">10</a><a href="明实录武宗实录_page11.html">11</a><a href="明实录武宗实录_page12.html">12</a><a href="明实录武宗实录_page13.html">13</a><span>...</span><a href="明实录武宗实录_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
