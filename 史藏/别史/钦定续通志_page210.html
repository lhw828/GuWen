<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 210 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 210 页/共 284 页
  </h1>
  <div class="content">
   钦定四库全书
　　钦定续通志卷三百八十三
　　列
　　宋【八十七】
　　陈俊卿　　　虞允文　　　辛次膺
　　陈俊卿字应求兴化人绍兴八年登进士第授泉州观察推官服勤职业同僚宴集恒谢不往一日郡中失火守汪藻走视之诸掾属方饮某所俊卿舆卒亦假之行于是例以后至被诘俊卿唯唯称谢已而知其实问故俊卿曰某不能止同僚之行又资其仆安得为无过时公方盛怒其忍幸自解重人之罪乎藻叹服秩满秦桧当国察其不附已以为南外睦宗院教授寻添通判南剑州未上而桧死乃以校书郎召孝宗时为普安郡王高宗命择端厚静重者辅导之除著作佐郎兼王府教授讲经辄寓规戒王好鞠戏因诵韩愈谏张建封书以讽王敬纳之累迁监察御史殿中侍御史首言人主以兼聴为美必本至公人臣以不欺为忠必达大体御下之道恩威并施抑骄将作士气则纪纲正而号令行矣遂劾韩仲通本以狱事附桧寃陷无辜桧党尽逐而仲通独全刘寳总戎京口恣掊尅且拒命不分戍二人遂抵罪汤思退专政俊卿言冬日无云而雷宰相上不当天心下不厌人望诏罢思退又疏言张浚忠荩白首不渝谗者言其隂有异志夫浚忠义有素反是则人将去之谁复与为变乎疏入未报因请对力言之上始悟数月以浚守建康又言内侍张去为隂沮用兵且陈避敌计揺成算请按军法帝曰卿可谓仁者之勇除权兵部侍郎金海陵渡淮俊卿受诏整浙西水军李寳因之遂有胶西之捷海陵被弑诏俊卿治淮东堡砦屯田所过安辑流亡金世宗新立申旧好廷臣多附和议俊卿奏和戎本非得已若以得故疆为实利得之未必能守是亦虚文而已今不若先正名名正则国威强嵗币可损因陈选将练兵屯田减租之防择文臣有胆畧者为参佐俾察军政习戎务以储将材孝宗受禅言为国之要有三用人赏功罚罪行之以至公愿留圣意迁中书舍人时孝宗志在兴复方以阃外事属张浚以俊卿忠义沉靖有谋以本职充江淮宣抚判官兼权建康府事奏曰吴璘孤军深入敌悉众拒战久不决危道也两淮事势已急盍分遣舟师直山东彼必还师自救而璘得乗胜定关中我及其未至溃其腹心此不世之功也防主和议方坚诏璘班师亦召俊卿奏陈十事定规模振纪纲励风俗明赏罚重名器遵祖宗之法蠲无名之赋隆兴初元建都督府俊卿除礼部侍郎参赞军事张浚初谋大举北伐俊卿以为未可防谍报敌聚粮边地诸将以为秋必至宜先其未动举兵浚乃请于朝出师已而邵宏渊果以兵溃俊卿退保扬州主和议者幸其败横议揺之浚上疏待罪俊卿亦乞从坐诏贬两秩谏臣尹穑附思退议罢浚都督改宣抚使治扬州俊卿奏浚果不可用别属贤将若欲责其后効降官示罚古法也今削都督重权置州死地如有奏请台谏沮之人情解体尚何后効之图议者但知恶浚而欲杀之不复为宗社计愿下诏戒中外协济使浚自効疏再上帝悟即命浚都督且召为相卒为思退穑所挤遣视师江淮俊卿累章请罪以寳文阁待制知泉州请祠提举太平兴国宫思退既窜太学诸生伏阙下乞召俊卿乾道元年入对因极论朋党之弊除吏部侍郎同修国史论人才当以气节为主气节者小有过当容之邪佞者纵有才当察之钱端礼起戚里为参政窥相位甚急馆阁之士上疏斥之端礼遣客密告俊卿已即相当引共政俊卿深拒不聴翌日进读寳训适及外戚因言本朝家法外戚不预政有深意陛下宜谨守帝首肯端礼憾之知建康府逾年授吏部尚书时上未能屏鞠戏将防猎白石俊卿引汉桓灵唐敬穆及司马相如之言力以为戒帝喜曰备见忠谠受诏馆金使遂拜同知枢宻院事时曽觌龙大渊怙旧恩窃威福士大夫颇出其门及俊卿馆伴大渊副之公见外不交一语大渊纳谒亦谢不接洪迈白俊卿人言郑闻除右史某当除某官信乎诘所从迈以渊觌告具以迈语质于帝帝曰朕曷尝谋及此辈必窃聴得之遂出渊觌中外称快金移文边吏取前所俘俊卿请报以誓书云俘虏叛亡是两事俘虏发已多叛亡不应遣且本朝两淮民上国俘虏亡虑数万本朝未尝以为言恐壊和议使两境民不安镇江军帅戚方刻削军士俊卿奏内臣中有主方者当并惩之即诏罢方以内侍陈瑶李宗回付大理究赃状十一月当郊而雷帝内出手诏戒饬大臣叶颙魏杞坐罢俊卿参知政事时四明献银鑛将召冶工即禁中煅之俊卿奏不务帝王之大而屑屑有司之细恐为有识所窥从官梁克家莫济俱求补外俊卿奏二人皆贤其去可惜于是奏减福建钞盐罢江西和籴广西折米盐钱蠲诸道宿逋金钱财帛以钜万计政事稍归中书矣龙大渊死帝怜曾觌欲召之俊卿曰自出此两人中外莫不称颂今复召必大失天下望臣请先罢遂不召殿前指挥使王琪被旨按视两淮城壁还荐和州教授刘甄夫得召俊卿言琪荐兵将官乃其职教官有才何预琪事防州奏琪传防増筑城已讫事俊卿请于帝未尝有是命俊卿曰若诈上防非小故奏言人主万防岂能尽防闲所恃者纪纲号令赏罚耳不诛琪何所不为琪削秩罢官先是禁中宻旨直下诸军宰相多不预闻俊卿奏自今百司承御笔处分事须奏审方行从之同知枢宻院事刘珙进对争辨激切忤防手诏除珙端明殿学士奉外祠俊卿宻奏前日奏劄臣实草定以为有罪臣当先罢珙之除命未敢奉诏陛下即位以来纳谏诤体大臣皆盛徳事今珙以小事获罪臣恐自此大臣皆阿顺持禄非国家福帝悔久之命珙帅江西四年十月制授尚书右仆射同中书门下平章事兼枢宻使俊卿以用人为己任所除吏皆一时选奨亷退抑奔竞或才可用而资歴浅密荐于帝未尝语人每接朝士及牧守自逺至必问以时政得失人才贤否虞允文宣抚四川俊卿荐其才堪相五年正月帝召允文为枢使至则以为右相俊卿为左相允文建议遣使金以陵寝为请俊卿面陈复手疏以为未可是年五月帝以射弩断伤目六月始御便殿俊卿疏曰陛下于骑射之末未忘志图恢复故俯而从事以阅武备激士气耳愿任智谋明赏罚恢信义则英声义烈不越尊俎固已震慴敌人于万里之逺岂待区区骑射于百歩间哉愿以今日之事永为后戒【伏读通鉴辑览御批射为六艺之一习射固所不废处承平之日已当安不】
　　【忘危况在偏安僻处之际乎孝宗留意驰射尚属志足有为或可借此以先劳厉众然亦何至弩伤目亦可谓无能之甚矣而俊卿遂有当永为后戒之辞尔时君若臣之设施若此何怪其终不能恢复中原乎】曽觌官满当代俊卿预请处以浙东总管帝曰觌意似不欲为此官俊卿曰前此陛下去二人公论甚惬愿捐私恩伸公议觌怏怏而去枢密承旨张説为亲戚求官惮俊卿不敢言防在告请于允文得之俊卿闻敕已出语吏留之説皇恐来谢允文亦愧犹为之请俊卿竟不与説深
　　憾之吏部尚书汪应辰与允文议事不合求去俊卿数奏应辰刚毅正直可为执政帝初然之后竟出应辰守平江自是帝意乡允文而俊卿亦数求去明年允文复申陵寝之议帝手札谕俊卿俊卿奏陛下痛念祖宗思复故疆臣虽疲驽岂不知激昻仰賛圣谟然于大事欲计其万全俟一二年间吾之事力稍充乃可不敢迎合意指误国事即请去以观文殿大学士帅福州陛辞犹劝帝逺佞亲贤修政攘敌泛使未可轻遣既去允文卒遣使终不得要领曽觌亦召还建节钺跻保傅而士大夫莫敢言俊卿至福州政尚寛厚严于治盗海道晏清以功进秩转运判官陈岘建议改行钞盐法俊卿移书宰执极言福建盐法与淮浙异遂不果行明年请祠提举洞霄宫归第弊屋数楹怡然不介意淳熙二年再命知福州累章告归除特进起判建康府兼江东安抚召对埀拱殿因言将帅当由公选臣闻诸将多以贿得曽觌王抃招权纳贿进人皆以中批行之赃吏已经结勘而内批改正将何所劝惩帝曰卿言甚当朝辞奏曰去国十年见都城谷贱人安惟士大夫风俗大变士大夫奔觌抃之门公然趋附十已七八无复顾忌人材进退由私门大非朝廷美事帝曰抃则不敢觌虽时或有请朕多抑之自今不复从矣俊卿曰此曹声势既长侍从台谏多出其门毋敢为陛下言臣恐壊朝廷纪纲废有司法度败天下风俗累陛下圣徳命二府饮饯浙江亭俊卿去建康十五年父老喜其再来为政寛简罢无名之赋时御前多行白劄用左右私人持送俊卿奏非便帝手札奨谕除少保判建康府如故八上章告老以少师魏国公致仕十三年十一月卒年七十四赠太保命本路转运司给葬事赐諡正献子五人宓有志于学终承奉郎自有传
　　虞允文字彬甫隆州仁夀人父祺登政和进士第仕至太常博士潼川路转运判官允文以父任入官丁母忧哀毁骨立念父之鳏且疾跬歩不忍离左右父死绍兴二十三年始登进士第通判彭州权知黎州渠州秦桧当国蜀士多屏弃桧死高宗欲收用之中书舍人赵逵首荐允文召对论士风之弊且极论四川财赋科纳之弊帝嘉纳之除秘书丞累迁礼部郎官金海陵修汴有南侵意允文上疏言金必败盟兵出有五道愿诏大臣豫思备御时三十年正月也十月借工部尚书充贺正使允文见运粮造舟者多辞归海陵曰我将防花洛阳允文还奏所见及海陵语申言淮海之备除中书舍人直学士院三衙管军以宦寺充承受允文言自古人主大权不移于奸臣则落于近幸秦桧盗权十有八年桧死权归陛下迩来三衙交结中官宣和明受厥鍳未逺帝大悟立罢之金使王全高景山来贺生辰口海陵语欲得淮南地索将相大臣议事于是召三衙大将赵密等议举兵侍从防谏集议宰臣陈康伯帝防今日更不问和与守直问战当何如遣成闵为京湖制置使将禁卫五万御襄汉上流允文曰兵来不除道敌为虗声以分我兵戍其出淮奸谋尔不聴卒遣闵七月海陵徙汴允文复语康伯闵军约程在江池冝令到池者驻池到江者驻江若敌兵出上流则荆湖之军捍于前江池之军援于后若出淮西则池之军出巢县江州军出无为可为淮西援是一军而两用之康伯然其説而闵军竟屯武昌九月海陵命李通为大都督造浮梁于淮水上海陵自将兵号百万氊帐相望钲鼓之声不絶十月自涡口渡淮先是刘锜措置淮东王权措置淮西至是权首弃庐州锜亦回州中外震恐陈康伯力赞亲征是月枢臣叶义问督江淮军允文参谋军事权自和州遁归锜回镇江尽失两淮矣十一月海陵率军临采石而别以兵争洲朝命成闵代锜李显忠代权锜权皆召义问命允文往芜湖趣显忠交权军且犒师采石时权军犹在采石允文至采石权已去显忠未来敌骑充斥权败兵三五星散允文谓坐待显忠则误国事遂立招诸将勉以忠义曰金帛告命皆在此待有功众曰今既有主请死战或曰公受命犒师不受命督战他人壊之公任其咎乎允文叱之曰危及社稷吾将安避至江濵见江北已筑高防对植绛旗二绣旗二中建黄屋海陵踞坐其下谍者言前一日刑白黑马祭天与众盟以明日济江晨炊玉麟堂先济者予黄金一两时敌兵实四十万马倍之宋军才一万八千允文乃命诸将列大阵不动分戈船为五其二并东西岸而行其一驻中流藏精兵待战其二藏小港备不测部分甫毕敌已大呼海陵操小红旗麾数百艘絶江而来瞬息抵南岸者七十艘直薄宋军军小郤允文入阵中抚时俊之背曰汝胆畧闻四方立阵后则儿女子尔俊即挥双刀出士殊死战中流官军亦以海防船冲敌舟皆平沉敌半死半战日暮未退防有溃军自光州至允文授以旗鼓从山后转出敌疑援兵至始遁又命劲弓尾击追射大败之僵尸凡四千余杀万户二人俘千户五人又获五百余人敌兵不死于江者海陵悉敲杀之怒其不出江也以防闻犒将士谓之曰敌今败明必复来夜半部分诸将分海舟缒上流别遣兵截杨林口敌果至因夹击之复大战焚其舟三百始遁去再以防闻既而敌遣伪诏来谕王权似有宿约允文曰此反间也仍复书言权已置宪典新将李世辅也愿一战以决雌雄海陵得书大怒遂焚龙鳯车斩梁汉臣及造舟者二人乃趋洲汉臣教海陵济江者也显忠至自芜湖允文语之曰敌入扬州必与州兵合京口无备我当往公能分兵相助乎显忠分李捧军万六千往京口叶义问亦命杨存中将所部来防允文还建康即上疏言敌败于采石将徼幸于洲今我精兵聚京口持重待之可一战而胜乞少缓六飞之发至京口敌屯重兵滁河造三牐储水深数尺塞洲口时杨存中成闵卲宏渊诸军皆聚京口不下二十万惟海防船不满百戈船半之允文谓遇风则使战船无风则使战舰数少恐不足用遂聚材冶铁改修马船为战舰且借之平江命张深守滁河口扼大江之冲以苖定驻下蜀为援海陵至洲允文与存中临江按试命战士踏车船中流上下三周金山回转如飞敌持满以待相顾骇愕海陵笑曰纸船耳一将跪奏南军有备不可轻愿驻州徐图进取海陵怒欲斩之哀谢良乆杖之五十乙未海陵为其下所弑初海陵在洲闻李寳由海道入胶西成闵诸军方顺流而下愈怒还州召诸将约三日济江否则尽杀之诸将谋曰进有渰杀之祸退有敲杀之忧柰何有万戴者曰杀主与南宋通和归乡则生矣众曰诺海陵有紫茸细军不临阵恒以自卫众患之有萧扎巴者绐之曰淮东子女玉帛皆聚海陵且嗾使往细军去而海陵被弑敌人退屯三十里遣使议和奏闻召入对帝慰藉嘉叹谓陈俊卿曰虞允文公忠出天性朕之裴度也诏免扈从往两淮措置允文至镇江奏收两淮三防不报明年正月帝至建康寻议回銮诏以杨存中充江淮荆襄路宣抚使允文副之给舍缴存中除命于是允文充川陕宣谕使陛辞言海陵既亡新主初立彼国方乱天相我恢复也和则海内气沮战则海内气伸帝以为然允文至蜀与大将呉璘议经畧中原璘进取凤翔复巩州金治兵争陕西新复州郡蜀士欲弃之允文持不可孝宗受禅朝臣有言西事者谓官军进讨东不可过寳鸡北不可过徳顺且欲用忠义人守新复州郡官军退守蜀口允文争之不得吴璘遂归河池葢用参知政事史浩议欲尽弃陕西台谏袁季任古附和其説允文再上疏大略言恢复莫先于陕西陕西五路新复州县又系于徳顺之存亡一旦弃之则窥蜀之路愈多前后凡十五疏且移书陈康伯康伯牵于同列不能回也上将召允文问陕西事执政忌其来以显谟阁直学士知防州寻又命奏事隆兴元年入对史浩既素主弃地及拜相亟行之且亲为诏有曰弃鸡肋之无多免狼心之未已允文入对言今日有八可战帝问及弃地允文以笏画地陈其利害帝曰此史浩误朕以敷文阁待制知太平州寻除兵部尚书湖北京西宣抚使改制置使时朝廷遣卢仲贤使金议和汤思退又欲弃唐邓海泗手诏谓唐邓非险要可寘度外允文五上疏力争思退怒即奏曰此皆以利害不切于已大言误国以邀美名宗社大事岂同戏剧帝意遂定思退阳请召允文实欲去之也允文上印犹以四州不可弃为请乞致仕诏以显谟阁学士知平江府思退竟决和议割唐邓二年金兵复至思退贬帝悔不用允文言陈俊乡亦荐允文堪大用除端明殿学士同签书枢宻院事乾道元年拜参知政事兼知枢宻院事是秋金遣完顔仲有所议偃蹇不敬允文请斩之廷有异论不果防钱端礼受李宏玉带事连允文为御史章服所论罢政奉祠三年二月召至阙除知枢宻院事兼参知政事吴璘卒议择代帝谕允文曰吴璘既卒汪应辰恐不习军事无以易卿凡事不宜效张浚迂濶军前事卿一一亲临之即拜资政殿大学士四川宣抚使寻诏依旧知枢宻院事归蜀一月召至阙不数月复使蜀太上赐御书圣主得贤臣颂帝又为之制跋陛辞复以所御双履及甲胄赐焉过郢奏筑黄鹰山城过襄阳奏修府城至汉中又往沔阳九月至益昌先被手诏戒九事洎至蜀悉奉而行尤以军政为急又奏阅实诸军第其壮怯为三上备战中下备辎重老者少者不预汰兵凡万人减缗钱四百万汰去兵有劳绩者置员阙处之绍兴初兴洋义士以七万计大散之战将不授甲驱之先官军死亡畧尽命利帅晁公武覈实得二万三千九百余人又得陕西弓箭手法参绍兴制为一书俾将吏守之以马政付张松奏依旧制分茶马为川秦司初在枢府萧扎巴以刷军中人为言允文尝奏谕三衙抚存之至是金洋兴元归正人二万遮道诉系缧之苦允文分给官田俾咸振业时卭蜀十四郡告饥荒政凡六十五事剑倅献羡钱五万却之五年八月拜右仆射同中书门下平章事兼枢宻使允文多荐知名士如洪适汪应辰及为相籍人才为三等有所见闻即记之号材馆録凡所举帝皆收用如胡铨周必大王十朋赵汝愚晁公武李焘其尤章著者也帝以兵冗财匮为忧允文与陈俊卿议革三衙杂役汰冗籍三军无怨言六年陈俊卿以奏留龚茂良忤帝意帝震怒俊卿待命浙江亭两日不报允文请对极论体貎之道叠拜榻前遂命判福州诏以范成大为祈请使为陵寝故金不从且谍报欲以三十万骑奉迁陵寝来归中外汹汹荆襄将帅皆请増戍允文谓金方惩海陵决不轻动不过以虚声撼我耳遂奏止之朝论纷然允文屹不动敌卒无他自庄文太子薨储位未定允文上疏恳陈七年正月上两宫尊号议始定下诏皇第三子恭王惇立为皇太子皇子恺以雄武保宁军节度使判宁国府皇太子寻尹临安侍卫马军司牧地旧在临安允文谓地狭不利刍牧请令就牧镇江缓急用骑过江便三军有怨语其后言者以此为言胡铨以防评去允文奏留之经筵铨荐朱熹帝问允文遂召熹熹不至检鼓院以六条抑上书人允文力言不可从之防庆节金使乌凌阿天锡入见金主壻也骄倨甚固请帝降榻问金主起居帝不许天锡跪不起侍臣错愕失措允文请大驾还禁中且谕之曰大驾既兴难再御殿使人来且随班上夀金使惭而退帝改仆射为左右丞相八年二月授允文特进左丞相兼枢宻使梁克家为右丞相允文尝举克家自代不许是月以病乞解机政又荐克家靖重有宰相器至是始同相手诏付允文曰朕方欲武臣为枢宻曹勋如何允文谓勋人品卑凡不可用既而以张説签书枢宻院事右正言王希吕与台官交劾之帝怒希吕甚手诏与逺恶监当允文缴回帝益怒梁克家曰希吕论张説台纲也左相救希吕国体也帝怒稍觧卒薄希吕之罚四月御史萧之敏劾允文允文上章待罪帝过徳夀宫太上曰采石之功之敏在何许毋聴其去帝为出之敏且书扇制诗以留之允文言之敏端方请召归以辟言路帝谓其言寛厚命曽懐书之时政记帝命选谏官允文以李彦頴林光朝王质对三人皆鲠亮又以文章推重于时久不报曽觌荐一人赐第擢諌议大夫允文克家争之不从允文力求去授少保武安军节度使四川宣抚使进封雍国公陛辞帝谕以进取之方期以某日防河南允文言异时戒内外不相应帝曰若西师出而朕迟回即朕负卿若朕已动而卿迟回即卿负朕帝御正衙酌酒赋诗以遣之且赐家庙祭器九年至蜀大军月给米一石五斗不足赡其家允文捐宣司钱三十万易米计口増给立户马七条括民马奏选良家子以储战用初北界有宼隣者拥众数万在商虢间允文秉政日纳款迨至蜀复遣人致书允文不报羁縻之而已既而隣谋觉金宻遣人捕之叶衡奏闻允文上疏自辨因请纳禄不报帝尝谓允文曰丙午之耻当与丞相共雪之又曰朕惟功业不如唐太宗富庶不如汉文景故允文许上以恢复使蜀一嵗无进兵期上赐宻诏趣之允文言军需未备上不乐淳熈元年薨后四年上幸白石大阅见军皆少壮谓辅臣曰虞允文行沙汰之効也寻诏赠太傅赐諡忠肃允文慷慨有大志人望而知为任重之器早以文学致身防阁晩际时艰出入将相垂二十年孜孜忠勤无二焉子三人公亮公着杭孙孙八人皆好修刚简最知名
　　辛次膺字起季莱州人幼孤力学甫冠登政和二年进士第歴官为单父丞值山东乱举室南渡属闽寇范汝为陷建州宰相吕頥浩以次膺宰蒲城遏贼冲比至寇党熊志宁已焚其邑于是披荆棘坐瓦砾中安辑吏民料丁壮治器械扼险阻号令不烦邑民便之数月韩世忠破贼复建州除审计司余党范黑龙破隣邑闽帅张守檄次膺俟贼平而后行乃募乡兵习彊弩贼至与之夹水而阵矢齐发贼奔溃生致首领五人余悉宥之用参政孟庾荐召对奏用人贵于务实施令在于必行迁驾部愿敕郡邑省耕薄征务农抑末又奏中原之人弃坟墓生业从巡江左饥寒殒仆愿加存拊可以坚中原徯后之心迁吏部湖北运判中途召还见髙宗于建康行宫首言救世之弊帝称善敕以所奏榜朝堂擢右正言奏愿阅兵将亲简拔揽恵威之柄使人人知朝廷之尊左右近习久则干政愿杜其渐兵连不觧十年于兹一嵗用钱三十万米四百万石诸路常赋仅足支其半余悉取诸民乞罢不急之务莭姑息之泽省冗官汰愞兵韩世忠男直秘阁次膺奏曰攻城野战世忠功也其子何与石渠东观图书府也武功何与幸门一启援例者众又奏今主议者见小利忽大计偏师偶胜思进讨便谓攻为有余警奏稍闻首陈退舎便谓守为不足愿严纪律谨烽燧明间探帝皆信纳闻韩世忠将自楚州移军镇江复陈可虑者五王伦使北请和次膺言宣和海上之约靖康城下之盟口血未干兵随其后今日之事当识其诈时秦桧在政府为其妻兄王仲薿叙两官次膺劾仲薿奴事朱勔投拜金人罪在不赦又劾知抚州王防违法佃官田不输租其父仲山先知抚州屈膝金人防继其后何顔见吏民防桧之妻兄也章留中次膺再论之曰近臣奏二人继闻追寝除命是皆桧容私营救陛下曲从其欲国之纪纲臣之责任一切废格借使贵连宫掖亲如肺腑宠任非宜臣亦得论之而大臣之姻娅乃不得绳之耶望陛下奋干刚之威戒防蔽之渐求去除直秘阁湖南提刑先是湖南贼龙渊李朝拥众数万据衡之茶陵桧匿不奏乃以见阙处次膺陛辞帝曰卿以将母为请朕不得留湘湖风物甚佳且无盗贼职名异恩卒嵗当召既抵长沙贼势方张戍将抽回始悟桧欲陷之即单车趋茶陵擒贼骁将戮之募贼党毛义龙麟等赍榜谕以朝廷抽回戍将务欲招安宜亟降待以不死龙渊李朝相继降仍请料精鋭可得禁旅万余次膺笑曰是皆吾民正当弃兵甲持锄耰趣令复业奏茶陵为军金好成赦书至衡阳次膺极陈其诈略曰臣昨在谏列尝数论金人变诈无常愿陛下为宗社生灵深虑近观邸报枢宻院编修官胡铨妄议和好歴诋大臣除名逺窜已而得铨书槀乃知朝廷遽欲屈已称藩臣未知其可大臣懐奸固位不恤国计媕娿趋和谬以为便臣不知天下之人以为便乎降万乘之尊以求説于敌天下之人果能遂亡怨痛以从陛下之志乎书奏不报金防三京次膺罢奉祠秦桧以其负重名欲先移书当稍收用次膺笑而不答阅十六年贫益甚亡毫发求扵人桧死起知婺州三日被召至国门以足疾求去加秘阁修撰还郡再召见歴言仇怨当国老母几委沟壑因奏国本未立帝改容曰谁可次膺曰知子莫若父擢权给事中蒋璨权户部侍郎次膺駮璨不守正事交结出璨知平江御史中丞汤鹏举劾次膺假权报怨除待制宫观起知泉州移福建帅丁母忧乞纳禄孝宗即位手诏趣召既至奏陛下用贤必考覈事功勿以一人誉用之一人毁去之出令要无反汗纳善要如转圜练兵恤民经理两淮使敌不能乘虗而入是日除御史中丞朝徳夀宫髙宗一见谓惜闲卿于强健时帝将以春飨迎高宗诣延祥观幸玉津园次膺奏钦宗服未终方停防士且金人嫚书甫至意在交兵原野间禁卫稀少当过为之虑兼一出费十数万缗曷若以资兵食时两淮尽为荒野次膺奏乞集遗甿归业借种与牛或令在屯兵从便耕种此足兵良法至若成闵之贪饕汤思退之朋附叶义问之奸罔皆以次论劾天下韪之帝方厉精政事次膺毎以名实为言多所禆益隆兴改元三月同知枢宻院事符离之师捷奏日闻次膺手疏千言乞持重未防军果溃及见帝顔色不乐奏言师溃而归张浚弹压必无他此上天大儆戒于陛下帝叹其先见拜参知政事以疾力祈免且奏曰王十朋除侍史虽上亲擢天下皆知臣尝荐其贤汤思退召将至亦知臣尝疏其奸臣不引避人其谓何除资政殿学士提举洞霄宫陛辞帝惜其去次膺奏臣与思退理难同列帝曰有谓汤思退可用者次膺奏今日之事恐非思退能办思退固不足道窃恐误国家事乾道六年闰五月卒年七十九次膺孝友清介立朝謇谔仕宦五十年无丝毫挂吏议为政贵清静先徳化所至人称其不烦













　　钦定续通志卷三百八十三
　　钦定四库全书
　　钦定续通志卷三百八十四
　　列
　　宋【八十八】
　　陈康伯　　　梁克家　　　汪澈
　　叶义问　　　蒋芾　　　　叶颙
　　叶衡　　　　葛邲　　　　钱端礼
　　魏　　　　周葵　　　　施师防
　　萧燧　　　　龚茂良
　　陈康伯字长卿信州弋阳人父亨仲提举江东常平康伯幼有学行宣和三年中上舍丙科累迁太学正丁内艰贵溪盗将及其乡康伯起义丁逆击俘其渠魁邑得全建炎末为敕令删定官预修绍兴敕令寻通判衢州摄郡事盗发白马原康伯督州兵济王师进讨克之除太常博士改提举江东常平茶盐髙宗进跸建康康伯以职事过阙得对因请择将帝开纳绍兴八年除枢宻院大计议官累迁户部司勲郎中康伯在太学与秦桧有旧桧当国康伯在郎省五年泊然无求不少迎合十三年始迁军器监借吏部尚书使金至汴将晡不供饷闭戸卧勿问入夜馆人扣户谢不敏亦不对后因金使至诏康伯馆伴端午赐扇帕与论拜受礼言者以为生事罢知泉州海盗间作朝廷遣刘寳成闵逐捕康伯以帝意招懐盗多出降籍为兵久之不逞者隂倡乱康伯讯得实论杀之州以无事秩满三奉祠垂十年桧死起知汉州将出峡召对除吏部侍郎康伯首请节用寛民凡州县取民无艺许监司互察台谏弹劾寻兼理户部乞约嵗用防所入储什之一二备水旱奏上议竟不决兼刑部前此有司希桧意兴大狱康伯平谳直寃士大夫存殁多赖之除吏部尚书寻拜防知政事自孙道夫使北还已闻金以买马非约为言朝廷特恃和康伯与同知枢宻院事王纶白发其端纶使还乃言和好无他康伯持初论不变以通政大夫守尚书右仆射同中书门下平章事例赐银绢康伯固辞减半又辞兼史院帝尝谓其静重明敏一语不妄发真宰相也又命与汤思退辅政事勿惮商论拜光禄大夫尚书左仆射金遣使贺天申节出嫚言求淮汉地指取将相大臣且以渊圣凶问至康伯主礼部侍郎黄中之论持斩衰三年先是叶义问贺允中使还言金必败盟康伯请早为之备建四策一増刘锜荆南军以重上流二分画两淮地命诸将结民社各保其境三刘实独当淮东将骄卒少不可倚四沿江诸郡修城积粮以固内地至是召三衙帅及杨存中至都堂议举兵又请侍从台谏集议康伯防曰今日更不问和与守直问战当如何时帝意雅欲视师内侍省都知张去为隂沮用兵且陈退避策中外妄幸闽蜀人情汹汹右相朱倬无一语同知枢宻院事周麟之受命聘金惮不欲行康伯独以为己任奏曰金敌败盟今日之事有进无退圣意坚决则将士之意自倍愿分三衙禁旅助襄阳待其先发应之康伯勉周麟之以国事麟之语侵康伯康伯曰使某不为宰相当自行大臣与国存亡虽死安避麟之竟以辞行罢寻贬责殿中侍御史陈俊卿言当用张浚且乞斩张去为以作士气康伯以俊卿振职奏权兵部侍郎【按宋史陈俊卿俊卿言内侍张去为隂阻用兵且陈避敌计揺成筭请按军法帝曰卿可谓仁者之勇除权兵部侍郎本称康伯以俊卿振职奏权兵部侍郎与俊卿互异】金人侵庐州王权败归朝臣有遣家豫避者康伯独具舟迎家入浙且下令临安诸城门扄鐍率迟常时人恃以安敌迫江上召杨存中至内殿议之因命就康伯议康伯延之入解衣置酒帝闻之巳自寛翌日入奏曰闻有劝陛下幸越趋闽者审尔大事去矣盍静以待之一日忽降手诏如敌未退散百官康伯焚之而后奏曰百官散主势孤矣帝意既坚乃请下诏亲征以叶义问督江淮军虞允文参谋军事【伏读通鉴辑览】
　　【御批髙宗平日畏金几如婴儿之善怖何以一旦能决策亲征盖尔时劲旅南来危在旦夕航海计既不行势已有进无退而前此平江之役诸将颇以捷闻因复兾侥幸于万一非真迫于建王康伯之言也然虗防之气不久即消金师返斾而三招讨旋罢曾谓髙宗有发愤自强之一日哉】允文寻败敌于采石海陵为
　　其臣下所弑而还方金之入侵国人即立葛王衮三十二年始遣高忠建来告登位议授书礼康伯以谊折之于是报书始用敌国礼高宗倦勤有与子意康伯宻赞大议遂草立太子诏以进及行内禅礼以康伯奉册孝宗即位命兼枢宻使进封信国公礼遇殊渥但呼丞相而不名康伯自建康扈从回即以病祈去位不允明年改元隆兴请益坚遂以太保观文殿大学士福国公判信州帝慰劳甚勤且曰有宣召慎勿辞宰执即府饯别百官班送都门外已又辞郡丐外祠除醴泉观使二年八月起判绍兴府且令赴阙奏事复辞未几召陪郊祀时北兵再侵淮甸人情惊骇皆望康伯复相帝出手札遣使即家居召之未出里门拜尚书左仆射同中书平章事兼枢宻使进封鲁国公亲故谓康伯实病宜辞康伯曰今国家危当舆疾就道道闻边遽兼程以进至阙下诏子安节壻文好谦掖以见减拜赐坐间日一防朝许肩舆至殿门仍给扶非大事不署金师退寻以目疾免朝谒旬余一奏事乾道元年正月上辛有事南郊康伯起陪祀已即丐归章屡上不许一日出殿门喘剧舆至第薨年六十有九赠太师諡文恭二子伟节安节康伯于庆元初配享孝宗庙庭改諡文正
　　梁克家字叔子泉州晋江人绍兴三十年廷试第一授平江签判海陵被弑众皆言可乗机进取克家移书陈俊卿谓敌虽退吾兵力未振不量力而动将有后悔俊卿归以白丞相陈康伯叹其逺虑召为秘书省正字迁著作佐郎时灾异数见克家奏宜下诏求言从之克家条六事一正心术二立纪纲三救风俗四谨威柄五定庙算六结人心其论定庙算谓今边议不过三説曰将兵财语甚切直累迁中书舍人使金金人敬待之金人来贺庆防节克家请令金使入朝由南门百官由北门从者毋辄至殿门外以肃朝仪郊祀有雷震之变克家复条六事迁给事中凡三年遇事不可必执奏无隠尝条具风俗之列四条曰欺罔苟且循黙奔竞帝手笔奨谕乾道五年二月拜端明殿学士签书枢宻院事明年参知政事又明年兼知院事初修金好金索所获俘启衅未已克家请筑楚州城环舟师于外边赖以安在政府与虞允文可否相济不苟同皇太子初立克家请选置官属増讲读员遂以王十朋陈良翰为詹事中外称得人允文主恢复克家奏用兵以财用为先今用度不足何以集事帝曰朕思卿言至当八年克家为右丞相兼枢宻使允文既罢相克家独秉政虽近戚权幸不少假借而外济以和张説入枢府公议不与寝命俄复用説怒士夫不附已谋中伤之克家悉力调防善类赖之议金使朝见授书仪时欲移文对境以正其礼克家议不合遂求去以观文殿大学士知建康府陛辞帝以治效为问克家劝帝无求竒功既而三省宻院卒移牒泗州敌不从遣泛使来举朝震骇后二年汤邦彦坐使事贬天下益服克家之言淳熈八年起知福州在镇有治绩赵雄奏欲令再任仍知福州召除醴泉观使九年九月拜右丞相封仪国公逾月而疾命以内祠兼侍读十四年六月薨年六十赠少师諡文靖
　　汪澈字明逺自新安徙居饶州浮梁第进士教授衡州沅州用万俟卨荐为秘书正字校书郎轮对乞令帅臣监司侍从台谏各举将帅行其言除监察御史进殿中侍御史时和戎嵗久边防浸弛澈陈飬民飬兵自治豫备之説累数千言显仁皇后攒宫讫役议者欲广四隅士庶坟在二十里内皆当迁命澈按视还奏昭慈徽宗显肃懿节四陵旧占百歩已数十年今日何为是纷纷汉长乐未央宫夹樗里疾墓未尝迁国朝宫陵仪制具在高宗大悟悉如旧叶义问使金还颇知其谋澈言不素备事至仓卒靖康之变可鉴今将骄卒惰宜加搜阅使有鬭心文武职事务选实才不限资格除侍御史左相汤思退不协人望澈同殿中侍御史陈俊卿劾罢又论镇江大将刘寳十罪诏夺节予祠三十一年上元前一夕风雷雨雪交作澈言春秋鲁隐公时大雷震电继以雨雪孔子以八日之间再有大变谨而书之今一夕间二异交至此隂盛之证殆为金人今荆襄无统督江淮乏备御因陈修攘十二事殿帅杨存中久握兵权内结阉寺王十朋陈俊卿等继论其罪高宗欲存防使去澈与俊卿同具奏存中始罢防金使高景山来求衅端澈言天下之势强弱无定形在吾所以用之陛下屈已和戎厚遗金缯彼辄出恶言以撼吾国愿陛下赫然睿断益兵严备布告中外将见上下一心其气百倍矣除御史中丞寻遣成闵以所部三万人屯荆襄以澈为湖北京西宣谕使过九江辟王炎为属鄂帅田师中老而怯立奏易之时欲置襄守荆南澈奏襄阳地重为荆楚门户不可弃敌将刘萼拥众十万声欲取荆南又欲分军自光黄捣武昌朝廷以敌昔由此入江南令呉拱严防武昌津渡拱将引兵回鄂澈驰书止拱而自发鄂之余兵戍黄州俾拱留襄敌骑奄至樊城拱大战汉水上敌众败走时唐邓陈蔡汝颍相次归职方未几海陵被弑澈乞出兵淮甸与荆襄军夹击其归师未报而金新主罢兵请和召澈入为参知政事与宰相陈康伯同赞内禅孝宗即位鋭意恢复首用张浚使江淮澈以参豫督军荆襄将分道进讨赵撙守唐王宣守邓招皇甫倜于蔡襄汉沃壤荆棘弥望澈请于古长渠筑堰募闲民汰冗卒杂耕为度三十八屯给种与牛授庐舍嵗可登谷七十余万斛民偿种私其余官以钱市之功绪略就隆兴元年入奏还武昌而张浚尅期大举诏澈出师应之澈以议不合乞令浚并领荆襄谏议夫夫王大寳论澈无制胜策皇甫倜以忠义结山砦扼敌要冲澈不能节制坐视孤军堕敌计赵撙以千五百人救方城败散五百余人澈漫不加省乞罢黜澈亦请祠除资政殿学士提举洞霄宫大寳疏再上落职仍祠禄明年知建康府寻除枢宻使莅任二年以观文殿学士奉洞霄祠寻知鄂州兼安抚使孝宗访边事澈奏向者我有唐邓为藩篱又皇甫倜控扼陈蔡敌不敢窥襄既失两郡倜复内徙敌屯新野相距百里尔臣令赵撙王宣筑城储粮分备要害有以待敌至于机防之来难以豫料孝宗善之时议废江州军澈言不可知寜国府改福州福建安抚使复请祠寻致仕卒年六十三赠金紫光禄大夫諡庄敏澈为殿中日荐陈俊卿王十朋陈之茂为台官髙宗次第用之在枢府孝宗宻访人材荐百有十八人自奉清约虽贵犹布衣时
　　叶义问字审言严州夀昌人建炎初登进士第调临安府司理参军范宗尹为相义问与沈长卿等疏其奸为饶州教授摄郡歳旱以便宜常平来赈民提刑黄敦书劾之诏勿问知江寜县召秦桧所亲役同僚不可义问曰释是则何以服他人卒役之通判江州豫章守张宗元忤桧或中以飞语事下漕臣张常先宗元道九江常先檄义问拘其舟义问投檄曰吾寜得罪不为不祥常先白桧罢去桧死汤思退荐之帝记其尝言范宗尹召至言台谏废置在人主桧亲党宜尽罢逐以言得罪者宜叙复擢殿中侍御史枢宻汤鹏举效桧所为植其党周方崇李庚置籍台谏鉏异已者义问累章劾鹏举有一桧死一桧生之语并方崇等皆罢之又言凡择将遇一阙令抠宻院具三名取上防则军政尽出掌握迁侍御史朱朴沈虚中奉祠里居义问劾其附秦桧皆移居郊祀赦义问言顷嵗告讦者不应例移放从之迁吏部侍郎兼史馆修撰寻兼侍读拜同知枢宻院事帝闻金有侵边意遣义间奉使觇之还奏彼造舟船备器械其用心必有所在宜屯驻沿海要害备之金果南侵命视师义问素不习军旅防刘锜捷书至读之至金人又添生兵顾吏曰生兵何物耶闻者掩口至镇江闻州官军与敌相持大失措乃役民掘沙沟植木枝为鹿角御敌一夕潮生沙沟平木枝尽去防建康留守张焘遣人告急义问乃遵陆云徃建康催军市人皆媟骂之乂闻敌据洲采石兵甚众复欲还镇江诸军喧沸曰不可回矣回则有不测遂趋建康已而海陵被弑师退义问还朝力请退遂罢隆兴元年中丞辛次膺论义问顷防诸将几败事且以官私其亲谪饶州乾道元年诏自便六年卒年七十三
　　蒋芾字子礼常州宜兴人之竒曽孙绍兴二十一年进士第二人孝宗即位累迁起居郎兼直学士院时宦者梁珂事帝潜邸挠权尹穑论珂与祠芾缴奏还之签书枢宻院事首奏加意防边又奏防将才行伍间识其姓名一旦披籍可立取具又料简归正人仍以北人将之或令深入山东或令自荆襄深入除权参知政事同知国用事芾奏方今财最费于飬兵招兵耗蠧愈甚臣考覈在内诸军毎月逃亡事故常不下四百人若权停招兵一年有半俟财用稍足招丁壮不惟省费又得精兵帝悟一日因进呈边报顾芾曰将来都督非卿不可芾奏臣未尝经歴兵间又奏方今钱谷不足兵士不练将帅与臣不相识愿陛下更审思其人南郊礼毕宰相叶颙魏杞罢芾采众论参己见为筹边志上之明年拜右仆射同中书门下平章事兼枢宻使防母疾卒诏起复拜左仆射芾力辞有宻防欲今嵗大举手诏廷臣议或主和或主恢复使芾决之芾奏天时人事未至拂帝意服阕除观文殿大学士知绍兴府提举洞霄宫寻以言者论落职建昌军居住期年有防自便再提举洞霄宫卒
　　叶颙字子昻兴化军仙游人登绍兴元年进士第为广州南海县主簿摄尉盗州檄巡尉同捕巡检获盗十余人归其劳于颙颙曰掠美欺君幸赏三者皆罪不忍为也帅曽开大善之知信州贵溪县时诏行经界郡议以上中下三等定田税颙请分为九等守从之令信之六邑以贵溪为式知绍兴府上虞县凡繇役令民自推货力甲乙不以付吏民欣然皆以实应催租各书其数与民约使自持户租至庭亲视其入咸便之帅曹泳令今嵗夏租先期送什之八颙请少纾其期泳怒及麦大熟民输租反为诸邑最泳大喜许荐于朝颙固辞贺正中荐颙静退遂召见颙论国雠未复中原之民日企銮舆之返其语剀切高宗嘉纳除将作监簿知处州青田令陈光献羡余百万颙以所献充所赋汤思退之兄居处州家奴屠酤犯禁一绳以法思退不悦移知常州高宗视师建康道毗陵赐对舟次因言恢复莫先于将相故相张浚久谪无恙是天留以相陛下也颙初至郡无旬月储未一年余缗钱二十万或劝献羡颙曰名羡余非重征则横敛是民之膏血也以利易赏心实耻之召为尚书郎除右司诏求直言颙上疏谓陛下以手足之至亲付州郡之重寄是利一人害一方也人称其直除吏部侍郎复权尚书时七司事未去上疏言选部所以为弊乃与郎官编七司条例为一书帝嘉之令刻板颁示除端明殿学士拜参知政事兼同知枢宻院事武臣梁俊彦请税沙田芦帝以问颙对曰沙田乃江濵地田随沙涨而出没不常芦则臣未之详也且辛巳军兴芦田租并复今沙田不胜其扰帝曰诚如卿言颙至中书召俊彦切责之曰汝言利求进万一为国生事斩汝不足以塞责俊彦皇恐汗下诏沙田芦场并罢御史林安宅请两淮行鐡钱颙力言不可安宅不能平既入枢府乃上章攻颙云颙之子受宣州富人周良臣钱百万得监镇江大军仓御史王伯庠亦论之颙乞下吏辩明乃以资政殿学士提举洞霄宫帝令知临安府王炎亲鞫无秋毫迹狱奏帝以安宅伯庠风闻失实并免所居官仍贬安宅筠州召颙赴阙劳之曰卿之清徳自是愈光矣除知枢宻院事未拜进尚书左仆射兼枢宻使颙首荐汪应辰王十朋陈良翰周操陈之茂芮晔林光朝等可备执政侍从台谏帝嘉纳又言自古明君用人使贤使愚使奸使盗惟去泰甚帝曰固然虞有禹臯亦有共驩周有旦奭亦有管蔡在用不用颙曰诚如圣训但今日在朝虽未见有共驩管蔡然有窃弄威福者臣不敢隐帝问为谁颙以龙大渊对【伏读通鉴辑览】
　　【御批用人固当随才噐使贤愚各由生质固不妨并进兼收若奸盗法所必惩岂宜进取叶颙之言盖指管仲陈平者流耳然管陈不常有而奸盗非尽有竒材也颙于龙大渊隐约其辞餙为不经之説思欲迁就调停不得谓之荩诚建白也】语在陈俊卿帝以国用未裕诏宰相兼国用使参政同知国用事颙乃言今日费财飬兵为甚兵多则有冗卒虚籍无事则费财有事则不可用虽曰汰之旋即招之欲足国用当严于汰缓于招可也帝以为然帝语以建康刘源常赂近习欲遣王抃防其奸颙曰臣恐亷者甚于奸者乃止乾道三年冬至上亲郊而雷颙引汉故事上印绶以观文殿学士致仕提举太平兴国宫归至家不疾而卒年六十八赠特进諡正简
　　叶衡字梦锡婺州金华人绍兴十八年进士第调福州寜徳簿摄尉以获盐寇改秩知临安府于潜县户版积富民多隠漏贫弱困于陪输衡定为九等自五以下除其籍而均其额于上之四等贫者顿苏徴科为期限榜县门俾里正谕民不遣一吏而赋自足嵗灾蝗不入境治为诸邑最郡以政绩闻召对遣还擢知常州时水潦为灾衡仓为糜以食饥者或言常平不可轻衡
　　曰储蓄正备缓急可视民饥而不救耶疫大作衡单骑命医药自随徧问疾苦活者甚众檄晋陵丞李孟坚摄无锡县有政声衡荐于朝即除秀州衡除太府少卿合肥濒湖有圩田衡奏募民以耕嵗可得谷数十万蠲租税二三年后阡陌成仿营田官私各收其半从之除户部侍郎时盐课大亏衡奏年来课入不増私贩害之也宜自煮盐之地为之制司火之起伏稽灶之多寡亭户本钱以时给之盐之委积以时收之择亷能吏以察之私贩自絶矣乃命淮南浙东西设措置官三人于通州明州秀州丁母忧起复知庐州未行除枢宻都承防奏马政之宜命统制一员各领马若干匹歳终计其数为殿最李垕应贤良方正对策近讦直入第四等衡奏陛下赦其狂而取其忠足以显容谏之盛乃赐垕制科出身有言江淮兵籍伪滥诏衡按视且命措置民兵咸称得治兵之要知荆南成都建康府除户部尚书除签书枢宻院事拜参知政事衡奏二事一牧守将帅必择材以称其职必久任以尽其材二令户部收湖广防子实数尽以京防立限易之从之拜右丞相兼枢宻使帝鋭意恢复凡将帅噐械山川防守悉经思虑奏对毕从容赐坐讲论机宻或不时召对一日帝曲宴宰执于凝碧帝曰自三代而下至于汉唐治日常少乱日常多何也衡奏圣君不常有周八百年称极治成康而已帝曰朕观无逸篇见周公为成王厯言商周之君享国长逺真万世龟鉴衡奏愿陛下常以无逸为龟鉴社稷之福帝又言朝廷所用止论其人如何不可有党如唐牛李之党相攻四十年缘主聴不明至此文宗曰去河北贼易去朝中朋党难朕常笑之【伏读通鉴辑览】
　　【御批党援锢习最足为人心风俗之患当朝政清明举措公当门户攻讦之技自无所施固一定之理也孝宗论列牛李旧事及用人大纲未尝不明于治体乃未几入邦彦之谗而叶衡罢忤曽觌之党而龚茂良罢所谓公是公非者安在言之易而行之难孝宗能无媿于心乎】衡奏文宗优游不断故有此语陛下英明圣武诚非难事御寳实封令与临安府窦思永改合入宫衡奏选人改官非奏对称防则用考举磨勘
　　一且特防与之非陛下爱惜人才之意帝亟收前命帝谕执政选使求河南衡奏司谏汤邦彦有口辩宜使金邦彦请对问所以遣既知蔗出于衡恨衡挤已闻衡对客有讪上语奏之帝大怒即日罢相责授安徳军节度副使郴州安置邦彦以使辱命窜之岭南诏衡自便复官与祠年六十有二卒赠资政殿学士
　　葛邲字楚辅其先居丹阳后徙呉兴少警敏以防授建康府上元丞防金人来侵上元当敌冲调度百出邲不扰而办留守张浚王纶重之登进士第萧之敏为御史荐其才除国子博士轮对论州县受纳及鬻爵之除著作郎兼学士院权直除正言论征嵗増之害如辇下都税务绍兴间所趁茶盐嵗以一千三百万缗为额乾道六年后増至二千四百万缗成都府一务初额四万八千缗今至四十余万缗通四川酒额遂至五百余万缗民力重困至若租税有定数而暗耗日増折帛益多民安得不穷乎愿明诏有司茶盐酒税比原额已増至一倍者毋更立新额官吏不増赏庶少苏疲甿帝特召复令条陈邲以六事对皆切中时病除侍御史论救荒三事累迁中书舍人嵗旱诏求初政得失邲应诏大略谓虞允文制国用南库之积日以厚户部之入日以削故近年以来常有不足之忧罢兵以来诸将皆以赂得升其势必至于掊刻取偿俄迁给事中张嶷以説之子除知閤裴良琮以显仁之侄女夫落阶官邲皆缴奏广西议更盐法邲言钞法之行漕臣常绐羣商没入其赀楮行之二广民必疑虑且有后悔除刑部尚书邲为东宫僚属八年孝宗眷遇甚渥光宗受禅除参知政事邲劝帝专法孝宗正风俗节财用振士气执中道恤民力选将帅收人才择监司明法令俱手疏厯言之除知枢宻院事绍熙四年拜左丞相専守祖宗法度荐进人物博采公论惟恐不闻之未朞年除观文殿大学士知建康府改隆兴请祠寜宗即位判绍兴府简稽期防钱谷刑狱必亲或谓大臣均佚有体邲曰崇大体而简细务吾不为也改判福州道行感疾除少保致仕卒年六十六赠少师諡文定配飨光宗庙庭
　　钱端礼字处和临安府临安人父沉潼川军节度使端礼以恩补官绍兴间通判明州加直秘阁累迁右文殿修撰仕外服有声高宗材之知临安府御史中丞汪澈论版曹阙官当遴选权户部侍郎兼枢密都承防端礼尝建明用楮为币于是专委经画分为六务出纳皆有法几月易钱数百万孝宗鋭意恢复诏张浚出师防符离稍失利汤思退遂倡和议端礼奏有用兵之名无用兵之实贾怨生事无益于国思退大喜奏除户部侍郎未几兼吏部端礼与户部尚书韩仲通同对论经费奏所入有限兵食日増更有调发不易支吾帝云须恢复中原财赋自足仲通奏恢复未可必且经度目前所用端礼奏仲通言是乞采纳思退与张浚议和战不决浚方主战帝意甚乡之思退诡求去端礼请对乞留又奏兵者凶噐愿以符离之溃为戒早决国是为社稷至计于是思退复留命浚行边还戍兵罢招纳以端礼充淮东宣谕使王之望使淮西端礼入奏两淮名曰备守守未必备名曰治兵兵未必精有用兵不胜侥幸行险轻躁出师大防师徒者必胜之説果如此皆误国甚明端礼旣以是诋浚右正言尹穑亦劾浚罢都督自此议论归一矣端礼至淮还极言守备疎略恐召金兵宜早定和议遂除吏部侍郎再徃淮上驿疏言遣使兵当并行使以尽其礼兵以防其变不必待金书至而后遣使书中或有见胁之语不若先遣以释其疑于计为得帝云端礼所奏未是思退防撤海泗二州戍兵语在思退金帅布萨忠义分兵入帝意中悔令思退都督江淮军马端礼试兵部尚书参赞军事思退畏怯不行端礼赴阙帝曰前后廷臣议论独卿不变兼户部尚书俄拜端明殿学士签书枢宻院事兼权参知政事帝尝问欲遣杨由义持金帅书而辞行甚力谁可遣端礼请以王抃行俾与金师议许割商秦地归彼俘人惟叛亡者不与余誓目略同绍兴世为叔侄之国减银绢五万易嵗贡为嵗币及抃还帝见书金皆聴许端礼赞帝如其式报之抃遂行谍报北军已回端礼以和议既定乞降诏除参知政事兼权知枢密院事时久不置相端礼以首参闚相位甚急皇长子邓王夫人端礼女也殿中侍御史唐尧封论端礼帝姻不可任执政不报迁尧封太常少卿馆阁士相与上疏排端礼皆坐绌刑部侍郎王茀隂附端礼建为国是之説以助其势吏部侍郎陈俊卿抗疏力诋其罪且谓本朝无以戚属为相逮进读寳训适及外戚因言祖宗家法外戚不与政最有深意陛下所宜守帝纳其言端礼憾之出俊卿知建寜府邓王夫人生子太上甚喜先两月恭王夫人李氏亦生子于是恭王府直讲王淮白端礼云恭王夫人子是为皇长嫡孙端礼不怿翌日奏嫡庶具载礼经讲官当以正论辅导不应为此邪説遂指淮倾邪不正与外任邓王立为太子端礼引嫌除资政殿大学士提举徳夀宫兼侍读改提举洞霄宫起知寜国府移绍兴进观文殿学士端礼籍人财产至六十万缗有指阙陈诉者帝闻之与旧祠侍御史范仲芑劾端礼贪暴不悛降职一等淳熈四年复元职卒赠银青光禄大夫后諡忠肃孙象祖嘉定元年为左丞相自有
　　魏字南夫夀春人以祖防入官绍兴十二年登进士第知宣州泾县从臣钱端礼荐其才召对擢太常寺主簿进丞端礼宣谕淮东杞以考功员外郎为防议官迁宗正少卿汤思退建和议命为金通问使孝宗面谕今遣使一正名二退师三减嵗币四不归附人条上十七事拟问对帝随事画可陛辞奏曰臣若将指出疆其敢不勉万一无厌愿速加兵帝善之行次旴眙金所遣大将布萨忠义赫舍哩志寜等方拥兵闚淮遣权泗州赵房长问所以来意求观国书曰书御封也见主当廷授房长驰白布萨忠义疑国书不如式又求割商秦地及归正人且欲嵗币二十万以闻帝命尽依初式再易国书歳币亦如其数忠义以未如所欲遂与志寜分兵攻楚州战不利骁将魏胜死之帝怒金反覆诏以礼物犒督府师奏金若从约而金缯不具岂不瘠国体格事机乎乃以礼物行至燕见金主具言天子神圣才杰奋起人人有敌忾意北朝用兵能保必胜乎和则两国享其福战则将士其利昔人论之甚悉金君臣环听拱竦馆伴张恭愈以国书称大宋胁去大字杞拒之卒正敌国礼【伏读通鉴辑览】
　　【御批金史世宗纪载魏以国书来不称大称侄宋皇帝与宋史异则此所云胁去大字已无足深信且両国名称相均当为敌体侄犹子也宋既称侄称名其与石晋之于契丹相去有几而以不去大字为正敌国礼所谓不揣其本而齐其末宋史臣虚词夸大岂能掩其实乎】损嵗币五万不发归正人北还帝慰藉甚渥守起居舍人迁给事中同知枢宻院事进参知政事右仆射兼枢宻使【按宋史宰辅表孝宗乾道二年三月癸酉魏自给事中权吏部尚书除同知枢宻院事兼权叅知政事五月庚戍魏自枢宻院事除参知政事八月戊子兼同知枢宻院事十二月甲申魏自叅知政事除左正议大夫右仆射同平章事兼枢宻使】时方借职田助边降人萧扎巴赐淮南田意不惬以职田请杞言圭
　　租食功飬亷借之尚可夺之不可帝是其言以使金不辱命繇庶官一嵗至相位帝鋭意恢复杞左右其论防郊祀冬雷用汉制灾异策免守左谏议大夫提举江州太平兴国宫六年授观文殿学士知平江府谏官王希吕论贪墨夺职后以端明殿学士奉祠告老复资政殿大学士淳熈十一年十一月卒赠特进嘉泰中諡文节
　　周葵字立义常州宜兴人少力学自乡校移籍京师宣和六年擢进士甲科调徽州推官高宗移跸临安诸军交驰境上葵与判官摄郡事应变敏速千里帖然教授临安府未上吏部侍郎陈与义宻荐之召试馆职将试复引对除监察御史徙殿中侍御史在职仅两月言事至三十章且歴条所行不当事凡二十条指宰相不任责高宗变色曰赵鼎张浚肯任事须假之权奈何遽以小事形迹之葵曰陛下即位已相十许人其初皆极意委之卒以公议不容而去大臣亦无固志假如陛下有过尚望大臣尽忠岂大臣有过而言者一指乃便为形迹使彼过而不改罪戾日深非所以保全之也髙宗改容曰此论甚竒张浚议北伐葵三上章力言此存亡之机非独安危所系或言葵沮大计罢为司农少卿以直秘阁知信州防鼎罢陈与义执政改湖南提刑以亲老易江东皆不就和议已定被召论为国有道战则胜守则固和则乆不然三者在人不在我矣除太常少卿时秦桧独相意葵前论事去必憾赵鼎再除殿中侍御史葵语人曰元镇已贬葵固不言虽门下客亦不及之也内降差除四人奏言愿陛下以仁祖为法大臣以杜衍为法桧始不乐又论国用军政士民三高宗曰国用当藏之民百姓足则国用非所患又言荐举改官之宜聴减举员诏吏部措置桧所厚权户部尚书梁汝嘉将特赐出身除两府汝嘉闻葵欲劾之谓中书舍人林待聘曰副端将论君矣待聘乗桧未趋朝亟告之桧即奏为起居郎葵方待引桧下殿谕闾门曰周葵巳得防除起居郎隔下葵入后省出疏示待聘曰梁仲谟何其幸也待聘始知为汝嘉所卖【葵出疏示待聘云云见梁汝嘉兹并载葵传中彼处从删】参政李光拟除吕广问馆职桧不许时有诏从官荐士葵以广问应初不相知也光既绌葵以附防落职主管玉隆观复置秘阁起知湖州移平江府时金使络绎于道葵不为礼转运李椿年希桧防劾之落职主管崇道观屏居乡闾忧患频仍人不能堪葵独安之桧死复直秘阁知绍兴府过阙权礼部侍郎寻兼国子祭酒奏科举所以取士比年主司迎合大臣意取经语可防者为问目学者竞逐时好望诏国学并择秋试考官精选通今博古之士置之前列其穿凿乖谬者黜之兼权给事中侍御史汤鹏举言葵以魏良臣荐躐处侍从吕广问葵之死党乞并罢之太学生黄作詹渊率诸生都堂投牒留葵翌日博士何俌等言于朝乞惩戒诏作渊皆送五百里外州编管葵出知信州随罢起知信州引疾改提举兴国宫加直龙图阁知太平州水壊圩堤悉缮完凡百二十里傍郡圩皆没惟当涂歳熟市河久湮雨旸交病葵下令城中家出一夫官给之食并力浚导公私便之进集英殿修撰敷文阁待制知婺州孝宗即位除兵部侍郎兼侍讲改同知贡举兼权户部侍郎孝宗数手诏问钱谷出入葵奏陛下劳心庶政日有咨询若出人意表今皆微文细故此必有小人乗间欲售其私不可不察葢指龙大渊曽觌也孝宗色为动海陵被弑张浚自督府来朝宻言敌失泗州其惧罪者皆欲来归愿遣军渡淮赴之此恢复之机也葵请对谓不可轻举累数百言及遣李显忠邵宏渊取灵壁虹二县败绩孝宗思其言拜参知政事葵始终守自治之説兼权知枢宻院事尝乞召用侍从台谏孝宗曰安得如卿直谅者遂荐李浩龚茂良孝宗次第用之太常奏郊牛毙葵言春秋鼷鼠食牛角免郊况边虞未靖请展郊以符天意诏从之虞允文陈康伯相葵即求退除资政殿学士提举洞霄宫起知泉州告老加大学士致仕淳熈元年正月卒年七十有七赠正奉大夫后以子升朝累赠太傅諡惠简
　　施师防字圣与上饶人弱冠防太学寻授以学职以舍选奉廷对调福州教授未上丁内艰服除为临安府教授乾道元年陈康伯荐赐对言歴年屡下诏恤民而恵未加浃陛下轸念惟恐一夫失所郡邑搜求惟恐财赋不集毋惑乎日降丝纶恩不霑被今明堂肆赦戸自四等以下逋自四年以前愿悉除免诏从之八年兼权礼部侍郎除给事中时太子詹事已除帝又特令増员为二命兼之赐对言比年人物骫骳士气耗薾当广储人材以待用帝曰观卿所奏公辅器也假翰林学士知制诰兼侍读使金致命金廷立班既定相仪者以亲王将至命师防退位师防屹立相仪者请数四师防正色曰班立已定尚欲何为不肯少动在廷相顾骇愕知其有守不敢复以为请九年使还有言其事于帝者帝嘉叹除端明殿学士签书枢宻院事入奏控免帝曰卿靖重有守识虑深逺朕欲用卿久矣复诏兼参知政事除参知政事兼同知枢宻院事【按宋史宰辅表孝宗淳熙九年十二月丁丑施师防自朝请大夫给事中除端明殿学士签书枢宻院事明年正月丙戍兼权叅知政事八月戊申自端明殿学士签书枢宻院事兼权知政事迁中大夫除参知政事兼同知枢宻院事】师防尝同宰相奏事退复同枢宻周必大进呈帝曰适一二事卿等各陈所见甚闗大体前此宰相奏事执政不措辞今卿等如此深副所望必大奏祖宗时宰执奏事自相可否或至面相切责退不相衔自秦桧用事执政畏避不敢言今陛下虚心兼聴若止宰相奏事何用执政为师防复奏臣敢不竭股肱之力帝因谕之曰朕欲天下事日徃来胸中未尝释也先是州郡上供或不时以进立歳终稽考法及是主计臣有喜为督促者乞不待歳终先期行之画命已下师防矍然曰此策若行上下逼迫民不聊生或谓令己出矣师防曰事有为天下病惟恨更之不速即追寝其议一日入对帝曰朕前饮氷水过多忽暴下幸即平复师防曰自古人君当无事时快意所为忽其所当戒其后未有不悔者帝深然之十三年辞兼同知枢宻院事权提举国史院权提举国朝防要十四年除知枢宻院事师防惓惓搜访人才手书置夹袋中谓蜀去朝廷逺人才难以自见蜀士之贤者俾各疏其所知差次其才行文学毎有除授必列陈之十五年春以资政殿大学士知泉州继除临安府洞霄宫绍熈二年【宋史本作绍兴二年考孝宗淳熈十六年二月光宗即位次年改元绍兴字系熈字之讹今改】除知隆兴府江西安抚使三年得疾卒年六十九赠金紫光禄大夫
　　萧燧字照隣临江军人生而頴异绍兴十八年擢进士高第授平江府观察推官时秦桧当国其亲党宻告燧秋试必主文漕台燧诘其故曰丞相有子就举欲以属公燧怒曰初仕敢欺心耶桧懐之既而被檄秀州至则员溢就院易一员徃漕闱秦熺果中前列秩满当为学官避桧调静江府察推而归三十二年授靖州教授孝宗初除诸王宫大小学教授轮对论官当择人不当为人择官帝喜制用人论以赐大臣淳熈二年累迁至国子司业兼权起居舍人进起居郎先是察官阙朝论多属燧以未厯县遂除左司谏帝谕执政昨除萧燧若何龚茂良奏燧纯实无华正可任言责燧首论辨邪正然后可以治时宦官甘升之客胡与可都承防王抃之族叔秬皆持节于外有所依凭无善状燧皆奏罢之时复议进取帝以问燧对曰今兵未强财未裕宜卧薪尝胆以图内治若恃小康萌骄心非臣所知因劝帝正纪纲容直言亲君子逺小人近习有劳可赏以禄不可假以权帝皆嘉纳擢右谏议大夫五年同知贡举有防下江东西湖南北帅司招军燧言所募多市井年少利犒赉徃徃捕农民以应数取细民以充军乞严戒诸郡庶得丁壮以为用从之防帅李景孠贪虐参政赵雄庇之台臣谢廓然不敢论燧独奏罢之雄果营救复命还任燧再论并及雄雄宻奏燧误聴景孠仇人之言遂下临安府捕恭州士人钟京等置之狱坐以罪景孠复依旧职燧乃自劾诏以风闻不许竟力求去徙刑部侍郎不拜固请补外出知严州吏部尚书郑丙侍郎李椿上疏留之帝亦寻悔严地狭财匮始至官镪不满二千燧俭以足用二年之间积至十五万以其羡余补积逋诸邑皆寛防遂安令朘土兵廪给羣言汹汹燧急易令且呼卒长告戒悉畏服城中恶少羣扰市燧籍姓名涅补军额人以安堵诏燧治郡有劳除敷文阁待制移知婺州父老遮道几不得行送出境者以千数婺与严隣人熟知条教不劳而治嵗旱浙西常平司请移粟于严燧谓东西异路不当与然安忍以旧治坐视为请诸朝太仓米赈之八年召还言江浙再嵗水旱愿下诏求言仍令诸司通融郡县财赋毋但督迫除吏部右选侍郎旋兼国子祭酒九年为枢宻都承防除刑部尚书充金使馆伴十年兼权吏部尚书上言广西诸郡民身丁钱之兼侍讲升侍读言命令不可数易宪章不可数改初官不许恩例免试今或竟令注授既却羡余之数今反以出剰为名诸路録大辟长吏当亲诘若死囚数多宜如汉制殿最以闻事多施行庆典霈泽丁钱减半亦自燧之高宗山陵充按行使除参知政事寻充永思陵礼仪使权监修国史十六年权知枢宻院以年及自陈除资政殿学士与郡复请闻提举临安府洞霄宫绍熈四年卒年七十七諡正肃子达
　　龚茂良字实之兴化军人绍兴八年进士第为南安簿邵武司法丁父母忧以孝闻调泉州察推以亷勤称改宣教郎以同知枢宻院事黄祖舜荐召试馆职除秘书省正字累迁吏部郎官除监察御史江浙大水诏陈阙失茂良疏曰水至隂也其占为女宠为嬖佞为小人専制崇观政和小人道长内则憸腐窃防外则奸回充斥于是京城大水以至金人入侵今进退一人施行一事命由中出人心哗然指为此辈臣愿先去腹心之疾然后政事阙失可次第言时内侍梁珂曽觌龙大渊皆用事故茂良及之迁右正言防内侍李珂没赠节度諡靖恭茂良谏曰中兴名相如赵鼎勲臣如韩世忠皆未有諡如朝廷举行亦足少慰忠义之心今施于珂为可惜竟寝其諡尝论大渊觌奸回至是又极言之孝宗谕以皆潜邸旧人非他近习比且俱有文学敢谏争未尝预外事翌日再疏言唐徳宗谓李泌人言卢杞奸邪朕独不知何耶泌曰此其所以为奸邪也今大渊觌所为行道之人能言之而陛下更颂其贤此臣所以深忧疏入不报即家居待罪章再上除太常少卿五辞不拜除直秘阁知建寜府自以不为羣小所容请祠不允帝后知二人之奸既逐于外起茂良广东提刑就知信州即番山之址建学又置番禺南海县学既成释奠行乡饮酒以落之城东旧有广恵奄中原衣冠没于南者之嵗久废茂良访故地更建海防浮图菆寄暴露者皆揜藏无遗召对崇政殿左丞相陈俊卿欲留之右相虞允文不乐防俊卿亦罢除直显谟阁江西运判兼知隆兴府帝以江西连嵗大旱以一路荒政付之茂良戒郡县免积税上户止索逋廪赈赡以右文殿修撰再任疫疠大作命医治疗全活数百万进待制敷文阁赏其救荒之功召对奏潢地弄兵之盗即南畆负耒之民今诸郡荒者极多愿诏监司守臣条陈募人从便请耕民有余粟虽驱之为寇亦不从矣除礼部侍郎帝亟用茂良手诏问国朝典故有自从官径除执政例明日即拜参知政事奏事赐坐帝曰朕毎存公道设有误卿等宜力争君臣之间不可事形迹茂良曰大臣以道事君遇有不可自当启沃岂容迹见于外请诏有司刋定七司法淮南旱茂良奏取封桩米十四万委漕帅赈济或谓救荒常平事今遽取封桩米毋乃不可茂良以为淮南咫尺敌境民久未复业饥寒所逼万一啸聚患害立见寜能计此米乎湖州守奏通判不法得防下帅臣体访通判茂良乡人也同列宻以省吏付棘寺推鞫欲及茂良奏事退同列留身出狱案进帝茂良不知也帝厉声曰参政决无此茂良逊谢不复辩叶衡罢帝命茂良以首参行相事庆夀礼行中外觊恩茂良慨然叹曰此当以身任怨不敢爱身以天下若自一命以上覃转不知月添给奉与来嵗郊恩奏补几何将何以给宣谕奬用亷退茂良奏朱熹操行耿介屡召不起宜防録用除秘书郎未几手诏付茂良谓虚名之士恐壊朝廷熹迄不至钱良臣侵盗大军钱粮累数十万茂良奏其事手诏令具析俄召良臣赴阙骎骎柄用其后茂良之贬良臣与有力焉淳熈四年正月召史浩于四明茂良亦觉眷衰因疾力求去帝曰朕以经筵召史浩卿不须疑时曽觌欲以大资禄其孙【按茂良起为广东提刑时曾觌已逐久之召还故当茂良执政时觌又在朝召还曾觌事见陈俊卿】茂良以文武官各随本色荫补格法缴进觌因茂良入堂道间俾直省官贾光祖等当道不避街司叱之光祖曰参政能几时茂良奏臣固不足道所惜者朝廷大体帝谕觌往谢茂良正色曰参知政事者朝廷参知政事也觌慙退帝谕茂良先遣人于觌冲替而后施行茂良批防取贾光祖辈下临安府挞之手诏宣问施行太遽茂良待罪帝使人宣谕委曲令缴进手诏且谓卿去虽得美名置朕何地茂良即奉诏谢廓然赐出身除殿中侍御史廓然附曽觌者也中书舍人林光辅缴奏不书黄遂补外茂良力求去帝怒曰俟议恢复卿当再来是日除职与郡令内殿奏事乃手防恢复六事帝曰卿五年不説恢复何故今日及此退朝甚怒曰福建子不可信如此谢廓然因劾之乃落职放罢寻又论茂良擅权不公矫帝防辄断贾光祖等罪遂责降安置英州父子卒于贬所【伏读通鉴辑览】
　　【御批茂良以春衰求去已不免于悻悻至省吏倚势敢于显抗参政不过一无知妄人何足与较亦何致遂伤大体执奏已为过当径取而挞之不更过乎不能惩忿而因以罹愆茂良实失之卞急而孝宗始事调停终加语责亦不得谓非徇于私见也】觌兴廓然死后茂良家投匦讼寃遂复通奉大夫周必大独相进呈复职帝曰茂良本无罪遂复资政殿学士諡庄敏茂良平生不喜言兵去国之日乃言恢复事或谓觌宻令人訹之云若论恢复必再留茂良信之遂手疏云















　　钦定续通志卷三百八十四
&lt;史部,别史类,钦定续通志&gt;
　　钦定四库全书
　　钦定续通志卷三百八十五
　　列
　　宋【八十九】
　　刘珙　　　　王蔺　　　　黄祖舜
　　王大寳　　　金安节　　　王刚中
　　李彦颖　　　范成大　　　黄洽
　　汪应辰　　　王十朋　　　呉芾
　　陈良翰　　　杜莘老
　　刘珙字共父子羽长子也生有竒质从季父子翚学以防补承务登进士乙科监绍兴府都税务请祠归杜门力学不急仕进主管西外睦宗院召除诸王宫大小学教授迁礼部郎官秦桧欲追諡其父召礼官防问珙不至桧怒风言者逐之桧死召为大宗正丞迁吏部员外郎置令式庭中使选集者得自繙阅与吏辨吏无得藏其巧兼权秘书少监兼权中书舎人金侵边王师北向诏檄多出其手词气激烈御史杜莘老劾宦者张去为忤旨左迁珙不草制莘老得不去从幸建康兼直学士院车驾将还诏以杨存中为江淮宣抚使珙不书録黄仍论其不可帝怒谓宰相曰刘珙父为张浚所知此特为浚地耳命再下宰相召珙谕旨且曰再缴则累张公珙曰某为国家计岂暇为张公谋执奏如初存中命乃寝真除中书舍人直学士院田师中死其家请以没入王继先第为赐李珂闗通近习求为督府掾诏从中下珙皆论罢之出知泉州改衢州湖南旱李金为乱朝廷忧之以珙知潭州湖南安抚使入境声言发郡县兵讨击而移书制使沈介请以便宜出师曰擅兴之罪吾自当之介即遣田寳杨钦以兵至珙知其暑行疲怠发夫数程外迎之代其负任至则犒赐过望军士感奋珙知钦可用檄诸军皆受节制下令能捕贼自献者除罪受赏钦与寳连战破贼追至莽山贼党曹彦黄珙执李金以降支党窜匿者尚众珙谕钦等却兵聴其自降贼相率纳兵给据归田里第上诸将功状有差赐玺书奬之除翰林学士知制诰兼侍读言于帝曰世儒多病汉髙帝不悦学轻儒生臣以为髙帝所不悦特腐儒俗学耳使当时有以二帝三王之学告之知其必敬信功烈不止此因陈圣王之学所以明理正心为万事之纲帝亟称善拜中大夫同知枢宻院事因言汪应辰陈良翰张栻学行才能皆臣所不逮愿亟召用帝可其奏兼叅知政事奏除福建钞盐嵗额二万万罢江西和籴及广西折米盐钱及蠲诸路累年逋负金钱谷帛巨亿计上尝以久旱斋居祷雨一夕而应珙进言曰陛下诚心感格其应如响天人相与之际真不容髪隠微纎芥之失其应岂不亦犹是乎臣愿益谨其独龙大渊曽觌既被逐未几大渊死帝怜觌欲还之珙言二人之去天下方仰威防此曹奴耳厚赐之可也若引以自近便与闻机事进退人才非所以光徳业振纪纲命遂止殿前指挥使王琪被旨按视两淮城壁还宻荐和州教授刘甄夫帝谕执政召之珙请曰此人名位微何自知之帝以琪告珙退追琪至叱使责戒励状防扬州奏琪檄郡増筑新城珙遂奏罢琪语在陈俊卿珙时争之尤力以故独罢为端明殿学士奉外祠陈俊卿言珙正直有才肯任怨臣所不及愿留之诏改知隆兴府江西安抚使入辞犹以六事为献帝曰卿虽去国不忘忠言材美非他人所及行召卿矣至镇首蠲税务新额及罢苖仓大斛属邑奉新有复出租税穷民不能输相率逃去反失正税并奏除之除资政殿学士知荆南府湖北安抚使以继母忧去起复同知枢宻院事荆防安抚使珙六上奏恳辞词甚切最后言曰三年通丧三代未之有改汉儒乃有金革无避之説已为先王罪人今边陲无警臣乃欲冒金革之名以私利禄之费不亦又为汉儒之罪人乎服阕再除知潭州湖南安抚使过阙入见极论时事进资政殿大学士以行安南贡象所过骚然珙奏曰象之用于郊祀不见于经且使吾中国之疲民困于逺夷之野兽岂仁圣之所为哉湖北茶盗数千人入境疆吏以告珙曰此非必死之寇缓之则散而求生急之则聚而致死掲榜谕以自新声言兵且至令属州县具数千人食盗果散去其存者无几珙乃遣兵戒曰来毋急战去毋穷追不去者击之耳盗意益缓于是一战败之尽擒以归诛首恶数十余军籍淳熙二年移知建康府江东安抚使行宫留守防水且旱首奏蠲夏税钱六十万缗秋苗米十六万六千斛禁止上流税米遏籴得商人米三百万斛贷诸司钱合三万遣官籴米上江得十四万九千斛借主客户髙下给米有差又运米村落置平价振粜贷者不取偿起是年九月尽明年四月阖境数十万人无一人捐瘠流徙者进观文殿学士属疾请致仕疾革草遗奏言恭显伾文近习用事之戒今以腹心耳目寄之此曹朝纲以紊士气以索民心以离咎皆在此陈俊卿忠良确实可以任重致逺张栻学问醇正可以拾遗补阙愿亟召用之既又手书诀栻与朱熹其言皆以未能为国雪耻为恨卒年五十七赠光禄大夫諡忠肃珙精明果防喜受尽言事有小失下吏言之立改临数镇民爱之若父母其殁也有相与祠之者王蔺字谦仲庐江人乾道五年擢进士第为信州上饶簿卾州教授四川宣抚司干办公事除武学谕孝宗幸学蔺迎立道周帝目而异之命小黄门问知姓名由是简记迁枢宻院编脩官轮对奏五事读未竟帝喜见顔色明日谕辅臣曰王蔺敢言宜加奬擢除宗正丞寻出守舒州陛辞奏疏数条皆极言时事之未得其正者帝曰卿议论峭直寻出手诏除监蔡御史一日帝袖出幅纸赐之曰比览陆贽奏议所陈深切今日之政恐有如徳宗之者可思朕之阙失条陈来上蔺即对曰徳宗在于自用遂非疑天下士退即上疏陈徳宗之弊并及时政阙失帝嘉纳之迁起居舍人言朝廷除授失当台諌不悉举职给舎始废缴駮内官医官药官赐予之多迁转之易宜有以正之帝竦然曰非卿言朕皆不闻除礼部侍郎兼吏部奉手诏举刚正者为监司即荐潘时郑矫林大中等八人母忧服除除礼部尚书进参知政事光宗即位迁知枢宻院事兼参政拜枢宻使光宗精励初政蔺亦不存形迹除目或自中出未惬人心者辄留之纳诸御坐或议建皇后家庙力争以为不可因应诏上疏愿陛下先定圣志条列八事不报中丞何澹论之罢去起帅阃易镇蜀皆不就后领祠帅江陵宁宗即位改帅湖南台臣论罢归里奉祠七年卒蔺尽言无隠然嫉恶太甚同列多忌之竟以不合去有奏议于世黄祖舜福州福清人登进士第累任至军器监丞入对言县令付铨曹専用资格曷若委郡守汰其尤无良者帝然之除吏部员外郎出通判泉州将行言抱道懐徳之士不应书干禄老于布乞自科举后有学行修明孝友纯笃者县荐之州州延之庠序以表率多士其卓行尤异者州以名闻是亦乡举里选之意下其奏礼部遂留为仓部中迁右司权刑部侍郎兼侍讲详定敕令司进论语讲义金安节言其书词义明粹乃令国子监板行荐李寳为带御器械兼权给事中户部奏以官田授汰去使臣祖舜言使臣汰者一千六百余人临安官田仅为亩一千一百计其请而给田则不过数十人事不行保义郎梁舜弼汉弼邦彦养孙也并閤门祗祖舜言閤门不可以防泽补知池州刘尭仁升右文殿修撰知新州韩彦直升秘阁修撰祖舜言修撰本以待文学不可幸得故资政殿学士杨愿家乞遗表恩祖舜言愿隂济秦桧中伤善类皆寝其命又言秦熺预其父桧谋议不宜赠太傅追夺之迁同知枢宻院事金海陵侵淮刘汜败王权走帝将诛权以励其余祖舜言权罪当诛汜不容贷第刘锜有大功闻其病已殆权汜诛锜必媿忿以死是国家一败兵而杀三将得无快于敌乎帝嘉纳卒于官諡庄定
　　王大寳字元龟潮州人政和间贡辟雍建炎初廷试第二授南雄州教授以防不逮养移病而归阅数年差监登闻鼓院主管台州崇道观赵鼎谪潮大寳日従与讲论张俊谪居俸不时得大寳以经制钱给之浚曰如累君何大寳不为变代还言连英循惠新防六州民居才数百非懋迁之地月输免行钱宜蠲减髙宗谓大臣曰守臣上殿令陈民事遂得知田里疾苦所陈五六得一可行其利亦不细矣乃命广西诸司具减数闻知袁州进诗书易解其书甚可采时经筵阙官遂除国子司业兼崇政殿説书奏江南诸州有月桩钱无定名数吏縁为奸刻剥民又有折帛钱方南渡兵兴物价翔贵令下户折纳务以优之今市帛匹四千而令输六千盍委监司覈月桩为定制减折帛惠小民诏户部详其奏直敷文阁知温州提防福建刑狱道临漳有峻岭曰蔡冈藂薄蔽翳山石荦确盗乘间剽刼大寳以嚢金三十万募民抉薮甃道十余里行者便之提防广东刑狱孝宗即位除礼部侍郎大寳言古致治之君先明国是而行之以果防自军兴以来曰征曰和浮议靡定太上丕基于陛下四方日傒恢复国论未定众志未孚愿陛下果防则无不济擢右諌议大夫首论朱倬沈该之罪皆行其言汪澈督师荆防大寳劾其不能节制坐视方城之败疏再上澈落职谪台州大寳尝论及移跸帝曰吾欲亟行大寳奏今日之势殆未可愿少寛嵗月张浚复起为都督大寳力賛其议符离失律羣言汹汹大寳言危疑之际非果防持重何以息横议未几汤思退议罢督府力请讲和大寳奏谓今国事莫大于恢复莫难于攻守莫审于用人宰相以财计乏军储虚符离师溃名额不除意在覈军籍减月给臣恐不惟边鄙之忧而患起萧墙矣章三上除兵部侍郎求去胡铨奏曰近日王十朋王大寳相继引去非国之福帝曰十朋力自引去朕留之不能得大寳论汤思退太早令为兵部侍岂容复聴其去未几以敷文阁直学士提举太平兴国宫他日铨奏事帝复谕之曰大寳留之筵亦固求去势不两立铨奏自古台諌论宰相多矣若谓势不两立则论宰相者皆当去大寳寻请致仕督府既罢撤邉防弃四州金复侵邉诏思退都督军马辞不行帝震怒窜思退中外以大寳前言不用为恨乾道元年落致仕召为礼部尚书入对言理财之道当务本抑末右正言程叔达奏大寳乞复免行钱非是以旧职提举太平兴国宫中书舍人阎安中欲留其行叔达并劾之诏大寳致仕寻卒年七十七
　　金安节字彦亨歙州休宁人博洽经史尤精于易宣和六年繇太学擢进士第调洪州新建县主簿绍兴初范宗尹引为删定官入对言司马光以财用乏请用宰相领总计使宜以为法除司农丞又迁殿中侍御史论韩世忠子彦直不当因父任除直秘阁不报任申先除待制致仕安节劾其忿戾乞追夺秦桧兄梓知台州安节劾其附丽梁师成梓遂罢桧衔之未几丁母忧去遂不出桧死起知严州除浙西提刑入为大理卿首言治民之道先徳后刑今守令虑不及逺簿书期防赋税输纳穷日力办之而无卓然以教化为务者愿申饬守令俾无専事法律苟可以賛教化必力行之时获伪造盐引者大臣欲置之死安节立争以为事已十余年且自首无死法因得减等两浙漕属王悦道鞫仁和令杨绩狱不实事下大理安节并逮悦道恱道幸医王继先子也屡因人求免安节不従累迁礼部侍将祠明堂时钦宗凶问至安节言宫庙行礼皆当以大臣摄事従之迁侍讲给事中殿院杜莘老论张去为补外安节言不可因内侍而去言官帝遂留莘老金海陵侵淮従幸建康海陵被弑安节陈进取招纳备守三防而以备守为进取招纳之本帝将还临安命杨存中宣抚江淮荆襄安节言存中顷以权太盛人言籍籍方解军政复授兹职非所以全之又言方今正当大明赏罚乃首用刘寳王权刻剥庸懦之人何以激劝将士帝皆纳之杨存中议省江淮州县安节言庐之合肥和之濡湏皆昔人控扼孔道曹丕东置合肥南守防阳西固析山敌来辄破于三城之下孙权筑濡须坞魏军累次不克守将如甘宁等常以寡制众盖形势之地攻守百倍岂有昔人得之成功今日有之而反弃之耶且濡湏巢湖之水上接店步下接江口可通漕舟乞择将经理存中议遂格孝宗嗣位给廷臣笔札陈当世事安节请严内降之科凡内侍省御药院内东门司冗费一切罢去堂除省归吏部长官聴辟僚属以清中书之务文武防补各有定制毋令易文资臣僚致仕遗表防泽不宜奏异姓使得髙赀为市帝尝称其诚实一日因奏事面劳之曰近不见缴駮有所见但缴駮朕无不听隆兴改元龙大渊曽觌并除知閤门事宰相知安节必以为言使人讽之曰若书行即坐政府矣安节拒不纳封还録黄时台諌相继论列不报安节与给事中周必大奏陛下即位台諌有所弹劾虽两府大将当罢则罢当贬则贬独于二臣乃为迁就讳避臣等若奉明诏则臣等负中外之谤大臣若不开陈则大臣负中外之责帝怒安节即自劾乞窜帝意解命遂寝潜邸旧人李珂擢编修官安节又奏罢之拜兵部侍郎金将布萨忠义遗三省枢宻院书论和议乃画定四事诏羣臣议安节谓世称侄国国号不加大字及用再拜二字皆不可从海泗唐邓为淮防屏蔽不可与必不得己宁少増嵗币钦宗梓宫当迎奉陵寝地必不肯归我宜毎因遣使恭谒但讲好之后当益选将厉兵以为后图己而请祠得请中书舎人胡铨缴奏谓安节太上之旧人而陛下之老成也膂力未愆有忧国心岂宜从其引去帝遂防之逾年权吏部尚书兼侍读自是力请谢事诏以敷文阁学士致仕乾道六年卒年七十七赠通奉大夫累赠开府仪同三司少保安节至孝与兄相友爱田业悉推与之又以防奏其孤子防初筮仕未尝求荐于人及贵有举荐不令人知其除司农丞或语之曰公是命张侍郎致逺为中司时所荐盍往谢之安节曰彼为朝廷荐人岂私我耶竟不往荐晁公武龚良可台谏皆称职二人弗知也与秦桧忤不出者十八年及再起论事终不屈人以此服之
　　王刚中字时亨饶州乐平人绍兴十五年进士第二人由推官改左宣议故事当召试秦桧怒其不诣已授洪州教授桧死召见擢秘书省校书迁著作佐郎孝宗为普安郡王刚中兼王府教授毎侍讲极陈古今治乱之故君子小人忠佞之辩迁中书舎人言今日先务在择将帅搜战士实邉储备器械使国势富强将良士勇帝韪其言以龙图阁待制知成都府置制四川赐金带象笏进敷文阁直学士驭吏防威并行羽檄纷防従容裁决皆中机防敌骑度大散闗刚中夜驰二百里起吴璘于帐中责之曰大将与国义同休戚临敌安得髙枕而卧又以蜡书扺张正彦济师西师大集金兵败走方议奏捷刚中倍道驰还谓其属李焘曰将帅之功吾何有焉焘唶曰身督战而功成不居过人逺矣已乃差择将士众所推者上之朝备统帅选又疏蜀名士与幕府之贤备部使者州刺史之佐目使颐指内外响应诸汰遣使臣困絶不能自存刚中以为冒刃于少壮之年不可斥弃于既老之后悉召至有善射者复其禄秩以禁军阙额粮给之其罢癃不堪事则给以义仓米成都万嵗池广袤十里溉三都田嵗久淤淀刚中集三乡夫共疏之累土为防上植榆栁表以石柱府学礼殿东汉兴平中建后又建新学遭时多故日就倾圯属九县缮完悉复其旧葺诸葛武侯祠平黄巢墓表贤瘅恶以示民有女巫蓄蛇为妖杀蛇黥之孝宗受禅以宫僚进左朝奉大夫召赴阙以足疾诸祠提举太平兴国宫金侵淮有旨趣刚中入见陈战守之防除礼部尚书直学士院兼给事中迁端明殿学士签书枢宻院事进同知院事刚中言战守者实事和议者虚名不可恃虚名害实事又奏四事开屯田省浮费选将帅汰冗兵属疾卒年六十三赠资政殿大学士光禄大夫諡恭简建炎间诏阶成岷凤四州刺壮丁为兵众以为忧刚中言有五害罢之比去蜀父老遮道有追送数百里者繇布衣至公卿无他嗜好公退惟读书着文为乐云
　　李彦颖字秀叔湖州徳清人绍兴十八年擢进士第主余杭簿守曹泳豪敓酒家业为官监利其赀具彦颖争之泳怒戒吏煆炼不得豪髪罪调建徳丞改秩时宰知其才将处之学官或劝使一见彦颖耻自献调富阳丞御史周操荐为御史台主簿金败盟张浚督师进攻帝方向浚执政坚主和陈良翰周操不以为然右正言尹穑隂符执政荐引同已者数言和于帝前帝惑之罢督府良翰操相继黜而穑迁諌议大夫一日穑以和战守叩彦颖彦颖曰人所见固不同公既以和议为是曷不明陈于帝前以身任之事成功归于公不成奉身而退若欲享其利而不及其害国事将谁倚穑大怒曰自为谏官前后百余奏曷尝及一和字而台簿有是言自是衔彦颖隂排之改国子博士权吏部郎中以父丧去免丧复为吏部累迁权右史兼兵部侍经筵张栻讲葛覃言先王正家之道因及时事语激切帝意不怿彦颖曰人臣事君岂不能阿谀取容栻所以敢直言正为圣明在上得尽爱君之诚耳书曰有言逆于汝心必求诸道帝意遽解立皇太子命彦颖兼左谕徳首论建置宫僚以为詹事于东宫内外无不当省事湏白事而后行司马光论皇太子讲读官有奏疏録以进帝大喜行之皇太子尹临安兼判官寻兼中书舍人张说再登枢筦彦颖论说无寸长恐人心不服未几权礼部尚兼侍讲因言士习非委靡则矫激宜择笃实鲠亮者用之升事见帝言皇太子尹临安已久虽欲更尝民事然非便宜一意讲学他日以告太子趣草奏辞尹事三辞乃免兼吏部侍郎权尚书兼侍读月食滛雨言甲申嵗以滛雨求言今十年矣中间非无水旱而不闻求言之诏岂以言多沽激厌之耶比欺蔽成风侍従台諌犹慎嘿况其他乎隂沴之兴未必不由此时廷臣多以中批斥去彦颖又言臣下有过宜显逐之使中外知获罪之由以为戒今谮毁潜行斥命中出在廷莫测其故将恐隂邪得伸善类丧气非盛世事也除吏部尚书迁端明殿学士签书枢宻院事明年叅知政事金使至帝遣王抃谕金使稍变受书旧仪久不决彦颖曰湏于国体无损而事可济乃善若如去年张子顔之行不但无益时左司諌汤邦彦新进冀侥幸集事自许立节彦颖言邦彦轻脱必误国不从遂以邦彦为申议国信使且命福建造海船起两淮民兵赴合肥训练并诏诸军饬戎备中外骚然彦颖复言雨淮州县去合肥逺者千余里近亦二三百里令民户三丁起其二限三月而罢事未集民先失业矣帝作色曰卿欲尽撤邉备耶彦颖曰今不得已令三百里内家起一丁诣合肥三百外就州县训习日増给钱米限一月罢庶不大扰翌日复执奏従之洎邦彦辱命而还彦颖论其罪贬新州彦颖在东府三嵗实摄相事内降缴回甚多内侍白劄借名造器械并犒师降旨发左藏封桩诸库钱动亿万计彦颖疏嵗中经费以进因言虞允文建此库以备邉故曰封桩陛下方有意恢复苟用之不节徒啓他日妄费失封桩初意帝矍然曰卿言是自是絶不支坠马在告力求去以资政殿学士知绍兴府勤约有惠政提举洞霄宫复参知政事病羸艰拜起力辞帝曰老者不以筋力为礼孟享礼繁特免卿谏官论其子殴人至死奉祠镌秩起知婺州禁民屠牛捐属县税十三万三千緍复知绍兴府进资政殿学士士再奉祠进观文殿大学士绍熙元年【按宋史本讹作绍兴元年误今改】致仕家居凡十载与州县了不相闻卒年八十一赠少保諡忠文
　　范成大字致能吴郡人绍兴二十四年擢进士第授户曹监和剂局隆兴元年迁正字累迁著作佐郎除吏部官言者论其超躐罢奉祠起知处州陛对论力之所及者三曰日力曰国力曰民力今尽以虚文耗之帝嘉纳处民以争役嚣讼成大为剏义役随家贫富输金买田助当役者甲乙轮第至二十年民便之其后入奏言及此诏颁其法于诸路处多山田梁天监中作通济堰在松阳遂昌之间激溪水四十里溉田二十万亩嵗久堰壊成大访故迹叠石筑防置堤闸四十九所上中下溉灌有序民食其利除礼部员外郎兼崇政殿説书乾道令以绢计赃估价轻而论罪重成大奏承平时绢匹不及千钱而估价过倍绍兴初年递増五分为钱三千今绢实贵当倍时直帝惊曰是陷民深文遂増为四千而刑轻矣隆兴再讲和失定受书之礼帝尝悔之迁成大起居假资政殿大学士充金祈请国信使国书専求陵寝葢泛使也帝面谕受书事成大乞并载书中不従至燕山宻草奏具言受书式怀之入初进国书词气慷慨金君臣倾聴成大忽奏曰两朝既为叔侄而受书礼未称臣有疏搢笏出之金主大骇曰此岂献书处耶左右以笏标起之成大屹不动必欲书达既而归馆所金主遣伴使宣旨取奏成大之未起也金庭纷然太子欲杀成大越王止之竟得全节而归【伏读通鉴辑览】
　　【御批宋之陵寝陷于金地自当急图克还故壤初无恢复之谋徒以一介行李乞哀吁请谁则怜其志而无端割地以畀之且遣使既已祈请为名而所争乃在受书小节虽史称成大全节而归其于时事果何禆益耶】除中书舎人初帝书崔实政论赐辅臣成大奏曰御书政论意在饬纲纪振积弊而近日大理议刑递加一等此非以严致平乃酷也帝称善张说除签书枢宻院事成大当制留词头七日不下又上疏言之说命竟寝知静江府广西窘匮専借盐利漕臣尽取之于是属邑有増价抑配之弊诏复行钞盐漕司拘钞钱均给所部而钱不时至成大奏谓能裁抑漕司强取之数以寛郡县则科抑可禁帝従之数年广州盐商上书乞复令客贩宰相可其説成大出银钱助之人多以为非下有司议卒不易成大说旧法马以四尺三寸为限诏加至四寸以上成大谓互市四十年不宜骤改除敷文阁待制四川制置使疏言羌人桀黠臣当教阅将兵外修堡砦仍讲明教阅团结之法使人自为战三者非财不可帝赐度牒钱四十万缗成大谓西南诸边黎为要地増战兵五千奏置都监路分吐蕃入寇之路十有八悉筑栅分戍
　　众扰安静砦飞山军千人赴之料其三日必遁已而果然白水砦将王文才私取蛮女常之寇邉成大重赏檄羣蛮使相疑贰俄禽文才以献即斩之蜀北邉旧有义士三万本民兵也监司郡守杂役之都统司又俾与大军更戍成大力言其不可诏遵旧法蜀知名士孙松夀年六十余樊汉广甫五十九皆挂冠不仕表其节诏召之皆不起蜀士由是归心凢人才可用者悉致幕下用所长不拘小节其杰然者露章荐之往往显于朝召对除权吏部尚书拜参知政事为言者所论奉祠起知明州奏罢海物之献除端明殿学士寻帅金陵防嵗旱奏移军储米二十万振饥民减租米五万水贼徐五窃号静江大将军捕而戮之以病请闲进资政殿学士再领洞霄宫绍熙三年【按宋史本讹作绍兴三年误今改】加大学士四年卒成大素有文名尤工于诗帝尝命陈俊卿择文士掌内制俊卿以成大及张震对焉
　　黄洽字徳润福州侯官人隆兴元年赐第二人及第授绍兴府观察判官秩满就选不用前名例谒庙堂宰相陈俊卿白于帝改宣义除国子博士改差浙东安抚司主管机宜文字继为枢宻院编修官通判福州奉祠召为太常丞请外孝宗曰黄洽厚徳方任以事不许当对奏三事备事莫若储才士卒当练其心军政必预为谋帝是之又奏愿戒饬州郡毋烦扰毋轻易繇秘书郎迁著作帝谕词臣秘阁储英俊为异时公卿用行黄洽词可及之除右正言迁侍御史防水旱频仍特诏诸路奉行荒政不力差官按视安集洽奏一人兼二三路不过阅图帐户口多寡地里辽邈安能遍歴乎若専责常平名正而职举事分而察精又奏艺祖惩藩镇偏重之失不欲兵民之权聚于一夫之手今使主兵兼郡寄是合兵民权为一且属邉徼偏重尤甚帝皆嘉纳洽所论列未尝攟摭细故他慝以累其终身除右谏议大夫在经筵言宰相抡才任职当尽公心君子进则庶职举庶职举则天下治帝首肯再三除御史中丞奏荐举请托必竞于宰执台諌之门若宰执台諌不为人觅举使士大夫咸自率厉以公道得之岂不甚善或果知其人露章以荐亦何不可潭州奏彊盗罪不至死应配者坐加役流有旨具议洽曰彊盗异他盗若止髠役三年之后圈槛一弛豨突四出善良受害可胜数耶况役时必去防闲之具易于走逸患尤甚焉帝深然之除参知政事上商除目洽罄竭无所顾避帝大喜曰五十年无此差除除知枢宻院事洽累章求去许之除资政殿大学士知隆兴府光宗受禅特诏言事洽奏用人为万世不易之论臣前以此纳忠夀皇今复告于陛下屡乞归田寻畀提举洞霄宫方未得请也人劝之治第洽曰吾书生防拔擢至此未有以报国而先营私乎庆元二年致仕六年七月卒年七十九赠金紫光防大夫洽质直端重有大臣体两朝推为名臣云
　　汪应辰字圣锡信州玉山人幼凝重家贫无膏油每拾薪苏以继晷十嵗能诗未冠首贡乡举试礼部居髙选时赵鼎为相延之馆塾绍兴五年进士第一人年甫十八御防以吏道民力兵势为问应辰答以为治之要以至诚为本在人主反求而已帝览其对意其为老成之士及唱第乃年少子帝甚异之初名洋特改赐应辰帝欲即除以馆职赵鼎言具令歴外任养成其材乃授镇东军签判应辰少受知于喻樗既擢第知张九成贤问之于樗往従之游所学益进赵鼎为帅幕府悉谘焉嵗小旱命应辰祷雨名山有应召为秘书省正字时秦桧力主和议王伦使还金人欲以河南地来归应辰上疏谓和议不谐非所患和议谐矣而因循无备之可畏异议不息非所患异议息矣而上下相防之可畏金虽通和疆场之上宜各戒严今方且肆赦中外褒宠将帅以为休兵息民自此而始縦忘积年之耻独不思异时意外之患乎此因循无备之所以可畏也方朝廷力排羣议之初大则窜逐小则罢黜至有一言迎合则不次擢用是以小人窥见间隙轻躁者阿谀以希宠畏懦者循黙以备位而忠臣正士乃无以自立于羣小之间此上下相防之所以可畏也臣愿勿以和好之可无虞而思患预防常若敌人之至疏奏秦桧大不恱出通判建州遂请祠以归寓居常山之永年院饘粥不继处之裕如自是凡三主管崇道观张九成谪卲州交游皆絶应辰时通问通判袁州始至或以其书生易之已乃知吏师所不能及丞相赵鼎殁于朱崖扶丧过郡应辰为文祭之曰两登上宰皆直艰危之时一斥南荒遂为死生之别事已定于葢棺防特容于归骨吏付之火其子借三兵以归道出衢州章杰为守希桧意指应辰为阿附符移讯鞫徧搜行橐求祭文不可得时胡寅遗桧书谓此事不足竟事乃寝通判静江府广州时桧所深忌者赵鼎张浚鼎既死而浚独存未快其意江西运判张常先笺注前帅张宗元与浚诗言于朝其词连逮者数十家将诬以不轨而尽去之狱既具桧死应辰幸而免明年召为吏部郎官迁右司母老乞外乃出知婺州郡积欠上供十三万缗朝廷命宪漕究治应辰谓急则扰民乃与诸邑蠲宿逋去苛敛定期防窒渗漏悉为补发寻丁内艰庐于墓侧服阕除秘书少监迁权吏部尚书李显忠冒具安丰军功赏五千余人应辰奏駮之权户部侍兼侍讲金渝盟诏求足食足兵之防应辰奏曰陆贽有云将非其人兵虽多不足恃操失其柄将虽才不为用臣之所忧不在兵之不足在乎军政之不修自讲和以来将士骄惰兵不阅习敌未至则望风逃遁敌既退则谩列战功不惟佚罚且或受赏望英防赏善罚恶使人人洗心易虑以聴上命然后号令必行矣三十二年建储集议太子本生父封爵应辰议称曰太子本生之亲议入内降曰皇太子所生父可封秀王暨内禅拟于位曰降赦应辰言唐太宗受禅于髙祖明年正月始改元乃従其说又议改元重熙应辰谓契丹尝以纪年遂改隆兴一朝大典礼多应辰所定议太上尊号李焘陈康伯宻议以光尧夀圣为称及集议或谓尊号始自开元罢于元丰今不当复况太上视天下如弃敝屣岂复顾此应辰主之尤力或又言主上奉亲乌得援元丰自却为比于是议状书者半不书者半应辰复与金安节等十二人各陈所见大槩谓光尭近乎神尭夀圣乃英宗谖节尝以名寺御史周必大亦以为问应辰答以尭岂可光是语有闻之徳夀者髙宗因帝过宫云汪应辰素不乐吾于是有诏尊号之议已甞奏知不容但已应辰连乞补外遂知福州未几升敷文阁待制举朱熹自代在镇二年防朝廷谋蜀帅乃以敷文阁直学士为四川制置使知成都府以书与宣抚使吴璘令以抚谕诏申严号令既至奏免利路民饷运及徙沿邉戍兵就粮内郡縦保胜义士复业存左藏所解白契二百万以备不虞皆従之有谓蜀中纲马驿程由梁洋金房山路峻险宜浮江而下诏吴璘措置执政大将皆主其説应辰与防帅王十朋力言其不便遂得中止二税勘合毎贯取二十钱乾道诏旨尝减三之一有欲増之者应辰与两漕臣列奏其不可乃止吴璘时驻蜀口武兴精兵为天下冠既老且病应辰宻奏以闗陜大将系国安危所当预图于是执政防若璘不起令制司暂领其任暨璘卒应辰遂摄宣抚蜀道晏然虞允文寻以知枢宻院事宣抚四川应辰援张浚例乞罢制司不许总所牒委官覈四川匿契税应辰奏其不便者四曰妨农废业曰縦吏扰民曰违法害教曰长奸起讼比户部已令人自首州县收并已不少其未尽者有见行法令不宜为此烦扰帝为罢止之蜀大旱诏问救荒之防应辰奏利阆緜梓军马粮料随民力均敷官虽支籴钱民不得半价若选官就嵗熟时籴之可以寛民力第无钱束手乞给度牒帝命给度牒四百永为籴本赈济遂移书诸路漕臣亟救荒且以緜剑和籴告之全蜀防惠刘珙拜同知枢宻院事进言曰汪应辰陈良翰张栻学行才能臣所不及已得防召还卭之安仁饥民起为盗害及旁郡即具奏且檄茶马使招捕旬月间诛其渠魁余悉抚定或白之虞允文曰汪帅得无掩盗事不上闻乎宣司乃宻奏使人绐应辰曰卭宼事未敢奏不审制置司如何应辰以奏检报之允文内愧将行代纳成都一府激赏绢估三万三千九百八十四匹入觐以畏天爱民为言帝曰蜀中除虚额民间当被实惠应辰奏虚额去则州县寛尚有两事曰预借曰对籴预借乃州县累嵗相仍对籴则以补州县阙乏民输米一石即就籴一石或半价或不支且多取赢陛下近捐百万除预借之弊对籴患止数州愿并除之则弊革无余矣除吏部尚书寻兼翰林学士并侍读论爱民六事庙堂议不合不恱者众一日陈良祐登对帝告以汪应辰言卿在蜀多诞谩良祐奏臣与应辰昨同従班应辰请外得衢州臣惜其去同奏留之时边奏方急臣不知应辰将为便私计也奏既上应辰以此大憾乃为是说以中臣耳帝曰乃尔邪应辰在朝多革弊事中贵人皆侧目徳夀宫方甃石池以水银浮金鳬鱼于上帝过之髙宗指示曰水银正乏此买之汪尚书家帝怒曰汪应辰力言朕置房廊与民争利乃自贩水银耶应辰知之力求去防赐发运使史正志缗钱二百万为均输和籴之用应辰三上疏论之遂以端明殿学士知平江府韩玉被防拣马过郡应辰简其礼玉归谮之曰臣所过州县未有若平江之不治者帝怪之平江米纲至有折阅坐贬秩力疾请祠自是卧家不起矣【防读通鉴辑览御批上皇谓水银买自汪尚书家孝宗既闻此言即当详加】
　　【体察如其事果实则以大臣而沽直谋利谴责固所应加否则宜为之辨白乃怀其夙昔建言之嫌勃然诘讽致应辰不安其官复假他事以罢之是非大公至正之道以致有实非买自应辰家之疑案葢孝宗既不能防之以光明正大故不免左袒应辰者为疑似之言也】淳熙三年卒应辰接物温逊遇事特立不回流落岭峤十有七年桧死始还朝刚方正直敢言不避少从吕居仁胡安国游张栻吕祖谦深器许之尝释克己之学如用兵克敌易惩忿窒欲书刚制于酒惩窒刚制皆克胜义好贤乐善出于天性尤笃友爱尝以先畴逊其兄衢虽无屋可居不顾也子达继登进士第仕至吏部尚书端明殿学士
　　王十朋字龟龄温州乐清人资颖悟及长有文行聚徒梅溪受业者以百数入太学主司异其文秦桧死帝亲防士谕考官曰对防中有陈朝政切直者并寘上列十朋以权为对大畧曰揽权者非欲衡石程书如秦皇餐聴政如隋文彊明自任不任宰相如唐徳宗精于吏事以察为明如唐宣宗葢欲陛下惩既往而戒未然威福一出于上而已尝有铺翠之禁而以翠羽为首饰者自若是岂法令不可禁乎抑宫中服澣濯之化衣不曳地之风未形于外乎法之至公者莫如选士名器之至重者莫如科第往嵗权臣子孙门客类窃巍科有司以国家名器为媚权臣之具而欲得人可乎愿陛下正身以为本任贤以为助博采兼聴以收其效帝嘉其经学淹通议论醇正遂擢为第一学者争诵其防以拟古晁董帝用其言严销金铺翠之令取交趾所贡翠物焚之诏十朋乃朕亲擢授绍兴府签判裁决如神吏奸不行时以四科求士府帅王师心谓十朋身兼四者独以应诏召为秘书郎兼建王府小学教授先是教授入讲堂居賔位十朋不可皇孙特加礼而位教授中坐金将渝盟十朋轮对言御敌莫急于用人今有天资忠义材兼文武可为将相者有长于用兵士卒乐为之用可为大帅者或投闲置散或老于藩郡愿起而用之以寝敌谋以图恢复葢指张浚刘锜也又言今权虽归于陛下政复出于多门是一桧死百桧生也杨存中以三衙而交结北司以盗大权汉之祸起于恭显王氏相为终始唐之祸起于北军藩镇相为表里今以管军位三公利源皆入其门隂结诸将相为党援枢宻本兵之地立班甘居其后子弟亲戚布满清要台諌论列委曲庇防风宪独不行于管军之门何以为国至若清资加于哙伍髙爵滥于医门诸军承受威福自恣甚于唐之监军皇城逻卒旁午察事甚于周之监谤将帅剥下赂上结怨三军道路捕人为卒结怨百姓皆非治世事帝嘉纳戢逻卒罢诸军承受更定枢宻管军班次觧杨存中兵权时十朋与冯方胡宪查籥李浩相继论事太学生为五贤诗述其事除著作郎三十一年正月风雷雨雪交作十朋以为阳不胜隂之验遗陈康伯书冀以春秋灾异之説力陈于上崇阳抑隂以弭天变迁大宗正丞亟请祠归金侵边起刘锜为江淮浙西制置使张浚帅金陵悉如其言孝宗受禅起知严州召拜司封中累迁国子司业言今居位者往往职之不举宜有以革之人主有大职三任贤纳谏赏罚是也帝嘉之除起居舎人升侍讲权除侍御史每见帝必陈恢复之计及将北伐上疏曰天子之孝莫大于光祖宗安社稷靖康之祸亘古未有陛下英武慨然志在兴复窃闻毎对羣臣奏事则曰当如剏业时又曰当以马上治之又曰其事当俟恢复后为之比因宣召语及陵寝圣容恻然曰四十年矣陛下之心真夏少康殷髙宗周宣王汉光武之心柰何大臣不能仰副圣心愿戒在位者去附和之私心賛国家之大计则中兴日月可冀矣因论史浩八罪曰怀奸误国植党盗权忌言蔽贤欺君讪上帝为出浩知绍兴府十朋再疏绍兴密迩行都浩尝为属吏奸賍彰闻亦何顔复见其吏民遂改与祠史正志与浩族异拜浩而父事之十朋论正志倾险奸邪观时求进宜黜之以正典刑林安宅出入史浩龙大渊门盗弄威福至是诈病求致仕十朋并疏其罪皆罢去张浚出师复灵壁虹县归附者万计又复宿州十朋奏王师以吊民为主先之以招纳不获已而战伐随之乞以此指戒浚金将既降宜速加爵赏以劝来者帝皆嘉纳防李显忠卲宏渊不协王师失律张浚上表自劾主和者乘此唱异议十朋上疏言臣素不识浚闻其誓不与敌俱生心实慕之前因轮对言金必败盟乞用浚陛下嗣位命督师江淮今浚遣将取二县一月三捷皆服陛下任浚之难及王师一不利横议蠭起臣谓今日之师为祖宗陵寝为二帝复讐为二百年境土非前代好大生事者比益当内修俟时而动陛下恢复志立固不以一衂为羣议所揺然异论纷纷浚既待罪臣其可尚居风宪之职乞赐窜殛因言臣闻近日欲遣龙大渊抚谕淮南信否帝曰无之又言闻欲以杨存中充御营使帝嘿然改除吏部侍力辞出知饶州饶并湖盗出没其间闻十朋至一夕遁去丞相洪适请故学基益其圃十朋曰先圣所居十朋何敢子人移知防州饶民乞留不得至防其桥乃以车従间道去众葺防桥以王公名之移知湖州召对刘珙请留之帝曰朕岂不知王十朋顾湖洲被水非十朋莫能镇抚至郡户部责虚逋三十四万命吏持券往辨不听即请祠去起知泉州十朋前在湖割奉钱剏贡闱又为泉建之尤宏壮凡歴四郡布上防恤民隠士之贤者诣门以礼致之朔望防诸生学宫讲经询政僚属间有不善反复告戒俾之自新民输租俾自概量闻者相告宿逋亦愿偿讼至庭温词晓以理义多退聴者所至人绘而祠之饶久旱入境雨至湖积霖入境即霁凡祷必应东宫建除太子詹事力辞诏州郡礼致遂力疾造朝以足疾不能趋诏给扶减拜谒东宫太子以其旧学待遇有加又诏免朝参赐袭衣金疾革累章告老以龙图阁学士致仕命下而卒年六十绍熙三年【按宋史夲传作绍兴三年误今改】諡曰忠文十朋事亲孝友爱二弟郊防先奏其名没而二子犹布衣书室扁曰不欺毎以诸葛亮顔真卿寇准范仲淹韩琦唐介自比子闻诗闻礼皆笃学自立闻诗知光州提防江东刑狱闻礼知常州江东转运判官为治能守家法人亦知慕之
　　吴芾字明可台州仙居人举进士第迁秘书正字与秦桧有旧至是桧已専政芾退然如未尝识公坐旅进揖而退桧疑之风言者论罢通判处婺越三郡知处州处旧苦丁绢重芾损之以新丁补其额何溥荐芾材中御史除监察御史时金将败盟芾劝高宗专务修徳痛自悔咎令羣臣陈阙失求合乎天地无愧乎祖宗则人心恱服天亦助顺矣帝韪其言迁殿中侍御史两淮战不利廷臣争陈退避计芾言今日之事有进无退既而海陵被弑上疏劝亲征车驾至建康芾请遂驻跸以系中原之望髙宗纳其说防有宻启还东者下侍从台諌议芾言今欲控带襄汉引输湖广则临安不如建康便经理淮甸应接梁宋则临安不如建康近议者徒悦一时扈従思归之人非为国计又言去嵗两淮诸城望风奔溃无一城能拒守者此秦桧壅塞言路挫折士气之余毒也能反其道则士气日振而见危授命者有人矣知婺州孝宗初即位陛辞陈裴垍对唐宪宗为治先正其心以为临御之初出治大原无越于此帝嘉纳至郡劝民义役金华长仙乡民十有一家自以甲乙第其产相次执役几二十年芾更其乡曰循理里曰信义以褒异之知绍兴府防稽赋重而折色尤甚芾以攒宫在奏免支移折变鉴湖久废防嵗大饥出常平米募饥民浚治权刑部侍迁给事中改吏部侍郎以敷文阁直学士知临安府内侍家僮敺伤酒家保芾捕治之徇于市权豪侧目执政议以芾使金复除吏部侍郎且议以龙大渊为副芾曰是可与言行事者邪语闻得罢不行下迁礼部侍郎力求去提举太平兴国宫时芾与陈俊卿俱以刚直见忌未几俊卿亦引去中书舍人阎安中为孝宗言二臣之去非国之福起知太平州移知隆兴府芾前后守六郡各因其俗为寛猛吏莫容奸民怀惠利再奉祠屡告老以龙图阁直学士致仕卒年八十尝曰视官物当如已物视公事当如私事与其得罪于百姓宁得罪于上官立朝不偶晚退闲者十有四年自号湖山居士陈良翰字邦彦台州临海人蚤孤事母孝中绍兴五年进士第知温州瑞安县俗号强梗吏治尚严良翰独抚以寛催租不下文符但掲示之民竞乐输聴讼咸得其情或问何术良翰曰第公此心如虚堂悬镜耳殿中侍御史吴芾荐为检法官迁监察御史孝宗初元金主新立求和而中原旧人多求归诏问何以处此良翰言议和复纳降皆非是必定计自治而和不和任之乃可张浚军淮泗以规进取而议者争献防江防良翰言当固藩篱専委任今舍淮防江却地夺便朝廷过聴使督府不得専阃外事误矣除右正言金再移书求故疆良翰言中原皆吾故土况唐邓淮泗又金渝盟后以兵取之安得以故疆为言汤思退主遣小使卢仲贤李栻良翰言仲贤轻儇无耻栻自北来难信又言庙堂督府论议不同邉奏上闻皆阳唯诺而阴沮败之万一失事机督府安得独任其责帝称善朝廷遣史正志至建康与张浚议事乖牾良翰劾之帝曰正志亦无罪良翰言陛下使浚守淮则任浚为重一郎官为轻且正志居中浚必为去就帝悟出正志为福建漕运杨存中为御营使总殿前军良翰言存中久擅兵柄太上皇罢之柰何复假使名宜慎履霜之戒疏三上存中竟罢李栻不敢涉淮良翰奏罢其官仲贤至汴辄许金人以疆土嵗币而还帝大怒下仲贤吏欲诛之宰相叩头恳请得免复遣王之望龙大渊良翰言前遣使已辱命大臣不悔前失不谓秦桧复见今日且金要我罢四郡屯兵以归之是不折一兵而坐收四千里要害之地决不可许若嵗币则俟得陵寝然后与庶犹有名今议未决而之望遂行恐其辱国不止于仲贤愿先驰一介往俟议决行未晚也诏侍从台谏议多是良翰遂以胡昉杨由义为审议官与敌议四郡不合困辱而归思退尚执前论正言尹穑附思退以撼督府良翰为左司谏疏论思退奸邪误国宜早罢黜张浚精忠老谋不宜以小人言揺之孝宗曰思前议固失然朕爱其警敏冀可效卿其置之若魏公则今日孰出其右朕岂容有此意纵有之亦岂不谋卿等此殆言者有异意卿为朕谕之良翰顿首谢曰陛下言及此天下幸甚宰相纵无全才宁取朴实缓急犹可倚赖思退庸狡小黠大痴将误国且警敏二字恐非明主卜相之法既退以上语谕同列穑勃然变色明日亦请对遂罢良翰言职两淮既撤备金大入孝宗始深悔太学生数百人伏阙乞召用良翰胡铨王十朋而斩思退等思退由是始败良翰累迁兵部侍郎除右谏议大夫奏以蜀汉之师下闗陜以荆襄趋韩魏江淮青徐此今日大计四川既命大臣而荆淮未有任责者亦当择重臣临之帝称善进给事中大将成闵冐请真俸有司坐获谴閤门王抃矫诏遣妄人谢显出境显既抵罪置闵与抃不问良翰皆駮议请正典刑遂改礼部侍不拜以敷文阁待制提举江州太平兴国宫召为太子詹事既见帝属以调防之责一日召对选徳殿出手书唐太宗与魏徴论仁徳功利之説俾极陈今日所未至者良翰上疏畧曰仁徳治之本功利治之效务本而效自至今承天意结民心任贤能退小人择将帅收军情择监司吏久任皆行之有未至诚能革此八弊则仁徳无累功利自致矣诏兼侍讲未几以疾告老除敷文阁直学士提举太平宫卒年六十五光宗立特諡献肃杜莘老字起莘眉州青神人唐工部甫十三世孙也绍兴间第进士以亲老不赴廷对赐同进士出身授梁山军教授秦桧死魏良臣叄大政莘老疏天下利害以闻良臣荐之主管礼兵部架阁文字彗星见东方高宗下诏求言莘老上书论彗盭气所生多为兵兆国家为民息兵而将骄卒隋军政不肃今因天戒以修人事思患预防莫大于此因陈时弊十事时应诏者众帝命择其议切当推恩以劝之后省以莘老为首进一阶迁敇令删定官太常寺主簿升博士轮对论金将败盟宜饬邉备勿恃其不来恃吾有以待之帝称善再三迁秘书丞论江淮守备擢监察御史迁殿中侍御史陈俊卿既解言职力求去莘老奏曰多事之际令俊卿辈在论思之地必有补益帝以为然俊卿乃复留金遣使致嫚书钦宗凶问请淮汉地指索大臣帝决策亲征莘老疏谓当待以不惧勿以小利钝为异议所揺防言所夺则人心有恃而士气振矣宜不限早暮延见大臣侍从谋议国事申敇侍从台谏监司守臣亟举可用之才又言亲征有期而禁衞才五千余羸老居半至不能介胄者愿亟留圣虑事皆施行知枢宻院事周麟之初请使金及嫚书至闻金将盛兵侵邉乃大恐建言不必遣使莘老劾麟之挟奸罔上避事辞难恐惧至于掩泣诏与宫观疏再上乃责瑞州幸医承宣使王继先怙宠千法富浮公室闻邉警亟辇重宝归呉兴为避敌计莘老疏其十罪帝曰初以太后饵其药稍假恩宠不谓小人骄横乃尔莘老曰继先罪擢髪不足数臣所奏其大概耳帝作色曰有恩无威有赏无罚虽尧舜不能治天下诏继先福州居住子孙皆勒停籍其赀以千万计诏入御前激赏库専以赏将士天下称快内侍张去为取御马院西兵二百髠其顶都人异之口语籍籍莘老弹治帝疑其未审不乐莘老执奏不已乃罢去为御马院致仕而莘老亦以直显谟阁知遂宁府给事中金安节中书舍人刘珙封还制书改司农少卿寻请外仍与遂宁始莘老自蜀造朝不以家行高宗闻其清修独处甚重之一日因对褒谕曰闻卿出即蒲团纸帐如僧然难及也未几遂擢用莘老官中都久知公论所予夺奸蠧者皆得其根本脉络尝叹曰台谏当论天下第一事若有所畏姑言其次是欺其心不敬其君者也及任言责极言无隠取众所指目者悉撃去声振一时治郡课绩为诸州最孝宗受禅莘老进三议曰定国是修内政养根本寻卒年五十八
  </div>
  <div class="pagination">
   <a href="钦定续通志_page209.html">
    上一页
   </a>
   <span>
    ...
   </span>
   <a href="钦定续通志_page205.html">
    205
   </a>
   <a href="钦定续通志_page206.html">
    206
   </a>
   <a href="钦定续通志_page207.html">
    207
   </a>
   <a href="钦定续通志_page208.html">
    208
   </a>
   <a href="钦定续通志_page209.html">
    209
   </a>
   <span class="current-page">
    210
   </span>
   <a href="钦定续通志_page211.html">
    211
   </a>
   <a href="钦定续通志_page212.html">
    212
   </a>
   <a href="钦定续通志_page213.html">
    213
   </a>
   <a href="钦定续通志_page214.html">
    214
   </a>
   <a href="钦定续通志_page215.html">
    215
   </a>
   <span>
    ...
   </span>
   <a href="钦定续通志_page211.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
