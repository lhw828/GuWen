<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 239 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 239 页/共 505 页</h1>
    <div class="content">

大清穆宗继天开运受中居正保大定功圣智诚孝信敏恭宽毅皇帝实录卷之一百六十五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

○同治五年。丙寅。春正月。辛酉朔。上诣奉先殿行礼。　　

○遣官祭太庙后殿。　　

○率王以下文武大臣诣慈宁门。庆贺慈安皇太后。慈禧皇太后。礼成。御太和殿受朝。作乐宣表如仪。　　

○诣大高殿寿皇殿行礼。　　

○御乾清宫。赐近支亲藩等宴。　　

○奉慈安皇太后慈禧皇太后幸潄芳斋。侍晚膳。　　

○壬戌。上诣绥履殿问慈安皇太后安。平安室问慈禧皇太后安。至庚寅皆如之。　　

○命郡王衔贝勒载治在内廷行走。　　

○赏醇郡王子载瀚头品顶带。　　

○以福建筹备兵糈。予将军英桂、总督左宗棠、巡抚徐宗干等议叙有差。　　

○缓徵直隶开、东明、长垣、丰润、宛平、束鹿、安、青、静海、沧、南皮、盐山、庆云、沙河、永年、肥乡、广平、鸡泽、元城、大名、衡水、深、二十二州县被水被旱被雹地方新旧额赋。暨杂课有差。　　

○癸亥。高宗纯皇帝忌辰。遣官祭裕陵。　　

○上诣寿皇殿行礼。　　

○谕军机大臣等、张亮基奏、击退窜扰独山各匪。并请调席宝田等援黔。留多文差委各摺片。苗匪教匪粤匪。分途阑入独山。句结蔓延。环境皆贼。该处民勇乡团。踊跃击贼。以少胜众。将四面寇氛次第埽荡。剿办尚属出力。所有在事之官绅团练。著张亮基择尤保奏。候旨施恩。毋许冒滥。另片奏、贼匪由独山被击后。窜至荔波一带滋扰。著该署抚督饬文武员弁。严密防剿。毋稍疏虞。粤匪窜陷嘉应州城。席宝田一军。尚须入粤会剿。一时断难赴黔。朱洪章现驻南安。防剿正当吃紧。亦难远调。惟李元度前在平江。办理霆营叛勇。业已竣事。若将该革员调往贵州。尚属可行。著李瀚章即派该革员酌带勇丁。赴黔助剿。其应用饷需。著刘坤一、李瀚章、于该两省协黔饷下支给。或按月轮流拨给。俾利师行。不得稍分畛域。多文前因田兴恕案内革职永不叙用。情节较重。张亮基请留该革员差委之处。著不准行。将此由五百里各谕令知之。　　

○以贵州黎平等处剿匪出力。赏同知衔知县许德基、都司黄新春等花翎。千总孔继梅等蓝翎。余加衔升叙有差。　　

○予贵州苗拱阵亡把总张廷魁祭葬世职。如守备例。　　

○甲子。谕内阁、前因给事中刘毓楠等、先后奏参河南巡抚吴昌寿剿贼逗遛。纵兵骚扰。袒护属员。保劾失实。及总兵张曜纵勇杀掠各款。叠经谕令曾国藩秉公查奏。兹据曾国藩奏称、遵将所参各节博加察访。并派员前往密查。或漫无依据。或确有见闻。据实覆奏。此案吴昌寿于捻匪窜扰河南之时。赴许州稍缓。尚非有意逗遛。救陈州稍迟。实因文报梗阻。惟马兵骚扰。该抚未能申明纪律。严行禁止。遂平县知县文玉、偪捐妄押。浮收钱粮。且有京控未结之案。该抚辄以民爱滋深。保列升阶。汝阳县知县蕴琛、甚洽民心。著有劳绩。该抚漫不加察。遽列弹章。未免是非颠倒。有负委任。吴昌寿著交部议处。遂平县知县文玉、著即行革职。汝阳县知县蕴琛、著开复原官。总兵张曜、并无纵兵抢杀之事。邓州知州黄缙昌、亦无贪劣可指之迹。均著无庸置议。其揭参蕴琛之本管知府。系属何员。有无挟私。著吴昌寿查明参奏。不准徇隐回护。寻吏部议、吴昌寿应照不应重杖八十私罪例降三级调用。无庸查级纪议抵。得旨、著加恩改为降一级调用。不准抵销。　　

○又谕、前因给事中孙楫、御史朱镇、先后奏参阎敬铭、丁宝桢等、贻误各款。并朱镇奏参山东郯城县知县周士溥劣迹。当经谕令曾国藩查奏。兹据曾国藩将阎敬铭等被参各节。查明覆奏。此案阎敬铭并无奉有僧格林沁丞令赴曹助剿不肯往援情事。其赴东昌防河。本系先期奏明。并非借此意存趋避。当僧格林沁殉难曹州时。该抚即驰回省垣。以致军心不免惶惑。至谓其将家眷装扮民妇。送往齐河县署。则并无此说。山东应解僧格林沁协饷。阎敬铭按月接济。并无所吝。原参称其于僧格林沁战殁后。佯为不知。奏请添设帮办。故示先见。亦属失实。惟于齐河县知县李均、系属姻亲。该员有在省城开设店栈之事。该抚毫无觉察。转将该员列入贤员。屡登荐牍。实属非是。阎敬铭著交部议处。至山东布政使丁宝桢带兵剿贼。俱奉僧格林沁劄委而行。原参各节。多系传闻失据。该藩司亲自截贼于临城驿。杀伤过当。所部亦并无淫掳重情。功多过少。官民尚无闲言。丁宝桢著免其置议。前任山东兖沂曹济道卢朝安、前在单县任内。勒索富绅财物。迨擢任道员后。办理大营粮台。饮酒观剧。闻僧格林沁殉难之信。苍黄惊散。声名恶劣。心术亦属险鄙。卢朝安业经告病开缺。仍著勒令休致。山东候补道王继庭才尚可用。并无劣迹。惟未亲临行阵。阎敬铭将该员附入战功保奏。致招物议。王继庭前已开复知府原官。著撤销道员。以昭公允。候补知府署齐河县知县李均、虽无招妓聚饮实据。而开设店栈。与民争利。实属贪鄙妄为。著即行革职。以示惩儆。至山东郯城县知县周士溥、并无任贼攻陷民圩。坐视不救之事。著免其置议。寻吏部议、阎敬铭应照滥举匪人例降二级调用。该抚本有革职留任处分。请照例革任。得旨、著加恩降为三品顶带。仍留山东巡抚之任。　　

○谕军机大臣等、官文、郑敦谨奏、捻匪阑入楚疆。营勇索饷哗溃。襄樊黄孝同时吃紧。并襄樊剿胜情形。曾国藩奏、捻萃湖北。又有叛勇之变。现派大军援鄂各摺片。前因乔松年奏、探闻贼势南趋。楚军索饷哗溃各情。当经谕令官文等、查明因何溃变缘由。据实具奏。本日据该督抚奏报。虽与曾国藩所陈。情形大致相同。而于成大吉何以受伤各情。未能详细声叙。著懔遵前旨。据实具奏。不准有一字讳饰。成大吉近来颇不得力。官文等现令招集溃勇。是否可用。并著酌度情形。妥为办理。曾国藩已派刘铭传一军。驰赴光固麻城。径援黄州。著即饬令该提督迅即赴援。并令彭玉麟等水师。驶赴上游。力固武汉门户。官文等于刘铭传等军到后。责令成大吉等就现有兵力。会合痛剿。成大吉如再不奋勉。即著严参治罪。姜玉顺、谭仁芳、均已折回楚境。诚恐该匪众避兵而行。复又回窜皖豫地方。著乔松年、吴昌寿、饬派出各军严密防守。遇贼即击。毋稍疏懈。将此由六百里各谕令知之。　　

○又谕、本日据穆图善奏、甯郡回匪悔罪投诚。郡城业经收复。现因办理不善。恐酿事端一摺。另片奏、都兴阿因病请假调理。甯郡善后事宜。仍当妥筹办理等语。并据都兴阿奏、收复甯夏郡城。现将查办大概情形驰奏一摺。回目马万选等恳请投诚。经都兴阿会同穆图善批准。勒限献城缴械。据穆图善奏称、该回众于十二月初二日。俱已遵批。将城池圩卡全行撤空。各堡回人。俱移往纳家牐一带。缴出枪炮刀矛多件。并陆续呈缴银米。将倡乱之千总纳万有、送营正法。是该回等已属真心悔罪。何以都兴阿将留营办缴银米之回目保立等十一人诛杀。并于十五日督带陈天佑等入城。各兵勇肆行抢杀。殊不可解。都兴阿是否因该回等逾限。至初七日始将圩卡撤退。献出郡城。且城内尚有回民逗遛。迹涉可疑。是以督队入城诛洗。以杜后患。抑系另有别情。著即将前后办理实在情形。明白回奏。都兴阿前已调补盛京将军。兹据奏称、病势较前尤增。恳请赏假调理等语。现在奉省马贼猖獗。都兴阿当恪遵前旨。速赴新任。毋庸给予假期。以重职守。穆图善现任甯夏将军。责无旁贷。所有纳家牐等处回众。如何妥筹善后之处。著即责成穆图善妥为办理。毋令已成之局。又生他变。其甯夏郡城防守事宜。仍应认真筹办。以备不虞。所请另＜??闲＞大员来营查办之处。著毋庸议。将此由六百里各谕令知之。　　

○又谕、甯夏一城。久未攻拔。兹因回目马万选等悔罪投诚。经都兴阿会同穆图善批准。该回目于十二月初二日将城圩献出。并呈缴器械军火等件。该回等暂移住城外之纳家牐。听候安插。自应乘机利导。予以自新。兹据穆图善奏、都兴阿于十五日卯刻。派员提拨该将军所部队伍。并将递禀之回目保立等悉行诛戮。是日酉刻。兵勇又复入城。焚烧杀掠。提督黄金山等弹压不从。甯夏城内。火光烛天。居民烧毙者无数。并将已交银米。抢掠殆尽等语。而都兴阿摺中。并未将兵勇入城情形声叙。是否回情中变。抑因各营兵勇。彼此猜疑。致相攻杀。此次回众投诚。系都兴阿、穆图善、会同办理。其情节不应参差若是。兰州距甯夏尚近。杨岳斌谅有所闻。著该督迅将该处情形详细驰奏。以慰廑系。穆图善摺片。都兴阿摺。均著钞给杨岳斌阅看。将此由五百里谕令知之。寻奏、查由兰州以至甯夏。中闲多为回氛阻隔。传说无稽。俟得确耗。再行具奏。惟纳家牐事关紧要。恳专饬穆图善布置。得旨、纳家牐安插事宜。屡有寄谕。责成穆图善妥办。其都兴阿、穆图善、办理甯郡回匪投诚。剿抚两歧。仍著确查据实具奏。　　

○予河南南阳阵亡千总廖得胜等三十九员祭葬世职加等。　　

○展缓山东济甯、历城、邹平、长山、齐河、临邑、长清、肥城、东阿、东平、平阴、惠民、滨、泗水、峄、汶上、城武、定陶、钜野、濮、范、兰山、茬平、平度、昌邑、嘉祥、齐东、济阳、禹城、青城、阳信、海丰、沾化、甯阳、滕、阳谷、寿张、菏泽、漕、郓城、观城、朝城、郯城、聊城、鱼台、四十五州县。暨德州、东昌、临清、济甯、四卫。东平所屯庄被水被旱被虫被风被雹被扰地方本年应徵额赋。并盐芦各项杂课。　　

○豁免湖南酃县被水地方失额田亩咸丰三年后未完额赋。　　

○乙丑。谕军机大臣等、德英等奏、击退攻扑长春厅大股贼匪。并伊通被扰。请饬蒙古黑龙江各派兵合剿摺片。马贼窜扰长春厅。经德英等派令依克唐阿等、带兵进攻。歼毙匪首刘果发、姜老道等多名。又经松鹤密带练勇。捦获匪首周荣等正法。马傻子等率众攻扑长春厅。亦经击退。而伊通地方又被该匪乘虚窜扰。吉林贼众兵单。实不免顾此失彼之虞。现在德英已添派防省马队。赴伊通助剿。兵数甚微。无济于事。且恐省城又复空虚。再蹈伊通覆辙。前谕文祥等将吉林在奉省马队拨回。著即全数调拨令回吉林。交德英等妥为调派。以资厚集。德英等仍先就现有兵力饬令严扼长春厅伊通等处。痛加剿洗。毋得再有疏失。致干重咎。所请调蒙古郭尔罗斯公就近派兵赴援长春厅。著文祥等与伯彦讷谟祜会商妥调。其黑龙江官兵。能否由呼兰吉林伯都讷一路前进。会吉林官兵合剿之处。著宝善斟酌情形。妥为办理。另摺奏、道路梗阻寻常事件。仍请随报奏陈等语。吉林道路未通。寻常应办事件。无关军务者。准由马递驰奏。不得辄附五六百里急递。俟军务告竣。仍照常派差弁赍递。以符定制。将此由五百里各谕令知之。　　

○广西巡抚张凯嵩奏、收复那檀。现饬合围山泽老巢。迅图蒇事。得旨、著即督饬刘培一等乘胜进攻。迅拔孙逆老巢。毋稍延缓。并著知照瑞麟等。严饬灵山等县合力兜剿。聚歼丑类。以靖边圉。又奏、军务未竣。请将本年大计展限举行。从之。　　

○以四川官军历年防剿滇黔窜匪。并克复贵州仁怀县城出力。赏总兵官胡尊贤、王聚兰、一品封典。总兵官胡福荣、贺玉贵、副将王万青、辜胜九、何乃辉、罗荣贵、胡芝瑞、陈均山、邓续寅、苏传堂、钟福俊、王与仁、成鼎臣、成复清、参将周新二、谭太和、李棠秀、巴图鲁名号。游击谭迎全等花翎。知县赵鸿藻等蓝翎。余加衔升叙开复有差。　　

○予吉林长春厅阵亡委参领淩升祭葬世职加等。　　

○免福建本年例贡品物。　　

○丙寅。上诣时应宫拈香。　　

○御紫光阁。赐蒙古王、贝勒、贝子、公、台吉、呼图克图、暨琉球使臣等宴。并赏赉有差。　　

○谕内阁、骆秉章奏、假期已满。目疾仍未就痊。恳请开缺调理一摺。骆秉章自＜??闲＞任四川总督以来。于吏治军务。办理甚为妥协。现在邻境贼氛未靖。筹饷筹兵。均关紧要。未便遽如所请。骆秉章著毋庸开缺。再赏假四个月安心调理。四川总督。仍著崇实暂行兼署。　　

○谕军机大臣等、前因巴里坤需饷甚亟。谕令德勒克多尔济将现存税银一万两。备解乌城。以便讷尔济就近迎提。兹据讷尔济奏称、巴里坤驼只无几。难于转运粮石。拟由附近巴里坤一带。采办兵粮。请饬绥远城将军拨归绥道库税银。解赴乌里雅苏台等语。著德勒克多尔济、即将前拨杀虎口存储归绥道库税银一万两。派委妥员。迅速解往乌城。交明谊查收。一面知照广凤、奎昌、饬令科布多站员。妥为护送。以利遄行。并著讷尔济派员赴乌城就近迎提。至巴里坤应用。将此由五百里各谕令知之。　　

○总理各国事务衙门奏、酌派前任山西知县斌椿。率同官生等前赴外国游历。采访风俗。从之。　　

○赏科尔沁贝子阿敏乌尔图子三等台吉巴咱朗根、阿巴噶扎萨克头等台吉都噶尔布木子三等台吉勒拉济勒桑都布花翎。命巴林贝子索哩雅子二等台吉色旺诺尔布在乾清门行走。　　

○以巴里坤守城出力。赏游击淩祥等花翎。外委刘汉章等蓝翎。余升叙有差。　　

○丁卯。世祖章皇帝忌辰。遣官祭孝陵。　　

○上以孟春时享太庙。自是日始。斋戒三日。　　

○戊辰。谕军机大臣等、左宗棠奏、官军渐偪嘉应。现筹合围。及龙溪剿匪情形各一摺。汪逆盘踞嘉应。左宗棠筹调各军。分路进剿。其东北之高连升、刘清亮两军。由樟树坪进扎。遇贼于双板桥一带。血战数时。虽将贼击退。而哨弁伤亡不少。东西南三路驻扎之粤军。亦复被贼掩袭。或失去营垒。是贼势虽蹙。而凶焰颇张。该督现进大埔。分布刘典、王德榜、黄少春、高连升、康国器等军。互相联络。嘉应州城东路。东南东北及北路。长围之势渐成。正可力图进取。昨据刘坤一奏、鲍超已于十二月初六七以次前进平远之相公亭。席宝田、刘胜祥两军。于初九十以次前进东石大柘。两路官军。计日业已到防。自可遏其北窜平远西窜兴甯之路。即著左宗棠督饬各军。克期齐进。务期步步近偪。合力兜围。毋留缝隙。以收聚歼之效。并著瑞麟、郭嵩焘、檄令郑绍忠、方耀等军。与江闽之兵。互相联络。严密布置。傥粤省带兵员弁。不能能得力。致贼铤走。即由左宗棠严参治罪。鲍超及江西客军入粤。人地生疏。瑞麟等务须设局宽为采办军米。以期无误兵食。刘坤一并著迅遵前旨。出省督饬各军会攻。一面严扼本境边防。毋稍疏懈。贼见长围势合。掳船下窜潮郡。必在意中。左宗棠、瑞麟等、务当多备炮船。饬令黄联开、朱明亮、水陆各军。严备要隘。毋令贼踪善脱。又成不了之局。龙溪县社匪敦凸、郭好等踞寨从逆。怙恶不悛。经左宗棠调派罗大春等、将该寨匪徒殄除净尽。自此漳州龙溪著名土匪。一律肃清。实属大快人心。另片奏、粤东筹饷事宜。已交户部议奏矣。将此由六百里各谕令知之。　　

○命浙江布政使蒋益澧驰赴广东办理军务。兼筹粮饷。　　

○实授鲍超浙江提督。　　

○以恋禄忘亲。革福建县丞唐长寿职。永不叙用。　　

○予广东双板桥阵亡知县汪遇元等十七员祭葬世职加等。　　

○予福建龙溪阵亡千总邝炳星、邵来旬、祭葬世职。　　

○予河南各属阵亡殉难绅民妇女一千一百五十名口分别旌恤如例。　　

○豁免广西阵亡殉难知府孙蒙等四十九员亏短交代银米。　　

</div>
    <div class="pagination">
<a href="清实录同治朝实录_page238.html">上一页</a><span>...</span><a href="清实录同治朝实录_page234.html">234</a><a href="清实录同治朝实录_page235.html">235</a><a href="清实录同治朝实录_page236.html">236</a><a href="清实录同治朝实录_page237.html">237</a><a href="清实录同治朝实录_page238.html">238</a><span class="current-page">239</span><a href="清实录同治朝实录_page240.html">240</a><a href="清实录同治朝实录_page241.html">241</a><a href="清实录同治朝实录_page242.html">242</a><a href="清实录同治朝实录_page243.html">243</a><a href="清实录同治朝实录_page244.html">244</a><span>...</span><a href="清实录同治朝实录_page240.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
