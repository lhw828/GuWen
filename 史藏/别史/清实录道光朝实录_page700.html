<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 700 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 700 页/共 848 页</h1>
    <div class="content">

大清宣宗效天符运立中体正至文圣武智勇仁慈俭勤孝敏成皇帝实录卷之三百九十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十三年。癸卯。夏四月。甲戌朔。享太庙。上亲诣行礼。　　

○幸圆明园。　　

○诣绮春园问皇太后安。　　

○以河南粮盐道温予巽、为江西按察使。　　

○乌噜木齐都统惠吉、因病解任。以兵部右侍郎惟勤、为乌噜木齐都统。调盛京兵部侍郎舒兴阿、为兵部右侍郎。　　

○乙亥。谕内阁、鄂顺安奏、审拟越境抢劫。拒捕戕官之捻匪一摺。此案河南泌阳县捻匪徐应青等、聚众抢劫。拒伤汛弁李长善身死一案。经该署抚饬属会同各委员设法侦缉。将首夥各犯先后拏获。并究出抢劫讹诈各案。俾匪徒不致幸逃法网。所有前经参革之泌阳县知县闵若思、把总丁炳、均著准其开复原官。至会同拏获此案要犯各员弁。著该署抚择其尤为出力者。酌保数员。候朕施恩。毋许冒滥。　　

○以都察院左副都御史倭什讷、为盛京兵部侍郎。内阁学士赓福、为盛京刑部侍郎。　　

○以广东按察使徐继畬、为福建布政使。　　

○调直隶布政使陆费瑔、为甘肃布政使。以直隶按察使陆建瀛、为布政使。　　

○赏革任散秩大臣成山、三等侍卫为乌噜木齐领队大臣。　　

○丙子。谕军机大臣等、有人奏、顺天府属固安县捐职州同王凤庭、将使妾孙氏殴毙。私自掩埋。王凤庭用银一千两。交与刑书钱四、贿串县官。含混相验。勒令尸亲人等具结。又该县有张姓十三岁幼女。被人强奸杀死。经该处开立赌局之王赵二姓、用银二百两交与郭姓、转托刑书钱四、贿串县官不究等语。如果属实。是该县知县于人命重案。受贿消弭。并不详细相验。实属贪墨不堪。著讷尔经额。亲提此二案人证卷宗。严行审讯。按律惩办。并查明固安县知县系属何员。据实参奏。以儆官常。毋得稍有回护。原摺著钞结阅看。将此谕令知之。　　

○福建提督窦振彪奏谢革职留任恩。得旨、水师如再废弛。不加练习。将何以对朕。自问天良何在。懔之勉之。　　

○实授麟魁礼部尚书。管太常寺鸿胪寺事。转吏部右侍郎善焘、为左侍郎。调刑部左侍郎柏葰、为吏部右侍郎。工部左侍郎特登额、为刑部左侍郎。　　

○以兵部右侍郎舒兴阿、兼正黄旗汉军副都统。伊犁领队大臣皂兴、兼正白旗汉军副都统。　　

○以武备院卿琔珠、为总管内务府大臣。　　

○以长芦盐运使陆荫奎、为直隶按察使。　　

○调江苏按察使黄恩彤、为广东按察使。以云南迤西道赵德潾、为江苏按察使。　　

○丁丑。谕内阁、本日据御史陈庆镛奏、琦善等三人起用。为刑赏失措。无以服民等语。前因琦善。奕经文蔚。先后办理夷务。未能奏效。当将琦善等革职治罪。因思从前办理不善。总由朕无知人之明。以致琦善。奕经文蔚诸人丧师失律。迄无成功朕惟有返躬自责。愧悔交深。何肯诿罪臣工。以自宽解。琦善等韬略未娴。限于才力。现在年力正强是以弃瑕录用。予以自新。今据该御史剀切指陈。请收成命。览其所奏。亢直敢言朕非饰非文过之君。用人行政。一秉至公初无成见。岂肯因业有成命。不便收还。自存回护耶琦善。奕经文蔚均著革职。即令闭门思过。以昭赏罚之平。至黜陟之权。操之自上本非臣下所能干。傥该御史所奏。于情法未能持平朕亦不能曲从以邀誉。中外臣民。应晓然于朕抚躬引咎虚怀纳谏之至意也。　　

○都察院左都御史正蓝旗蒙古都统奎照、因病解任。以刑部左侍郎特登额为都察院左都御史。兼正蓝旗蒙古都统。转刑部右侍郎成刚、为左侍郎。调盛京刑部侍郎惠丰、为刑部右侍郎。　　

○以礼部左侍郎关圣保、兼署工部侍郎。　　

○以户部右侍郎萨迎阿、为热河都统。　　

○以盛京礼部侍郎明训、兼管奉天府府尹事。　　

○戊寅。上奉皇太后幸慎德堂。进膳。　　

○谕军机大臣等、有人奏、军需报销。往往有浮开之弊。此次各海疆动拨银两。报部者已不下二千万。现在截销。尚有陆续补报等项。且各处多未曾打仗。所造大炮战船。均不适用。并称亦经虚糜帑项。为郑鼎臣开销兵饷至三四十万。难保无侵渔浮冒等语。军需各款。理应核实报销。岂容丝毫冒滥。著刘韵珂将一应军需动支各款。详细钩稽。别除弊窦。务使用项皆有著落。不淮瞻徇情面。代人受过如查有侵渔浮冒等弊。即行据实具奏毋稍隐饰。原奏著钞给阅看。将此谕令知之。　　

○调吏部左侍郎善焘、为户部右侍郎。兼管钱法堂事务。转吏部右侍郎柏葰、为左侍郎。以库伦办事大臣文庆、为吏部右侍郎。　　

○调盛京礼部侍郎明训、为盛京户部侍郎。以内阁学士春佑、为盛京礼部侍郎。　　

○调镶黄旗蒙古副都统道庆、镶白旗汉军副都统成刚、为正黄旗满洲副都统。以呼伦贝尔总管额勒恒额、为镶黄旗蒙古副都统。刑部右侍郎惠丰、兼镶白旗汉军副都统。　　

○以正白旗满洲参领那昌、为正白旗汉军副都统。　　

○以乌什办事大臣赛什雅勒泰、为叶尔羌帮办大臣。镶蓝旗汉军副都统维禄、为乌什办事大臣。赏革任科布多参赞大臣毓书、蓝翎侍卫。为古城瓴队大臣。候补三品京堂钟祥、头等侍卫为库伦办事大臣。　　

○礼部议准、江西巡抚吴文镕疏报、采访广昌县贞节妇女谢氏等三十九口。江苏巡抚程矞采疏报、萧县刘崔氏等七百五十七口。广西巡抚周之琦疏报、灌阳县蒋邓氏等二十二口。各请建总坊旌表。从之。　　

○己卯。旌表守正捐躯直隶隆平县民杨林祥妻韩氏。　　

○庚辰。上诣绮春园问皇太后安。　　

○谕内阁、载铨等奏、酌拟管库司员查库御史。罚赔银数。并管库查库王大臣管理盘查年分。分别开单呈览。管库司员。查库御史。均有收发稽查之责。乃丧心昧良。酿成巨案。著自嘉庆五年起。至道光二十三年。历任库官查库御史各按在任年月。每月罚赔银一千二百两。已故者照数减半其因此案先行降革之荣庆等六员。并甫经卸任之萨霖、宋林曙均加一倍罚赔。其历任管库查库之王大臣。亦应核其年月次数分别罚赔。所有嘉庆五年以后管库王大臣。著每月罚赔银五百两。查库王大臣。每次罚赔银六千两。已故各员。按数减半。其应如何酌定限期。及逾限不完。作何治罪。并库丁人等、应如何究惩之处。著载铨、穆彰阿、敬徵、裕诚、赛尚阿、明定章程具奏。此次战开各员内。有无遗漏舛错之处。并著再行详细确查。随时具奏。　　

○又谕、前因户部银库查出亏短。当将历任管库及查库之王大臣。交部查取职名。严加议处。兹据该部查明开单呈览。并请将应议之管库王大臣等。均照溺职例革职。库贮关系紧要。出纳不容绿毫朦混。是以特派管库大臣总领其事。并叠派王大臣前往稽查。应如何认真防范。实力盘查。俾不致稍有弊端。方为不负委任。乃现在盘查库款。竟致亏短数百万之多。似此明目张胆。通同舞弊该管库查库王大臣。何至毫无闻见。可见平日管理大臣。既不实心经理。而奉派稽查者。亦止视为具文。遂使群相蒙蔽。更无能发其奸。实属辜恩溺职。即照部议悉予褫革。亦属咎所应得。姑念人数众多。一时简用乏人。著从宽均改为革职留任。诸王大臣等务各知愧知感。勉赎前愆。毋负朕格外矜全至意。　　

○又谕、联顺奏、请筹办开采煤炭一摺。喀喇沙尔地方。向于附近采伐柴薪供用。比年人烟辐辏。价值倍增。于蒙古回子兵民生计。日形支绌。据该大臣转饬查明该处所属哈尔哈爱曼有石炭煤块。堪以采取。且离城较近。易于稽查。著准其援照成案。令民人开采以裨生计。仍著该大臣随时查察。毋令滋生事端。　　

○辛巳。谕内阁、昨有旨将现任库官查库御史加倍罚赔。因思现任管库大臣。事同一例未便兴历任各员。毫无区别。所有裕诚。赛尚阿革职留任之处。著八年无过方准开复。　　

○浙江巡抚刘韵珂覆奏、审明安吉县匪徒童禹甸因求减平粜价钱不遂。殴这滋事。已恭请王命正法。余犯范世行等、分别问拟。下部议。从之。　　

○以捐米运京。予湖北知府徐上镛等、江西知县程灿策等、加衔加级有差。　　

○壬午。上诣时应宫。昭显庙。拈香。　　

○还宫。　　

○谕军机大臣等、现在查出银库亏短至九百余万之多。已饬在京各衙门。将一切工程经费。大加裁减。因思东南两河。每年请领帑项。为数甚钜。本年若照常请领。恐致支绌。著慧成、潘锡恩、通筹全局。体察情形。严饬在工各员。凡历年估报各工。遇有可裁减之处。即行核实裁减固须随时度势。无误要工。亦不可听信各员。藉工糜费。现为豫筹国用起见。必须比较往年用项。大加节省。俟一二年后。国用充裕再行照常请领。该河督等受恩深重具有天良。当必仰体朕心。力求撙节也。将此各谕令知之。　　

○以常雩祀天于圜丘。自是日始。斋戒三日。　　

○癸未。谕内阁、户部三库。总司出纳事务较繁著派户部满汉左侍郎兼管。向来管理三库大臣。仅派二员。著添派廖鸿荃。陈官俊。嗣后凡遇收放银两日期。六人中轮应一人亲往监视。并专司启闭。不准稍有旷误。其管库大臣。统俟三年期满。再行奏请更换。所有银库司员。即责成管库之大臣。兼管之侍郎。随时留心察看。如才具中平。不能得力。即咨回原衙门当差。傥查有骫法营私之员。著即严参惩办。无稍姑容。该大臣等务当振刷精神。力除弊窦。傥日久生懈。又复视为具文。朕惟有执法从事。不能再邀宽典也。懔之。　　

○又谕、载铨等奏、户部银库历年舞弊之库丁人等。请交部究办追赔等语。所有单开之金兆龙、谢鸿、庾瓒、王荣久、刘开勋、郭启锐、宋永泰、林嵩、谢铭源、卢德煜、孟存仁、白顺、卢承业、朱揆、谢继东、宋宽、卢炳、王琦、孟琳、朱镛、白警铎、杨兆祥、宋洪、谢森、郭铨、马玉书、王士奎、李源、谢淇、杨国琛、郝成幅、著步军统领衙门按名拏交刑部。严追办理。　　

○又谕、前据禧思等奏、请照热河都统衙门添设汉司员之例由京刑部拣选熟悉刑名司员。前赴盛京襄理部务一摺。当交军机大臣会同刑部议奏。兹据奏称盛京刑部衙门。额设司员十八人办理旗民案件足供任使。若由京部派员前往。分司其事则该处本任各员。竟成虚设且热河都统衙门添设汉司员办事乃变通于定例之初。非纷更于定例之后等语。禧恩等所奏著毋庸议。该将军等务于所属司员内。随时留心察看除照常供职各员。期满仍照例办理外。其有办公勤奋。著有实效者。准该将军等酌量保奏。以示鼓励。遇有不能练习刑名者。奏明撤任送部引见。傥敢遇案瞻徇回护。即行据实严参惩办。无稍姑容。　　

○以内阁侍读学士李莼、为奉天府府丞。兼提督学政。　　

</div>
    <div class="pagination">
<a href="清实录道光朝实录_page699.html">上一页</a><span>...</span><a href="清实录道光朝实录_page695.html">695</a><a href="清实录道光朝实录_page696.html">696</a><a href="清实录道光朝实录_page697.html">697</a><a href="清实录道光朝实录_page698.html">698</a><a href="清实录道光朝实录_page699.html">699</a><span class="current-page">700</span><a href="清实录道光朝实录_page701.html">701</a><a href="清实录道光朝实录_page702.html">702</a><a href="清实录道光朝实录_page703.html">703</a><a href="清实录道光朝实录_page704.html">704</a><a href="清实录道光朝实录_page705.html">705</a><span>...</span><a href="清实录道光朝实录_page701.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
