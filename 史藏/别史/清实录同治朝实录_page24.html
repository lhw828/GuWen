<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 24 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 24 页/共 505 页
  </h1>
  <div class="content">
   ○又谕、薛焕奏、接得浙江抚臣专勇赍到帛书。据情代奏一摺。览奏曷胜轸念。自闻甯波陷失之后。日盼杭州军报。瞬息又将旬日。本日始据薛焕奏称、此时沪浙。仅有由澉浦鳖子亹一线之路。可冀通信。而海道往还。动虞阻滞。兹接得王有龄寄到帛书。杭城四面被围。江路阻绝。城中民食摉括已尽。兵米亦将告罄。该抚在城楼督战。已经五十余日。誓与官民死守。所有准拨之广东江西湖南湖北每月协饷。无从催取。属由薛焕奏请于中外商人运赴各省货物过沪时。汇缴应纳之税。给发收单。执赴各该省抵税。扣收协饷。即将所收银两。由沪随时购办米石。源源接济。余银解杭充饷。以救阽危各等语。情形自属万分危急。王有龄所筹由沪口豫纳商人货税。给单执赴各该省。抵汇协饷一节。自属万不得已。业由薛焕督同上海关道、与中外商民筹办。著官文、李续宜、毛鸿宾、劳崇光、耆龄等、遵照。如有各商由沪运货到来者。执持上海此项税单。即行照数抵充浙省军饷。以资接济。如有海道及他路可通浙省。均著各该督抚等尽心筹画。各将应解浙省月饷。分途拨运。以济然眉。浙省危亡呼吸之余。务期协饷早到一日。早得一日接济。并将筹办情形。迅速先行具奏。以慰悬廑。原摺著钞给阅看。将此由六百里加紧各谕令知之。　　

○又谕、庆端奏、浙省贼氛遍地。杭垣被围。请饬催鲍超援浙一摺。前因浙省危急。叠经谕令庆端驰赴浙闽交界地方。相机督剿。以为援应。该督自九月闲已有统兵入浙之请。至今已逾两月。尚未离闽一步。且未知甯波失守之信。本日据薛焕驰奏、杭郡被围待援情形。几至目不忍睹。该督尚以防务紧要等词。粉饰延宕。当此军务吃紧。该督有兼辖浙省之责。如此恇怯无能。岂胜兼圻之任。著传旨严行申饬。所有台湾等处兵勇。是否已饬令由海道援浙。所称添调兵勇。由厦门福州航海驰援。是否已饬前往。该督接奉前次谕旨。已否起程驰赴闽浙交界。将来左宗棠抵浙得胜。贼恐由金衢上窜。闽省门户必应严防。该督驰赴闽浙交界。援浙即以防闽。其福鼎城池失陷。即饬秦如虎等迅图克复。毋致顾此失彼。该督办理军务。总当以实心办事。如仍蹈从前虚假恶习。迁延不肯出省。设杭城再有疏虞。朕惟该督是问。决不宽贷。将此由六百里谕令知之。　　

○又谕、薛焕奏、接得浙江抚臣专勇泅递帛书一摺。浙江省城。被贼围困。危迫情形。至于此极。昨据曾国藩奏、已令左宗棠一军赴援杭州。一时尚难即达。即使所向无前。而杭城呼吸存亡之际。非由沪渎速筹运济。他路更属缓不济急。仍著薛焕迅筹运济。前由火轮船载运军火银钱。飘至甯波内洋后。能否收泊澉浦。该委员有无饰词。须确切查明。其叠次筹解米粮等件各船。与守备张大刚管带炮船。曾否驶到。陆续运入杭城。此外有无另筹运送粮饷。可期速达之处。仍著薛焕竭力迅速筹办。务使坚城早得接济。毋令饿毙。以待援师。沪浙相依唇齿。此时杭州万紧。惟恃沪渎一途运济。并著添雇火轮兵船。派委智勇将弁。迅图援救。或有别项海船。可以另筹运济。更为妥速者。责成该抚竭力筹办。总当有法可施。毋得稍存膜视。傥杭州因接济不及。竟至失事。惟薛焕是问。近日浙省军情又复如何。仍著确探迅速驰奏。以慰悬廑。将此由六百里加紧谕令知之。　　

○又谕、贾臻奏、巨捻回窜。粤逆意图夹淮北扰。请饬胜保南下各摺片。胜保前次屡请驰赴皖省。办理苗练剿抚事宜。因北路未经肃清。谕令暂缓南下。兹据贾臻奏称、潘闿等屡探胜保南下消息。自因素受该大臣恩谊。乐为之用。惟贾臻所请调六安防兵。现有提督成大吉等统带。未可分调。北路兵勇。前已据该大臣饬令成禄等、先后拨兵三千名。驰赴颍州。当此曹州等处教会各匪。尚未全就肃清。亦未可再行抽调。豫省剿匪事宜。严树森自任甚力。该省兵勇本不甚多。该大臣不可抽调。即或将来该大臣南下。亦不必分任豫省事务。致该抚得以藉口诿卸。皖省现既有颍营原存兵勇。并成禄带赴之兵。自可督同潘闿等练众。相机办理粤逆及苗练事宜。其饷需一节。并有贾臻力任。谅必确有把握。不至以空言欺饰。使该大臣到皖后。诸多掣肘。此事不止关系该大臣一身。务须谋定后动。不可轻于一试。贾臻所言。是否真确。著胜保酌量情形。迅速具奏。如果可以单骑南下。潘闿等闻风思奋。亦属真情。但许其率马步前迎。必至惊扰豫省良民。潘闿等既服从胜保。当必听其调遣。即著豫行阻止。不许率众前迎。粤逆陈玉成前在镇江白兔地方屯踞。何以此次贾臻奏称、该逆又在庐州。且在庐定聚众二十余万。连营七十余座。袁甲三等从未奏及。即贾臻前此亦无一字驰报。如有此等大股贼匪。岂可任其四窜。著袁甲三商同彭玉麟、迅即绕由颍郡进剿。以杜北窜。原摺片著钞给阅看。将此由六百里加紧各谕令知之。　　

○又谕、谭廷襄奏、南捻屯聚曹县魏湾一带。偪临河岸。未知所向。请饬直豫两省加意严防等语。僧格林沁前奏魏湾地方。有大股贼匪盘踞。拟即进剿等语。现在该处捻踪麕聚。与僧格林沁大营。相距甚近。而本境贼围林立。著即督饬兵勇。节节摉剿。毋令纷窜。胜保军在河西。应由何路进兵曹属。俾得两路夹攻。即著迅速筹商。并著文煜、严树森、严饬所属认真堵剿。谭廷襄现驻东昌。亦宜一体严防。至窜扰河北股匪。经严树森派令副将杨飞熊等迎头截剿。胜保亦派兵勇跟追。如该匪击退。回窜直东边界。该大臣等务当合兵夹击。务使东昌曹州两郡之匪。尽拔根株。庶进捣捻巢。不至有回顾之虑。想该大臣等必能和衷共济。迅奏肤公也。将此由六百里各谕令知之。　　

○以故苏尼特郡王齐旺扎布子托第布木袭爵。　　

○以江苏金山等处剿匪出力。赏道员徐昭珩、游击曾继荣等花翎。从九品谢兆萱？等蓝翎。余加衔升叙有差。　　

○以河南剿办滑县窜匪获胜。赏游击李世玉、杨长春、巴图鲁名号。守备石得胜等花翎。余加衔升叙有差。予阵亡都司陈大胜祭葬世职加等。　　

○戊辰。以恭上孝德皇后尊谥。前期遣官告祭天。地。太庙后殿。奉先殿。社稷。　　

○遣官祗告文宗显皇帝几筵。　　

○以京畿雪泽未沾。上亲诣天穹宝殿祈祷行礼。　　

○遣恭亲王奕?诣大高殿。惇亲王奕誴诣时应宫。醇郡王奕譞诣昭显庙。钟郡王奕祫诣宣仁庙。孚郡王奕譓诣凝和庙。拈香。　　

○以神灵显应。加江苏山阳县王祖师封号曰普惠。　　

○谕内阁、绵森、春佑奏、遵旨会勘避暑山庄工程。核实销算。并绵森查明各处陈设各一摺。热河园庭工程。现据绵森等估算。应销银二十一万一百十两。计溢领银五万四千六百四十两。著刑部会同内务府严讯明确。照数著追。该商刘元魁前在刑部供称热河厂内。尚存银四万余两。何以该商夥傅炳南等、仅缴出八千五百五十两。核其帐目。诸多牵混。恐有暗通信息。冒开隐匿情事。商夥傅炳南、沈四、刘永福、崔大、均著解交刑部归案审办。毓泰于认修工程银两。并不交出。辄托商人刘元魁代垫。直至该大臣等查算时。始行供出。并擅将园内收存瓷器三十余件。借给肃顺使用。又不即时追回。亦未于查讯之前。据实声明。显有蒙混隐饰情事。毓泰著即革职。著春佑派员押解来京。交刑部质讯。前任热河副总管钟英随同毓泰、将所存瓷器交给肃顺借用。于查讯之先。亦未声明。均属疏忽。钟英著即解任。听候传质。　　

○谕议政王军机大臣等、耀安奏、恭查热河避暑山庄安供圣容。奏明请旨等语。据称绥成殿安供列圣圣容。均系一轴。惟宣宗成皇帝圣容。另有匣内尊藏一轴。上写情殷鉴古等字样等语。著春佑即将匣内尊藏宣宗成皇帝情殷鉴古圣容一轴。派委妥员敬谨恭送回京。毋稍疏忽。将此谕知春佑、并传谕耀安知之。　　

○又谕前有人奏、顺天府吏治废弛。本年夏闲。永清县三百余人。控知县王锡琦加徵苛派等情。当经谕令周祖培、德全、严查惩办。兹又有人奏、王锡琦与顺天府府尹门丁陈三、结为兄弟。由佐贰夤缘保升。补授永清县知县。性情贪残。本年春闲热河车差。苛派民钱至九千吊之多。钱粮必于正耗之外。逾额浮徵。词讼必令两造捐钱。始收呈词。夏闲被人控告。虽经撤任。仍在发审局会同治中问案。永清原告三百余人。因其阴属治中锁押。不敢到案者居多。其未补永清之先。并有听信大班冯姓之言。带役私拏李四辈刑毙多人情事。似此贪酷虐民。倚庇治中蒋大镛等。肆行无忌。亟应从严究办。著周祖培、德全、归入前案。照所参各款。一并确切查讯。按律严惩。以肃吏治。原摺著钞给阅看。将此谕令知之。

　　

○又谕、英桂奏、沥陈晋省兵懦饷绌情形。请饬直东统兵大臣及各督抚力杜逆匪西窜。以保完善各摺片。晋省以直豫为屏蔽。自应杜其西窜。以免扰及完善。第贼踪飘忽。岂能恃其不来。该省表里山河。险隘甚多。扼要防守。方为周妥。何得诿之他人。不为未雨绸缪之计。至该省官兵最为恇懦。英桂履任数年。不能整顿于无事之时。此时又不思实力训练。岂能有济。前奏移营移兵各节。岂非徒托空言。著即督饬各镇将严定章程。认真操演。并访求将才。悉心讲求。自能日有起色。但当力求实效。断不可畏难苟安。意存推诿。至已革总兵崇安、告病都司邓凤林、均准英桂调晋差委。惟崇安前在河南屡次失挫。经胜保参奏。发往军台。声名本属平常。此次赴晋后。著英桂悉心察看。如不得力。仍行严参。断不可稍涉袒庇。贻误地方。将此由五百里谕令知之。　　

○又谕、吴保泰奏、目睹河南捻匪情形。请饬抚臣添派兵勇防剿一摺。严树森自到河南巡抚任后。叠次奏报办理军务情形。具有条理。自应于所辖地方实力整顿。兹据吴保泰奏、奉命视学浙江。由籍赴任。绕道河南彰德卫辉南阳等处。均有匪扰。改道信阳。突遇捻匪焚掠。民遭荼毒。惨难言状。城内官兵不过数十人。何能守战。又闻光州息县罗山亦纷纷告警等语。信阳为南北各省驿路通衢。且与湖北界连。甚为紧要。当此贼氛四出。何至一无准备。且该省团练。该抚奏称办理著有成效。若如该学政目睹情形。恐各属地方废弛。似此尚多。无怪贼踪四处蹂躏。严树森职任封圻。如徒以空言粉饰。殊非朝廷委任之意。著即体察情形。于各紧要地方。严密备豫。其有应行添设兵勇之处。毋任空虚。致贼肆扰。吴保泰摺著钞给阅看。将此由五百里谕令知之。　　

○以乾清门侍卫伊勒东阿、德懋、广科、伊昌阿、珠勒亨、为御前侍卫。　　

○以克复湖北随州城出力。赏游击沈迎祥等花翎。守备李佩兰等蓝翎。余加衔升叙有差。　　

○己巳。上素服诣太和门。恭阅孝德皇后尊谥册宝。行礼毕。还宫。遣礼亲王世铎诣田村孝德皇后几筵前。恭代行礼。进上册宝。册文曰。臣闻撰协坤元。俪极表翚褕之度。庆延履福。熙称腾凤纪之光。缅懿范之昭垂。莫名揄颂。展孝思于崇报。备考彝章。镂管摛芬。璆编焕采。钦惟皇妣孝德皇后。徽柔作则。雍肃其仪。礼饬中闺。早著芳型于华胄。职修内壸。弥彰庆誉于兰闱。问膳问安孝思用笃。克勤克俭。德性胥钦。乃蕃厘方演鸿畴。而仙驭遽辞鸾掖。璇宫正位。追封荷皇考之庥。琼册流辉。崇谥宜冲人之奉。嗣丕基而寅绍。修嘉礼而申虔。未摅逮事之忱。前徽切仰。懋举扬名之典。众议佥同。谨奉册宝。恭上尊谥曰孝德温惠诚顺慈庄恭天赞圣显皇后。于戏。瞻二仪之健顺攸符。极铺棻其曷罄。历百禩而炽昌大启。迓保艾于无疆。远开骏发之祥。长衍燕诒之泽。恩晖永荫。景祚聿隆。谨言。　　

○谕内阁、刑部都察院奏、审明已革大员夤缘奔竞。并办理军需。蒙混奏销各情。按律定拟一摺。已革兵部侍郎庆英、因前在叶尔羌办理捐输抄产蒙混销算之案。部议拟以降二级调用。辄敢向承办司员豫索奏底。携带金钱。赴恭亲王府面呈。意图行贿乞恩。实属卑污不职。其办理抄产变价捐输案内。亦复有心弊混。庆英著照刑部都察院所拟、从重发往新疆。效力赎罪。所有奏报不符之银三千两。钱九百八十九串零。著勒限如数赔缴。俟完赃后即行发遣。兵部承办司员。于庆英例应回避之案。辄行呈送奏底。亦有不合。著查取职名。交部照例议处。　　

○又谕、前因御史董元醇奏、仓场侍郎发给车户银两。系属豫支。当经降旨令德全等明白回奏。兹据奏称发给大通桥车户银两。并无豫支等语。所奏是否与历年办理章程相符。著户部核议具奏。　　

○谕议政王军机大臣等、恩夔奏、青州旗营粮饷。久未支领。官兵养赡无资。请饬山东抚臣迅速筹饷一摺。著谭廷襄将青州官兵应领咸丰十年分冬季三个月俸饷等项银两。无论何款。设法赶紧委解。其欠放九十十一十二四个月米石。及八月分欠放之米。勒限严催。务须如数散放。俾资卒□山戊不□。至欠解咸丰十一年分俸饷。著自同治元年春季起。按季随时拨解。其同治元年该官兵应领米石。务于此后按月支放。以期源源接济。该抚即督饬藩司迅速筹拨。万勿迟延。致干重咎。将此由五百里谕令知之。　　

○又谕、前因有人奏、请蠲免东豫两省钱粮。并严树森于办理城守劝捐未能妥善等情。当经谕令该抚查明覆奏。兹据严树森奏称、豫省本年应缓钱粮。几及十分之半。若将同治元年钱粮豫行蠲免。则京饷及本省兵饷。均将贻误。万不可行。义丁守城。均加抚恤。并无怨诅。亦断不能按日给赀。在籍布政使张光第等劝办捐输。并不经手支发。未能责令报销等语。该抚所陈。想不至有饰说。著毋庸议。惟钱粮除应缓以外。诚不能不取之于民。而不肖有司。加徵科敛。最为可恶。该抚嗣后总当严饬所属。核实徵收。民闲既不至苦累。且知实在入官。亦必乐于输将。决不至甘心抗欠。至抽丁守城。原属权宜之举。仍当以情意相浃。庶可联络民情。以收众志成城之效。捻匪志在掳掠。所过村墟。皆为灰烬。惟当力图埽荡。为民捍患御灾。方为不负疆寄。更不得以攻扑数十州县。并未失守。沾沾自喜也。其劝办月捐。既据该抚奏称、张光第等并未经手支发。即无庸责令造报。所称捐户畸零。碍难造册。亦属实情。著免其造册报销。将此由五百里谕令知之。　　

○以故三等承恩公盛福子明存、一等男博敬子景诚袭爵。　　

○青海左翼正盟长郡王乌尔津扎布因疾告替。以贝勒纲增却克多布为青海左翼正盟长。　　

○以安徽宿州解围。并攻破匪巢出力。赏参将吕道宣二品封典。游击张祖云、都司王豹文、巴图鲁名号。知府孙家珏、游击秦宫镜等花翎。余加衔升叙有差。　　

○以江苏宿州办团出力。复已革知县张朝珍职。　　

○以河南郑州叠次剿匪出力。赏防御倭什春等花翎。外委张长荣等蓝翎。余加衔升叙有差。　　

○以河南汜水县城被匪窜陷。旋即收复。革知县刘敬敷职。仍留营。　　

○以办练通贼。革山东训导王韶庭职。并逮问。　　

○蠲缓安徽宿、望江、颍上、寿、凤台、泗、阜阳、太和、灵壁、宿松、英山、十一州县被扰被灾地方新旧额赋有差。　　

○苏尼特扎萨克郡王托第布木、喀尔喀辅国公济克济特瓦齐尔等二人于内右门瞻觐。　　

○庚午。上诣观德殿几筵前行月祭礼。　　

○谕内阁、吏部具题推封外戚以光盛典一本。后族承恩世爵。敬查乾隆年闲谕旨。俱改为三等承恩公。又敬查道光十三年谕旨。嗣后嫡后之父。及诞圣推恩所封者。俱著封为三等承恩公。其不系嫡后者。著封为一等承恩侯。皆世袭罔替。圣训昭垂。后世允宜遵守。惟朕茕茕在疚。皆赖母后皇太后圣母皇太后亲裁大政。抚育藐躬。宵旰恩勤。莫能殚述。若拘泥成典。于推封之例。稍有区别。朕心实有未安。迺我母后皇太后谦抑为怀。援据典章。力辞至再。经我圣母皇太后申明顾复恩勤。与诞育无异。推恩典礼。毋得参差。朕思礼宜酌古。尤贵因时。懿旨谆谆。权衡至当。况朕以子臣而推恩外戚。其闲准情酌理。与道光年闲所降谕旨。原非一致。天下臣民。当无不共谅朕心也。除孝德显皇后母家。业于道光三十年。奉旨照例追封承袭公爵外。母后皇太后圣母皇太后母家。均著援照乾隆四十三年成案。推封公爵。以示尊崇之至意。所有追封承袭各事宜。著各该衙门查照办理。　　

○又谕、定陵钦工一切应行事宜。及收发款项。著派恭亲王、宝鋆、总司稽察。其应办工程。仍著责成周祖培、全庆、绵森、瑞麟、基溥、明善、敬谨办理。不得稍有草率偷减等弊。以专责成。　　

○又谕、彭蕴章奏、请旨饬查工程扣缴银两一摺。载垣、端华、前蒙皇考派令办理平安峪工程。辄称办工堂官。向均扣银一成。已属非是。其端华所扣银两。据彭蕴章奏称并未存库。即著恭亲王迅传该监督德克津泰等、询明所扣银两。共系若干。现存何处。如果端华实系取往家中。即饬知该族学长等、著落该家属赔缴。毋任隐匿。其陆续派办工程之全庆、瑞麟、基溥、明善、周祖培、绵森、所领办工银两。有无扣缴成数。均著明白回奏。　　

○又谕、满庆等奏、选择班禅额尔德尼教经师傅。拟定正陪请＜??闲＞一摺。著照所拟列名第一之噶青罗布藏丹巴坚参、著作为班禅额尔德尼之巴喀什喇嘛。并赏给诺们罕名号。留心教习经典。　　

○谕议政王军机大臣等、冯子材、魁玉奏、咨调扬防官兵。会筹防剿。并进攻贼垒情形一摺。镇江为南北咽喉。关系紧要。现在逆匪麕聚。势甚危急。都兴阿虽经派兵赴援。而贼众兵单。一时未能击退。且扬防兵力。本不甚厚。诚恐上游贼匪。被楚军剿急下窜。麕聚天六。齐扑扬郡。尤宜豫为防范。以固江北藩篱。著官文、曾国藩、迅速会商。如有可筹拨兵勇。即派委妥员统带。交都兴阿严密布置。以备援剿。兼可策应淮扬。以固东南大局。此时镇城军情紧要。冯子材、魁玉等、务宜督饬兵勇。会同扬郡援兵。将近城屯聚贼垒。力行攻克。以免被贼围偪。都兴阿仍宜随时相度缓急。添兵策应。并于江北地方严密防堵。毋令天六贼匪。窜扑扬郡。致滋延蔓。将此由六百里谕令知之。　　

○以故续顺公玉山子善佑、二等男和春子霍顺武、三等男全兴子文贵袭爵。　　

○工部尚书张祥河因病解职。以都察院左都御史王庆云为工部尚书。未到任前。以吏部尚书朱凤标兼署。以前户部左侍郎罗惇衍为都察院左都御史。未到任前。仍以前大学士彭蕴章署理。　　

○予江苏镇江阵亡总兵官富升、千总孙培元、把总向秀明等、祭葬世职加等。革援救不力游击杨廷福等职。仍留营。　　

○予四川松潘合门殉难同知张中寅祭葬世职加等。于死事地方暨原籍建立专祠。眷属家丁。一并旌恤附祀。未入流汤世涛、生员汤溶、监生胡万和、暨眷属等分别旌恤。并附祀张中寅专祠。　　

○苏尼特贝勒布彦图鄂尔多斯扎萨克贝子巴达尔呼等三人于神武门内瞻觐。　　

○辛未。谕内阁、两宫皇太后母家追封三代事宜。业经降旨由该衙门查照办理。一等承恩侯广科著加恩晋封为三等承恩公。照祥著加恩封为三等承恩公。　　

○又谕、慈禧皇太后母家。著擡入镶黄旗满洲。　　

○又谕、单懋谦奏、遵查抚藩参款一摺。前因御史朱梦元、胡寿椿、华祝三、奏参江西巡抚毓科、布政使庆廉等款。当经降旨令前任江西学政单懋谦详查具奏。兹据奏称、上年贼扰南赣甯都建昌瑞州等处。该抚调兵援剿。缓不济急。以致贼匪窜陷吉安。旋踞瑞郡。日久未克。平时饮酒废事。于军务未能措理裕如。庆廉被参各款。虽据单懋谦奏查无实据。惟前在浙江藩司任内。经前抚臣晏端书列款纠参。在河南巡抚任内。与藩司贾臻互相参讦。声名甚为狼藉。断难望其整躬率属。江西巡抚毓科著革去巡抚。来京以四品京堂候补。布政使庆廉著即休致。以示惩儆。　　

○又谕、御史华祝三奏、捐职流品甚杂。请饬查办等语。据称前任江西布政使张集馨家人张作霖、报捐兵马司副指挥。投效胜保军营。现充巡捕。经过州县。需索骚扰。前任山西河东盐道黄经门丁夏云龙、报捐参将。指省陕西。业经验放出京。并前在河东把持行盐。因成巨富。辄敢为其子冒捐京职。娶媳滥用八座。僭戴红顶花翎。实属目无法纪。前任江苏布政使倪良燿家人王锡龄、报捐知县。分发广东。户部郎中倪人垓门丁贾升、因窃被逐。复敢冒充贾臻本家。改名报捐知县。投效贾臻军营。种种冒滥。亟须彻底根究。著各该管督抚按照所参各款。据实从严参办。近来事例繁开。各省捐纳人员。傥有如张作霖等出身卑贱。任意蒙捐者。著各直省督抚及统兵大臣指名参革。并将滥出印结各官。一体奏参。以重名器而肃官方。
  </div>
  <div class="pagination">
   <a href="清实录同治朝实录_page23.html">
    上一页
   </a>
   <span>
    ...
   </span>
   <a href="清实录同治朝实录_page19.html">
    19
   </a>
   <a href="清实录同治朝实录_page20.html">
    20
   </a>
   <a href="清实录同治朝实录_page21.html">
    21
   </a>
   <a href="清实录同治朝实录_page22.html">
    22
   </a>
   <a href="清实录同治朝实录_page23.html">
    23
   </a>
   <span class="current-page">
    24
   </span>
   <a href="清实录同治朝实录_page25.html">
    25
   </a>
   <a href="清实录同治朝实录_page26.html">
    26
   </a>
   <a href="清实录同治朝实录_page27.html">
    27
   </a>
   <a href="清实录同治朝实录_page28.html">
    28
   </a>
   <a href="清实录同治朝实录_page29.html">
    29
   </a>
   <span>
    ...
   </span>
   <a href="清实录同治朝实录_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
