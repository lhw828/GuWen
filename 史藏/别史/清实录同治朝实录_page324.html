<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 324 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 324 页/共 505 页
  </h1>
  <div class="content">
   ○以吉林剿捕奉天窜匪出力。予协领依克唐阿以副都统用。赏防御忠林等花翎。通判萨呢扬阿等蓝翎。释遣戍已革塔尔巴哈台领队大臣图库尔回籍。　　

○乙亥。署直隶总督官文奏、道员刘策先新募勇队。拟饬驻扎省西。以资操练。得旨、刘策先勇队。著准其留于省西操防。并著饬令余承恩与天津各军。摉捕盐匪。河闲天津各属团练。即责成博多宏武次第举行。务臻妥善。毋滋流弊。又奏请饬左宗棠、李鸿章、如贼趋近直境。派兵协堵。批、前经叠谕左宗棠严扼西路李鸿章拦截东路。贼踪如果窜近直境。即著官文等知照左宗棠、李鸿章、相机拨兵。与直军联络遏击。滹沱以南一带。仍著官文督饬直军分布防守。毋稍疏懈。　　

○命协办大学士吏部尚书朱凤标为大学士。　　

○丙子。谕内阁、前据杨岳斌林之望互相参奏各款。当经降旨交穆图善秉公查办。兹据该署督详细查明。并钞录杨岳斌、林之望、亲供呈览。据奏杨岳斌原参林之望于粮台支放毫无稽核一节。甘肃省城。设有楚军粮台。与该省标兵。分局支给迨兰州兵变以后。林之望等禀明。就所入银米。一律支领。并非漫无稽核。原参林之望奏参英奎各情均无影响一节。前任甘肃按察使英奎、办理粮运局务。所派委员。颇有需索亏那情弊。兵变时借为口实。不得谓无影响。彭楚汉赴援省城时。督军冲入车道岭获胜。因距兰州较远。省中无由得知。实与援省之事无涉。并声明杨岳斌洁己奉公。战功久著。林之望殚尽血诚。克保危城。陈奏事件。尚属因公。请均免议各等语。此案杨岳斌等互相奏参。虽经穆图善查明。俱属因公。惟以总督藩司。意见未能和协。均有不合。前任陕甘总督杨岳斌、现任甘肃布政使林之望、均著交部议处。寻议、杨岳斌、林之望、均照不应重公罪降二级留任。得旨、准其抵销。　　

○又谕、苏凤文奏、请将庸劣各员分别革休改教一摺。署广西河池州知州试用通判谭应祥、才具庸劣。声名狼藉。代理天河县知县藩库大使郑金鉴、任性乖张。不知检束。补用同知陈峥嵘、猥鄙性成。不知自爱。以上三员。均著即行革职。试用知府胡尚濠、心地糊涂。举止乖谬。龙胜通判高作梅、粗鄙近利。不惬舆情。曾经被控有案。以上二员均著勒令休致。拣发知县杨维城、珠拉杭阿、才具平庸。难膺民社。惟该员等系举人出身。文理尚优。均著以教职归部铨选。融县教谕蒋承玠、年力衰迈。著即勒令休致。从九品盛时昌、性情轻浮。顾绳武、行止卑污。均著即行革职。以肃官常。　　

○谕军机大臣等、英翰奏、皖军剿贼获胜各情并驰赴前敌。相机进剿一摺。牛师韩等军。在修武一带。击贼获胜。岳寨等处之贼。复经郭宝昌等击剿大捷。惟郭宝昌身受重伤。前据左宗棠等驰陈。业经谕令妥为附循。本日复明降谕旨。赏假两个月。俾该总兵安心调理。并赏给物件。以奖劳勚矣。著英翰传谕该总兵赶紧医调。伤痊后即奋勉剿贼。其所部兵勇。即令总兵郭运昌暂行统带。以资进剿。英翰现已驰抵陈留。即日督军渡河剿贼。洵属奋勇可嘉。著即督率各军。与左宗棠、李鸿章等、声势联络。相机剿办。以期迅埽贼氛。贼匪现踞获嘉修武境内。时窜扰阳武延津之闲。著左宗棠懔遵叠谕。严饬各将弁。扼守晋豫毗连各要隘。毋任贼踪阑入。李鸿章力顾东路之防。毋令窜逸。李鹤年以剿贼自任。著即会同左宗棠、李鸿章、英翰、力筹进剿。为一鼓聚歼之计。官文著仍遵前旨。严防滹沱以南。毋稍大意。傥贼复北趋。仍著左宗棠、李鸿章、速拨重兵。严密堵遏。将此由六百里各谕令知之。　　

○又谕、穆图善奏、延安防兵叠次剿匪情形。并调金顺赴陕。暨请饬山西巡抚筹解原定协拨各饷。江南等省拨解甘饷。四川山西筹拨军火各摺片。胡世英一军。驻扎延安。止以防陕省北路。而逆首董幅详率股分扰盘龙川一带。扰及安寨边境。势甚狓猖。虽经该总兵叠击获胜。难保不于甯灵花马池等处。复行煽惑。著穆图善严饬该总兵乘机埽荡。以期渐次肃清。前因陕西榆林各境逆回。势渐北犯。曾谕金顺迅赴甯条梁剿贼。绕赴东路截击。计该副都统此时当由定边前进。仍著该署督咨令迅速进兵。将甯条梁赶紧收复。毋任贼势蔓延。胡世英是否捏报邀功。并著懔遵前旨。切实查明。毋稍瞻徇。河州东乡等处。应否添兵会剿著该署督悉心筹办。左宗棠现在直省带兵。于甘事势难兼顾。该省剿办事宜。穆图善责无旁贷。其派兵扼扎北山。调回旧部之处。即著咨商刘典妥为办理。惟不得偏顾甘境。致陕地又患空虚。山西应解穆图善军营月饷三十六万两。著郑敦谨迅饬藩司设法筹拨。遴派妥员径解甘垣。毋庸由陕省转拨。其原定协拨甯夏新疆及富勒珲各饷。亦著该署抚仍照前数。按月筹办。江南等省欠解甘饷甚多。著曾国藩、崇实、郑敦谨、丁日昌、李瀚章、郭柏荫、刘昆、何璟、各将上年七月以前应拨甘饷。如数迅解。所有各该省协拨饷项。刘典务当遵奉前谕。饬令径解汉中。不得由陕解交。致多周折。甘省剿回正亟。军火等项。不可稍形缺乏。著崇实、郑敦谨、赶拨火药各二万斤。火绳各二万盘。擡鸟枪子各五千斤。派员解赴穆图善军营。以利攻剿。甘饷奇绌。各该督抚务须随时筹措。以济军食。不得视同膜外。使甘事益形棘手也。将此由六百里谕知曾国藩、崇实、穆图善、郑敦谨、丁日昌、李瀚章、郭柏荫、刘昆、刘典、并传谕何璟知之。　　

○又谕、梁肇煌奏、西逆围攻省城。请饬督抚大员迅速赴滇一摺。滇省富民安甯被陷后。复于二月初六日易门失守。昆阳新兴晋甯河西。均属吃紧。前据宋延春奏、省城危急各情。与该学政所奏。大略相同。现在易门继陷。贼势益肆蔓延。著宋延春懔遵前旨。会商马如龙。就现有兵力。分路布置。防剿兼施。迅歼丑类。该省被匪肆扰。数月以来。商贾裹足。厘金稀少。饷需愈形缺乏。若非督抚大员添拨劲旅。星驰援救。并宽筹饷项接济。省城危殆情形。实有不可终日之势。岑毓英务当懔遵前谕。带兵驰援。并将富民等城迅图克复。以解省城之危。黔西道路已通。即刘岳昭赶紧赴滇。与岑毓英悉心会商。将兵事饷事及一切布置机宜。妥筹办理。毋再迁延。梁肇煌请将此次防剿出力及捐赀助饷各员。由该学政查明奏奖之处。著俟军务较松。省城解严后。由该学政会同该督抚择尤保奏。毋许冒滥。将此由六百里谕知刘岳昭、岑毓英、梁肇煌、并传谕宋延春知之。　　

○调工部尚书单懋谦为吏部尚书。以都察院左都御史郑敦谨为工部尚书。仍署山西巡抚。户部左侍郎毛昶熙为都察院左都御史并署工部尚书。调礼部右侍郎沈桂芬为户部左侍郎管三库事。仍署兵部尚书。　　

○以内阁学士殷兆镛为礼部右侍郎。未到任前。以都察院左副都御史鲍源深署理。　　

○以内阁学士祥泰署正黄旗蒙古副都统。　　

○以运送甘肃军粮出力。予阿拉善亲王贡桑珠尔默特优叙。赏佐领策林等花翎。余赏赉有差。　　

○以河南封邱剿匪获胜。受伤总兵官郭宝昌给假调理。并赏白玉翎管一支。白王搬指一个。小刀一柄。火镰一件。大小荷包各一对。　　

○以甘肃秦安剿匪获胜。赏总兵官陈德隆白玉翎管一支。白玉搬指一个。小刀一柄。火镰发件。大小荷包各一对。　　

○以甘肃收复平凉府城出力。赏副将李洪春、萧孝祥、参将郭万春、洪联魁、黄湛润、余国荣、巴图鲁名号。游击梁国栋等花翎。外委赵连科花蓝翎。总兵官孟玉德等加衔升叙有差。　　

○以甘肃进攻狄道。蹋平贼卡。予提督王得胜优叙。　　

○予河南修武阵亡守备范锡之祭葬世职。　　

○予陕西定边阵亡千总王在华祭葬世职加等。　　

○予甘肃安定被戕通判陶埙等祭葬世职。　　

○上以孟夏时享太庙。自是月始、斋戒三日。　　

○丁丑。以神灵助顺。加江苏宿迁县金龙四大王封号曰襄猷。河南封邱县黎河神封号日孚惠。陈留县朱大王封号曰护国。山东汶上县永济神封号曰显应。　　

○谕内阁、前据给事中谢膺禧奏、富新仓存廒米石有亏那情弊。当经谕令仓场侍郎彻底清查。兹据奏称、共亏短粳籼粟米麦二万五千三百余石。实属任意亏短。情弊显然。所有该仓花户人等。著刑部严提审讯。务期水落石出。从重惩办。该仓监督有无知情徇隐等弊。著该部于定案时分别定拟。亏短米石。并著分别赔补。钟岱、宋晋、未能先事觉察。咎实难辞。应得处分。著归入前次失察禄米等仓亏短案内。刑部于定案时一并声明请旨。　　

○谕军机大臣等、李鸿章奏、贼踪东窜。筹办情形。李鹤年奏、官军剿匪叠胜。贼向东北败窜。请留遣员带队各摺片。捻逆现窜内黄。据获贼供称怀卫一带。地势过狭。该捻恐被围困。急图出险。此时贼势虽蹙。难保不为困兽之斗。别逞狡谋。李鸿章拟先扼窜路。再图进剿。所筹甚合机宜。著李鸿章与左宗棠、李鹤年、合力筹办。严檄各军。稳扎稳进。实力兜剿。务将此股即在豫境歼除。毋令再行窜出。贼势复张。剿办又形棘手。李鸿章各营。在卫河南岸兜剿。左宗棠督军在卫河北岸夹击。即著该大臣联络声援。遇贼即击。毋任偷渡。英翰已抵陈留。著即统率所部。星速渡河。会筹埽荡。逆踪距东较近。丁宝桢当督饬官兵。严密布置。扼贼窜东之路遣员王永庆、前经成禄奏调。朝廷以其所犯情节较重。不准留营。兹既据李鹤年奏称、打仗尚属出力。即著照所请。将王永庆暂行提禁。留豫带队。傥不能始终勤奋。仍著即行发遣。毋稍瞻徇。将此由六百里各谕令知之。　　

○又谕、文麟、景廉奏、兵会玉门。酌商先后驰赴安西。并陈伊勒屯等截留饷银各摺片。哈密必须大员镇抚。叠经谕令文麟等迅速赴任。现在景廉亦行抵玉门。亟应会合前进。虽据报肃逆多骑。由南山边分窜抢掠。文麟等岂得以逆骑飘忽。牵掣进兵。藉词延绥。至伊勒屯等前次奏明动用乌里雅苏台饷银。自因巴哈需饷孔亟。亦由文麟等久不到任。有此那移。总之地方为重。文麟既节节耽延。该处亦安能悬饷以待耶。惟伊勒屯等所截留之银。本系文麟等军营专饷。伊勒屯等亦不得概行截留。其应如何兼顾之处。著伊勒屯等妥筹拨给。文麟、景廉、于接奉谕旨后。著即星速督兵。分起前赴哈密。一切悉心筹办。以重职守。毋许在安西逗遛。自干重咎。所请饬拨饷需。已寄谕麟兴等赶紧筹解。此项饷银解到。著文麟、景廉、与伊勒屯等酌量均匀分拨。以资应用。将此由六百里谕知文麟、景廉、伊勒屯。并传谕何琯知之。　　

○又谕、文麟奏需饷甚殷、请饬宽为筹拨等语。哈密办事大臣文麟、正当出关剿贼吃紧之时。所需军饷。自应宽为设措。著郑敦谨督饬藩司等。将应解文麟协饷。陆续筹拨。交文麟委员领收妥解。以资接济。并著麟兴、李云麟、将解到新疆饷项。随时拨交赴乌催饷委员径解文麟军营应用。毋稍延缓。将此由五百里各谕令知之。　　

○以工部右侍郎潘祖荫兼署吏部左侍郎。　　

○予河南内黄阵亡提督陈振邦、守备李惠恩祭葬世职加等副将刘正同等祭葬世职。　　

○戊寅。上以孟夏时享太庙。前期亲诣行礼。　　

○谕军机大臣等、恭亲王等奏、捻逆由直豫边境。窜入山东。抢渡运河。现筹布置。丁宝桢奏、捻窜东昌。饬军分剿各一摺。捻逆由滑县开州等处。折扰清丰南乐。复由大名趋向莘县。抢渡运河。窜至东昌。丁宝桢现饬东省各军。分路驰剿。黄河船只。一律提归南岸。惟贼踪剽疾异常。运河水势复浅。恐其由临德一带北渡。扑犯河闲。或沿河窜向东北。扰及天津。畿疆重地。岂可再任窜扰。丁宝桢务当督饬东军。设法拦截。杜其北窜之路。李鸿章当饬郭松林等军。沿运河南岸。尽力追剿。或分军兜截。或设法旁抄。总以先杜北犯迅即扑灭为要。英翰著督率皖军。即入东境。合力追剿。宋庆、张曜等军。并著李鹤年星催赴东追击。不得专留豫境。彰德一带。仍著李鹤年派兵严防。以杜回窜。捻逆既到东省。此后即责成李鸿章亲督所部。迅入东境。严饬诸将领。将此股窜匪就地歼除。所有前敌各军。均著李鸿章调度。以一事权。景州河闲等处防务紧要。著官文、恩承、迅速拨军。严加堵遏。如兵力不敷。并著官文等酌量就近檄调。以资得力。并著左宗棠即赴直境。于直东交界处所。扼要驻扎。天津地方。著崇厚速筹堵御。毋任贼踪窜入直境。姚广武等军。著张之万飞饬由徐州北上。驰赴东境。合剿。以厚兵力。此次贼由豫直窜入东境。抢渡运河。究系何队拦截不力。著各该大臣督抚等查明严参。将该统将等从重惩办。以肃军律。捻逆由直入豫。左宗棠不能迅速歼除。李鸿章专防直东两省。仍任贼踪纷窜。李鹤年以灭贼自任。办理迄无成效。复任窜入东境。致追剿各军均落贼后。丁宝桢复不能力扼运防。任贼抢渡。均堪痛恨。若再不振刷精神。力加埽荡。或纵令北犯畿疆。南渡黄河。以致贼势益张。该大臣督抚等自问当得何罪耶。懔之慎之。将此由六百里各谕令知之。　　

○又谕、前据赵长龄奏、山西汾阳县知县庆文、办事颟顸。缉捕废弛。当经降旨。将该员勒令休致。兹据步军统领衙门奏称、汾阳县监生靳履恭等以庆文前在该县任内。素有善政。于贼匪偪近时。办理城守等事。均能认真。地方赖以安堵。恳请暂留该县以安民命等情。赴该衙门呈诉等语。庆文前在汾阳县任内。是否。办防得力。民情爱戴。抑系如赵长龄所参难期。振作著郑敦谨确切查明。据实具奏。毋稍徇隐。原呈著钞给阅看。将此谕令知之。



大清穆宗继天开运受中居正保大定功圣智诚孝信敏恭宽毅皇帝实录卷之二百二十八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治七年。戊辰。夏四月。己卯朔。享太庙。遣睿亲王德长恭代行礼。　　

○上诣绥履殿问慈安皇太后安。平安室问慈禧皇太后安。至丁未皆如之。　　

○奉慈安皇太后慈禧皇太后幸漱芳斋。侍午膳。　　

○谕内阁、宋晋奏、请变通漕务章程一摺。览奏各条。如各仓归并存米。酌定抽掣口袋。进米收米。设立三连印单。酌给各仓办公之款。准令经纪雇役梭巡。均为防弊起见。即著照所议认真办理。至朝阳门内外一带店铺。每遇漕运盛行。即有沿途买卖粗米之事。情弊显然。其庆丰牐沿岸苇阬。向为偷盗藏匿之所。亟应严行查拏。以除积患。著步军统领衙门饬令派出兵弁。加意巡缉。毋稍懈弛。至米石进仓时。著仓场侍郎严饬该仓监督全行住仓。随时监掣验收。查仓御史于收米吃紧时。亦著逐日到仓监视。以重仓储而杜弊端。　　

○又谕、宋晋奏、本年东粮开行迅速。应请无庸沿途停泊一摺。山东首帮漕船。已于三月初八日开行。其余各船。依次前进。海运头起。甫于三月二十一日开行。若照向章饬令沿途停泊。遇有海运脱帮。始行前进。必至久羁水次。米多耗坏。且今年运河水足。东粮除截留灾赈外。不过十一万石有零。挽运较易。著丁宝桢迅饬粮道贵宝。相机插帮前进。俾得早日抵通。此次东粮到通后。即著驻通验米大臣会同宋晋一体验收。以示体恤。另片奏、暂借通济库银七百两。散放兵丁半季饷银等语。即即著照该侍郎所请。提银借放。并著直隶总督转饬该藩司及通永道。将通州协兵丁欠饷。赶紧筹解。划还借款。　　

○谕军机大臣等、英桂等奏、筹米运津一摺。英桂等以畿辅大兵云集。需粮孔亟。拟拨款购米十万石。由轮船运赴天津。听候提拨。实能力顾大局。即著饬令周开锡等赶紧采办。陆续运津。并著崇厚督饬天津道府。先期雇备剥船。俟此项米石到津。即饬天津道会同道员夏献纶验收。并由崇厚妥速运赴京仓。所有前项米船经过地方。著官文、曾国藩、郭柏荫、丁日昌、何璟、饬令各关口概免徵收厘税。即予查验放行。将此由五百里谕知官文、曾国藩、英桂、郭柏荫、丁日昌、李福泰、崇厚、沈葆桢、并传谕何璟知之。　　

○又谕、传谕署安徽巡抚吴坤修。吴坤修奏、筹办开荒善后事宜。并请严办滋事生童各等语。皖省被兵后。衙署存者。仅颍州一府。宿泗二州。阜阳太和灵璧三县。此外各府州县衙署监狱。均已无存。该署抚因兴修费钜。无款可筹。拟清丈荒田。设法招垦。俟成熟后。于各属上下忙徵收丁漕款项内核计多寡。提出一二成。估定应修数目。分定年限。先造监狱。后建衙署同时兴办。事竣作正核销。著即照所议认真办理。毋稍纷扰。至考试为抡才大典。士子必须安分守法。静候校试。乃宿松县生员石春礼。竟因童生何兆文等被窃报案未获。殴伤捕役。复纠众数百人。拆毁怀甯县署。殊属不安本分。近来各省士习不端。每于考试时聚众滋事。动辄抗官鬨署。横行不法。若不严行惩办。必至竞相效尤。风气日坏。何以端士习而劝善良。著该署抚即将石春礼先行咨部斥革。一面提同滋事生童人等严行审讯。按律从重惩办。以儆将来。在逃滋事之犯。并著勒限该地方官严拏务获。从重治罪。毋任漏网。嗣后遇有此等案件。该署抚当责成该地方官认真严办。不得博宽大之名。畏难苟安。致长刁风。　　

○又谕、崇实奏、川军赴陕助剿。连获胜仗一摺。李辉武所部。在陇州地方剿回叠胜。攻克陇属之县头镇。与刘典等前奏。大略相同。汧陇之闲。回氛肆扰。虽经川陕官军会剿。稍挫凶锋。该逆遁回陇西。仍恐乘隙纷窜。李辉武所部。现驻宝凤一带。扼要堵截。即著饬该提督与陕军联络声势。相机防剿。裦沔仅驻数营。兵力尚嫌单薄。著崇实仍遵前旨。酌量添拨。以固川省门户。兼为李辉武后路声援。建南军务。即著责成周达武认真剿办。迅速蒇事。以便腾出兵力。回顾汉中。毋得顾此失彼。此次攻克县头镇出力伤亡人等。著崇实查明分别奏请奖恤。将此由五百里谕令知之。　　

○又谕、刘岳昭奏、恭报赴滇日期一摺。前据宋延春奏、迤西逆匪。分股围偪省垣。添兵扼守。并据梁肇煌奏、西逆围偪省城。富民等城被陷。叠经谕令刘岳昭赶紧赴滇。与岑毓英妥筹布置。现在该督已将黔省经手军事。料理完竣。于三月十六日起程。进驻曲靖。岑毓英已带兵赴省救援。刘岳昭职任封圻。责无旁贷。即著力为其难。将省城防守事宜。与岑毓英会商妥办。以顾根本。其省城附近被陷之富民安甯昆阳新兴等城。及附省贼寨。并著该督分拨兵勇。迅图攻克。以解省城之危。该督现调先锋各营。交提督李家福统带。先赴曲靖。与总兵杨盛宗兵练互相接应。著即严饬该提督等激励兵勇。迅筹攻剿。以振兵威。楚勇二千八百名。即交道员刘岳曙管带留黔。贵州龙里贵定等处贼匪。该督即咨照该巡抚提督等派兵筹剿。将此由六百里谕令知之。　　

○又谕、刘岳昭奏、滇省军情危急。饷需奇穷。上年八月闲指拨之浙江续提银六万两。广东续提银四万两。四川续提银四万两。江西续提银一万两。湖南续提银二万两。河南续提银一万两。太平关续提银一万两。粤海关酌提银一万两。迄今未见分解。请饬催迅解等语。云南省垣被围。军情万分紧急。刘岳昭现已统师赴滇。亟图援剿当此军情万紧饷项奇绌之际。各该督抚等岂容膜视。著瑞麟、崇实、马新贻、李瀚章、刘坤一、刘昆、李鹤年、师曾、即将上年各该省续提解滇之款。照数委员迅速解赴滇省。不得再有短少。并著户部再将有著之款。指拨滇省二十万两。以济军需。将此由五百里谕知瑞麟、崇实、马新贻、李瀚章、刘坤一、刘昆、李鹤年并传谕师曾知之。　　

○又谕、作勒屯、何琯奏击退哈密回匪。请饬催成禄出关。文麟、景廉等赴哈。并催拨乌城等处银米一摺。西路逆回。句结哈密缠头。攻陷驻扎五堡之定西营盘。经已革都司赵英杰等带领勇队。与勇目孔才所部合力夹击。该匪始行退去。惟匪踪飘忽靡定。难保不去而复来。哈密城池。久无大员带兵镇守。人心涣散。势必另生变故。前经叠次严谕成禄带兵出关。文麟、景廉、驰赴哈密。谕词严切。至再至三。该提督等一味疲玩。屡次饰词逗遛。深堪痛恨。著即赶紧驰赴哈城。不准以后路粮饷为名。托故迁延。傥再畏难观望。致哈城复为贼踞。必将该提督等执法从事。决不宽贷。该提督等当懔遵叠次谕旨。毋贻后悔。肃州军务。并著穆图善催令杨占鳌迅速驰往该处接办。毋稍迟误。巴里坤哈密军饷缺乏。待用孔亟。著麟兴速拨银数万。赶紧筹解。并著文麟将安敦玉粮石。速行挽运。源源接济。以救眉急。不得视为具文。致干咎戾。将此由六百里谕知麟兴、穆图善、成禄、文麟、景廉、伊勒屯、并传谕何琯知之。　　

○以四川剿平瞻对夷匪。肃清边境出力。赏守备陈肇畴等花翎。县丞章宗城等蓝翎。余加衔升叙开复有差。并豁免各土司地方三年租赋。　　

○以贵州仁怀等处剿灭苗号各匪出力。予副将杨正高以总兵官＜??闲＞放。赏副将刘万胜、胡凤岐、廖永福、李志高、巴图鲁名号。同知孙宝书、都司彭福顺等花翎。守备邓桂林等蓝翎。余加衔升叙有差。　　

○庚辰。谕军机大臣等、英翰奏、皖军续获胜仗。现拟亲赴卫辉督剿一摺。牛师韩等军。在滑县境内及卫辉城北。截剿获胜。黄秉钧、郭运昌等、又在封邱迤北等处获胜。剿办尚为得手。该署抚就皖军派出各队。分为三大军。亲率黄秉钧、郭运昌等、即赴卫辉。相机督剿。贼匪现已窜至东昌。抢渡运河。前有旨谕令英翰督军入东。著即懔遵前谕。迅统所部各军。驰赴东境。会同李鸿章、丁宝桢、悉心筹办。觇贼所向。分投兜剿。以期一鼓聚歼。郭宝昌伤尚未愈。著传谕安心调理。仍由该署抚派员照料。以冀速痊。将此由六百里谕令知之。　　

○以故阿巴噶扎萨克头等台吉杜噶尔布木子勒尔济勒桑图布袭职。　　

○以浙江水师巡洋出力。赏都司张勋等花翎。知县刘定国等蓝翎。余加衔升叙有差。
  </div>
  <div class="pagination">
   <a href="清实录同治朝实录_page323.html">
    上一页
   </a>
   <span>
    ...
   </span>
   <a href="清实录同治朝实录_page319.html">
    319
   </a>
   <a href="清实录同治朝实录_page320.html">
    320
   </a>
   <a href="清实录同治朝实录_page321.html">
    321
   </a>
   <a href="清实录同治朝实录_page322.html">
    322
   </a>
   <a href="清实录同治朝实录_page323.html">
    323
   </a>
   <span class="current-page">
    324
   </span>
   <a href="清实录同治朝实录_page325.html">
    325
   </a>
   <a href="清实录同治朝实录_page326.html">
    326
   </a>
   <a href="清实录同治朝实录_page327.html">
    327
   </a>
   <a href="清实录同治朝实录_page328.html">
    328
   </a>
   <a href="清实录同治朝实录_page329.html">
    329
   </a>
   <span>
    ...
   </span>
   <a href="清实录同治朝实录_page325.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
