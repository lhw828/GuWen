<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 285 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 285 页/共 1316 页</h1>
    <div class="content">○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵、裕陵、昌陵、昌西陵、慕陵、慕东陵、定陵、定东陵、惠陵、　　

○遣官祭端慧皇太子园寝。黄绫本　　

○颁湖南新修南岳庙扁额曰黄离永吉。随手　　

○庚辰。谕内阁、此次覆试各省驻防繙译乡试举人。考列二等之札拉芬等三名。三等之伊克坦等八名。著准其一体会试。现月　　

○又谕、前据刑部奏、河南盗犯胡体洝临刑呼冤一案。疑窦甚多。当经降旨。提交刑部审讯。兹据该部奏、审明确情。按律定拟。并知府王兆兰递呈混诉。应否钦派大臣饬提该员会同覆讯各摺片。据称详加研鞫。王树汶一犯。系被胡广得诱胁同行。逼令服役。胡广得行劫张肯堂家。令伊在旷野地方看守衣服。并未告知抢劫情由。盗犯胡体洝另有其人。经差役刘学汰等纵放。教令王树汶顶替。其程孤堆王牢夭二犯。均系案内正盗。王树汶与胡体洝委系两人。该省官员原办错谬。覆审回护。现已审讯明确。将全案供招。钞录呈览等语。此案既据奏称众供确凿。毫无疑义。所请钦派大臣会同覆讯之处。著毋庸议。程孤堆王牢夭听从胡广得行劫。把风接赃。同恶相济。均著照所拟斩立决。即行正法。王树汶跟随胡广得服役。胡广得行劫时。代伊看守衣服。既未同谋上盗。亦未分受赃物。著照所拟杖一百。徒三年。不准减免。镇平县知县马翥。初审此案。并不虚衷研鞫。辄用非刑逼供。率行定案。迨王树汶呼冤以后。又复捏词具禀。希图蒙混。实属糊涂谬妄。开封府知府王兆兰、候补知府马永修、覆审此案。于王树汶呼冤之故。始终并未根究。捏饰各节。一味弥缝。实属锻炼周内。王兆兰、马永修、马翥、均著革职。发往军台效力赎罪。马翥据供亲老丁单。不准查办留养。候补同知臧政倬、与署镇平县知县郑子侨、向役吏教供。候补知县丁彦廷、教地保捏供。并劝事主冒认赃物。均属巧于逢迎。著一并交部议处。河南巡抚李鹤年、河东河道总督梅启照、以特旨交审要案。于王树汶冤抑不能据实平反。徒以回护属员处分。蒙混奏结迨提京讯问。李鹤年复以毫无根据之词。哓哓置辩。始终固执。实属有负委任。李鹤年、梅启照、均著即行革职。前署按察使麟春、于招解重囚。并未详加究结。因犯未翻供。即照拟勘转。前任巡抚涂宗瀛具题。均属疏忽。与随题照覆之刑部堂司各官。著一并交部分别议处察议。另片奏、镇平县等处盗风日炽。请饬设法缉拏等语。河南镇平县一带。为捻匪出没之区。抢劫成风。皆由差役与贼句结分赃。以致盗劫之案。层见叠出。即如此案逸盗尚多。亟应严拏惩办。著河南巡抚遴委贤员。认真缉捕。务期悉数弋获。毋任漏网。如有差役通贼情事。一并查拏。从严惩治以靖地方。现月　　

○调漕运总督庆裕为河东河道总督。以甘肃布政使杨昌浚为漕运总督。随手　　

○以四川布政使鹿传霖为河南巡抚。现月　　

○库伦办事大臣喜昌因病解职。调乌里雅苏台参赞大臣桂祥为库伦办事大臣。赏太常寺卿恒明副都统衔。为乌里雅苏台参赞大臣。明发协修

官胡骏恭纂　　

帮总纂官程棫林恭辑监修总裁世恭阅一签四月十八日正总裁那恭阅八月十五日专司藳本陆恭覆阅壬子十二月初四日

　　

徐恭阅一签十一月十四日　　

荣月日副总裁唐月日　　

宗室宝恭阅一签六月二十五日　　

陈恭阅二签十一月初三日　　

熙月日　　

郭恭阅一签八月十六日　　

宗室麒月日蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百六十一　　

光绪九年。癸未。三月。辛巳。朔上诣长春宫问慈禧端佑康颐昭豫庄诚皇太后安。至庚戌皆如之。内记注　　

○都察院左都御史毕道远等奏明裔日渐凋零。袭侯夙乏资产。拟请仿照蒙古王公俸银俸米。一体给予十成。或每年赏给津贴祭费银八百两。下部议。摺包　　

○以甘肃按察使魏光焘为甘肃布政使。四川按察使张凯嵩为四川布政使。甘肃巩秦阶道谭继洵为甘肃按察使。长芦盐运使如山为四川按察使。现月　　

○以玩视饷项。革贵州同知蒋崇植职。摺包　　

○旌表投缳殉夫山东莒州民人庄存妻李氏。文童庄省三妻程氏。摺包　　

○壬午。谕军机大臣等、礼部奏、据咨转奏、并钞录朝鲜国王咨文呈览一摺。吴长庆一军。前经张树声奏明暂缓撤回。已谕令该署督知照朝鲜国王知悉。著礼部一并咨行该国王知之。现月　　

○河南巡抚李鹤年奏。刑部审办重案。意近苛求。请派员查办。得旨、此案业经刑部审明定拟奏结。所请毋庸议。随手　　

○督办新疆军务通政使刘锦棠奏、安集延商人。持领俄官路票。赴新疆各城贸易。恐开衅端。并附俄之汉缠各回。及哈萨克人众。赴境滋事。亟应论辩阻止。以杜后患。下所司知之。摺包　　

○旌表节妇湖南儒童陶毅雨妻王氏。文童龙积林妻张氏。李治圭妻刘氏。胡卓茗妻颜氏。蒋泽澍妻胡氏。贞妇唐兴盛妻彭氏。节妇江苏封职钱锡禔妾罗氏。从九职衔钱廷璠妻叶氏。国子监典簿高体仁妻李氏。摺

包　　

○分拨成都驻防闲散一百名。往杭州驻防。摺包　　

○癸未。谕军机大臣等刘锦棠奏、病难速痊。恳请开缺一摺。览奏情词恳切。实深廑系。第念刘锦棠自督办新疆军务以来。经理一切事宜。诸臻妥协。威望允孚。深资倚任。现在伊犁交涉之事。尚多枝节。俄境匪类。时出滋扰。外患未靖。大兵势难遽撤。边疆紧要。正赖重臣镇慑。未便遽易生手。刘锦棠著再赏假三月。在营安心调理。毋庸开缺。并发去人薓六两。以资调摄。该大臣受恩深重。务当体念时艰。勉图报称。以纾朝廷西顾之忧。有厚望焉。前经谕令各直省将军督抚。暨统兵大臣等。访求才略过人。足任将帅者。秉公保荐。际兹需才孔亟。该大臣平时见闻所及。必有所知。即著切实保奏。以备任使。将此由五百里谕令知之。现月　　

○丙戌。以礼部尚书徐桐为会试正考官。兵部尚书瑞联、刑部尚书张之万、刑部右侍郎贵恒、为副考官。外记注　　

○以翰林院侍读学士洪钧为詹事府詹事。　　

○丁亥。遣官祭先农之神。　　

○谕军机大臣等、长顺奏、勘分南段界务。请派张曜就近会勘等情一摺。分界一事。自应随时随地。相机因应。长顺前勘中段界务。颇合机宜。现在南段界牌虽立。尚未定局。张曜于该处地势。较为熟悉。惟带兵驻扎防所。未便远离。毋庸添派会勘。仍著将一切情形。与长顺、沙克都林札布。详细筹商。妥为办理。至曾纪泽所定界线。本自分明。全在分界大臣。于履勘时。据约力争。以期设法挽回。毋得意存诿卸。乌什局员周应棻。准其调往差委。刘锦棠、金顺、如有所见。亦著随时知照长顺等。斟酌妥办。总期于南北要路。不至梗阻。方为无负委任。将此由五百里各谕令知之。洋务　　

○戊子。谕内阁、刑部奏、户部主事王榘等。呈告侍卫金凤歧。毁墙殴工一案。传讯金凤岐。辄在司堂倨坐。并不候质讯。自行走回。显系恃符抗违。请旨解任等语。三等侍卫金凤岐。著先行解任。归案审讯。现月　　

○又谕、前据内阁侍读学士文硕奏、请厘正奏议体裁。当降旨令都察院堂官议奏。兹据该堂官奏称、所陈各条。立言踳驳。不便施行等语。臣工奏议。自有体裁。其闲偶有错误。朝廷意存宽大。原不加之责备。惟陈奏摺件。理应恪慎将事。不得稍形轻率。嗣后建言诸臣。务当留心体要。敬谨敷陈。以昭慎重。文硕所奏。著毋庸议。现月　　

○又谕、前因御史俊乂奏□□□尔□内务府银库郎中齐克森布。取巧夤缘。把持公事等款。当谕令总管内务府大臣。查明具奏。兹据奏称、内务府银库差使紧要。齐克森布由缎库郎中。调补银库。系援照例案办理。掌库文林。经前任该管大臣派管各作差使。嗣升员外郎。仍留造办处当差。旋经广寿将库外差使。全行开去。均非齐克森布所能干预。至原□□□尔□夤缘营谋一语。究竟夤缘何人。及何人受其夤缘。请饬指实以凭查办等语。即著俊乂、将所□□□尔□齐克森布夤缘营谋一节。指实具奏。现月　　

○又谕、宗人府刑部奏审明直隶安州私垦官淀一案。分别定拟一摺。此案王幅详于票垦淀地。辄起意捏造租册。商同张金谋等。句串护军校萨彬。将淀地蒙混投献溥泰公府。希图倚势垦种。充当庄头。实属胆大妄为。王幅详著照所拟。发边远充军。到配折责安置。张金谋听从投献。往向萨彬说合。著杖一百。徒三年。礼部郎中孟传金。明知淀地禁垦。仍向萨彬告称可办。并代溥泰拟劄文告示谕帖。复捏名顶冒。希冀分种地亩。殊属不安本分。著革职发往军台。效力赎罪。萨彬身充公府包衣。于王幅详等。投献淀地。并不确切访明。遽行勘丈。张贴告示。亦属咎有应得。萨彬即田瑞。著革去护卫衔护军校。杖九十。徒二年半。该犯与王幅详俱供母老丁单。均著不准留养。奉恩镇国公溥泰。于王幅详等具呈投献淀地。并不查明是否禁垦。轻听孟传金之言。托拟劄文告示谕帖等件。并亲笔标画。派人前往勘丈。即系已受投献。溥泰著革去公爵。仍照例折圈禁一年。以示惩儆。现月　　

○谕军机大臣等、给事中楼誉普奏、浙江大岚山。本名大兰。界连甯绍台三府。向为盗匪出没之所。近有劣员宋葆华。句结土棍周阿荣。捏造士民公信。禀请于大岚一带。开办矿场。自称督办。并有总办帮办等名目。聚众设局。情势汹汹。请饬查禁等语。现在台州土匪。伏莽未靖。若以开办矿务。聚集数千无赖之徒。设或乘机句引。实为地方之害。著刘秉璋确切查明。严行禁止。如已开工动众。亦即设法妥为遣散。毋任滋事。至所奏劣员宋葆华。蒙捐官职。暨句结土棍。任意妄为各节。如果属实。即行奏□□□尔□惩办。原摺著钞给阅看。将此谕令知之。寻奏、大岚山并未开穵铁矿。报闻。现月　　

○又谕、总理各国事务衙门奏、越南事宜。现有变局。亟应密筹防务一摺。现闻法兵已攻破越之南定。并议将宝海撤回。事已中变。情殊叵测。在我保护属邦。固守边界。均关紧要。亟应妥筹备豫。著岑毓英、倪文蔚、杜瑞联督饬关外防军。挑选劲旅。扼要进扎。该两省现在驻越兵勇若干。著查明确实具奏。应否添派队伍。以厚兵力。即行体察情形。妥为办理。广东原驻廉琼水师。并著曾国荃、裕宽。饬令吴全美移近越洋。认真巡哨。凡海军应筹应备之端。必须尽力讲求。不可稍涉疏懈。前谕徐延旭出关。著即迅速前往。会商黄桂兰赵沃、相机布置。保守北圻。此次筹备各节。非从前事机尚缓可比。该督抚等。务当悉心经画。实力整顿。总之衅端不可自我而开。要必壮我声威。用资镇慑。并期实堪备御。进止足恃。以杜诡谋而维大局。将此由五百里密谕曾国荃、岑毓英、裕宽、倪文蔚、杜瑞联、并传谕徐延旭知之。洋务　　

○命刑部左侍郎薛允升会同审办云南报销案件。　　

○以都察院左都御史毕道远署礼部尚书。礼部尚书恩承兼署兵部尚书、刑部左侍郎薛允升署刑部尚书、礼部左侍郎张澐卿兼署刑部左侍郎、吏部左侍郎奎润兼署户部右侍郎、吏部右侍郎锡珍兼署刑部右侍郎。现月　　

○以正黄旗汉军都统棍楚克林沁署正蓝旗汉军都统。镶黄旗蒙古副都统松溎署正白旗蒙古副都统。现月　　

○赏给巴西国使臣白乃多宝星。随手　　

○己丑。谕军机大臣等、游百川奏、察看黄河酌拟办法。游百川、陈士杰奏。查明黄河下游情形各一摺。山东黄河。近年以来。屡次冲决。亟应妥筹办法。惟其闲利害轻重。必须熟计兼权。以期实有裨益。该侍郎所陈疏通河道。分减黄河。亟筑缕堤各条。详加披阅。尚须切实筹议。未可遽见施行。徒骇马颊鬲津、各河。地连畿辅。旧迹渐就湮废。疏通已甚为难。如竟勉力兴办。引入各河。正恐东省未必得其利。而畿疆重地。巳先受其害。殊非善策。至拟筑缕堤两岸。千有余里。工费既属繁钜。而原有缕堤之处。一筑再筑。屡经塌陷。于捍患御灾。亦恐不足深恃。不可不加以慎重。黄流汜滥。必须水有去路。庶水患可以稍纾。自以疏通河道为要务。据奏利津之南北岭。屡筑屡决。场灶已漫淹大半。幸村庄无多。如能由此直开入海。较为便捷等语。该处工钜地险。堵筑难保无虞。如竟令其由此入海。于大局是否有益。著游百川等。悉心揆度。权其轻重。据实奏闻。小清河能否开通。以分水势。著一并详细确查。河流迁徙靡常。惟在顺水之性。因地制宜。设法疏治。以纾灾患。著游百川、陈士杰、再行通盘筹画。会同熟商。妥议详细具奏。齐河上下冲决各处。即著督饬官绅。实力抢办。被水灾区。业经拨款赈济。并著陈士杰饬属核实经理。妥为抚绥。毋任灾黎失所。将此各谕令知之。现月　　

○命记名提督杨岐珍、江西南昌府同知崔国榜、均发往浙江。交巡抚刘秉璋差委。现月　　

○庚寅。孝贞显皇后忌辰。上诣建福宫圣容前行礼。遣官祭定东陵。　　

○辛卯。孝贤纯皇后忌辰。遣官祭裕陵。　　

○谕内阁、翰林院侍讲陈学棻奏、武英殿书版阙失。请饬查明补刊等语。著该管王大臣查明现阙书版。先将经籍补刊。余俟陆续刊刻完全。用备观览。现月　　
</div>
    <div class="pagination">
<a href="清实录光绪朝实录_page284.html">上一页</a><span>...</span><a href="清实录光绪朝实录_page280.html">280</a><a href="清实录光绪朝实录_page281.html">281</a><a href="清实录光绪朝实录_page282.html">282</a><a href="清实录光绪朝实录_page283.html">283</a><a href="清实录光绪朝实录_page284.html">284</a><span class="current-page">285</span><a href="清实录光绪朝实录_page286.html">286</a><a href="清实录光绪朝实录_page287.html">287</a><a href="清实录光绪朝实录_page288.html">288</a><a href="清实录光绪朝实录_page289.html">289</a><a href="清实录光绪朝实录_page290.html">290</a><span>...</span><a href="清实录光绪朝实录_page286.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
