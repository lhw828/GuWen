<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 812 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 812 页/共 848 页</h1>
    <div class="content">○是日回銮。仍驻跸梁格庄行宫。　　

○丁亥。遣官祭先农之神。　　

○谕内阁、昨据张澧中奏、查明山东省亏那积弊。及筹办情形一摺。当交户部速议具奏。兹据该部覆奏。该抚原奏内称山东省额徵钱粮。近年徵解情形短绌。推原其故。总由以完作欠。已徵不解。溯自道光十一年起。至二十七年止。先后积压欠解银至六十余万两之多。虽经该部叠次提催。迄未报解。此时设法整饬。必应严提属库。赶清交代。断不可再任玩延。著即照张澧中所议。督同藩司徐泽醇迅速查办。已徵者尽数提解。其未经交代各案。亦即照所定例限四任以上者。限五个月。三任者。限四个月。两任者。限三个月。一任者。限两个月。统于限内揭报清楚。傥再逾限未清。实系无故亏缺。即照议将该员拏问查抄治罪。并将该管道府直隶州一并参处。不准稍涉瞻徇。至所称如何速筹归补。及以前库项如何逐款有著。以后钱粮如何依限考核之处。均著该抚悉心筹画。妥议具奏。其积压多案未能查参之历任该管上司。并著该部查取职名。一并议处。该抚及该藩司经朕特简。谅不敢为人受过。自蹈愆尤。因思各直省州县经手钱粮。亦应趁此时一体查办。以挽积习。著各直省督抚。即按照户部议准山东省所定清查期限章程。一律查明具奏。各该督抚自当激发天良。严饬司道等官。悉心综核。并严提已徵银两。统归司库。其各属接收交代。亦照山东省章程。依限结报。自本年为始。每年统于岁终开单汇奏。经此次饬谕之后。如仍视为具文。不能破除情面。致有通融亏短情弊。一经发觉。定将该管之督抚藩司等严行治罪。决非诰诫之虚文也。懔之。将此通谕知之。寻张澧中奏、追赔亏项章程十二条。一、清厘藩库。一、严查交代。一、稽核提解钱粮。一、追缴那用库项。分限缴银。无绌者请酌量调补。一、追补本员因公那用。宜分别现在官阶之升降。一、接收前任亏累。宜酌展限期。并分别完缴银数。酌量先予开复处分。一、筹补无著之款。宜酌提节省。一、上司分赔。宜遵成例办理。一、缓徵民欠。宜确切查明。一、摊赔各项。宜照原案办理。一、亏缺仓谷。宜核实办理。一、存司领款。宜核扣备抵。下部议。寻议、以那用库项。接收亏累。按限完缴。未经全完者。分别银数酌量调补开复。窒碍难行。并酌提节省。辗转朘削。易滋流弊。应毋庸议。余悉照所议行。从之。　　

○以跸路拏获惊马。赏侍卫德兴阿黄马褂。　　

○是日。驻跸秋澜行宫。　　

○戊子。谕内阁、御前大臣载垣等奏、请将管路之副都统关福严议、维禄议处、随行章京罚俸、并请查参直隶营员一摺。本日自秋澜行宫起。以至二分中伙御路俱被大车践踏。所有头分中伙起管路之副都统关福、不以差务为事。殊属非是。关福、著毋庸交部严议。即著降二级调用。余依议。　　

○是日。驻跸半壁店行宫。　　

○己丑。谕内阁、嗣后拣选大门上三等侍卫。由粘竿处蓝翎侍卫内。择其差使勤奋骑射好者。著该管大臣每旗保送一人。共保三人。归入各旗营护军校、骁骑校内。一体拣选。著为例。　　

○谕军机大臣等、本日据李星沅陆建瀛奏、夷船业已出江入海。沿途并未登岸一摺。览奏均悉。李星沅等现拟咨会徐广缙、照会各该国公使。嗣后遇有应行申诉之事。即就近备具申陈。封交地方官代递听办。自系尚未接奉前降谕旨。现计耆英将抵江苏。应如何照约开导。杜绝违约私入内地之处。著即会同李星沅、陆建瀛、一面体察情形。妥筹具奏。一面飞咨徐广缙、晓谕夷民。相安无事。又李星沅另片奏、仍令藩司傅绳勋前往上海覆查夷情等语。著即照议办理。将此各谕令知之。　　

○以伊犁参赞大臣奕山、为镶黄旗蒙古副都统。　　

○是日。驻跸黄新庄行宫。　　

○庚寅。上还圆明园。　　

○诣绮春园问皇太后安。　　

○辛卯。谕内阁、前因前任山东布政使王笃失察家人索财。降旨交部议处。兹据该部议以降一级调用公罪准抵。若使王笃仅止失察家人。其咎尚轻。惟该员身任藩司。在任多年。公事颟顸。不能实力整饬。未便姑容。王笃、著降二级调用。　　

○以司经局洗马钮福保、充日讲起居注官。翰林院侍读许乃钊、署日讲起居注官。　　

○以福建台湾报销军需出力。予县丞娄浩等加衔升叙有差。　　

○以开垦达瓦克地亩。予笔帖式勒莽阿等议叙。　　

○壬辰。上诣安佑宫行礼。　　

○谕内阁、前因御史王东槐参奏、山东地方官玩纵盗贼。已将刊刻告示纰谬之臬司徐思庄褫革。并将连衔劄示之地方官、均交部严议。旋经该部照溺职例议以革职。嗣据张澧中遵查该省地方官劫案多寡。分晰具奏。复降旨交部分别议处。兹据吏部议奏。并开单呈览。所有该部前议革职之该地方官崇恩、徐经、王懿德、英桂、岳龄、均著加恩改为革职留任。王笃著该部照例以革职留任处分注册。王东槐陈奏得实。著仍遵前旨遇有给事中缺出。即行升补。并照部议给予加一级。至吏部分别核议该省疏防盗案多寡之该管道府厅州县等官处分。均著照所议办理。惟吏部奏称张澧中原奏所开获犯各案。是否获犯过半。兼获首犯。其抢案有无拒捕伤人之处。未据分晰。著该抚于该员等二参限满时。详细查明具奏。　　

○癸巳。遣官祭先蚕之神。　　

○直隶总督讷尔经额等奏、遵旨会议盐务章程四条。下部议。寻议上、一、缉私巡役应准酌添。仍饬各场严查火伏。不得颗粒透漏。一、误运商人。酌定罪名。查商人领运办盐。全在销路疏通。如查明实系该商玩误。即照本商欠运分数惩办。傥由州县督销不力。仍查取职名开参。以肃盐务。一、招徕新商。暂停官租。查按引输息。与课并重。且已减半交纳。不为现商之累。应令按数催徵报解。一、滞引代销。照旧免议。查州县经销盐额。例应销足本纲额数。确核造报。如不论何年引目。统以销足额数免议。非但新陈套搭。纲分不清。抑且名为按额销盐。实则递年减引。何以杜取巧而昭核实。应仍令该督等饬运司俟奏销时。查明缺销各官。照例题参。不准牵混。从之。　　

○甲午。谕内阁、前据张澧中奏、遵查失察盗案各官。当交该部分别议处。兹据兵部具奏、将山东兖州镇总兵富勒兴阿议以降二级留任。该镇疏防劫案较多。著改为革职留任。其参将游击以下各官。著张澧中查明各案同夥人数。并获盗之案。是否获犯过半。兼获盗首。及失事地方。有无墩铺。是否城内城外各情形。分晰参限。奏明议处。　　

○乙未。谕内阁、此案在逃遣犯庆芬、著河南巡抚派委干员。按照郭升所供情形。及经过地方。跟踪躧缉。如已出河南境界。即由该抚飞咨沿途各督抚、暨各该处。一体遵奉前旨。饬属严拏。务获送部。毋任远扬。并著迅将河南清化镇人李姓。按照刑部开具年貌。查拏解部。归案讯办。其冒名顶替之刘淀魁、及定兴县原派解役。著直隶陕甘总督。迅即分别解部。以备质讯。　　

○丙申。上诣绮春园问皇太后安。　　

○谕内阁、本日据卓秉恬奏、承旨错误自请议处一摺。各部堂官带领引见。均应详慎承旨。未便专咎一人。所有是日带领引见之兵部各堂官。除进班之德厚。留署之瑞常。无庸交议外。卓秉恬、保昌、魏元烺、黄琮、均著交部察议。　　

○以解释番夷互斗。予四川千总马元镇等议叙。　　

○暂停伊犁本年应赴喀什噶尔换防新兵。从参赞大臣奕山请也。　　

○丁酉。以兵部尚书魏元烺、署刑部尚书。都察院左都御史孙瑞珍、兼署兵部尚书。　　

○予叶尔羌阵亡守备马兴魁、千总蔡耀宗、祭葬世职。兵丁牛德喜、赏恤如例。　　

○戊戌。谕内阁、兵部奏例案两歧。声明请旨一摺。定例文职县丞、武职守备以下坐台废员。期满不能完缴台费者。改为杖徒完结。并不行查原籍任所。此案李三省效力期满。著即照例由该都统奏办。毋庸再俟结报。嗣后各案均著遵例核办。所有该部行查各案。即行注销。以昭画一。　　

○广西提督马殿甲、因病解任。调湖北提督闵正凤、为广西提督。以直隶大名镇总兵官罗应鳌、为湖北提督。直隶督标中军副将炳文、为大名镇总兵官。　　

○己亥。吏部奏、前任山东布政使王笃、请假修墓。可否准其回籍。得旨、王笃、不准其告假回籍。　　

○庚子。谕内阁、户部钱法堂奏、请饬催铜铅船只等语。铜铅为鼓铸攸关。断不容迟延贻误。所有已入湖北境之云南解员丙午年正运三起四起。加运二起。已入四川境之丁未年正运一起二起。已出四川境之贵州解员戊申年上运一起二起。下运一起。已在四川重庆开行之下运二起。均著沿途各督抚迅即派委干员。会同经过地方文武员弁。无分昼夜。迅即迎提催趱。早抵清江。责成漕运河道各总督、饬令跟随首进粮船。相机插档行走。俾资迅速。其已报起程尚未开行之云南解员冯祖绳、已报接运盘兑尚未开行之湖北接运员韩印海、两运。著云贵四川湖广各督抚、严饬该委员等迅即兑交开行。毋令稍事耽延。傥运员藉词延宕地方官不实力催趱。著即指名严参。毋稍瞻徇。　　

○予浙江捕盗伤亡千总刘朝元、祭葬恤荫。　　

○准大通桥车户承买黑豆二万石津贴车价。　　

○辛丑。上诣大高殿行礼。　　

○还宫。　　

○以孟夏时享太庙。自是日始。斋戒三日。　　

○壬寅。谕内阁、都察院奏、山东举人孔昭墉等、呈控守卫百户盗伐圣林树株等语。圣林树株。瞻礼攸关。宜何如敬谨保护。聿昭隆重。兹该举人等四十余人联名呈控。谅非虚捏。衍圣公家奴百户刘永振、勾通赍奏官等、盗伐林树至二百余株之多。并雇人刷染。希图掩饰等情。著张澧中即亲身前诣圣林。敬谨察勘。亲提人证严讯。如刘永振等实有勾通盗伐及掩饰情事。即著从严惩办。至衍圣公孔繁灏、有无袒庇不肯举发。亦当确切讯明。据实具奏。其被伐树株。著责成曲阜县知县、同孔繁灏如数补栽。俾资长养。并著该地方官随时禁止砍伐。以肃观瞻而昭敬慎。抱告文童孔昭增、该部照例解往备质。　　

○又谕、奕山等奏、军需用项代请捐办等语。英吉沙尔奖赏兵勇回子。并修置器械等项。费用银七百十两零。据领队大臣德龄、呈请捐廉垫办。此项银两。著作正开销。毋庸捐办。　　

○以祷祈灵应。命修建察木伦军台龙神庙。列入祀典。从伊犁参赞大臣奕山请也。　　

○以捐办回疆军需。赏阿克苏伯克爱玛特、双眼花翎。余升叙有差。　　

○以防守阿克苏出力。赏拜城伯克素皮呢雅斯、花翎。毛拉玉奴斯等、蓝翎。余升叙有差。　　

○命回疆各城年班伯克暂缓入觐。　　

○免伊犁奎里铁列木、木华尔、两庄被贼回户旧欠钱粮。　　

○癸卯。谕内阁、户部奏、请饬催积欠案内各省新旧应解银两。并报拨登记各款。分别开单呈览。各省应解户部查办积欠案内银两。皆待用待拨要需。本应实贮在库。与一切欠项尚待追缴者不同。乃应解不解。任意耽延。当此制用孔亟之时。各直省大吏宜如何赶紧催提。力筹国计。前经叠降谕旨。严饬迅解。并令立限埽数通完。今据该部核实奏闻。其中已经报解之款。甚属寥寥。似此积习因循。不知缓急。直以紧要帑项。视为催欠具文。筹国疆臣。竟坐视耶。所有各省藩库应解部库、及属库应解藩库、新旧积欠三百二十六万八千八百两零。制钱五千五十串零。著各该省督抚盐政等、督饬司道认真查催。应解部者。迅即委员领解。先将起程日期报部。应解司库者。严檄催提。咨部候拨。其积欠案内登记未经入拨之款。实与应解无异。各该省于春秋拨册内。并不将前项汇入。以致该部无从指拨。此项为数更钜。计积欠银一千十四万四千八百两零。制钱二千十六串零。著各督抚等一体清厘。迅速报拨。毋许再有迟延。经此次训谕之后。如再仍前玩视。屡催罔应。必将该督抚盐政等从重惩处。如各属员等不肯实力筹解。即著该督抚等先行指名参办。仍一面勒限严饬清完。将此通谕知之。　　

○谕军机大臣等、林则徐奏、保山七哨慑服军威。缚献匪犯多名。仍饬兜围严拏一摺。览奏均悉。所办好。永昌哨匪滋事。经该督亲驻永平。督兵入哨。该哨匪等传闻此次所调兵练甚多。又闻弥渡用兵。歼杀无算。望风悔惧。现已送回监囚。缴还军械。并缚献匪犯一百三十余名。经府县讯取初供。已据承认多系传帖纠人。抗官焚署之犯。并经该督核对京控被告名单。提犯互相识认。所获实皆本人等语。该地方各匪、于兵到时即先投诚献犯。惟所献之犯。有无袒庇藏匿。必应查究。务期所献实皆本人。首犯尤关紧要。应令按名交出。仍一面明查暗访。断不可有一名顶冒。致有漏网。该匪等聚众抗拒。已成积习。若不趁此兵威痛惩。将来必仍反覆。岂有时常徵调之理。现在云贵两省劲兵逼处。不患其不畏惧。如悔罪非出至诚。仅凭劣员从中调处。稍示软弱。日后何以绥靖边圉耶。林则徐等、惟当示以兵威。广加晓谕。傥略有恃众难驯情形。仍当立予剿洗。姑息适足养奸。戒之。其前经围困在城之镇道等、是否因力难抵御。畏葸无能。甘被围困。抑或因事起衅。办理不善。傥祇顾身家。苟全性命。有辱国体。亦应查明惩办。不可因事过遂置之不问。现在解围后。该员等作何下落。著一并确切查明。据实具奏。有应参处者。据实严参。以儆将来。又另片奏迤西久为盗薮。非重兵无以埽清等语。劳师糜饷。原非善策。然此次调兵较多。剿平哨匪之后。如该督以为必应乘势掩捕。方可一劳永逸。即著该督会同提镇择其要害。压以重兵。所有著名匪类。责令指名缚献。总期汉回各匪。尽皆慑伏。盗踪净绝。边圉肃清。方为不负委任。将此谕知林则徐、并谕荣玉材、程矞采、知之。　　

○又谕、本日据刑部奏、讯出庆芬逃匿大概情形。请饬严密查访一摺。此案现经刑部讯据庆芬之弟庆阳供称、庆芬从前发遣新疆时。路过河南。与河内县卜昌村人侯大、甚为投洽。侯大系两字命名。下一字记系贡字。上一字记忆不清。贩卖药材生理。嗣庆芬因案销除旗档。发配直隶清丰县充徒。距河内县不远。常在侯大家居住。上年庆芬犯案逃走。本有欲往河内县之意。此次既已路经河南。难保不私行前往等语。庆芬形踪诡密。必有容留窝藏之人。且此案前经刑部查讯庆芬家人郭升、已据供有河南清化镇人李姓、与庆芬同行数日。即难保非侯大遣令相迎。更难保非即侯大亲身前往。诡匿姓名。亟应确访密拏。庶免闻风远扬。鄂顺安前奉谕旨。谅已访查李姓踪迹。著再遴派干员、速赴河内县卜昌村地方。按照刑部摺内所奏情节。设法躧缉。该犯果否潜匿侯大家内。或已乘间他徙。一有端倪。务即根究下落。拏获送部。断不可任其窜逸。刑部原摺著钞给阅看。将此谕令知之。　　

○以镶蓝旗护军统领珠勒亨、委散秩大臣肃顺、署管理銮仪卫事。　　

○荆州将军赓福、因病解任。以察哈尔都统裕诚、为荆州将军。未到任前。以荆州右翼副都统德淩阿署理。密云副都统双德、为察哈尔都统。　　

</div>
    <div class="pagination">
<a href="清实录道光朝实录_page811.html">上一页</a><span>...</span><a href="清实录道光朝实录_page807.html">807</a><a href="清实录道光朝实录_page808.html">808</a><a href="清实录道光朝实录_page809.html">809</a><a href="清实录道光朝实录_page810.html">810</a><a href="清实录道光朝实录_page811.html">811</a><span class="current-page">812</span><a href="清实录道光朝实录_page813.html">813</a><a href="清实录道光朝实录_page814.html">814</a><a href="清实录道光朝实录_page815.html">815</a><a href="清实录道光朝实录_page816.html">816</a><a href="清实录道光朝实录_page817.html">817</a><span>...</span><a href="清实录道光朝实录_page813.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
