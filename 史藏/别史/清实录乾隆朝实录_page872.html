<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 872 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 872 页/共 1860 页
  </h1>
  <div class="content">
   ○山西巡抚鄂弼奏、太原省城驻防满营城守尉一员。岁仅支俸银。一百三十两。米。一百三十斛。今春驾幸五台。荷蒙询及。令酌给养廉。今议照直隶保定城守尉例。岁支养廉二百两。得旨、如所议行　　

○陕西巡抚钟音奏、前因军兴。将内地额设驿马内。先后拨协马五百一十四匹。今应如数彻回。但各处驻劄大臣。并有赍递事件。请于沿边各站。酌留一半。其一半彻回。报闻　　

○甘肃巡抚明德议奏、查从前递解遣犯。屡有脱逃。缘甘省地广站长。州县之有监狱者。即行收禁。其余各站。皆系住宿坊店。易致脱逃。今请于沿途各驿。酌添闲房二三间。作为监房。遣犯一到。即行收禁。令在驿书役。协同看守。其有营汛处所。即令该员弁巡查。如有疎虞。照州县例参处。得旨、所议甚是。依议　　

○又奏、查巴里坤。哈密。安西。三处。遣犯甚多。难以安顿。嗣后各省遣犯。请停止分发巴里坤等三处。酌发辟展。乌噜木齐。屯所。到配之日。即令分派各屯。照例给与口食。得旨、如所议速行　　

○贵州巡抚周人骥奏、查古州盐埠。自新增引五千九百余道后。约需成本万有余两。商力不给。现有省城铸局余钱。例应易银归款。请将此项借资古埠商本。报闻　　

○又奏、黔省白铅。原议每年酌拨二百万斤。运赴汉口。售供各省鼓铸之用。自后递加至三百四十万斤。现今汉局铅觔充裕。请将加运之一百四十万斤停止。仍照原议。每年拨运二百万斤。或有不敷。即于新开河道。所办乐助。福集。二厂运汉铅内分销。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百三十五


大清高宗法天隆运至诚先觉体元立极敷文奋武孝慈神圣纯皇帝实录卷之六百三十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十六年。辛巳。五月。己亥朔。吏部议准、署安徽巡抚常钧奏、请嗣后铜铅船入境。或有沿途偷盗、谎报沉溺等弊。一经发觉。将该地方官、及派委员弁。照失察盗卖漕粮例议处。一起、罚俸六个月。二起、罚俸一年。三起、降一级留任。四五起以上。降一级调用。知情故纵。参革审究。委员不亲往稽查。混差书役。捏结搪塞者。照徇庇例。降三级调用。一年内、如能获盗卖铜铅人犯。亦照拏获盗卖漕粮例、议叙。从之　　

○庚子。上诣畅春园、问皇太后安　　

○内阁、翰林院、带领庚辰科散馆修撰、编修、庶吉士、引见。得旨、修撰毕沅、编修诸重光、王文治、补行散馆之编修梅立本、俱已经授职。其清书庶吉士曹文埴、宋铣、刘权之、俱授为编修。田玉成、蒋曰纶、芮永肩、俱授为检讨。其汉书庶吉士童凤三、王燕绪、张世渌、袁鉴、王中孚、张光宪、裘麟、俱授为编修。蓝应元、张翯、富森泰、萧芝、陈梦元、李台、刘经传、陈本敬、俱授为检讨。王显曾、钱受谷、刘墫、李瑞冈、姜锡嘏、孟卲、孟超然、俱著以部属用。魏大文、达椿、彭绍观、史大勋、俱著留馆教习。谢敦源、著归进士原班铨选　　

○谕、安省之宿州、凤阳、等各州县卫。节年未完各项银粮。应于二十五年完纳。以去秋间被偏灾。暂行缓至本年麦熟后徵收。今该省二麦收成。现在丰稔。理应按数输将。但念新旧一时并徵。民力仍未免拮据。著再加恩。将宿州、凤阳、等处未完地丁正杂银两。并漕仓银米。以及民借耔种口粮。俱于麦收时。先徵一半。其余一半。缓至秋成后、再行徵收。俾小民得以从容输纳。以示体恤。该部遵谕速行　　

○又谕、向来直省秋审。成例相沿。巡抚率同司道。赴按察使衙门。会同查审。虽一切豫备陋规。久经斥禁。然以巡抚率属并会司署。随带员役。究不无供应之烦。非所以慎刑章而清吏治。今常钧奏明。本年安省秋审。现在会赴抚署办理。所见甚是。嗣后各省。均照此例行。著为令　　

○谕军机大臣等、常钧奏、请秋审人犯应在抚署办理一摺。事属近理。已降旨允行。至所奏宿州、凤阳、等各州县卫。未完各项银粮。缓至秋成后徵完一摺。未免不能详度情形。有涉沽名之意。安省上年虽间有偏灾。现在麦收丰稔。民力不甚拮据。地方有司。自当随时酌量调剂。使逋欠不致壅积。况该处民情。视麦熟较秋收为重。若于民力充裕时。不令照例输将。迟至秋成。设丰歉不能遽必。而转责其全数完纳。是非爱之。而适以困之矣。常钧初任巡抚。诸事正当实心整顿。且此时将赴新任。更不应留此奏为悦人之举。现已降旨酌量加恩。准其缓徵一半。可将此详谕该抚知之　　

○又谕曰、高晋参奏、桃源同知张树玉、有核减银一万八千三百余两。又赔补火毁荡柴银三千二百余两。均未完缴。请革职勒限严追。并著落该管上司分赔等语。河工向来积弊相沿。朕曾命刘统勋等、彻底清厘。力为整顿。其事近在数年之内。一切发帑查工。自应遵奉章程。实用实销。何得遽有任意浮开。核减银数。多至二万余金之事。看来必系前任河督白钟山。与河道王鸿勋。及厅员张树玉、俱系汉军。其中不无彼此瞻徇。酿成此事。而王鸿勋以本道专管钱粮。承上接下。是尤为此案关键。高晋何得仅请将厅员奏请革追。而于浮冒核减缘由。竟尔置之不问。且据奏著落该管上司分赔一节。未免有自居膜外之意。试思上司为谁。在白钟山固不能辞其责。而高晋独非简任副总河有年者平。即尹继善亦以总督兼管河务。虽比总河较轻。亦岂能袖手事外。况高晋乎。高晋著传旨申饬。其此案该员因何冒领于前。上司等既毫无节制并该员因何任意开销于后。而上司等又不随时查察。以致帑项虚悬之处。著高晋逐一根究确实具奏。毋得少有回护。寻奏、查白钟山平日于料物钱粮。甚属小心。而张树玉岁抢工段。办理失宜之处。即严行核减。复于大计案内。与臣商定。以才力不及纠参。河道王鸿勋。于该员交代限满。将未清钱粮查明。据实呈报。似均无瞻徇情弊。至臣身任副总河。而督臣尹继善、亦兼管河务。将来该厅核减银两。若限满不清。俱应一体分赔。前奏内并未声明。实属糊涂。得旨、谓后之揭报查参。非瞻徇可也。而前之姑容。亦非瞻徇乎。但白钟山已故。汝故为此和事老人之举耳。若事事如此。甚非朕所望于汝者。慎之　　

○辛丑。孝诚仁皇后忌辰。遣官祭景陵　　

○谕军机大臣等、据高晋奏、江南标营。现今应行买补倒缺马匹。请仍照上届之例。于明年例倒马价内。酌量通融借支。委员领票。出口采办等语。著照所请。令其自行动价采买。循照前例办理。务于营伍差务。均有裨益。可将此传谕高晋知之　　

○壬寅。谕、据如松奏称、各省操演阵势。皆照旧例。不足以壮军容。请将新定式样赏颁。遵照操演。再由健锐营前锋内。善过马者。派遣四名。训练绥远城右卫兵丁等语。大阅操演阵势。系军容所关。各省驻防兵丁。理宜一体操演。著照如松所奏。交该部将二十四年操演阵势奏摺。及新定式样。一并颁发各省。令驻防兵丁。一体操演。至过马原系技艺之一端。与撂跤。打枪。骑射。骗马等无异。尽可听各处择人训练。其健锐营过马前锋。不必遣往。著如松即由本处择人训练　　

○谕军机大臣等、据明德奏、甘省河州、皋兰、靖远、三州县。沿河水车损坏。民间无力修补。请于司库现存扣留运送赈粮脚价余平内。借给银七千三百两。俾得乘时修造。分年扣纳还项等语。现在已交夏令。大田正需灌溉。该抚等、既查明皋兰等州县。水车损坏。自应如所请。及早办理。至称此项余平银两。免其拨用。即存贮司库。以为每年借修水车之项。所奏非是。溉田水车。虽有关农工。究系民间私置之物。借帑修整。此在一时权宜则可。若必每岁借银办理。则无力农民。将视为官办。而不乘时自行修补。且将此项银两存贮在官。转滋侵蚀混冒之弊。于民事究无裨益。著将此传谕该抚知之　　

○又谕曰、舒赫德奏称、阿桂咨送奏稿。请派旧居伊犁回人一千户。可减绿旗兵丁一千名。查从前所派回人。虽已陆续起程。尚未完毕。若再行增加。恐不无勉强从事者。转启新附人等猜疑。请饬各城阿奇木等、随其所愿。不必定以年限等语。所奏甚是。昨据阿桂。请添派回人。朕意伊等既愿来伊犁屯田。自可省内地兵力。命舒赫德酌定。今按奏内情形。知回人等甫经安集。不尽情愿迁移。阿桂亦未能深悉。著将奏派回人。停其前往。仍令该伯克等。查有愿往屯田者。随时遣发。其原派伊犁绿旗兵一千名。仍照旧办理　　

○举行乾隆二十五年大计。直隶、奉天、山东、河南、浙江、陕西、甘肃、江苏、安徽、江南河员、河南河员、湖北、湖南、广东、广西、福建、四川、云南、贵州、卓异官。共一百四十员。分别升赏如例　　

○癸卯。礼部议准、山东布政使崔应阶奏称、每科殿试题名。系坊间市卖。籍贯名次。传写多讹。恐滋别项弊端。请于殿试后。将全榜知照各省藩司。留为案据。至新进士引见录用之后。吏部将用过几员。归班候选几员。亦按照省分。开列名单。咨行各省藩司立案。再顺天乡试中试举人。除北贝外。南北中皿贡监生中式者。各省藩司无可案据。嗣后请于顺天乡试榜后。行令顺天府尹。将各省中式举人、副榜、按照省分。开明籍贯名次。通行直省藩司立案。再拔贡朝考后等第名次。知照各学政外。亦请行知直省督抚存案。从之　　

○甲辰。上诣畅春园、问皇太后安　　

○谕据鄂弼奏、介休县土棍郝士雄等、聚众械斗一案。该县陈之铨。即带领壮捕。拏获首从各犯。现在审讯得实等语。匪棍聚众逞凶。最为风俗之害。有司遇此等案件。果能及时力捕。则重犯不致远扬。而地方自然怗息。乃庸懦无识者。因循畏缩。反致酿成事端。其视陈之铨。相去不已远乎。陈之铨。著该部行文。调取来京引见　　

○谕军机大臣等、大陈山洋面。匪船掠窃。将兵丁水手载逃一案。前已屡降谕旨。令该督设法拏究。并令林洛密速根追。乃至今未据查获奏闻。岂访缉已经数月。尚无踪迹耶。此案匪徒在洋。玩法横行。若不及早缉获惩治。何以儆凶恶而靖海疆。著再传谕杨廷璋等、严饬弁员。速即实力根拏。究拟具奏。毋得任其延缓　　

○乙巳。谕、前据杨廷璋奏、大陈山洋面匪船掠窃。将兵丁等驾逃无踪一案。曾令该督。严行缉究。今据奏称、总兵林洛。得受网户钱文。派兵代为守网。以致淹没兵民。并非因追拏匪船被掠等语。林洛著解任。交与该督、会同巡抚庄有恭、秉公审拟具奏　　

○谕军机大臣等、前杨廷璋奏、大陈山洋面匪船掠窃一案。曾令该督。并总兵林洛。密速查拏。嗣因提督王无党摺奏、该镇不亟为推求。似有归过林洛之意。复经降旨。令杨廷璋确查具奏。已据查奏、林洛尚无他故。今杨廷璋续参林洛受网户钱文。拨兵代为看守。以致滋事。淹没兵民。并非因追拏匪船被掠。现将该犯等、解交浙省藩臬两司严究。并请将林洛解任质审等语。海疆关系紧要。林洛身任总兵大员。如果纳贿派兵滋事于前。又复捏报支饰于后。自当重治其罪。以儆绿营恶习。但前此王无党既经具摺诿过林洛。而此案重犯。又日久未获。安知非地方文武。因现在不能缉凶完案。转借王无党原奏为由。附会巡兵生衅。计图了事耶。此案如仅交两司审拟。恐不无承奉上官。从中观望之意。朕办理案件。必须彻底根究。不使稍有漏网。亦不使稍有屈抑。已有旨令林洛解任。令杨廷璋。庄有恭。会审。该督未到浙省之先。庄有恭可将此案缘起实情。一面密速体访。一面即将解到人犯。先行研讯奏闻。仍俟杨廷璋到浙后。会同秉公审拟具奏。将此传谕该抚、原摺并钞寄阅看。并传谕该督抵浙时。会同庄有恭。悉心秉公确审。务在研究实情。毋得稍存成见　　

○丙午。旌表守正被戕之福建武平县民林华庆妻范氏　　

○丁未。上御勤政殿听政　　

○以协办大学士吏部尚书刘统勋、为大学士。兼管礼部事务。兵部尚书梁诗正、为吏部尚书。协办大学士。都察院左都御史刘纶、为兵部尚书。礼部左侍郎金德瑛。为都察院左都御史　　

○以吏部尚书协办大学士梁诗正、兼管翰林院掌院学士　　

○以修撰蔡以台、充日讲起居注官　　

○戊申。谕、刑部侍郎员缺。著安泰补授。安泰未到京之前。著阿永阿暂行署理　　

○谕军机大臣等、阿桂奏称、哈喇沙尔。派出屯田回人。系总管阿布都赉。带领前来。今准纳世通移文。现被属人首告。随派员押回该处。并将阿布都赉所具诉呈译奏等语。阿布都赉。系玉古尔总管阿奇木。其有无勒索情弊。自当秉公究审。倘系所属诬告。亦应严行治罪。以遏刁风。若所告属实。则阿布都赉。系库车回人。不便留于本处。酌量发往叶尔羌。阿克苏等处安置。并将所诉呈词录寄。以便质讯　　

○又谕、据安泰等奏称、雇用乌噜木齐贸易商贩驼驴。驮运彼处米面二百余石。于四月二十日起程。运送巴里坤等语。乌噜木齐。辟展等处。赢余粮石。从前虽议定运送巴里坤。后因杨应琚具奏。经军机大臣等议。以此项赢余粮石。仍贮各处。不必运送巴里坤。昨据德尔格奏到。将辟展赢余粮石。运送巴里坤六百余石。朕即谕令辟展。乌噜木齐。嗣后不必运送。遵照前旨。较时价略为减少。抵放兵丁盐菜银两。安泰等尚未奉到此旨。复将乌噜木齐。米面二百五十石运往巴里坤。著传谕安泰等、将已经起运米石。仍行运送外。嗣后将乌噜木齐谷石。停止运送　　

○以光禄寺卿督达礼。为太常寺卿　　

○调湖南永州镇总兵黄士俊。为浙江黄岩镇总兵。以湖南辰州副将五忠阿。为永州镇总兵　　

○己酉。上诣畅春园、问皇太后安　　

○定边左副将军成衮扎布奏、臣等前奏、解送伊犁驼一千。牛三千。羊二万。奉谕即派贝子品级公额尔克沙喇。公扎木禅等、挑选牧群。及喀尔喀游牧赔补牲只。照奏定数目。于四月二十八日起程。由阿尔台等处。择水草之地过夏。缓行前往。复将乌里雅苏台所贮各色布。五万六千疋。茶、四万四千斤。驼屉、八百副。酌量驮载。并将原价知会伊犁驻劄大臣。查原派解送牲只官兵三百八名。续因照管什物。添派喀尔喀兵一百名前往。得旨、派出各官兵。著一体照例赏给　　

○命都察院左副都御史张泰开。提督直隶学政　　

○以镶白旗汉军副都统公明瑞。为正白旗汉军都统　　

○庚戌。谕、据萨哈岱奏、河东二十五年盐课。本年六月。业届奏销之期。现在更换新商接办。尚未到运。所有应完课项。恳请展限等语。该处未完盐课。前已加恩展至本年六月清完。今该盐政奏称、现更新商领运。著再加恩。缓至本年九月。以纾商力。该部即遵谕行　　

○谕军机大臣等、江苏上年收成丰稔。民间食用充裕。所有粮石时价。自应平减。今据安宁奏到。上米二两五分。次米一两八钱。麦一两一钱。注明俱属贵价。此等价值既系昂贵。则比较日常平减之时。每石实价若干。摺内并未详开。所奏殊不明晰。且三月粮价。至此时始缮摺具奏。亦属延缓。著传谕安宁。将春季米麦价贵。及现在是否平减各情形。查明据实具奏。寻奏、查苏城米价。以每石二两上下为贵。一两五钱上下为中。一两上下为贱。麦。每石一两为贵。七八钱为中。五六钱为贱。上年春季米。每石二两五钱以外。今兹二两五分。已不为贵。现在四月分米麦价。较春季少长四五分。然民间尚以为平价。得旨、以后诸事留心勉力。毋得图逸苟安　　

○又谕、据萨哈岱奏、河东未完课项。现届新旧各商更换之时。难以如期题销。恳请展限三个月等语。已有旨谕部矣。其遴选新商一事。该盐政于本年二月奏请。经军机大臣。会同该抚等议准。何以迟至数月之久。祇据送到刘衷一人。其余王之绪等五名。并未到运。此在该商等、未免意存观望。而地方官亦视为无甚要紧之事。未能上紧办理。著传谕鄂弼。严饬各该州县。所有未经送到之王之绪等五名。令其迅速申送。顶补办运。毋得藉词延缓。至萨哈岱以二月之事。今始奏到。甚属迟误。并著传旨申饬　　

○吏部议覆、闽浙总督杨廷璋等奏、查台湾府属凤山县之阿里港。在县治东北五十里。南距万丹二十余里。北通台邑之罗汉门。东接傀儡山。逼近生番。且该地流民聚处。抢窃频闻。又诸罗县之斗六门。与彰化县虎尾溪接壤。毗连石龟溪等四十三庄。向多游匪出没。离县窎远。均需设立专员。查凤山县县丞。驻劄万丹。民淳事简。请移驻阿里港。又台湾县所属之新港司巡检。驻劄郡城。盘查海口小船出入。并无巡防地方之责。请移驻诸罗县之斗六门。管辖石龟溪等四十三庄。其查验船只事。责成台湾府经历兼管。至阿里港。斗六门。应建衙署。现有万丹新港旧署。尽足估变酌移。毋庸动项。均应如所请。从之　　

○辛亥。遣官祭关帝庙　　

○壬子。谕军机大臣等、爱必达等奏、滇省铜厂。自加价采办后。多获余息一摺。据称、二十五年。青龙等厂。共办过铜一百余万斤。计多获息银二万九千余两。但此项铜觔。是否全数发卖。抑系将现存之铜。统计核算息银。共有此数。其汤丹。大碌等各厂。二十四。五。两年。办铜二千六百余万。共得额课息银五十余万两。此内除去额课。及起运协拨各项铜觔外。实在多余铜若干。并该督所称清完厂欠。究系作何归补。是否于二十四。五。两年内。全数清完。摺内尚未明晰。著传谕刘藻。令其一并详查具奏。寻奏、查原定铜价。每百斤。给银四两。自乾隆二十五年后。两次增至六两。厂民工本渐裕。足资采办。获铜加倍。计铜一百万斤有零。该价银九万二千余两。计除给过厂民原价、及厂费脚价银、共六万二千五百余两外。该余息银、二万九千余两。并非发卖获息也。至汤丹、大碌等厂。二十四、五、两年来。实余铜二百四十万有零。得额课银二万一千六百五十余两。至各厂旧欠。自增价后。厂力渐舒。已于乾隆二十二、三、四、五、等年。将积欠银十一万余两。陆续追完。报闻
  </div>
  <div class="pagination">
   <a href="清实录乾隆朝实录_page871.html">
    上一页
   </a>
   <span>
    ...
   </span>
   <a href="清实录乾隆朝实录_page867.html">
    867
   </a>
   <a href="清实录乾隆朝实录_page868.html">
    868
   </a>
   <a href="清实录乾隆朝实录_page869.html">
    869
   </a>
   <a href="清实录乾隆朝实录_page870.html">
    870
   </a>
   <a href="清实录乾隆朝实录_page871.html">
    871
   </a>
   <span class="current-page">
    872
   </span>
   <a href="清实录乾隆朝实录_page873.html">
    873
   </a>
   <a href="清实录乾隆朝实录_page874.html">
    874
   </a>
   <a href="清实录乾隆朝实录_page875.html">
    875
   </a>
   <a href="清实录乾隆朝实录_page876.html">
    876
   </a>
   <a href="清实录乾隆朝实录_page877.html">
    877
   </a>
   <span>
    ...
   </span>
   <a href="清实录乾隆朝实录_page873.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
