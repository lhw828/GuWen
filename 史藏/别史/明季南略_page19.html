<!DOCTYPE html>
<html>
<head>
    <meta charset="UTF-8">
    <title>明季南略 - 第 19 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明季南略 - 第 19 页/共 19 页</h1>
    <div class="content">        时文选回贵州，可望大怒，欲举兵与定国决战；文选曰：『天子在彼不便，两和为是』。可望命文选入云南议和。文选入朝，上即封李定国为晋王、刘文秀为蜀王；时艾能奇已死，授其子总兵；封白文选为巩国公、王尚礼保国公、王自奇夔国公、张虎淳化伯；靳统武、高文贵、窦民望皆授总兵。王尚礼、王自寄、张虎皆可望心腹，而张虎奸黠，尤用事；虎自以位在诸人下，甚怏怏。文选密谓定国、文秀曰：『今可望死党王尚礼、王自奇拥重兵在辇毂之下，而张虎尤诡，日伺左右，祸且不测；今欲与可望议和，须奏皇上遣张虎行，乃可无反覆』。定国、文秀于是奏上；召张虎至后殿，上曰：『秦、晋两王义当和好，此须卿一行』！虎拜受命。上从头上拔金簪一枝，赐虎曰：『和议成，卿功不朽，必赐公爵。此簪赐卿为信；此去见簪，如见朕也』。虎临行，私谓王尚礼、王自奇曰：『我此行不半年，必与秦王整顿兵马来取云南；尔二人如何接应』？自奇曰：『尚礼率亲丁在城内为内应，我兵马俱扎楚雄、姚安一带；秦王自黔来，我从楚雄而下夹攻之，尚礼为内应。定国、文秀不满三万人，又皆疲弱；我辈上下精兵二十万，彼能支乎』？张虎辞行。至黔，见秦王曰：『上虽在滇，端拱而已。文武两班唯唯诺诺，内外大权尽归李定国。定国所信，则中书金维新、龚铭，武则靳统武、高文贵。终日陞官加赏，兵马不满三万人，无固志；可唾手取也』。可望大悦。虎复上封伯印缴还。可望，曰：『在彼处不受，恐生疑忌；故伪受之。臣受国主厚恩，岂敢背贰哉！白文选受国公之职，已为彼所用矣』。因请屏退左右，取上所赐簪示可望曰：『臣临行时，皇上赐此簪，命臣刺国主以报功，许封臣「二字」王；臣不敢不以上闻』。可望信以为然，愤怒愈甚，而犯阙之意于是决矣。伪翰林方于宣者谄事可望，正在可望宫中；献计曰：『臣有二策；但用其一，不烦一兵而皇上自毙。定国、文秀二人之首，自然致矣』！可望问何策？于宣请屏人密言；左右远窥，但见于宣叩头跪奏，可望点头应之，竟不知所献何策也。于宣出，得意之极；谓家人曰：『今年入滇功成后，国主登九五，我为首相，已亲许我矣』。此时可望欲发兵，以粮草不足，稍缓其期。适上又差白文选来议和，可望拘留之；即差通政司朱运久来议。运久大轿黄盖，径至朝门，无人臣礼；名为讲和，实暗与可望心腹文武相约，俾为内应。此时上以扶纲为东阁大学士、张佐辰为吏部尚书、龚彝为户部左侍郎、孙顺为兵部右侍郎、冷孟銋为刑部左侍郎、王应龙为工部尚书、尹三聘为通政司、杨左为詹事府詹事、张重任为大理寺寺丞、汪蛟为文选司郎中之职。其中惟龚彝奏言在云南受可望十年厚恩，辞不受；举朝大哗，诘龚彝云：『尔在本朝中戊辰进士，屡任显官至于司道。可望入滇，尔首迎降，即得高位；家世受明朝三百年之恩忍忘，而十年之恩独不忍忘也』？龚彝恬不为耻。时适雷跃龙来朝，即命入阁办事。盖跃龙在昔威宗时，曾为吏部左侍郎，仕可望为宰相；至是，仍入阁，人颇笑之。
        马吉翔既为靳统武所拘禁，日夜谄媚，统武悦之。时定国最信金维新、龚铭二人，尝至统武宅议事；吉翔一见，曲意逢迎，金维新、龚铭遂信吉翔为佳士。加之统武又极称誉，兼为吉翔颂冤；吉翔乃言『前事皆他人所为，嫁祸于我。但得一见晋王，诉明心事，死不恨矣』！金、龚两人信之，归言于定国，称吉翔之才，兼辨其枉。定国犹不以为然，乃召吉翔见。吉翔一见定国，先叩首，称颂定国千古无两；『从此以后，青史流芳。吉翔今日得际此时望见颜色，死且不朽。其他是非冤苦，俱不足辨』。定国于是大悦，与吉翔握手谈心，惟恨相见之晚。而吉翔得侍左右数日，其谄谀之工无所不至；凡左右、内外，众口同声交谀吉翔。定国本目不识丁，粗戆直率；竟为吉翔所弄，堕其术中。一日，吉翔谓金维新、龚铭曰：『晋王功高，皆两公为之提挈。今晋王既进封，两公亦当不次封赏，安得仍旧职乎！若吉翎得在皇上左右，定当为两公言之』。金、龚两人大悦，于是见定国曰：『吉翔原是朝廷旧人，当仍荐补朝廷要职。彼实归诚殿下，凡事必与我辈相照应也』。定国然其言，即命金维新草疏荐吉翔入阁办事；上不得已，从之。吉翔入，内既挟定国之权以要上、又假上之宠以动晋王，而内外大权，不一月尽归吉翔；不但诸臣屏听，即上亦坐视，无可奈何矣。
        丁酉春，方于宣启可望曰：『今皇上在滇，定国辅之，人心渐属于彼；臣意请国主早正大统，封拜文武世爵，则人心自定矣』。可望遂日夜谋犯阙，调练兵马。时钱邦芑为可望拘于大兴寺，心私忧之；可望兵部尚书程源与都察院郑逢元过邦芑寓，亦深以为虑。邦芑知其心事，与之计曰：『今马宝、马进忠、马维兴等三人虽隶可望麾下，皆朝廷旧勋臣，受国恩颇重；彼曾与我言及此事，彼自愤恨，欲图报朝廷而无路也。至于可望标下，惟白文选有心朝廷；我曾与之私誓，决不相负。可望率兵入滇，必用此数人为将；倘得从中用计，图可望如反掌耳。今被幽禁在此，烦二公可为致意之』！程源即商之文选，文选曰：『我矢心不负朝廷，只恐力难济事』。源曰：『马宝兄弟，有心人也』。文选然之。源又与逢元私见马宝，相约既定。至八月初一日，可望誓师发兵，以白文选为大总统、以马宝为先锋，合兵十四万入滇。十八日，兵渡盘江；滇中震动，王尚礼私约龚彝、张重任等为内应。先是，七月间，王自奇在楚雄，醉后误杀定国营将：惧定国袭之，遂引其众渡澜沧江，据永昌府，去云南二千余里。故可望入滇不相闻，遂不相应。九月初，李定国、刘文秀闻可望率十余万众至交水，列三十六营，去曲靖止三十里；相顾失色。文秀曰：『城中有王尚礼诸人为内应，迟二十日，王自奇必知消息，必引兵从永昌而下；云南腹背受敌，不战自溃矣。莫若乘此时走交趾，犹可自全』。定国曰：『交趾兵亦不少，我辈不过二、三万人，且有家口，安能往！不若由沅江、景东取土司以安身为上』。踌躇两日，终不能决。初四日，白文选率所部兵连夜拔营逃至曲靖，单马引数骑定云南。初六日进城，竟入朝，上细言兵事；定国、文秀闻之，大为惊骇，随至朝中相见。文选曰：『此时宜速出兵交战。马宝、马维兴及诸要□诸将已俱有约，稍迟则事机必露，断不可为矣』！定国尚疑文选为反间，犹豫未决；文选曰：『若再迟，则我辈死无地矣！有一字{言任}皇上、负国家，当死万箭之下！我当先赴阵前，汝等整兵速进』！言毕，即上马驰去；文秀遂率祁三升及贺九仪、胡一清、赵印选、吴子金、李本高等御之。十五日至交水，相去十里，列三营。初，可望见文选率所部逃去，恐人心多不服，意欲退兵；召诸将议之，诸将未敢应。马宝自思若退回贵州，则我辈之谋必泄，岂能自存乎；因挺身言曰：『文选所部不及万人，今我辈之众十倍于彼；若以文选一人为进退，我辈岂皆非人乎』！张胜亦曰：『只某一人，亦能擒定国以献；文选何足为重轻』！可望大悦曰：『诸将能如是，吾复何忧』！至十八日，可望见定国对列三营，知云南兵马尽出，城内空虚；乃召张胜曰：『尔可率领武大定、马宝选铁骑七千，连夜走小路至云南城下，暗袭之。城中有王尚礼、龚彝等为内应，尔一入城，则定国、文秀等知家口已失，不战而走矣』。张胜领命整点马骑，与马宝约傍晚起行。马宝回营，写密书，差心腹人送入定国营内曰：『张胜等领精兵七千往袭云南；云南若破，则事不可为！必须明日决战，迟则无及矣』。可望、定国约二十一日会战；十八日晚，定国见马宝〔书〕，大惊。是夜，即传各营诸将：十九日天未明拔寨而出，列阵相向。可望亦命各营会战；两阵相交，文秀骁将崇信伯李本高马蹶被杀，文秀退回、定国亦为小却。可望乘高山观战，见定国等锐气既挫，命诸营速进；定国、文秀色惧，相谓曰：『毕竟众寡不敌，不若暂退再议』！文选怒曰：『张胜已往袭云南，我兵若退，彼以精骑蹑吾后，我兵不鸟散，则蹂为肉泥矣！尚能归乎？进而死于阵，不犹愈于走而死于马足乎？况彼阵中马兴、袁韬等皆与我有约，若决志而前，必相应也』。定国、文秀未应，文选乃策马率所部五千铁骑直冲之。见马维兴列阵未动，文选飞奔而来，维兴不放一箭，开阵迎文选入；两人合兵抄出可望阵后，所向披靡，连破数营。可望在高阜望见，大惊曰：『维兴诸营俱叛矣』！诸将见之，遂无斗志。定国、文秀见文选、维兴乘胜截杀，可望旗帜渐乱；因召各营奋勇齐进，可望遂大败而逃。定国与文秀计曰：『今张胜往袭云南府、王自奇又据永昌，圣驾在云南，我当回救；汝可同文选急追可望，必擒之而后已』！于是文秀、文选率诸将追可望，定国率兵回救云南。是时张胜由小路行，道走五日，至云南城下驻扎；正欲攻城，王尚礼即披挂上城，欲为内应。黔国公沐天波探知其情，奏上急召王尚礼、龚彝、张重任入朝；独尚礼三召始至，沐天波率亲兵防守之。先是，定国自交水遣人报捷，上命将飞报大捷旗插金马碧鸡坊下，晓谕军民。及张胜兵至城外，正欲攻城，见飞报大捷旗，问居民曰：『此何处报捷』？居民曰：『李晋王在交水杀败秦王，昨晚差官来报捷耳』。张胜大惊，谓武大定曰：『我大营兵既败，李定国必截吾之后；我辈孤军，安可居此』！于是抄掠居民，拔营而去。王尚礼见张胜兵退，知其情已露，自缢而死。张胜兵回至浑水塘，正遇定国兵回，列阵死战。定国兵自交水力战后，又远行而来，疲敝之极；张胜争归路，拚命死战，定国兵几不支，将次败走。马宝见定国势危，从张胜阵后连放大砲，拥兵杀来；张胜大惊曰：『马宝亦反矣』！遂溃而走。次日，过益州；其部将总兵李承爵驻扎其地，率兵来迎。张胜大喜，方与承爵叙战败之故；忽左右数人，直前擒张胜缚之。胜骂曰：『汝为部将，何敢叛我』？承爵曰：『汝敢叛天子，吾何有干汝乎』？于是解云南，告庙献俘；与其党赵珣伏诛。
        十月初一日，可望逃至贵州，命冯双礼带兵守威清要路；约曰：『若文秀□至，可速放三砲』。时文秀追至普安，尚未敢轻进；双礼欲可望速逃、劫其辎重，乃连放三砲。可望逃回贵州时，不过十五、六骑，城中并无一兵；闻双礼号砲，挈妻子连夜出城，其辎重、妇女尽为双礼部兵所劫。初十日，走至偏桥，随行止二十余人。及过镇远、平溪、沅州，各守将俱闭营不纳；至靖州，户书吴逢圣为靖州道，率所部迎之。可望曰：『一路人心俱变，惟有投大清朝可免』。于是遣杨惺先、郑国先往宝庆投降大清朝。三日后，白文选追兵至，可望乃与吴逢圣、程万里数十骑连夜奔逃。至武冈界上，总兵杨武伏兵截杀；□存妻子十余人投归大清，余众走散。可望既逃后，文秀至黔招集旧将；黔中诸文武皆曰：『犯阙之祸，起于张虎、方于宣二人』。数日后，张虎率残兵从滇逃回投文秀，文秀问曰：『皇上赐金簪，原嘱汝议和；何从有「行刺」之说』？虎不能应。文秀乃囚虎解云南，上告庙御门，献俘磔之，无不利决。时方于宣正为提□，考试沅、靖等处，所出表题有「拟秦王出师讨逆大捷」等语；及闻可望兵败，即驰书于邦芑云：『欲纠集义旅，擒可望以献功朝廷』。邦芑鄙之，答以诗曰：『修史当年笔削余，帝皇井度竟成虚；秦宫火后收图籍，犹见君家劝进书』。盖于宣为可望修史者，又尝对人言『帝星明于井度，秦王当有天下』故也。
        十一月，李定国率马宝、高文贵等进兵永昌，擒王自奇诛之。可望诸营兵部将俱归诚朝廷，滇、黔之难悉平；乃下诏大赦，封白文选为巩昌王，遣召川、黔大臣程源、郑逢元、万年策、刘泌等。李定国率诸文武上疏，请表彰安龙死难十八忠臣及叙追剿可望诸文武勋劳；于是赠吴毓贞少师兼太子太师中极殿大学士吏部尚书，謚「文忠」，廕一子锦衣卫佥事世袭；赠郑允元武安侯，謚「武简」；张镌、徐极兵部右侍郎，杨锺、蔡縯、赵赓禹大理寺正卿，蒋干昌、李元开、陈麟瑞侍读学士，周允吉、朱议■、胡士瑞、李颀副都御史，易士佳、任斗墟太常少卿，朱东旦、刘议新太仆少卿，各荫一子入监读书；内监张福禄、全为国弟姪一人锦衣卫指挥佥事。俱遣布司官谕祭，文曰：『卿等干坤正气、社稷忠臣。早倾捧日之忱，共效旋天之力。讵意叛逆生忌，祸起萧墻；枭獍横行，顿忘君父。安龙之血，终当化碧九原；汗青之书，各自流芳千古。今日移跸滇云，鵷鹭骈列；回思卿等簪履趋跄，杳不可见！夫独何心，能不悲哉！将兹俎豆，慰彼泉台』。后吴贞毓妻裴氏、子谷戬、郑允元夫人邓氏，扶两公柩合葬于城西海源寺。时马吉翔复当国，奸党侧目，不敢通知；在廷诸公知其事者，白衣冠往送之。户郎中吴鼎吊以诗曰：『国运如丝系暴秦，须眉那得有完人！智称「武简」知名重，美謚「文忠」见道真。千古史传双烈士，一山石伴两孤臣！黄冠酾酒临风吊，愁说中兴志未伸』！御史陈起相诗曰：『烬灰冷作一瓶收，送上荒原源海头。天府星残埋三曲，辽东鹤返泣千秋！雨中昏夜催人去，夜里空山付鬼愁。眼底须眉今略尽，更将忠义向谁筹』！廷臣谓可望之不至于篡弒，皆贞毓诸公护持之力也。十一月，上乃复遣通政使尹三聘往安龙立十八忠臣之庙。
        是时，周官、裴廷谟、许绍亮、金简维等交章参劾吉翔，而吉翔当权，与金维新朋比；定国听其蛊惑，渐次疏远正人，奸党仍复布列，识者已知国事之不可为矣。
明季南略卷之十七　粤纪（续）
       孙、李搆隙本末
        张献忠起于陕西，有养子四人。孙可旺、艾能奇、李定国、刘文秀，献忠养以为子，皆冒姓张；然稍违其意，挞之至百余。故四人虽为献忠所亲信，而两腿恒溃烂，更无完者。可旺本名旺儿，米脂人；幼无赖，乡人恶之。与母同居。受直为人赶驴，远出数日返，不见其母；问之邻人，皆云不知。可旺讼之官，官怒曰：『汝出门时，原未尝以母托邻人；今汝母自他适，邻人安所知』！因杖之。可旺愤怒无归，逃而为贼。初入贼营，为主者负锅；雪天行山路六昼夜不息，两足十指俱落，疲困不能行，遂弃所负锅。至晚，主者炊无锅，欲斩之；旁一贼力救，得免。可旺苦甚，逃出营；遇献忠，收为伴当。可旺性狡黠，犹伺献忠意。能奇、定国皆愚蠢无知，故献忠尤喜可望，抚为长子；众贼遂呼可旺为大哥。献忠既得志，以可旺为平东将军、能奇为定北将军、定国为安西将军、文秀为抚南将军；又以王尚礼为中军府都督、白文选为前军都督、王复臣为左军都督、冯双礼为右军都督、王自奇为后军都督。军中于是称可旺〔为东府、能奇〕为北府、定国为西府、文秀为南府。而彼此往来，则皆称为兄弟；属下文武，皆称师主。诸贼中，可旺稍识字；故献忠平日一切密谋，惟可旺独参之。每遇敌，可旺能率部下坚立不动，贼中呼「一堵墻」。
        自献忠死于川，丁亥春，可旺、能奇、定国、文秀同王尚礼等由贵州走云南，首攻曲靖府。时隆武差都察院右佥都御史朱寿琳率总兵孔思诚、副总兵孙守约、监纪通判张京元驻札曲靖；三月贼至，寿琳同道府有司坚守，以砲石击伤贼无算。可旺乃率众力攻三日，城陷；执寿琳等。寿琳不屈，可旺劝之至三，骂愈烈，遂遇害；〔思〕诚、守约等俱降。先是，黔国公沐天波以听信家丁，刻害土司激变；沙定洲陷云南，沐天波走大理府。沙定洲据云南，请乡宦大学士王锡衮相见，王不屈。贡生唐泰为沙定洲谋主，劝定洲杀王，并杀诸乡绅；云南大乱。洱海道杨畏知集义兵讨定洲，相拒于楚雄府。及可旺破曲靖，定洲以兵死相袭；可旺一战大败之，定洲溃逃。可旺乘胜破云南，分兵袭楚雄。杨畏知战败被擒，初不屈；可旺以畏知同乡，闻其任云南甚得士民心，故欲降之以收人望，多方劝之。畏知降；可旺待之甚厚，畏知遂为之用，因与定国联姻。畏知既降，沐天波遂走永昌；刘文秀引兵追至永昌，王自奇入城，擒天波回云南。天波请降，可旺乃命天波招降各府；云南三百年知有沐国公，凡各土司闻天波归顺，无不降者。
        可旺既据有云南，耻其名不雅，改名可望，因与能奇等各复原姓；可望称平东王、艾能奇称定北王、李定国称安西王、刘文秀称抚南王。是时四人并大，各领一军不相下；而艾能奇、李定国兵尤多。可望意欲并之，而兵独弱，恐不能得；先与王尚礼私议。尚礼曰：『自然应尊大哥为主；但得定北师主无异议，无不从矣』。可望因嘱尚礼往说能奇曰：『我等兵马虽多，号令不一；若不尊一人为主，恐难以约束。众议欲请公与平东议一人为主』。能奇曰：『大哥有学问，我等不及；自当尊之』。尚礼复可望，遂传令四月初一日各营兵将同赴演武场尊可望为主。及是日，李定国先到营中，□放砲，将「帅」字旗扯起；可望与能奇等后至，可望遂问曰：『我尚未至，谁升「帅」字旗』？众答曰：『西府老爷先至，众将不知，照往日例，遂将旗升起』。可望曰：『军中旧制：主将入营，方升帅旗；天下所同也。今日既以我为主，应候我入营，方升旗放砲；若西府入营，何升旗？目中明无我矣，我安能为众人主乎』！刘文秀曰：『此西府一时之误，望大哥姑容』！可望愤不已，尚礼请责旗鼓官赎罪，可望亦不允。定国曰：『我与汝兄弟耳。今日因无主，尊汝为首领，遂欲如是；异日可知矣！汝不做则已，我何必定靠你生活』。众人多方劝解可望登座发落；可望怒曰：『必欲我为主，必杖定国百棍乃可』！定国怒曰：『谁敢打我』？可望曰：『定国不受杖，则军法不能行；异日何以约束诸将』？众力劝不已，定国喧哄愈甚；可望怒，欲上马去。白文选从定国后抱持之，曰：『请老爷勉强受责，以成好事。不然，从此一决裂，则我辈必至各散，皆为人所乘矣』！于是王尚礼、冯双礼等同将定国按倒于地，特杖□之；杖至五十，定国不得已呼曰：『我今服矣』！众乃为求免，遂舍之。是日，可望遂为诸将主，于是军中无敢不服者。是可望之能用其众在此，而定国之嫌隙亦由是成矣。是晚公会既散，可望私入定国室中，再三慰之曰：『不如是，号令不行，众军皆叛；我等何能行』！从此四人虽并肩仍称兄弟，每公事相会四人并坐于上；然各营诸将赏罚，则一禀于可望。
        戊子秋，可望得钱邦芑招降书，欲要封王爵；朝议未决。己丑春，广西总兵陈邦傅畏李赤心、高必正势盛，恐为所并，欲借援可望；乃假铸「秦王之宝」，命其私人胡执恭往云南封可望为秦王，能奇、定国、文秀三人为国公。定国等心疑其伪，与能奇、文秀议不受；乃可望欲借王号以压三人，劝三人同受。能奇曰：『我等自为王耳，何必封』！定国曰：『我等无尺寸之功，何敢负朝廷之封』！可望不悦，相持不决。越月余，能奇病死，可望乃独受秦王之封；而定国、文秀卒不受，仍各称帅主。可望既假称王，乃使人讽定国、文秀，欲其拜见叩贺；定国不从，文秀劝曰：『以弟拜兄，亦无不可』。于是定国勉强下拜。此后公会，定国、文秀俱左右列坐；然定国终愤愤，可望亦心衔之。后朝廷知可望受胡执恭伪封，众议□不决。督师堵胤锡请之于上，封为平辽王；差佥都御史赵昱至滇封之，并封定国为康国公、文秀为泰国公。定国知此封出自朝廷，与文秀议欲受封；可望已称秦王，不欲受「二字」王，乃咈然谓定国曰：『汝前不受封，今何为而受乎』？定国乃不敢受。
        及庚寅秋，可望出黔，命定国守云南；定国终日操演兵马、制造盔甲，一年练就精兵三十万人。至壬辰三月，乃致书可望，欲出楚立功以报朝廷；可望不能止，乃听之出。四月，至贵州，可望命冯双礼等领兵二万人同行。五月，由镇远下偏桥，一战复沅州；复大战，遂复靖州。六月，至全州；大清定南王孔有德兵出接战，败绩。有德等严守关，以精骑三千大战；定国直前杀数人，纵兵围杀，有德大惊，急传令百姓守城。次日，定国同冯双礼兵至城下。有德乘城，见定国兵马强盛，知不敌；乃回宅运火药于室内，嘱家人曰：『事急，则举火』！次日大雨，城破；有德自回家，杀其爱妾数人自缢，命家人纵火，阖门焚死。余一子七岁，定国收养之；并擒陈邦傅及子曾禹解至贵州，诛之。广西既破，金帛山积；定国贪而愚，凡部下所掳之物，定国必兼取之。冯双礼以是不服，密启可望云：『定国专擅之甚，后恐难制』！八月，定国复衡州；凡永、彬一带望风而降。定国兵至江西吉安，凡招抚所到，定国委选州县官。可望封定国为西宁王、冯双礼兴国侯，差杨惺先往封；至衡州，李定国曰：『封赏出自天子，今以王封王，可乎』？遂不受封。可望虑定国功大权重难制，楚、粤人心归之；因为书召之，不至。十月，可望出兵至沅江，命张虎督兵复辰州；连书催定国至靖州相会，意欲图之。定国心腹人龚铭至沅州见可望，探知其意；密书报定国，令勿来、来必不免。癸巳正月，定国行至武冈州；见书叹曰：『本欲共图恢复；今忌刻如此，安能成大功乎』！因率所部走广西。
        四月，可望与大清兵战于两路口，大败；走回贵州。八月，闻李定国驻兵柳州，命冯双礼统兵三万往袭之；定国闻可望兵至，烧粮而走。双礼谓定国怯，率兵追之；定国回兵有击，双礼大败而回。时上在安龙，愤可望陵逼，遣武选司员外林青阳、翰林院孔目周官封定国亲王，命将兵至安龙护驾；后可望知之，甲午三月忿杀宰相吴贞毓等十八人。
        至乙未冬，定国败于粤东，回札南宁；可望又遣张明志、关有才引兵潜赴南宁袭定国，复为所败。丙申三月，定国乘胜入安龙迎驾，径赴云南，与可望议和。丁酉八月，可望以白文选为总统、马宝为先锋，统兵十五万入云南，札于交水。文选曾与马宝密商为定国内应，至是文选竟率兵定国合，还击之；可望大败，走回黔。左右皆叛，文秀率兵急追之；可望恐不免，遂入楚降大清。其部下兵将，皆为定国所有。
        观此，则知搆隙本末，曲在可望、不在定国明矣！
        续孙可望踞云、贵事
        崇祯甲申张献忠入蜀，僭号成都，残忍不可尽述。岁丁亥，大清肃王统兵至蜀，杀献忠于西充县之凤凰山。其党孙可望、李定国、刘文秀、艾能奇、白文选、冯双礼、王尚礼、王复臣等领溃众夺重庆江，杀隆武所封平寇伯曾英，遂由遵义取贵州。值云南土司沙定洲与妻范氏叛踞省城，黔国公沐天波走楚雄，定洲围其城；可望等诡称援师，由贵州兼程于三月二十八日屠曲靖，定洲解楚雄围，悉众走阿迷州，遇可望等于蛇花口战败，定洲集溃众遁守佴革竜。可望取云南，李定国推可望为平东王，其相雄长如故也。
        旋以兵袭天波，有佴海道杨畏知统义旅与可望等战于禄丰县之启明桥，畏知被执随营；天波走永昌。可望至大理，天波自永昌遣其子为质，可望许之；阴令心腹混于沐众至澜沧江，夺铁索桥。比沐众到永昌，可望兵亦到；天波仓卒不备，被执回滇。戊子，可望、李定国、刘文秀领兵围沙定洲于佴革竜，擒定洲、范氏剥皮游示。天波恨既雪，听可望指示，分檄号召各土司出兵认饷。遂巢穴云南，营土木；铸造印敕，设六部、九卿、科道。昆明乡原任御史任僎倡称国主，率众推戴；可望令僎兼礼、兵二部尚书。时惟李定国多所扞格，可望密与文秀商擒定国于教场，责百棍示威：定国之嫌始此。
        可望自揣：昔皆比肩其事，思所以压服其心；杨畏知、袭彝同赴广西浔州府永历处请封，有庆国公陈邦傅矫诏遣标官武康伯胡执恭由间道赍敕印往封可望为平辽王，改名朝宗。执恭至滇迎可望意，又私改敕印封可望「秦王」，以悦其心。铸「兴朝通宝」。
        庚寅，可望败匡国公皮熊于贵筑，杀忠国公王祥于绥阳（皆隆武所封者）；兼定北将军艾能奇病故，可望悉收其部曲，声势益张。永历内阁严起恒、总督杨鼎和及科道官追论陈邦傅矫诏、胡执恭假敕印之罪，可望令褌督贺九仪等往南宁护驾，遂盗杀严起恒等以泄「追论」之忿。杨畏知既脱虎口，不欲回黔，永历留为相；可望怒，差指挥郑国于永历处拏畏知回黔杀之，令贺九仪、张胜、张明志移驻永历于安龙所。改所为府，令范应旭知府事；凡永历及随侍文武支粮，提塘章应科与旭造册，开「皇帝一员、皇后一口」，余可知矣。又令李定国攻广，以冯双礼与陈国能随之。揣可望之心，以定国胜则可以崇功、死则借以除患、败则可以加罪；不意突破广西，子女、玉帛定国无不私厚。双礼、国能归报，可望即调撤定国，定国疑中谗，不赴；封西宁主，定国亦不受。可望以冯双礼为兴国侯，率兵往擒；双礼败归，可望恐迫则生变，仍善养定国家口于云南。壬辰三月，可望以成都、叙府、重庆各要地皆吴三桂同定西将军开服，令刘文秀领兵复四川。三桂同定西将军撤兵回保宁，文秀追至保宁；一战而十余万众立膏锋刃，获都督王复臣杀之。刘文秀止单身走，可望责令投闲：文秀之嫌始此。
        李定国避粤攻新会，为大清击败，仅存兵二千。至丙申春，定国将奔回安龙；可望恐定国以永历为奇货，亟遣心腹叶应桢随白文选同往安龙探听定国动静，即偪永历移黔。永历合宫惨哭，白文选亦泣下；遂以定国无他志报可望。及定国见永历，即挟之行。
        可望谋夺永历，复遣文秀至曲靖府；文选意在永历，与定国一同护行。刘文秀与可望□都督王尚礼、王自奇、贺九仪等守滇，文秀闻定国奉永历回滇，阳与尚礼等密议勒兵守城，自以数骑会定国，云『我辈将以秦王为董卓；但恐诛卓，又有曹操』！定国指天设誓，同文秀迎归云南，即倡言秦王若尊永历，我辈当尊秦王。未几，封李定国为晋王、刘文秀为蜀王；艾能奇之子承业为镇国将军，管延安王事。以定国办事金维新为行在吏部侍郎兼都察院、龚铭为行在兵部侍郎、白文选为巩国公、王尚礼为保国公、王自奇为夔国公、贺九仪为保康侯。马吉翔工弥缝，仍以文安侯入阁办事。适白文选往黔，令可望赴滇保驾，将钱粮归之永历，兵马交定国、文秀经营川、广；可望以妻子尚在云南，忿衷不露。永历令可望□□□护卫东昌侯张虎送可望妻子赴黔，又赐虎金簪一杖，令从中开导；虎既回黔，详言永历赐簪密令行刺，以媚激可望。时可望妻子已至黔中，无复顾忌，遂大言永历负义，定国、文秀谋反；追文选巩国公敕印：文选之嫌始此。
        可望决意攻滇，有马维兴（？）白文选密议乘机反正，言于可望曰：『白文选恩受有年，昨在滇受封，屡辞不允，实出无奈；今重加爵赏，用为总统，必恩感图报』。可望即以冯双礼守贵州；封白文选为征逆招讨郡王，总统兵马。定国、文秀方揣势迟疑，忽文选来归，即请封白文选为巩昌王，遣内阁文安侯马吉翔视师，同定国、文秀、文选等于丁酉九月十四日至三岔，距交水二十里下营。可望因总统之变，欲引兵回黔；马维兴、马宝等绐言：『逃文选，不过一人；有他不多，无他不少。尽这兵马，做个明白』。可望大喜，密议安定侯马宝、临潼侯武大定、汉川侯张胜等率劲旅四千，由寻甸寻道攻袭滇省，可望仍于交水索战，令首尾不能兼顾。马宝、马维兴于十八日夜各差心腹，将可望密议报知定国等，且催速战。定国等即于十九日交锋，直扑马维兴；维兴内应，余悉瓦解。可望逃回贵州，即遣其大理卿杨惺先奔赴经略洪承畴前军降大清。李定国回滇省，于浑水塘收马宝；擒张胜，剥其皮。文选、文秀追可望尚远，冯双礼言追兵已到，促可望携家口前奔，自请断后掩其玉帛，追兵方至。可望自智自尊，一旦被愚、被卖，殊可捧腹。至长沙，承畴疏闻，大清封可望为义王。
        李定国以黔、蜀、辰、沅镇将皆可望所设，悉调赴云南。核功罪，封冯双礼为庆阳王、马进忠为汉阳王、马维兴为叙国公、贺九仪为广国公、马宝为淮国公，余爵不赘；可望部下德安侯狄三品、岐山侯王会、荆江王张光翠等降级有差。凡永历左右，皆定国心腹；正睥眤尊大，而大清兵三路入矣。
        吴三桂兵取云南
        大清封吴三桂为平西王，居秦之汉中府。顺治十五年（戊戌），三桂偕定西将军固山额真侯墨勒根由四川一路，令荆州之宁南靖寇大将军宗室洛托由湖广一路、征南将军固山额真卓布泰由广西一路，定于二月二十五日三路出师，先取贵州；命安远靖寇大将军信郡王铎尼自都门统领大兵入黔，分三路进取云南，换宁南靖寇大将军回荆州弹压。三桂由沔县至朝天驿，顺流击楫。三月初四日，抵蜀之保宁府；具舟舰，载军糈。预揣蜀之重庆府水陆交冲，请以副将程廷俊为重夔总兵，设水陆官兵五千。三月初七日，起营过南部、西充，犹见数家烟火；自顺庆而前，大路枳棘丛生、箐林密布，虽乡导莫知所从。惟描踪伐木，伐一程木、进一程兵。三月十四日，至蜀之合州，俨同鬼域。合州属重庆，永历重庆总兵杜子香以轻舟哨至合州江口。此合州江北，则自阳平合翟汝至合州南，有绵州一江横出于合江南，水势汹涌。三桂偕定西将军挥甲兵跨马渡江，杜子香弃重庆，分水陆奔逃；三桂偕定西将军由铜梁、壁山、来凤、白石进发。铜梁、壁山二县属重庆；凡驻营帐房左右，满地头颅，皆张献忠及摇黄十三家所戕杀。间有庐舍，入视，则残书、坏券与糜烂之躯具在。四月初三日，三桂军至重庆，为明玉珍负固之地，铁壁金城，足称天险。蜀、楚界中如房、竹、归、□、大昌、大宁有塔天保、郝摇旗、李来亨、袁宗第、党守素，贺州、施州卫有王光兴，长寿、奇县有刘体仁、谭诣、谭宏、谭文，达州有杨秉胤、徐邦定等连兵分守；三桂俱不之问。以永宁总兵严自明合镇兵马留重庆，与新设重夔总兵程廷俊合防，固根本；调陕西砲火，裕城守。十三日，搭浮桥，渡黄葛江；溽暑薰蒸，心迷目眩。翌日，渡綦江，历东溪、松坎、新站、夜郎。其中如滴溜、三坡、红关、石壶关，上摩九天、下坠重渊，人皆履涩、马皆钉掌，节节陡险，一夫可守；晋王李定国、蜀王刘文秀预遣将军刘正国率兵众据险设伏。二十五日，三桂偕定西将军抵三坡，刘正国由水西逃奔云南。自铜梓至四渡站，明将军郭李受、刘董才、王明池、朱守合、王刘仓、总兵王友臣等以家口并五千兵众降大清；三桂偕定西将军收服遵义。五月初三日，自遵义由新站、乌江、养龙、息烽、礼佐会宁南靖寇大将军于贵州。十一日，回息烽，袭明将军杨武大营于开州之倒流水。回遵义，有水西宣慰使安坤、酉阳宣慰使冉奇镳、蔺州宣慰使奢保受等降大清。兴宁伯王兴受李定国指授，回绥阳；子友臣首先归降，遂亲诣军前缴敕印，三桂与以盔甲、名马、金币。七月初二日，新津侯谭宏等率众攻童庆，败回。
        广西一路，征南将军卓布泰与提督线国安抵独山州时，大清使日传上谕：『克取贵州，如云南机有可乘，大兵马匹行得，即乘势进取，不必候旨；如兵马疲弱，侯安远靖寇大将军信郡王到日，三路进取云南。宁南靖寇大将军驻贵州，侯开服云南回荆州』。三路承旨，屯□养锐。三桂始终以重庆为忧，调四川巡抚高民赡于重庆弹压，又调建昌总兵王明德赴重庆协防；檄永宁总兵严自明俟王明德至重庆，即领所部官兵赴遵义：厚重、遵两镇之防，固川、黔一线之脉。值安远靖寇大将军信郡王铎尼统大兵入黔境，先约三桂会商；三桂自遵义六百里至平越府之杨老堡，同信郡王等与经略洪承畴会订师期。晋王李定国受黄钺，同王公侯伯将军冯双礼等悉众扼盘江河，踞鸡公背，谋攻贵州，相违咫尺；巩昌王白文选同窦名望等四万余众守七星关，嗣抵生界扎营，离遵义一日之程示攻遵势，牵制应援，以助定国复黔之举。三桂兼程回遵义。前此数月，三桂驻遵义、征南将军卓布泰驻独山州、信郡王在武陵，惟宁南靖寇大将军驻贵州；当大众未合之际，定国观望逡巡。及杨老堡订期进兵，定国始秉钺而出，事机已失矣。十一月初十日，三桂统藩下四镇及援剿左路镇总兵沈应时、右路镇总兵马宁等自遵义出师，白文选于二十日五更自生界遁回七星关守险。此关四山壁立，水势涌汹；山上树木参天，名曰天生桥，其实未尝有桥。三桂先在遵义厚养乡导，朝夕垂问，默识于心；十二月初二日，于水西苗猓地方安营，次晨忽由天生桥进乌撒军民府，扼七里关大路。文选侦三桂从别路越险进兵，弃七星关，走可渡桥；即焚桥走霑益州，思奔云南顾家口。李定国见信郡王中路兵前进，即退回盘江河；又报征南将军广西一路甚急，自领部众堵御。定国连败于安龙之罗炎河、凉水井，撤寨踉跄奔回；奉永历并宫眷大营，于十五日弃云南走永昌府。白文选中道飞奔大营，定国留文选驻守玉龙关；盖永昌之要道也。三桂至乌撒剿白文选余众，收降之；设官安抚毕，涉可渡河、出交水大道，晤信郡王征南将军于板桥。己亥正月初三日，三桂等收服云南，明公侯伯将军镇将胡一青等，士司总兵龙世荣等降。
        是时大兵云集，镇静为难；益以逃降之众、逃窜之兵掠入口资粮，无所不至，滇民水深火热。定国犹在永昌，三路议信郡王驻镇省城，以多罗贝勒尚善领中路兵马，计定师期。三桂于初八日移营罗次县。十二月初二日，谭宏等悉众再犯；三桂设备严□□□□□自相猜忌，宏、诣杀谭文降大清；封谭宏为慕义侯、谭诣为向化侯。又闻冯双礼、狄三品等与白文选下自乌撒，追散之。将军王安等持白文选金印、金章过金沙江，逃往四川建昌卫。十五日，三桂发檄招抚，密授狄三品方略，并谕川南诸镇将归诚。二月初五日，三桂自罗次出师，征南将军多罗贝勒同于一日自云南出师。初九日，三桂出镇南州，征南将军合兵杀明总兵王国勋于普湖，又追败白文选等于玉龙关之西，获巩昌王金印。追至沧澜江，溃兵烧燬铁索桥；大兵扎筏过江，马玉同杨筠白上流觅渡，一叶扁舟，几罹不测。十五日，李定国自永昌奉永历并宫眷大营奔腾越州。三桂扎筏渡江，江不甚宽，水势甚恶。其地每自清明至霜降，有青草瘴；凡往来，虽士人亦恶之。过江二十里，有磨盘山；所入之路，坎陡箐深，屈曲仅容单马。定国度大兵累胜穷追，必不戒；设栅数重其间：窦名望初伏、高文贵二伏、王玺三伏，每伏兵二千，约俟大兵至山巅，号砲起，首尾横突截攻，必无一骑返。我军筏渡澜沧江、潞江逐北数百里，无一夫守拒；谓定国窜远，队伍散乱，上山已万有□人。而降官卢桂生来泄其计，则前驱已入二伏；诸帅急退，传令舍骑而步，以砲发其伏。伏兵死林箐中者三之一，伏起而鏖斗死者三之一。定国坐山巅闻信砲失序，惊骇；忽飞砲落其前，击土满面，乃奔窦名望、王玺皆战死。穷追至腾越州西百二十里，为云南迤西尽界，即三宣六慰、缅甸。三十日，振旅班师。闰三月十一日，三桂抵姚安府，永历东阁大学士张佐辰、户部尚书孙顺、侍郎万年策、都察院钱邦芑、少卿刘泌、兵科胡显等一百五十九人先后降。德安侯狄三品等受三桂密指，以庆阳王冯双礼并勘定大将军金印及金册赴军前。二十三日，三桂等旋师昆明，景东土知府陶斗、蒙化土知府左星海、发江土知府木懿等暨各土州县降。延长伯朱养恩、总兵龙海阳、吴宗秀自四川嘉定走雪山至云南，巩昌王部下将军王安等自川建昌卫至云南，缴白文选荡平大将军金印。心膂藩臣金章、将军郝承裔、广平伯陈建杀咸宁侯高承恩自雅州至云南，宁国侯王友进、总兵杜子香、陈希贤等、乌撒土知府安重金、东川土知府禄万兆、乌蒙土知府禄世孝、镇雄土知府陇宏勋等俱自川来降。四月二十四日，三桂以冯双礼请旨，待以不死，解京安置；续封狄三品为杼城侯，余各差等授级。其为李定国率引出边者，亦先后归降；如大学士扶纲、兵部侍郎尹三品、翰林刘{氵茞}、贵州布政宋企鋘等、淮国公马宝、叙国公马维兴、武靖侯王国玺、怀仁侯吴子金、宜川伯高启隆、公安伯李如碧、阳武伯廖鱼、都督王朝钦。总兵单泰征缴故汉阳王马进忠敕印，将军杨武缴永历母皇太后金宝一颗。维时滇民离散，斗米三两；发帑金十五万两赈给。
        其边外情形，缅甸留永历与宫眷及黔国公沐天波等于境内，布兵众拒晋王李定国、白文选于境外。定国无永历可恃，无根本可凭；暂驻遐荒，用永历敕印，将各土司概加勋爵，令其内应。元江土知府那嵩受总督衔，为定国密传敕印；各土司有听命者、有两可观望者、有不从而自出首于大清帅者。维时三桂奉旨驻镇云南，又总统满、汉大兵。明延长伯朱养恩、将军高应凤、总兵许名臣、土司总兵龙赞阳等前皆归降，至是复与元江合，许内应定国。九月二十一日，三桂自云南出师至石屏州，土司总兵龙荣率赘婿黔国公之子沐忠显赴军前。那嵩等负固元江，十月初六日三桂率满、汉兵围其城；十一月初六日破元江，那嵩閤室自焚。十二月初六日，信郡王遵旨赴京。二十三日，三桂还军云南。
        十七年（庚子），永历在缅甸；朝廷度外置之，议撤兵节饷。而三桂擅□权，必欲俘获永历为功；遂有「渠魁不翦，三患二难」之疏。乃命内大臣爱星阿为定西将军，赴滇会剿；颁敕印于各土司，并购缅擒献。十八年九月，满、汉土司及降卒七万五千并炊伋余丁共十万，由大理、腾越出边。三桂、爱星阿将五万人出南甸、陇川、猛卯；分二万余出姚关，总兵马宁、王辅臣、马宝将之。十一月，会师木邦。闻白文选方扼锡箔江，遣前锋疾驰三百余里及江滨，白文选燬桥走茶山；令马宁等分道追文选，俾不得窥木邦后路。而大军筏渡趋缅，以降人为乡导。十二月，抵兰鸠江，缅人遂执永历及其母太后等并从官家口献军前。文选为马宁等追及，亦以兵万余、象马数千降；留提督张勇以万人守普洱，备定国。
        未几，定国死于景线，云南悉平。
明季南略卷之十八　余纪
       投诚安插
        广东道御史范疏曰：『从来治理莫大于疆圉，绸缪莫切于寇孽。国家振旅以来，廓清四海；幺么窃发，歼灭何难。但朝廷好生为心，凡有伪众投诚，即准归顺，且予官爵；所以开自新之路，而施覆育之仁也。今投诚之倾心报效者固多，然亦有一、二鹰眼未化、狼性犹存。大则如四川之郝承裔、山东之于七等，次则如江、浙之湖寇张守智等，已投复叛。揆厥所由，盖由来投诚之后，仍安插本地；其伙众团聚一隅，逞臂一呼，党羽立集：此叛谋之所易起也。臣以为今后投诚，如功多首事者不妨优其爵赏，或宠入亲班、或另推别地。即在外安插者，亦必分其部曲散置诸营，另拨兵丁畀之统领；官仍不失为官、兵仍不失为兵，稍分其势以防不测。是亦弭乱之先机，不可不为区画者也』。
        楚、蜀会剿
        大清康熙元年七月，兵部疏曰：『台臣顾条陈：夔门、郧、襄，界处腹心，与边隅不同。袁宗第、贺珍等诸有名巨寇，各拥众屯于大昌王山寨中；湖广荆州之界如兴山县水筒、梁材等处，无非盗贼盘踞。长江阻塞，商贾弗通。郧、襄之贼强盛者，如郝永忠约有数万。以臣愚见，会剿诚为不易之定算；仍敕川、陕、湖广三省招抚，如负固不降，发大兵剿灭可也』。
        楚师全胜
        二年四月，湖广总督张疏曰：『臣看得西山诸逆，逋诛有年；叠蒙皇上招抚，而始终怙恶不悛，致烦天讨。幸仗皇上威灵，楚兵自出师以来，于本年正月初五日李家店一战，即获全胜。今臣由省赴夷陵巡视，于正月十六、十七两日途次接到塘报，言巨寇李来亨、马腾霄、党守素自败回老巢之后，即以多贼把守两关。一名双龙观、一名三白亚，最为险恶；以为天堑不拔之处长坪地方屯扎。于初九、初十即迎锋交战，又大获全胜；当阵生擒及杀死伪总兵、副将、参游、都守与贼兵甚多，已将两关攻夺。惟逆贼李来亨败遁逃回七连坪老巢，现今分兵追剿；直奏凯荡平，在指顾间矣』。
        楚师堵剿
        钦命挂印提督湖广全省驻札武昌总兵官左都督董学礼，二年八月疏曰：『李逆自被困之后，百计千谋图所以豕突者而不可得；乃乘连雨重雾之夜，率逆党千人分头扒屋，希图偷越塘汛。孰知我兵防站戒严，当贼众连上悬巖陡涧之时，已为各处堵截；号砲一响，各汛官兵齐出堵御，臣即发各镇营官兵四路策剿。惟时亲领官兵迎头堵剿者，郧阳镇臣穆生辉也；亲领官兵出奇截杀者，辰常镇臣高守贵也；发兵防汛又夹剿者，襄阳镇臣于大海也；分发官兵出汛协同援剿者，夷陵镇兵金万镒也。至于副将、参游、都守及千把等官并臣标随征各兵，无不奋勇用命，觅路追杀。除滚崖跌死逆贼不问外，总计阵擒逆贼共七十三名、阵斩七百六十五名；又斩伪总兵三名首级及阵擒逆贼将王福，俱系贼中枭雄。臣因新奉特旨，不敢令官兵深入穷追』。
        穆生辉，字荣之；天城卫人，总兵都督同知。高守贵，字健侯；陕西延安人，总兵都督同知。于大海，字崑山；江南项城人，总兵都督。金万镒，字宝山；辽东广宁人，总兵都督佥事。
        房、保荡平
        二年八月，陕西提督王一正疏曰：『郝逆率众暗逃，臣兵追杀，得奏肤功。又思逆贼披靡之余，势必潜伏深山密箐之内，万难遍行搜戮；惟招安一着，庶可得净根株。随遣各将给免死牌入山招抚，并（？）六月内投出伪副将夏启明前去招抚。又活擒六百二十四名，又招获伪总副、参游、都守等兵六十二名、贼兵七百五十名、伪官贼丁家口妇女幼小共五百五十一名，听候发落。又招抚贼民男妇幼小家口共二千二百一十一名，俱发房县署事知县金殿臣收领安插，以为归正之良民。查郝逆盘踞竹溪、竹山、房县、保康四县地方久历年所，侵占我土地、蹂躏我民人。臣恨不立枭其首，以泄十余年之公愤。据报带几百残兵，窜入刘二虎营内；不过釜中之鱼耳。然此在山游魂，俱已剿抚尽净；从贼人民，俱已报安信妥。而房陵□□之妖氛，尽扫无遗矣。前追官兵越古坪而南时，值霪雨连绵，经月不止。且各兵粮已断，脚腿被雨浸淖，竟无完肤；而染患时疫、痢泻者，十之四、五。困苦乞哀之声，接踵而至。臣思我兵追渡古坪，即为刘逆塘拨地方。元凶报已至刘逆营盘，追固无及；而缺粮病卒，又未便驱之深入。遂檄令各该官兵将贼内三座庵、邓川峪、白玉坪、红花垛、紫竹、上项、东河、不挡沟等处贼巢及各山隘口闸路挡木栅栏一齐焚燬，以杜日后啸聚之源。臣又另拨官兵五千，遣参将周元、游击李登相、张四直、守备韩国祚、韩宏胤等统领前去上项、白玉坪、邓川峪及阎王寺一带，不特侦探贼情，暂将前遣官兵撤回大营休养』。
        周元，字孟祥；江西广信人，为灵州参将。韩宏胤，北直人。张四直，字次峰，顺天昌平人。
        擒获伪王
        三年正月，平西亲王吴三桂疏曰：『据三路总兵王会、张鹏程、赵良栋塘报前事到臣。据此，该臣看得妖逆阿仲鼓惑粤蛮僭称年号，聚□□为害封疆；土目贺云等党附阿仲藉妖谋反，煽动土司：虽衅生于粤西，而毒切于黔、滇；普坪之杀戮最惨，安龙之城郭尤危。臣遵上命，发兵分道进征。中路总统总兵王会奋骑长关、破额老塞而入，左路总统总兵张鹏程等取花韦塞、破阿积而入，屡战屡胜。既而会师直捣陇纳，探知遮别为阿仲巢穴；王会、张鹏程不及等待右路，遂即一面分布围攻，于十二月初四日申时攻破，将伪丞相等官以及蛮兵尽行剿杀。右路总统赵良栋三日之内，斩夺三关。至初四日，到遮别会合。查初四日破巢之后，本日抵晚广西思南副将赵直植、广东提标后营游击朱尚文，其领兵六百名亦抵遮别；泗城土官岑维禄，亦带土兵千余续后方至。先是，阿仲原在遮别北门；滇、黔兵马将到，岑维禄初三日三更时分差人暗接阿仲而去，不解何故？见遮别已破，维禄始将阿仲交广西副将赵真植、游击朱尚文于初五日解交总统总兵王会等。虽幸渠魁未脱，就中关节可疑；但既行献出，姑免深究。再查此举，作孽虽由阿仲，而佐妖为祟及号召土蛮侵掠地方、行军指授者，则土目贺良臣、贺云、贺富、贺坤新等辈也。诸贺非阿仲不足动众，阿仲非诸贺不足成谋。今阿仲虽已成擒，贺逆尚稽授首。察贺云等各据一寨，料彼匿山寨之中。臣再檄总兵王会、张鹏程、赵良栋等攻剿各逆所居山寨，另报』。
        赵真植，辽东人；副总兵。
        擒获郝逆
        三年正月，四川总督李疏曰：『渠魁刘二虎、郝摇旗、袁宗第自巫山奔窜以后，犹抗抚负固。蒙敕发西安将军传夸蟾、副都统杜敏领大兵于十一月二十九日从水路进抵巫山，因栈道崎岖，马足困惫，尚未到汛。臣恐有误进剿机宜，会同将军副都统并提诸臣将绿旗马疋那偕满兵骑征，鼓励汉兵荷戈步走；自十二月十八日，臣同将军傅、副都统杜、提督臣郑率满、汉官兵，至二十二日直逼刘逆营巢陈家坡。我兵奋勇争先，夺其要隘、捣其巢穴；贼力不支，奔入后巢天地寨。臣等率兵追剿计老爬空隘口，逼临逆穴；声威震天，一时逆营各伪镇将砍寨投诚。刘逆势穷命蹙，自伏冥诛；妻妾生女，登时缢死。郝、袁二渠犹思走脱，冀延旦夕之生。赖副都督两臣分发总兵等率满、汉兵夤夜力追，于二十六日赶至黄家坪；二渠领贼拒敌，我兵奋勇，阵擒逆渠郝、袁并伪部院洪育勋，而伪朱安王随于寨中捉获，党太监尔（即异□）自缢。是役也，元凶俱无漏网。计进兵未及旬日，而数万巨寇扫荡殆尽』。
        傅夸蟾，满洲人；提督陕西，统满兵驻西安。郑蛟麟，字西云；辽东人，提督四川全省总兵都督同知。
        洪承畴行状摘略
        洪承畴，字彦演，号亨九；福建泉州南安县人。万历四十三年举于乡，丙辰登进士。初授刑部主事，陞两浙提学道；历甬东兵备道、三秦参储、巡抚榆林，旋制三边。崇祯十五年（壬午），降大清；太宗文皇帝不令服官，凡大祭祀、宴会，必令亲随。赐房屋、庄田、男女有差，赐上御服、膳无虚日。甲申，□军入北京，入内院办事；赐第、庄田、人口。十月，以〔登〕极，廕一子入监。顺治二年，世祖章皇帝命往江宁绥辑，赐朝帽、玉带、貂蟒、披领、大蟒貂裘外褂及鞋袜、王{马酉}、骆驼并蒙古人口、帐房、凉棚、银碗等物；随行员役，令部各给缎袍、靴帽并马六十余匹。承畴驻南京三年，心计日数，手答口授。自办事至夜分不辍，心血为耗。目睛渐花。顺治五年，还朝报命，特召赐宴，赐袍靴等物，又太皇太后赐宴；仍入内院办事。是年，遇加四祖尊号覃恩，封赠三代。己丑，典春闱。顺治八年，世祖亲政，命掌御史大夫事。赐貂皮披领，又赐团蟒、日月肩貂裘；旨云：『你系有功之臣，此袍应赐服用』。八月，以上「昭圣慈寿恭简皇太后」尊号，廕一子入监。九年，命掌大学士印，与修「太宗文皇帝实录」，赐蟒服等。又荐人才十四人。
        顺治十年五月，时湖南煽动，滇、黔犹阻；进承畴太保，经略五省。赐内厩马、玲珑鞍辔、袍帽及嵌宝石带、撤袋弓矢、顺刀等物。于陛辞前五日，赐宴，随行官一百二十员，俱引见赐蟒。御五凤楼，目送久之。敕巡抚、提督、总兵以下，悉听节制；文官五品以至武官副将以下有违命者，听以军法从事。一应抚剿事宜，不从中制；事后具疏报闻。文武各官在京、在外，随时择用。所属各省陞转补调，一面奏闻；应用钱粮即与解给，吏、兵二部不得掣肘，户部不得稽迟。功成之日，优加爵赏；事定之后，即命还朝。承畴既受命，未出都门，先疏选将召兵，而西北之名将劲旅群集。六月，出都。十一月，抵武昌受事；有「多得贤良，安民劝农，以守为战；简拔将领，练兵制胜，以战为守；联络土司，使不为贼用，以树我之藩篱；计离贼党，使自为解散，以溃彼之腹心」一疏：『念三湖荒残，兵多粮少，发金买牛数十头，分布屯粮，为持久之计。以昆、沙为湖南北总汇之区，身自弹压。初至长沙，城中、城外皆瓦砾荆榛；乃抚降众、招流移，修城濬池、建仓筑坝，而城郭改观、兵民辏聚矣。思削平湖南，必先安湖北。遴举郧抚，设郧镇以堵西山刘、郝诸逆；立武昌城守，设洞庭水师，以壮全楚腹心之备；分一提、三镇驻扎武陵，以固辰、沅之门户；立一抚、两镇驻扎宝庆，以遏武、靖之狡窥。他如永州、祁阳、衡州、湘潭、益阳、常德、彝陵、荆州以迨郧、襄，节节设镇，五千里之长边首动尾顾、此呼彼应，而楚中之气脉贯若连星矣』。又初奉命之始，粤西各入版图，实存一府、三县、一州，余尽贼踞。承畴谓『欲取滇、黔，必先复广西，开入滇之路；乃设抚、提两大镇驻扎桂林、再设一大镇驻扎苍梧，粤西之险要{山厄}如长城矣』。十二年五月，常德告警；偕长沙大兵同至衡州堵防宝庆，以分贼势；而荆、澧大兵直趋常德，乘夜出奇，大破贼众。捷闻，赐盔甲、弓矢、刀带、裘帽等物。子士铭，登进士。十四年三月，以太祖高皇帝、太宗文皇帝并配覃恩，封赠三代；赐羊酒，廕一子入监。
        承畴在楚五年，休养兵马，欲待敌敝。适有疾，予告；未行，而孙可望降，封义王。承畴上方略，言滇、黔可取状。十二月，命调度五省事，三道会师。道里险隘，糗粮为艰；承畴廉知积谷处，辄因粮焉。其无积谷处，则发价土司，倍其直；携负鳞次而至，悉偿之：不惟省转输之苦，而招来之计亦寓焉。十五年，三路兵进滇；上增发广西兵，从间道出。其后李定国逆战大败，三路之师齐克云南。上发帑金三十万赡兵赈民；复命三大臣到滇时，察民间夫妇不相保者，俾复完聚，凡数万人。承畴初偕大将军入黔，舍骑徒步；每身居前锋，而先士卒。及至滇，调和兵民，尤殚苦心。
        大事既竣，精力渐惫，双睛俱损；遂乞休，命还京调理。舟次淮安，闻世祖章皇帝宾天，号恸欲绝；疾趋抵京，不入私舍，哭于景山。既而陈疏请老，特予武功世职。承畴以覃恩封赠三代者三、廕子入监者五、予三等阿达哈哈番准世袭者四；有请必允、有奏必行：可谓异遇矣。又爱惜三军，食在兵后、苦在兵前；故人乐为之用。自天启丁卯与父宦别，癸未卒。至顺治丁亥，迎母至江宁，养四载；母以老思故乡，乃归，数载卒。教子士铭，几屏之间每录先圣贤格言示诫。每遇令节，家庭设香案，朝服望阙叩祝。乃于康熙四年（乙巳）二月十七日卒。卒之次日，遣多里机昂邦问丧，赐茶；谕士铭曰：『朝廷闻你父病故，不胜痛惜』！遍赐閤家及有服亲友并仆人等，尤称异数云。
</div>
    <div class="pagination">
<a href="明季南略_page18.html">上一页</a><span>...</span><a href="明季南略_page14.html">14</a><a href="明季南略_page15.html">15</a><a href="明季南略_page16.html">16</a><a href="明季南略_page17.html">17</a><a href="明季南略_page18.html">18</a><span class="current-page">19</span>
    </div>
    <div class="pagination"><a href="index.html">返回目录</a></div>
</body>
</html>
