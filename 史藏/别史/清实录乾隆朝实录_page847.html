<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 847 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 847 页/共 1860 页
  </h1>
  <div class="content">
   ○庚寅。谕曰、金梁巳补授西宁镇总兵。所遗庆阳营副将员缺。著马彪补授。金梁在军营熟悉屯务。仍留乌噜木齐办事。　　

○谕军机大臣等、蒋炳已有旨补授仓场侍郎。现在军务告竣。所有一切军需奏销事件。即应加紧办理完结。著传谕蒋炳、即将任内经手各案。作速妥办。事毕再赴新任。仍一面起程。一面即行奏闻。候朕降旨简员补授甘肃布政使。　　

○福建巡抚吴士功奏、据泉州府禀称、晋江县续获江南马迹山盗犯林炳余夥蔡潜等、二十五名。起有赃证。现解江南并案办理。得旨、好。　　

○辛卯。谕军机大臣等、据方观承奏、热河行宫照山偷砍树株。在兵丁杨世喜等家、起出木植四十二件。屡经咨提。未据发审。请令热河总管、交出查办等语。海保、富贵、职任总管。山树既被偷砍。虽在民人。尚当咨会地方官。实力协拏。迅速根究。况杨世喜等、身系兵丁。赃据确凿。该督屡经咨提。何得迁延徇庇。其属不合。海保、富贵、俱著传旨严行申饬。并令其即将该犯等、并起出树株。即速解交方观承、一并严审究拟。　　

○军机大臣议奏、据陕甘总督杨应琚奏称、甘省各提镇营。向俱有孳生马厂。自军兴以来。屡经动拨。牧厂所存。数目参差。内有平常数处。一交冬令。草枯不能饱啖。致马羸瘠。孳生亦难茂育。若将此项儿骒马、改拨巴里坤牧放。于孳生甚为有益等语。查甘省各标营牧厂。其水草平常之处。改拨尤为要务。但巴里坤水草。较之内地固佳。恐绿营官兵。不善经理。现在乌噜木齐一带。土沃草肥。该处驻防及屯田官兵。俱可就近照管。将来蕃息。又可就近调用。并省巴里坤拨解之烦。应令该督、查明此项平常牧厂马。现有若干。趁此水草丰盛时。径解乌噜木齐、择厂牧放。其分起解送各事宜。请交阿桂、安泰等、会同杨应琚、酌议妥办。得旨、依议速行。但今年竟至乌噜木齐。恐已至秋深草黄时。在巴里坤过冬亦可。并谕该督等知之。　　

○壬辰。上诣畅春园、问皇太后安。　　

○谕军机大臣等、前因淮扬一带。雨水较多。恐河流盛涨后。必有淤垫处所。已屡次降旨白钟山等、令其留心查察。随时捞浚。今据该督奏淮黄水势摺内、有毛城铺所过之水。下达濉河。现在水已澄清等语。此在濉河。固不为害矣。而黄流当已漫之后。所挟泥沙。必有停淤之处。不得以下游澄清。遂不急为捞浚。若不乘此盛涨后。即行查勘修挑。阅时既久。势必又成淤垫。岂所以卫前功而利民生耶。至伊摺内有西门外石工、倒卸二十一丈之语。所称西门者。究系何地。据摺中有荆山桥之语。或即系徐州之西门外。但该处石工。不知为旧工乎。抑为新工乎。若系新工。则朕前岁亲临相度所筑者。距今不及三年。正在保固之内。何以遽有坍卸。乃并未详悉声明。未免含混。著传谕白钟山、将毛城铺以下。现在作何勘办情形。及西门外石堤。委系新工旧工之处。一并详查据实速奏。寻奏、此次黄水未至毛城铺时。泥沙已停外滩。迨至毛城铺。又有碎石坝为之节制。水过沙停。是以濉河下达。并未停淤。但外滩黄水贯入处。仍应不时＜锍-釒＞浚。至石工坍卸。系徐州西门外地方。该处原有外滩。因五月盛涨时。对岸长出滩嘴。逼溜南趋。外滩塌去。溜势直冲。以致新旧相接处、坍卸二十一丈。内新工十五丈八尺。应饬承办之员赔修。臣等前奏未经详悉叙出。实属疎漏。得旨、览奏俱悉。摺奏疎漏尚可。若于吃紧防备之时。亦如此疎漏、可乎。　　

○漕运总督杨锡绂奏、漕运之有疲帮。实缘运丁债负一事。最为重累。查浙江之金、衢、严、温、处、绍、台、嘉、等帮。江南之江淮、兴武、凤阳、大河、等帮。债欠尤多。帮疲益甚。欲除私负之累。莫若出借官帑为宜。请于浙江、江安、道库。各提银六万两。专备疲帮领借之用。每岁督运道员。查按各疲帮沿途及抵通需用银数。提交押运厅。至期散给。于次年新运应领项下扣还。俟疲帮渐起。奏明停止。得旨、著照所请行。　　

○甲午。谕军机大臣等、据冯钤奏、湖南通省。五月中虽节次得雨。总未深透等语。今岁各省雨水均调。秋成俱可望丰稔。湖南本系水乡。缺雨之年颇少。今时际仲夏。甘霖未能沾足。朕心深为廑念。计该抚此奏拜发后。距今将及一月。不知续得透雨否。其山田高阜之地。不致有碍否。倘间有偏灾处所。或应酌量抚恤。或应借给籽种口粮。令其补种晚禾。均当早为筹画。可传谕冯钤知之。并将现在是否得有雨泽情形。作速驰奏。以慰朕怀。　　

○乙未。上诣畅春园、问皇太后安。　　

○还宫。　　

○遣官祭火神庙。　　

○军机大臣议奏、绥远城将军恒禄奏称、右卫驻防。向无步兵养育兵、钱粮。请于额设兵三千名内。核其骑射平常、以及老穉残废者。裁汰四百名。添设步兵、养育兵、各六百名。月支银米。即于裁汰项下支放。并于各佐领内、每翼拣选二员、为步军协尉。各防御、骁骑校内、拣选八员、为步军校。应如所请。从之。　　

○丙申。礼部议奏、兵部侍郎观保奏称、科场条例。乡会试考官。原有搜阅落卷之例。间有佳文、分校官未经呈荐。及考官搜出。辄以磨勘严密为辞。不肯补用荐条。请嗣后各直省正副考官搜出之卷。如分校官固执成见。竟即批取中字样。俟到部磨勘。卷果有疵。与分校无涉。如所搜允当。分校官照滥抹佳文之例。严加议处。应如所请。从之。　　

○参赞大臣舒赫德等奏、伊犁屯田。初次遣回人三百名。小麦等种、未及播种。来年自应多为遣往。而海努克、固勒扎、两处。俱派官兵屯驻。亦属有益。现因各城伯克、来阿克苏之便。会议派出回人五百户。计阿克苏、一百六十一户。乌什、一百二十户。赛哩木、十三户。拜城、十三户库车、三十户。沙雅尔、十三户。多伦、一百五十户。于来年二月。办给籽种器具。携眷前往。其行走口粮。及收获以前食用。按期接济。臣前所遣暂驻伊犁之副都统伊勒图、至穆素尔岭。闻丰讷亨已还。仍行转回。将来迁移回人。即令伊勒图领兵照看。报闻。　　

○以御史胡绍南、为陕西乡试正考官。编修朱佩莲、为副考官。刑部左侍郎钱汝诚、为江南乡试正考官。御史朱丕烈、为副考官。　　

○丁酉。上御太和殿视朝。文武升转各官谢恩。　　

○谕军机大臣等、据阿里衮奏、伊亲赴喀什噶尔、巡察卡隘。将地非冲要之处。所设兵丁。酌量存留。余俱调往乌什。又将绿旗兵四十名撤回。更换索伦兵二十名等语。前谕阿里衮、不必赴喀什噶尔。即行回京。但喀什噶尔。系布噜特、安集延等处要路。必须大员弹压。新柱至叶尔羌时。海明即赴喀什噶尔办事。　　

○又谕曰、成衮扎布奏、阿尔台之乌梁海内大臣察达克等、二年以来。未将所定贡赋。全行交纳。应不准折赏缎疋等语。伊等归服以来。颇知实心效力。朕宽其贡赋。加以赏赉。始稍有起色。而去年复遭哈萨克抢掠。著仍赏给缎布。此次出自特恩。后不为例。著晓示伊等知之。　　

○直隶总督方观承奏、据通永道报称、通州生有蝻子之田阳、杜市、胡家垡、定兴庄、各村落。业已扑除净尽。今蔡各庄、白庙、富河、等处。又有生发。虽零星不成片段。而散漫牵连。约宽一二里四五里不等。现在多拨夫役。沟埋火焚。约数日可以捕竣。臣仍前往督办。得旨、知道了。亟宜留心者。今年年成光景。可谓从来未见之佳象。正宜爱惜保护。若伤之于蝗。岂不孤负天恩。汝罪不可当也。勉之勉之。　　

○戊戌。上诣畅春园、问皇太后安。　　

○幸圆明园。　　

○旌表守正捐躯之直隶南宫县民刘起才妻郝氏。　　

○己亥。谕曰、禇廷章捕蝗不力。事关农田民食。非寻常因公罪犯可比。所拟杖罪。不应准其纳赎。著照例的决。以示惩儆。朱山身任同知。有专辖之责。漫无觉察。罪亦难辞。但到任未及两月。且前在福建彰化县任内。居官尚优。著从宽免罪。发往直隶、交与总督方观承、以知县委用。令其效力赎罪。　　

○谕军机大臣等、白钟山奏、自堰盱前赴高宝等处、勘视水势情形一摺。内称探量车逻、南关、二坝。过水三尺有余。归江各闸坝。皆通畅无阻。但近日海潮亦大。不免稍阻流缓等语。看来此次下游湖河之水。当大雨时行。势属盛涨。据该督现在相机启放。以资分洩。但下河一带。民间低洼地亩附近之处。恐不无淹浸。深为轸念。著传谕该督、将农田是否被水。速即查勘具奏。再旬日以来。水势消长。现在如何。并高宝下游、及海口潮长流缓。应作何设法随宜疏涤之处。详悉据实奏闻。至尹继善、陈宏谋等、前已降旨传询。距今又几半月。白钟山摺内所奏光景。该督等何以至今并未奏及。著一并传谕、令其速奏。以慰朕怀。　　

○庚子。上御勤政殿听政。　　

○辛丑。上诣畅春园、问皇太后安。　　

○谕军机大臣等、海明等奏、叶尔羌伯克等、谓鄂对不宜为阿奇木伯克。恳请以额敏和卓补授。随咨商舒赫德、传集伊什罕阿布都喇伊木等、严行申饬。将呈掷还等语。舒赫德指示海明。所办甚是。但所递呈词。阿珲列名于前。而伊什罕、噶匝纳齐等、皆在后。阿珲乃回人内诵经识字者。与准噶尔喇嘛相似。从前厄鲁特等、不知事体。听信喇嘛。致生变乱。岂可使回人因仍旧习。著传谕舒赫德等、晓示各城回人。嗣后诸事。惟□□□阿奇木等伯克办理。阿珲不得干与。至舒赫德谙练有年。于新柱、海明等、务宜详加指示。不得因各有分驻之地。遂生推诿。并传谕新柱、海明等、知之。　　

○叶尔羌办事都统海明等奏、五月二十五日。据裕拉哩克卡上。送到巴勒提贸易人等。据称、我等系头目默默斯帊尔、乌苏完、两处遣来贸易。我等两部落。相隔一河。各有八千余人。西接克什密尔。又西接痕都斯坦。南接哈普伦。东接土伯特。北接博罗尔。两部落结姻。中间亦曾争斗。仍归和好。向来在叶尔羌贸易。今闻天朝大兵。平定回部各城。是以欣悦愿来归附等语。因呈献两头目书礼。臣等加以抚慰。查所携货物无多。以初次前来。免其纳税。并酌给口粮。回人等俱感激叩首。俟贸易事竣。护出边卡。报闻。　　

○壬寅。谕军机大臣等、回疆平定。各部回人。前来叶尔羌贸易者必多。自可照海明前奏、巴勒提部人、遣人求通贸易之例。准其通商。并可谕及伊等、回疆今就平定。所有哈萨克、布噜特、巴达克山、等部人。均为大皇帝臣仆。尔部如欲遣头目入觐。以展归化之诚。必代奏闻。将此传谕新柱等、遵照办理。　　

○办理陕甘总督事甘肃巡抚吴达善奏、甘省连年因旱歉收。今岁自春徂夏。雨水调匀。禾苗丰茂。市价平减。其从前各灾地展赈平粜之期。俱于五月停。尚有拨运粮石未经起程者、概饬停止。在途者、即于所到截留贮仓。据布政司等禀报、计可节省运费银四十余万两。得旨、节费犹其小者。所喜在吾民得免沟壑也。　　

○是月。安徽巡抚高晋奏、臣衙门驻劄安庆。滨临大江。向设大小差船八只。供应本衙门赴省秋录。并巡查应用。其头舵水手人等、岁支工银。于司库耗羡项下支发。现在各船年久朽烂。应勘估拆造。臣思每年赴省秋录。不过一次。现有江宁额设号船。及安庆营唬船。可以拨用。朽船筹造。不若裁省糜费。得旨、如所议行。　　

○山东巡抚阿尔泰奏、查东省将备等官。升调离任、交代册结。只有营中器械无亏字样。所有经管钱粮之有无。马匹之疲壮。并未声明。恐不无徇隐通融之毙。臣现在行咨各镇、通饬营员。于离任时开明清册。接任之员。于钱粮马匹军火器械旗帜帐房等项。俱按册查验出结。如有短少。据实揭报。其水师等营、所存公费银。并战船篷索桅舵各件。均照此例验收。其各营将领。遇所属亏缺。不时揭报。并漫无觉察者。照文员失察例、议处分赔。得旨、甚是。　　

○贵州巡抚周人骥奏、黔省鼓铸。向系采买滇铜。因本省咸宁州属、铜产足敷鼓铸。是以停买。近勺录厂、山空封闭。各属新厂。矿产微薄。恐将来不敷鼓铸。除现在仍用黔铜、及积存局铜项下、抵补缺额外。请自来年为始。每岁酌买滇铜四十余万斤。即可敷用。其铜价运费。俟铸出局钱归款。再黔省新河运铅。现在源源无滞。新报之都匀厂、产铅甚旺。数月间已积至百万。即饬趱运赴楚。以备各省采买。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百十五



大清高宗法天隆运至诚先觉体元立极敷文奋武孝慈神圣纯皇帝实录卷之六百十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十五年。庚辰。秋七月。癸卯朔享太庙。遣裕亲王广禄恭代行礼。　　

○谕军机大臣等、据曹瑛奏、口外宁鲁堡之韩家梁等处起有飞蝗、从边外向东北飞去。并未进边现在速往扑捕等语。该处虽系口外然是处皆有庄稼与口内无异。不得以飞蝗未及进边遂稍弛搜扑。曹瑛现往查办应星即广搜速捕务使净尽。毋任蔓延。再该处飞蝗、既向东北飞去。则古北口以外如热河塔子沟、八沟、等处。皆适当其地。恐不免有停落处所著传谕吴进义、和成、会同热河道良卿、早为查察。倘有飞蝗停落。务当尽力扑灭。不使稍留余孽。即目下并未飞至。亦当留心早为防范。无稍疎忽。该提督等奉到此旨。作何查办。即行据实速奏。寻奏、遵谕飞札宣化镇和成、并檄行热河道良卿、河屯协副将四十八、分委妥员。各处周视巡查。倘有飞蝗停落。协力扑捕。务尽根株报闻。　　

○命兵部尚书梁诗正兵部左侍郎观保教习庶吉士。　　

○甲辰。上诣畅春园、问皇太后安。　　

○谕军机大臣等、据鄂弼奏、土默特蒙古苇塘。有蝗蝻飞至善岱所属村庄。残食禾苗。即向东南飞去等语。已传谕鄂弼、一面速行搜捕。毋令蔓延。但既向东南飞去。则直隶宣化一带。适当其地。恐不免有停落处所。著传谕方观承、令其严饬该处地方官。星即豫行查察。毋使阑入。一有飞集。速行搜捕净尽。和成、现驻劄该府。昨因曹瑛奏到。已传谕令其与吴进义、会同良卿、于热河、八沟、塔子沟、等处。实力防范。宣属正其专辖之地。尤当加意体察。可再谕和成、令其与吴进义、曹瑛等、彼此知会督办。勿稍因循取咎。再通州一带。现在蝗蝻捕除未净。此即该地方官前此不能尽力刨挖。以致种类辗转萌生。至今不已。此而不行惩处。将来司牧者、谁肯留心民事。该督何以并不严行参处。以为玩忽民生者戒。　　

○又谕。盛京玛尔吞地方。彼处汉人俱以马二屯呼之。盛京所属地名。多系清语。今因彼处汉人不能清语。误以汉名呼之。若不及时改正。日久原名必致泯灭。著传谕将军清保等、所有盛京满洲地名。汉人误以汉名传呼者。令俱查改。仍呼原名。并严饬彼处人等知之。　　

○改定督抚及各道食俸数。户部议覆、湖北布政使公泰奏称、道员向有参政、参议、副使、佥事、等衔。俸银分别三、四、五、品支给。乾隆十八年、奉旨俱为正四品。停其兼衔。品级既经改正。食俸应照品级。今查湖北、河南陕西、等省道员。原编俸银照三品一百三十两者九缺。江苏省九十五两者一缺。请嗣后道员食俸。俱照四品支给。应如所请。再各省督抚。均兼尚书侍郎衔。其俸银亦应照兼衔。查两江、两广、湖广、闽浙、总督。俱兼尚书衔。而食俸仍照二品三品。江苏、浙江、广东、福建、湖北、湖南、巡抚。俱兼侍郎衔。而食俸仍照三品。应请将各省兼尚书衔之总督。均支食一品俸。兼侍郎衔之巡抚。均支食二品俸。通行遵照。从之。　　

○礼部议覆、广西学政鞠恺奏称、广西童生应试。多因亲友影射、冒籍混考。竟有一学多至数十名者。不急为严禁。则土著进取为难。边地文风日坏等语。应令该学政彻底清厘。除现在查确者。即勒令归籍。其未经发觉者。于部文到日、勒限一年。令本生自首。由该学教官。会同州县、结送学政。咨回原籍。逾限不首。发觉斥革。仍将不行详查之教官州县。照例议处。再本年现届乡试。其已经查确各生。应照例罚停乡试一科。仍行文云南、贵州、四川、广东、等省。画一办理。从之。　　

○乙巳。谕曰、蒋炳、已补授仓场侍郎。甘肃布政使员缺。著许松佶调补。所遗湖南布政使员缺。著彰宝补授。贵州按察使员缺。著勒尔金补授。其甘肃临洮道员缺。著苏凌阿调补。所遗福建粮驿道员缺。著朱圭补授。蒋炳办理军需奏销。到京尚需时日。许松佶著来京陛见后再赴新任。　　

○谕军机大臣等、据鄂弼奏、土默特蒙古苇塘。有蝗蝻飞至善岱所属村庄。残食禾苗。即向东南飞去。现在亲赴善岱等处。督率扑捕等语。地方一有飞蝗。即应尽力速捕。无留余孽。庶以卫农田而重民食。不得以飞自蒙古苇塘为辞。使不肖有司。豫为委卸之地。即使其言果确。而飞至内地之时。不行力捕。以致遗种滋害。罪亦难辞。况该省连岁歉收之后。今年雨泽沾足。可望丰收。若有一二处被蝗蝻所伤。岂不可惜。鄂弼既前往查办。务当广搜迅捕。务尽根株。并详察各属、是否有飞蝗停落处所。并当一体防范搜挖。毋得疎忽。将此传谕知之。
  </div>
  <div class="pagination">
   <a href="清实录乾隆朝实录_page846.html">
    上一页
   </a>
   <span>
    ...
   </span>
   <a href="清实录乾隆朝实录_page842.html">
    842
   </a>
   <a href="清实录乾隆朝实录_page843.html">
    843
   </a>
   <a href="清实录乾隆朝实录_page844.html">
    844
   </a>
   <a href="清实录乾隆朝实录_page845.html">
    845
   </a>
   <a href="清实录乾隆朝实录_page846.html">
    846
   </a>
   <span class="current-page">
    847
   </span>
   <a href="清实录乾隆朝实录_page848.html">
    848
   </a>
   <a href="清实录乾隆朝实录_page849.html">
    849
   </a>
   <a href="清实录乾隆朝实录_page850.html">
    850
   </a>
   <a href="清实录乾隆朝实录_page851.html">
    851
   </a>
   <a href="清实录乾隆朝实录_page852.html">
    852
   </a>
   <span>
    ...
   </span>
   <a href="清实录乾隆朝实录_page848.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
