<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 705 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 705 页/共 1316 页</h1>
    <div class="content">○又谕、电寄张之洞前据电奏请调娄云庆带营北上。当以新召之勇难期得力且亦缓不济急。未经允准第念娄云庆系著名宿将闻其精力尚健。现在畿辅防务紧要著张之洞电知谭继洵。即饬该提督先带练勇三营。拔队启程。并令派委妥员。添募数营随后启行应需饷银由江南发给。娄云庆启程后湖南提督。著谭继洵遴员奏明署理。电寄又谕、电寄唐景崧电奏已悉。恒春有倭轮十余艘游弋港口该处并无炮台。仅有防军三营恐其伺隙登岸著唐景崧速饬刘永福拨营策应。力筹堵御澎湖西岭复见倭轮五艘倭之图犯台澎声东击西诡谋叵测。该署抚务当督饬各营。时刻严防勿稍疏懈电寄　　

○安徽巡抚福润奏、寇患日深御外靖内亟关紧要。添募勇队请续拨漕折银两以济饷需下户部议。　　

○陕西巡抚鹿传霖奏侍郎廖寿恒以筹饷维艰。奏请提借地方积存公款陕省劝借商款。尚能踊跃地方公款。为数无多请免提借从之。　　

○出使美日秘国大臣杨儒奏、中美保护华工约本经已互换。交犯专约。彼国尚须反覆推求未允签押。下所司知之。摺

包

　　

○以出洋期满。予驻英随员知府余思诒等二员弁叙加衔。摺包庚午谕内阁瑞洵奏、各省请建专祠迹涉宽滥请旨饬禁一摺。各省请建专祠。本系褒扬忠荩非有殊勋伟绩。岂容滥与馨香近来各督抚奏建专祠朝廷俯顺舆情量加允准其有稍涉冒滥者分别饬驳于褒奖功绩之中。仍寓综核名实之意若如该司业所称请建专祠之疏往往以职分应为之事。率据绅士呈请徇情入奏殊非国家崇德报功之本意。嗣后各省督抚遇有呈建专祠之案务当确加查核。果系功绩昭著方准据情入告。毋得稍涉瞻徇滥行具奏以彰实行而重祀典。现月又谕、巡视北城御史齐兰等奏、五城借拣差委人员。请饬部详定拣补章程一摺著吏部议奏。另片奏查明获盗出力绅士樊宝青报捐县丞职衔底案。请仍照原保给奖等语。著照所请。现月又谕、巡视北城御史齐兰等奏、遵保获盗出力官绅。分别开单呈览各一摺著吏部议奏现月谕军机大臣等、御史李念兹奏永平遵化两处十属州县。去年被水甚重访查该处近来情形。一村之中举火者不过数家有并一家而无之者。转徙流离。懦弱者闯入人家就食凶悍者结夥成群。专抢困积。名曰分粮窃恐啸聚日众逃勇溃卒。溷迹其闲致滋事端请饬长芦运司筹借银两。办理平粜等语。览该御史所奏该处灾情甚重。殊深轸念著王文韶酌度情形。应如何筹款解济。分别赈粜以恤灾黎而弭隐患。即行迅速办理。原摺著钞给阅看。将此谕令知之现月　　

○又谕、有人奏、驻扎乐亭防军统领闪殿魁志气颇懈。营规不严所募勇丁。皆无赖游民恃有护符。欺压良懦该军不立营幕占住民房与商民交易。强取横夺该统领纵勇殃民请饬查办等语。闪殿魁屡被参劾。叠次谕令刘坤一确查尚未覆奏、此次所参各节。著刘坤一一并详查迅速据实具奏。毋稍徇隐原片著钞给阅看将此谕令知之寻奏查明被参各节。均无实据请免置议。报闻洋务　　

○又谕、司业瑞洵奏、请饬热河都统。认真筹办团练等语。热河团练事宜前据崇礼奏陈办理已有端绪。兹据该司业奏称恐倭寇与金丹教匪句结为患即著该都统督饬各属。随时操演认真梭巡尤须联络声势互相策应。以资守御总期缓急足恃。不得有名无实原片著钞给阅看。将此由四百里谕令知之。洋务又谕、电寄张之洞等前据松椿电奏倭船在海州探水。电催张之洞将前调五营又添派二营迅饬到防。并暂留山东衡字一营协防当经降旨允准。本日据李秉衡电称、有倭船二只。在安东海面。探询海州青口沂州路程。海州去清江不远。运道所经饷械皆萃于此。必当加意严防著张之洞迅催前派七营。克日到防驻守李秉衡电称、已抽拨队伍。前往协防并著迅速开拔。松椿前留衡字一营。如不敷用即会商张之洞酌量添调以资分布电寄又谕、电寄李瀚章、据奏张春发请展缓北上等语。著该督仍饬迅速来京沙角一带防务。另行派员办理电寄　　

○又谕、电寄唐景崧电奏已悉。倭寇扑犯澎湖经炮台击沈二船又坏二船尚未远遁。恐其复来猛扑或抄袭炮台之后。著唐景崧激励防军。时刻严防测准炮力可及。即行轰击如能毁其多船立颁重赏以资鼓励。昨据电奏、恒春有倭轮游弋港口有无动静。仍著饬刘永福妥筹兼顾此外台湾各口一律严加整备。以杜窥伺。电寄　　

○国子监司业瑞洵奏神机营当差司员请照总理各国事务衙门考取章京成案办理。得旨、著该衙门妥议具奏。　　

○辛未谕内阁、兵部等部奏、遵议带兵大员处分一摺。宋庆统军剿寇屡经失利此次回救田庄台又未能力扼狂氛以致营口被袭田庄台亦复不守部议降二级调用实属咎有应得姑念该提督甫至田庄台未及稳扎遽行接仗所部将士。尚能杀敌致果。因众寡不敌致有挫失。吴大澂身为统帅徒托空言疏于调度初次接仗辄即败退本应照部议降三级调用惟念其前在湖南巡抚任内。疏请从戎舍易就难迨奉命出关。立即启行尚属勇往此次牛庄之挫将士尚能力战情亦可原宋庆吴大澂均著加恩改为革职留任以示朝廷权衡赏罚一秉大公至意。洋务谕军机大臣等、本日据廖寿丰奏遵查浙江防军被参各款。据实覆陈一摺。该省新旧各军。虽无虚额情弊。惟防营总期得力方可备缓急之用当此外侮日迫。更须切实讲求。著廖寿丰转饬提督张其光、会同总兵陈济清、督饬营哨各官。勤加训练随事整顿。以期有备无患。将此由五百里谕令知之。洋务　　

○又谕、电寄宋庆、昨因宋庆奏、贼已绕出大高岭之后。陈湜吕本元孙显寅等军。徒守无益。已令传知陈湜等。确探贼踪。移营进扎该提督已饬徐邦道一军。由新民一路援剿。本日据徐庆璋电称、辽城路径纷歧。防不胜防。仍请添兵分驻辽西。与长顺等军。联络固守等语宋庆。防贼西犯。退守闾阳。但去海城太远。踞贼纷窜。遂无顾忌该提督前电既称、双杜台北。泥淖甚深。寇踪未必出此。是所部各军。亦不必尽行株守。转置无用之地宋庆接奉此旨。除仍遵前谕。力筹进扎外所部分驻各营。如有可以抽调者。仍著酌派前赴辽西协防。俾各军联为一气以固辽沈不得推诿干咎。本日兵部议奏该提督应得降二级调用处分。已加恩改为革职留任。该提督当自念督军以来。屡屡丧师失地朝廷念其尚能力战御敌。仅予薄惩务当振刷精神。力图后效懔之勉之。电寄又谕、电寄刘坤一、本日据李鸿章电奏倭人所欲甚奢。恐难就范伊藤面称、现要攻取台湾。倭新报云。兵船二十只。在大沽北塘海面游弋。查察商船。倭主派小弁亲王。赴旅顺督师等语。连日据唐景崧电称、倭攻澎湖。已由文良港登岸。台湾恒春。亦有倭船停泊是其欲攻台湾之说。已确津沽南北口外。有无倭船来往著刘坤一随时确探。加意严防昨据王文韶电称体察聂士成曹克忠等军。战守颇有把握但期临敌果能痛剿得胜。埽荡寇氛军事方有转机。该大臣等、其熟筹调度以纾宵旰之忧是为至要电寄又谕、电寄唐景崧二十七八日电奏俱悉倭攻澎湖。由文良港登岸。电线已断情形如何仍著确探奏闻。倭人意在攻取台湾必有大队兵船前来扑犯。从前法人犯台曾经官军击败唐景崧惟当激励将士。严为戒备相机堵剿其凤山一带。并著饬令刘永福、妥筹布置如有贼匪登岸。务须迅速驰击。勿任蔓延该署抚拟借洋商磅银三百万两。著照所请准其借用元丰顺系何国洋行。是否开设上海著即电知总理各国事务衙门。以凭办理。电寄广西巡抚张联桂等奏请添设百色恩隆等厅县学拔贡名额以示鼓舞而作人材。下礼部议。　　

○协修官赖际熙恭纂　　

总纂官熊方燧恭辑监修总裁世恭阅九签三月十九日正总裁那月日专司藳本陆恭覆阅癸丑八月二十四日　　

徐月日　　

荣月日副总裁唐月日　　

宗室宝恭阅六月初四日

　　

陈恭阅六月二十日　　

熙月日　　

郭恭阅七月初八日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之三百六十三　　

光绪二十一年。乙未。三月。壬申朔。上诣宁寿宫乐寿堂问慈禧端佑康颐昭豫庄诚寿恭钦献崇熙皇太后安。至辛丑皆如之。起居注　　

○谕军机大臣等、电寄张之洞、据电奏恳将朝廷规画大端。凡饬知北洋事并饬南洋知之等语。前奉懿旨。令该督通筹战守。原指饷械兵将而言。至机宜重要。必须慎密。北洋事务自有专司。焉能事事饬南洋知之。所请著毋庸议。又电奏、倭人要挟太过。请电英俄相助等语。兵力胁和。总署与英俄使臣屡商不允。龚照瑗、王之春、叠次电奏。俄英亦但许劝助。并无届时可以发兵之语。何以电张之洞有此言。著钞录原电覆奏。电寄　　

○又谕、电寄张之洞、二十八日电奏已悉。海州防务吃紧。山东曹济土匪。句结游勇蠢动。现值转运军火。络绎不绝。护送兵勇不敷。诚恐运道有阻。关击匪轻。张之洞拟请饬许振祎。酌带数营赴济甯以南驻扎。兼管转运剿匪事宜。惟许振祎督办河工。责任綦重。现在桃汛将届。未便远离。著李秉衡遴派明干大员。酌带勇营。前往济甯一带。择要驻扎。凡有南来军火。应需车马。及护送督催等事。饬令迅速办理。遇有土匪。随时扑灭。以清运道。并著张之洞、松椿、分饬局员。一律催趱运解。俾无迟滞。电寄　　

○又谕、电寄谭钟麟等、电奏均悉。澎湖电断无信。又无兵轮接应。将士被困。殊堪悯念。能否募渔船往探情形。著谭钟麟。唐景崧。酌量办理。澎如不守。必将犯台。该省布置能否周密。如兵力不敷。或就地添募。或由闽省添派。设法渡往助剿之处。并著该督等妥商筹办。电寄　　

○命湖南巡抚吴大澂仍回本任。毋庸来京。现月　　

○癸酉。谕军机大臣等、电寄长顺、据奏查明叠次接仗伤亡官弁。请分别奖恤一摺。均著照所请。暂行存记。俟军务稍定。再行明降谕旨。另片奏、请调吉林府知府赵宗翰来营。并请留吉林试用通判张呈泰差遣等语。均著照所请行。电寄　　

○又谕、电寄张之洞等、谭钟麟唐景崧电奏倭攻澎湖。经我军击伤百余人。逐贼下船。在防将士。勇敢善战。甚属可嘉。惟孤立无援。军火易罄。恐难久支。实深廑念。应如何暗渡接济之处。著谭钟麟、唐景崧、密筹办理。并著张之洞一并设法筹办。以救眉急。元丰顺借款。已由户部、总理衙门、饬办。并由户部先拨汇丰洋行借款五十万。交沪局委员赖鹤年转解矣。电寄　　

○山东巡抚李秉衡奏、济阳县高家纸坊漫溢。现筹抢堵。并饬赈抚局委员查勘。量予抚恤。前因海防吃重。将工员调往军防。以致河工失事。自请议处。得旨、前据电奏漫口业已堵合。李秉衡自请议处。著加恩宽免。摺包　　

○甲戌。谕军机大臣等、电寄刘坤一等、电均悉。宋庆因昨奉谕旨饬令进扎。并分抽所部援辽。缕陈叠次力战情形。并拟留兵专顾运路。亲督毅军至辽阳以西等语。贼踪纷窜靡定。军情瞬息变迁。前因辽城告急。沈阳门户。自应添兵助守。今海盖所留踞逆。既据探仅有万余而前之窜往金州者。声言待船北犯津榆。宋庆前电。虑其水陆并进。则西路关防。断不可稍留罅隙。致为狡寇所乘。宋庆已将军事曲折详晰电陈。刘坤一亦称沈辽有依长唐三大军。及徐邦道徐庆璋等营。可无他虑。所有宋庆自请带队赴辽之处。著毋庸议。该提督仍按照现驻闾阳。兼顾南北。并分饬诸将领相机扼守大淩河。以杜西犯之路。尽心办理。不必依违迁就。转致坐失机宜。现在津沽逐日电报并无敌船游弋。近攻澎者亦无多船。金复海盖一带。存贼若干。有何他窜信息。仍著确探随时电奏。电寄　　

○又谕、电寄谭钟麟等、电奏均悉。据探澎湖倭船已尽窜去。受创自必不轻。守澎将士。甚为得力。著该督等速即确探。如倭船果已远遁。即应亟趁此时设法多解子药。以资接济。不可稍有延误。厦门口外之兵轮。何以先挂黑旗。又改法旗。是否实系法船。可询明领事。以防假冒。此外七轮。又系何国之船。并著随时确探严防为要。电寄　　

○山东巡抚李秉衡奏、拟在历城、潍县、掖县、黄县、各设车局一处。以备运送军装。下所司知之。摺包　　

○又奏山东登莱青武各属。防营云集。粮价日增。派员由兖沂各府。及江苏河南边境。分投采购。以资军食。报闻。摺

包

　　

○乙亥。谕内阁、步军统领衙门奏、遵保获盗尤为出力员弁。恳请奖励一摺。著兵部议奏。现月　　

○又谕、步军统领衙门奏、拏获结夥抢劫盗犯。请交部审办一摺。所有拏获之闵大即小闵等十三名口。著交刑部严行审讯。按律惩办。其未获之马侉儿等五名。仍著严缉务获。毋任漏网。至原拏此案之员弁。著俟刑部定案时。声明请旨。现月　　

○谕军机大臣等、御史管廷献奏、山东曹属土匪肆扰。恳发兵缉剿一摺。据称曹州杆匪头目有段瞎子等、纠集党类甚多。四出抢劫地方深受其害。又有金钟罩一教。一名铁布衫会。徒党日众。如有蠢动。较村匪尤为可虑。请饬拏办等语。现在倭氛不靖。内地匪徒。尤宜加意防范。著李秉衡饬属查明杆匪段瞎子等。按名严拏。务获究办。如必须发兵缉剿。即著酌拨营勇。前往迅速剿灭。并一面将金钟罩教徒。设法解散。以靖地方而弭隐患。原摺著钞给阅看。将此由四百里谕令知之。现月　　

○又谕、电寄张之洞、两电均悉。娄云庆所部五营。已调防海州。若再添募多营。成军既需时日。且未练之军。亦难期得力。现据称江路较缓。著再由江省上游防军内。酌量抽调数营。交娄云庆统带北上。可以克日启行。抽调何营。再行添募填扎。该督即遵谕办理。昨据电奏借款一事。炽大之议无成。著准其再行商借。惟数目不得过多。应以数百万两为断。其利息期限。均照汇丰办法。已饬户部电知矣。电寄　　

○又谕、电寄唐景崧、电奏已悉。倭寇扑犯澎湖。我军力战三日。竟至不守。实深愤懑。文武各官下落。著唐景崧查明具奏。该处系属孤岛。无船接应。唐景崧自请严议之处。著加恩宽免。澎湖既失。台湾更形紧急。该署抚布置防务历时已久。勇营亦颇不少。临敌调度。必先胸有成算。上年据奏召集万四千人听调。是否足资得力。杨岐珍现扎何处。其余将领如何分布。著即电闻。该署抚务当与统兵各将领互相联络。竭力抵御。敌如分路来犯。或乘隙登岸必当有游击之师接应截剿。方不至猝为所乘。深入滋扰。电寄　　

○护理湖南巡抚王廉奏、补募亲军新右营后哨勇丁一百名。已经成军归并驻扎益阳甯乡一带。庆字营添募勇丁二千零五十名。现已成军。分驻岳州常澧一带。下所司知之。摺包　　

○丙子。谕军机大臣等、都察院奏、户部主事李安等、以江海要冲。急宜筹办团防。呈请代奏一摺。据称海门厅及各盐场迤逦以达海州。时有倭船测量请分别举办渔团民团。并拟编查船户。添筑堤岸。速购侦探。豫筹的款四条。著张之洞体察情形。酌量办理。原呈著钞给阅看。将此谕令知之。现月　　

○又谕、电寄刘坤一、刘坤一等电均悉。刘坤一与聂士成等面商。津榆一带。布置防剿。移营添扎。并联络部伍。临时邀击。所筹办法。尚属周密。连日津沽无警。关外踞贼。亦无窜动消息。惟澎湖失守。台防万紧。据目前贼势。自系并力南趋。而各海口空虚处所。恐其乘隙登岸。正不可一刻疏防。仍须勤加侦探。时时作临敌备御。王文韶电辽警稍松。请饬宋庆仍扎锦州以东等语。前据宋庆奏、倭贼前窜金州。海城踞匪无多。并胪陈现在军情。已电饬仍扎闾阳。以杜西犯榆关之路毋庸带队赴辽矣。本日据唐景崧电称、倭攻澎湖。用气球登岸。人执一铁板。聚成炮台等语。此等诡谲情形。当饬各营知悉。豫筹防范。电寄　　

○又谕、电寄唐景崧、电奏已悉。据探二十八九日。倭攻澎湖。将士交战情形。甚为可悯。总兵周振邦等、力竭身死。著饬查确实请恤。台湾各口。现在有无倭船。游弋窥伺。贼之惯技。必先声东击西。继以大队攻一处。仍著唐景崧懔遵昨日谕旨。与统兵各将领。时刻严防。力筹抵御。电寄　　

○署两江总督张之洞奏。江南防务紧要。增募勇营。分防各路。以备战守。下所司知之。摺包　　

○丁丑。遣官祭历代帝王庙。早事　　

○谕军机大臣等、电寄李秉衡、电奏已悉。兖沂曹济等处。盗匪啸聚。若不及早扑灭。恐致酿成巨患。毓贤捕盗夙称得力。惟兵力太单。李秉衡现派陈大胜。岳金堂各带马步驰剿。著统归毓贤调遣。即责成该府详察情形。通盘筹画。务将著名渠魁。迅速剿除。一面解散胁从。以靖地方。电寄　　
</div>
    <div class="pagination">
<a href="清实录光绪朝实录_page704.html">上一页</a><span>...</span><a href="清实录光绪朝实录_page700.html">700</a><a href="清实录光绪朝实录_page701.html">701</a><a href="清实录光绪朝实录_page702.html">702</a><a href="清实录光绪朝实录_page703.html">703</a><a href="清实录光绪朝实录_page704.html">704</a><span class="current-page">705</span><a href="清实录光绪朝实录_page706.html">706</a><a href="清实录光绪朝实录_page707.html">707</a><a href="清实录光绪朝实录_page708.html">708</a><a href="清实录光绪朝实录_page709.html">709</a><a href="清实录光绪朝实录_page710.html">710</a><span>...</span><a href="清实录光绪朝实录_page706.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
