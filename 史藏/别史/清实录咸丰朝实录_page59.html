<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 59 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 59 页/共 502 页
  </h1>
  <div class="content">
   ○谕军机大臣等、前因广东股匪。窜扑湖南宜章县边卡。当降旨、饬令徐广缙、叶名琛、派兵兜捕。本日据程矞采奏、此股贼匪。经湖南官兵在容家洞地方攻剿。歼捦多名。余匪仍窜回粤东。又叠被粤省官兵剿捕。屡有捦获等语。仍著徐广缙等、督饬地方文武。将此股逸匪搜捕净尽。勿留余孽。前饬查拏沙包会匪杨得魁等、并著严拏务获。再粤西新墟会匪窜逸。逆首洪秀泉、有由水路东下之信。永定藤县。接连梧郡。为东西两省孔道。徐广缙远驻高州。叶名琛在省。务须添派弁兵。严守肇庆。傥匪徒窜近梧州。悉力堵御。勿令顺流东下。是为至要。将此由五百里谕令知之。　　

○又谕、程矞采奏、酌拨永州防兵一千名。驰赴广西省城。以资捍卫。并另调各营兵丁补防等语。湖南永明江华等处。与永安州相近。现在广西大兵。围攻永安。难保余匪不乘间逃窜楚境。且新甯城步。亦与广西壤地毗连。各该处派兵设防。是否不至单薄。该督移驻衡州。是否堪资策应。不至鞭长莫及。提镇带兵分驻之处。是否扼要。著与骆秉章悉心筹画。督饬文武。加意巡防。勿任邻省余匪窜入句结。将此由五百里谕令知之。　　

○湖广总督程矞采奏、遵查湖南斋匪、并获犯严惩。得旨。严行究办。毋稍轻纵。　　

○以礼部尚书奕湘、兼正红旗汉军都统。未到任前。以镶白旗满洲副都统华山泰署理。　　

○命成郡王载锐、带领侍卫十员。往奠故刑部尚书阿勒清阿茶酒。予祭葬。谥悫慎。　　

○丙午。上诣寿康宫、问皇贵太妃安。　　

○谕内阁、陆建瀛奏、六牐漫工堵合一摺。前因江运厅境、六牐内撑堤。漫溢溃塌。降旨责令厅营赔修。兹据奏称、购集料土。刻日兴工。经河督及该督。先后驻工督办。已于本月初四将漫口堵合。所有被淹灾民。仍著饬令该府县妥为抚恤。毋令一夫失所。　　

○谕军机大臣等、陆建瀛奏、丰北漫口情形一摺。并片陈徐属民情等语。此次全河北趋。由沛县之华山戚山、分注微山、昭阳等湖、挟清水外泛。运河牐坝纤堤。均已漫淹。现在回空军船。衔尾南下。不以片刻停留。如何急筹宣洩。俾运道纤堤涸出。回空可以无误。其丰、沛、铜山、砀山各县。及毗连山东境内灾黎。荡析离居。不堪设想。虽据该督奏称、酌提银两。分饬该管道府县抚恤。并捐廉倡率。以资接济。能否不致流离失所。俾逃亡者可以次第复业。著该督等、赶紧设法。饬属妥为办理。并移咨山东。一体实力。安抚。不得令庸劣属员。讳饰侵渔。致滋流弊。徐属民情强悍。尤当随时查察。有无匪徒乘机抢掠。或句结饥民。致酿事端。查文经到工。尚需时日。该督等、即行饬属勘估工需。将现在筹办情形。迅速具奏。以慰朕怀。至杨以增前奏、请拨来年岁料银两一摺。已交户部议奏矣。将此由四百里谕令知之。　　

○丁未。谕军机大臣等、据徐广缙、叶名琛奏、暹罗国王、先后奉到孝和睿皇后宣宗成皇帝遗诏。遣使进香。又赍递表文方物。庆贺登极。并因例贡届期。将贡物一并呈进等语。上年七月内。据郑祖琛奏、越南国王、遣使进香。当经降旨、以孝和睿皇后梓宫、已于三月内奉移山陵。宣宗成皇帝梓宫、亦择于九月内奉移慕陵。该国王遣使进香。已在奉移之后。不及恭荐。谕令不必遣使远来。其庆贺登极方物。亦无庸呈进。今暹罗国遣使进香。更在期年以后。著徐广缙等、即传知该国使臣。毋庸来京。所有呈进仪物方物。著该使臣赍回。至应进例贡。现当国制二十七月之内。不受朝贺。并停止筵宴。著俟该国嗣王、恭请敕封时。一并呈递。该督等即行文该国遵照可也。将此谕令知之。　　

○军机大臣大学士祁寯藻等、会议申明夺佃增租例禁。请饬直隶总督、顺天府府尹、将各属新编庄头。详查坐落州县。及旧系某庄头退交之每亩原租。并现在官租实数。一并分晰开造。咨报户部、内务府、以凭查核。其新庄头已领一钱以上之地者。租项永远照数徵收。与旧庄头数目相等。以免日后庄佃抗租之弊。其一钱以下之地。业已报明户部者。亦即令新庄头照现徵租数收取。内务府计亩收租。新旧佃户。俱毋得藉词妄希轻减。至尚未议租报明户部者。现已令该督、暨府尹、饬属一律详查。退交原租。并现徵租数。核实定议。不得擅行轻减。亦不得任意取盈。迅即造报。以便庄头照议收租交产。其佃户自二十九年、抗欠租项不交者。应檄饬各该地方官、查明如何抗欠。分别办理。嗣后遇有庄头误差被革。遵照内务府奏定章程。退交地方官。令该州县、按革退庄头原租徵收。待内务府派员牌取。以昭核实而重差项。如仍有佃户抗欠。庄头勒增。以及书吏句串等弊。或控告到部。或被内务府查出。一经审实。即照定例分别治罪。从之。　　

○甘肃巴里坤镇总兵官伊隆阿、因病解任。调山东兖州镇总兵官业布冲额、为甘肃巴里坤镇总兵官。以浙江嘉兴协副将百胜、为山东兖州镇总兵官。　　

○以攻剿广西新墟、及莫村贼匪出力。赏参将德安、巴图鲁名号。同知江忠源、参将李廷楷、白人鹏、游击瑞存、明安泰、孔广顺、守备程秀、马服襄、石长明、胡惟钊、穆大本、王溥、防御承惠、花翎。前锋海福等、蓝翎。余加衔升叙有差。　　

○以攻夺广西风门坳出力。赏参将樊燮、游击长明、刘永钧等、花翎。把总廖世荣等、蓝翎余加衔升叙有差。　　

○豁免湖南湘阴、益阳、巴陵、临湘、华容、武陵、桃源、龙阳、沅江、澧、安乡、十一州县。暨岳州卫积欠额赋。并武陵、龙阳、沅江、华容、益阳、五县未完修堤银。　　

○豁免江西省道光二十九年以前未完银米。　　

○戊申。遣官祭历代帝王庙。　　

○谕内阁、颜以燠奏、湖河涨漫、筹办回空漕船一摺。山东省微山等湖。因江南丰北漫口、黄流下注。普漫堤顶。一片汪洋。当此回空军船衔尾南下之时。急应妥筹宣洩。著东南两河总督。各就地方情形。督饬该道厅、赶紧设法疏消。俾下游畅达。漫水渐退。庶回空可以无误。其运道湖河。相连处所。据颜以燠奏、设立水站。多雇纤船。插标导引。漕船当可一律畅行。不至误入歧途。转多周折。若能迅筹分洩。清出纤道。更为稳妥。至被水灾黎。荡析离居。尤堪悯恻。著江南山东各督抚、赶紧饬属、妥为安抚。并严缉匪徒。毋使藉端滋事。　　

○谕军机大臣等、前因俄罗斯使臣、来赴伊犁。会议贸易章程。当经降旨、饬令奕山、布彦泰、将一切未尽事宜。再行妥议具奏。兹据国子监祭酒胜保奏、请思患豫防。严定限制等语。所有通市日期。该将军等、前奏每年清明后入卡。冬至节停止。又称限内货物、如未卖完。仍听该国商人居住。售卖完竣。饬令旋回。据该祭酒所称、恰克图章程。自十一月开卡。来年二月闭卡。平时即不通往来之处。可否仿照办理。抑系伊犁、塔尔巴哈台两处情形。与恰克图不同。其入卡人数货物。前奏由卡伦官员点验。但未限定数目。该祭酒称恰克图交易之时。夷商运货至圈城者。总不得过二百人。事竣即行出卡。不准稽留。所以久安无事。是否亦可仿行。著奕山、布彦泰、一并妥为筹计。悉心拟议具奏。总期防患未然。经久无弊。原奏片著钞给阅看。将此谕令知之。　　

○直隶总督讷尔经额奏、阅伍回省。道经都门。恳请入觐。得旨。卿自勉力为之。不在虚文。勿得惑于习俗。以多见几面为荣。著毋庸前来。　　

○己酉。谕军机大臣等、赛尚阿奏、官兵续获胜仗。击毙窜匪多名一摺。又片奏、获胜大概情形。贼匪分作三路窜扰。其蒙江一路。已经壮练击沉船只。窜回永安。现在贼首洪秀泉等、是否与韦正等、俱窜入永安城内。抑系分窜他处。务须侦探确实。设法诱捦。无令兔脱。用兵之道。在于善用间谍。即如颜品瑶一股。经壮目张鸿才投充匪夥。即能知贼举动。歼其渠魁。现在贼匪大众。聚入永安州城。所有城内被胁良民。自复不少。正可乘机设法。密委有胆有识者。潜入城中。探悉贼情。或设伏诱捦。或与城内被胁绅民。密相要约。以为内外夹攻之计。则剿捦更易得手。谅该大臣必能早见及此也。再据单开获犯供词。有太平王坐轿进城。大头人俱住城内之语。究竟系何头目。是否系韦正。捦其渠首。则余党自易解散。又据供称、罗大光、被官兵击败后。有欲走修仁荔浦之信。更须严饬各路将官。或合力堵截。或乘机设伏。诱而歼之。全在该大臣设计用间。俾贼匪一举一动。无不豫知。庶乘机应变。自不难于一鼓荡平也。勉之望之。将此由六百里谕令知之。　　

○甯夏将军成凯、奏报到任日期。得旨。于诸事务必留心办理。凡满洲骑射等件。尤当妥为教习。勿忘我满洲风俗。　　

○江西南赣镇总兵官阿隆阿、奏报到任日期。得旨。朕何尝特命汝携眷。此等细事。亦申之奏牍。太可笑矣。　　

○命河南河北镇总兵官董光甲。湖北郧阳镇总兵官邵鹤龄、湖北镇标右营游击胡定国、驰赴广西军营。听候差委。　　

○以拏获河南泌阳县捻首乔建德、予总兵官图塔布、道员郑敦谨、议叙。　　

○以剿毙广西匪首颜品瑶出力。予布政使劳崇光优叙。赏守备张国梁花翎。把总张鸿才蓝翎。余升擢有差。　　

○以剿捕广西股匪刘八曾亚淐出力。赏同知招敬常、知州朱德华等、花翎、知县朱德鉠等、蓝翎。余加衔升叙有差。　　

○以剿办广西永安州平南藤县等处贼匪获胜。赏副都统乌兰泰、黄马褂。生员覃瀚元、蓝翎。余奖叙有差。　　

○以带勇无功。及藉病推诿。撤道员张敬修、都司白人鹏、千总李钟英、奖叙。　　

○庚戌。上诣寿康宫、问皇贵太妃。　　

○谕内阁、漕粮为天庾正供。近来重运漕船。不能如期抵坝。以致回空归次。兑收新漕。节节耽延。本年帮船北上。叠据该漕督、称运河水势充盈。行走较为顺利。惟南河丰北漫口、黄流下注。屡经降旨、饬令东南两河总督、妥筹宣洩。谅可无碍漕行。现在节近霜降。亟应严催回空帮船。赶趱归次。庶于来年受兑新漕。不致有误。著漕运总督、严饬起卸空船。即日连樯南下。不准片刻停留。并著东河南河总督、及有漕各督抚、分饬地方官。严切催提。及早归次。来年新漕。尤当赶紧办理。按限兑开。于四月初十日以前。摧抵清江。克期渡黄。无许稍有延误。傥意存怠玩。仍于例限有逾。定将该漕督、及各省督抚、严行惩处。决不宽贷。将此通谕知之。　　

○谕军机大臣等、据花沙纳等奏、棍徒把持仓务。请旨拏办。除将该犯姓名、交步军统领等衙门查拏外。著派舒兴阿、赵光、迅即前赴万安仓。将该仓东廒潜字、宙字、西廒张字、丽字、盈字、等廒。查明现存陈黑稄米、土米、豆石。并将私造小斛起出。奏明办理。将此谕令知之。　　

○又谕、常大淳奏、浙江石浦洋面。探有广东夹板船十二只。携带炮位家眷。查访均系广东人民。口操粤音。在洋游驶。掳人勒赎。经各帮师船围捕。匪船南窜等语。盗船肆扰。必应并力兜拏。著徐广缙、叶名琛、洪名香、督饬水师镇将、带领弁兵。于该省洋面。严密巡防。如有匪船窜入。即著痛另剿洗。悉数歼捦。并确查该盗船来自广东何处。务须根究盗窝。彻底惩办。勿留余孽。将此由五百里谕令知之。　　

○又谕、据常大淳奏、七月间、接两江咨会。洋盗巴搭、驾船十余只。欲在浙省之普陀山。设坛打醮。当即饬属严拏。旋据详报、石浦洋面。探有大小广东夹板船十四只。携带炮位家眷。皆属东人口音诡称系黄富兴雇募。前赴山东。往北驶去。现复探有大小广东夹板船十二只。在洋游驶并掳捉商船水手。勒银取赎。已调集各镇将督带师船兵勇。前往围剿。又片奏、知府罗镛。招募渔船多只。由外洋驶往石浦。于闰八月初三日。随同师船。将盗船围剿。盗船纷纷南窜。现饬官兵迅速追捕。并分咨两江闽粤水师。一体堵拏各等语。洋盗扰害商船。亟应痛加剿洗。该匪现由石浦纷窜。洋面辽阔。必须各路兜剿。方能得力。著陆建瀛、杨文定、季芝昌、王懿德、善禄、郑高祥、督饬水师将弁。分投截击。并饬陆路员弁。严加防范。务期悉数歼捦。勿任一名漏网。至浙洋盗船。仅十余只。该省招募渔船。有一百二十五号之多。加以镇将所带水师船。兵力不为不厚。何竟任其兔脱。著常大淳查明在事文武、如有畏葸迁延情事。严参惩办。并严饬镇将等、管带兵勇。跟踪追捕。毋令远扬。各督抚提督等、惟当不分畛域。认真督办。务使盗氛尽熄。以靖洋面而安商旅。将此由四百里各谕令知之。　　

○又谕、前据陈庆偕奏、登州水师战船。被贼占据。亲往督办。现尚未据该抚将剿办情形具奏。朕心实深悬念。本日据常大淳奏、浙江石浦洋面。有盗船十二只。连踪游驶。掳人勒赎。经该处师船围剿。匪船纷纷南窜等语。此项盗船。是否即系山东滋扰之船。守备黄富兴、追捕盗匪。有无消息。盗船曾否南驶。江南派往师船。现在如何会同协剿。著该抚迅即详细具奏。登州镇总兵陈世忠、到任后、于水师剿捕事宜。能否认真筹办。有无沾染积习、讳饰消弭情弊。前此盗船。盘踞岛岸。该总兵弹压驱除。如何办理。守备黄富兴、素称奋勇。该总兵能否驾驭得宜。著一并密查。据实具奏。毋稍徇隐。将此谕令知之。　　

○又谕、广西贼匪窜扰。现在大兵云集。所需兵饷。尤关紧要。朕心甚为悬念。前经降旨、准拨广东关税银两。并户部筹拨广东各款。著徐广缙、叶名琛、按照所拨银数。星速解赴广西军营。以济要需。此外正杂各款、并闲款内、有可以通融协济之项。著该督抚悉心筹画。宽为储备。并著传谕曾维、于关税应解项内。无论何款。酌量豫备。一面奏明。一面知照赛尚阿、如有急需。即行飞咨调拨。现在南河又出钜工。经费更形支绌。广东剿办匪徒。虽亦在需费之时。惟与广西毗连。缓急尚可相济。想该督抚等。必能仰体朕意。先其所急也。将此由五百里谕令知之。　　

○河南河北镇总兵官董光甲、奏报各营借兵买粮银两数目。得旨。已有旨命汝赴粤西矣。须赶紧启程。不准耽延。　　

○抚恤琉球国遭风难夷如例。　　

○辛亥。谕内阁、前因王懿德奏、甘肃士民、呈控番贼扰害等情。当令萨迎阿妥为查办。据实覆奏。兹据该署督逐层声覆。其派兵前赴打坂地方。贼已窜逸。无从接仗一节。何以不行入奏。已属有心回护。且谕令呈控番匪之廪生李国栋等、各安生业。并饬协同访躧。试思该绅民等、累被番贼扰害。抢去牲畜。有何生业可安。且自保身家不暇。又何能协同访躧奸匪。该署督于特旨交查之案。办理如此草率。实属老悖昏庸。萨迎阿著交部议处。仍著将此案认真查办。并严饬该镇道等、随时实力缉拏。毋稍疏懈。傥仍玩视捕务。即著严参惩办。　　

○又谕、此案著派户部侍郎王庆云、会同仓场侍郎、及稽查万安仓御史。将该仓潜字、张字丽字、盈字、等廒。现存土米、并陈黑稄米若干石。逐一盘查。其因何存賸、及未经报明之土米。并廒座门板、因何短缺。均著查明缘由。据实具奏。所有该仓经手花户人等。著仓场侍郎送交刑部审讯。起出小斛八张。平斛一张。一并交部查核办理。　　

○又谕、御史吴若准奏、江北叠被水灾、请派大臣筹办赈抚一摺。南河丰北厅属。堤工漫塌。节据陆建瀛、杨以增、先后奏报情形。朕念江南山东两省被淹地方。小民荡析离居。深堪悯恻。迭经降旨、饬令陆建瀛、杨文定、陈庆偕、各将境内灾黎。速行抚恤。并谕知瑞常、于江南试差回京之便。亲赴丰北一带。查勘漫口、并被灾情形。据实奏闻。该督抚等、职在牧民。责无旁贷。著仍遵前旨。督饬地方官、妥为抚绥。实力筹办。傥有玩视民瘼。或假手吏胥。致启侵吞克扣等弊。即著指名严参。该督抚等、如有心徇隐。经朕访闻。或别经发觉。朕必另派大臣、前往查办。并将该督抚惩处不贷。至丰北三堡漫塌口门。前据杨以增奏称、现宽一百八十五丈。东西盘裹坝头。不致续塌。何以该御史奏称、口门有三四百丈之宽。著陆建瀛等、迅即确查具奏。　　

○谕军机大臣等、萨迎阿、哈勒吉那、会议察汉城蒙古防兵、仍该裁撤、并右翼郡王、仍暂居永安一摺。据称今昔情形不同。筹议断难执一。不得不通权酌办。以安众蒙古之心。所有蒙古驻防兵丁。仍请裁撤。拟留盟长各官。蒙古右翼郡王、仍请暂居永安。俟二年后。即令撤回原牧等语。事关变易旧章。且系边防要地。尤宜慎重。著舒兴阿、到甘肃后。悉心体察。通盘筹画。再行核议具奏。萨迎阿等原摺、及蒙古郡王等呈词印结二件。均钞给阅看。将此谕令知之。　　

○以工部左侍郎德兴、署户部左侍郎。兼管三库事。　　

○以正黄旗满洲副都统绵勋、署京营右翼总兵。　　

○命署陕甘总督萨迎阿来京。以户部左侍郎舒兴阿、署陕甘总督。　　

○壬子。谕内阁、广东肇庆府知府蔡振武、前因剿捕首匪温大货五一股。筹办无方。降旨交部议处。已将该员降二级调用。兹据该督等奏称、该员悬赏购线。将著名首要各犯。克期就捦。尚知愧奋。蔡振武、著加恩以直隶州知州仍留广东补用。　　

○又谕、陈庆偕奏、审明战船被贼占驾、及登岸滋扰各情、请将怯懦无能之文武各员、分别治罪严议一摺。山东荣城县石岛洋面。系该副将郑连登专管。乃于捕贼机宜。毫无握握。任听游击韩进忠、联船退守。临时又不能激励兵勇。设法抵御。以致战船被贼占驾。关防遗失。实属怯懦无能。除韩进忠业经畏罪自尽外。水师文登协副将郑连登、著即革职。发往新疆效力赎罪。署福山县知县张济第、文登右营都司德亮、各带兵勇。防守烟台口岸。于贼匪登岸。不能堵御。辄行退守。以致贼匪掳人勒赎。土匪乘机抢夺。亦非寻常疏防可比。著一并交部严加议处。守备叶国栋、年力已衰。不堪驱策。著即饬令休致。　　

○谕军机大臣等、昨因盗船在浙洋被剿纷窜。谕令沿海各督抚、合力堵拏。务获惩办。兹据陈庆偕奏称、访知贼目鲍亚北、陈成发、陈华胜、吴维馨、罗新全、系广东香山、顺德、新安等县人。又有贼目陈姓、系福建人。并闻该匪等销赃聚会。俱在广东香山县之澳门香港。及浙江之石浦温州等处。其船内多带私货。难保不伪为商船。赴各处口岸销售。现饬令守备黄富兴、带领师船。跟踪追捕等语。著陆建瀛、杨文定、季芝昌、王懿德、常大淳、徐广缙叶名琛、督饬水师将弁。严密巡查。并饬陆路将弁。一体防范。傥查有盗匪携带私货。假充商旅。立即捕拏。毋令冒混。至守备黄富兴现带原雇粤勇。驾驶战船二只。艇船七只。跟寻盗踪。南往追剿。第恐兵力消单。必须各路接应。方能声势联络。著各该督抚、饬令水师将弁。各于洋面巡探。如见黄富兴追剿盗船。即督带兵勇。协力歼捦。勿使远扬。现在山东盗船。虽已闻拏回窜。惟贼未捕获。著陈庆偕、仍严饬镇将等、实力巡防。勿稍疏解。将此由四百里各谕令知之。　　

○又谕、程矞采等奏、现审劳光泰讦告上司案内。查出道光二十八年。湖北被水。前藩司唐树义、请发该督抚倡捐银一万两。前湖广总督裕泰、面谕盐道。以节省岸费解司。所发与所请不符。又二十九年总督衙署被火。裕泰札提岸费五千两。卸事后未经发还。此二款、前次裕泰遵旨回奏摺内。未将支用缘由声明。著裕泰再行明白回奏。原摺著钞给阅看。将此谕令知之。寻奏、前借岸费放赈。未将筹补缘由札司备案。至衙署被焚。亦借岸费修理。因调任未及筹还。得旨著交程矞采、龚裕、归案查核办理。　　

○又谕、徐广缙等奏、进剿淩十八等各股匪徒情形一摺。据称淩十八、自叠受挫衄以后。该督复饬两路兵勇。三次进剿。皆已获胜。因该匪恃险固守。致未能立时攻破贼巢。其何名科一股。仍入信宜县境。现以兵力尚单。添调兵勇合剿等语。著徐广缙、叶名琛、严饬各路带兵文武、相机设法。迅将淩十八一股剿灭。即移兵信宜县境。务将何名科与梁二十大等匪党。悉数歼捦。勿留余孽。至该督等奏称、有湖南桂阳县匪徒朱幅隆、谭幅、纠约广东匪徒李哑仔、邓叫古、冯房长等、分股滋扰。共有六七百人。经总兵昆寿、南韶道祥和等、先后将李哑仔、邓叫古拏获。并经各路兵勇。将冯房长一并生捦。现在广东首要各犯。均已捦获。惟湖南起意为首之朱幅隆、谭幅等、是否拏获。未据该省奏报。著程矞采、骆秉章、督饬该省文武。迅速查拏。按名弋获。无任兔脱。致复句结为患。并著广东湖南各督抚、于两省交界地方。严饬带兵员弁。并各县营。务当不分畛域。合力兜缉。勿令此拏彼窜。以期力净根株。将此由四百里谕令知之。　　

○命兵部尚书特登额、署教习庶吉士。
  </div>
  <div class="pagination">
   <a href="清实录咸丰朝实录_page58.html">
    上一页
   </a>
   <span>
    ...
   </span>
   <a href="清实录咸丰朝实录_page54.html">
    54
   </a>
   <a href="清实录咸丰朝实录_page55.html">
    55
   </a>
   <a href="清实录咸丰朝实录_page56.html">
    56
   </a>
   <a href="清实录咸丰朝实录_page57.html">
    57
   </a>
   <a href="清实录咸丰朝实录_page58.html">
    58
   </a>
   <span class="current-page">
    59
   </span>
   <a href="清实录咸丰朝实录_page60.html">
    60
   </a>
   <a href="清实录咸丰朝实录_page61.html">
    61
   </a>
   <a href="清实录咸丰朝实录_page62.html">
    62
   </a>
   <a href="清实录咸丰朝实录_page63.html">
    63
   </a>
   <a href="清实录咸丰朝实录_page64.html">
    64
   </a>
   <span>
    ...
   </span>
   <a href="清实录咸丰朝实录_page60.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
