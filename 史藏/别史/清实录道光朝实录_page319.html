<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 319 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 319 页/共 848 页</h1>
    <div class="content">○谕内阁、各省京控咨交案件。提解逾限各员。惟江苏汇奏请旨交部议处。安徽汇奏咨参。其余各省均系定案时随案咨参。办理殊属两歧。应如何明定章程。改归画一之处。著吏部查明核议具奏。　　

○又谕、福建汀州镇总兵明玉、于奏事之摺。漫不经心。辄用废摺余页缮写。实属错误。著照部议降一级留任。不准抵销。　　

○谕两江总督陶澍。朕看汝。人爽直。任事勇敢。故畀以两江重任。汝当益励才猷。实力整理。膺封疆重寄者。勿避嫌怨。勿惮勤劬。自不待言矣。然当今之势。宪章具在。法令森然。若能大法小廉。奉行以实不以文。何患政事不理。百姓不安乎。无如世风日下。人心益浇。官不肯虚心察吏。吏不肯实意恤民。遇事则念及身家。行法不计及久远。朕所惧者在此。所恨者亦在此。欲求一堪膺重寄者。不可多得。河工盐务。均系兼辖。尤当实力讲求。破除一切积习。渐复旧规。曰如何而能若是。曰在得人。毋忽毋忽。　　

○追封顺治九年湖南阵亡定远大将军和硕敬谨亲王尼堪、为和硕庄亲王。　　

○以乾清门侍卫奕纪、候补内阁学士张鳞、为内阁学士。兼礼部侍郎衔。顺天府府尹何淩汉、为大理寺卿。大理寺少卿沈维鐈、为太仆寺卿。仍留顺天学政任。　　

○以贵州按察使徐镛、为顺天府府尹。未到任前。命大理寺卿何淩汉兼署。以詹事府少詹事吴邦庆、为贵州按察使。　　

○壬子。谕内阁。各省州县承审案件。遇有审断不公。或迟延不结。以致原告上控。该督抚原应另委妥员研讯。其有事关重大者。必应亲提人证。认真审办。若无论案情轻重。概行委员审讯。或仍发原审府县复审。必致意存回护。迁延数载。拖累多人。屡控不休。不可不严行饬禁。嗣后各督抚遇有上控之案。事关重大者。务须亲提研鞫。其寻常案件。著发交邻近府县审办。勒限完结。不得仍发原审之本府本县。以杜弊端。傥该督抚于应提之案。并不亲提。及将上控案件。仍发交原问官审办。定将该督抚惩处不贷。至委审各员。不能依限完案。以致悬宕莫结。即著该督抚随案严参。无得姑容干咎。将此通谕知之。　　

○谕军机大臣等、朕闻署两淮盐运使王凤生、颇有偏见。不尽可恃。现在办理盐务。有无不妥之处。著该督详悉查明。据实具奏。不可稍有回护。其两淮巨枭黄玉林投首一案。从前蒋攸铦办理有无错误。自该犯投首以来。迄今数月。究竟于缉私销引。有无裨益。昨据覆奏、祇称拏获枭犯十余名。是否藉此塞责。此事关系重大。与其迁就于今日。以致贻患将来。莫若先事妥为筹办。弭患于未形。著该督接奉此旨后。通盘筹画。将该犯作何处置之处。悉心斟酌妥当。据实密奏。毋稍讳饰。该督现已补授两江总督。此系任内应办之事。责无旁贷。若祇图补苴目前。致此后仍有办理不善之处。朕惟该督是问。将此谕令知之。　　

○又谕、前据御史邵正笏奏、浙江委员知县等、查拏假照案内要犯任松宇时。妄拏无辜。将任明达之父任肇基、用非刑淩逼毙命。当交该督确切访查提讯。兹据刘彬士奏、前此访拏错误。该委员等据实检举后。旋据山阴县民金珏呈称、伊姊夫任自鉴又名明达、因地棍许培春、曾被任自鉴之父任谋燕控告。问罪充军。释回后与薛魁等朋充县役。藉此朦禀。报复私仇。知县非刑淩虐。邻保均受刑责。任谋燕因此吓毙等语。此案浙江委员等、误拏任肇基到案时。是否辄用非刑淩逼毙命。抑系恐吓致毙。事关人命。必应根究明确。以成信谳。著孙尔准提集人证。秉公研讯。按律定拟具奏。再朕闻刘彬士。性情多疑。遇事游移。不能决断。该督现赴浙江查阅营伍。著就近详悉访查。该抚声名若何。办事可妥协胜任。据实密奏。毋得稍有瞻徇。致负信任之意。将此谕令知之。　　

○调广东巡抚卢坤、为江苏巡抚。未到任前。命江苏布政使梁章钜护理。以漕运总督朱桂桢、为广东巡抚。未到任前。命两广总督李鸿宾兼署。命贵州按察使吴邦庆、以三品衔署漕运总督。调山东按察使李文耕、为贵州按察使。以光禄寺卿赵盛奎、为山东按察使。　　

○癸丑。上诣绮春园问皇太后安。　　

○谕内阁、福绵奏、官兵生计拮据。请援案调剂一摺。科布多地处极边。屯田之外。不产五谷。官兵需用米面柴薪等物。价渐增昂。生计日形拮据。自系实在情形。著准其援照乌里雅苏台成案。动拨官驼一百只。派兵十名。每年两次赴古城。置买米面等物。分给官员兵丁、以资食用。其所用驼只屉绳等项。准销分数。及坐扣置买官物价银。俱著照乌里雅苏台章程办理。　　

○甲寅。谕内阁、李鸿宾等奏参妄讦印官之巡检、及被讦之知县、训旨分别革职解任一摺。此案广东新兴县立将司巡检蔡维垣、指讦该县知县谢崇俊各款内、将嘉庆二十三四等年银米。混称已奉豁免。又赴印官寓所。属次寻衅。神情恍惚。难保无假装疯病。为将来卸罪地步。该县谢崇俊有无藉案罚银。任听家人私松递犯刑具。并串同讼师绅民。欺淩属员。虚实均应彻底根究。蔡维垣著革职。谢崇俊著解任。交李鸿宾亲提全案人证。秉公审讯。务得实情。按律定拟。不准迁就。　　

○乙卯。以筹办地震灾区出力。河南布政使戴完沅、下部议叙。余升补有差。　　

○修河南安阳、汤阴、临漳、武安、林、涉、六县地震坍塌衙署仓廒监狱。从巡抚杨国桢请也。　　

○缓徵山东济宁、邹平、鱼台、邹、临清、长清、阳信、乐陵、茌平、恩、章邱、菏泽、濮、范、观城、朝城、历城、齐河、滨、利津、海丰、沾化、夏津、二十三州县及屯坐各卫、被水被旱村庄新旧正杂额贼有差。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百七十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十年。庚寅。九月。丙辰朔。谕内阁、彦德等奏、拏获偷穵金砂民犯。解送陕甘总督审办。并请将私放逃犯之管卡台吉敏珠尔多尔济、革去台吉一摺。著照所请、所有拏获偷穵金砂民犯杨自生等七人。著派委官兵解送陕甘总督审办。管卡台吉敏珠尔多尔济、著革去台吉。严加看守。俟将逸犯拏获时。即将敏珠尔多尔济解送陕甘总督质讯。　　

○又谕、彦德等奏、请酌拨官兵。添设卡伦二处。并请饬令地方官、严禁无业贫民、出境刨穵金砂等语。乌里雅苏台召哈卡伦迤南瓮棍乌拉杆地方。出产金砂。近来屡有内地民人。私行刨穵。据该将军请添设卡伦二处以资稽查。著照所请、准于该处原设二十卡伦内、择其事简处所。酌拨官二员。兵十八名。在于瓮棍乌拉杆地方。添设卡伦二处。不时稽查。一有民人私赴该处。即拏获究办。并著杨遇春饬令附近卡伦之金塔厅。高台县等处地方官。将无业贫民。严行稽查。不许私出境外。刨穵金砂。傥再有民人私行出境。一经拏获。即将失察之地方官一并查参。其彦德等查出偷穵金砂逸犯七名。著杨遇春饬属严拏务获。按律惩办。　　

○命乌里雅苏台参赞大臣车林多尔济、管喀尔喀二十驿站。　　

○成都副都统伊密扬阿、因病解任。以荆州协领海明、为成都副都统。　　

○改铸安徽宿州营游击关防。从大学士前任总督蒋攸铦请也。　　

○丁巳。谕内阁、前因各省京控咨交案件。提解逾限各员。惟江苏汇奏请旨交部议处。安徽汇奏咨参。其余各省。均系定案时随案咨参。办理两歧。降旨交吏部明定章程。改归画一。兹据奏、查明各省京控咨交案件。前于嘉庆十五年。经都察院会同步军统领衙门奏准。统计一年之内。咨催两次。汇参两次。并令该督抚每届半年。详查逾限各案。将承审各官开列揭参。交部查取职名议处。久经定有章程。惟各省案件多寡不同。以致办理两歧。请饬一体照例遵办。嗣后各该督抚府尹、均将京控咨交逾限未结之案。每届半年汇奏。请旨交部议处一次。以归画一。俾承办各员。咸知儆畏。至向例承审迟延、与提解迟延处分。轻重悬殊。并著各该督抚府尹、嗣后每届半年汇奏之期。确切查明。如系承审迟延。即行据实指参。不得概以提解迟延为词。致咎避重就轻情弊。将此通谕知之。　　

○又谕、托津等奏、审拟六班内已革茶房民人高兴、刃伤苏拉祁常安一案。禁城内各项公所役使之人。向系内务府苏拉充当。不准民人应役。嗣后各班处所。著总管内务府大臣严行查察。如有民人潜入当差。即行驱逐。傥查察不力。别经发觉。除将该民人按律惩治外。定将总管内务府大臣治罪。余依议。　　

○戊午。谕内阁、扎隆阿奏、本年来京瞻觐之回子伯克等、已由喀什噶尔起程一摺。本日又据扎隆阿等奏、称八月初十等日。有安集延回匪。突入喀什噶尔卡伦内。戕害卡伦官兵之事。该年班伯克等、俱有应办事件。且回疆现有安集延跳梁滋事。该伯克等不无系念家属。著陕甘等省督抚于该伯克等行抵何处。即在何处申谕。俾仍由驿递回。以示朕体恤之意。　　

○谕军机大臣等、本日据杨遇春由六百里加紧驰奏、据喀什噶尔等处大臣咨报。喀什噶尔有安集延贼匪扑入卡伦。与官兵打仗滋事。帮办大臣塔斯哈、追击至明维洛地方。遇伏陷殁。并将带兵策应之副将赖允贵、一并被困。势甚危急。叶尔羌亦有不靖情形等语。回疆各城。戡定未及。乃安集延回匪复敢入卡滋事。并伤陷大臣官兵。现在喀什噶尔婴城守御。势在危急。叶尔羌亦有不靖情形。阿克苏等各城。兵力无多。且尚须防守本境地方。断难兼顾。自应调集内外官兵。前往合剿。以期巡就肃清。伊犁。乌噜木齐。以及喀喇沙尔所辖之土尔扈特。和硕特等处官兵。相距喀什噶尔叶尔羌等城较近。业经降旨。饬令玉麟、容安、成格、萨迎阿等、即照该处所调兵数。各一二千名。派员迅速驰往救援。琦善选调四川官兵三千名。驰赴肃州。并令固原提督杨芳、甘州提督胡超。迅速出口。一路迎探情形。至阿克苏再行相机进剿。所有挑带各镇官兵。及西安满洲营马队一切事宜。均著照该督所请行。陕甘总督。已降旨令鄂山驰驿前往署理。著杨遇春将应需官兵粮饷一切事宜。与藩臬两司筹商料理后。即挑带督标官兵一千八百名。并委员兰州道图明额等、驰赴肃州。即在彼驻劄。妥办后路事宜。毋庸出关。其军需银两。著即在甘肃藩库封贮银内。先行动支应用。将此由六百里加紧谕令知之。　　

○又谕、寄谕伊犁将军玉麟、参赞大臣容安、本日据杨遇春奏、急请派兵援剿。已飞咨伊犁等处。伊犁距喀什噶尔较近。该将军等自必据咨妥为调度。惟事在仓猝。诚恐各路往援官兵。到彼稍迟。缓不济急。著该将军等酌量情形。可派官兵若干名。迅即调派。并著选派领队大臣带领前往。务须妥速。不可如从前祥云保。硕隆武之迟延贻误。傥稍有迟逾。必当按律治罪。断不能宽其一线。至粮饷尤为紧要。该将军等即将所贮粮石。酌量运往阿克苏。务使源源接济。再马匹一项。更胦宽为豫备。挑选膘壮。以便调拨。毋致临时迟误干咎。未刻又据扎隆阿等由六百里驰奏、贼势猖狂。喀什噶尔新城、恐不能固守。已谕令扎隆阿等酌量退守。所有派往救援之官兵。著探明扎隆阿等现在退守何处。即赴该处并力抵御。将此由六百里加紧谕令知之。　　

○又谕、寄谕喀什噶尔参赞大臣扎隆阿、帮办大臣伊萨克、英吉沙尔领队大臣棍楚克策楞、叶尔羌办事大臣壁昌、帮办大臣常丰、和阗办事大臣诚端、帮办大臣舒伦保、乌什办事大臣常德、帮办大臣景昌、阿克苏办事大臣长清、库车办事大臣常格、喀喇沙尔办事大臣萨迎阿。本日据杨遇春奏、探得贼匪尚欲由树窝一带。直朴阿克苏。以截西四城官兵后路等语。据该督现已调派各处官兵驰往救援。朕特降旨令提督杨芳、胡超、即行带兵出口。相机往办。但贼匪现在情形。尚未据各处奏到。各城回众、性情反覆。易于煽惑。傥内外勾结。或径扑阿克苏。截我后路。则贼势益炽。愈难剿办。各该大臣务宜严密防范。婴城守御。不可稍有疏虞。其现在贼众如何。即各迅速由驿具奏。将此由六百里加紧各谕令知之。　　

○又谕、本日据杨遇春奏、急请派兵援剿。著琦善即调四川省官兵三千名。务须挑选精练。并选派得力领兵员弁。带领迅赴肃州。听候杨遇春调遣。将此由六百里加紧谕令知之。　　

○又谕、本日据杨遇春奏、一面亲往肃州。照料调度。一面咨会乌噜木齐等处。调兵救援等语。乌噜木齐相距喀什噶尔、叶尔羌等处较近。著成格即照该处所调兵数。迅速派往救援。所有该处仓贮粮石。著尽数运赴阿克苏。为供亿官兵之用。并著于此外宽为储备。以期源源接济。毋致临时周章。其马匹一项。尤为紧要。著将膘壮者豫期挑选。以备调用。将此由六百里加紧谕令知之。　　

○又谕、本日据杨遇春奏、飞咨甘州提督胡超、挑带官兵三千名。顺道再带肃州官一千名。并飞咨固原提督杨芳、豫为挑选官兵三千名。听候调用。此时胡超应已迅速起程。带兵前往。杨芳现在尚未调派。著该提督接奉此旨。迅即带领所挑官兵。一并驰往。与胡超察看情形。随时相机妥为剿办。固不可贻误机宜。亦不可轻率前进。致有挫失。是为至要。嗣后凡遇应奏事件。如杨芳、胡超、同在一处。著联衔入奏。傥该提督等分投各路。即著单衔具奏。将此由六百里加紧各谕令知之。　　

○又谕、本日未刻据扎隆阿等由六百里驰奏、官兵防剿贼匪情形。并另片奏、据探报塔斯哈追贼至明约洛。遇伏陷殁等语。奸回如此猖獗。可恨之至。现在贼势张狂。有径扑新城之势。该处存兵不满一千。应援少迟。恐难固守。著扎隆阿等察看情形。能婴城固守。以待救援固好。傥必须退守。即于英吉沙尔、叶尔羌两城。酌量退守。并力抵御。总在该参赞等计出万全。无堕贼人奸计。至塔斯哈在明约洛遇伏陷殁情形。并带兵策应之副将赖允贵、现在下落如何。均著查探明确。迅速覆奏。将此由六百里加紧谕令知之。　　

○又谕、本日据杨遇春奏、逆回入卡滋事。当降旨照该督所奏。调派各处官兵前往。并令杨遇春驻劄肃州督办。杨芳、胡超、驰赴阿克苏。相机进剿。复通谕八城各大臣等、严密防范。婴城守御。未刻据壁昌等驰奏、叶尔羌所属、八十里亮噶尔卡伦外。色哷库勒地方。亦有安集延一千余人。前来抢劫。将阿奇木伯克迈玛沙捆缚。杀伤回子等情。叶尔羌存城官兵。仅余六百名。势难分拨剿捕。据称业经飞咨伊犁等处。速即拨兵救援。并派员带领官兵回子、前往把守。又经阿奇木伯克阿布都尔满、添拨回子一千余名。协同官兵、分守军台卡伦等处。办理尚为周密。该大臣等务当慎固防守。不可稍有疏虞。至和阗亦属紧要。现在诚端暂留叶尔羌。该处祇有舒伦保一人。著诚端即回和阗。以资守御。是为至要。将此由六百里加紧谕令知之。　　

○又谕、本日未刻据长清奏、派调官兵。前往喀什噶尔救援一摺。据称接扎隆阿来咨。贼匪入卡。将及新城。万分紧急。请调兵迅速往救。该大臣已于新增防兵内、拨派官兵三百名。交候补守备祁升、带往喀什噶尔。惟现据扎隆阿奏、喀什噶尔如不能守。即由英吉沙尔、叶尔羌、合兵同退至阿克苏、以待救援。此时长清所派之兵。自已前往。但不可径赴喀什噶尔。著沿途侦探。如扎隆阿等已带兵撤退。即探明退至何处。迎赴救援。不可中途错过。又据称贼匪现欲由树窝直取阿克苏。该处毗连叶尔羌、英吉沙尔等处。形势紧要。已咨调伊犁满汉官兵二千名。乌噜木齐满汉兵二千名。喀喇沙尔兵二百名。土尔扈特、和硕特兵二千名。库车兵二百名。前来协防。俱著照所请、准其调取。阿克苏为咽喉重地。守城为要。该大臣务当慎重防御。不可稍有疏失。将此由六百里加紧谕令知之。　　

○以山西巡抚徐炘、署陕西巡抚。刑部右侍郎阿勒清阿、署山西巡抚。　　

○以甘肃宁夏镇总兵官中福、署甘州提督。定边协副将永孔阿、署宁夏镇总兵官。　　

○陕西延绥镇总兵官郭继昌、调往新疆军营。以神木协副将刘允忠、署延绥镇总兵官。　　

○旌表守正被戕广西淩云县民罗章女罗氏。四川酆都县民秦先庸妻谭氏。　　

○修浙江东西两塘柴埽各工。从巡抚刘彬士请也。　　

○免喀什噶尔应赔咨领伊犁倒毙马匹。　　

○己未。谕内阁、讷尔经额奏、访获匪犯、审明定拟一摺。此案山东定陶县民李＜?氵凤＞林、有习教传徒、并演习拳棒之事。经该县知县会营访闻。禀经该管知府亲督获犯。审出实情究办。所有历任文武失察处分。均著加恩宽免。　　

○颁给陕甘总督杨遇春钦差大臣关防。办理军务。　　

○命镶红旗蒙古都统哈哴阿、驻往新疆。会同甘肃固原提督杨芳、甘州提督胡超、办理军务。奏事、哈哴阿列名在前。　　

○以御前侍卫载铨、署镶红旗蒙古都统。兵部左侍郎博启图、署总理虎枪营事。　　

○以直隶宣化镇总兵官海淩阿、署甘肃固原提督。　　

○命云南布政使王楚堂来京。　　

○赈四川彭水、秀山、二县被水灾民。　　

○庚申。上诣绮春园问皇太后安。　　
</div>
    <div class="pagination">
<a href="清实录道光朝实录_page318.html">上一页</a><span>...</span><a href="清实录道光朝实录_page314.html">314</a><a href="清实录道光朝实录_page315.html">315</a><a href="清实录道光朝实录_page316.html">316</a><a href="清实录道光朝实录_page317.html">317</a><a href="清实录道光朝实录_page318.html">318</a><span class="current-page">319</span><a href="清实录道光朝实录_page320.html">320</a><a href="清实录道光朝实录_page321.html">321</a><a href="清实录道光朝实录_page322.html">322</a><a href="清实录道光朝实录_page323.html">323</a><a href="清实录道光朝实录_page324.html">324</a><span>...</span><a href="清实录道光朝实录_page320.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
