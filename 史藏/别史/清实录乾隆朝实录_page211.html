<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 211 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 211 页/共 1860 页</h1>
    <div class="content">
○江苏布政使安宁奏报、各属水灾。抚恤情形。及收成分数。得旨。知道了。赈恤之处。须当加意查察。务使贫民均沾实惠。　　

○江南提督吴进义奏、到任后、修理衙署。置办执事什物。俱系自行给银。严禁各员公捐。得旨。好。常如是小心可也。　　

○江西布政使陈宏谋、具摺谢恩。得旨。又用汝为巡抚矣。汝不患无材。惟患恃材。其勉力以诚实二字服膺毋失。则不负任使之意矣。　　

○又以升任甘肃巡抚。奏请陛见。得旨。又有旨留汝为本省巡抚矣。此系驾轻就熟。不必以来京为请也。　　

○浙江处州镇总兵丁世杰、具摺谢恩。得旨。知道了。勉力整饬营伍。和辑民苗。以靖地方可也。　　

○闽浙总督宗室德沛奏报、嵊县、东阳、等六县。旱灾。仁和、钱塘、等十五州县。玉环、杭州、等卫。仁和、钱清、等场。水灾。抚恤情形。得旨。加意抚恤。毋玩视也。　　

○又奏老盐仓以西、草塘改建石工。奉旨。著傅森、伊拉齐、公同监修该将军、织造、养廉有限。请照按察使完颜伟、查察工程之例。每年各给银五百两。以资往来盘费。得旨。此不过暂往。何得同完颜伟耶。　　

○刑部尚书署湖广总督那苏图奏、洞庭湖柁杆州原建石台。为行舟避风停泊起见。止须远为标准。近御风湾。其余粉饰壮观之处。原为虚设。所有岁修事宜。尽可停止。此台断不宜废。得旨。所奏俱悉。告之孙嘉淦。令其知此意可耳。　　

○又以调任两江总督。具摺谢恩。并请陛见。得旨。此卿旧任也。何用朕重颁训谕乎。所谕卿者。始终如一我君臣其共勉之。　　

○又奏明、经理营伍事宜。得旨。告之新督臣。令其加之意可也。　　

○署湖南巡抚许容奏、湖南督粮道谢济世、详请代奏恭谢天恩。得旨。览谢济世人品颇正。而学术不正。令其戒之。　　

○河南巡抚雅尔图奏、办理购买黑豆情形。得旨。如此办理。具见细心。但盈余之数、逐岁加增之处。其中保无抑勒派扰之弊乎。　　

○山东巡抚朱定元奏报、得雨情形。得旨。赈恤之事。不可因武场而稍缓也。　　

○又奏报、雨水情形。得旨。至诚祈祷。尤以勤于政务为本勉之慎之。　　

○山东布政使魏定国奏请、东省被旱州县。钱粮漕米一概缓徵。又东省本年春粜。及从前运直碾米补漕等项。应买仓谷三十万石。停俟明岁采买。俾民粮流通转运。得旨。著照所请行。　　

○又奏报雨泽。得旨。甫得雨泽。即为侈谈。汝东省吏治可知矣。　　

○四川提督郑文焕奏、臣标互营、及城守两营。动支存剩公费银两。买谷贮仓。借济兵食。据各兵请易谷为米。可省碾办运□之劳、报闻。　　

○左都御史管广东巡抚王安国奏、办理嘉应州拦阻米船、及省城五仙门外打抢米行、二案情形。得旨。此等刁风。不可长也。宜严加处置。以警其余。　　

○又奏、拏获逆党廖朝相。成特仲、等。供称廖士美曾同李梅、李捷三、等。前往交趾。已咨明新任督臣饬缉。得旨。是。告之庆复。严缉务获。即汝亦有督缉之责也。　　

○又奏、崖州、感恩、被灾处所。明岁春间。需谷赈粜。而琼属风雨清形。亦尚未报到。或有被风歉收处。不得不豫筹储备。查海康、遂溪、吴川、石城、等县。均与海口相近。拨运最易。应动项买谷二三万石存贮。以备接济。得旨。是。应如是办理者。　　

○又遵旨覆奏、各属赈恤平粜情形。得旨。亦非令汝姑息优柔。博宽厚之名而已也。凡事自有中道。过犹不及。一切政务皆然。岂止赈恤一事而已耶。　　

○广东提督保祝奏、拏获假托巡抚关防之黄大中一犯。得旨。此事殊可嘉也。　　

○又奏、每岁秋冬。除常期操练外。带领弁兵于附近山原。往来驰逐。练习士卒。其往返日期。请免题报。得旨。知道了。此举固美。然不可扰累地方也。　　

○又奏陈、琼属现在乏食情形。得旨。将此奏与庆复看。令其留心。　　

○广东琼州镇总兵武进升奏、琼属雨水田禾情形。得旨。欣慰览之。已用汝福建提督。汝曾为漳州总兵。彼处风气刁悍。汝所素知。而目下为尤甚。一切整理之处。与督臣和衷亟力为之。　　

○云南布政使阿兰泰、具摺谢恩。得旨。汝江西一任。颇不满朕意。故调云南事简之地。汝其勉力改过可也。　　

○署贵州总督云南巡抚张允随疏、嗣后除外省流棍。勾串本地玩法之徒。将民间子女。拐去川广贩卖。或硬行乡去贩卖者。仍照定例、分别首从、定拟斩决绞候外。其有本省民人。诱拐本地子女。在本省地方售卖者。审无勾通川贩情事。仍照诱去妇人子本例。被诱之人。若不知情。为首者拟绞监候。为从及和诱知情之人发遣。如系本省人捆绑本地子女。在本地售卖者。虽未经伤人。但既捆其人。复卖其身。即与伤人无异。为首者照抢夺伤人例、拟斩监候。为从者分发边卫充军。下部议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百五十一　　


大清高宗法天隆运至诚先觉体元立极敷文奋武孝慈神圣纯皇帝实录卷之一百五十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六年。辛酉。冬十月。壬辰朔。享太庙。上亲诣行礼。　　

○诣大高殿行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○颁乾隆七年时宪书。　　

○顺天府行乡饮酒礼。　　

○癸巳。上诣畅春园、问皇太后安。　　

○幸圆明园。　　

○兵部议覆、山东巡抚朱定元、遵议量裁各省续添兵丁。山东抚标左右二营。原额、马兵二百名。守兵八百名。康熙三十四年。裁守兵三十四名。三十五年。裁守兵五十名。现今二营马兵二百名。内各官养粮三十七名。实兵一百六十三名。守兵七百一十六名。内养粮六十六名。公费十八名。实兵六百三十二名。仅供差使。无可裁减。应如所请。照旧存留。至登州、兖州、各镇。自雍正元年以后。陆续添兵一千六百名。应仍令酌裁。从之。　　

○又奏、续准议叙剿。除云南普思元新等处逆贼、一等军功、效力武举人赵世英等、武生苏灿等、各准军功加衔一等。授为千总。随带纪录二次。贡生胡国灿等、各准军功加一级。随带纪录二次。二等军功、效力武生陈得禄等、各准军功加一级。随带纪录一次。三等军功、效力武生李联捷等、各准军功随带纪录二次。监生杨元芳等、生员许齐贤等、俱授为贡生。三等军功病故土巡检杨可昌、准其难荫一子八品监生。迷失兵丁五名、一体赏恤、从之。　　

○广东巡抚王安国疏报、粤东沿海州县、垦复迁移田地税亩。乾隆五年分、潮、雷、二府属、共垦复迁移税五顷三十六亩有奇。又广、惠、潮、连、嘉、五府州属、共报承额外水田税三十顷一十五亩有奇。广潮、肇、三府属、共报承沙坦税一百五顷四十六亩有奇。又香山县、归并卫所屯田、垦复税一十二亩有奇。　　

○甲午。调户部右侍郎周学健、为刑部右侍郎。起原任左都御史彭维新、为户部右侍郎。　　

○乙未。安徽巡抚陈大受疏报、乾隆四年分、灵璧、定远、五河、三县、垦旱地一顷五十五亩有奇。又凤阳、临淮、二县、垦旱地四顷二十九亩有奇。又临淮、来安、凤阳、三县、当年升科田地一顷四十二亩有奇。　　

○丙申。上诣畅春园、问皇太后安。　　

○谕、朕览福建秋审各案。九卿于情实、缓决、可矜内、多有更定。皆属允当。似此秋审重大之务。巡抚王恕、并不留心详慎。错误甚多。该部可即传谕申饬。　　

○大学士等议覆、刑部尚书署湖广总督那苏图奏称、上年城步、绥宁、二县、苗猺不法。自用兵剿平之后。贵州总督张广泗定议在已剿之长安五寨。建造城垣。另设城绥一协。移驻厅员。添兵增汛。经王大臣等议准行。但城绥二县、处楚极边。长安五寨。又在城绥百里外。万山重叠。商贩不通。烟岚瘴毒。势难久居。筑城设堡。尤为劳费。且周环尽系苗寨。万一有事。岂能分援。张广泗初议。粤西之义宁协。设于广南距长安一寨七八十里。尚可彼此声援。今义宁协又改设龙胜内地。距城绥二百余里。难以联络。城绥设协。虽经议定。目今城垣堡署。尚未兴工。官兵尚未移驻。正当及时筹画。查城步县属毛田地方。离县城三十里。系各峒苗猺出入要地。地面平阔。应设一营。名城步营。修建堡城。令武冈营游击移驻弹压。应添千总二员把总一员。外委四员。并在附近各标协营内。抽拨兵四百一十六名。合之前奏抽拨贴防兵三百八十四名。共八百名。分派塘汛。并将横岭原设五峒巡检、移驻毛田。与游击同城。共司稽察。城步县守备。即为城步营中军。武冈营改为都司。专管武冈州汛地。仍归宝庆协分管。城步绥宁二营。均听靖州协兼辖。再。绥宁营原设兵七百四十二名。应抽拨兵五十八名。合原额共八百名。与城步新营兵额相符。其宝庆同知、驻劄城步县治。专司二县苗猺事务。亦应抽拨兵一百名。把总一员。外委一员。加给厅标。责令会同营汛。往来游巡。其长安五寨。实无庸设协建城。江头地方。亦不必添设巡检。堡卒尽可彻回。地亩招人佃种。岁收租谷。留充兵米。应如所请行。其应建堡署。添拨官兵等事宜。请交与新任督臣孙嘉淦、妥协办理。从之。　　

○湖北巡抚范璨奏、襄阳地方、囤麦躧麴、耗费民食。请照河南省例。将躧户、贩户、经纪、牙行、以及徇隐之乡地保长、＜?马犬＞载之车船人户、分别治罪。关津官吏、失察故纵。分别参处。盘获首报者、给赏、得旨。所办甚妥。如所请行。　　

○吏部右侍郎杨嗣璟请假省母疾。许之。命左侍郎梁诗正、兼理右侍郎。　　

○命副都统索拜赴藏、代纪山驻劄。赏银五百两。　　

</div>
    <div class="pagination">
<a href="清实录乾隆朝实录_page210.html">上一页</a><span>...</span><a href="清实录乾隆朝实录_page206.html">206</a><a href="清实录乾隆朝实录_page207.html">207</a><a href="清实录乾隆朝实录_page208.html">208</a><a href="清实录乾隆朝实录_page209.html">209</a><a href="清实录乾隆朝实录_page210.html">210</a><span class="current-page">211</span><a href="清实录乾隆朝实录_page212.html">212</a><a href="清实录乾隆朝实录_page213.html">213</a><a href="清实录乾隆朝实录_page214.html">214</a><a href="清实录乾隆朝实录_page215.html">215</a><a href="清实录乾隆朝实录_page216.html">216</a><span>...</span><a href="清实录乾隆朝实录_page212.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
