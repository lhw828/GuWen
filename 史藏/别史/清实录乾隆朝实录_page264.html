<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 264 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 264 页/共 1860 页
  </h1>
  <div class="content">
   ○免浙江乌程县民欠未完行粮米折银一十三万六钱。　　

○准噶尔部人巴图博罗特夫妇来降。命赏给安插如例。　　

○乙巳。上诣畅春园、问皇太后安。　　

○大学士等奏。今秋皇上奉皇太后恭谒盛京祖陵。系初次举行大典。应于驻跸日、恭往祖陵。行谒见礼。次日于隆恩殿、照四时大祭礼。读祝致祭。其行礼节次。臣等酌议。永陵请自穆奇村、至五谷村驻跸之日。先行谒见礼。回至五谷村驻跸。次日行大祭礼亦如之。福陵请自福锡、至宴台村驻跸之日。先行谒见礼。回至宴台村驻跸。次日行大祭礼。查福陵与昭陵相去不远。请于是日往昭陵行谒见礼。回至瓦子穴□□驻跸。次日行大祭礼。礼毕。即日驾幸盛京。报可。　　

○吏部。等部议准、监察御史吴文焕奏请。五城司坊缉盗一事。定为考成。或论案之多寡。或论年之久近。勒限缉拏。三营亦照此例。从之。　　

○兵部等部议准、署川陕总督马尔泰奏。准噶尔夷使。复请进藏熬茶。由郭罗克附近地方行走。应行防范。酌派熟练守备一员。带马兵一百二十名。各部番兵五十名。于四月内前往驻防郭罗克之包利军营。会同该驻防守备。将夷使往回。必由贼番平昔出没之道。查明切紧隘口。相度情形。先行屯驻。禁阻顽番。不许出外。俟夷使有信。即带领番兵。严密巡逻。并咨明管理青海夷情副都统莽古赉。转饬彼处蒙古番兵。协力查堵。再泰宁协属革赍土司。与郭罗克比邻。亦密迩蒙古地方。并檄令阜和营再派把总一员。马步兵三十名。并饬明正土司。拣派头目劳丁。随往革赍。督率附近土司。派土兵三十名。于相通径路。加谨巡查。不得袒纵顽番出口。均俟夷使熬茶事竣彻回。其行装银两驮载马匹。口粮盐菜等项。照例支给。从之。　　

○兵部议准、漕运总督顾琮疏称。海州一带。营地辽阔。请于龙沟汛添兵二十名。板浦、大伊山、新安镇、三汛。各添兵六名。再龙沟口系通湖荡要地。为盐枭出没之所。应添游巡小船二只。其大伊山等三镇。各添游巡船一只。从之。　　

○免广东潮阳、饶平、二县本年旱灾额赋。　　

○丙午。谕、朕从前降旨。将江省清河等十二州县卫。所有乾隆五年以前未完带徵银两。统行停缓。俟各处年岁屡丰。民间元气渐复之后。该督抚再行酌量定限。分年带徵。所以纾民力。恤困乏也。兹又念山阳、阜宁、盐城、甘泉、兴化、泰州、高邮、宝应、淮安、大河、扬州、等十一州县卫。上年被灾亦重。丰县、砀山、赣榆、三县。灾虽稍轻。而均系连年被水之地。民力甚属拮据。所有十四州县卫。乾隆五年以前未完地丁漕项银米。著照清河等十二州县卫。一体停缓。并将清河等十二州县卫。及山阳等十四州县卫。乾隆六年带徵地丁漕项银两。同五年以前未完之项。一体停缓。俟年岁屡丰之后。该督抚再行酌量奏闻。分年带徵。又淮安分司所属板浦、徐渎、中正、莞渎、临洪、兴庄、等六盐场。所有乾隆二三四等年。未完带徵折价银一万六千三百六十余两。该督抚等因系盐场名目。未曾归入停缓之内。朕思海滨灶户。输纳折价钱粮。与民人无异。屡遭水患之余。元气未复。今届麦熟启徵。若令新旧钱粮。一时并纳。未免艰难。著与民户一例停缓。以示朕优恤民灶之至意。　　

○江苏巡抚陈大受奏。起运赈粜米谷。官给脚价。原未包算船料在内。若令船户输纳。未免赔累。请免徵收。得旨。允行。　　

○丁未。谕、上冬今春。仰蒙上天屡赐瑞雪。二月间又曾得雨。方冀二麦有收。以裕民食。不意一月有余。时雨未降。麦苗微旱。待泽孔殷。若再迟迟不雨。二麦将有损伤。朕心甚为忧虑。已在宫中虔诚默祷。著传谕礼部。即行择日祈雨。遵照典礼敬谨举行。　　

○谕曰。孙嘉淦现在候旨。福建巡抚员缺。著周学健前往署理。周学健接到谕旨。即速赴任。不必来京请训。　　

○大学士等议奏。臣等遵旨询问岳钟璜。据称郭罗克住居之地。长亘一沟。部番千有余户。其强健上马执鸟枪者。约千余人。虽野性难驯。亦因地皆不毛。惟藉打牲度日。生计日窘。遇有行旅。屡行抢劫。现在郑文焕带兵出口。相机进剿。虽易于平定。但贼番无以为业。惩创之后。必予以谋生之路。方可永远宁帖。查有郭罗克相近之柏木桥地方。可以屯种。将来事定之后。安插此处。令其务农力作。庶可资生等语。应请交该省督抚提督等。会同妥酌。于平定之日。将如何安插。可否耕种之处。于善后事宜内详议请旨。从之。　　

○兵部议准、两广总督庆复疏称。连阳营新添之把总一员。兵一百名。以额外募设。悉行裁去。将三江协左右二营额设兵内。每营抽五十名。于该协经制千总轮拨一员、带领驻防。惠州协左营新添兵一百四十名。汛防紧要。应量裁七十名。其应拨补裁去之兵。于左营融拨二十名。提标各营额兵内拨五十名。按年更换防守。从之。　　

○工部议准、贵州总督兼管巡抚事务张广泗疏称。上江之定旦、八开、平宇、都江、王岭、八匡、下江、丙叔、等汛。应建土城、城门、炮台、炮楼、石梯、游击、守备、千总、衙署营房、外委住房。并吏目、县丞、衙署仓廒。从之。　　

○戊申。谕、河南开归陈汝所属之郑州等十三州县。旧有乾隆五六七三年民借未完之常漕义社等谷。共一十一万八千石有零。例应今年一并催徵完项。但此十三州县。上年收成歉薄。若于本年麦熟之后。既徵应纳之新粮。又完累年之旧欠。则民力艰难。可为轸念。著将乾隆五六七三年动借各项仓谷。于乾隆甲子年起。分作三年带徵。以纾民力。该部即传谕河南巡抚知之。　　

○八旗汉军都统等奏。皇上以八旗汉军生齿日繁。改归民籍。查现在情愿为民者。一千三百九十六人。内除盛京工部郎中施廷龙等十七员。原系汉缺。既改籍为民。即与汉人无异。应令照旧供职。其整仪尉韩国钺等三员。俱系旗缺。既未便因改归民籍。遽行黜退。又不便仍占旗缺。应照本身职衔。给与顶带。如愿在各该处营伍当差。准其呈明效力。如果人才弓马可观。酌量题补。丁忧郎中施廷敬等三员世职。准其带往。俟服满归入班次补用。其进士、举人、贡监生。乃候补、候选、降调官员。并捐纳职衔。共一百十七名。应照本身职衔。与汉人一体考试录用。其现食钱粮马步兵、拜唐阿、并告休参革官员以及闲散。共一千二百五十六名。应照呈准入各该地方民籍。一体编入保甲。所出马步兵各缺。各该旗另行挑补。得旨。朕前因八旗汉军。户口日繁。生计未免窘迫。又限于成例。不能出外营生。特降谕旨。除从龙人员子孙。无庸更张外。其余各项入旗人等。有愿改归民籍与愿移居外省者。准其具呈本管官查奏。原指未经出仕。及微末之员而言。至于服官既久。世受国恩之人。在伊等本身。及伊等子弟。自不应呈请改籍。而朕亦不忍令其出旗。此奏内文职自同知等官以上。武职自守备等官以上。俱不必改归民籍。余依议。　　

○旌表守正捐躯之河南陕州民贾见亮妻李氏。　　

○己酉。上诣畅春园、问皇太后安。　　

○谕、前因淮徐一带。上年被灾。目下米价不能平减。特降谕旨。将漕标河标兵丁。应扣所借一季饷银。此时暂缓。俟本年秋成之后。米粮价平。再行扣除。今查河标之外。尚有河苇二营。上年亦经借饷。此时正当照例扣还之际。念伊等修防河工。颇属劳苦。且同居被灾之地。食用亦必艰难。其上年所借一季饷银。亦著缓扣。与标兵一例。俟秋成谷贱。再扣还项。　　

○谕军机大臣等。苏州地方。有田之家。多贮米谷。待价昂贵。然后出粜。谓之栈囤。又有嗜利之徒。贿嘱关胥。将内地之米。出洋贩卖。以图重价。二者皆为地方之蠹。朕从前屡降谕旨。严加申禁。而督抚等奉行不力。闻此弊尚未能尽绝。可传旨与尹继善、陈大受、令其留心劝谕。密加查察。务使囤积偷漏之习。悉改前辙。庶几米价可平。民食充裕。　　

○工部议准、署直隶总督史贻直疏称。正定府滹沱河五坝以下。迤东一带。地处甚洼。大溜冲激。埽湾共七八十丈。埽湾以东。河身渐窄。溜逼堤根。水发时冲刷堪虞。应添建鱼鳞挑水坝三座。并于夹空之中。下埽加镶。俾崖岸得以保护。从之。　　

○庚戌。上御勤政殿听政。　　

○谕军机大臣等。据三保奏称。山东济阳、临邑、二县票地一案。据运使李梅宾详称东省票地。有力则充。无力则退。济阳现商周震、临邑现商李六龙。现在遵例输谷。胡兆椿认充之处。毋庸议。具详前来。但该商周震等。既不肯认还丁皂保一项。而伊等本年所输之谷。亦甫近一半。请即将票地交胡兆椿承业等语。朕已批示。俟喀尔吉善到任后。会同定议摺奏矣。但思此案。在运使既议以无庸更易。而三保与丁皂保。同属内务府人员。或稍有瞻徇之意。亦未可定。可将此情节。寄信喀尔吉善。令伊将此案前后情由。详细确查。应如何办理之处。会同摺奏。或此中另有情节。即著伊秉公据实具摺奏闻。以结此案。　　

○大学士等议覆、贵州总督张广泗、提督韩勋、奏称。乾隆六年。粤西迁江案内。拏获叛犯李梅。供出李开花一犯。至今未获。经粤西督抚提臣通咨查拏。现获黄三等。并盘获王文甲、王阿耳等。搜出符纸。刻造木印。隔省勾结。阴谋不轨等情。查该犯捏造妖言。蛊惑愚民。按其供词。皆出自李开花、覃玉真等。若详推细鞫。真情无不败露。李开花等、可以穷搜立致。应令该督等将现获之犯。逐一确讯。以绝根株。其未获奸匪。仍遍饬文武员弁缉拏。仍会同各该督抚提督等。加紧巡缉。俾奸徒净尽。以戢边隅。得旨。依议速行。　　

○以詹事敷文、为通政使。　　

○辛亥。谕、古者创册府于西昆。辟芸台于东壁。是以木天储彦。石渠抡材。由来尚矣。乾隆二年。朕曾亲试翰詹诸臣。因文以考其行。所取者如陈大受等。颇不愧此选也。越今数载。颇闻翰詹诸臣。率从事终诗酒博奕。而四库五车。鲜有能究心者。将何以华馆阁而垂来叶哉。其依往例。自少詹讲读学士以下。编修检讨以上各员。著于本月三十日。赴圆明园。侯朕出题亲试。其托词不至者。列名具奏。大学士等即承旨行。　　

○予故科尔沁多罗郡王诺扪额尔赫图、祭葬如例。　　

○予故巴林固山贝子诺扪额尔赫图、祭葬如例。　　

○壬子。太常寺奏。天坛神乐观、显佑殿、从前俱奉祀玄天上帝。仍旧供奉外。至所供天师文昌等神。应行彻去。其神乐观庙额。请改为神乐所。得旨。改为神乐所。　　

○癸丑。上诣畅春园、问皇太后安。　　

○谕上下江去年被灾之州县。今麦秋在即。纵使丰收。闾阎亦仅可糊口。若即令输赋。民力未免艰难。本年应徵钱粮。著缓至十月后开徵。该部即行文该督抚遵行。　　

○又谕、上下江驿站马匹。现行之例。刍豆每日给银六分。在丰稔之年。自足敷用。今岁歉价昂。州县不无赔累。昨岁被灾州县。其驿马每日准销八分。俟秋收丰稔停止。其有收地方。不得援以为例。　　

○户部议准、护理山西巡抚布政使严瑞龙奏称。右卫驻防八旗官兵马匹。所需豆石。自乾隆八年起。每年不敷供支豆四千三百四十余石。请将常丰仓现存豆五千七百五十八石零供支。以后不敷之处。令应州、浑源、大同、阳高、天镇、五州县。于甲子年为始。改徵本色豆四千三百四十九石解运供支。从之。　　

○工部议准、甘肃巡抚黄廷桂疏称。宁夏府城旧制。门外原建南北关厢。自乾隆三年地震倒塌后。修筑郡城。未经一并估建。又护城濠一道。亦因地震摇平。未估疏浚。请复旧制修理。从之。　　

○以江南总督宗室德沛、署吏部右侍郎。　　

○是月。江南河道总督白钟山奏。查勘河务事宜。一、徐属南岸之毛城铺石坝。分洩黄水异涨。保护徐郡一带。此系黄河一大关键。从前照旧制。随时启闭。宣洩合宜。但近来南岸日渐淤高。北岸渐低。未免侧注北岸石林等处。前之毛城铺。虑其洩水过多。目下又虑其太少。此毛城铺宣洩机宜。当随时筹酌也。一、山盱之天然滚水等坝。原以分洩洪湖异涨。保护淮扬一带。此淮水一大关键。前议将天然坝改建二滚水石坝。异涨既可分减。平常之水。又可存蓄。以助清敌黄。惟是旧有之天然二坝。原系土坝。视水势大小。酌量开放。操纵由人。且土性胶粘。无虑开后随水冲刷。若改建石坝。则一定不移。此又宜筹酌者也。一、高宝诸湖。上承洪泽湖。归入运河。其势甚盛。向由高邮之南关、五里、车逻、及昭关、各坝以洩之。流分则势杀。去渐则力微。此实湖河洩水之尾闾。前议将高邮三坝永闭。另于三坝上下添建石闸四座。复于昭关坝上添建石闸三座。各闸金门。止各宽一丈二尺。较旧各坝口门阔至六七十丈者。大相悬殊。未免来水多而去水少。且高邮邵伯一带。形如釜底。又当诸湖所汇。水势骤涨。减洩不及。所关匪细。此又不得不再为筹酌者。以上三条。容臣悉心筹画。务求尽善尽美之处。再奏请旨。得旨。是。须求尽善尽美。以期永有裨益也。　　

○又奏、石林以下。无堤之黄村、韩家塘、各工修守事宜。得旨。如此先事豫防。庶稍慰朕怀也。　　

○福建陆路提督武进升奏报。古田县民黄天瑞、首告黄元贵等分散白绫伪劄。谣言惑众。现已拏获各犯。得旨。知道了。此等刁风。所宜亟为严查者也。　　

○湖广总督阿尔赛奏。湖广仓储。原贮六十五万余石。不能广为平粜。以致米价腾贵。经前抚臣张楷请添贮四十二万余石。原题每石价银以四钱为率。但米价贵贱。难以逆料。伏思秋稼登场。即在四钱以外。若得如数采买。于来岁青黄不接之时。粜济民食。在原价则有盈无绌。在穷黎得减价平买。于地方大有裨益。得旨。是。应如是留心办理者。　　

○又奏。楚省江湖水面扒舱匪贼。紏夥肆行。向来所称兑旗巡哨者。皆虚应故事。现在严饬办理各事宜。得旨。楚省吏治。不意竟废弛至此。汝其实力整饬。不可复似前人之空言无补也。至湖北抚臣晏斯盛。其人乃一假道学者流。而其中不能无他。卿其不可为彼所欺。不过藉其材具。令办事可耳。　　

○署山东巡抚布政使包括奏。东省各属缺雨。粮价渐增。似宜暂为变通。酌定减价粜卖。以便穷民。如价在八钱以上者。以七钱粜卖。七钱以上者。减去一钱。七钱以下者。减去五分。在年谷顺成之秋。仍可照价买补。设稍不敷。准照例通融拨补。至亢旱价贵地方。如止存七粜三。恐不敷接济。应请不拘粜三成例。就各属仓储多寡。户口繁简。酌定多粜。以惠闾阎。价平之处。仍照例粜三。得旨。此亟应办理之事。知道了。　　

○广西巡抚杨锡绂奏。安南保乐匪徒王辉妙等。滋扰未靖。现饬沿边文武添拨兵役。严守关隘。毋许一人出入。得旨。是。诸凡留心。辑宁地方可也。　　

○又奏。内地民人在交。如因匪徒滋扰复回者。交地方保甲约束。其非内地人民。一概拦阻。不许放入。得旨。好。应如是也。　　

○提督广西总兵官谭行义奏。黔省匪犯黄三、王祖先、等。散符挖窖。供出粤民王文甲等谋逆。并拏获王文甲等解黔质审各情形。得旨。此等事断不可分此疆彼界。当思总系国家之事。上紧办理而不推诿。则得矣。　　

○贵州总督兼管巡抚张广泗、提督韩勋奏。威宁夷奴者厦等。聚党潜居。不服家主役使。并将归主各奴家口。锢禁不放。经官兵搜获夷奴。并将被禁家口。全行救出。现在严缉首犯。得旨。所奏俱悉。弁兵等相机成事。殊为可嘉。至未获之首犯。尤宜上紧缉捕也。　　

○张广泗又奏。黔省各属。平粜买补出入数目。各据详报。米价稍平之思南、黎平、石阡、思州、四府。定番、平远、黔西、普安、正安、五州、修文、仁怀、桐梓、瓮安、施秉、天柱、清平、婺川、开泰、龙泉、铜仁、十一县。并永丰州分驻、之册亨州同。平粜米谷。已全数买补过米三万四千三百余石。谷五千一百余石。又南笼、平越、二府。开州、威宁、永丰、三州。龙里、安南、毕节、普安、平越、余庆、清溪、七县。平粜过米三万五千二百三十余石。谷二千三百八十余石。荍麦二千二百二十余石。买补过米一万八千七百一十余石。谷一千一百九十余石。荍麦一千一百一十余石。其贵阳、安顺、大定、铜仁、四府。广顺、黄平、二县。贵筑、贵定、清镇、普定、安平、遵义、镇远、安化、印江、玉屏、十县。平粜过米七万四百四十余石。谷四千六百九十余石。各该处秋成时。米价昂贵。难以买补。请俟本年秋收后。再为买贮。查未经买补之各州县。现存仓谷。尚堪接济。应缓至本年秋成后。买补还仓。得旨。虽然如是。然仓贮足数。自是属员畏难之事。亦不可听其日攘之说也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百八十九


大清高宗法天隆运至诚先觉体元立极敷文奋武孝慈神圣纯皇帝实录卷之一百九十
  </div>
  <div class="pagination">
   <a href="清实录乾隆朝实录_page263.html">
    上一页
   </a>
   <span>
    ...
   </span>
   <a href="清实录乾隆朝实录_page259.html">
    259
   </a>
   <a href="清实录乾隆朝实录_page260.html">
    260
   </a>
   <a href="清实录乾隆朝实录_page261.html">
    261
   </a>
   <a href="清实录乾隆朝实录_page262.html">
    262
   </a>
   <a href="清实录乾隆朝实录_page263.html">
    263
   </a>
   <span class="current-page">
    264
   </span>
   <a href="清实录乾隆朝实录_page265.html">
    265
   </a>
   <a href="清实录乾隆朝实录_page266.html">
    266
   </a>
   <a href="清实录乾隆朝实录_page267.html">
    267
   </a>
   <a href="清实录乾隆朝实录_page268.html">
    268
   </a>
   <a href="清实录乾隆朝实录_page269.html">
    269
   </a>
   <span>
    ...
   </span>
   <a href="清实录乾隆朝实录_page265.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
