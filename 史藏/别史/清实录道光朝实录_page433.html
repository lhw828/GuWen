<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 433 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 433 页/共 848 页</h1>
    <div class="content">○调安徽按察使怡良、署江苏按察使。　　

○修浙江东塘鱼鳞石塘。从巡抚富呢扬阿请也。　　

○乙巳。上奉皇太后幸慎德堂。进膳。　　

○遣官祭关帝庙。　　

○遣官祭昭忠祠。　　

○谕内阁、程祖洛等奏参玩视要案之署州牧。请旨革审一摺。所参甚是。福建前署永春直隶州事泉州府马家港通判乌竹芳、于州民林偶等纠众焚抢、拒捕夺犯重案。虚实自应彻底根究。按律定拟。以成信谳。乃该员在任一载有余。未经审拟详办。直至将次交卸之时。率以理处明白。详请销案。化有为无。教刁纵恶。莫此为甚。乌竹芳著即革职。交该督等提齐全案人证卷宗。严审确情。照例究办。　　

○予福建凯撤内渡遭风淹毙外委苏净云、祭葬恤荫。　　

○释遣戍新疆已革协办大学士两广总督李鸿宾、广东提督刘荣庆、回籍。　　

○浚热河旱河。从总管阿灵阿等请也。　　

○丙午。孝康章皇后忌辰。遣官祭孝陵。　　

○谕内阁、上年节经降旨令有漕各省督抚。早兑早开。务于四月初十日以前抵坝渡黄。不准稍有迟误。兹据林则徐奏、江苏漕粮。除江北各帮已经兑竣开行。其苏松等属。因冬间雨雪连绵。收米寥寥。现在严饬各州县、加紧设法催徵等语。漕粮为天庾正供。岂容少有延误。现距渡黄定限。为期较近。该抚务当严饬催兑。趁早开行。不得藉词晴少阴多。湿谷难以上砻。少有迟延。亦不得以帮船搭运部拨铜斤。吃水稍重。任听帮丁沿途逗留。致逾限期。总须随兑随开。严行催趱。以速补迟。毋误抵坝渡黄定限。傥仍前松懈。以致逾期。必将该抚严行惩处。决不宽贷。　　

○谕军机大臣等、本日据敬徵等奏、直隶民人杨萼、赵宗柽、在都察院衙门具控惨毙四命一案。又民人王宽、具控结会行凶。威逼贿和一案。俱明降谕旨、交琦善督同臬司秉颂严审矣。据称讯据乐亭县民人杨萼等供词。缘杨萼之妹杨氏、嫁与赵宗柽为妻。与伊堂兄赵希柽隔院居住。素与堂嫂赵张氏不睦。因出外贸易。杨萼之母王氏前往作伴。上年冬间。赵杨氏患病。杨萼甥女李阎氏亦往探病。至十一月十九日。杨瓯胞弟杨荣往看。被赵希柽义子韩宏劝令送崇。是晚杨荣回家。至二十日。赵希柽报称赵杨氏病重。杨萼急往看视。具伊母杨王氏、伊妹赵杨氏、甥女赵银姐、暨李阎氏、俱作自缢情状身死。杨王氏与赵银姐身带伤痕。当即查知是日早晨有水夫送水往后院。被赵张氏拦阻等情。屋内银钱衣物。均被盗去。经地保报县诣验。刑仵报作缢死。控经该府委员覆验。仍前朦报。不为确究。是以与赵宗柽联名来京沥诉。又讯据昌平州民人王宽供词。缘民人之父王明荣、上年冬冬间被土豪现充里保刘添锡、暨石连瑞、王章、刘勇等纠众立会。屡邀入会不允。喝令夥党刘竣等攒殴多伤。越日殒命。并将在旁观看之宋二立时殴毙。经伊胞伯州役王明富、报州验明。刘添锡等复众强抢。将家存契纸衣物抢去。嗣因刘添锡等设计贿和。伊不肯贿结。被北路厅门丁白十、诱至沙河。刘添锡串同伊伯暨甄三等恐吓逼结。伊伯受贿多赃。凶徒纵逸。伊父无人抵命。是以赴案沥诉各等语。此两案。如杨萼等具控惨毙四命一案。韩宏果无图谋情事。何以劝令送祟。即于是夜四命齐毙。若系自缢。何以身有伤痕。赵张氏若不知情。何以拦阻水夫。赵希柽既经赵明告知身死情形。何以送信时祇称病重。且又失去多赃。难保非图财串害。其王宽具控结会行凶。威逼贿和一案。事关纠众结会。逼胁殴毙。丁役串勒贿和。如果属实。殊干法纪。两案情节俱重。必应确切严讯究办。该督等务将各案情虚衷研鞫。秉公严审。总期水落石出。以成信谳。不准稍有含混。亦不准为地方官规避处分。讳饰回护。以重人命而惩奸蠹。毋任毋纵。将此谕令知之。寻奏、讯得赵杨氏先有病磨难忍。欲行早死之言。杨王氏等或因痛女情深。或因失所依倚。或因境遇难堪。各萌短见。蒸检杨王氏尸骸。委系自缢身死。身上伤痕。系自缢时碰垫。赵杨氏各尸棺。据尸夫赵宗柽等以怀疑已释。恳求免验。并查明赵宗柽家失物。系赵杨氏生前借与族人等质当。其非图财谋害已确。至赵杨氏等已死。赵希柽报称病重。亦属乡愚畏事之见。伊妻赵张氏拦阻水夫。祇系各顾门户。并无别故。韩宏劝令送祟。亦系习俗相沿。实无邪术符咒。惟杨萼误执伤痕。致尸遭蒸检。依律拟杖徒。赵宗柽随同附会。依律拟杖。至王宽之父王明荣、因该村每至秋熟时。按地摊钱。禁窃禾稼。名为青苗会。刘添锡保王城接充首事。王明荣、宋连如、斥其所保不公。刘添锡情急。令王城等动手。将王明荣宋连如殴伤。因此殒命。王宽因捏称刘添锡纠众结会。将伊父逼胁殴毙。令伊伯现充厅役之王明富在州控告。王明富被拖日久。不能供役。因向刘添锡借钱。作为殡费。令王宽具结息讼。是青苗会并非邪教。刘添锡亦因情急喊助。尚非豫谋主使。事后给钱。亦非串嘱行求。王宽自认捏控。请将王城依律拟绞监候。刘添锡、王宽、拟杖徒。均下部议。从之。　　

○引见内务府保送京察一等人员。得旨、此次内务府三院等处京察一等圈出人员。著各该堂官再行出具切实考语。带领引见。圈出之主事中祐、存棻、内管领舒兴、委署库长常经、六品库掌基溥、笔帖式景昌、德毓、明善、安常、庆年、吉惠、景泰、八稳、常维、福恩、苑副椿龄、俱著交吏部记名照例选用。所有一等官员笔帖式达他等、俱著准其一等加一级。其年已逾岁之郎中福绍、员外郎成铸、内管领舒泰、六品司库观音保、笔帖式花沙布、长宜、广储司司库德升、年力就衰。俱著以原品休致。　　

○以御前侍卫阿勒罕保、腿曾受伤。安福、年已逾岁。命在大门上行走。　　

○以捐修安徽颍州府城垣。并济贫民口粮。予知县朱艧等加衔议叙有差　　

○以江苏苏州松江等府粮价增昂。免浒野关商贩米税。　　

○丁未。春分。朝日于东郊。遣肃亲王敬敏、恭代行礼。　　

○复引见各衙门京察一等圈出人员。得旨、此次京察一等复带引见各员。除常兴、博通阿、松林、无庸记名外。乌金布、英桂、易镜清、周祖培、龚文焕、汪日宣、黄士瀛、李裕堂、刘源灏、李恩继、王允中、高容声、拖克西图。爱崇阿、锡麟、任树森、管遹群、多龄、文光、吉年、何其兴、张晋熙、万贡珍、嵩岫、恒泰、陈修鼎、龄椿、赵珥彤、文柱、耿自检、阳金城、杨庆琛、丰林、玉昆、讷苏硁额、怡昌、刘万程、保岱、查克丹、炳奎、吴俊民、文康、鄂克敦布、瑞福、朱嶟、伊克精额、冯赞勋、费开绶、重豫、丰绅布、俱著交军机处记名以道府用。　　

○戊申。谕内阁、本日据卢坤由驿驰奏、学政因事故出缺。查讯家属所供情形。并请旨简放一摺。广东学政李泰交、于本年正月十八日在署内自缢殒命。该督等亲往看视。查阅该学政遗笔字迹。内称幕友闻知县何正机捏款入控。幕友家丁。与何正机通同一气等语。既据该学政亲属呈出廉州府寄信字有牵涉何正机之处。必应调省确切查讯。以期水落石出。著该督即将署合浦县知县何正机调取到省。并该学政幕友家丁等一并质讯明确。是否另有情弊。彻底根究。据实具奏。毋稍含混。　　

○命翰林院侍讲王植、提督广东学政。未到任前。以光禄寺少卿前任广东高廉道许乃济、留粤代办考试事。　　

○己酉。谕内阁、吴邦庆奏、详议查泉章程。以备蓄水济运一摺。东省运河。本无来源。全恃引泉潴蓄。泉河通判。现准复设。查泉事宜。自应酌定。据该河督妥议各条。朕详加披阅。内泉务宜遵旧例。责成道府兼管。山东有泉十七州县。非泉河通判所属。嗣后仍责成兖沂曹济道、兖州沂州泰安各知府兼管。就近督率各州县实力妥办。并令随时抽查。于泉务更为有裨。其地方管泉佐杂等官。除东平州同、宁阳主簿、峄县县丞。向归运河道厅管辖外。其济宁州同、泰安沂州二府经历、汶上邹县滕县泰安滋阳各县丞、及新泰县巡检。著照所请、俱归泉河通判管辖。所有管泉佐杂十二员。嗣后均责成该厅于春秋查泉时。察其勤惰。分别功过。该河督会同巡抚三年核计。始终奋勉。优加鼓励。始勤终惰者。归入甄别办理。其废弛不职者。随时撤参。　　

○复引见内务府京察一等圈出人员。得旨、此次内务府三院等处京察一等复带引见各员内。除光裕、福清、无庸记名外。明伦、松桂、瑞廷、福泰、庆伦、英诚、文祥、那昆、文蔚、英敏、俱著交军机处记名。　　

○达赖喇嘛之呼毕勒罕、遣使呈进贡物。赐敕褒奖。赏赉如例。　　

○以故青海扎萨克贝勒那木喀旺扎勒子车棱诺尔布、袭爵。　　

○赏还三品顶带礼部右侍郎文庆、二品顶带。　　

○甘肃按察使戚宗彝、因病解任。以广东盐运使伍长华、为甘肃按察使。　　

○旌表守正捐躯山东益都县民黄春生妻凌氏。　　

○修山东运河泇河、捕河、三厅闸坝石堤各工。从河道总督吴邦庆请也。　　

○以湖北武昌汉阳二县粮价增昂。贷司库银。招商赴四川湖南买米平粜。免各关津米税。　　

○庚戌。谕内阁、朕此次恭谒西陵。启銮后。著派定亲王奕绍、大学士长龄、曹振镛、尚书汤金钊、留京办事。　　

○辛亥。上诣绮春园问皇太后安。　　

○以通政使司通政使宝善、为都察院左副都御史。　　

○缓扣江西帮丁上年借支天津道库银。　　

○贷江西、鄱阳、星子、建昌、德化、四县修筑圩堤银。并缓节年未还借项。　　

○以贵州都江厅上年被水。命平粜仓谷。贷古州厅灾民耔种。　　

○以江西南昌、新建、二县上年被水。命拨各属仓谷平粜。　　

○壬子。谕军机大臣等、本日据车林多尔济参奏、兵部郎中景善、私给监内罪人羊只。又给蒙古金顶戴用。凡有蒙古事件。并不回堂。私与骁骑校吉隆阿任意办理。将情节告知庆山。亦无可如何。请将景善撤回等语。已明降谕旨、交凯音布审办矣。此案兵部郎中景善果有劣迹。车林多尔济自应会同将军庆山、参赞禄普、据实参劾。何以单衔具奏。该将军等并未列衔。是否该郎中实有其事。抑或另有别情。凯音布接奉谕旨。即驰驿前往乌里雅苏台提集人证。秉公查讯。务得确情。据实具奏。车林多尔济原摺。著钞给阅看。将此谕令知之。　　

○以工部尚书博启图、御前侍卫哈哴阿、为总理行营事务大臣。　　

○以建修福建永福县文庙。予知县包干臣等加衔议叙有差。　　

○甲寅。大学士富俊、因病请解任。命安心调理。以正黄旗蒙古都统奕颢、署镶红旗满洲都统。　　

○以肃亲王敬敏、署镶蓝旗蒙古都统。　　

○旌表守正捐躯四川崇庆州民苏洪藻妻王氏。蓬溪县民妇吴张氏媳陈女子。　　

○乙卯。上幸万寿山。诣广润祠拈香。　　

○谕内阁、琦善奏、访获习教传徒各犯。请将历任文武各官从前失察处分宽免等语。奸民倡设邪教。最为地方之害。该管各官。必应严密访拏。毋任蔓延滋事。此次周承宗等习教传徒一案。据该督奏称、系由河间府暨深、冀、二州河间、肃宁、二县会同营员访获究办。俾该犯等数十年来所传各徒党。得以同时弋获。不致再有蔓延。且系该地方官先自缉获。功过尚足相抵。所有此案历任文武各官从前失察处分。俱著加恩宽免。　　

○以太仆寺卿龚镗、为内阁学士兼礼部侍郎衔。　　

○修直隶良乡县河道桥座。从总督琦善请也。　　

○丙辰。谕内阁、讷尔经额等奏、请将丁忧试用未入流革职严审一摺。湖南丁忧试用未入流吴鏊、因案撤销尽先补用。乃事隔半载有余。忽禀讦前署江华县已革知县林先梁家丁、有卖放逆猺之事。称系该县幕友韩姓告知。并未指明卖放究系何犯。是何名姓。案关讦告卖放逆猺。必应彻底根究。吴鏊著即革职。交讷尔经额调集全案人证。从严审办。已革知县林先梁著即扣留备质。并饬令吴鏊指出幕友韩姓住址。查提到案。以便核对虚实。按律定拟具奏。毋稍含混。寻奏、查江华县及军需总局、臬司衙门、所存拏办猺匪卷宗。逐细核对。人数无不相符。提讯幕友韩姓即韩辉亭、坚称并无向吴鏊告言卖放逆猺之事。帮办县事之县丞邹扬廷、亦称实无其事。吴鏊自认妄禀。应请照律拟杖徒。林先梁业经另案革职。毋庸议。下部议。从之。　　

○谕军机大臣等、前据哈丰阿奏、筹造擡炮一百尊。未据将需用若干动何款项之处。声叙明晰。当降旨令详细具奏。再降谕旨。兹据奏称、旗库存贮款银。俱系随时动用。并无闲款。所造擡炮一百尊。需用工料银一千七十六两零。系该将军与伦忠、左廷桐、会商捐办。不敷银两。由该将军如数捐足。现已制造完备。其操演擡炮。配用火药。在于存城大炮十位内撙节备用。所需铅丸。照子母炮例。归入右司存贮。筹备修补军装项内支销。由理事同知备办。如数领用等语。此项捐办银两。该将军等岁支廉俸之外。别无余资。无庸捐办。即著中祥于粤海关税内。照数拨给银一千七十六两零。作正开销。文该将军等支领。此项制造擡炮。为军中得力之器。必应挑取兵丁。认真演练。一归娴熟。不可有名无实。将此各谕令知之。　　

○以大学士长龄、署镶白旗满洲都统。　　

○乌什办事大臣兴科、因病解任。以镶蓝旗汉军副都统壁昌、为乌什办事大臣。　　

</div>
    <div class="pagination">
<a href="清实录道光朝实录_page432.html">上一页</a><span>...</span><a href="清实录道光朝实录_page428.html">428</a><a href="清实录道光朝实录_page429.html">429</a><a href="清实录道光朝实录_page430.html">430</a><a href="清实录道光朝实录_page431.html">431</a><a href="清实录道光朝实录_page432.html">432</a><span class="current-page">433</span><a href="清实录道光朝实录_page434.html">434</a><a href="清实录道光朝实录_page435.html">435</a><a href="清实录道光朝实录_page436.html">436</a><a href="清实录道光朝实录_page437.html">437</a><a href="清实录道光朝实录_page438.html">438</a><span>...</span><a href="清实录道光朝实录_page434.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
