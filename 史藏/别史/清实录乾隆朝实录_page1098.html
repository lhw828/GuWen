<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1098 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1098 页/共 1860 页
  </h1>
  <div class="content">
   ○谕军机大臣等、据杨廷璋奏、沧州知州翁燿拏获盗犯首夥七名。内有四犯该州未准关文即能豫先盘获。实属勤能可嘉等语翁燿于凶盗案件。不待关缉移文。即能先行查获。尚属能事。著送部引见但摺内称、此事拏获在本年三月间。系方观承任内之案。何以不即办理。迟延至今始行具奏。殊不可解或翁燿为人。方观承索所不喜。虽经藩臬两司详禀。不为据情入告。及杨廷璋接任。两司复为悬求。抑或藩臬等前未办及。直至此时始为具禀。杨廷璋因而叙入陈奏。朕办理庶务。从不肯丝毫稍存疑义。必须询考明白。著传谕杨廷璋。令其查明奏闻寻奏、翁燿具报获犯后。曾经两司面禀。彼时方观承。拟俟审明定案。再行具奏。故未即办理。至该员先经方观承题升延庆州。部驳未准。续因办差开复。升授今职非素所不喜。报闻　　

○又谕、据明德奏哈国兴查出木邦等处各营逃兵五十余名。先后解审正法一摺。兵丁临阵脱逃自应尽数查拏。立置典刑。以肃军纪。但滇省兵丁怯懦素习。历任督、抚、提、镇、等。酿成贻误。亦已有年。今有事用兵。情状始行毕露。若此时再不加意振作。则将来边防重地。既不能尽置绿营而不用。又不能概斥滇人。不令充补。似此退怯不前。甚且纷纷窜逸。锢习不悛。尚复成何营制。此等兵丁。与其惩创于事后。何如整顿于事前。著传谕阿里衮等。此时在军营者。固当加意整励。即内地各营。亦应实力董饬俾明于有勇知方之义。庶不致终归无用新授提督之哈国兴及各该镇总兵等。身司统率。俱有训练戎行之责。现在作何设法约束操演。使营伍共知奋励。力改前愆。以壮军威而惩积玩。即速会商详议。据实具奏。仍将伊等于各标营现在作何办理情形。附摺奏闻　　

○己酉。皇太后圣寿节遣官祭太庙后殿　　

○上诣寿康宫行庆贺皇太后礼王大臣于慈宁门众官于午门行礼　　

○奉皇太后幸寿安宫侍宴　　

○谕、国学崇祀先师规制法程美备是饬我列圣右文重道。尊礼有加。朕临御初。即诏易黄瓦仪惟其隆。迩以殿庑岁久弗葺。特发帑金二十余万鸠庀鼎新敕大臣董厥成。轮奂视旧增益工就告蒇。而门殿诸额。向沿明张璁陋议。非所以肃观瞻明折中也。既依会典定名躬为榜书并宣谕厘正大指。兹复亲制碑记具修建原委。且于几暇手书付锓。表示郑重将以明年仲春。诣学释奠落成之。彰盛典焉遐稽阙里庙堂。有后汉时牺象诸尊。以为观美。爰择内府所藏周笵铜鼎、尊、卣、罍、壶、簠、簋、觚、爵、洗、各一颁置太学陈之大成殿中。用备礼器。夫孔子志在从周。楹间列姬朝法物。于义惟允。所司其敬凛将事典守勿替。以克副朕意　　

○谕军机大臣等。据崔应阶参奏同知张铎。于续办乌枪工价银内。每千两扣银二十两。坚不承认一摺。已降旨将张铎革职。交与该督严行究审矣。昨永德来京陛见。据奏、伊在浙时已经讯出书办得赃。及承办之员。短价浮销各情节。因令军机大臣。将此案缘由详悉询问据称伊在藩司任内。书办虞九洲。初办制枪详文稿。系照提标移册一万。三千余杆。经永德改稿。止请造四百四杆。详委同知张铎承办后又改委同知广福。已讯据虞九州供称、广福许每杆给银三分。托为照应。所以报销文内、遂添叙余请陆续制造字样。并经讯明初办四百四杆之理事同知书办费浚川则称原详稿内本无余请续制之语。系广福自行添入调验原稿果有旁添笔迹。又讯据续办三千余杆之杭捕厅书办居大川供出。此案有已满藩司书办虞廷荣。料理院司衙门抚房王明斋。督房韩如山余景贤夏声等俱经供认得过广福银十二两应允照详题请又理事厅书办潘正音一犯。往拘时自行抹脖现在收禁医治又讯铁匠姚万山供。向张铎领银。每千两扣银二十两。并传问该员称每杆用银二两五钱三分零。核之原估。每杆二两八钱一分之数。复有盈余。广福原办四百杆。事同一例。虽已报销。亦应严究各等语是此案承办始于广福。而接办之张铎。仍前弊混。必须切实严究。今该督虽将张铎短扣情节参劾查审而于每一枪较原估余银二钱八分。及广福承办四百杆浮冒报销之处。尚未叙及尤当一并研究务得实情。至广福既向藩司书办行贿。从又添请续制字样现有改稿字迹可据。情弊显然今广福虽已身故其子若尚留在浙江即当提取根问。亦可得其实在根由又现在案内浙省上下各衙门书办通同作弊者甚多其中亦必有关通部中书办嘱托照应之事因令军机大臣讯问工部书办。现据供出。有浙江布政使承差陈德顺。来京打点许银之事著崔应阶即速拘拏陈德顺到案将何人托彼来京打点及作何许银过银之处。悉心严鞫。务令水落石出不得听其稍有掩饰。其书办潘正音。虽经自行抹脖所伤轻重若何。收禁医治后。曾否已经痊愈。且该厅书吏承办此案者。原不止潘正音一人伊即因伤重。急难讯供。其同办之人自可确切追究。毋任诡卸。亦不得因此稍致延缓仍即将讯明案情。据实奏闻。著一并传谕崔应阶知之　　

○又谕、据阿桂奏、途次遇阿里衮擒解缅酋遣来谍者三名。请俟至京询问后。仍行释回使贼匪不致惊疑等语所奏甚属错谬缅酋谍者解京时朕方加之刑讯断无轻纵之理且贼匪掳去内地多人无一遣还。今甫获贼三名即令释回可乎此次整旅前来。相机而动一年无绪。再办一年。自然贼匪畏慑兵威计穷归款若似此示怯贼匪将更骄蹇岂肯复来投诚。阿桂此奏、与舒赫德前奏遣人招降无异。阿桂前此来京日与军机大臣在朕前面论此事毅然自任。有不足尹继善之意今甫至中途。即心存畏缩遽欲将就塞责恐到军营既不能协助阿里衮妥协办理或反为所掣肘阻其勇锐之气朕实为之愤懑阿桂著严行申饬。仍令协同阿里衮遵朕节次谕旨悉心筹办不得草率了事自干罪戾并传谕阿里衮知之　　

○庚戌上诣皇太后宫问安　　

○幸瀛台　　

○谕军机大臣等、据鄂宁等奏、到现在办理逆匪黄教情形。并吴必达带领官兵船只前往剿捕一摺所办甚好奸徒纠众拒捕不法实为罪大恶极应即严行搜捕务净根株以彰显戮至该镇王巍。本系驻劄台湾之员自匪徒窃发以来。虽即督兵往剿但首夥各犯尚多未获。且自初八日具报以后相隔两旬未据将曾否获犯。续报抚提诸臣该镇前后作何筹办。是否妥协。吴必达到彼自可得其实在情形著即悉心查奏。其匪案起事缘由应即确切根究悉力擒拏毋使一名漏网获犯之日即于台地正法宣示俾众人共知儆惕又前据鄂宁等奏报台湾道张珽留驻郡城知府邹应元赶往参酌办理。其事殊不可解道员官阶在知府之上且兼辖兵备办贼乃其专责自应随营调度知府身任地方留郡弹压庶为合宜。何以行守倒置若此著传谕鄂宁即行查明据实具奏将此一并谕吴必达知之　　

○又谕曰、良卿奏黔省冬月行围一摺由驿四百里驰报甚属非是三冬操演士卒藉行围以练营伍本系督抚等分内应行之事自当照寻常摺奏差人赍进何得擅动邮传且由四百里驰递良卿殊属不知事体著传旨申饬　　

○辛亥谕军机大臣等昨据崔应阶奏请将工部邱姓书办及广福家人滕二张五解浙审讯。经军机大臣查明书办邱宗玉。与广福家人滕二俱已物故请将同邱宗玉办事之书办王魁一等并亦属知情之家人张五解赴浙省并案质讯等语崔应阶因查办台湾逆匪。已回闽省而制造鸟枪一案又系永德藩司任内转详之事自不便令其独审著传谕永德选派妥干员役将此案应行质讯紧要人犯及应查案卷即速解送来京交军机大臣会同刑部审讯该抚务严饬派出解员沿途小心隔别管押毋令致有串供及疎虞等事著将此并谕崔应阶知之　　

○壬子谕军机大臣等前据李侍尧奏、暹罗国夷目甘恩敕。遣人至该督处具呈称、暹罗为花肚番残破。该夷目驱逐贼番。即欲为该处国王。乞代奏请封等语。当即代该督写檄谕稿。令交甘恩敕来人赍回。距今已逾三月。自应早有覆文。后又据阿里衮等奏、有守备程辙。在阿瓦具禀将军。有暹罗欲图恢复之语。复经降旨李侍尧即选妥干能事员弁。往曾经绘画海外夷图进呈之河仙镇夷目莫士麟处。访问暹罗近日实在构衅情形速奏。此旨由六百里驰寄。至今亦一月有余。所遣探询消息之人。此时谅应回粤。何不以为事。著再传谕李侍尧将莫士麟所覆确情若何。及甘恩敕有无覆禀之处。即速详晰查明迅奏。寻奏、前奉谕随派署游击郑瑞等附商船前往河仙镇。向莫士麟查询但自粤东至该处。均属外洋须俟次年三月东南风顺。始得回帆未能克期得信得旨、既未得信何须六百里。又糊涂了。汝不应如此也。大奇　　

○癸丑。上诣皇太后宫问安　　

○幸瀛台　　

○谕曰、御史成德奏、请将关税盈余。妇入正额一摺。殊属不知事理国家税课。本有常经各关商贩日盛。货物流通税项岁有盈余。亦势所必至。各监督每年按数报解交部确核。如该监督稍有侵渔。一经察出即当按律治罪。是弊窦不因盈余而生岂因归并正额而遂可杜耶。若如该御史所奏既无当于剔弊之道。转似于正税外加额徵取。更与政体未协。况盈余一项。各关商货多寡不等。每年税银亦赢缩不齐。又当以何年之数为准。若就现在盈余若干定作正额将来设遇课银稍绌即指为正额亏缺乎抑别为随时酌改乎所奏甚属卑鄙而不知事理成德著饬行　　

○又谕、据彰宝奏、江阴县丁墅桃花等镇。保正沈添益等。欲将熟田一并缓徵开写传单纠众突至县署。将公案桌椅毁坏。甚属凶悍不法。现在已究出一百二十余名。全获审办等语。地方遇有水旱偏灾朕念切民依。一经奏报。即饬该督抚悉心查勘有应行抚恤之处。不惜多费帑金。期闾阎均沾实惠。不使一夫失所。今岁江阴县西乡。偶被偏灾。业经有司查明。分别蠲缓。若成熟地亩。本非偏灾可比。百姓既明知得被恩膏。何得更于例恤之外。妄生徼幸。悍然藐法抗官。毫无忌惮。而保正等。皆属在官人役。乃敢借端歛钱。煽惑众人。入署毁坏公案。实为不法之尤其罪无可复逭。朕于良民偶遭灾歉。加意拊循。惟恐不及。若受恩不知感激。甚至干犯县官。则去莠锄奸。国法不能曲贷。此案已降旨该抚严审定拟。并将此通谕知之　　

○谕军机大臣等、著传谕彰宝。将各犯严加审讯。照河南新野县奸民聚众之案。以光棍例将为首及同恶相济各犯。多办数人。不可稍存姑息。即在事为从之犯虽不至尽行正法。亦当遣发伊犁。乌噜木等处。以示惩儆。断不可仍留本地。致长刁风。更不可使之兔脱。除派专员尽行严解交吴达善。即将审明办拟缘由迅速覆奏　　

○又谕、前据崔应阶、鄂宁等节次奏报。台湾匪犯黄教纠众不法一案朕核其情节即料及必系王巍在彼办理不善与该道府因循贻误所致。业已谕令吴必达查办今阅王巍奏摺。则该镇于九月初一日抵台湾地方已知有积匪黄教纠夥滋扰之事自应即行督兵亲往。上紧查拏务期尽获奸匪以靖海疆。乃仅委守备一员。把总一员会同文员入山搜缉。致奸徒无所畏忌。酿成事端。至十月初二日。闻贼匪在山顶竖旗纠集百有余人。始带兵往剿。而所获各犯。又属寥寥计其时距该镇初闻此事。已及一月是王巍等玩视贼情稽延误事果不出朕所料此次摺内尚称该处山岭重叠。路径崎岖是其怯懦观望情形更觉自难掩覆。看来此番贼匪蔓延。总由该镇及道府等。始而意在弥缝。希图了事。继复由王巍心存畏葸。不能奋往督剿。以致贼益鸱张。王巍实罪无可逭。著传谕吴必达、就近查明。据实严参。并将此谕崔应阶。鄂宁知之　　

○又谕曰、阿里衮等、前赴龙陵巡察地方。业经两月有余。昨又据奏、老官屯缅匪呈书请示。亦已二十余日。曾否派令巴图鲁队官兵捉生攻掠。及贼匪另遣人来之处。均未具奏。办理缅匪一事。本年暂不进兵。原欲休息兵力。以觇贼势。即相机筹办非谓屯驻防守。遂毕乃事也。果因防守起见。则地方官优为之事。何必又令伊等大员统兵前往。而在彼株守。坐误机宜。实令人不解。计此时阿桂已至军营。著传谕阿里衮。阿桂、将贼匪现在情形。及伊等如何办理之处迅速奏闻　　

○旌表守正捐躯之河南宁陵县民张朋祥女张氏　　

○甲寅。上御乾清门听政　　

○以太仆寺少卿申甫、为光禄寺卿　　

○是月。直隶总督杨廷璋奏、直属本年偶被偏灾。蒙恩赈贷其有收处所米粮亦不免昂贵。请暂停劝捐。得旨、是　　

○江苏学政景福奏抵江阴谒文庙适闻乡民纠众鬨入县署。毁坏公案。即亲率该县星赴弹压并严饬县役营兵拏获十二人。随督同追拏数十人。得旨、如此方是。此非越俎干与地方事务也。勉之　　

○署河东河道总督吴嗣爵奏、东省运河以汶水为源。泗洸沙赵等河分流而南旺最为水脊。南高台庄十二丈。置闸二十八。北高临清九丈。置闸二十一东西两岸。设桥坝涵洞。互相挹注。河身湾曲与南河平顺者不同。除临清以北。下河厅属卫河并无闸座长流迅驶。不能煞坝兴挑今仍派兵浅额夫用船捞浚。其临清闸内塘。河本年卫河盛涨。浑流倒灌停淤。又南旺济宁彭口塘河因汶。泗沙赵等河水迭发积沙亦多均须挑深一二尺至五六尺不等惟挑河工程向有垫崖贴坡等弊现按段签钉志桩并视河崖上旧草根为准其挑起土令擡远处不得堆积河崖。报闻　　

○山东按察使尹嘉铨奏、初至省城拦舆赴诉甚多。而顶名假冒希图滥准及以户婚田土越控者。各居其半类皆讼师架词耸听俱按律重惩并访拏讼师治罪民间颇有怨声。终不敢徇名宽假现在讼谍渐稀得旨嘉奖　　

○协办大学士公副将军暂署云贵总督阿里衮等奏、永昌腾越所管磨盘山一道。上下九十里异常陡险。石路残费过多。又腾越州有龙江铁锁桥。铁练轻细。碍难经久。明岁兵行粮运。桥道关系最要。应亟修整。得旨嘉奖。
大清高宗法天隆运至诚先觉体元立极敷文奋武孝慈神圣纯皇帝实录卷之八百二十三　　

大清高宗法天隆运至诚先觉体元立极敷文奋武孝慈神圣纯皇帝实录卷之八百二十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理史部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十三年。戊子。十二月乙卯朔谕、贼匪黄教纠众不法一案。该镇王巍。于九月初一日抵台湾。即据地方官报知其事。自应刻即亲往剿捕。尽获匪党。以净根株。乃仅派守备。把总入山搜拏。迁延一月。致贼匪得以肆行。无忌直至十月初二日闻匪众竖旗之事。始带兵亲往。昨阅伊奏摺。其观望畏葸情形毕露。即此一节。已难胜总兵大员之任。王巍著革职俟督提等查参到日。再降谕旨　　

○又谕、兵部奏革职知府邵大业。呈请赎罪一摺。甚属非是邵大业前经获谴加恩复用之员。不知感激奋勉实心任事以致地方酿成匪案。又一切置之不问。阘茸已甚是以降旨革职。发往台站效力赎罪乃以年届六十。素质羸弱恐致贻误军台为词试问伊久任知府。何以恋职隐忍。不闻以此引退。而将赴军台。独藉此为诿饰乎邵大业不准赎罪。所有率行具奏之兵部堂官著交部察议　　

○礼部议奏、磨勘河南省举人乔之邵等二名试卷挖补。虽无关文义。恐日久弊生。应照疵谬例停科。并定为例从之　　

○兵部议奏、请嗣后凡袭世职各员令该督抚先行验看。如应袭之嫡长子孙人材不及即于嫡次子孙内。拣选拟陪。倘应袭子孙祇有一人此外并无合例者。该督抚声明咨部引见时恭候钦定从之　　

○调福建漳州镇总兵叶相德。为台湾镇总兵。闽粤南澳镇总兵何思和。为漳州镇总兵。浙江黄岩镇总兵林国彩。为南澳镇总兵以福建澎湖水师副将许德。为黄岩镇总兵　　

○以故广西镇安府属下雷土知州许庆长子瑞麟、袭职　　

○丙辰。谕据宗人府奏盛京主祭之宗室章京阿郎阿果勒明。阿病故请由在京宗室章京内。拣派二员前往等语。盛京祀典。所关甚钜如宗室章京不敷。即著令五部侍郎轮班主祭。无庸由京遣往　　

○又谕曰、明德、奏、办理逃兵一摺。内称哈国兴至广南营查办时守备田伦纲。办理不密。以致跟随兵丁宿秀生。邓朝贵陆成美三名。闻风潜逃。请将田伦纲交部严加议处等语。查办逃兵。自应小心慎密。田伦纲身为守备。辄令营书唱名。致营兵闻信脱逃。议处不足以示儆。田伦纲著革职令在军营。自备资斧效力赎罪。所有逃兵。即著严饬地方文武。密速缉拏务获。毋得任意玩延。使该犯等乘间远扬漏网　　

○谕军机大臣等、刑部议驳。江苏巡抚彰宝、审拟参革江浦县知县刘豢龙短价派买料豆仅拟满杖一本所驳甚是已依议批发矣刘豢龙以自应采买之豆转派牙行短价给发以致各行户交豆不前显有强派情弊即云革生王在文冒充牙行情愿承办而领状内现有丁文远等四人之名岂有遽信王在文一人而不遍询各行即便交办之理其为刘豢龙授意勒派故作不知更不待言该抚于此等紧要关键并不按情推勘辄照低价买物问拟明系有意开脱沾染外省沽名恶习殊属非是。著传谕彰宝将因何如此轻纵之处。明白回奏仍照部驳情节另行审明实情妥拟具题寻奏此案臣彼时查例载勒买短价。坐赃治罪定例稍轻不便援引因依司详。以低价买物准不枉法律问拟未将该员授意勒派情由推勘明白以致草率办理报闻　　

○又谕曰明德查奏罗源浩应赔铜厂银两一摺内称即系银内全完仍不准其开复程之章等各员如于一年完项照例开复而另片内又称、均俟交赔完日。方准回籍等语。显系该抚意存姑息。急欲为伊等开脱。所办非是。罗源浩为人。朕所素知前于浙省道员任内。曾经加恩补授京堂乃召见奏对意并不知感激惟欲贪恋外职养廉。及将伊复用道员。一味恋栈因循竟不实心任事以致铜厂废弛日甚任听属员透漏作弊。甚致铜本有亏。亦不上紧厘剔。其溺职负恩。初非寻常失察。应赔官项之人可比前经降旨甚明。是论罗源浩之情罪。即将应赔之项。按限全缴。尚当交部治罪。以示惩儆。岂徒不准开复。遂足蔽辜。但此时伊若自知余罪无可解免。则应交官赔项势必怠玩不前。是以暂且停其交议。传谕该抚看其完项情形。如不甚踊跃即将伊监禁著追事毕时再行奏请治罪至程之章等均系专司铜务之人。任意滥放亏帑亦有应得之罪如拖延不完。并著监追俟伊等交完官项之日一并具奏请旨著将此详谕明德知之　　

○又谕据阿里衮等由六百里驰奏一摺朕加披览祇系寻常事件而于如何办贼之处仍无一语奏及甚属非是阿里衮身为将军尚书兼领侍卫内大臣。带有满兵数千在彼驻劄理宜分派巴图鲁弁兵。捉生攻掠使贼匪自相惊扰久而穷蹙自来投诚。岂有坐待之理显系心怀畏葸欲图草率了事。阿里衮自京起程时看其尚属奋勇不意到彼惟以驻守塞责而于一切布置毫不经意殊负朕恩。著传旨严行申饬　　

○户部议覆、御史虞鸣球奏称、勋田一项系前明勋臣产业。散在江浙诸省其赋较别项田亩为轻且不纳漕米现在执业并非勋臣后裔而田赋科则相沿邀恩殊为未协应如所请敕各督抚、按册立限饬各州县清查并令民户首报布政司核实一体输将督抚具奏办理从之　　

○丁巳上诣皇太后宫问安　　

○幸瀛台　　

○戊午。谕军机大臣等、崔应阶奏、盘获汀州傅元禧。带有旗信逆词随即拏获逆犯十一名一摺。总兵眉绶。及府县各官。办理此事。尚属妥协此等奸匪。敢于结盟散札。情甚可恶。务须上紧查拏。毋任一人漏网。从重处治。庶足以示惩儆。闽省现有台湾匪犯一案。尚未办结。今复有此案。即须查审崔应阶速回闽省办理。前已令永德回浙。如此时已到浙江。崔应阶即将巡抚印务交代起程若尚未回任。即将抚篆交刘纯炜暂行护理。崔应阶迅速前往汀州。就近查办。其应拏广东逆犯。已谕令李侍尧。一体严拏如有续经究出应拏之犯。该督可即飞咨粤省。严缉务获。至汀州府知府宋丰绥。及该处文武各员内。所有实力妥办之人。著崔应陛查明。据实具奏。有应送部引见者。亦并列名奏闻。再阅该犯等逆词。内多隐语。且开有药方。其踪迹甚为诡秘。或于此中究出造意割辫首犯。亦未可知。崔应阶查审时。著一并留心根究　　

○又谕、据崔应阶奏、盘获汀州民人傅元禧。搜出旗面印记并妄诞逆词。并单内开有广东奸匪孙志贤等。现在飞咨粤省查拏等语。奸民聚众滋事。深为不法之尤。理应上紧缉拏。从重惩治。业经降旨崔应阶。即回闽省查办所有粤省奸民孙志贤等。著传谕李侍尧。飞饬干练妥员。速行缉获。再阅该犯等逆词。内多隐语。且开有药方。其踪迹甚为诡秘。或于此中究出造意割辫首犯。亦未可知李侍尧获犯查审时一并留心根究。仍将缉犯情形。迅速奏闻。寻奏、随委粮驿道李缙等驰赴访缉间。准闽浙督臣咨称、广东孙志贤已到案质讯。并非广东省。系蒲城县之广东岭。余无粤民在内。报闻　　

○又谕、前据李侍尧参奏、总兵明达。不发赍摺路费。抑勒守备甘廷亮。自缢身死经甘廷亮之子具控一案。当即降旨将明达解任。交该督严审。如果所控属实。即将明达一面革职审拟。一面据实奏闻。迄今四月有余。尚未见该督奏到。此事并无难办之处。何以延缓若此。著传谕李侍尧。即速将明达有无扣发路费。甘廷亮是否抑勒自尽各情节。严加审讯。务得实情。迅即奏闻
  </div>
  <div class="pagination">
   <a href="清实录乾隆朝实录_page1097.html">
    上一页
   </a>
   <span>
    ...
   </span>
   <a href="清实录乾隆朝实录_page1093.html">
    1093
   </a>
   <a href="清实录乾隆朝实录_page1094.html">
    1094
   </a>
   <a href="清实录乾隆朝实录_page1095.html">
    1095
   </a>
   <a href="清实录乾隆朝实录_page1096.html">
    1096
   </a>
   <a href="清实录乾隆朝实录_page1097.html">
    1097
   </a>
   <span class="current-page">
    1098
   </span>
   <a href="清实录乾隆朝实录_page1099.html">
    1099
   </a>
   <a href="清实录乾隆朝实录_page1100.html">
    1100
   </a>
   <a href="清实录乾隆朝实录_page1101.html">
    1101
   </a>
   <a href="清实录乾隆朝实录_page1102.html">
    1102
   </a>
   <a href="清实录乾隆朝实录_page1103.html">
    1103
   </a>
   <span>
    ...
   </span>
   <a href="清实录乾隆朝实录_page1099.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
