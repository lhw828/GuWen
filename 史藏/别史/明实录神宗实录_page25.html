<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 25 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 25 页/共 367 页</h1>
    <div class="content">　　○升湖广岳州府同知钟崇文为广西佥事
　　○甲申补河南右参政董文采于四川
　　○升贵州黎平府知府刘汝顺为四川副使
　　○巡按直隶御史陈文燧言虏酋纳款以来夷枝日繁今岁易马增至三万分散扣直重为军民之累其失不在互市而在不能变通处置之弊也列为四事一宽马直以便给发请于原议抚赏市值之外动积剩客饷宣府给三万两大同给二万两其马给散军民量减其价使之乐从一严例限以定市易每岁三镇易马限以二万为率先期传谕令不得以垂毙之马求售市价一议兑俵以苏偏累如军民所领价银应该二十四两者与之三匹或五匹其减半价银者或二匹三匹俵送京营并行真顺保河近镇驿递一体收买一置宪职以司牧养比照辽东山狭苑马太仆事例置冏卿专理三镇牧事或从大同三关管屯佥书事改兼屯牧设立牧场一军养马四匹各设长吏市马入场夏秋牧放冬春每马与草银二两给军领餧视其繁耗以为赏罚部覆专设冏卿及管屯佥事改兼屯牧再加会议余依议行
　　○乙酉  上御文华殿讲读
　　○山西巡抚今升户部右  郎朱芨患病乞休允之  丙戌赐中军都督府都督同知赵岢祭葬如例
　　○戊子  上御文华殿讲读
　　○河南副使章时鸾革职为民以巡按河南御史褚鈇劾其议筑黄河托疾避事也  沈王恬烄奏称世子珵尧妃栗氏病故继选内助张氏亦故乞选娶继妃礼部覆议亲郡王正妃病故无子者许选继妃有子则不准选盖杜异日嫡庶构争之端也至于今日之世子乃他日之亲王世子之妃与亲王之妃名号不同世子袭封之时必册妃以为之耦若以妃故内助亦故而不许请继则例所得请者妄耳他日袭封之时谁与共承宗祧抑终身与婢妾耦乎合准其请仍著为定例以补典例之所未备许之
　　○四川抚按官曾省吾等言该省盐课井有榻废灶丁逃亡徵办不前额课银七万一千余两乞止徵四万七千五百二十一两其减少者量增票引税银及私贩纸赎余盐价银凑补巫山县系行盐孔道选委府佐官一员专禁私盐户部覆言该省盐法因井定课其来已久若议补勘合召商报中不唯窒碍难行抑且纷更多事但课额系济边正项欲量增票引亦得究弊之法至于纸赎及变价银系解京济边近改解狭西以省劳费难以改充盖井虽有坍塌必有亲凿若守令尽心查理则新旧乘除自可抵补虽不增收票引之税可也又奚藉于纸赎余盐其巫山县设官依议行从之
　　○己丑  上御文华殿讲读  升浙江右布政郑雒为都察院右佥都御史巡抚山西
　　○河南巡抚吴道直等奏修太昊羲皇陵庙动支布政司收贮赃罚并吏承贴班银两户部覆言前项银两专备边饷迩来财用穷乏岁计不足且先代帝王陵庙有司修理载在祀典皆欲奏留边饷委难支持不可从之
　　○准晋府宁化永和仍旧袭封郡爵
　　○庚寅巡按福建御史杜化中请将佥事梁士楚以原官改巡海道而裁去团练以同知罗拱辰兼海防而革去清军将新任巡海副使陶幼学及清军同知殷康查缺另补部覆令巡海副使陶幼学总理团练清军海防同知二员势难裁并从之
　　○山西边镇军饷除民运外每岁额该主客兵银二十余万俱系请发内帑巡按御史贺一桂请将该省应解历日纸工吏承纳班商人引价空月柴马缺官俸给税契事例等银收留该司岁终巡抚官查实具题即于应发年例照数扣除著为定例从之
　　○巡按浙江御史萧廪奏余姚进士胡膏先任光禄寺寺丞擅将子鹅抵作老鹅冒支官银四百两被巡视户科给事中杨允绳参劾膏反诬允绳谤讪玄修拟绞处决膏随升徽州府同知阴通贿赂考察不谨回籍广置产业至被强贼复吓诈魏府等银致死已经户科李都给事中将前情具奏合依诬告人至死所诬之人已决反坐以死拟绞籍没家产追过一万一千有奇余请蠲免章下所司
　　○辛卯  上御文华殿讲读
　　○升河南按察使张任为浙江右布政
　　○兵部覆巡按山西御史贺一桂条议六事除议处市马已经另覆余五事合就议行一专力扼塞议于老营之了角山起西至老牛湾等处计百里许尽是衍沙平坡隔虏一墙宜砌敌台据险以守一议修寨堡地椒黄龙等处民不满百当令归并其地脉枯竭如水泉草垛山柏等处皆取水于二十里外当令择地移镇山西地方自东胜失后犹有大边二边迩来将大边墩台尽革疆场日弃巡抚官不知何事闻有不理边政自理民词宜从参奏一申明禁例谓宁武鴈门一带山场亘数百里原系禁山以遏虏骑迩年州县奸民窃据垦田盗木法禁荡然宜严为禁约一优恤军士定更番之法以苏力役损节省行粮之半以办物料使客往来不得科歛一移镇要地移镇守于偏关移老营副总于宁武移边关参将于老营事干移置合行督抚酌议得旨是其应议者作速具奏
　　○壬辰  上御文华殿讲读  升巡抚郧阳佥都御史孙应鳌为大理寺卿都察院左副都御史陈炘为刑部右侍郎
　　○升浙江参议刘宗岱为狭西副使
　　○癸巳  上御经筵  北虏顺义王俺答差夷使火仂赤等表献鞍马等物及孙孙把汉那吉并各部下己未授官子侄头目等共进贡五百匹山西巡抚方逢时请各量加升级仍各加赏男妇以广  圣恩礼部言虏众骄悍固不可过为裁抑以孤归顺之心而夷性贪婪又不可不加节制以杜无厌之觊今每岁入贡边臣必于额外代为奏请增爵者岁至数十人增赏者岁至百余人且贡马五百匹无改于旧而请赏出马男妇比上年又多五十余名盖贡甫六年视昔恩赐已加数倍若不蚤为议处年增岁益即竭府藏之财恐无以足溪壑之欲也乞敕督边抚臣查照本部节年题准事例其额外议请增赏男妇及出马未授官散夷俱以今岁题请之数著为定例以后不许复有增益以滋冒滥下所司知之
　　○升湖广左参政郑云蓥为河南按察使
　　○甲午升湖广佥事余一龙为浙江参议
　　○会试武举额取八十名
　　○先是顺天府宛大二县民王勇等奏称各工应用白城甎近于临清烧造一百万个今有武清地方土脉坚胶不异临清去京仅一百三十里较临清近二千余里一兴改作不但粮运民船不苦烦劳抑且为国节省有生财实效工部覆议临清烧造遵行已久即云武清土脉不异人事未否均齐安能一一如式若一旦更改倘有偏而不举之处是徒增纷扰也今行武清县责令王勇等每年分造城甎三十万个俟三年之后果有成效另议建改其临清自万历三年为始每年止造七十万个照旧粮船带运从之
　　○乙未  上御文华殿讲读
　　○命交城王府知鱬候次岁受封并管理府事交城钟鐻生六子薨绝者五唯第六子奇氵□尹生表柚以堂弟冒袭伯兄王爵例准终身子孙不得承袭表柚庶第二子知鱬应袭封将军但年方十四不便管摄故诏俟年岁足日赐封管理  准通渭王谟土□尚嫡母温氏封为端顺王妃谟土□尚父融火□光袭封王爵一年薨谟土□尚既封融火□光因得谥为端顺王故并请封其母
　　○浙江佥事王谟两浙运司吴宗吉俱到任违限下巡按御史问
　　○准驸马都尉许从诚男许显忠授锦衣卫指挥同知
　　○刑科给事中郑岳言律有决不待时秋后处决二款如有挐获响马及大夥强盗百人以上干系城池衙门赃证明白即时奏请审决不必概候决单部覆从之
　　○丙申  上御文华殿讲读
　　○起原任都察院左副都御史何维柏协理院事
　　○起原任湖广佥事邓林乔原职
　　○升太仆寺卿王世贞为都察院右副都御史督抚郧阳
　　○丁酉准云南镇沅土官知府刁恩袭祖职仍不世袭
　　○戊戌  上御文华殿讲读
　　○己亥  上御皇极殿太常寺官奏孟冬时享  太庙
　　○兵部覆巡按直隶御史王湘条陈边防五事一重稽查以实行伍一节军力以专训练一严摆守以防窥伺一伸关禁以杜衅端一更将领以镇冲关从之  庚子升通政司右通政胡执礼为太仆寺卿  先是辽庶人宪＜火节＞犯罪削封推广元王宪爀贤声素著敕管理府事至是以老病请另推贤能代之礼部议宪＜火节＞之后得以贤王实足倚赖诏仍旧管理○除原任湖广右参政陈嘉谟为本省左参政
　　○福建原任运使李廷观赴部调用按察司莫如善照旧致仕以抚按会勘其受贿情虚也
　　○辛丑山东七级下闸盗劫轻赍官银查参失事官员兵科给事中李戴言轻赍银随粮而行无护送巡逻为盗所窥如探囊取物又有无赖运官花费银两假称被盗殊为不便宜委官另解章下所司
　　○户部题顺天府宛大二县孤贫张禄韩清等四千五百九十四名口支领冬衣甲字库发给布四千五百九十四疋
　　明神宗显皇帝实录卷之二十九终
　明神宗显皇帝实录卷之三十
　　万历二年十月壬寅朔夜三更电  上御皇极殿钦天监进大统历传制给赐百官颁行天下
　　○是日  上亲享  太庙
　　○升赏辽东中辽河斩获功次官兵吴梦豹等一百五十六名
　　○癸卯以  孝肃皇后忌辰免讲读一日
　　○升提督四夷馆太常寺少卿王篆为通政司右通政
　　○乙巳给原任总督仓场户部尚书谢登之祭葬
　　○原任吏部尚书杨博卒博山西蒲州人繇嘉靖八年进士授＜执皿＞厔长安知县升兵部主事随大学士翟鸾阅九边历升郎中提督山东学政繇参政巡抚甘肃总督蓟辽升兵部尚书寻改吏部尚书加少傅兼太子太傅致仕博天资敏达世务精明  世宗尝易督臣问曰须得如博者又曰自博入我尝忧边务每下迁除书目咸称公平赐祭葬赠太傅谥襄毅荫一子中书舍人
　　○礼科给事中石应岳等条陈守卫七事一严稽查各衙门俱赴工部关领木牌悬带人数多者给与印信手本令守卫官军遇出入人役如无木牌印信即便拿送一时启闭上直各官务要日脯即入皇城日没下锁除庆贺祭祀等期外常时不得太蚤一复印信将原铸印信关防给与守门收掌一切公文支领直米俱用该门印信不许借用卫印一加存恤守卫军士不许门官及点城守卫等官需索常例占役克粮一汰老弱一严犯禁一明职守俱依议行
　　○升广西柳庆右参将王世科提督京营
　　○礼部覆总督漕运副都御史王宗沭条议凤阳高墙宗室数款一议宗室所犯应入官还官之赃变卖随行为终身之费夫宗室犯罪其财产不许支带所以示困苦一法禁也合将入变卖者开报法司量解凤阳府贮库以接济高墙支给一议宗室有犯者亲王郡王入高墙将军中尉入闲宅夫高墙闲住论犯之轻重非论尊卑也但闲宅处所须如法修葺坚固高广可便关防不许名为拘禁仍时常出外生事一议凤阳无城可守移高墙于泗州夫凤阳设有守备太监等官即以防守若泗州城郭窄隘既不能容而设官搬移费复不赀殊为未便一议见在庶人男女限定几年列名请放不必待有恩例既普浩荡之恩而高墙供亿亦可渐省当如原议诏从之
　　○丙午  上御文华殿讲读
　　○户部尚书王国光言卫所官军自投文以至领粮少则十日多则半月吏书刁勒月粮徒有虚名今下粮厅专委司属一员坐放凡投文至领勘合不过三日即转发该仓关支宜给关防一颗从之
　　○戊申  上御文华殿讲读  除太常寺少卿刘大受提督四夷馆
　　○升广西桂林府知府彭文质为本省副使狭西庆阳府知府郭兴骥为行太仆寺少卿兼佥事
　　○妖犯齐房伏诛
　　○己酉  上御文华殿讲读
　　○升昌平游击将军李世臣为喜峰口参将调建抚参将倪中化为柳庆参将广东潮州参将吴京为东路巡海参将兴都留守佥书陈文治为游击署通州参将事  庚戌安南都统使吴茂洽申请进贡许之
　　○辛亥  上御文华殿讲读
　　○礼部题各王府报生该宗人府附注宗支簿籍以后请名请封必比对相同方与题请近准该府查回奏报有先后互异者有经年无存者吏缘为奸明甚合委本部司官一员会同该府经历司经历将节年奏报簿籍逐一清查置立文簿二扇一留该府一留本部以便稽核又宗藩条例玉牒等册俱系本部封送该府近来前本不下礼科宗人府径以办官接到该府附籍殊非初制合令该府接送礼科抄发本部填记即封送宗人府以后回称互异者听本部参究其王府新生子女奏报外例有岁报与玉牒互相参考近多怠视不行如期造送相应申饬从之
　　○壬子命狭西布政司将元年支剩税银收贮司库以抵固原镇万历三年分年例仍行以后各府税银尽解布政司收贮年终造册送部以凭扣算应发年例从巡抚郜光先请也
　　○湖广抚按官赵贤等题先吏科给事中张楚城条议谓九疑山僻在边隅适当要害宜建营房其各兵召募工食照旧徵银并选官主其操练巡历分巡道移驻柳州至常德湘潭等处冲要县邑原无城郭今宜鸠创靖州守备移驻五开铜鼓等处请如议部覆报可
　　○癸丑  上御文华殿讲读
　　○法司奏审录罪囚  上复传  圣母意停刑辅臣张居奏  皇上奉若天道乃天虽好生然春夏与秋冬并运雨露与霜雪互施古人云赦者小人之幸君子之不幸今看审录揭帖各囚所犯皆情罪深重概加怜悯则被其杀害者独何辜而不为偿抵乎  上曰  圣母崇奉佛教故不忍动刑耳居正对言佛氏虽慈悲为教然其徒常言地狱有刀山剑树碓舂炮烙等刑比之王法万分惨刻安在其为不杀乎  上大笑居正因奏嘉靖初年法司奏应决死囚不过七八十人盖因有决不待时者犯该秋后处决者乃系狱待决至中年后  世宗奉玄又好祥瑞每遇有吉祥事即停止刑故今审录重囚至四百余人盖积岁免刑之故也彼之所犯万无生理淹禁牢狱徒费关防纵释有罪无以惩恶臣窃以为宜如  祖宗旧制每岁一行为便  上深以为然还宫奏之  圣母黾勉俯从次日降旨决常安等三十余人
　　○升广西掌印都司汪可大为昭平参将蓟辽总督标下游击杨文为潮州参将榆木守备王绍为昌平游击除原任神枢营佐击将军暴以平为浙江军门标下游击
　　○甲寅拟原任唐府长史袁福徵徒罪以革职为民仍借同乡指挥周鼎勘合刑部袁郎中名色骚扰驿递也
　　○乙卯督抚宣大山西侍郎方逢时奏北虏顺义王俺答等恭进表文马匹鞍伏弓矢仍请贡使入京求以铁锅农器互市并下头宰牙赤我等乞量授副正千户部覆如议但农器不必概给铁锅照朵颜三卫例量给若干从之
　　○丁巳总督蓟辽侍郎杨兆条陈理粮饷以分职掌一事部覆准给劄付蓟密等镇管粮郎中如遇调遣兵马防御应援其应用粮料草束或小有增损不必拘守定例致使多寡有无难以相济务使一年不出原饷之数傥支费或多与则例相悬仍宜预请以便酌议从之
　　○兵部司务皮大器言辽东金复盖三卫素称腹里近被虏破盖州熊岳堡复犯金复二卫杀掠数万村堡荡然金盖城坚民众犹或可守唯复州城卑民少请敕金州守备每年冬月整＜木朔＞兵马移驻复州总督蓟辽杨兆等以为岛民新附抚绥不可缺人待探虏果有南犯消息乃为拨兵协守报可
　　○命巡捕营各把总下马步军人该管等官不许私占转送自启弊端京营官亦不许将蓝旗小马擅拨送行等项私用其巡捕把总及各营号头效有勤劳许得超擢违者着科道官从实参奏处治
　　○辽东各镇招过降夷并回乡人口通共八百三十八名总兵李成梁巡按张学颜各升赏有差
　　○戊午  上御文华殿讲读  上从容与辅臣语及建文皇帝事因问曰闻建文当时逃免果否辅臣张居正对言国史不载此事但先朝故老相传言建文当靖难师入城即削发披缁从间道走出后云游四方人无知者至正统间忽于云南邮璧上题诗一首有流落江湖数十秋之句有一御史觉其有异召而问之老僧坐地不跪曰吾欲归骨故国乃验知为建文也御史以闻遂驿召来京入宫验之良是是时年已七八十矣后莫知其所终  上因命居正诵其诗之全章慨然兴叹又命书写进览居正退而录其诗以进因奏此亡国之事失位之辞但可为戒不足观也臣谨录  圣祖皇陵碑及御制文集进览以见创业之艰难圣谟之弘远伏望  皇上览而仰法焉次日  上于文华殿又谕先生  皇陵碑朕览之数遍不胜感痛居正因奏言自古圣人受艰辛苦楚未有如我  圣祖者也当此流离转徙至无以糊口  仁祖及  淳皇后去世皆不能具棺歛藁葬而已盖天将命我  圣祖拯溺亨屯故先使备尝艰苦正孟子所谓动心忍性增益其所不能者也故我  圣祖自淮右起义师即以伐暴救民为心既登  大宝衣浣濯之衣所得元人水晶宫漏立命碎之有以陈友谅所用镂金床进者即投于火  孝慈皇后亲为将士补缝衣鞋在位三十余年克勤克俭犹如一日及将先逝之年犹下令劝课农桑各处里老粮长至京者皆召见赐食问以民间疾苦臣窃以为我  圣祖以天之心为心故能创造洪业传之  皇上在  皇上今以  圣祖之心为心乃能永保洪业传之无疆  上曰朕不敢不勉行法  祖尚赖先生辅导
　　○户科给事中赵参鲁等条陈马房利病三事一曰核内马言内厩所费料以四五万石草以二百余万束马数当不下五六千匹宜令司礼监查实奏闻二曰便审商请于春秋会之时先日时估次日审商盖乘各官齐会众商毕集以质其虚实权其进退三曰慎委官请比守卫官事例属之该部查有员缺于腾骧四卫拣选贤能充补岁终查访举劾部覆报可
　　○云南栂＜犭发＞作乱巡抚侍郎邹应龙总兵黔国公沭昌祚调集汉土官兵擒斩千余俘获称是其劾劳官员通行勘议抚镇各赏银两表里
　　○己未  上御文华殿讲读
　　○赈恤徐淮等处灾伤准留漕粮一十六万余石银六万余两
　　○总督狭西三边石茂华议查四镇钱粮条例三事一请给关防一选择监改一专责成部覆报可
　　○庚申除原任湖广副使顾章志为广西驿传副使
　　○兵部覆总督蓟辽杨兆议四款一训练班军以期实用一番休南京以便戍守一条筑城垣以严保障一请敕谕旗牌以重事权从之
　　○辛酉  上御文华殿讲读
　　○福建海贼林凤自彭湖逃往东番魍港总兵胡宗仁参将呼良朋追击之传谕番人夹攻贼船煨烬凤等逃散巡抚刘尧诲请赏赉有差部覆从之
　　○壬戌  上御文华殿讲读
　　○以原任礼部尚书兼翰林院学士潘晟为南京礼部尚书
　　○户部覆顺天抚按官王一鹗等言永清等县水灾重大民皆转徙条议六事其兑寄养官马系兵部覆余请停重灾钱粮派剩草银盐钞银两带徵钱粮及免拖欠存留报可
　　○癸亥  上御文华殿讲读  上谕辅臣今宫中宫女内官俱令读书辅臣张居正对言读书最好人能通古今知义理自然不越于规矩但此中须有激劝之方访其肯读书学者遇有差遣或各衙门有管事缺即拔用之则人知奋励他日人才亦如此出矣报闻
　　○甲子提督操江兼管巡江永康侯徐乔松革任闲住并张应宿革任朱正色等提问以南京刑科杨节奏其芜湖失事也
　　○山西巡抚方逢时称虏王年来奉佛诵经忏悔戒杀既坚从善之心当施因俗之治番僧觉义札巴都纲班麻等四名及番官马你卜剌出塞传经颇效勤劳请量升觉义札巴等各为禅师在觉义上都纲班麻等各为觉义职在都纲上番官马你卜剌乞量给彩叚木棉等物从之
　　○乙丑  上御文华殿讲读
　　○补原任广西道御史任帷一于浙江道
　　○补山海营参将陶世臣为密云左营参将
　　○逆酋王杲入犯六次清河游击王惟屏督兵奋剿斩获首级五十三颗海西夷酋王台送进王杲原掳军士八十二名真夷一名总督杨兆请赏赉  上命杨兆张学颜等功次都纪录候处置王杲事完一并奏夺
　　○丙寅  上御文华殿讲读
　　○降原任河南左参政查志立为福建左参议
　　○以恭顺候吴继爵掌南京中军都督府事
　　○巡按广西御史唐炼言广西总兵官李锡一年破贼二百一十四巢获级一万二千余颗乞留久任部覆报可
　　○丁卯  上视朝亲临铨选
　　○总督漕运都御史王宗沭议徐邳民俗犷猂盗贼充斥盐城地滨江海盐徒出没将韩荣改为徐邳参将专驻徐州往来邳宿丁介夫改为盐城守备常川操守六霍等处矿山徒众垂涎虽有巡山官兵漫无统纪合将麻埠巡简裁革设立把总率领兵勇擒剿矿徒部覆俱依议分
　　○以殴死人命降靖江王府六辅宗幼举儿为庶人闲宅覊住
</div>
    <div class="pagination">
<a href="明实录神宗实录_page24.html">上一页</a><span>...</span><a href="明实录神宗实录_page20.html">20</a><a href="明实录神宗实录_page21.html">21</a><a href="明实录神宗实录_page22.html">22</a><a href="明实录神宗实录_page23.html">23</a><a href="明实录神宗实录_page24.html">24</a><span class="current-page">25</span><a href="明实录神宗实录_page26.html">26</a><a href="明实录神宗实录_page27.html">27</a><a href="明实录神宗实录_page28.html">28</a><a href="明实录神宗实录_page29.html">29</a><a href="明实录神宗实录_page30.html">30</a><span>...</span><a href="明实录神宗实录_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
