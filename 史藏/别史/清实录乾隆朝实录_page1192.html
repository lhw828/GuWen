<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1192 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1192 页/共 1860 页</h1>
    <div class="content">
○又谕、京师五城。每岁设立粥厂。每厂日给米一石。赡给贫民。现在已经开厂。穷黎自可就食。第念今年秋间雨水稍多。近京间有被涝之处。收成不无歉薄。其距京稍远。乡民艰于赴厂。未免向隅。著加恩于近京四方地面。约计三四十里许。再行添设四厂。交都察院于各厂奏派满汉科道二员。轮流驻彼稽查。妥协经理。毋任吏胥侵渔滋弊。俾各乡民均沾实惠　　

○又谕曰、都统传良摺奏、陈国仪等承袭世职一事。声明咨报吏部查办。又经吏部覆令该旗自行查办。辗转查覆。部旗办理均属非是。已交军机大臣、会同该部议奏矣。向来各衙门遇有公事。动辄彼此推诿。以致迁延贻误。最为办公办习。前经降旨训饬。不啻再三。乃日久因循。此习全未悛改。凡事理条件。各有专司。自应即行承办。其中即或事稍疑难。该堂司官不能自行定夺。亦不访据实请旨、候朕指示遵行。有何为难之处。盖由司员等识见浅鄙。未免各分畛域。又或因例限将满。藉此行文往复。以为展卸时日之计。该堂官等不加体察。遂至相习成风。不可不通行申儆。嗣后八旗及各部院衙门。办理公事。如有本系该旗应办。率行咨诿部院者。即令该部院据实闻。附摺声明察议。其各部院之互相推诿者。悉准此例。毋得仍蹈前辙。以重政务。将此通谕知之　　

○谕军机大臣等、据阿尔泰覆奏、筹办调兵事宜。及接运粮石各摺。总不中事之肯綮。如所称调兵二百。添派参将观太、前往西路。帮同福昌、妥为固守之语。太不成话。前因阿尔泰安坐数月。漫无调度。必致迁延贻误。是以谕令温福往彼督办。兼以阿尔泰等庸懦无能。恐其举措不合机宜。转属无益。因谕伊等如不能奋勇进攻。即当严密围守。使贼匪不致外轶。以待温福到川妥办。原以激励阿尔泰等。冀其稍知愧奋。昨阿尔泰既派宋元俊。由巴旺一路。带同土兵进剿。将明正被侵之地。全行克复。所办似稍有起色。正当奋力冞入。以期迅抵贼巢。不应仍为坐待之策。即董天弼一路。原有兵练。及添派之兵。共六千八百余名。而董天弼派赴木坪者。共三千八百余名。尤当奋勇速进。使贼酋首尾不能相顾。方合行军要领。至福昌在巴朗拉一路。亦有兵三千余名。兵力不为单弱。纵其地现有贼人拒阻。难于直入。亦当筹酌形势。相机攻打。俾贼众疲于支应。以挫其锋。何得仅为固守计。金川小丑。岂有调兵如许之多。为时如此之久。惟资坐守。不独玩失事机。宁不为贼人所轻笑耶。总由阿尔泰等、办理此事。始终毫无成见。一味心存观望。如何能克期集事。即所复之明正侵地。尚恐其未必能周防无失。昨已传谕、令其选派将领。统兵驻守。无稍疎虞。今日温福奏到。已于九月二十八日。带领满洲兵。及黔兵三千名。分拨由永昌起程。驰赴川省。计其到军营甚速。此时阿尔泰、董天弼、如能分路夹击。捣穴擒渠。以赎前过。断不宜复有懈驰。若竟自揣无用。甘于让人。只可俟温福到川办理。朕亦无如之何矣。再董天弼、带领由山神沟进攻之兵。八日不举火一节。朕初闻其奏到。深为廑念。昨董天弼覆奏称、兵由间道进攻。恐烟火为贼人惊觉。因令裹带乾粮等语。今阿尔泰奏亦相同。是各兵既有乾粮。可以充饥。并非枵腹从事。官兵为国宣力。分所宜然。岂身临行阵。必待张筵恣啖。然后谓之饱食耶。此乃董天弼深染绿营恶习。专务虚夸。实为可鄙可憾。至阿尔泰所奏。现驻章谷督兵进攻之处。并未将章谷距彼前驻之打箭炉。计程若干。及章谷是否即系用兵攻夺之地。详细声明。是阿尔泰之意。惟图含糊掩饰。设果系督兵进攻之地。则彼前奏九月初二日亲往章谷。今兵已渐进。而彼仍驻章谷不移。其非随兵深入。已可概见。如此而附名进攻。何异身在京城。筹办古北口以外之事。亦可谓之亲督耶。阿尔泰身系满洲大学士。承办军务。自当实心出力。倍于众人。不应置国事为无关重轻。视国法为不足畏惧。朕于军兴之际。执法严明。如前此西师之役。策凌、哈达哈、达勒当阿、并以玩误治罪。而金川之事。讷亲即以乖张伏法。前车覆辙。尤为近而可徵。讷亲独非大学士乎。且彼系元勋后裔。备职禁近。夙夜宣劳。十有余年。乃朕所腹心委任者。而身获罪谴。尚不能为之废法曲贷。阿尔泰不过因其历任封疆。竭诚办事。此外并无可见长之处。且督抚所得廉俸甚厚。平时丰衣足食。即勤劳宣绩。亦职分所当为。并无足为异。朕将伊特擢纶扉。加恩已过于优渥。阿尔泰亦当深知感奋。何竟漠然全不动念耶。试令阿尔泰自问。其为国家出力之处。比讷亲若何。朕向来待讷亲恩眷。较阿尔泰若何。讷亲犯罪。尚不能邀朕宽宥。阿尔泰果何所恃而不惧。岂以大学士为所固有。可为护符。而倚老卖老。妄存耄不加刑之见耶。伊办理小金川以来。游移延缓。已非一次。朕皆曲加原谅。冀全其老颜面。若阿尔泰不自顾惜。仍然执迷不悟。贻误大事。致于朕之颜面有关。朕虽欲再为宽恩。亦恩无可施。而法难曲徇。讷亲炯戒具在。毋谓朕戒之不豫也。著严切传谕阿尔泰、令其痛自猛省。及早奋勉自效。并将所询各情节。及现在进攻情形若何。迅速覆奏。至军营文武各员功罪。前已谕令温福。桂林。留心察核。俟事竣后。据实分别奏闻候旨。著再谕温福等、除阿尔泰、董天弼、二人前后所办之事。丝毫不能逃朕洞鉴。毋庸另记外。其余大小各员。并著逐一详加核记。毋稍疎漏。将此由六百里加紧一并传谕知之　　

○定边右副将军尚书温福奏、臣于本月二十八日起程。所有满兵二百名。交与参赞大臣伍岱等、率同侍卫章京。间日分起带领。陆续赴川。新调黔兵三千名。为即分起赴川。交总兵马彪、统领前往。报闻　　

○以侍读学士博通阿、为顺天武乡试正考官。侍读彭冠。为副考官　　

○丁丑。谕、今日兵部带领豫行保举千总王绍贤等八员引见。此等微末员弁。经该省督抚等保举到京。候朕回銮始行引见。未免守候经时。嗣后如朕巡幸时。遇有豫保千总咨送到部。即著留京办事之王大臣、照外省送到年满千总之例。验看分别注册。给咨令其即回本任。毋庸在京守候　　

○又谕、新土尔扈特郡王舍楞等、恳请在科布多、阿勒坦、附近地方居住。以期永荷朕恩。情词恳切。已允所请矣。舍楞著加恩授为盟长。沙剌扣肯授为副盟长。与车凌乌巴什、一体轮驻科布多。学习行走。应得印信。及应编旗分佐领各事宜。著交该部。俱照车凌乌巴什等之例办理。　　

○戊寅。谕、伊犁现有迁移土尔扈特游牧之事。需人办理。著成果驰驿前往。交舒赫德酌量差遣。于永庆、都尔嘉、二人内。遣回一人。其副都统员缺。即将成果补授　　

○谕军机大臣等、富尼汉奏、督抚藩臬等衙门。有坍塌处所。一体酌准借支闲款动修。不得过二千两之数。仍限三年于养廉内坐扣一摺。所见甚属卑鄙。衙署为办公之所。间遇坍塌。自应随时修整。在道府以下等官。兼俸无多。准其先行借款动用。分年扣还。尚属近理。至督抚两司。养廉甚厚。每岁所得。数至万金有余。摺内所称修署之用。多者不过二千。何难及时自行修葺。乃欲援引僚属之例。借项续还。专为节省己赀。鳃鳃过计实属可鄙。富尼汉人本平常。前在山东巡抚任内。屡获愆尤降调。于复加恩擢授河南巡抚。仍然拘谨无能。事多丛脞。难以复膺封疆之寄。因其尚无大过。特降为湖北布政使。以观后效。乃自到任以来。毫无振作。即所陈事件。率皆摭拾琐屑。无裨实政。今复见小若此。明系逢迎督抚之意。更不止于不达事理矣。此后若再不知儆赐。痛自惩艾。即藩司之任。恐亦难胜。不能再望承受朕恩矣。富尼汉著传旨申饬。并将此详谕知之　　

○礼部议覆、御史□□索克济等奏称、科场搜检大臣等、应带官员。及跟随仆役。请仿照监试考官等、准带二三名之例。画一遵行。仍先期移册砖门。以防冒混。应如所请。嗣后搜检王公等、随带官员不得过三员。从人不得过四名。各部院八旗大臣等、随带官员不得过二员。从人不得过三名。再龙门内稽察之大臣、及会试钤榜堂官。随带官役。并请照搜检大臣例。以归画一。从之　　

○旌表守正捐躯之河南内乡县民冯玉妻田氏　　

○己卯。上诣畅春园、问皇太后安　　

○诣大高殿。寿皇殿。行礼　　

○还宫　　

○谕、前据高晋等奏、桃源厅属陈家道口。坐蛰堤工。正河夺溜。当经谕令上紧堵筑。兹据奏到。自九月初九日开工。至十月初七日合龙等语。此次赶筑漫口工程。高晋、吴嗣爵、董率属员。昼夜进埽。迅速合龙。深为可嘉。著交部议叙。所有在工文武员弁。俱能奋勉出力。并著该督等查明。一并咨部议叙　　

○又谕、昨降旨令于近京四乡。添设粥厂四处。交都察院于各厂奏派满汉科道二员。轮流驻彼稽查。该堂官自应即将各科道按厂派定奏闻。乃竟开列科道职名请派。殊属不晓事体。此等附近稽查粥厂之差。非远处巡察可比。该堂官于科道等之能事与否。平时岂全不留心。何难酌量分派。而必拘拘奏请。候朕简定。岂该堂官畏惧台垣。一切不敢专主耶。都察院堂官。著交部察议。此摺发还。另行办理具奏　　

○又谕曰、黄登贤、著加恩以三品小京堂用　　

○谕军机大臣等、本日据高晋等奏、陈家道口漫工。已于十月初七日合龙。高晋于初九日。自工次起身北上。已批谕令其顺路先勘南运河北运河而来。昨杨廷璋曾奏、差人在景州一带。探听高晋。来信。会同查勘。今既令先勘南运河。自应在德州取齐。于路径为顺。至周元理于直省河务。亦称熟悉。东省现在不无应办要务。该抚或带印公出。或将抚篆交藩司海成护理。即至德州与高晋杨廷璋相会。协同查勘南运河。至天津即同往勘永定河。如计算时日尚宽。仍可将北运河一并查勘竣事。再行来京。总以十一月十七八等日。到此未迟。如永定河勘毕。为期已紧。则北运河不妨暂缓。俟庆典礼成。再行前往。可即将此传谕高晋。杨廷璋。周元理。彼此订定日期。会同妥办。再南运河一带。春间曾派令裘曰修。同杨廷璋等会办。而永定河北运河工程。前谕高晋时。亦有令裘曰修同往查勘之旨。今裘曰修现在近畿。董查疏消积水。著传谕裘曰修。亦前往迎晤高晋等。一体会勘　　

○辛已。谕、昨据吏部将各部分别堪胜繁简缺之知府人员。带领引见。内有保送简缺兵部郎中张万国一员。朕阅其人年力衰庸。即简缺亦难胜任。因降旨将该员仍行留部。并令查明系何堂官保送。则系官保署事时。同蔡新等注考。咨送引见。甚属非是。各部院司员在署办事情形。该堂官皆所习见。至年满截取。分别繁简。自当秉公核实。不得稍事姑容。方为允协。夫尚书侍郎。身系国家大臣。乃于保送一事。惟知奉行具文。冀博属官虚誉。此在品秩卑微者。已难辞识见猥鄙之咎。况堂官有为国甄别人材之责。而不知顾名思义可乎。且此等截取人员。出为知府。有表率僚属。整顿地方之责。是一人之得失。所属州县百姓之利病随之。今欲姑息一衰庸无用之人。俾得遂其一麾出守之私愿。而置地方利病于不顾。范仲淹之语。该堂官等宁未之前闻乎。向来外省验看截取举人。率多沿袭故套。不能实心澄汰。惟何煟前护抚篆时。曾有请将衰老举人徐廷槐。改教之奏。当经明降谕旨。令各该督抚仿照遵行。而两年来各省仍未见一据实奏办者。昨惟何煟复有请将举人申超。改教职一摺。所办甚是。又申谕各督抚、实力举行。以重民社之寄。今以部院司员。截取知府大员。职任尤钜。若该堂官等、如此心存瞻顾。漫不经心。竟以外任以后。该员贤否。诿之该省督抚。设令该督抚亦如此居心。则贻误甚大。就使到任后。一经体察。即行登之弹章。于该员既难保全。而人缺纷更。官方已深受其弊。大臣等抚衷自问。亦何所为而因循出此耶。所有此次滥行咨送张万国之兵部堂官。官保、蔡新、绰克托、李宗文、蒋元益、俱交部议处。嗣后各部院堂官。于保送堪胜繁简知府之员。如有仍蹈此辙者。必不再为宽贷。将此通饬各部院衙门堂官。并直省督抚等知之　　

○谕军机大臣等、本日递到阿尔泰奏摺。系九月二十九日章谷拜发。六百里驰奏。以程限而计。六百里之报。半月应行九千里。章谷至京。不及七千里。今阿尔泰奏摺。半月始到。约计逾限三日。邮政若此。尚可问乎。前因桂林参奏、山西省驿站。非若直隶之专派弁员递送。率凭马夫任意稽迟。曾通谕经过各督抚、一体稽查妥办。何仍前玩忽若此。著再通饬各督抚、嗣后务须实力妥办。遇有川省紧要文报。毋再延缓干咎。并挨查阿尔泰此次奏摺。于何处稽延时刻。据实覆奏　　

○又谕、昨据阿尔泰奏、攻打约咱情形。以坚碉林立。贼众固守。未能攻克为词。已详晰饬谕。今日复据覆奏称、现在围攻小金川。督催加紧进攻等语。其意专在攻碉。此外竟毫无一分筹画。实属至愚。已于摺内批饬。贼人既设碉固守。乃所恃为抗拒官军之计。我兵即奋勇攻击。贼众亦必悉力支持。不惟旷日玩时。且恐兵丁或有伤损。更复成何事体。昔年讷亲办金川之事。曾以扑碉获罪。阿尔泰等、何必欲蹈其覆辙。且贼人碉卡。不过设于要隘之处。并非凡有路径。俱筑碉楼。自当舍其坚碉。绕越他路而进。或探觅间道往攻。使贼人力不能及。失其所凭。方合避实击虚之道。阿尔泰总计不及此。惟以铸炮攻碉为长策。顿兵株守。此外竟一筹莫展。阿尔泰纵不娴军旅。岂于事理当然。亦懵无体会。虽昏耄不应至此。看来阿尔泰始终全无定见。惟图观望迁延。屡训不悛。实不解其何意。阿尔泰此时或能速自猛省。设法进攻。克期集事。庶可自全颜面。若仍不知改悔。甘为下愚。则咎由自取。朕亦无如之何矣。且阿尔泰非独进兵之事。不能尽心。其于邮递文报。亦全不为筹办。即如今日阿尔泰奏到之摺。系九月二十九日章谷拜发。由六百里驰递。而铁保于三十日约咱拜发之摺。由四百里驿递者。为同日奏到。其故殊不可解。驿站驰送文报。缓者在前。急者在后。赶上同递。尚属情理所有。今铁保四百里之摺。较阿尔泰六百里驰奏者。后发一日。虽紧赶亦不能及。何至略无先后。且章谷约咱至京。均不及七千里。以程限而计。六百里章奏。半月当行九千里。约迟三日余。而四百里者。转早一两日。是沿途驿递之任意缓急。已可概见。至于铁保仅用四百里之故。必因从前初至打箭炉时。以无关紧要之事。擅发六百里。经朕传旨申饬。并饬阿尔泰之不行阻止。是以此次奏摺。不敢复从紧递。又以约咱距章谷不过二十里。即送阿尔泰处转发。而写为日递四百里耳。是否如是。著阿尔泰明白回奏。此等递送文报细事。当时届军兴。朕亦为之详悉核计。而阿尔泰等、于行兵紧要机宜。全不知多方筹画。岂习为安逸。惮于费心。抑灵窍全迷。不能稍有知觉乎。著将此饬谕阿尔泰、铁保、随伊等今日奏摺。由六百里加紧发往。并谕温福、桂林知之　　

○赈恤山东馆陶县。本年水灾贫民　　

○壬午。上御太和殿视朝。文武升转各官谢恩　　

○策试天下武举林天彪等四十九人于太和殿前。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百九十四


大清高宗法天隆运至诚先觉体元立极敷文奋武孝慈神圣纯皇帝实录卷之八百九十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十六年。辛卯。十月。癸未。上御乾清门听政　　

○御紫光阁。阅中式武举骑射　　

○命内阁学士谢墉、教习庶吉士　　

○豁除云南浪穹县。水冲沙压田六顷四十亩有奇额赋　　

○旌表守正捐躯之江苏元和县民陈国华妻糜氏　　

○甲申。上御紫光阁。阅中式武举技勇　　

○谕、据永德奏、查办段兴邦威逼佃户周德先。致死一家五命一案。究出前任安仁县参革知县傅九锡、于周景福被逼身死之案。曾受该犯贿赂。从轻审释。前署知县高淳德。于段兴邦捏控周德先欠租时。并不严行究诘。恐不无染指徇纵情弊。除将傅九锡监禁确审外。请将现补零陵令高淳德、解任质审等语。高淳德著解任。交该抚梁国治、与案内有名犯证。一并严审定拟具奏　　

○谕军机大臣等、据永德奏、查办段兴邦威逼佃户周德先。致死一家五命一案。究出已革知县傅九锡、实有得贼情事等语。果不出朕所料。但所称系辰沅道富泰访查而得。恐未必尽然。富泰不过一谨慎之人。未必能发奸摘伏。盖由段兴邦倚富逞强。连逼五命致死。公论自为不平。一经询问。无难悉其底里。并非案涉暧昧。必须抉摘隐微。富泰第据所闻禀报耳。至出示招告。祇属相沿具文。从来豪强不法之案。其由招告而败露者。曾见有几。此等无益之事。即此足见其不晓事之一端也。今此案既已水落石出。即当就案审拟。以示重惩。永德业已调任广西。其湖南巡抚。令梁国治调补。此案即著梁国治查审。段兴邦一犯。虽经刑部照新定条例。改拟斩监候。但该犯仗恃豪富。横行乡里。妄谓财可通神。视人命如儿戏。逞威凌压。连逼五命自戕。其情罪甚为可恶。定案时竟当照光棍例定拟。庶足以雪民冤而申国法。至该犯既以刻薄成家。又复为富不仁。所有田土赀财。未便仍留与伊子孙坐享。并著该抚查明地方应办学舍义田之类。拨充公用。仍量拨所余。给付死者之家定案。摺内毋庸叙及。其余案内各情节。均著逐一详细研鞫。毋使稍有递情。将此详谕梁国治知之。永德摺并钞寄阅看　　

○礼部议准。护陕西巡抚布政使勒尔谨奏称。陕西凉州一府。乡试士子试卷。应准其归入通省卷内。无庸另编字号。其甘肃、西宁、编为聿左号。肃州、安西、乌噜木齐等处。编为聿右号。准其各取中一名。其聿左右号。每科于通省卷内取中补数之例。应行停止。从之　　

○顺天武乡试正副考官博通阿。彭冠、监试礻□索克济、王绂等奏、武闱阅卷。见卷面弥封甚薄。请嗣后弥封、将厚纸封固。以杜弊端。从之　　

○大学士管四川总督阿尔泰奏、查董天弼进兵山神沟时。备办军食。已为宽裕。因由间道密进。各兵携用乾粮。不举烟火。以防贼番知觉。并非乏粮。至臣前因贼番在木坪连界地方。连日添修碉卡。即令游击陈圣矩。带兵驻劄甲金达。以为防御。并令俟西路兵练。将抵达木巴宗。即行夹攻。为犄角之势。昨准提臣札称、由木坪尧碛进兵。臣因尧碛举甲金达相近。已饬知陈圣矩。相机策应。至提臣若由尧碛攻退贼番。兵抵达木巴宗。层次取道。约一百一二十里。即至小金川美诺巢穴。臣于南路进攻约咱大寨。亦系小金川要隘。攻破后。即层次而进。约有一百六七十里。可至小金川美诺巢穴。两路夹击。期于扫穴犁庭。无负委任。再臣访有小金川汗牛地方。间道一处。据土番云。由索布行二日至汗牛。又行二日至美诺。共约计三百余里。较约咱一路。距美诺巢穴稍远。现差人密查确凿。另行办理。惟是约咱地方。贼番日增。悉力固守。臣所调满汉官兵及各处屯练。共七千余名。因收复明正司地方七处。及攻护小金川碉卡寨落四处。均须分兵严为防守。又附近章谷之茂纽。东谷。刚察等处。与革布什咱地方。止隔一山。金川现驻兵革地。亦须派兵防范。其余兵练。并力专攻约咱一路。冀破此路要隘。即可统兵进取。得旨、仍属无策。览奏增愤懑耳　　

○蠲缓山西萨拉齐通判所属之善岱里安民等七村庄、被灾地亩。应徵额粮。并借给耔种　　

○乙酉。谕、向来翰林院侍读侍讲学士。及侍读侍讲。中允。赞善等官。有需次候补者。例俱坐补原官。不得通融借用。此等词曹清秩。额缺有数。一经回籍。至来京应补时。辄格于成例。未免守候需时。因思读之与讲。系衔虽殊。品秩相等。而汉缺中允赞善。亦非若满员之铨用殊途。分别五六品顶带者可比。从前坐补之例。未免过于拘泥。即稍为变通。于体制亦无妨碍。嗣后此等候缺人员。读讲中赞。准其各自通融补用。著为令　　

○又谕、本日据海明覆奏、催趱回次粮船一摺。由驿五百里驰递。甚属非是。前因回空粮船。出直隶境较晚。恐有碍今冬收兑开帮定限。因降旨传谕漕运总督、及沿途督抚等、令其迎催督促。毋致羁延。该督抚等、但当一面遵旨加紧办理。不令有误兑期。其催趱情形。惟当于奏事之便。附摺声明足矣。且前旨由五百里发往。并未尝令其五百里覆奏。乃海明仍由驿驰覆。全不晓事体轻重。著传旨申饬。而以无关紧要章奏。擅动邮传。尤属不合。海明著交部察议　　

○谕军机大臣等、据海明奏、请拣发县丞十员来江一摺。已有旨派员拣选矣。至摺内请发县丞之外。又声明从九。未入流。各员试用者。尚有十员。又病痊来江试用主簿一员。均未得缺。俱可无庸拣发等语。殊属琐屑不知事体。该抚既专以县丞不敷委用。则具摺时祇将此项人员申请足矣。何必将从九品等人员之毋庸请拣声叙。若必一一概为胪列。则如请发知县。亦将举同知通判等之敷用与否。为之更仆悉数耶。海明久任封疆。于章奏自宜随事留心检点。务在简明。何得繁赘若此。著传旨申饬　　

○又谕曰、鄂宝本一拘迂无用之人。朕向所深知。近来因其办理地方政务。一味阘茸废弛。全不知实心振作。已降旨令其来京候旨。今年夏间。朱圭在京陛见时。朕曾面询鄂宝居官如何。据奏其操守好。办事精明。所言殊为失实。巡抚膺封疆重寄。官方民事。所系非轻。岂仅以硁硁自守为尚。且坐膺厚禄。廉洁率属。分所宜然。否则必干罪谴。朱圭乃以该抚操守为言。所见已小。至精明二字。与鄂宝尤为拟不于伦。观其督办土尔扈特过境。及四川军报台站诸事。则其平日毫无整顿。已可概见。精明安在。朱圭所奏。明系畏惮巡抚。为此虚词延誉耳。试思督抚皆朕所简任。岂肯因藩臬一言。遽为移置。特以兼听并观。畴咨自不可偏废。为藩臬者。身为大员。又在省共事日久。明问所及。即当据实直陈。何得文饰调停。不顾是非倒置若此。该布政使。惟知修好于巡抚。官官相护。独不知在朕前曲意游扬。不以实对。其获咎轻重大小何如耶。朱圭著传旨申饬　　

○又谕、昨据李侍尧委员解到暹罗丕雅新拏获番男八名。番妇四名。交军机大臣询问。虽系青霾国民人居多。而泻都燕达一名。实系缅匪小头目。丕雅新之遵檄擒献。尚非无因。而其心颇知恭顺。前岁丕雅新遣人奉书李侍尧。欲求转奏请封。李侍尧因其于暹罗残破之后。戕害诏氏子孙。乘机窃据。不应妄冀封号。曾奏闻拒斥。今岁以擒花肚番逆匪为名。仍希封赏。复不从所请。其论虽亦近理。而不免过甚。荒徼岛夷。不知礼义。其易姓争据。事所常有。如安南国陈莫黎诸姓。亦已屡更其主。非独暹罗为然。况丕雅新当缅匪攻破暹罗时。以报复为名。因利乘便。并非显有篡夺逆迹。而一闻内地大臣檄谕。奉命惟谨。即遣兵攻打青霾。其所擒获。更有缅匪头目。是其实与缅夷为仇。已无疑义。且屡次邀封望泽。尚知尊戴天朝。自不必固执前见。绝之太甚。至其代立源委。原不必拘于名分。从而过问。丕雅新初立势孤。欲求依附。若中国始终摈弃弗纳。彼或惧而转投缅匪。非策之善也。著传谕李侍尧。嗣后丕雅新处。若无人来则已。设或复遣使禀请加封。愿通朝贡。不必如前固却。察其来意果诚。即为奏闻。予以封号。方合羁縻控驭之道。著于该督奏事之便。传谕知之　　

○军机大臣等议覆、黑龙江副都统福珠礼奏称、黑龙江一百三十五名。食二两饷银屯田兵缺。改为二百七十名一两钱粮之缺。以一半挑为屯田兵。以一半养赡阵亡病故之子。应如所请。从之　　

○以右庶子那穆齐礼。侍讲吴省钦。俱充日讲起居注官。侍讲学士博通阿。侍讲王大鹤。左中允邹奕孝。右赞善王燕绪。编修沈士骏。谢启昆。俱署日讲起居注官　　

○丙戌。谕军机大臣等、直隶今秋雨水稍大。濒河洼地。多被偏灾。虽屡经发帑出粟。优加赈恤。但赈济例有定期。恐尚需另筹接济。山东秋禾。被水成灾者亦多。业已赈缓兼行。而灾重之区。民力自不无拮据。甘肃积歉之后。今年复报夏灾。已为拨帑运粮。多方赈赡。不使一夫失所。今秋田虽幸丰收。而元气恐未能遽复。江苏安徽二省。均有被水州县。现亦议恤。其灾重者。口食或不免稍艰。当明春青黄不接之时。贫民待哺尤切。不可不务为筹画。著传谕各督抚、将各该省灾赈情形。逐一确核。有无应行筹办。及作何加恩之处。即行据实覆奏。候朕酌量分别。于新春特降恩旨　　

○又谕、据徐绩奏称、玛纳斯地方。在伊犁。塔尔巴哈台。乌噜木齐之间。草肥田美。于此驻兵。西可应援伊犁。北可应援塔尔巴哈台。东可弹压乌噜木齐等处。著传谕舒赫德。令将玛纳斯可否驻兵。及将满洲绿旗兵分派操练之处。详议具奏　　

</div>
    <div class="pagination">
<a href="清实录乾隆朝实录_page1191.html">上一页</a><span>...</span><a href="清实录乾隆朝实录_page1187.html">1187</a><a href="清实录乾隆朝实录_page1188.html">1188</a><a href="清实录乾隆朝实录_page1189.html">1189</a><a href="清实录乾隆朝实录_page1190.html">1190</a><a href="清实录乾隆朝实录_page1191.html">1191</a><span class="current-page">1192</span><a href="清实录乾隆朝实录_page1193.html">1193</a><a href="清实录乾隆朝实录_page1194.html">1194</a><a href="清实录乾隆朝实录_page1195.html">1195</a><a href="清实录乾隆朝实录_page1196.html">1196</a><a href="清实录乾隆朝实录_page1197.html">1197</a><span>...</span><a href="清实录乾隆朝实录_page1193.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
