<!DOCTYPE html>
<html>
<head>
    <meta charset="UTF-8">
    <title>名山藏 - 第 76 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名山藏 - 第 76 页/共 112 页</h1>
    <div class="content">
　　○何瑭 

　　何瑭字粹夫怀庆人未冠博通经史至忘盥栉既为诸生即有志圣贤之学曰许文正薛文清二先生世未远而居甚近忘所师法学其谓何弘治十四年发解河南明年第进士选翰林庶吉士改编修不纳泛交不入要门朝参无爽斋祀尽慎缙绅重之当刘瑾时诸翰林相约见瑾长揖而巳既入前有跽者瑭在后奋声曰何背约也出乞休归瑾诛起为修撰瑭真率恬淡励志躬行外无仆从内无媵妾所居垣舍尘溷常积虽朝衣朝冠不上鲜明尝进讲经筵畏慎过当宣读蹇涩武宗尤恶其衣冠讲罢大怒传谕庭挞之得杨廷和曲捄调开州同知巳升东昌府同知两疏乞归隐居南村四方从学甚众既丁父丧值武宗崩撤辍讲授哀毁骨立世宗嗣位起山西提学副使寻改浙江按试至绍兴从舟中望见夏屋渠渠者问左右曰其人也治何贾起此宅曰宦宅也瑭大惊异曰宦则安能然左右皆窃笑升南京太常寺少卿转正卿南京工部右侍郎随改工户礼三部侍郎乞致仕上许之御史毛凤韶疏荐瑭敦朴正大允宜邦礼改命在京调理然终不为上所喜谓其介而不通及再乞休致遂升南京右都御史然亦寻许致仕家居与关中吕柟灵宝许赞仪封王廷相诸人简札往来究辩经书性命之旨行教人切近精实吕柟以比之圣门由赐为文浩瀚畅达医卜术数亦皆通究素有足疾既遭母丧袒跣益伤至废坐立竟以不起隆庆初给事中张卤言瑭请赠官赐谥赠礼部尚书谥文 【 睦■〈木挈〉传瑭曰何公守身之洁一介不取蹈道之坚百折不回圣门所为獧者也】 

　　○寇天叙 

　　寇天叙字子惇榆次人自其受学笃信践履勇于闻过举正德三年进士仕大理寺评事寺副布袍蔬食诵律读书决狱明允考迈等夷升宁波知府政事之外修明理学士皆兴起治行为天下第一超迁应天应天府丞武宗驾幸南京尹病独天叙供亿处置有方妄求冗费多所停裁初车驾未至时诸权幸金选女乐千百拘置一所以候幸未及三日死者数十余多菜憔悴天叙言权幸名籍之或召其亲戚或领养之食店酒肆便上欲幸按籍可得也权幸然之江彬生晨诸公拜贺又叙长揖而巳杉甚衔之后察其为人曰寇公真君子也嘉靖三年升右佥都御史廵抚宣府寻改郧阳又改甘肃擒解回贼之入寇山丹者兴复屯政除额外之科居二年边人感悦进右副都御史廵抚陕西岁大饥悉心赈济虏寇固原调度斩首百有九颗盖前此所无九年升刑部侍郎丁外艰服阕起兵部右侍郎卒于位天叙廵抚陕西时会织造太监至御史谓关中疲敝请天叙会疏停止天叙曰遽言上未必听迟至秋冬极言此中旱灾请赈济上必恻然则太监可召回也至秋冬以陕饥上闻请停止织造上果召回太监及在部时御史冯恩方论死旦夕行刑有一大臣欲具疏救恩以谋天叙天叙曰无益也秪君自取成名耳其人问故曰盍问法司诸公请于要路使恩出自上从之恩果缓诛 

　　○崔铣 

　　崔铣字子锺一字仲鳬安阳人父升四川参政历官廉慎为郎时衣青袍乘瘦马僮拾马通其妻杂薪为爨参政四川与佥事曲锐齐名四川人为之语崔参曲佥屹如雪山铣弘治中举于乡再试不利就业太学与三原秦伟世观马理伯循高陵吕柟仲木榆次寇天叙子惇林虑马卿翁臣同邑张士隆仲修同志相勉十八年举进士改翰林庶吉士正德初授编修遇刘瑾史馆门长揖而巳他日诸史官旅见铣与何瑭长揖如斗瑾谓张彩曰翰林轻薄崔铣尤甚会修孝宗实录成瑾伪传旨降俸别调铣改南京吏部验封司主事部有积储粮长恣易恶米官久不问铣治之粮长赂请权贵固执不可尚书语铣曰公谪僊也何苦为此对曰何勤非忠孰忠非分瑾诛召还史馆上书李东阳劝其及时悟主救民荐贤理财强兵母以文章自好寻告病夫作喻问曰翰林先生谢病还郡笃志六经屏事绝交著述为业客有问先生者为其不能建绩立名乘势取贵学迂而难就志特而寡助先生法言喻之为上下二篇客问先生曰士胡仕也岂非名利乎哉朱云请剑于万乘申狄石于一朝名者归之孙弘十载而相范睢一见而侯利者都焉先生直玉堂之署执经人主之前十有四年矣位不过为郎未尝山谠言上劘次取重当世今乃艺粟于棘淮蔬于斗园入甘藜藿出乏舆从省侯不或庐法史不走牍或者先生有遗行与何进退之谷也先生笑曰君子不干名之昌而虑几之难不慕人之爵而忧心之枉大瓠之穿萌于线隙霄木之成芽于直苞故巳遂之欲刃蹈之而弗回可贰之心厮谭之而能悟昔张良昔重于四皓触龙推爱于男子邹阳发悟于长君李泌全嗣于存侄故不当其几者不可言不得其父者不能沮道有卷舒言有昌括饬词而浮于所患掎陂识而救其巳成立巳之名扬主之过假信之文希主之宠非忠臣用心也且夫躭风檐者痹其肢嗜甘醴者毒其肺故君子不以一时之便而易终身之安罔为口体之细而遗道义之重衣纨绮者人侈其观富田园者佣利其直且以于陵灌园而辟相邴丹免秩而养志其于取世也廉其于责巳也厚其身可抑志不可夺其生可戕道不可折子不见当世之大人乎方其得志奴仆舞势逮其受戮妻子辱又不见当世之君子乎饬伪要誉人皆趋之伪发行露人皆恶之夫吏之渔于民也惟嗛其微及陷于刑也惟憎其巨曷若守清靖之节甘退让之分乎蛟龙之潜鱼鳖溷之升霄躆昊沾濡下土夫大者小之惑也客问先生曰尝闻为高必因丘陵为下必因川泽盖言亡因者必毁也往者宋世尚言诸子以兴谈理者啧探于豳眇摛文者藻行于丽丰学士到今宗之剽其绪言加之笔削沨沨乎不可尚先生远取古人之文施之今日劳而少绩久而无称恐取诛于君子也先生曰俞夫圣贤之作也非狥众而为同非诡论而求异明天地之宜张纪纲之正循经而定行因变而立度若年语幽而非真发政而寡当贲浮淆实烦辞支本夫何取焉上古太朴所相者养世降民移乃始有革是故三皇立其生故施以网罟五帝昌其化故辨以衣裳三王比其法故维以制度五霸胁其威故假以兵车仲尼绌其智故约以忠恕孔伋道诸天故析以性命五霸者政之终仲尼者言之藐夫性命者仲尼罕言子思盖将以捄陂行而伐私情也非可以衍雅谈而首后传也故夏虫疑君子不费辞焉周衰而人骋其技秦是以暴宋衰而人驳其学胡是以入夫游定夫张九成杨简之经禅也陈傅良叶适之道法也陈亮之功力也王安石之政利也背孔孟之道而袭儒名乱程朱之学而立士的夫传本训经笺复释传其文弥重其旨弥离苟以哗世取宠而行弗给焉子不见作室者乎层檐迭阁则蔀其明不见道泉者乎迂浍曲则迷其源复言而漫裨说而谑吉士所恶童子羞称子乃班之作者以为后程难矣伯牙之绝弦悼知者之难遇也孟轲之放言俟后圣之作也嘉靖初召擢南京国子祭酒开诚善诱明教条正文体日衣冠坐诸生问难大礼议起疏言近者主事张璁等以先后献议超迁大学士蒋冕汪俊修撰吕柟编修邹守益监察御史马明衡等以异议罢斥御史绩陈相吏部员外郎薛蕙以□□下狱仰惟皇上求备礼于本生至孝也然当详稽礼经大顺人情今独任意曷有极疏入罢归临行不役官夫囊无江南一物携古书数箧而巳公卿及诸生送者千余人从渡江者又数十人拜别涕下退处相台十年四方来学者教以研经饬行白道有五伦学在治心功在慎独学者称曰后渠先生世宗立太子慎选宫僚起詹事府少詹事兼翰林院侍读学士寻进南京礼部右侍郎署户部篆进贺万寿圣节时有风霾之变上疏自劾温旨慰留过家卒讣闻遣官治葬谕祭赠礼部尚书谥文敏铣善饮酒曰恨不当刘伶之世 

　　○魏挍 

　　魏挍字子才昆山人始祖潭笃志嗜学元时被荐不起潭生恕刲股疗母挍为诸生时每朔望春秋入谒孔子庙肃容瞻拜如亲承之弱冠举于乡弘治十八年连捷进士费宏一见以范仲淹期之正德初授南刑部主事累迁员外郎郎中自以少年筮仕人情物理或未挠畅每讯重狱虚巳求教于前辈长者或反复思维寝食俱废有愬不平者虽甚喧聒必尽其辞直提牢省视囚人疾病饮食悉为剂调暑月熏涤臭秽至会审监刑众皆盛服事毕宴饮交独澹服素食惨见颜面至其履法操正直巳行志亡如也九年召为兵部职方郎中称疾家居究心问学言今之学圣人者不求之人生而静之初而求之孩提知识之始不察性之欲与物之欲所以分而但主其流转之念念听其言且圣人考其行实凡夫当将一切名利之心斩绝净尽立志如天之崇循序用力跬步皆在实地乃可至于圣人之道家居慕古简重不以事物经心尘疑满室处之泊然羸病杜门闻一善士亟疾求见为人貌恭温而出处取舍审之至精执之至确世宗即位首起广东副使提督学政先德行兴小学以教士聘翟宗鲁以为士师禁火葬斥淫祠取曹溪故传衣钵毁而焚之 【 翟宗鲁博罗人砥砺节行学必圣贤居处必敬行必古礼来学日众于堂下疆茅蕝三一放心在南阶闲来者居之旬日放心矣乃升堂一有过在西阶下一改过在东阶下知改移之东阶能改后升堂学者遵教惟谨交聘宗鲁居之省心亭一日问省心之义对曰闻省身矣不闻省心心一也省之无乃二乎后仕融县知县贪窭终其身】 居一年丁外艰归以简绌科严请谒道绝粤人不无角央望归而粤人有为言官者劾交媒孽训士之短窜之戎籍然交德誉素孚莫能抑也服阕吏部奏补江西兵备副使力辞既言官劾交者坐黜职改命督学河南祠伏羲于画卦台以蔡仲始封国依太公祭爽鸠之义而以世子死社稷书于春秋者配立经祠以祀子贡曹恤漆雕开秦冉援汉梅福疏请封孔子后为世博士守微子庙因岁时省汤陵不果用居数月用桂萼荐转大理寺少卿明年转国子监祭酒时张璁为相卿佐入谒多踧踖隅坐特交为上客既酬对亦心服之萼仍荐交为经筵讲官以进讲敬明乃罚章不合上旨改用遂改太常寺添注少卿升本寺卿总督四夷馆明年致仕归交事父母至孝居丧动遵古礼友于兄弟与士大夫竿牍往来皆刻责修治之语其笃志圣贤真犹饥渴之于饮食也李梦阳过交论学交劝以沉潜深造梦阳因问平生病痛所在曰公才甚高但虚志与憍气害道之甚者也梦阳叹曰吾早见公二十年有此哉交仅一子一孙晚而连丧其答人慰唁之书言达以破爱敬以易哀畏天以终身焉卒也赐谥曰恭简 

　　○吕柟 

　　吕柟字仲木高陵人少志圣贤之学危坐庄诵祈寒酷暑不越户枢居母丧哀毁骨立弱冠为提学杨一清王云凤所知既举乡贡就业太学与崔铣相友善邑人高朝用为户部郎时过简讨王九思曰吾邑有颜子子知之乎孝宗宾天诸生哭临具礼耳柟独大哭出涕羣众指目为迂正德三年举会试廷对第一知者皆愕然欢喜曰此真状元矣刘瑾以乡人致贺柟峻却之任修撰翰林二年操介清苦门绝遗馈西夏构乱柟疏请上入宫御经筵亲政事瑾恶其言因夙不通问欲中以祸引疾归瑾使挍尉尾之至真定无所得返柟在翰林与何瑭最善至是相继去瑾诛荐起旧职上疏劝学以元顺帝为譬或谓伤直柟曰昔贾山借秦为喻况主上资度远过汉文干清宫灾应诏言六事其一曰逐日临朝听政其二曰还处宫寝预图储贰其三曰郊社禘尝钦承祇肃其四曰日朝两官承颜顺志其五曰遣去义子番僧边军其六曰取回一下镇守内臣又累疏劝上举直错枉不报复引疾归归值父病昼夜视汤药步履不敢声既一年须鬓尽班父卒痛哭呕血葬时雨甚徒跣擗踊蹈蹋泥宁中道路环观有泣下者葬巳庐中门外旦夕哭其居丧时自成服奠葬以至祥禫斟酌损益各有仪注柟自少窘匮及贵前后居家十年读书守道一无所营服阕当道交荐值世宗即立起入史馆纂修武宗实录上御经筵柟当进讲适仁祖淳皇后忌辰口奏宜存黪服之礼罢酒馔之赐朝论韪之复疏请寻温圣学以为新政之助必克巳慎独上对天心亲贤远谗下通众志大礼议起意见与时不合亡何奉诏修省复以十三事上言自劾皆格心责难之论上曰此大臣宰相职柟忤慢乃引为巳咎下狱考讯寻谪解州判官会解守卒摄州事率其士民躬行礼让之化州中道不拾遗行不相忤久之以荐转南京吏部考功郎中濒行士民接踵跪送器声震野既渡河于犹闻不绝相与立祠生祀之寻擢南尚宝卿吴楚东南士来受业者冠履错沓既考绩擢南太常少卿居顷之太庙灾上疏乞罢不许升国子祭酒躬行率下闲取礼仪及为诗乐图谱令诸生讲肄疾者问而医之丧者吊赙之死者哭而归其榇才者揭于教榜拨历奖之一切请托斩绝不行人称自宋陈吴章四祭酒以师道自立者吕先生也御史张景荐柟德行文章可谓一伐硕儒当今师表擢南京礼部右侍郎上欲视山陵于承天柟屡疏劝止不报既以表贺圣节赴京值奉天殿灾上疏乞休允之柟立身与人仁信自将为礼部侍郎时霍韬为尚书故与夏言相恶尝榜言过于衢柟讽韬曰此告于天子者公以语路人可乎言谈韩短柟曰公位宰相容天下之贤何所不可夏霍虽不相能赖柟稍解然夏疑柟党霍霍亦疑柟党夏柟终不白较尝过府太守太守子读书楼上太守令止之曰恐伤气当微诵既戒左右时进食扶掖之上下柟谓太守曰公爱子至矣愿推此心以安百姓又过一府太守饯之郊饯席近养济院柟送馔院中曰以公佳肴共之无告柟凝厚方面阔辅微髭轮耳海口两目有光平居端严恪毅门人从之数十年者未尝见其偷语惰容所在四方士就而问学柟教之以诚宁近母远宁粗母精自日用情变伦教物理推而远之天道皇天之大一以身体力行为宗御史有劾湛若水伪学者柟曰圣皇在上贤宰相在下岂可使明时有学禁之风乎学徒门王守仁之学柟曰讲其学而行非勿信可也不讲其学而行是信之可也又曰学而行之讲知行之不合无损也学而不行讲知行之合无益也 【 湛若水字符明祖怀德父为羣盗被刑既举于乡焚弃部檄不试就献章受学献章以江门钓台居之日暮景侵寻不意复见同志之人托区区于不穷者不落莫矣若水拈出随处体认天理六字为日用功课献章曰北参前倚衡之学着此一鞭何患不到古人佳处献章卒若水服衰三年弘治乙丑去其杰檄之岁十有三年矣以母命仍出应试为祭酒章懋所知学士张元祯得其文场中抚卷长叹以为真儒复出举进士选翰林庶吉士授编修嘉靖初上经筵讲疏曰圣学之大莫过求仁易曰君子体仁以长人仁本以天地万物为一体者也伏惟圣明全体物之仁玩取身之义立大公以普天下疾痛疴痒无不相关使天下后世颂为至仁之主臣不胜愿望一日侍经筵进讲大学先慎乎德章退复申明要旨以劝圣学谓圣学莫大知要臣所讲章其词虽多不过止在体认天理四字至为简易易行体认天理即所谓慎德大学一书尽在是矣时朝政方新谠言日进而近习渐幸灾变频仍若水疏言陛下龙飞水国习知舟事臣请以舟喻谚曰同舟共济□□□□天下一大舟也人主一心舟之柁也公卿贤士辅导之臣运筹指方舟之长年三老也百僚宣力篙师榜人为之左右也内忧外戚附舟之人也天下民臣实为邦本君之宝货在载也附舟之人与宝货之利害在舟舟之安危在柁柁之弛张在长年三老之操纵而篙师宣力与否也舟危则凡在舟者无不危舟安则凡在舟者无王安恃宠坏法以败人国家如同舟之人凿舟而破之自以为安鲜不先溺今陛下不急亲儒学之臣不闻正心之术干刚未奋宰制不施初政渐衰近习蒙蔽天戒屡见不实修省臣工交章未或举行臣恐柁渐弛矣左右亲信之人蛊惑上心不引以声则引以异教亲戚希无厌之赏近幸夺法司之狱刑赏僣差纪纲废弛是同舟之人凿舟而破之者也大臣见斥则将相继求去如尚书林俊孙交者百僚视之人怀危心是犹长年三老篙师榜人引去而谁与宣力者天下万民其谁与济臣实痛心渺乎不知舟之危也明年升翰林侍读寻升南京国子监祭酒陈言六事大率不离科举之制而本之以德行道艺寓之以乡举里选辟观光馆居四方来学公退相与论学其申升南京吏部右侍郎辑五经子史及列圣宝训有关君道者取大学诚正修济治平总在格物辑事从类疏解会释名曰圣学格物通以进其所训格物取扞格物欲之义言致知在所养养知莫善于寡欲言格物真千圣传心之要也升礼部右侍郎寻转左时上方稽古制南北郊分祀礼成视榖西苑祇先蚕坛位若水献圣主躬肇农桑颂及西苑赋因进天德王道疏君臣同游雅诗精诚恳恻必欲启沃上心勉行敬天勤民之实兴道致治以回三代隆平之风上览疏多温旨嘉纳升南京礼部尚书力辞不许改南兵尚书居一年许致仕年九千五卒赐祭葬赠太子太谥文简从游者三千余人吕柟蒋信其最着】 在官次父书至再拜使者受而跪读之其它亲友有书受读亦各有仪闻期功丧必为位哭奠卒之夕有大星陨华阴高陵人为之罢市四方及解梁门人闻者皆为位而哭陕西提学谢少南与郡守李文升祀之正学书院海内人士无识不识皆曰关西夫子吕仲木 

　　○舒芬 

　　舒芬字国裳进贤人举正德十二年进士第一人授翰林修撰其明年孝贞皇后崩武宗踰月即欲往山裬又革一应摆路军马芬上言陛下三年之内当深居九重无复外出虽释服之后俨然茕疚如成王兔丧朝庙之时抑自古万乘之尊非奔窜逃匿未有轻身不严侍卫者既又上车服疏天子等威莫大车服而下同庶人甚非所以辨上下定礼义又言孝贞作配茂陵未闻失德祖宗之制既葬迎主必入午门昨孝贞太皇太后主以从陛下驾入旁门使他日作史者以春秋法书之曰六月丑车驾至自山陵迎孝贞皇后入长安门则读者亦必以春秋公薨书地不书地之法求之即孝贞不得正终之疑不解矣宜明诏中外以示改过二疏反复凡数千言又明年车驾欲南廵诸大臣莫言者芬与同年考功郎夏良胜仪制郎万潮庶吉士汪应轸风约诸曹连章留驾遂与同馆编修崔桐庶吉士江晖王廷陈汪应轸马汝骥曹嘉七人者怀疏入方集阙下吏部尚书完辄迎阻曰上急辄欲自引决诸君且休矣无归过君上芬与良胜寻归晡时良胜潮过芬扼捥恨完芬因邀博士陈九川皆至酌之酒赞之曰匹夫之志不可夺也三人遂以其夕寓芬所明连疏入诸曹继之罚跪午门者五日杖三十谪芬福建市舶副提举芬疏谓今日之事痛哭泣血有不忍为陛下言者江右有亲王之变大臣怀冯道之心以禄位为故物以朝署为市廛以陛下为奕棊以革除年闲为故事也复刺阁臣谓一切安危之迹不苦口以捄而听主上之自坏言甚激烈杖后卧病院中掌院惧祸摽出之芬曰吾官此即死此既谪褁疮就道或劝待痊曰死吾分也敢少留耶世宗即位起诸逐臣芬适奔父丧服阕复官谏议大礼与陈沂三上疏再被杖以母丧归寻卒芬风神玉立气削厉家无立壁端居竟日未尝昼寝夜则计过自讼锐然有志圣贤之道于五经皆有疏论而最好周礼责汉儒多附会之罪宋儒有表率之功又言周茂叔吾道中兴圣人也建图属书贯六经语孟而一之闽学得之洛洛学得之濂正叔言伯淳得不传于遗经几背师矣世儒讥晏婴不知仲尼伯淳仲晦而下迄今亦孰知茂叔耶时方尊王守仁之学芬曰必穷天地之高厚必参百王之宪章必极礼乐之中和言鬼神之情状与夫万变之所以应万物之所以名然后可谓之道问学此则有不可伪为者矣今才智之士饰虚声鼓后进则尊德性之说易掩覆也党陆者特窃其一节异朱者未覩其大全非心为道者也芬兼知天文晓音律香山黄佐尝与陵阳梅百一论武王伐殷岁在鹑火通考象纬不载因推步之岁自鸟帑旅于龙首我圣祖殄平伪汉丁未改元星纪吴分也壬午靖难析木燕分也福德所在其应如响百一叹曰向见舒国裳亦论及此其后佐入史馆见芬握手曰识公于梅百一久矣自是过从甚驩芬语佐曰心术学术相符者也怀居怀利相因者也怠胜敬欲胜义则其心死其学伪吾侪格君其豫在是佐恒衣其德言每与佐言历象古太史职也中星以日为主七政以岁为主凡盈虚朓朒伏逆迟留如指诸掌观星望气占则必应复言锺律度量所以治历明时邵康节粗得大意而不能建律运历将举礼乐必也周官乎观大司乐则历律备矣佐深韪焉卒时年四十有四其子跪泣靖所言犹以未及表章周礼为恨世名芬忠孝状元 【 黄佐香山人弱冠举乡试第一登进士选庶吉士诸先辈奇其才谓张平子王文秀之流也授翰林编修出为江西按察佥事上疏乞养亲改补广西佥事提督学政闻报母疾即日弃官督府有憾于佐遂劾其擅离职守坐免归世宗属吏部尚书许赞疏荐海内名士十人佐与焉起除中允充讲官累官少詹事兼侍读学士吏部右侍郎缺以佐及王用宾推补先是崔桐与许成名争补是职言官劾之遂并论佐觊觎勒致仕归佐问学该博所著有礼乐典学士张治见所作乐典叹曰箫韶九成可复闻也讲学泰泉之墅其学以博文约礼为宗一时士大夫主觉悟而斥绝经书者尽奾以为孤陋之人】 

　　○马理 

　　马理字伯循三原人弘治十一年以春秋魁其乡试再试礼闱未第游太学与吕柟崔铣诸公交相切劘文章德义名震都下正德九年登进士年四十一矣授吏部稽勋主事改文选与郎中不合引疾归居三年复任与黄巩等諌南廵被杖未几复归授徒讲业嘉靖三年复荐起率同官伏阙争大礼被杖复职历员外郎考功郎中时考察外官内阁宰各挟私忿欲去广东提学魏挍河南提学萧呜凤陕西提学唐龙理曰三人者有数人物若欲去之请先去理既考察京官有附势三人辄首黜之曰搏兽先处擒贼先王巳迁南通政复谢病归复荐起光禄寺卿复谢病二十年复荐起南光禄亡何引年致仕理居常言身可绌道不可绌行可则仕惟孔子能之下此惟当守经以故屡进屡退自其筮仕以至谢政无日不从事学问其学一以穷理居敬为主四方学徒转相授管自缙绅士子以至田夫野叟无不欣慕之虽四夷亦闻其名安南贡使至问部郎黄清曰远闻马道学名所愿一见今何不在仕列清曰马公高尚朝廷不薄马公马公自高尚也高丽使至亦问马主事为圣朝第一人宜加厚遇乞颁赐所为文使国人矜式其见重如此乃理居乡久其县令顾忽之王维祯与理书三原连两令不知礼其境内长者宣圣伐木信有之夫年八十余嘉靖乙卯关中地大震与其妻同压土窑中先是尝谓薛应旌值明夷之象为天地之否吾其不免理善学易兼知数云隆庆三年赠右副都御史赐祭葬 

　　○王道 

　　王道字纯甫武城人正德辛未进士改庶吉士时山东有寇乱道欲奉祖母避地江南疏乞补学职得应天教授升南仪制主事改吏部验封历考功文选郎中在部十年雅操端洁方献夫荐其可侍宫僚擢春坊左谕德引疾固辞居一岁起南国子祭酒以疾引归家居十有三年读书讲学种树灌园以自适嘉靖三十四年起为南太常卿未至改南户部侍郎寻改礼部掌国子监事寻改使部甫阅月卒道貌厚气温行笃志远研精理学而耻立门户居常反复潜玩论语一书曰圣门之学平实易简固如是也又言汉以前虽无明道学者若张文成曹相国黄叔度管幼安皆真道学之流虽释老二氏亦各有见不可厚非所著大学亿老子亿易书诗春秋亿诸史及大学衍义论断隆庆中谥文定 

　　郎曰怀庆安阳昆山高陵进贤三原武城嘉靖闲称笃行君子而高陵粹然矣溪田马理曰吕先生之学醇如许文正而著述惟盛贞如薛文清而知新则多 

　　名山藏卷之七十五 

　　●名山藏卷之□□□ 

　　晋江何乔远　譔 

　　臣林记（嘉靖臣五） 

　　◆臣林记（嘉靖臣五） 

　　罗洪先 
　　唐顺之 
　　赵时春 
　　冯恩 
　　杨名 
　　周怡 

　　罗洪先　　唐顺之　　赵时春 

　　○罗洪先 

　　罗洪先字达夫吉水人父循自工部主事历武选郎中累山东副使弃官归循之为武选郎中也刘瑾政用事会考选武卫罢金吾在卫指挥某等二十余人是二十余人者皆瑾爪牙也尚书王敞白瑾副瑾大骂老誖独不知某等可用耶敞前跪郎中辈为之敞不知也则又骂不知也安用尚书敞谢曰公无怒即更奏敞归召循斥曰后生生事乃令我辈辱即濡笔蔑奏循走持之曰勿毁成牍记姓名别楮可矣循退迟之数日且欲别上奏会瑾败敞黎明入部索初奏谢循曰得尔早见不毁牍也瑾诛敞亦罢去始循以工部主事视吕梁洪而洪先生故以名慕罗伦之为人与王守仁之为学既举于乡属循疾辍会试受学其乡先辈李中嘉靖八年举进士廷试及第第一授翰林修撰踰年请告待亲客至循命洪先衣冠行酒拂席授几执弟子礼甚恭居二年诏核告踰年者起补原职洪先居京师与欧阳德徐阶同师守仁学丁父母忧归三年不入内舍尽让家产与弟服阕会世宗立太子坐所选宫僚不当尽罢之博求海内有名士洪先与唐顺之赵时春及徐阶黄佐邹守益皆预而洪先则与顺之时春同上疏请以明年元日见皇太子于臣民成朝正礼是时上方病则大怒遂皆黜为民嘉靖十九年也语在庄敬太子记洪先罢归角巾布袍辟石莲洞作正学堂读书其中弟子从者四至世宗于建言诸臣皆久废不复嘉靖季倭虏作难严嵩欲借边才为名援出之顺之与时春皆用谈兵起家官至都御史洪先独坚辞遗友人聂豹书曰闻当道欲以军旅事物唐应德与生者自顾往岁锐意功名谓人臣立乎其位当使君飨其成民被其泽即卑官下僚无所厌悔不幸杀身碎首谈笑从之故尝高鲁连蹈海之节壮少游褁革之言归田以来攻苦茹淡凌寒暑跃马弯弧身习驰突考图观史曲尽险夷意谓倘任其职庶有其具两年以来齿落二三须发半白稍近书册则头眩目痛夜废熟寝则饮食不甘乃自悲曰使吾无身吾复何为又自反曰使吾有身又有所为于我何加回顾向慕如嚼蜡振槁妻孥相对如处深山收视敛听坐以待尽执事知我岂不谓然哉知吾诚然乃听人求不为我地岂谓当道姑以军旅行召旋复他移或还旧物然其职不过供应入直讲读诸务而犬马齿向衰矣从年少诸公俛首笔砚竭思徼宠殊非其时至于假途躐荣累资待次尤不愿也若怜其早岁登第立朝再期枯槁山林不无可惜此则待之太卑吾儒名教真贵在我外物奚与哉古人亦有迫饥寒苦仆债不得为之者幸有薄田百可供饘粥弱子多疾福量轻浅政不欲累以厚藏仕非为贫且吾之官亦非为贫者宜居也耻之于人大矣不幸素性此心最重稍有违拂辄愤愤恨不即死自其少时不能被华祛新与羣儿竞侈其后取科名官翰苑每旦候锺入朝坐史馆书公会出则垂鞭缓缰归舍时人殊以为荣而生对食嘅叹不能甘饱及被罪废禠服乘蹇出大通桥行道指目有可怜之自顾若释重夫翰苑无政事之烦有储养之贵使当时低口俔心守其常度可以序登然人竞进而思退人竞荣而甘辱此亦有不能自解者岂不知长往为苦节为我为末志与时消息为中行自度学问空疏不能善世性气悻直不能谐人譬之饮酒有醉数斗有醉一石及其既醉不可复强去年别应德于湖上论及出处语以本志应德不堪许可应德之才盖足任之执事见生异趣无谓为名生年五十时不待虚名无实于我何有闻道与否不在进退巳矣巳矣幸勿复言其后吏部以洪先名上竟报罢御史凌儒荐洪先上怒黜为民洪先家居二十余年年过六十闭关习学求端性命日造粹精有时能前知事自守仁倡良知之学学者始知外舍见闻内求之心然其弊至高虚无用甚则槩举不待学习者为良至以欲为理以任情为率性以戒谨恐惧为戾于自然洪先语人曰若语知而不必良语良而不能致弊将多于脱略支离之失又曰王公良知之教本之孟子故常证以怵惕平旦爱敬三事然孟子言怵惕也继之扩充言平旦也继以长养言爱敬孩提也继以达之天下王公亦云不以巳知为足而以致知为工今也取足于知而不原其本良失养其端而一任其所发遂以见存之知为事物之则而不察理欲之混淆以外交之物为知觉之体而不知物我之倒置混淆理欲故多指欲以为理倒置物我故常率以逐物去王公意远矣洪先教人恒主易所谓寂然不动周子所谓无欲故静者而申告之曰能静寂然后知体之良能收摄保聚然后能主静归寂又曰儒者之学必以无欲为本用之经世乃知精而力巨共先居乡时时言有司民所便者邑有均赋之役为终始任之盖曰是亦为政年六十四卒穆宗改元赠光禄寺少卿谥文恭 

　　○唐顺之 

　　唐顺之字应德武进人其先临淮人有复者守东平有宦迹祖贵给事中有谨重名父水州知府顺之年二十余中嘉靖八年会试第一及廷试世宗阅其卷有批首置二甲会考庶吉士不赴以卷有御批并得改既有言庶吉士被选不当者上尽罢之大学士张璁以顺之卷有御批独见留顺之辞随众改兵部武选司主事寻病告亦丁母忧顺之聪明年少则卓然为崕异矫绝之行赙赠一无所受节口裁身积财治葬以示无求而自致其母服除改吏部稽勋主事调考功会改部属为翰林顺之荐改编修复病告相璁为留其疏不下而顺之不肻供职有旨令致仕自后无得复用世宗立太子选宫僚起废为右春坊右司谏兼翰林院编修其明年与洪先时春同上疏请见皇太子于外廷复忤旨罢为民顺之两削籍归益为矫异非人不交非道不取读书阳羡荆溪山下自经史百氏以至百家技术莫不涉探尤长历数之学至于剖裂补缀分聚古人文辞以成一之删润其于古今学问文章政事之迹归宗举要灿然而可观其精思苦意至盥栉都忘或闭户兀坐匝月不寝布褐之衣服之经岁破阖为床裀褥不具作小舟自泛高可三尺余足低头盘膝而自谓事事空澹独未能薄滋味学素食者终岁当此之时一下之人高顺之风四方讲德论文重趼盈屦求一接见卒不可得其凉踽槁孑几成怪人时时告人永与世绝矣当顺之初仕时天下无事士大夫雝容诗赋奕饮之乐而顺之独喜受武略兵书禽遁技击嘉靖季江南苦倭顺之自诩所受可用也上所使视师江南者赵文华顺之过文华所持矛距跃文华荐顺之有武而严嵩中挈之春旨起为南京兵部主事改职方郎中于是顺之勃勃有用世意会以父丧未就服阕至京师授协司郎中使视蓟州边务巳复使视师浙直时年五十余矣去其削籍之岁十有八年病脐突面肿辄扶病行因留浙江与总督胡宗宪计议军事居一年升太仆少卿亡何宗宪奏升为通政司右通政然皆居浙江视师自如顺之身自行海得其道惊风巨浪中意气闲暇时时习泅渊或噉信少许慨然有吞倭之想倭纵横海中其登岸结巢则崇明之三沙淮扬之庙湾顺之身自擐甲跃马往来南北闲督诸将卢镗刘显郭成等共击之而方纷姅猖獗不可料理镗显辈皆宿将知倭未可旦夕灭且进且退蕲送之出海则顺之戞然必剿绝之最后三沙之战以中暑饮海水方痢泄不及督军二将战不利一日自行营促士饱食求与倭战倭登谯望见顺之军整不出镗显皆请退师顺之曰合兵甚难忍少刻贼出矣镗显知贼无出意告顺之军饥顺之前视诱兵兵亦怯自前下马拔刀步过脐鱼港去倭巢二箭许镗显抱持之顺之曰我自往死鬬耳镗显曰公且归镗等誓为公灭贼因扶顺之上马于是顺之知天下之事未易为也天下之人亦谓顺之谓何容易不如往者山中远志矣亡何升淮扬廵抚都御史顺之在浙直时劳于军事呕血数升至是复力疾治军书不懈方大饥捐家财出赈身行通泰沿海闲遂卒于舟次胡宗宪欲以死事闻为请恤典而嵩与蕃中主之礼部尚山持不覆奏山去位乃得恤典于所司 

　　○赵时春 

　　赵时春字景仁平凉人幼与羣儿戏每列旗鼓部署自长御之年十四举乡试十八举进士第一为嘉靖五年时春年方少名方盛海内方伺其有所制作取而诵传之时春则日习骑射谈甲兵忧边事既改庶吉士授户部主事调兵部武库主事嘉靖九年言迩者灾警频仍圣心隐恻下诏求言巳涉旬余大小臣工类以浮辞面谩访问之诏未干庆贺之章屡上盖自往年灵宝县官言河清受赏继而都御史鋐进甘露矣今则副都御史赞训导仲斌进瑞麦矣指挥楫进嘉禾矣鋐及东进盐花矣礼部尚书时再请称贺矣鋐东等宪纪攸司不能激扬献替称将明之任尚书时职典三礼罔上要君坏风伤政小臣所以抚膺流涕不能巳言伏乞申令百官直陈时事敢有托瑞设谀荧惑圣聦者即加诛谴庶可化佞为忠上曰大臣科道既无陈说时春必有谔谔之论其以闻时春惶恐未对上怒趣之乃对上上责其掇拾卖直下锦衣考讯黜为民居十年以荐起除翰林编修兼司经局较书与罗洪先唐顺之同上疏复罢为民时春读书日记万言凡史氏所载天文地理户口钱榖多少之筭与寇戎蛮貊之诡姓隐名历历成诵既罢为民边地萧条无朋可侣则数数与边人谭干戈事而作御戎论三篇其一篇曰中国之患莫大乎士大夫崇浮靡而忽实效戎狄之窥中国其始于袭吾长而毁吾短中国之人袭其水土饶智计足以达变阜贿货足以利用四裔之人性专而用瘠以智挠专施利瘠故吾之用一兼其倍矣况实用百百以敌一何患自守哉古善用长其在于斯不善者则不然其智计乱于轻浮而贿货匮于奢靡彼以其专胜吾之乱彼以其瘠取吾之匮故春秋讥之以为自亡而兵家忌之曰致于人自古士大夫崇浮靡忽实效者莫深于宋宋之亡也咎不在师旅之不武而在士大夫弛武而不讲不在设守之不固而在于不知以攻为守之术举天下如是之大英雄豪杰如是之多宛转戎狄掌股之上曾无一夫奋袂大呼者陋哉宋之君臣汨没于浮靡之深也国家驱全胜之孽胡绍百王之绝统奋青丘之神剑还紫宫于夷庚神武既布然后圣文聿修时则有覆军折将而边圉无尺寸之失盖尝皇舆北狩而戎夷终不敢失君臣礼信臣精卒画疆固守虓虎之旅霆发而颷扬于是离极重明百蛮稽服观前事之得失睹今日之功效御戎上略断可识矣今使士大夫忽当务之实用蹈前车之覆辙慕文德之虚名忘经武之夫计此犹昼饼疗饥以菖阳消痈疽也其二篇曰夫散兵不足制人而制于人疑志不足应敌而应于敌天下无事画封疆申约束利兵健卒星罗云布势不为不强威不为不张猝有狂夫奋挺之难恫喝相仗莫肻受命者顾妻子私货财之念重而赴义致果之志微也故曰制于内内顾重而外难轻则上下异心上下异心则投机有闲投机有闲则智雠赍盗故曰应于敌有生之心必丧其生设守之谋常罅其守使有必死之心则其生不足为也使有必攻之谋则其守不足为也戎狄之众曾不百一于中国瘠肥相较利害相悬万一未侔而能为中国患者攻其所守者也获其地不足以益士役其民不足以广众而征伐之兵势不得息者以攻为守者也众均尚勇勇均尚智智均尚圣四者戎狄之所短而中国之所长也攻守之势在中国不在戎狄明矣散众而守则守有定形聚众而攻则攻无定势以有定之守御无定之攻虽有圣智难为而况勇怯之闲哉使戎狄袭吾长而毁吾短者此也夫胜败相参鼓旗相当而莫敢先窥者谓其士强弱等而将智勇班也使吾简百一之士练技击之兵非全兵能当也信任英贤申严节制非乌集之敌也彼见吾有众攻之势无寡守之失故诱之利其众可乱惑之声其情可得合变制奇之要在此不在彼明矣是非欲其毡裘之众利其孽毳之具也使彼知毡裘之众不可冀保而况吾衣冠之民药毳之具不可冀飨而况吾贿货之富则饮马之谋寝而款塞之请可几矣其三篇曰其本莫如自治以结天下之心慎守以待既衰之势汉晋之乱单于叛安史之乱河陇陷卢文进之奔幽蓟割郭药师刘整之降宋室微其患在内萌于至近发至于远浸淫毒害遍满宇内一夫乘机四夷交难终之在人始之繇我明王知人之不足恃也故先治其身使其心志足以倡率百体血气足以供给庶用聦明足以役使羣动威灵足以招徕英豪未明而衣后日而入兆民之情四彻无蔽虽有纎介适至之疾而无士崩瓦解之势外备不索于内内取不求诸外卒有大寇列疆而守重兵以示势胁其深入并壁以入堡绝其钞掠重赏以诱士知其情伪彼虽未败固无所利矣夷狄之情惟利是逐小战则小利大战则大利不战则不利破一十家之堡不足千人之朝食百家则不能克矣日驰数百里之地必击空虚之处遇敌则不能战矣深入险重之中必知情势之宜无闲则不能出矣轻骑远出之争邾重兵必逐水以屯望无泉则困斥卤矣故广置耳目安集生口坚并壁垒置兵要害先据水泉匿形而不击玩士而不鬬慎守之策也然则必不战与曰非不战也不当战也彼固求战者也彼战则必死死则必胜胜则车驾甲兵之获固巳利矣况乘胜远钞之利也虎不先见人不敢搏见射猎者则走声势使然也故不战者守之善者也求战而不得欲进而不能随入随出亟进亟退使承平之士习于战阵久骄之虏疲于奔走情见势屈众情离贰胜之形决矣战可得而知矣二十九年虏犯京师以徐阶荐与故刑部主事申■〈方遂〉同起为兵部职方司主事协赞仇鸾总理京营军为鸾所构罢寻命以前职督廵捕从鸾军时众方倾心听鸾而鸾乃与史道倡议许市众问时春时春发愤曰此亡宋秦桧策耳身为平虏大将军效牙会市职乎主辱臣死庚戌之役辱甚矣时春为臣子五世受恩三十载得备一偏较练五千精兵愿为大将军前锋古北口狭鼠鬬穴中将勇者胜耳虏恃弓矢时春操劲弓大矢教中国勇士不下虏闲以长鎗大斧拒马刘信叔所以破兀朮也愿诸君安坐无忧所忧者将懦不足任贪侈流行误国耳时春见鸾骄纵玩兵老师匮财因作责言三篇谕志顷之命为山东按察佥事统民兵御虏时春领山东兵四千余骑至通上命屯西直门外新建兵民教场鸾恶其兵整毁诸上上不行命移驻密云时春介鞬率甲兵鼓行不见虏还其明年春仇鸾复出征时春领兵至通鸾讽通民母舍民兵时春露次教场结草庐鸾讽其部将夜火之时春除庐结阵整兵北戍既转副使迁廵抚山西都御史提督鴈门诸关斥贪墨省征徭抑求请绝馈遗宗藩贵戚相戒莫敢犯法一时文学气节政事之声震动天下时春曰此皆儒者末节其志专在攘夷狄复祖宗疆宇世世治安时春为人严毅介特与士大夫处意有所不可议论有所不合常引绳按矩诘责不少贷或语及北虏方持杯酒相欢笑辄裂眦攘臂誓不与俱生数谓所知曰使吾得备偏较领精兵五十人操劲弓巨矢闲以长鎗大斧俺答丘福不足平也士大夫率壮其志而讶其太轻忧其太悦时春在山西虏犯神池诸堡身帅马步军往御之至广武诸将皆会忽谍报曰有虏骑二千余去此两舍许疾掩可尽得时春擐甲欲驰总兵李涞等固止曰虏悍未易攻公第驻此涞督诸将力御之当不贻公忧时春攘臂前及虏于天泉岭伏四起鼓噪来蹙涞太息曰公速去吾死此矣时春乘众而奔虏欲取时春涞等殊死遮鬬与子松及大同参将冯恩游击李桂神池守备孔宾偏头守备高迁太原指挥陈金中军尹忠把总俞辉皆战死全军皆没时春仓皇投一墩守哨以卒绳引之乃免虏寻引去言官言时春平时意气余有当事沉几不足诏解官听调隆庆元年复荐起及未用卒于家 

　　郎曰罗达夫守道独善以完其名唐赵二子锐然欲见功反为世所指孔子与惧事成谋之士信然年信然夫 

　　冯　恩　　杨　名　　周　怡 

　　○冯恩 

　　冯恩字子仁上海人嘉靖中进士为南京御史疏论都御史汪鋐愎险状十一年秋彗星三见诏求直言羣臣多言张孚敬者肃帝令孚敬归恩从南上疏曰顷者彗星再见东井陛下令羣臣勉修德业条列时政臣惟彗之为象所以除旧布新也天远人迩灾不虚生召之在人陛下左右大臣足召之矣条时政之得失不若辨左右臣工之邪正邪正既辨进退尽得政务自举阴沴自消除旧布新莫要于此惟陛下宽臣之诛容臣悉数于前臣惟辅臣张孚敬者刚恶凶极媢嫉反侧陛下知其平生近使去位天下欢欣鼓舞不敢复赘矣窃见大学士李时谦抑良厚有台辅之器此辅臣中巨擘然济时拨乱非其所长可太平宰相耳大学士翟銮依权保位筮仕有京油之号入阁致磨棱之讥虽不能荐贤为国亦未见陷害忠善古有伴食中书此其人也大学士方献夫外饬谨厚内实凶回向在吏部报怨酬恩无所不至昨者诈病还家特蒙召命方倨傲偃蹇不即奉诏陛下驿骑督促且许别用然后忻然就道及至潞河又请调理旬日顾望徘徊希图入阁如执券索虽曰不要臣不信也无才无德不数年而致高位得陇望蜀垄断丈夫耳今以辅臣之尊兼宰之任呼引朋类播弄威福将不可言其在今日当亟黜也户部尚书许赞谨密乐易调度或畧经费殊详礼部尚书夏言多富之学不羁之才虽投机遘会骤迁大任然亦随事効忠尤可喜者不立党与独持正论陛下驾驭任之将来缓急得力救时宰相也兵部尚书王宪刚直不屈通达有为边情习熟典刑耆旧用掌邦政优为之矣刑部尚书王时中疏凡庸靡具臣而工部尚书赵潢强御无畏廉介自持久在工曹制节谨度陛下复起用之人惟求旧也吏部左侍郎周用通敏老成直亮未见过人雅度颇能容众赞理邦治殆庶几焉右侍郎许诰便捷迂邪廉隅不饬使其当路偏执纷更亦所不免陛下爱惜其学酌处别用斯无悔也礼部左侍郎湛若水强致生徒跂成道学任以礼卿亦可黾勉右侍郎顾鼎臣通警和平儒臣有此任重器也兵部左侍郎钱如京自居安静操守无王古右侍郎费宗明文学通儒因人成事刑部左侍郎闻渊正大精详公明质直寄以股肱不尸位也右侍郎朱廷声笃实不浮谦约有守工部左侍郎黎式滑稽浅近才亦有为右侍郎林廷■〈木昂〉材器可取通达不执兵部尚书都察院右都御史汪鏄鄙夫壬人敢为不善巧排正士明报私仇方今第一恶毒小人也臣待罪留都每读其辩讦章疏闻其行事如怪如鬼每欲求面陛下一辩其奸但以小人不可嫉之甚今鋐奸愈肆天下公议决不可掩君决父不可欺邪正决不可并立于时陛下不以忠厚正直臣居纪纲首诸御史且将求合称职刻薄効尤其为败乱可胜道哉左右大臣忠邪具是非臣私见实出共闻孚敬根本彗也鋐腹心彗也献夫门庭彗也三彗不去百官不和但孚敬之奸久露鋐献夫之奸不测奸不可测奸之深者质行论心当在诛谴乞斩三奸然后斩臣谢之臣不自量欲一卑贱博去三奸以清仕路以澄政理疏入帝怒命逮至京师系问之汪鋐见帝恩遂疏诬恩罪复言律陈言大臣德政者诛恩赞李时夏言宜从其律得旨并下刑部恩亦中道疏辩不服既至帝命锦衣讯所传寄主使者恩自伏狂妄论列原无主使传寄之人帝曰论列大臣固也上言德政律有明条其益严考之恩搒掠楚毒终无它言惟河东廵盐御史宋邦辅过江南会语语次及京师时政并诸大臣得朱遂以建言锦衣以闻并命逮邦辅讯之邦辅至对如恩状帝又切责锦衣令君刑讯卒无所指乃诏法司拟罪刑部尚书王时中言曩生员绅坐谈大臣德政者律斩恩宜附此例第其言毁誉相参似非专颂大臣者请减死充戍帝责时中等狥私回护令对状皆惶恐引罪因手其牍曰恩所言虽毁誉牵连顾其专指孚敬三臣直为大礼仇君无上死有余辜时中等不顾法守转相报护其革时中职闲住侍郎闻渊夺俸一年郎中张国维员外郎孙云各降边方杂职恩如律论死狱中邦辅赎还职其明年哀冲太子生当大赦故事当赦法司各具款目上公卿平议其可行者书之诏书大理卿周于岐议赦草有为恩地者孚敬鋐怒于岐于岐遂去官于是恩独不及赦会冬月羣臣聚阙廷论囚时汪鋐巳为吏部尚书当秉笔恩至向阙跪鋐瞪视故令卒转恩膝面之恩则起立鋐怒骂曰若欲死我死乃在我恩叱曰即矺裂死者至尊在上岂尔得耶鋐益怒囚敢叱大臣恩曰臣而奸者徒但叱为鋐曰若在狱中受人饷遗节士固尔恩曰人患难相恤耳若尔鬻官黩货大毁廉隅乱国典者耶鋐攘臂推案欲下拳恩恩应声亦厉左都御史王廷相因好谓冯御史何絮为祖宗不杀諌臣百七十年矣岂以而快心破祖宗法转谓鋐以法论御史则可不可以怒夏言亦曰此非宰公私家鋐竟署真牍后观者啧啧称恩四铁御史谓其膝与口胆与骨时帝方使觇鋐恩得其状会欲行诛张延龄其时张孚敬复相为延龄请遂皆免之初汹汹时有遗恩药者恩曰不闻王新甫语我岂儿女子耶御史陈事不当固当伏欧刀都市宁仰药自杀居亡何恩母吴击登门鼓讼冤子行可年十三上书请代皆不报十三年冬月行可又刺臂血书奏长安市自缚守阙下刑部覆审尚书聂贤与王廷相请赦恩复其官不许编戍之雷州始恩为御史时行部过宁国作御史署发奸亭记曰嘉靖壬辰夏四月七日予行部宁国过署东亭照壁有画麟焉其身多伤问之曰射亭也故设弓矢公余射中之以舒案牍之劳予乃不忍命画奸臣秦桧代之置彤弓二镞矢百凡我同官暇则援弓发奸中其黑心为上胜中其首次之中其腹及四肢又次之不中者为呜呼麟王瑞也孰俾之蹷足于西山桧奸臣也孰俾之保领于牖下麟逝矣桧死矣逝而形存吾爱焉耳死而臭遗吾恶焉耳逝吾爱之安得存乎死吾恶之况其生乎存者吾爱肻中伤之生者吾恶肻附和之吾以是舍麟而矢桧也壬辰嘉靖十一年也恩戍雷州六载会赦归雷人祀恩十贤堂以配宋寇准李光辈恩归养母孝而治生急人始疑之既乃以大恤赡人昭帝即位恩巳老即家进为大理寺丞再以庙恩加朝列大夫表行可之庐曰孝子行可后以举人为应天府通判恩次子时可为提学副使行可之子曰大受亦举人皆知名 

　　○杨名 

　　杨名字实卿遂宁人以及第为翰林编修嘉靖十一年秋彗星三见诏求直言名应诏陈言谓上喜怒失中黜陟未当宜奋力自省上曰名谓朕忠矣第朕惽不能知所以省明言之名再上疏曰臣以灾异修省妄有建白继奉圣旨令臣明言捧诵之余不胜悚惧切念臣本庸劣无所知识荷蒙简拔宠列词林感仰殊恩每怀图报近见诸臣奉诏陈言议论不一恐未足上慰睿衷故以草茅之见腾狂妄之说但臣涵养未至气乏和平问学未明言多疏谬重烦明旨惊悸陨越无地自容既伏思省所以有言实出犬马一念苟复畏罪隐默或支离迁就以求幸免非臣本心不避诛殛谨以所闻见出于臣民公论者为皇上明言之臣惟吏部诸曹之首尚书百官之表而汪鋐者小人之尤者也心行反复举动乖张志巧逢迎私图报复顷者吏部尚书有缺皇上慎重其人不以轻畀乃反属鋐岂谓鋐贤诸臣命下之日大小臣工莫不惊愕虽闾阎细民亦谓处非其据臣恐在位日久用舍日谬矣武定候郭勋奸回阴诈阿奉权贵外观气象亦知其为险人也皇上使久典戎务屡代祭祀与议朝政反不自肃饬肆意猖狂太常司掌礼仪所以敬事神祇宗庙导迎和气光永国祚者近乃使陈道瀛金赟仁辈庸恶道流充御秩宗平居饮酒食肉贪财好其又何能洁诚精白赞助明禋臣愚妄以为是数臣者羣心皆曰不当用也而皇上用之岂亦圣心之偏于喜者耶臣又见皇上践祚以来在廷之臣条建议论识见偏执言辞纰缪上触天威自取罪戾者固非一人一事但迹虽难恕心若可原薄罚之后惩创巳久况皆累朝作养才能文行各有可观其遗我皇上共成光明之治者也而终忍于废弃老死巳乎臣愚妄谓是得罪者羣心皆曰当矜宥也而皇上亦未能释然岂亦圣心之偏于怒者耶至若稽复天地神祇宗庙之祀以备一代之制甚盛举也但未免工作屡兴财力并诎采运木石烧造砖瓦装载灰料所至骚然民无宁日则闾阎之下形诸愁叹以戾太和者当亦不少又如真人邵元节者得以其术过蒙采听于内府修建醮事此虽皇上祈天永命之心但祷祠之说自古无验乃不惜麋费使之频举率徒倡侣播鼓秉旛演法大内且命左右大臣共事奔走遂令不肖之臣妄为依托闻有昬夜乞哀出其门者亦不能必其无市恩假威夤缘偾事之失也夫以皇上敬一之专臣民祝愿之诚感格天地百男万寿可以坐致乃使异端小术攘以为功书之史册后世谓何凡此皆圣心少有所偏者故臣敢为内照自省及戒谨恐惧之说进诚欲皇上远稽尧舜所以德高羣圣治冠百王者不外此心之中和也臣疏远贱士蒙瞽狂言干雷霆莫知死所惟圣明矜悯再赐棰察疏入上大怒谓名托言灾异胁制朝廷泛引旁牵乱法怨君令锦衣卫执送镇抚司刑讯汪鋐疏名四川人杨廷和同里后辈廷和与孚敬议礼不合去位其党思为报复故攻及臣臣之授官特出上简诚欲为陛下一振朝纲而议者辄病臣操切好名繇内阁诸大臣率务和同植党固位故名欺肆至此上益怒命所司究治主使之人名濒死者数竟无所私第曾以疏草送编修程文德改定数语遂并逮文德下狱兵部右侍郎黄宗明上疏捄名谓连坐固非美政今以名妄言必究主使廷臣自疑者多矣名搒掠巳极死而复苏当此严冬万一困毙益累仁明上谓名罪死有余即囹圄毙之未伤仁明之治方究上使坚执不服宗明殆是令执送镇抚并鞫以闻竟不易词上并下名文德法司拟罪凡再拟皆不当乃特诏名谪戍文德降边方杂职宗明对品外调文德永康人笃学修行为儒者累官吏部侍郎与玄撰忤旨调工部左侍郎寻黜为民隆庆中赠礼部尚书万历初谥文恭 

　　○周怡 

　　周怡字顺之宁国之太平人嘉靖十七年进士授顺德推官果敢有气节论事廵按御使前数与抗有御史临怡甚武怡对御史益和持事益力御史竟重之至其问刑一意勿喜以严敏为深戒召选吏科给事中朞岁闲弹劾当事大臣若严嵩以下十余人挈纽摘瑕无所避畏曰吾纵扁舟波涛中张帆正舵是吾职事至其浮沉有不自我者翟銮严嵩同为大学士嵩窃弄威柄苞苴盛行銮位望先嵩而软无羽翼二人不相能也銮嵩二人恒有所请托于吏部尚书许赞者故尝为吏部尚书以宽容不能钤属致文选郎王嘉宾以贿败赞连坐去及是再起为尚书銮嵩复多所请托郎王与龄积不能平因以銮嵩所贻私书呈赞请讦奏于上曰此其一尔它请托尚多诚恐权奸主内羣鹰犬附外臣将为昔日王嘉宾之连黜也銮引罪自理嵩言私书无有请究请托者抑赞柔良不为此此受制于王与龄不自繇耳上手赞疏曰赞欲禁竞绝凂甚善顾平日不承一人不通一谒者耶即銮嵩贿有状当请决我耳何辄曰权奸鹰犬且引嘉宾为名与龄强豪持赞其黜为民因敕解三臣者而先是虏数寇西北边朝廷多置重臣大将防弭之大同緫兵周尚文与陕西廵抚贾棨不相能亦复与緫兵张凤者不能于緫制侍郎翟鹏与督饷侍郎赵廷瑞也怡上疏曰臣惟人臣事君无崇卑内外皆以尽心体国为忠竭力济事为和舍从人为虚忘雠序贤为公自古及今未有不繇此治者也近见大学士翟銮严嵩两不相和又皆与吏部尚书赞诋讦总兵周尚文张凤与总制侍郎翟鹏及督饷侍郎赵廷瑞陕西廵抚贾棨并不和调此大不祥事也陛下临御二十三年于兹矣繇初年求治之锐以及今日忧民之切宜乎天地位万物育太平有象而四夷来王也今日事祷祀四方灾旱未消也开例鬻纳府库未充也蠲租岁下百姓未苏也选将练士边境未宁也其故安在良繇陛下焦劳于上而下未有用命之臣也夫风教之大礼让为先礼让之行朝廷大臣为首诗曰有来雍雍至止肃肃相维辟公天子穆穆此盛世气象也朝廷有违言之隙则谗谮之衅长于人大臣有动之争则攻鬬之祸流于下当今之时内则财匮而百役繁兴外则虏骄而九边虚耗为辅臣者宜夙夜匪懈相与图思利国安边之术而大学士銮嵩藉宠狥私作威修怨闻在内阁屡有违言动入见陛下亦各私陈背诋何望同寅协恭以事上风下也非国之福可惧甚也辅臣至九卿百执事如耳目手足听命心志共成一身者也辅臣真知贤不肖宜明告吏部进退之不宜挟势狥私以不可服人者属之吏部宜有贞心直节如庄女烈士使人望之知畏不敢非义相干不宜阿承权贵一启顺端后不可返也严嵩威灵气焰凌逼百司招权揽威凡有请乞必先得其意然后敢闻翟銮依阿委靡气势虽弱权位亦尊尚书许赞直气正不能预消二臣要求之望至阴挤阳排瓦修私怨非国之福可惧甚也初设总制总督大臣欲其权力足制三军之命颐指气使无不如意也今既入秋虏有声息而翟鹏赵廷瑞贾棨周尚文张凤等各自为尊耻于相下各自为是耻于相用平时藩篱扞格则临敌掣兵按伏对垒将甲可乙否彼是此非不上孤朝廷推毂之重下解三军死绥之志臣不信也非国之福可惧甚也抑臣之所言不特如此而臣谓直言敢谏之臣虽不利于权贵固有尹于朝廷近如御史谢瑜童汉臣辈皆以论劾辅臣相继假公事罪谪若伊敏生喻时等亦巳露于声之闲恐自是陛下之臣虽有梼杌驩兜谁复言之非国之福可惧甚也臣谓今当致力中原宣威沙漠之日如有忠勇将官宜推赤心以置其腹明大义以激其烈志有异同明白晓谕人有贤否详审鉴别近见总督两广兵部尚书蔡经劾去官员独以都指挥佥事一人当之苟且欺罔殊朝廷简命绥遐之心失大臣鼓舞经畧之术非国之福可惧甚也凡此内外臣工不和之验伏惟陛下明离断干赫然申戒更望优容言路博采羣策先务和德于上则大臣自尔肃雍于下而羣庶从之百姓象之人和熏蒸神听和平区区外侮不足攘矣臣微小闇昧触事愤衷诚愿天听见之施行疏入上曰厮怡言羣臣君良是乃其本心初发则谤讪朕日事祷祀不知和德于上神不我听夫朕事天礼神洪芘多荷四方之广得尽无灾若论海内康平凡百有位皆当勉职宁独咎朕其以实对怡具疏请罪上曰厮怡所言嵩銮本恶内直诸臣以为赞事大道好悖肆也诏杖之阙下与杨爵刘魁一体锢系怡在系与爵魁二人授书究易忘厥夷险时狱系严甚三人画字香烟密通饭底互相印证居二年上采箕僊言释之阅月复与爵魁同逮逮者至怡方抵家语逮卒曰请得侍老母一宿许之明日同行系诏狱如故又二年与爵魁同释怡究心学问师邹守益王畿而与罗洪先唐顺之钱德洪为友家居则与乡绅贡师泰梅守德沈宠讲学泾水之上以精一为本存诚无欲为功体之真诚而求之切至穆宗改元征给事如故迁太常少卿立朝四十六日复疏陈定君志畏天命敬大臣勤朝政慎近习五事忤旨调山东佥事转南国子司业时姜宝为祭酒行事严正怡更勉宝学问剂以宽博明年擢太常少卿未至卒廵抚都御史陈道基张佳胤郭庄先后为怡立祠郡人私谥之曰庄简怡在狱有囚对砖记二篇其囚对篇曰周子被罪下狱手有梏足有镣坐卧有■〈木匣〉日有数人监之客过问曰辱乎周子曰国法也怨乎曰君罪之也然则乐乎周子蹙然正而对曰君之怒也而敢乐也然则安乎曰安曰何安也曰余今知慎也手有梏则恭足有镣则重坐卧有■〈木匣〉则不攻以妄动监之者众则不敢以妄言行有镣则疾徐有节夫是谓之安客曰不然也子所云礼乐也所居刑具也以刑具为礼乐非谬则戏忠臣之事君也不逆其忠不反其行知国之法也而不敢以不共知君之罪也而不敢以不讼知君之怒也而不敢以不畏繇此而往其庶乎周子肃然起敬曰请事斯语矣其砖记曰狱有巨砖二累其类之细者于下以二巨者镇于上为台焉朝夕必对起居于斯读书于斯饮食于斯予之资砖也多矣久而有感曰砖其君子乎其为物也博大而厚重为制也平直而方正为质也若朴而静定为德也顺而为度也虚其始不知其自来也其寿不知其世也前夫吾也或抗之或坐之或棋局之或践履之其污秽而小用之者不可以殚记砖之用其不器也夫贵之不荣也贱之不辱也亲之不喜也秽之不怒也临难不辟也见可欲不匿也受润不溢也多能不伐也砖之德其难名也夫邃其德不易乎世藏其用不成乎名砖其君子巳乎予学之而莫能及也又有教子书云为人当为大人立决烈志奋刚大气存中正心养灵明性调和平情出典则言行光明事积博厚德成悠远业大人之事也王与龄者乡宁人受学于崔铣其为文选郎上恬绌幸耿介必遂当为民时辞朝还寓惟有瓶罂数事分遗邻人径上马去京师人唶指叹为奇男子与人交有合者千里必通苟非其人对面若山河关中马理作平阳四贤唫以列于陶恭介韩忠定及张西盘之间 

　　名山藏卷之七十六 

　　●名山藏卷之□□□ 

　　晋江何乔远　譔 

　　臣林记（嘉靖臣六） 

　　◆臣林记（嘉靖臣六） 

　　杨最 
　　杨爵 
　　杨继盛 
　　海瑞 
　　曾铣 
　　黄巩 
　　杨允绳 
　　沈炼 
</div>
    <div class="pagination">
<a href="名山藏_page75.html">上一页</a><span>...</span><a href="名山藏_page71.html">71</a><a href="名山藏_page72.html">72</a><a href="名山藏_page73.html">73</a><a href="名山藏_page74.html">74</a><a href="名山藏_page75.html">75</a><span class="current-page">76</span><a href="名山藏_page77.html">77</a><a href="名山藏_page78.html">78</a><a href="名山藏_page79.html">79</a><a href="名山藏_page80.html">80</a><a href="名山藏_page81.html">81</a><span>...</span><a href="名山藏_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
