<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 195 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 195 页/共 502 页
  </h1>
  <div class="content">
   ○以兵部左侍郎李菡、暂署仓场侍郎。　　

○上以常雩、祀天于圜丘。自是日始。斋戒三日。　　

○丁丑。以神灵护卫城垣。颁直隶天津、河神庙御书匾额。曰、灵施惠贶。火神庙御书匾额。曰、离德赫若。　　

○谕军机大臣等、胜保等奏、连日督兵追剿贼匪一摺。此股逆匪。屡经我兵追击。所余不过四五千人。其势已极穷蹙。惟由冠县、莘县、及阳谷一路。窜赴梁山。复由梁山南窜。贼势剽疾异常。必须乘其喘息未定。奋力穷追。尤应派员管带马队。设法绕出贼前。两路夹击。庶可聚而歼旃。若徒事尾追。转恐该逆沿途裹胁。逆焰复张。或占踞村镇。又成负嵎之势。剿办终无了局。著胜保即督饬马步各队。迅速追剿。总期四面兜围。为一鼓荡平之计。官兵追剿贼匪。粮草必须先为筹备。马步各兵。昼夜奔逐。又岂能枵腹荷戈。该大臣务督饬粮台各员。随地随时。广为豫备。断不准藉词耽延。致误事机。即偶尔不能赶到。于所过各处。饬令地方官。无论草豆米面。均可暂时接济。以利军行。逆匪由梁山南窜。究竟欲往何处。著该大臣迅即确探贼踪。痛加剿洗。勿留余孽。至投诚裹胁之众。该大臣择其有技勇者。留于军营效力。自为解散贼势起见。然必须加意防范。前次胜保、及桂明、营盘被焚。安知不有此等奸匪。内外句结。贼情诡诈异常。务当慎密周防。不可因屡获胜仗。稍涉大意。致有疏虞。将此由六百里加紧谕令知之。　　

○又谕、据胜保等奏、逆匪于初三日夜。由冠县向僻路奔窜。经官兵于莘县阳谷等县。追杀数百余名。初五日该逆又窜郓城。占踞附近村庄。官兵乘风纵火。烧毙贼匪。不计其数。余匪奔上梁山。复经官兵追杀数百名。贼复南窜。胜保亲督马队。乘夜驰追。惟所过之处。皆系两次被贼蹂躏。人马无从觅食。忍饥而行。已经两日。现仍竭力穷追等语。前有旨、谕令崇恩、查探何路紧急。即往何路剿捕。或赴胜保军营协剿。不得株守临清。诚以该抚统辖全省。贼匪尚在东境。自应统筹兼顾。藩司厉恩官、与济甯州知州黄良楷、驻劄东昌。东南一路。务即酌量情形。严饬该员等、分兵截剿。济甯为水陆要冲。该处团练甚多。尤须分布要隘。防贼纷窜。不得以剿贼有胜保等在前。稍存诿卸。至胜保督兵追剿。粮台每致落后。该抚尤须一面派员迎提粮饷。一面严饬沿途地方官。无论乾粮米面草豆。皆当设法接济。以利军行。不得稍有延误。将此由六百里加紧谕令知之。　　

○又谕、本日据胜保奏、初三等日。贼由冠县窜出。沿途追杀。毙贼无数。现复由郓城县之梁山地方南窜。此股贼匪。经胜保等、督带官兵。跟踪追剿。势穷力竭。必至南向狂奔。傥有续来股匪。又将句结为患。徐州与东省交界。百胜等、统兵防堵。当一面力扼河岸。不可使南来贼匪。乘闲偷渡。一面仍当确探北路贼踪。如胜保等、追击渐近。即著提兵前进。与胜保等、合力兜剿。毋稍迁延。傥南匪或有偷渡。北匪窜至该处境内。并无官兵拦阻截剿。朕惟百胜等是问。　　

○又谕、琦善奏、连日进攻瓜州。并贼船屡扰江浦六合。现筹防剿情形一摺。此次官兵。由三汊河东西两岸。分路进剿。仍不过小有斩获。该逆一经挫败。即坚拒不出。似此旷日持久。以蕞尔瓜州。竟不能出奇制胜。力破贼巢。该大臣贻误迁延。罪将谁诿。至浦口六合两处。屡有贼船驶至。甚至登岸焚掠。虽经官兵击退。而该逆狡狯异常。必仍思乘隙肆扰。该大臣务当严饬武庆等、实力防剿。不可稍涉大意。傥布置未能周密。致该逆窜过北岸。则贼势愈张。剿办更形棘手。此时总以设法迅克瓜州。不得以难办为词。徒令一隅逆匪。掣我全军。竟置大局于不顾也。水师艇船。专为肃清江面。前此驶至黄天荡。颇为得手。正可乘机上驶。将江面贼船。尽数埽除。岂可藉口于候风修艌。致误事机。据称七号口以上。贼以铁炼拦截。此等伎俩。岂能阻我舟师。不过故作难词。耽延时日而已。细阅该大臣所奏、于瓜州则云贼匿不出。于江浦则谓防不胜防。剿办事宜。毫无把握。试思该大臣统领诸军。在扬已逾一载。老师糜饷。日久无功。若再事迁延。不知振作。朕惟执法从事。不能屡邀宽典也。将此由六百里加紧谕令知之。　　

○又谕、琦善奏、请调水师副将以下各官、管带师船等语。江南贼船。在瓜州一带江面游驶。经琦善督饬水师镇将。于老河影沙漫洲等处。屡加攻剿。正当吃紧之际。现在统带师船镇将。多系革留及护理之员。苏松镇总兵叶常春、近又多病。其余将领。亦少出色人员。设有更换。无人可委。著王懿德、黄宗汉、叶名琛、柏贵、迅即于闽浙广东水师副将以下各官内。遴选数员。饬赴扬州琦善军营。听候调遣。帮同管带战船。毋稍延误。前据叶名琛等奏、饬委总兵谢焜、督同署副将梁显扬、统带拖风船。吴全美、陈国泰、督带红单船。前往江南。谅早启行。仍须于此数员外。另拣得力数人。迅饬前赴扬州。不得以无员可拨。藉词推诿。将此由六百里加紧各谕令知之。　　

○又谕、蒋霨远奏、独山州匪徒句结滋事、现调官兵剿办一摺。独山州与广西思恩等处毗连。沿边时有匪徒出没。亟应早为防范。何以遽令匪徒。聚集至二千余众之多。现据该抚调集各镇协营兵。委令彭长春、承龄、前往剿办。著即严饬该镇道、务将此股匪徒。乘其初起。迅即实力捕除净尽。我兵调集三四千名。计亦足敷剿办。彭长春、身任专阃。承龄、现已留黔补用。均属责无旁贷。傥有迁延贻误。致该匪日久蔓延为患。该抚等岂能当此重罪耶。至所需兵饷。准其碾动仓谷。并于司库防堵经费内。分别支应。此案起衅根由。是否地方官办理不善。并著查明据实具奏。将此由六百里谕令知之。　　

○江南提督和春等奏、连日围攻庐州。及现在筹办情形。得旨。惟有切盼捷音之至。虽庐城克复。安庆等府县。尤须费手。况联成一片。尽为贼有。恐克复庐郡。亦祇空言。傥即日克复。抚恤一切。固应急行捐办。然到处皆贼。福济断不能安坐省垣。　　

○长芦盐政文谦奏、贡物被窃。贼久无获。请将看守不慎。承缉不力各官。交部议处。得旨。费茂林、钱万青均著先行议处。钱炘和、文谦、均著宽免。官物被窃。例有处分。惟直目为御用。亦觉过当。　　

○戊寅。上诣南郊斋宫、斋宿。　　

○谕军机大臣等、向荣奏、节次筹攻金陵。并请饬催楚粤炮船师船一摺。向荣自前次奏调闽粤官兵后。日久未据奏报军情。朕眷怀南服。焦灼难名。及本日阅该大臣所奏、仍不过敷衍塞责。于攻剿各情。毫无把握。至余万清进攻镇江。虽毙贼多名。并未能即时克复城池。且总兵刘开泰等、均各受伤。官弁兵勇。阵亡者亦复不少。显系我兵接仗失利。尚欲设词掩饰。是诚何心。向荣统领全军。攻剿金陵镇江逆匪。是其专责。乃屯兵日久。师老饷糜。并不能出奇制胜。埽穴捦渠。似此观望迁延。自问当得何罪。江南剿贼。必须力扼长江。为水陆夹攻之计。广东所备船炮。昨已谕令琦善、派员迎提。为攻剿瓜州之举。此项船只。专为肃清江面而设。该大臣与琦善、虽分剿江南江北。而所办实系一事。况江路一通。使南北之贼。声势不能联络。则该大臣等、剿办均可得手。所有广东各船。并著向荣、与琦善会商。飞速分提。以资攻剿。本日据骆秉章等奏、贼势全注湖南。曾国藩、现仍在省城防剿。是楚南情形。此时颇为吃紧。湖南舟师。一时不能驶赴下游。该大臣惟当就现在兵勇。并飞催前调之闽广官兵。迅速设法筹剿。一面严饬余万清、督率弁兵。克日收复镇江。毋得株待湖南船炮。致误事机。另片奏、请饬和春、带兵驰赴山东。与秦定三会剿等语。自系因逆匪渡河肆扰。恐庐州之匪。牵掣我军。为移缓就急之计。惟皖省情形。剿办正当吃紧。若必将和春调赴山东。转恐我兵一撤。庐州之匪。乘隙北窜。不如仍令和春等、遏贼北窜。较有把握也。将此由六百里加紧谕令知之。　　

○又谕、骆秉章、曾国藩奏、贼势全注湖南。请调黔粤等兵。并截留湖北饷银各摺片。贼匪前由湖北。复扰岳州。陆路官兵失利。曾国藩、遽率水勇炮船。回省守御。叠次谕令与骆秉章、熟筹防剿。相机进攻。不得株守长沙。原以楚北贼势猖獗。肃清江面。专恃南省水军。兹据奏称、该逆水陆并进。大举南犯。贼船数千号。分泊靖港樟树港等处。距省数十里。陆路之贼。由靖港取道甯乡。直趋湘潭。是该匪已绕越省城。何以毫无阻隔。曾国藩、所带炮船练勇甚多。何以未经与贼接仗。胡林翼、塔齐布、所带各兵。现在何处剿贼。该抚前调江忠济、募勇赴援。并添调辰州官兵。计日约可到省。且镇筸镇标兵丁。素称劲旅。并辰沅道所辖屯兵。亦可酌调来省。著骆秉章、曾国藩、即就本省弁兵。设法布置。迅速埽荡南省贼氛。至广东兵勇。调出甚多。实属难以再拨。贵州独山州土匪。现亦句结粤匪滋事。本省防剿紧要。恐兵力亦难再分。总之上窜贼匪虽多。大半裹胁之众。若能水陆两路。设计夹攻。歼厥渠魁。余匪自易剿办。纷纷徵调远兵。势亦缓不济急。至湖北饷缺兵单。情形万分危急。粤饷十万余两。现虽道路梗塞。亦岂可尽数截留。置大局于不顾。著骆秉章、于此项银两。酌留三四万两。余著派员、迅速绕道解赴台涌军营。以资接济。万不可心存畛域。稍事迁延。蒋徵蒲、所捐钱文。催解到省。除就近酌留外。其余亦可两省通融济用。本日据青麟奏。武昌兵食缺乏。请由南省交界州县。拨运米二万石。解往湖北等语。并著骆秉章、赶紧设法。将湖南州县徵存米石。酌量派员拨解。以济军糈。将此由六百里加紧谕令知之。　　

○湖北巡抚青麟等奏报、渡江剿贼获胜情形。得旨。此次并非大胜。何必如是铺张。出力人员。姑念其处于贼心。处处棘手。且固守多日。省垣暂可无虞。著准其择尤保奏数员。以示奖励。又奏、据探德安失守。由督臣撤回各路将弁。以致贼势日张。批。德郡之失。固台涌之罪。然溃散情形。出乎意外。汝在彼时。幸贼未窜至。设该逆已扑德安。汝岂能守。现虽愤惋。已无及矣。汝摺云不敢不豫为陈明。太不成话。不过希冀免处分起见。亦觉小气。朕非臆度于事后。实时势所必然也。　　

○改铸湖广总督关防。从巡抚青麟等请也。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百二十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。四月。己卯。常雩。祀天于圜丘。上亲诣行礼。　　

○诣关帝庙拈香。　　

○庚辰。谕军机大臣等、胜保奏、连日追贼情形一摺。该大臣前奏逆匪奔上梁山。乘夜南窜。计节次击斩、所余不过四五千人。我兵步队。纵或不能赶到。何以跟踪追击之马队。亦不能极力扼截。致令径由钜野金乡窜入丰县。我兵忍饥追赶。昼夜驰骋。诚属实情。而该逆于钜野穿城而过。金乡不敢入城。沿途皆曾被蹂躏之区。谅亦无可掳掠。以穷蹙丧胆之众。其行转疾于得胜之兵。殊不可解。丰县紧接黄河。设再令由偷渡处所。依旧南奔。该大臣但事尾追。竟不能将此穷寇埽除净尽。但谓河北肃清。岂遂可以塞责。若令久踞丰县。又复筑垒穵濠。我兵但事围攻。如静海阜城故事。久且仍令逸出。与皖省贼匪复图句结。剿办何时蒇事。据奏沿途剿杀多名。现存不过三千余贼。急应严催后队官兵。迅速到齐。尽数歼除。该县前经贼匪窜扰。复叠经谕令百胜、王梦龄、严防河岸。不准南来之匪、续行北窜。即不得令北路之匪、回窜而南。何至一无准备。县城复为贼踞。是否该县文武先期逃避。该处土匪句结开城。该镇道专辖河工地方。何以不派兵迎截、与该大臣追兵合力夹击。著该大臣查明速奏。并先将畏葸逃避之员、即于军前正法。至所称乞降胁众三百余名。既已蓄发数寸。岂得因其词意恳至。信为商贾村农。堕其奸计。其甘心久于从贼。即应概予骈诛。且金乡甫被滋扰。民心未固。又以此项降众多名、安置该县。焉保其不故技复萌。为河北留此余孽。暂令薙发。岂能革面洗心。并恐丰县城内。即有似此匪徒、先行潜入。以致迎贼失陷。该大臣务须济以严明。不事姑息。将此股余匪剿杀无遗。迅即收复县城。万不得令复行渡河滋扰。致干罪戾。将此由六百里加紧谕令知之。　　

○又谕、前据琦善奏、贼船驶至江浦六合。登岸焚掠。当谕令该大臣严饬武庆等、实力防剿。傥徒以难办为词。致延时日。朕必执法从事。本日据该大臣奏报、仍系贼扑浦口等处、及移设粮台、调换官兵等事。于瓜州攻剿情形。毫未叙及。如果瓜州贼匪、该大臣能克日埽除。则浦口一带、纵有贼踪。尽可分兵赴剿。何至调拨如此掣肘。贼之惯技。总以一隅牵掣大军。而分股肆行窜扑。如金陵庐州。皆其奸计。蕞尔瓜州。并非坚城重镇。琦善以全力相搏。日久无功。无怪逆匪窥其无能。分股旁扰。前次贼在扬州。并未大受惩创。不过从容遁去。朕仅将琦善革职。稍示薄惩。犹复畀以剿贼重任。原冀琦善愧奋图功。尚知晚盖。乃自事权归一以后。仍不能迅克瓜州。于艇师推诿药铅缺乏。则事事归过于人。于接仗进攻。则不过小有斩获。迁延至今。转称瓜州浦口两处皆当要冲。竟似有不能兼顾之势。数月以来。所布置者安在。总之琦善所统之兵。如何调拨。应防应剿。朕皆不为遥制。但以瓜州之贼能除。浦口之防无误。为真实凭据。若仅以抽拨队伍、拏获奸细、数日一奏。或慑于虚声。束手无策。傥贼匪果有再扑扬城之事。琦善即陈奏在先。遂得诿为无罪乎。著即严督水陆各军、赶紧进剿。并浦口续办情形。迅速驰奏。不得再有延误。致干重罪。另片奏、请饬英桂、拨回陕甘官兵等语。现在湖北德安一带。贼势狓猖。豫省官兵。调赴南路居多。若令此项官兵仆仆道途。诚恐彼此皆不得用。已谕知英桂酌量筹办矣。将此由六百里加紧谕令知之。　　

○又谕、据官文奏、贼扰监利、力筹剿办一摺。该处接壤江陵。为荆州要冲。亟应及早歼除。免致蔓延为患。官文现复添派弁兵、前往协剿。合之守备福兴等、管带进剿之兵勇一千二百名。是否足敷剿办。驻劄巴东之建昌、松潘、二镇官兵。节经谕令裕瑞、迅饬带兵之总兵双保、福炘、飞速前进。何以尚未赶到。著官文等赶紧派员迎提。毋任再有延宕。一面就现有兵勇。督饬在事文武员弁、并力截剿。克日收复县城。贵升统兵驻劄荆郡水陆要隘。自系为严密筹防起见。仍须探明逆踪所向。相机迎击。力扼贼冲。总期该逆无由上窜西北。则荆州要地。庶可无虞。其窜回岳州之贼。大举南犯。已由甯乡直趋湘潭。是南北军情。均形吃紧。既不能断贼江面往来之路。尤不可不防其乘虚窥伺。阑入荆江。并著官文激励城守兵丁。妥为布置、以固藩篱。舒伦保、早经行入豫境。不日即可抵武胜关。本日复传谕柏山、一俟该将军到关后。即会商督兵前进。与台涌合力进攻。所有窜入随州贼众。目下能否稍挫其锋。分踞应山等县各匪。如何次第剿洗。前调之武胜关、及黄土关各兵。已据英桂奏报、饬令启程。台涌惟当乘此兵力渐集。迅图攻克各城。仍随时与英桂联络声威。遏贼北窜之路。并设法知照青麟等、互为援应。方为周密。粤东应解台涌军饷十余万两。昨经骆秉章等奏称、因道路梗阻暂留湖南。当谕知该抚等、祇准酌留三四万两。余仍解赴楚北。以济急需。其四川解楚饷银。亦准官文等、酌量留用。但不得全数截留、转滋贻误。即著台涌、分委妥员迎提济用。又据官文等片奏、川勇滋事情形。此项溃散募勇。沿途掳抢。复敢抗拒官兵。施放枪炮。尤属目无法纪。著官文等、迅即查拏为首滋事者、正法数人。以儆其余。仍一面派员妥为弹压。毋致别生事端。将此由六百里加紧各谕令知之。　　

○又谕、英桂奏、遵饬武胜、黄土等关、带兵各员、驰赴楚北进剿、并飞催舒伦保、柏山、赴援等语。现在台涌驻劄应山之东旺店。督兵将应山之匪截击。本日据柏山奏、贼已分股窜往随州。南阳府属之桐柏、唐县一带。与随接壤。台涌已令该总兵带兵赴桐唐堵御。是台涌与柏山、现已分路剿办。兵力仍形单弱。必得舒伦保赴援之兵。迅速前进。为柏山后路策应。方足以资攻剿。前日据舒伦保奏、初一日督兵行扺河南府城。即由该处趱程赴武胜关堵剿。其续调陕甘官兵。此时计亦陆续赶到。仍著英桂沿途飞催。并饬地方官将夫马车辆、妥为应付。至豫省守关各兵。既已赴楚。信阳边境空虚。归陈两郡、防兵不多。自应妥筹捍卫。毋得顾此失彼。惟现据琦善奏、调换庐州军营之陕甘兵二百名。因护送督篆至豫。经该抚截留在陈州防堵。请仍饬英桂令该官兵赴扬助剿等语。此项官兵。系琦善将镇筸兵对调。原应驰赴扬州。现在豫省防兵不敷。著英桂酌度情形。如此项官兵非十分急需。即著饬令赴扬。如必需留在陈州助防。仍著妥筹酌办。另片奏、拟于河口派兵安设炮位。严遏贼踪。并于柳园渡口、酌留小船数只。递送文报。惟贼匪偷越渡口。往往假扮难民。不可不细心查察。如有民船过渡。务饬地方文武、并沿河州县、实力稽查。毋稍疏懈。杨霈现已由京驰赴豫省。著该抚会同筹酌近日豫省各属防堵情形。并杨霈应驻劄何处。扼要布置。随时迅速奏报。无少迟延。将此由六百里加紧各谕令知之。　　

○又谕、前此逆匪由丰工窜越黄河。长驱北犯。百胜、王梦龄、近在徐州。防河是其专责。乃任令逆众从容扎筏偷渡。已属形同聋瞆。比经胜保由临清扼截追杀。该逆果即亡命南奔。节次严谕杨以增、并百胜、王梦龄等、加意严防。毋令南贼续行偷渡。北贼乘虚窜入。该镇道等、应如何实心堵御。稍赎前愆。兹据胜保驰奏、由郓城之梁山一路追剿。直至金乡以南。沿途斩捦无算。下余逆贼二三千人。竟于初七日。窜入丰县城中。是直以历奉严旨、视为具文。殊堪痛恨。该逆负嵎死守。乃其长技。丰县一城。为南北冲要。西与豫皖接壤。尤不可不防其会合句结。致令庐州六安之贼。接踵而至。复肆鸱张。著杨以增、严饬百胜、王梦龄、一面就现有官兵练勇。督令随同胜保协力进攻。一面分防南北河岸。毋令该逆复又乘隙窜突。傥贼匪不能克期剿灭。堵御仍有疏虞。朕必将百胜、王梦龄、立予正法。断不能再从曲宥。杨以增职司总河。亦不得以该处距清江稍远。谓可置身事外。希冀幸邀宽典也。懔之。胜保追贼迅速。粮台未能随营前进。并著饬令附近各地方官、随时妥筹接济。毋误饷需。将此由六百里加紧谕知杨以增、并传谕百胜、王梦龄知之。　　

○又谕、柏山奏、驰抵防所一摺。楚北贼匪。窜扰随州。柏山自固始驰赴武胜关。与台涌晤商。复带兵驻劄桐柏唐县一带。自系为扼贼北窜起见。惟分兵远堵。总不如尽力迎剿。舒伦保统带官兵。现已由河南府督兵前进。日内应已抵武胜关。该将军到关后、著柏山即将随州、应山、两路。应如何分投进攻之处。与台涌、舒伦保悉心商酌。克日带兵前进剿贼。毋得株守。致误事机。至南阳府属毗连楚境处所。径途歧杂。该总兵现既驻劄桐唐一带。自应多设侦探。随时严密防范。傥有贼踪阑入。惟该总兵是问。据称泌阳、裕州、舞阳等处。探有捻匪蠢动。并著柏山饬令该地方文武设法严拏。毋任蔓延。致与楚匪句结。　　

○以恭亲王奕为宗人府右宗正。惇郡王奕誴、为镶黄旗汉军都统。　　

○以户部尚书文庆、镶白旗汉军都统奕山、为内大臣。　　

○以大学士裕诚、为阅兵大臣。　　

○以司经局洗马龚宝莲、检讨毕道远、署日讲起居注官。　　

○赏太医院院使栾泰、四品卿衔。院判张镇、五品卿衔。　　

○命庄亲王奕仁、带领侍卫十员、往奠故顺承郡王春山茶酒。予祭葬。谥曰勤。　　

○辛巳。上诣寿康宫、问皇贵太妃安。　　

○谕内阁、罗惇衍奏、请将被胁打仗伤人未死之犯、照原办发遣一摺。巡防处叠次拏获形迹可疑人犯。经该王大臣等、审明定拟具奏。朕核其情罪较重者、即立正典刑。其实系被胁愚民。或情节稍轻。未尝不量从末减。若实系甘心从逆之犯。既有打仗杀人重情。亦不能曲宥。乃该侍郎奏称、被胁打仗伤人未死、乘间逃出各犯。以前各案。均拟发黑龙江。后因陈敬汶一案、奉朱批再讯。遂以立决定谳等语。被贼裹胁之人。听从逆匪打仗。拒伤官兵。罪状已属显然。所伤之人。亦安知其不死。岂能遽听该犯等一味狡展。避重就轻。若该犯等、如果实有冤抑。罗惇衍亦系巡防大臣。即不应随同画稿。何竟待数月之后、始为此奏。又称李春业、尚克明、李四儿、郑帼华四案。皆伤人未死。亦从严照陈敬汶一案办理。是该侍郎以此四案之拟结。均照陈敬汶案办理。情罪多有未当。如果属实。该侍郎又何不于定案时单衔具奏。据理建白。且既以该犯等不当立正典刑。又何不随时奏闻。俟有四案之多、数月之久、始行入奏。假使死者果有含冤。已无救矣。罗惇衍、平日毫无定识。徒好虚名。已可概见。至所称屡怀是念。欲言而止者再三。尤不成话。试思身为大臣。秉心如果忠正。又有何避忌而不言耶。至解散胁从等事。现在僧格林沁胜保等、每遇裹胁之人。无不随时解散、妥为安置、以孤贼势。并非一概骈诛。使蚩蚩之氓、无逃生之路。大小臣工陈奏事件。辞尚体要。古今时势。岂能强同。该侍郎徵引事实。意在夸多。按之宽猛相济之道。殊多未谙。另片奏、请饬湖北学政冯誉骥、仿照孙铭恩、帮办防剿事宜等语。冯誉骥、经朕特简湖北学政。该员才具能否办事。朕心自有权衡。又岂待该侍郎保奏、始能上达。至称伊系文庆门生。文庆亦素相推许。并有学臣闲居无用。不如帮办青麟军务之语。罗惇衍若深知冯誉骥之才。又何必牵涉师生。致蹈援引标榜恶习。所奏尤属非是。罗惇衍著传旨申饬。　　

○又谕、御史英汇、呈进金陵被难记、并请照刊散给、广劝团练一摺。各省贼氛窜扰。地方办理团练、保卫乡闾。本系御贼要务。前已叠降谕旨、并将嘉庆年间团练章程、刊刻颁行。原期薄海臣民。共见共闻。遵行罔懈。若该御史所进金陵被难记。不过巷议街谈。叙述一地一时之事。民间流传。原所不禁。若必官为刊刻。尚复成何政体。至逆匪扰害地方。惨酷诡诈情形。凡罹其毒者、孰不恨深刺骨。志切同讐。奚待刊刻此书。家谕户晓。始能振兴民志耶。英汇所奏。殊属冒昧。原摺及所进金陵被难记、均著掷还。　　

○又谕、前因李湘棻并非现任大员。冒昧具摺。当降旨、降为三品顶带。今又具摺谢恩。亦属非是。著传旨申饬。览该员奏摺。前载朱批、有朕谓其遇贼接仗。大获全胜。方准专摺具奏。今并未见贼。犹以大员自居。且衔名写出降为三品顶带。明系□气狂妄。李湘棻著革去顶带。仍责令协同剿贼。　　

○又谕、色克通额等奏、和伯克赛哩土尔扈特亲王、策林喇布丹等、情愿捐输马匹、呈请代奏请旨一摺。据称和伯克赛哩土尔扈特亲王、策林喇布丹。副盟长扎萨克头等台吉、喇特那巴咱尔。扎萨克头等台吉、图布慎克什克等。因南省逆匪跳梁。现在官兵前往攻剿。需用马匹。愿共捐马五百匹。实出至诚。洵属可嘉。惟此项牲畜。该王等藉资养赡。其所捐备马五百匹。著即停止。以示朕矜恤蒙古之至意。　　

○谕军机大臣等、前因文谦奏、芦商疲敝、请颁官票一百万两。宝钞制钱二百万串。发商生息。十年后、每年缴本一成。经户部议以为数甚钜。缴本限期过宽。请令该商来京收买官票宝钞、按成完课。已依议行矣。兹据文谦奏、体察情形。急宜设法补救。请照现行额引、借官票银六十八万两。按引匀配。发商生息。三年后、每年拔本一成。归还原款等语。现在经费支绌。商情竭蹶。自不能不权宜办理。著端华、全庆、按照摺内情形。逐加体察。据实具奏。务期裕课恤商。两无窒碍。方为妥善。原摺著钞给阅看。将此谕令知之。　　

○又谕、庆惠、文瑞奏、采买铜斤、请分别查办等语。向来偷漏官铜。原干例禁。若如所奏、实系民间旧藏铜器。及商人积蓄、情殷报效者。若概以私铜目之。势必至隐匿不出。转无益于捐买铜斤鼓铸之事。著都察院、步军统领衙门、顺天府、按照所奏。分别详查。如果商民所呈之铜。并非官物。地方官不得概行禁止。亦不得假手吏役。从中讹诈。以杜弊端而裕鼓铸。原片著钞给阅看。将此各谕令知之。　　

○又谕、僧格林沁奏、逆匪被剿南窜、官兵追击情形一摺。据称该逆于初九日夜。全股南窜。一股抗拒官兵。分股窜至连镇。搭造浮桥。占踞东西两镇、及附近村庄。我兵绕至东光县地方。始得渡河。十一日。督兵进攻。该逆败退回巢。我兵纵火焚烧。该逆复向西奔窜。此次追剿贼匪。虽有斩获。而我兵伤亡、亦复不少。该逆窜据阜城。已几两月。朕叠降严旨、谕令埽穴捦渠。不准再有窜逸。于该大臣调兵调炮、无不立允所请。原冀僧格林沁、及早将此股贼匪殄灭。以保全朕倚任之恩。兹阅该大臣奏报、卒令溃围扑出。复踞连镇。我兵追剿。又落后著。该大臣叠次所谓布置者安在。僧格林沁前次追贼。尚属迅速。何近日迟延贻误。若斯之甚。且逆匪亡命狂奔。毫无阻滞。我则必须绕越渡河。使该匪得以从容设备。该大臣贻误之罪。夫复何辞。连镇地方。分据运河两岸。西南可达景州。东南可达吴桥。由河而北。又距泊头镇不远。若不就地殄除。又恐蹈独流故辙。剿办何时蒇事。昨据胜保奏、临清逸匪。窜入丰县。该大臣督兵追杀多名。余匪不过二三千名。不日即可歼灭。惟追剿逆匪。不分昼夜。利于遄行。马队多有疲乏落后。不敷攻击。前次谕令僧格林沁、迅饬明庆带兵助剿。原有刻不容缓之势。乃该大臣此次奏报、犹有十一日明庆督兵压贼之语。是并未遵旨令该副都统前往胜保军营。又不能迅速将此股逆匪歼灭无遗。专力南注。两失机宜。朕实不解该大臣之意。僧格林沁接奉此旨后、仍饬令明庆督兵南下。无再延误。此股窜匪。务当乘其喘息未定。督饬马队官兵。实力截击。悉数歼除。傥再令该逆又在连镇地方久踞。或又窜踞他处。朕必治僧格林沁贻误之罪。别亦无可再谕矣。将此由六百里加紧谕令知之。　　

○又谕、本日据文谦奏称、连镇距天津三百余里。一水可通。该逆亡命狂奔。津郡较为吃重。现存兵勇。实属单薄。请添兵协防。当交惠亲王等、速行酌拟具奏。兹据奏称、载堪带兵驻守杨村。距津较近。派令先行赴津。合力防守。著载龄、迅即饬令载堪、将驻守杨村官兵五百名。即日管带驰赴天津。与文谦合力守御。毋得稍有迟延。如确探该逆东窜。仍著载龄、派兵接应。以资攻剿。再前据桂良奏、嗣后如拏获天主教。审系实无别故。酌量释放。此等习教愚民。如果滋生事端。自不可稍形宽纵。若查无为匪实迹。亦不得过事株连。著载龄、于获犯时分别办理。毋枉毋纵为要。将此由六百里加紧谕令知之。　　

○又谕、文谦奏、贼窜连镇、津郡筹防、请就近移兵一摺。阜城贼匪、窜踞连镇。跨占运河。与天津一水可通。自应豫为严密防守。该郡存兵分拨各处。殊虞单薄。载堪带兵五百名。驻守杨村。该处情形。现在不甚吃紧。而与津郡相距较近。已谕载龄派令载堪、将所带之兵。由杨村移赴天津。会同文谦、合力守御。本日据僧格林沁奏、贼踞连镇。经我兵赶到围剿。叠有斩捦。惟所获贼供逆匪是否在此盘踞。抑或他窜。尚在未定等语。贼踪剽疾异常。南北奔窜。均未可知。津郡尤为贼所觊觎。且去冬曾经攻扑。尤不可不加倍严防。著文谦就现存兵勇。与载堪慎密妥筹。并激励绅民。同心戮力。帮同巡缉。以期先事豫防。其由静海移赴沧州之兵。为该郡前路屏蔽。尤宜督饬带兵将弁。与地方文武、会同防剿。不可稍涉疏虞。并多设远探。将前路军情、及地方布置情形。随时具奏。　　

○又谕、据陆元烺奏、义甯州、武甯县匪徒、句结长发贼匪、攻扑城池、经官兵击退一摺。义甯州等处。毗连楚省。此时崇阳、通山一带、逆贼聚众。肆出滋扰。该匪等被创逃回。难保不复行句结。再图窜扰。陆元烺办理此股贼匪。尚为妥速。陈启迈到任后、著即督率文武员弁。不分畛域。实力进剿。将崇通贼匪、尽数歼除。既可固江省之藩篱。即可为楚省之应援。至赴楚援剿之带兵官罗玉斌、现在行抵何处。并著飞催前进。傥查有畏葸情弊。即行严参治罪。毋稍姑容。至应拨部款、并江南、湖南、军饷各款。据另片奏、分别筹解。惟江西上年地丁等款。据户部奏称、未完银两、竟有一百四十余万。其中即有蠲缓。亦何至延欠如此之多。且漕米变价、及漕项等银、为数亦钜。何以部拨铜本、铅本、银两。概未起解。陈启迈甫经到任。著严饬藩司、按款分年。实力催提。以济要需。傥查有亏那情弊。即著严参究办。将此由六百里加紧谕令知之。　　

○以太常寺卿王履谦、为都察院左副都御史。广西布政使吴鼎昌、为太常寺卿。　　

○以每年进贡貂皮无误。赏乌梁海总管奇察罕、花翎。　　

○予江西阵亡府经历汤道增、祭葬世职。武举黄得雨、勇目谭锦福、张得官、赏恤如例。　　

○予直隶阵亡委参领恭讷楚克、委护军参领和连、祭葬世职。　　

○壬午。上诣寿康宫、问皇贵太妃安。
  </div>
  <div class="pagination">
   <a href="清实录咸丰朝实录_page194.html">
    上一页
   </a>
   <span>
    ...
   </span>
   <a href="清实录咸丰朝实录_page190.html">
    190
   </a>
   <a href="清实录咸丰朝实录_page191.html">
    191
   </a>
   <a href="清实录咸丰朝实录_page192.html">
    192
   </a>
   <a href="清实录咸丰朝实录_page193.html">
    193
   </a>
   <a href="清实录咸丰朝实录_page194.html">
    194
   </a>
   <span class="current-page">
    195
   </span>
   <a href="清实录咸丰朝实录_page196.html">
    196
   </a>
   <a href="清实录咸丰朝实录_page197.html">
    197
   </a>
   <a href="清实录咸丰朝实录_page198.html">
    198
   </a>
   <a href="清实录咸丰朝实录_page199.html">
    199
   </a>
   <a href="清实录咸丰朝实录_page200.html">
    200
   </a>
   <span>
    ...
   </span>
   <a href="清实录咸丰朝实录_page196.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
