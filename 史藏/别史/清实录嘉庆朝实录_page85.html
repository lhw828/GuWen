<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 85 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 85 页/共 523 页
  </h1>
  <div class="content">
   ○以大理寺少卿明志、为奉天府府尹。　　

○加赈江苏萧、砀山、二县、被水灾民有差。　　

○壬辰。上诣大高殿行礼。时应宫拈香。　　

○展五城及普济堂粥赈一月。以未得透雨故也。　　

○癸巳。谕内阁、刑部议覆、广西省桂平县民韦亚应等谋死幼童凌阿满王程养二命、将韦亚应照图财害命未得财杀人为首者拟斩监候、方亚十、覃亚长、照为从加功拟绞监候一本。固属按律办理。但核其情节。方亚十瞥见幼童凌阿满、王程养、赶牛七只。在地放草。欲行抢牵卖钱。因素与凌阿满认识。恐伊回报事主告发。不敢动手。韦亚应上前抢夺牛只。经凌阿满等拦阻。韦亚应即起意致死灭口。与方亚十。覃亚长。将凌阿满按地□□客喉。立时毙命。弃尸河内。复因王程养哭喊。方亚十、韦亚应、先后用刀砍伤。致王程养越日殒命。韦亚应正欲牵牛。适有黄学超趋视。该犯等随各逃散。彼时因系牛只。是以不及牵去。若系银钱包裹便于携取之件。虽经黄学超趋视。该犯等亦必抢去俵分。不应仍以未经得财科断。此等人犯定拟监候。将来办理秋审时。亦必入于情实予勾。且该犯等起意抢牛。辄将十岁以上之幼童。先后谋毙二命。情殊残忍。韦亚应、著改为斩立决。方亚十、覃亚长、著改为绞立决。以示炯戒。　　

○谕军机大臣等、由甘省窜至龙安及文县另股贼匪。均系那彦成剿败之贼。若再乘闲窜入川西。殊有关系。勒保此时惟当先办川西窜匪。俟剿尽后。再往川北会剿。将此传谕知之。　　

○以故喀尔喀右翼贝勒车布登纳木扎勒子忠济勒车凌袭爵。　　

○旌表守正捐躯陕西韩城县民薛虔女薛氏。　　

○甲午。予台湾换班淹毙兵丁陈德璘等四名。赏恤如例。　　

○乙未。上诣时应宫拈香。　　

○谕军机大臣等、此等教匪。俱系内地奸民。非如外域可比。但征讨外域。我兵杀伊一人。伊部落即少一人。若贼匪到处裹胁。原无一定数目。如官兵今日杀贼百人。贼匪逃往他处。明日裹胁百人或千人。俱未可定。而我兵祇有此数。遇有伤亡员弁。即少一人。是贼匪虽日杀而不见少。我兵即日增而不见多。何时始能竣事耶。现在防堵之事。已责成各督抚办理。额勒登保、那彦成、务当通盘筹画。使贼匪不能出其范围。庶可以次殄灭。将此谕令知之。　　

○台布奏报、攻剿安康洵阳贼匪。得旨嘉奖。陕西按察使温承惠等、下部议叙。文武员弁升擢有差。　　

○铸给陕西宁陕镇总兵官、陕安镇总兵官、陕安兵备道、印信关防。改五郎抚民通判、为宁陕厅抚民同知。并给关防。从巡抚台布请也。　　

○举行嘉庆四年大计。浙江、卓异官十一员。不谨官一员。罢软官二员。年老官八员。有疾官一员。才力不及官三员。浮躁官二员。分别议叙处分如例。　　

○缓徵甘肃邻近贼氛之皋兰、金、狄道、渭源、循化、河、靖远、洮、安定、会宁、盐茶、平凉、固原、静宁、华亭、隆德、清水、文、泾、灵台、崇信、二十一厅州县、并沙泥州判、红水、庄浪、二县丞所属新旧额赋。　　

○丙申。谕内阁、刑部核拟。滦平县民妇吴刘氏等控告已革知县福庆、滥刑毙命一案。此案福庆于刘三等不肯承认行劫。动刑严讯。辄用竹片刮两月□曲月□秋。此种刑法。惟审讯叛逆案内罪应凌迟处死之犯。闲一用之。本非正刑。况刘三等甫经到案时。不肯供认。何至辄用非刑拷问。连毙三命。殊属酷滥。刑部将已革滦平县知县福庆。比照加等拟以杖流。折枷鞭责发落。不足示惩。福庆、著于枷号满日。发往军台效力赎罪。　　

○谕军机大臣等、官兵在分水岭地方。随剿随进。额勒登保虽竭力剿办。而贼仍依恃老林。任意出没。陕省南山老林。最为深阻。但亦必有出入路径。堵贼之法。不外杜其窜入窜出二端。如果能扼住要隘。设法堵御。或将道路挖断。或择要派令团勇严防。贼匪乌能出入自如。总应使贼匪既入不得复出。既出不得复入。庶可以收搏击之效。乃各路带兵大员。每于贼匪窜至平地。则以散漫难办为言。而于深山密箐。则又称险峻逼窄。难以施展。似此动行窒碍。藉口因循。又安得有既不散漫。复不险窄处所。待伊等从容办贼耶。至所称堵者自堵。剿者自剿。实为最要。如有防范不力者。著据实严参治罪。照川省疏纵贼匪窜过嘉陵江潼河之例办理。军令务在严明。额勒登保。前此办理一切。不无过宽。嗣后当以为戒。年余以来。节次具奏所杀贼数。早当残蹙。而各股窜匪。仍任往来奔突。朕细思其故。总缘贼匪长技。在于到处裹胁。择其精壮者迫之随行。所掠骡马。亦系民人自行餧饲休息脿壮者。官兵则往来追剿。人疲马乏。劳逸相殊。贼匪随处可以掠食。不必携带口粮。一遇败逃。铤而走险。当此炎热之时。即赤身露体。皆可乘闲窜逸。其奔走自为轻捷。而官兵则执持军械。携带火药等物。已属累重。且军行饷随。必须粮运接济。方可充腹。闲遇军粮到迟。即须停待。以之蹑踪追击。自常处于不及之势。似此彼逸我劳。反客为主。处处总落贼后。焉能得力。剿贼之法。全在声势联络。豫为布置。使贼无从奔逸。然后合力攻剿。始能迅速集事。若惟事东驰西逐。跟踪追击。则官兵甫向前追及。而贼又已远去。岂能一鼓成擒。此时总当谋定而战。转不妨详慎再四。即停待数日。布置周妥。再行决战。似稍迟缓。而办此一股。即将此一股剿净。机宜转为捷速。总须处处图占先著。不落贼人之后。则可豫操胜势。将此谕令知之。　　

○以京师雨泽愆期。命设坛祈祷。刑部清理庶狱。　　

○丁酉。谕内阁、近来各省陈奏事件。凡本章摺奏内。恭载乾隆年闲皇考谕旨。与嘉庆年闲所降谕旨。一律擡写。殊非敬谨之道。所有各省呈进本章。经内阁票拟。其擡写不合之处。俱签出请旨饬行。而各处递到奏摺。擡写每有参差。未经通饬。嗣后在京各衙门。及各直省文武大员。遇有陈奏事件。恭载乾隆年闲皇考谕旨。首行俱用三擡。嘉庆年闲朕节次所降谕旨。首行俱用双擡。均当一体凛遵。不得仍前疏忽。将此通谕知之。　　

○以太常寺卿万宁、为通政使司通政使。　　

○挑浚直隶牤牛河、黄家河、北村引河、及新安、安、雄、任邱、霸、高阳、正定、新乐等、八州县河道。并修筑堤塍。从总督胡季堂请也。　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之六十四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆五年。庚申。四月。戊戌。上诣大高殿行礼。时应宫拈香。　　

○谕内阁、前据管理右翼幼官学大臣德明等奏称、正黄旗满洲世袭恩骑尉常安、不谙清语、骑射平常、屡加教训、毫无长进、请旨斥革一摺。朕念常安究系世职。是以降旨令派出阅看军政兵丁之王大臣试验。如可将就。仍留其官。今据王大臣等覆奏、传到常安、问以清语不能答对、步箭三枝俱未到靶、马箭甚属不堪、亦称应行斥革等语。足见德明参奏不虚。清语骑射、为满洲根本。后虽渐不如蠪。然年轻之人。理宜专心学习。以期不废本业。今常安如此不堪。皆因平日只图安逸。并不留心向学所致。若照其所请。革去恩骑尉。使之闲居。自必益致下流。难保不为无耻之事。不惟不足示惩。亦无以示朕教养满洲臣仆之意。吉林地方。清语骑射俱好。常安、即著发往吉林。交与秀林、吉禄、令其学习清语骑射。俟三年后、所学如有成效。著秀林等据实奏闻。再行施恩。若学至三年。技艺仍属平常。则是终为不肖。亦著秀林等据实奏闻治罪。以示儆戒。除将所袭恩骑尉、著该旗于年终另行拣选承袭外。并将此旨传谕八旗满洲臣仆、务期互相勉励。不可废弛满洲本业。　　

○追封荣郡王绵亿生母索绰络氏、为荣纯亲王侧福晋。　　

○予追赠三品卿衔编修谢墉、祭如例。　　

○己亥。孝端文皇后忌辰。遣官祭昭陵。　　

○谕内阁、向来常雩以后。未得雨泽。应遣官于天神地祇太岁三坛祈祷。若七日不雨。则虔祷社稷坛。亦仍遣官行礼。昨因本年入春以来。雨泽较少。立夏后仍未得甘霖。寸衷愧悚。昼夜靡宁。已谕礼部设坛祈祷。派睿亲王淳颖等、斋戒虔诚致祭。而时雨尚稽。现当麦苗长发之际。望泽甚殷。朕心倍深焦廑。嘉庆二年。初次设坛祈雨。皇考曾命朕亲诣天神坛致祭。现在三坛祈祷已过。应于七日后祈祷社稷坛。朕当恭诣行礼。以期感召天和。速敷＜雨澍＞泽。嗣后初次三坛祈雨。仍奏请遣官。至恭祭社稷坛。该部即奏请亲诣行礼。照大祀例。斋戒三日。著为令。　　

○谕军机大臣等、长麟所奏防堵事宜。祇系陕甘交界处所。而于陕省可通四川湖北河南等处。未经一律筹及。甘省地瘠民贫。原非贼所觊觎。四川河南湖北地方。系贼匪四年以来往来熟径。若陕省官兵分投剿捕。贼匪必思分股窜往。是陕境与川楚豫毗连。较甘省隘口。更为紧要。长麟务当派令文武各员。分投防御。以专责成。伊现带兵一千七百余名。不必专驻凤县。竟当带兵于陕西各处边界巡防。妥为布置。至所奏经过各州县留存伤病兵丁。俱彻回原营一节。所办甚是。此项伤病兵丁。既不能使之打仗杀贼。又难以分派巡防。留于军营无益。长麟分别遣回。其空出饷银。即可添补新兵。自为得力。将此谕令知之。　　

○庚子。谕内阁、教匪滋事。起于湖北。彼时系永保总统此一路军务。督兵剿办。当贼匪在钟祥屯聚之时。明亮驻劄钟祥之正南东南西南三路防堵。止有兵三千余名。而永保带兵九千余名。在钟祥北面防堵。讵知贼匪不由明亮兵少处窜逸。转向永保北面兵多处奔逃。可见彼时明亮一路。防堵尚严。而永保一路。拥有多兵。不能拦截。仍任贼匪向北奔窜。楚掠滹河镇。绕至黄龙垱。偷渡滚河。虽即拦回。然从此贼势鸱张。至二年窜入豫境。疏纵于前之罪。永保难免。其时景安系河南巡抚。带领兵勇甚多。若能在豫省各要隘督率防御。则贼匪前有拦截。亦不至肆行冲突。乃豫省惟庆成。王文雄。张文奇。曾与贼接仗。亦未能将贼截回。而景安则一味畏葸懦怯。仅在南阳无贼地方驻守。该处居民裹携粮食。迎犒官兵。景安拒而不纳。因此大失人心。甚至该省文员将粮饷军火豫备齐全。听候景安调遣。而景安不发一兵。武员伏地跪求打仗。景安亦安坐不顾。通省文武员弁。俱各心怀不平。是以有参将广福、向其讥诮争执。转被景安参以咆哮治罪。民闲遂称景安为迎送伯。无不人人痛恨。而贼匪转利其在彼。得以肆行奔窜。贼至之处。豫省并无官兵阻攩。遂由罗山南召等处窜至卢氏。从武关阑入陕境。而秦承恩又失于防堵。任贼窜往兴安。越过汉江。扰及川境。适川匪王三槐徐添德等、亦从此勾结蔓延。迄今四载有余。未能蒇事。劳师糜饷。荼毒生灵。实景安首先纵贼所致。前经降旨将景安拏交刑部治罪。兹景安业经解到。先令军机大臣会同刑部审讯。景安亦自知罪状昭著。无可置辩。其所供从前湖北教匪接连北窜时。同王文雄带兵迎剿一节。彼时景安并未能赶上贼匪。及贼已入陕。王文雄带兵追剿。而卢氏境内。尚有余匪屯聚。景安何不前往会同庆成等剿办。乃转向内乡躲避。迨贼匪全出豫境二十日后。方到卢氏。总在贼后逗遛。从未与贼接仗一次。其恇怯避贼。实百喙难辞。至所供办理浙川教匪。系据完颜岱面禀。该处有教匪潜匿。委员查办属实。伊亲自带兵前往查拏办理一节。浙川教匪。本系伏而未动。自应密加防备约束。断无任意妄拏。激之生变之理。现今贼队中裹胁之人。方节次降旨。令各军营设法招抚。岂有将祇系习教未经滋事者。概行杀戮乎。况此案人犯已经完颜岱审明办理完结。景安始行到彼。辄敢张大其事。诳称带兵毙贼一千余名。生擒首逆。饰辞入奏、致滥膺伯爵崇封。其欺罔冒功之罪。景安亦已自认不讳。以上种种款迹。若不公同鞫讯。明正其罪。何以为封疆大臣贻误国事者戒。景安著交大学士九卿会同严审定拟具奏、至永保前在钟祥。拥兵九千余名。不为不多。又专司一面防堵。当贼匪向北奔窜时。何以不能拦截。致令偷渡滚河各情节。并著监提永保严讯。再贼匪向豫奔窜时。永保曾否飞咨景安。嘱令上紧截堵之处。并著将永保景安二人。一同当面质讯。毋任诿卸。　　

○又谕、剿办教匪。已阅四年有余。总因带兵大员。不将贼匪在本处剿尽。纵令他窜。而在边界防堵者。又不将贼匪堵截。以致辗转奔逃。蔓延数省。前因景安在豫省首先纵贼。将伊革职拏问。景安解到。已将伊种种畏葸玩误情节。逐一指出。交大学士九卿会同刑部严审。并令军机大臣将从前景安节次奏到办理军务原摺。及永保前次获罪原案。一并查出。朕祥加披览。教匪滋事。起于湖北。其时毕沅。在当阳剿办贼匪杨起瑞等、惠龄、在灌湾脑剿办张正谟聂杰人等、其襄阳南北两面。则交永保、明亮、分投带兵堵剿。彼时明亮在钟祥之正南东南西南三路。所带官兵祇三千余名。永保在钟祥北面。所带官兵共有九千余名。乃不能实力拦截。致任贼匪向北奔窜。彼时贼势未张。而官兵全系精锐。又系平地。易于剿灭。非如此时南山老林可以藏匿。若永保在钟祥时。果能于北面竭力堵截。乘势剿杀。则贼匪早可办竣。何至蔓延至今。是永保疏玩之罪。百喙难辞。是以皇考训政时。即将永保革职拏问。解京取供监禁。仰窥皇考圣意。自以教匪滋事。祇系内地乱民。若将统兵大员。遽寘重典。恐长奸徒桀骜之风。是以未即严行惩办。而大功一经告竣。通核功罪。亦必将永保发遣新疆。决无宽贷。后因勒保擒获首逆王三槐。著有功绩。格外推恩。将永保释放。然亦祇系令其在家闭户思愆。未经赏给差使。迨朕上年亲政后。特将勒保授为经略。专委以剿贼之任。因念永保虽属无能。而伊曾经在楚剿办。其罪仅在失防滚河一节。复加恩赏给蓝翎侍卫。赍送经略印信前往军营。在领队侍卫上行走。并因勒保已授经略。特将皇考大渐时遗训。详悉传谕永保。令其转向伊兄勒保告知。旋又授永保为头等侍卫。署理陕西巡抚。方以永保身获重咎。经朕逾格施恩。自必激发天良。力图报效。乃永保到军营后。全不自知感奋。且在陕剿办贼匪。竟于大山岔带兵闲住。并不接应明亮。又查出永保从前曾收受毕沅馈送银二千两。胡齐仑馈送银六千两。种种昧良丧心。是以降旨复将永保革职拏问解京。经刑部定拟斩候。永保既辜负皇考深恩。又负朕宥罪录用之恩。但核其罪状。其在大山岔株守。及得受馈送二款。犹其罪之小者。伊之罪案。实以钟祥疏纵贼匪为最重。自贼匪在钟祥奔窜以后。逆氛肆扰。累经年载。尚在稽诛。帑项多有虚糜。固不足道。民人屡被蹂躏。其谁之愆。虽节次所发饷银不下千万。然此项军饷。不过散在民闲。犹无足深惜。至各省地方横遭焚掠。荼毒无数生灵。朕每念及此。辄为焦思不释。若不将首先贻误大员严行究办。何以整饬军纪。为数省无辜赤子一申冤忿乎。著将查出永保供词原案。及以上指出罪款。交大学士九卿。再向永保诘讯。同景安一并严审定拟具奏。　　

○又谕、琳宁在盛京将军任内多年。办事尚好。今因年老。稽察不能周到。以致革退番役滋事。且系该协领等朦混所致尚非重罪。琳宁。著加恩在散秩大臣上行走。　　

○成都将军德楞泰奏报、剿歼川西窜匪于盘龙驿等处。得旨嘉奖。摺德楞泰子三等侍卫苏冲阿、为二等侍卫。总兵官施缙等、下部议叙。赏兵丁一月钱粮。　　

○书麟奏报、猓黑投顺。夷境廓清。得旨嘉奖。晋书麟太子太保。余下部议叙。　　

○命云南总兵官书麟、更名书成。以与总督书麟音义相同故也。　　

○予湖北剿贼被执不屈之外委张有道、祭葬世职。如把总例。　　

○免云南经过兵差之威远、景东、二厅、额徵民屯条编公耗银。思茅厅、宁洱县、顺宁府、顺宁县、云州、五属、额徵条编地亩差发公耗银十分之五。官庄学租十分之三。缓徵景东厅、顺宁府、顺宁县、云州、四属带徵三年公耗银。　　

○辛丑。谕内阁、大学士九卿等、会审景安、永保、将景安问拟斩立决、永保仍拟以斩监候、一摺。系属按律定拟。并非周内。亦非宽纵。但立决之案。系决不待时。用之军前。惟当于失机之际。立时办理。以儆戎行。景安永保二人。一则恇怯避贼。一则纵贼奔窜。若律以军法。自当立正典刑。今事阅二年。核其罪状。与当时贻误即行治罪者。稍有不同。景安、著改为应斩监候。秋后处决。永保、仍照原拟牢固监候。　　

○又谕、本日军机大臣会同理藩院议覆、台费萨条奏西宁贵、循、所属地方应行事宜、分别准驳一摺。已依议行矣。台费荫请修青海龙神碑亭、禁止私售器械、蒙古番民定期易换口粮、河南河北蒙古各旗内暂减兵数酌易会哨四款。所见尚是。至野番族户纷繁。若遍历清查。胥役人等、必至藉端勒索。转滋骚扰。又野番不谙耕种。傥必教以树艺。诚恐徒费牛具耔种。亦仍于事无益。至蒙古游牧。向依水草。不拘里数。原所以因地制宜。若必令在十里内外逐段居住。其水草全无之处。又将何以游牧。以上三款。台费荫未能熟为筹酌。率行奏请。殊属不晓事体。著传旨申饬。　　

○谕军机大臣等、本日额勒登保、那彦成、联衔奏报之摺。朕以为必系在陕西兴安一带打仗杀贼。及加披阅。祇系在洋县会商分剿。覆奏通盘筹画情形。朕二十余昼夜所盼望者。又成虚矣。况陕省贼匪。惟恐阑入豫境。额勒登保、那彦成、当以截住东面为目前第一要务。乃经略参赞。均由西面进剿。转驱贼匪向东奔窜。而东面仅有恒瑞国霖二人在彼。岂能遏贼全力冲突。势必阑入豫境。无论贼匪由豫省北趋。密迩直隶。即以贼扰之处而论。豫省两年以来。贼踪不至。如逼令北趋。使豫省复遭蹂躏。该处系平原繁富之区。贼匪得以肆行抢掠。裹胁自必日多。办理岂不更为棘手。陕西贼匪。伊等原应在陕境办竣。即或豫筹贼匪去路。必不得已。亦当逼往川北及甘境地方。那彦成。惟当速与额勒登保熟商。分一人速赴东南。与恒瑞国霖等、扼住贼匪窜豫之路。至所请广东陆路兵丁较多。恳于原调五千名外。再调兵八千名。速令一并来陕一节。前经降旨额勒登保添调黔兵三千名。旋据覆奏、以陕省贼股无多。若那彦成带兵回陕。即足敷用。毋庸添调黔兵。今那彦成已与额勒登保会合。何以辄欲于广东广西备调兵五千名外。又添广东兵至八千名之多。岂不与前奏大相矛盾。粤东相距遥远。添调多兵。须三两月方能到陕。因思山西大同之兵。颇为趫健。又甘凉一带。兵力素为强劲。著额勒登保。那彦成。飞咨长麟、伯麟、速调甘凉兵二千名。大同兵二千名。并知照参赞德楞泰、酌分一路官兵。绕至东面。将贼匪向西逼剿。勿令窜入豫境。吴熊光、接到额勒登保等知会。务须督饬镇将田永秱、常林等、认真堵御。并确探湖北均州郧县各处贼匪。是否距豫已远。仍当转饬臬司完颜岱等、于沿汪一带。严密巡防。将此各传谕知之。　　

○壬寅。命江南提督定住、驰赴河南。协同堵御。　　

○调直隶山东兵各一千名、赴河南剿贼。　　

○予四川阵亡署知州玉垂重、吏目何扩茂、典史章潮、祭葬世职如例。湖北遇贼被戕教谕黄义峰、训导吴珍、祭葬世职。如伤亡例。陕西阵亡主簿项朝槐、祭葬世职。如千总例。当阳县殉难典史马栋、训导萧文灿、减等恤荫如例。　　

○旌表守正捐躯直隶藳城县民张大经妻王氏。　　

○癸卯。谕内阁、理藩院会同刑部等衙门。将皇考大故百日内违例薙发之蒙古德沁、拟以即行斩决、沙拉布、杖一百流三千里等语。固属按律定拟。第念从前皇祖妣大故时。有山东民人石安、违例薙发。由刑部将石安照例拟以斩决具奏。蒙皇考仰体皇祖妣慈爱之心。未曾究办。今遇皇考大故。已逾一周。且德心等、究系糊涂蒙古。不晓律例。德沁、著改为应斩监候。秋后处决。沙拉布、亦著减一等杖一百。徒三年。照例完结。至原告特古斯、既已告实。又复自戕毙命。情节实属含糊。案关人命。著交该盟长扎萨克等、将有无别项情毙。严行审明。报部照例办理。　　

○以时雨尚稽。再命刑部查办永远监禁枷号各案。寻奏上。释永监禁六犯。永远枷号二十八犯。　　

○旌表守正被戕山西太平县民张圪塔妻李氏。　　

○上以祈雨社稷坛。自是日始。斋戒三日。
  </div>
  <div class="pagination">
   <a href="清实录嘉庆朝实录_page84.html">
    上一页
   </a>
   <span>
    ...
   </span>
   <a href="清实录嘉庆朝实录_page80.html">
    80
   </a>
   <a href="清实录嘉庆朝实录_page81.html">
    81
   </a>
   <a href="清实录嘉庆朝实录_page82.html">
    82
   </a>
   <a href="清实录嘉庆朝实录_page83.html">
    83
   </a>
   <a href="清实录嘉庆朝实录_page84.html">
    84
   </a>
   <span class="current-page">
    85
   </span>
   <a href="清实录嘉庆朝实录_page86.html">
    86
   </a>
   <a href="清实录嘉庆朝实录_page87.html">
    87
   </a>
   <a href="清实录嘉庆朝实录_page88.html">
    88
   </a>
   <a href="清实录嘉庆朝实录_page89.html">
    89
   </a>
   <a href="清实录嘉庆朝实录_page90.html">
    90
   </a>
   <span>
    ...
   </span>
   <a href="清实录嘉庆朝实录_page86.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
