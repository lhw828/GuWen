<!DOCTYPE html>
<html>
 <head>
  <meta charset="utf-8"/>
  <title>
   清实录顺治朝实录 - 第 118 页/共 242 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录顺治朝实录 - 第 118 页/共 242 页
  </h1>
  <div class="content">
   ○以故一等阿达哈哈番兼一拖沙喇哈番李高绩子进忠二等阿达哈哈番海思亥子卓特保薛有德子元三等阿达哈哈番阿育锡子达礼拜他喇布勒哈番牛钮伯子垂王万子名标、平南王下故三等阿达哈哈番李春培子廷秀高有贵子先诚、靖南王下三等阿思哈尼哈番李裕麟侄士魁、各袭职。　　

○以致仕二等阿达哈哈番田永茂孙起蛟、拜他喇布勒哈番高凤翔子芬隆、各袭职。　　

○丁丑。选授满洲进士、赛冲阿、吴尔祜、威洛洪、宋祖保、蒙古进士、巴达礼、塔笔图、汉军进士、迟煌、范承谟、丁思孔、陈永命、为庶吉士。同修撰麻勒吉等、于翰林院读书。　　

○命学士能图、刘清泰、刘正宗、詹事府少詹事兼侍读学士薛所蕴教习庶吉士。　　

○命内国史院学士魏天赏、詹事府少詹事兼侍读学士高珩、李呈祥、充纂修太宗文皇帝实录副总裁官。　　

○戊寅。以故一等阿达哈哈番达雅礼孙达翰泰袭职。　　

○湖广辰常总兵官徐勇奏报、逆寇伪总兵王忠等犯辰州。遣参将张鹏等往巢□刀、擒获无算。下所司议叙。　　

○庚辰。谕达赖喇嘛曰。尔泰边内多疾疫。边外相见为便。今朕至边外代噶地方、俟尔可也。　　

○辛巳。以故三等阿达哈哈番觉罗护冷格侄哈尔锦、袭职。　　

○升户部副理事官萨木哈、为本部理事官。　　

○增设户部满洲章京八员。　　

○以正红旗蒙古固山额真噶达浑、为满洲固山额真。蒙古梅勒章京济席哈、为蒙古固山额真。镶白旗满洲闲散章京沙里布、为蒙古固山额真。镶黄旗满洲前锋参领胡沙翁爱、为蒙古梅勒章京。正红旗满洲护军参领多喇、为满洲梅勒章京。布丹、为蒙古梅勒章京。正蓝旗满洲理事官森特黑、为蒙古梅勒章京。镶蓝旗满洲班绩思哈、为护军参领。　　

○更定和硕亲王福金、固伦公主、和硕亲王侧福金、世子福金、多罗郡王福金、世子侧福金以上许服五爪龙满水缎、四补衣。和硕格格多罗郡王侧福金以下、不许用。和硕郑亲王以下凡马鞍辔鞦鞯等物、不许仍照盛京时用黄缎制造及彩饰龙凤。和硕福金、固伦公主以下、凡耳坠、项圈、簪钗、马鞍辔、鞯铃俱不许用黄缎制造及彩饰龙凤。固伦额驸和硕额驸、有封爵者照封爵服用无封爵者照额驸品级服用。不许照公主用五爪龙四补衣。　　

○定和硕公主衣服帽顶、仪仗、车轿与和硕亲王侧福金、世子福金同但不许服五爪龙满水缎及四补衣。　　

○更定祭葬礼和硕亲王薨上辍朝三日。和硕亲王、以下奉国将军以上异姓公侯伯固山额真尚书精奇尼哈番以下拜他喇布勒哈番以上、固伦公主和硕福金以下、奉国将军夫人以上皆会丧全设仪仗并鞍马空马各十五匹用彩棺内衬五层王所属官员护军校以上、并妻、俱丧服大祭后除服未除服以前王所属旗下、并在部院各官入署、戴有缨帽穿常服。赴茔所、仍去缨初祭　　

○上赐牛一羊八酒九瓶纸钱三万大祭赐同加封谥给造坟银五千两命工部立碑坟前并建碑亭。内院撰给碑文初祭、于上赐羊纸外自备引旛一杆金银锭七万纸钱四万。祭馔三十桌。羊九只。大祭同。百日期年、用金银锭一万。纸钱一万。祭馔十五桌。羊九只。上赐羊纸、遣官致祭二次。王所属宗室官员、于坟前门外跪迎俟所遣官过随入读祝祭奠毕、仍送谕祭官、至迎接所望阙谢恩行三跪九叩头礼世子薨。上辍朝二日和硕亲王以下、奉国将军以上、异姓公、侯、伯、固山额真、尚书、精奇尼哈番以下、甲喇章京品级官以上、固伦公主和硕福金以下、奉国将军夫人以上、皆会丧全设仪仗。并鞍马、十四匹空马、十五匹初祭。上赐牛一羊八。酒九瓶。纸钱二万五千大祭赐同。给造坟银四千两初祭于上赐羊纸外、自备引旛一杆。金银锭六万五千。纸钱四万。祭馔三十桌。羊九只。大祭同。百日、期年、用金银锭一万祭馔十五桌羊九只。彩棺殓衬、造坟、封谥、立碑谕祭等项、俱如和硕亲王例。多罗郡王薨。上辍朝二日、和硕亲王以下。奉国将军以上、异姓公、侯、伯、固山额真、尚书精奇尼哈番以下、甲喇章京品级官以上、固伦公主、和硕福金以下、奉国将军夫人以上、皆会丧全设仪仗并鞍马、空马、各十四匹初祭上赐牛一羊六。酒七瓶。纸钱二万三千。大祭赐同给造坟、银三千两。初祭、于上赐羊纸外、自备引旛一杆。金银锭六万。纸钱三万七千。祭馔二十五桌。羊七只。大祭同。百日、期年用金银锭一万。纸钱一万。祭馔十三桌。羊七只。彩棺、殓衬、造坟、封谥、立碑、谕祭等项、俱如和硕亲王例。多罗贝勒薨上辍朝一日、世子多罗郡王以下、奉国将军以上、异姓公、侯、伯、固山额真、尚书、精奇尼哈番以下、梅勒章京、侍郎品级官以上、及本旗牛录章京以上、和硕公主、世子福金、多罗郡王福金以下、奉国将军夫人以上、皆会丧。全设仪仗。并鞍马、空马、各十三匹。初祭、上赐牛一。羊四。酒五瓶。纸钱一万五千。大祭赐同。给造坟银二千两。初祭、于上赐羊纸外、自备引旛一杆。金银锭五万。纸钱三万五千。祭馔二十桌。羊五只。大祭同。百日、期年用金银锭一万。纸钱一万。祭馔十桌。羊五只。彩棺、殓衬、造坟、封谥、立碑、谕祭等项、俱如和硕亲王例。但不造碑亭。固山贝子薨、多罗贝勒以下、奉国将军以上、异姓公、侯、伯、固山额真、尚书精奇尼哈番、及本旗甲喇章京、理事官品级官以上、多罗贝勒福金以下、奉国将军夫人以上。皆会丧全设仪仗。并鞍马、空马各十二匹。用彩棺。内衬三层。初祭、上赐羊五只。酒五瓶。纸钱一万。大祭赐同。给造坟银一千两。初祭、于上赐羊纸外、自备引旛一杆。金银锭四万。纸钱三万。祭馔十五桌。羊三只。大祭同。百日、期年、用金银锭八千。纸钱八千。祭馔八桌。羊五只。封谥、立碑、谕祭等项、俱如多罗贝勒例。镇国公卒、固山贝子以下、奉国将军以上、固山福金以下、奉国将军夫人以上、及所属官员、皆会丧。全设执事。并鞍马、空马、各十匹。初祭、上赐羊四只。酒四瓶。纸钱九千。大祭、赐同。给造坟银五百两。初祭、于上赐羊纸外、自备引旛一杆。金银锭三万。纸钱二万一千。祭馔十五桌。羊三只。大祭同。百日、期年用金银锭七千。纸钱七千祭馔七桌。羊四只。彩棺、殓衬、封谥、立碑、谕祭等项、俱如固山贝子例。辅国公卒、固山贝子以下、奉国将军以上、固山福金以下、奉国将军夫人以上、及所属官员、皆会丧。全设执事。并鞍马、空马呼八匹。初祭。上赐羊四只。酒四瓶、纸钱八千。大祭。赐同。给造坟银五百两。初祭、于上赐羊纸外、自备引旛一杆。金银锭二万。纸钱一万二千。祭馔十五桌。羊三只。大祭同。百日、期年用金银锭六千。纸钱六千祭馔七桌。羊四只。彩棺、殓衬、封谥、立碑、谕祭等项、俱如镇国公例。镇国将军卒、辅国公以下、奉国将军以上、俱会丧。用朱棺。衬一层设执事。并鞍马五匹。初祭、上赐羊二只。酒二瓶。纸钱五千。大祭、赐同、初祭于上赐羊纸外。自备引旛一杆。金银锭六千。纸钱一千。祭馔六桌。羊三只。大祭同。上仍赐羊纸、遣官祭一次内院撰给祭文。迎接谢恩如例。立碑候上□日行辅国将军卒、镇国将军、辅国将军、奉国将军、俱会丧。用朱棺衬一层设执事并鞍马四匹。初祭、上赐羊一只。酒一瓶。纸钱四千。大祭、赐同、初祭于上赐羊纸外。自备引旛一杆。金银锭五千。纸钱一千。祭馔五桌。羊三只。大祭同。上仍赐羊纸、遣官祭一次。内院撰给祭文。迎接谢恩如例。自立碑。内院撰给碑文。奉国将军卒、辅国将军、奉国将军、俱会丧用朱棺衬一层设执事。并鞍马三匹。初祭、大祭上共赐羊一只。酒二瓶。纸钱六千。初祭自备。引旛一杆。金银锭四千。纸钱四千。祭馔四桌。羊一只大祭同上所赐羊纸、亦在数内上赐羊纸、遣官祭一次迎接谢恩如例宗室卒、用朱棺衬一层。鞍马二匹。初祭大祭、用引旛一杆。金银锭三千。纸钱三千。祭馔三桌。羊二只。八分以内和硕亲王已娶妻未封之子卒用鞍马七匹。多罗郡王子、用鞍马六匹。多罗贝勒子、用鞍马五匹。其妻卒、用鞍马二匹。祭馔、羊、金银锭、纸钱等物、各照其父例。如不用牛者听固山贝子之子卒、用鞍马四匹。镇国公、辅国公之子卒、用鞍马三匹。其妻卒、用鞍马二匹。祭馔、羊、金银锭、纸钱、各照其父例。欲减用者听。建造墓室、亦任其自便。如建、三年后、拆毁造坟其妻之墓室、建毁俱如其夫例。未娶妻之子不许建墓室。八分内无品级宗室卒、所用马、金银锭、纸钱、祭馔羊、照镇国将军例。固伦公主、和硕福金薨、和硕亲王以下、奉国将军以上、固伦公主、和硕福金以下、奉国将军夫人以上、俱会丧。所属官员、俱去帽缨。护军校以上官员妻、俱丧服。大祭后、除服。全设仪仗。并鞍马六匹。用彩棺。衬五层。上共赐牛一。羊八。酒九瓶。纸钱二万。初祭、用引旛一杆。金银锭七万。纸钱七万。祭馔三十桌。羊十八只。大祭同。上所赐牛羊纸张、亦在数内。百日、期年、用金银锭一万。纸钱一万。祭馔十五桌。羊九只。上赐羊纸、遣官祭一次。迎接谢恩如例。和硕公主和硕侧福金世子福金薨世子多罗郡王以下、奉国将军以上、固伦公主和硕福金以下、奉国将军夫人以上、俱会丧所属官员俱去帽缨护军校以上官员妻、俱丧服大祭后、除服全设仪仗并鞍马五匹。用彩棺。衬五层。上共赐牛一。羊六。酒七瓶。纸钱一万七千。初祭用引旛一杆。金银锭六万。纸钱六万。祭馔二十七桌。羊十六只。大祭同。上所赐牛羊纸张亦在数内。百日、期年、用金银锭一万。纸钱一万。祭馔十三桌。羊七只上赐羊纸、遣官祭一次。迎接谢恩如例。和硕格格世子侧福金、多罗郡王福金薨、世子多罗郡王以下、奉国将军以上、固伦公主和硕福金以下、奉国将军夫人以上、俱会丧。所属官员俱去帽缨、护军校以上官员妻、俱丧服。大祭后、除服。全设仪仗。并鞍马五匹。用彩棺。衬五层。上共赐牛一。羊六。酒七瓶。纸钱一万五千。初祭用引旛一杆。金银锭六万。纸钱六万。祭馔二十五桌。羊十四只。大祭同。上所赐牛羊纸张亦在数内。百日、期年、用金银锭一万。纸钱一万。祭馔十三桌。羊七只。上赐羊纸、遣官祭一次。迎接谢恩如例。多罗格格多罗郡王侧福金、多罗贝勒福金薨世子多罗郡王以下、奉国将军以上、和硕公主世子福金多罗郡王福金以下、奉国将军夫人以上、俱会丧。所属官员俱去帽缨护军校以上官员妻、俱丧服。大祭后、除服。全设仪仗。并鞍马四匹。用彩棺。衬五层。上共赐羊五只。酒五瓶。纸钱一万。初祭、用引旛一杆。金银锭五万。纸钱五万。祭馔二十桌。羊十只。大祭同。上所赐羊纸、亦在数内。百日、期年、用金银锭一万。纸钱一万。祭馔十桌。羊五只。上赐羊纸、遣官祭一次。迎接谢恩如例。多罗贝勒侧福金、多罗格格、固山福金薨、多罗贝勒以下、奉国将军以上、和硕格格、多罗贝勒福金以下、奉国将军夫人以上、俱会丧。所属官员、俱去帽缨。护军校以上官员妻、俱丧服。大祭后、除服。用鞍马三匹。彩棺。衬三层。上共赐羊三只。酒三瓶。纸钱七千。初祭、用引旛一杆。金银锭四万。纸钱四万。祭馔十五桌。羊八只。大祭同。上所赐羊纸、亦在数内。百日、期年、用金银锭八千。纸钱八千。祭馔八桌。羊五只。固山贝子侧福金、固山格格、镇国公夫人卒、固山贝子以下、奉国将军以上、多罗格格、固山福金以下奉国将军夫人以上、俱会丧。所属官员俱去帽缨。护军校以上官员妻、俱丧服。大祭后、除服。用鞍马三匹。彩棺。衬三层。上共赐羊二只。酒二瓶。纸钱六千。初祭、用引旛一杆。金银锭三万。纸钱三万。祭馔十五桌。羊七只。大祭同。上所赐羊纸、亦在数内。百日、期年、用金银锭七千。纸钱七千。祭馔七桌。羊四只。镇国公庶夫人、及公女、辅国公夫人卒、固山贝子以下、奉国将军以上、固山福金以下、奉国将军夫人以上、俱会丧。所属官员、俱去帽缨。护军校以上官员妻、俱丧服。大祭后、除服。用鞍马三匹。彩棺。衬三层。上共赐羊二只。酒二瓶。纸钱五千。初祭、用引旛一杆。金银锭二万。纸钱二万。祭馔十五桌。羊七只。大祭同。上所赐羊纸、亦在数内。百日、期年用金银锭六千。纸钱六千。祭馔七桌。羊四只。辅国公庶夫人卒、辅国公以下、奉国将军以上俱会丧。所属官员俱去帽缨。护军校以上官员妻、俱丧服。大祭后、除服。用鞍马二匹。彩棺。衬三层。上共赐羊二只。酒二瓶。纸钱四千。初祭、用引旛一杆。金银锭一万五千。纸钱一万五千。祭馔十三桌。羊六只。大祭同。上所赐羊纸、亦在数内。百日、期年、用金银锭五千。纸钱五千。祭馔六桌。羊三只。异姓公、和硕额驸卒、用牛棺。衬一层。设执事。并鞍马七匹。初祭、用引旛一杆。金银锭八千。纸钱八千。祭馔八桌。羊四只。大祭同。侯、伯卒、用朱棺。衬一层。设执事。并鞍马六匹。初祭、用引旛一杆。金银锭七千。纸钱七千。祭馔七桌。羊四只。大祭同。一品官卒、用朱棺。衬一层。设执事。并鞍马五匹。初祭、用引旛一杆。金银锭六千。纸钱六千。祭馔六桌。羊三只。大祭同。二品官卒、用朱棺。衬一层。设执事。并鞍马四匹。初祭、用引旛一杆。金银锭五千。纸钱五千。祭馔五桌。羊三只。大祭同。三品官卒、用朱棺。衬一层。设执事。并鞍马三匹。初祭、用引旛一杆。金银锭四千。纸钱四千。祭馔四桌。羊二只。大祭同。四品官卒、用朱棺。衬一层。设执事。并鞍马二匹。初祭、用引旛一杆。金银锭三千。纸钱三千。祭馔三桌。羊二只。大祭同。五品官以下、至有顶带官故、用朱棺。衬一层。设执事。并鞍马二匹。初祭、用引旛一杆。金银锭二千。纸钱二千。祭馔二桌。羊一只。大祭同。庶民死、亦用朱棺。衬一层。鞍马一匹。初祭、用引旛一杆。金银锭一千。纸钱一千。祭馔二桌。羊一只。大祭同。凡官民故、焚随身衣、及随葬衣、共五袭。棺罩听其自便。异姓公以下、至有顶带官父母妻、及未分家子故、用鞍马一匹。其金银锭、纸钱、祭馔、羊、各照其父、子、夫、品级用。百日、期年、及常祭、止许用金银锭一千。纸钱一千。祭馔三桌。羊一只。自和硕亲王、以至庶人、凡遇清明节。墓上不许插树枝彩花。止许插纸钱。至于官民墓祭、纸锭纸钱、俱置于床上焚化。不许悬挂。如欲用整纸者听。须照所定纸数酌用。酒肴等物、亦听便酌用。如溢定数多用、及用定制内所无之物、治罪。王以下、奉国将军以上、固伦公主、和硕福金以下、公夫人以上薨、凡应临丧者。薨时、会集一次。初祭、会集一次。大祭、会集一次。其御前公、侯、伯、内大臣、护军统领、护军参领以下、侍卫以上、不许擅赴丧次。候上□日方行。别旗护军统领、护军参领、及护卫、王等往临、方随去。否则不许私去。异姓公、侯、伯、精奇尼哈番、及管事内大臣、固山额真、大学士、尚书、镇守省城昂邦章京卒、礼部具题。候上□日、命工部立碑。内院撰给碑文外、照例给羊纸、遣官读文、致祭一次。如系承袭之公、侯、伯、精奇尼哈番卒、照例给羊纸外、不给祭文。不立碑。如承袭后曾有专任、效力三年者。仍给祭文。候上□日立碑。护军统领、梅勒章京、侍郎、学士、前锋统领侍郎品级满洲启心郎、守京城总尉、阿思哈尼番卒、自立碑。内院撰给碑文。照例给羊纸、遣官读文、致祭一次。如系承袭之官。照例给羊纸外、不给祭文。不立碑。如承袭后。曾有专任、效力三年者。仍立碑。给祭文。甲喇章京、理事官品级满洲启心郎、理事官、阿达哈哈番卒、照例给羊纸、有专任满三年者、遣官祭一次。给祭文。不立碑。有专任未满三年者。及无专任阿达哈哈番以下、牛录章京、拜他喇布勒哈番、拖沙喇哈番以上、照例给羊纸。不给祭文。其承袭之公、侯、伯以下、九品官以上、或效力有年、没于战阵。或在任病故。吏部分别咨礼部。礼部具题。其遣官谕祭立碑、皆候上□日行。凡承袭之公、侯、伯以下、及有敕书拖沙喇哈番以上、未上朝而卒者、不给羊纸。异姓公、侯、伯以下、民人以上、不许盖造墓室。如有旧造者。次年清明、俱行拆毁。和硕亲王薨、停丧于家俟造坟、完方出殡。期年而化。多罗郡王、多罗贝勒、停丧五月、出殡。七月而化。固山贝子以下、公以上、停丧三月、出殡。五月而化。其应会丧官员。必俟殓后、方许回家。出殡、上坟、会集、俱照定例。官民定丧一月、出殡。三月而化。不许踰定期。如在定期内、出殡焚化者听。上坟亦听其自便。　　

○癸未。命护军统领阿尔津、为定南将军。同固山额真马喇希、往征广东未定州县。赐之敕曰。今逆贼侵犯广西。以尔阿尔津、为定南将军同马喇希、总统官兵。前赴广东平南王尚可喜、靖南王耿继茂处。广西逆贼、傥延扰广东。尔等与二王计议。相机巢□刀除。若贼不入广东。则广东未定府州县、尔等计议、相机平定。凡事与梅勒章京等、会议而行毋谓自知、不听人言。毋谓兵强、轻视逆寇。宜严侦探、勿致疎虞。抗拒不顺者、戮之。势穷而后降者、诛之。有先被贼胁从、闻大兵一至、即时迎降者、俱免诛戮。如有杀贼擒贼投诚者、仍分别升赏。务以安民为首务。须严禁兵将、申明纪律。凡归顺人民、毋得扰害。务体朕定乱安民至意。行间将领功罪、察实纪明汇奏。有犯小过者、可即处分。至于骁骑校护军校以下、除死罪外。其余大小罪过、俱与众将商酌、径行处分。尔受兹重任。益宜竭尽忠力。勉之钦哉。　　

○以阿鲁蟒坚、尼雅尼喀、博通峨、马喇、布瞻、萨尔图、为户部理事官　　

○甲申。户部奏言、有商人二十八名往日本国贸易。回时遇飓风飘至朝鲜。被朝鲜国人执之。并货物、俱解送前来细讯商人皆言明末、前往贸易。非本朝私行飘海者、请上□日定夺得上□日、朝鲜送来二十八人、皆系朕之赤子。漂流外国、殊可悯念。著发回原籍。其原货俱著本人领去。　　

○以绰克拖、为刑部理事官。　　

○谕隐匿逃人者、止令本犯家产给主。其分家父子兄弟等不知情者、不得株连　　

○以内翰林秘书院学士刘清泰、为兵部右侍郎、兼都察院右副都御史、总督浙闽等处地方军务、兼理粮饷原任、总督陕西粮饷户部右侍郎王来用、为兵部右侍郎、兼都察院右副都御史、巡抚顺天等处地方、赞理军务　　

○加故三等阿达哈哈番夏穆善职、为二等阿达哈哈番。令其子朔格塞承袭。以其殉多罗顺承郡王故也。　　

○丙戌。以驻防宁古塔章京海塞、遣捕牲翼长希福等、率兵往黑龙江、与罗刹战、败绩。海塞伏诛。希福革去翼长、鞭一百。仍令留在宁古塔。　　

○以阿思哈尼哈番吴进功、为都督同知、充平南王下右翼总兵官。　　

○戊子。谕礼部、佛教清净。理宜严饬。今后凡僧人、道士、尼僧、已领度牒者。务宜恪守戒规穿戴本等衣帽。各居住本寺庙、敬供神佛如未领度牒、私自为僧道尼、尼僧、往来者。及僧道尼僧、假装喇嘛、穿戴喇嘛衣帽往来者。定行治罪。如有此等妄行、各寺庙庵。观住持僧道尼僧、知而不举、一体治罪外。其京城附近寺庙、居住喇嘛之徒弟、理藩院定就数目。若有喇嘛徒弟、不敷其定数。有本身愿作徒弟者、及有愿给与做徒弟之人、俱禀问理藩院。该院酌量、应补其数者、记档给与。不许越理藩院定数、私自为徒弟、及以人与喇嘛为徒弟。又有妇女、或叩拜喇嘛、或叩拜寺庙观宇、必随本身丈夫同行。不许妇女、私自叩拜喇嘛寺庙庵观。如违治罪。　　

○庚寅。封高塞、为辅国公。高塞、太宗文皇帝第六子也。　　

○达赖喇嘛奏、钦赏及敕谕俱已领到。今兼程前进。俟至代噶地方、尚有密奏之事。　　

○辛卯。上幸太学、释奠先师孔子先期、致斋一日。司设监、设御幄于大成门、东上南向。设御座于彝伦堂正中。鸿胪寺设经案于堂内之左。设讲案二于堂内左右。至日、置经于经案。不陪祀固山贝子以下、辅国公以上、及各官、俱于金水桥南、候跪送驾。其陪祀和硕亲王以下、多罗贝勒以上、俱赴午门内、候随驾。在部院各衙门满洲、蒙古汉军、侍郎以上、八旗固山额真精奇尼哈番以上、文官三品以上、武官二品以上、及翰林院七品以上官、俱先诣庙丹墀东西相向序立。司设监、设拜位于神前。应在启圣祠者、在启圣祠伺候行礼。是日、卯刻驾从长安左门出。诸王贝勒随行。卤簿大乐、以次前导乐设而不作。至成贤街、国子监满汉祭酒司业、服朝服、率学官诸生、于成贤街左、跪迎。驾至棂星门外、降辇。至大成门、入幄、更衣毕。由大成门中门入、诣先师庙内、正中立典仪、赞乐舞生就位。执事官各司其事。赞引官赞就位。上至拜位。诸王贝勒、在台上。分献陪祀官、在台下。亦各就拜位。赞迎神乐作。乐止、赞引官、赞上行两跪六叩头礼。通赞诸王贝勒、及分献陪祀官行礼。同叩头毕、赞行释奠礼。乐作。献帛官、跪进帛于上右。上立受帛献毕、复授献帛官、献于神位前。献爵官、跪进爵于上右。上立受爵献毕、复授献爵官、奠于神位前。分献官、以次诣神位、前奠爵讫、仍以次退就原拜位乐止。赞送神。乐作。赞引官赞上行两跪六叩头礼。通赞诸王贝勒、及分献陪祀官行礼。同叩头毕、献帛官、诣先师神位前、捧帛、由中门出。赞引官赞礼毕、导上出庙门。乐止。上至御幄、少坐。诸王贝勒、出大成门、候随驾幸彝伦堂。陪祀各官、衍圣公、五经博士等、先诣彝伦堂台上分班侍立。祭酒、司业、学官等、率领诸生、于太学门内两丹墀、分班侍立毕。礼部官入、奏请上幸彝伦堂。上出御幄。至棂星门外、升舆。从太学门入。众官诸生、以次俱跪。候驾过、然后起。诸王贝勒、随驾入彝伦堂。上至彝伦堂升御座。诸王贝勒在堂内、各官仍于堂外台上、分班侍立鸿胪寺官、赞衍圣公、祭酒、司业、学官、五经博士在台上、四氏子孙、及诸生在台下丹墀序立。赞行三跪九叩头礼毕。上谕坐。诸王贝勒、叩头坐。在部院衙门满洲、蒙古、汉军、侍郎以上、八旗固山额真、精奇尼哈番以上、衍圣公、及陪祀汉文官三品以上、武官二品以上、俱入堂叩头坐。祭酒等、仍照旧在外侍立。鸿胪寺官、赞进讲。满汉祭酒、从东小门入。满汉司业待西小门入。俱北向立。鸿胪寺官赞起案。执事官举经案设于上前。上赐讲官坐。祭酒、司业、就讲案叩头坐。满汉祭酒、以次讲易经。满汉司业、以次讲书经其余翰林官四品以下及五经博士。并各执事官、学官诸生、圜立于外以听讲毕、鸿胪寺官、赞起案。执事官、举经案置原处毕。祭酒、司业、退就本位序立。鸿胪寺官、于堂正中、跪奏传制。鸣赞官、赞跪。祭酒、司业、学官、诸生皆跪传制官、赞有制。制曰。圣人之道。如日中天。讲究服膺。用咨治理尔师生其勉之。宣谕毕。赞行三跪九叩头礼毕。祭酒、司业学官、诸生、以次退。先于成贤街之右序立。上赐诸王贝勒各官茶毕。鸿胪寺官、跪奏礼毕。上起升舆出国子监。卤簿大驾。大乐振作前导。祭酒、司业、学官、诸生、候驾至。跪送诸王贝勒、随驾至午门内、候驾还宫、方退。不陪祀贝子以下、辅国公以上、及各官、仍在天安门外金水桥南、伺候跪迎驾还、方退。　　

○壬辰。诸王、贝勒、文武百官、恭上庆贺表。是日、宴衍圣公、内院官、及翰林七品以上官、祭酒司业学官五经博士四氏子孙、及礼部、太常、光禄、鸿胪寺执事官员于礼部。　　

○以故拜他喇布勒哈番来滚侄瓦尔达袭职。　　

○工科给事中朱允显、请举行经筵日讲。慎简满汉儒臣讲求至道、以光圣治。疏下所司。　　

○癸巳。午门前赐衍圣公、五经博士。四氏子孙、祭酒司业、学官等袍帽。监生、每名银一两。吏典每名银四钱。又赐敕勉励师生。祭酒捧至彩舆。同迎导至太学开读行礼。敕曰。圣人之道。如日中天。上赖之以致治。下习之以事君。尔等务尽心教训诸生。诸生亦当祇承师训。力体诸身。教成、为师训之功。学成乃弟子之职。傥训诲不严、服习有怠、尔师生俱不能辞其责勉之　　

○升陕西副将马宁为都督同知、充平西王下右路总兵官。　　

○甲午。衍圣公、率四氏子孙、五经博士、祭酒、司业、率学官、诸生、于午门前谢恩。　　

○赐殿试中式武举王玉＜殿玉＞等、进士及第出身有差。　　

○乙未。辰刻金星昼见。　　

○宴武进士于兵部。赐一甲一名进士王玉＜殿玉＞、甲、胄带、鞾腰刀、弓、箭等物。及诸进士银两如例。　　

○丙申。孝慈武皇后忌辰。遣官祭福陵。　　

○谕镇守湖广辰常等处总兵官徐勇曰。尔屡次奏报、拒斩贼使。擒获伪官。同道府县将领各官誓死固守。忠壮可嘉昨览尔奏。以孤军迎击巨寇。歼戮无算。生擒伪总兵副将等官、及贼众甚多。获伪印伪劄并器械马匹、朕心嘉悦。已谕兵部从优议叙。尔宜益奋忠勇。诛渠歼党保固疆圉。以膺殊赏。道府县各官将领士卒、尔宜遍布朝廷嘉奖至意共图保障迅扫狂氛。并有不次。升赉　　

○丁酉。升内翰林弘文院侍读岳苏、为詹事府詹事、兼内翰林弘文院侍读学士。　　

○戊戌。大学士洪承畴、陈之遴奏言、臣等阅钦天监奏云、昨太白星、与日争光。流星入紫微宫。窃思日者、人君之象。太白敢于争明。紫微宫者、人君之位。流星敢于突入。上天垂象。诚宜警惕。且今年南方苦旱。北方苦涝。□山戊不□饥寇警。处处入告。宗社重大。非圣躬远幸之时。虽百神呵护、六军扈从自无他虞。然边外不如宫中为固游幸不若静息为安。达赖喇嘛、自远方来、遣一大臣迎接、已足见优待之意、亦可服蒙古之心。又何劳圣驾亲往为也。天道深远。固非臣等所能测度。但乘舆将驾而星变适彰此诚上苍仁爱陛下之意、不可不深思而省戒也。疏入。得上□日、此奏甚是。朕行即停止。是日遣内大臣伯索尼、传谕洪承畴等曰。卿等谏朕勿往迎喇嘛、此言甚是。朕即停止。以卿等贤能、故擢赞密勿。嗣后国家一切机务、及百姓疾苦之处、如何始合民心。如何不合民心。卿等有所见闻、即详明敷陈。勿得隐讳。朕生长深宫无由洞悉民隐。凡有所奏可行即行。纵不可行朕亦不尔责也　　

大清世祖体天隆运定统建极英睿钦文显武大德弘功至仁纯孝章皇帝实录卷之六十八


大清世祖体天隆运定统建极英睿钦文显武大德弘功至仁纯孝章皇帝实录卷之六十九　　

顺治九年。壬辰冬。十月。己亥朔。祭太庙上亲诣行礼　　

○遣官祭四祖陵福陵昭陵　　

○颁顺治十年时宪历　　

○顺天府举行乡饮酒礼。　　

○叙辰州战功。加总兵官都督同知一等阿达哈哈番、兼一拖沙喇哈番徐勇、左都督仍加授二等阿思哈尼哈番。署参将拖沙喇哈番张鹏、副将。仍加授拜他喇布勒哈番兼一拖沙喇哈番。署都司佥书吴元鼐署游击。都司佥书周良三、李埙守备薛自成、胡景荣、崔自恭、金一简、都司。署守备张奎、尤廉都司佥书。俱照旧管事授随征官陈友贵等四十员俱署守备　　

○庚子。免江南沛县、六年至八年分水灾逋赋
  </div>
  <div class="pagination">
   <a href="清实录顺治朝实录_page117.html">
    上一页
   </a>
   <span>
    ...
   </span>
   <a href="清实录顺治朝实录_page113.html">
    113
   </a>
   <a href="清实录顺治朝实录_page114.html">
    114
   </a>
   <a href="清实录顺治朝实录_page115.html">
    115
   </a>
   <a href="清实录顺治朝实录_page116.html">
    116
   </a>
   <a href="清实录顺治朝实录_page117.html">
    117
   </a>
   <span class="current-page">
    118
   </span>
   <a href="清实录顺治朝实录_page119.html">
    119
   </a>
   <a href="清实录顺治朝实录_page120.html">
    120
   </a>
   <a href="清实录顺治朝实录_page121.html">
    121
   </a>
   <a href="清实录顺治朝实录_page122.html">
    122
   </a>
   <a href="清实录顺治朝实录_page123.html">
    123
   </a>
   <span>
    ...
   </span>
   <a href="清实录顺治朝实录_page119.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
