<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 281 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 281 页/共 502 页
  </h1>
  <div class="content">
   ○甲辰。上幸静明园。诣龙神庙拈香。　　

○遣恭亲王奕诣清漪园龙神庙。醇郡王奕譞、诣黑龙潭拈香。　　

○谕军机大臣等、昨据英桂奏、詹启纶等、所带义勇。不过五六百名。不如从前奋勇等语。当谕令官文、将此项义勇。仍留该营。毋庸前往河南。本日据官文奏称、詹启纶现带之勇四百八十八名。已派游击徐廷楷等押送。于本月初十日启程。至河南信阳州接交英桂大营矣。此项投诚义勇。著英桂饬知史荣椿、于前在僧格林沁军营。现发往河南各员内。熟习带勇之人。拣派一二员管带。前往扬州军营。交德兴阿等酌量调遣。妥为驾驭。将此由六百里各谕令知之。　　

○又谕、官文奏、上窜麻城新洲等处贼匪。截剿大胜。惟攻剿武汉。须肃清江面各等语。武汉贼势。叠据官文、胡林翼奏报、渐就穷蹙。方冀克复有期。乃此次所称剿办情形。以罗泽南伤殒。李续宾撤回。西北两岸空虚。未能杜绝贼援。须令杨载福、前往青山布置。以炮船木篺阻遏江面。使该逆饷绝援孤。不难殄灭。是克复武汉。尚无把握。老师糜饷。伊于胡底。况江面虽有船篺阻隔。而陆路处处可通。岂能断其接济。至欲派大员前往黄州。联络四邑团练。以壮声威。亦宜早为筹及。何得事事延缓。官文总统全师。已踰半载。胡林翼围攻武昌。屡称即可克复。乃迁延日久。迄无成效。殊失朕望。著该大臣等、严饬各军。振刷精神。鼓其锐气。克期拔取二城。毋得以逆匪坚匿不出为词。迟延干咎。将此由六百里各谕令知之。　　

○又谕、御史伦惠奏、衿棍私藏器械、蓄养匪人、请旨饬查一摺。据称通州所属之张各庄、有文生岳林盛、家藏器械枪炮。蓄养匪徒。句结回民。延请教师。令子侄等逐日操练。抢夺邻近粮石。扰害地方等语。劣衿豪霸一方。最为闾阎之害。著步军统领衙门、顺天府、按照所奏各情。严密查拏。从重惩办。以儆凶顽。原摺著钞给阅看。将此各谕令知之。　　

○以札萨克郡王乌尔津札布、为青海左翼正盟长。　　

○以截剿湖北麻城新洲窜匪出力。赏委营总多隆阿、副都统衔。委防御富呢雅干、温德勒西、富森保、委参领喀尔库、金顺、诺明阿等、花翎。委防御尚福等、蓝翎。余升叙有差。　　

○予江南阵亡游击姚麟、把总李鹭、王三元、萧增太、外委刘占鳌、祭葬世职。　　

○乙已。谕军机大臣等、前据向荣奏、甯国失守。苏浙吃紧。请调回邓绍良赴浙援剿。当因该提督既派为江北军营帮办。若尚未渡江。即毋庸赴浙。本日据德兴阿奏、邓绍良于十二日。带勇由水路赴浙。竟不面商。先行后咨等语。该提督因向荣咨调。暂赴浙江督剿。刻即驰往。自系因该处情形紧急起见。若再令折回江北。恐徒滋周折。现在甯国被陷。苏杭一带处处可通。防剿最关紧要。向荣即严饬该提督、实力督办。毋令逆匪日肆蔓延。扬州军营步队官兵。必须得力之员管带。与马队相辅而行。即著德兴阿于各营镇将内。详细查看。择其能带步队者。据实保奏。候旨遵行。至武庆被控之款。德兴阿已派总兵安勇、驰往密查。如该员实有贻误劣迹。即著据实查办。傥仅系年老精力不支。亦著奏明请旨。其浦口地方。为北路门户。德兴阿等务须妥为布置。毋稍疏虞。另片奏、请拨马匹。已谕令崇恩、将前备土默特兵马四百匹。派员解往扬州应用。余著德兴阿等、就近设法采买三四百匹。以备乘骑可也。将此由六百里各谕令知之。　　

○又谕、前因德胜奏、调赴曹单之土默特蒙古官兵。并无拴养官马。当谕令崇恩挑备膘壮马四百匹。分给乘骑。嗣据崇恩奏称、已饬随营备办。不致贻误。现在土默特官兵应用马匹。仍由德胜采买齐全。解赴山东。本日据德兴阿奏、扬州从征马队。其马匹倒毙甚多。买补未能足额。请饬拨给等语。著崇恩即将备办土默特官马四百匹。派员全数解往德兴阿军营。以备官兵乘骑。此时扬营待用甚亟。务当严饬管解之员。赶紧趱行。毋得稍有迟误。将此由六百里谕令知之。　　

○命陕西提督邓绍良、仍归钦差大臣向荣调遣。　　

○以安徽甯国府城被贼窜陷。革道员邓瀛、知府颜培文职。仍留任。　　

○丙午。上御勤政殿听政。　　

○谕内阁、头品顶带致仕光禄寺卿汤金钊、立品端方。学问醇正。由翰林洊擢正卿。协赞纶扉。叠司文柄。供职恪勤。嗣因降补后奏请休致。蒙皇考宣宗成皇帝赏给二品顶带。旋复赏加头品顶带。朕御极后。因其重与鹿鸣筵宴。赏加太子太保衔。方翼克享遐龄。长承渥眷。兹闻溘逝。轸惜殊深。著派载崇、带领侍卫十员。即日前往奠醊。加恩照尚书例赐恤。任内一切处分。悉予开复。应得恤典。该衙门察例具奏。伊长孙大理寺评事汤学淳、著俟服阕后。交吏部带领引见。用示朕笃眷耆臣至意。寻奏上。予祭葬。谥文端。　　

○又谕、恒春奏参、臬司办事偏谬等语。云南省剿办弥勒戕官一案。经恒春派署副将陈得功、前往剿办。首夥就获。地方肃清。逆犯王赞汶解省时。按察使清盛、闻其与陈得功素识。亲提审问。及讯无句通情事。复将王赞汶严刑熬审。以致逆犯监毙。实属偏谬。清盛著先行交部议处。并即开缺来京。交吏部带领引见。　　

○又谕、柏葰奏、口外雇备车辆、实在情形一摺。热河题销前调官兵。用过往返守候回空等银。经户部议驳。饬令追缴归款。兹据柏葰奏称、口外村落、不及内地十分之一。遇有兵差所需车辆。必须先期豫备。往返轮送。系属实在情形。所有前次守候回空车价银两。仍著准其开销。以示体恤。　　

○又谕、柏葰奏、支给官兵俸装银两。与例不符。请饬在于该营应领兵饷扣还等语。咸丰二年。热河河屯协八沟营官兵。调赴河南。支给俸装银两。既经部核与例不符。著直隶总督饬令藩司、查明此项给过官兵俸装银七千三十九两零。内除业经扣还副将达年等、所领俸装银四百九十六两零。其余应扣银两。即在该协营应行请领兵饷内。陆续扣还。以杜浮冒。　　

○谕军机大臣等、据光山县民人李思道、以捻匪程大、即程绍瑞等、挟仇焚抢。砍毙伊父李三阳等词。赴都察院衙门呈控。此案捻首程三、因被李思道集练拏获。其党程大等、辄敢率众报复。围庄毙命。并投往邻邑。充役串害。光山县役蒋宣杨、戴金鳌等、通同一气。延不缉拏。夥犯蒋家荣、蒋家华、业经弋获。旋被该县纵放。凶徒扰害地方。亟宜严拏惩办。著英桂即照单开捻匪姓名。及舞弊庇捻各犯。悉数捕获。督同臬司秉公严讯。按律惩治。至该前县将蒋家荣等纵放。有无庇役受贿情弊。并著确查参办。毋稍徇隐。原单钞给阅看。将此谕令知之。　　

○又谕、前据舒兴阿奏、汉回互斗滋事。派兵剿办。当降旨、令该抚督饬文武。妥为弹压。秉公办理。此等匪徒。胆敢入城滋扰。攫取军器。自应痛加惩创。惟该匪等究系彼此讎杀。并无抗拒重情。若办理不能平允。骤动兵力。必致激成事端。本日恒春、密陈骤难剿办情形。所筹不为无见。文祥、现已派兵一千七百余名备调。并即亲往督办。该提督驰抵该处。一面妥为弹压。一面设法解散。万勿轻举妄动。以致别生枝节。并著舒兴阿、严饬地方官。实力防守。勿任句结滋扰。南安州文武各员。仍著确查。如有规避情事。即行严参。恒春另摺奏、请就近拨解军饷等语。前已谕令黄宗汉、筹银十五万两解黔。并谕叶名琛、将应解贵州银两。解还四川。其陕西欠解银十万六千两。亦谕吴振棫筹解矣。将此由五百里各谕令知之。　　

○以大学士裕诚、贾桢、户部尚书朱凤标、工部尚书全庆、户部右侍郎何彤云、署兵部右侍郎车克慎、工部左侍郎杜翰、内阁学士景廉、为殿试读卷官。　　

○以山东布政使厉恩官、为太常寺卿。调江西布政使晏端书、为山东布政使。以江西吉南赣甯道耆龄、为布政使。　　

○以长芦盐运使海瑛、为云南按察使。　　

○以贵州牙舟等处剿匪获胜。赏副将佟攀梅、总兵衔。　　

○予贵州阵亡守备许应昌、祭葬世职。　　

○丁未。上诣大高殿行礼。　　

○还宫。　　

○策试天下贡士马元瑞等二百十六名于保和殿。制曰。朕寅承宝命。抚御兆民。六载于兹矣。仰荷昊穹眷佑。列圣贻庥。兢业敕几。日慎一日。每维继统传心之旨。厚生务本之原。理财制用之经。讲武诘戎之略。攸关治忽。宜切究图。兹当金榜抡才。临轩授简。国桢鳞集。爰访嘉谟。尔多士其敬听朕命。伊古心法治法。传自唐虞。典谟所载。皆帝德之隆轨。王谟之懿迹。先圣后圣。其揆一也。三代以下。见知闻知。端在讲学。所以奉执中之训。握建极之原。蕲至于咸五登三之盛者。舍学无由焉。孔子删诗书。定礼乐。修春秋。曾子传大学。子思述中庸。而论语之末简。孟子之终篇。皆述统绪之传以诏来世。宋范祖禹撰帝学。真德秀著大学衍义。大旨若何。元苏天爵之治世龟鉴。明张九韶之理学类编。有相发明足资省览者。可胪举欤。民为邦本。食则民天。尝观周礼之设官。豳风之矢咏。以逮雅颂所陈。大田良耜诸篇。妇孺若躬列于旁。宫壸若亲见其事。其风何淳。俗何美也。岂非爱土物而心臧。习勤劳则思善之故欤。积储者生民之大命也。自汉而后。莫不讲求其法。或云岁有四秋。或云人给二鬴。地利不患不尽。人力不患不勤。而一值眚灾。则鸿嗷满野。周制荒政外。若前史所纪发廪弛徵。输粟贷种。酌而行之。不在良有司欤。社仓义仓。欲使筹储备于先。善敛发于后。厥道何从。古者金有三品。铜为赤金。钟鼎刀剑。皆铜铸也。汉以后。用以铸器者渐少。岂铜之多。已不如昔欤。汉贾谊言收铜不令作兵器。唐刘秩请禁铜以给钱之用。夫因铜乏而筹铜。除开采外。祇有收铜禁铜二策。而或斯令一出。有司急于奉承。小民不胜诛责。然则欲裕铜而不至扰民。果遵何道欤。前代多就矿设冶。往往运钱而不运铜。其法亦可议行欤。顷因滇运稽迟。设局买铜。果何术而能使铜源日裕。无误鼓铸也。六韬有水战篇。苍兕舟楫。著于盟津之誓。岂水战即始于周欤。汉有伏波楼船下濑戈船各将军之号。然仅用之南粤东夷耳。后汉岑彭装战船以破蜀。晋王浚作大船连船以伐吴。唐李靖帅战舰破萧铣。遂屡以舟师奏绩。明舟制尤详。江海各异。载于史志者。盍约言之。夫舟师可进可止。其以舟师进者。何代为优。以舟师守者。何地为要。兹当江淮未靖。现饬粤省艇船剿截。进守之宜。果如何而后能应机制胜欤。凡此者。崇圣学以端主极。敦本业以劝农功。整圜法以阜民财。饬武备以彰国宪。皆国家思艰之切务。古今御世之鸿模。尔多士学古入官。其有旧闻及所心得。悉著于篇。毋隐毋泛。朕将亲遴焉。　　

○谕军机大臣等、英桂奏、捻匪纠众扑营、官军先挫后胜一摺。捻匪党与过多。一经官军进剿。辄复分股抄袭。邱联恩等、已早抵界沟。此次贼众来扑。虽歼毙千余。转危为安。而凶锋尚未大挫。著即饬令邱联恩等、将附近贼巢克日埽除。以便直捣雉河老巢。庶不致以贼众兵寡。心存瞻顾。今贼势益形猖獗。西安马队早已到营。西安录营官兵一千名。绥远城满洲土默特官兵一千名。何尚未到。著飞檄严催分投攻剿。步步前进。毋许再涉延宕。前命和春等、于珠克登、郝光甲两员内、拣派一员。分兵至郑魁士军营。并拨吉林黑龙江余丁马队五百名。前赴徐州。又准将直隶官兵酌分一半。留徐协剿。两处兵力。不为不厚。著英桂檄饬郑魁士、傅振邦等、分派兵勇。合力围攻。以期迅速竣事。将此由六百里谕令知之。　　

○以鸿胪寺卿王发桂、为广东乡试正考官。陕西道御史张兴仁、为副考官。　　

○戊申。引见癸丑科散馆及补行散馆人员。得旨。此次散馆之编修吴凤藻、吕朝瑞、业经授职。二甲庶吉士汪承元、浦安、沈祖谏、王浵、张锡荣、郭梦惠、陈亮畴、黄钰、高延祜、杜瑞联、徐申锡、袁承业、周誉芬、颜宗仪、梁肇煌、恩吉、周恒祺、周学源、马恩溥、薛春黎、杨荣绪、宋梦兰、黄图南、袁方城、俱著授为编修。三甲庶吉士童棫、赵新、任兆坚、宗室瑞联、俱著授为检讨。修撰陆增祥、业经授职。该员即补赞善。著即注销。仍罚俸六个月。曾光斗、林庆贻、林式恭、张鼎辅、张德容、黄先瑜、朱学勤、郑守廉、程维清、敖册贤、靳邦庆、郝铎、蔡兆槐、陈兰彬、李鹤龄、包欣芳、刘洪简、王作孚、田景瀛、俱著以部属用。范鸣璚、吴兰芳、俱著以内阁中书用。曹贻诚、吴仰贤、邓贤芬、袁嵩龄、武骊珠、柳炯、赵昌业、张曰衔、陈元楷、李恩长、曼惠吉、葛桐衔、姚亮臣、徐赓臣、聂泰、俱著以知县即用。陈介猷、王兑、汪雨时、俱著归原班铨选。繙译庶吉士毓瑞、著授为编修。讷仁、著以部属用。　　

○己酉。谕内阁、英桂奏、遵旨查明统兵大员、及带兵道员被参各款一摺。前因王履谦奏参武隆额、畏葸避贼。道员、张维翰、纵还匪犯各款。当交英桂确查具奏。兹据奏称、该员由永城分兵前赴夏邑。系因捻匪有窜扑胡桥之信。恐其与山东曹州匪徒句结。迨贼扑夏邑。正在接仗。忽又分股向西北疾趋。该员恐归德有失。绕道前进。保守郡城。尚无兵勇先期溃散情事。其贼窜虞城。系在该员已抵归德之后。亦非贼至虞城。始行退守等语。武隆额以督剿大员。不能力扼贼冲。以致夏邑虞城。相继失陷。尚非有心避贼。而节节退守。实属恇怯无能。至李成喜一犯。系徐州府拏获。即使讯非张乐行之侄。亦应解回徐州办理。何以辄由夏邑释放。并称系前任知县郭凤恩释放。显系因郭凤恩业已阵亡。无凭质证。饰词诿卸。情节尤觉支离。武隆额著即革职。候补道张维翰、当武隆额提到李成喜时。正在省城。并不知情。著毋庸议。　　

○朝鲜国王李□日□廾□、遣使谢颁时宪书。并进贡方物。命留抵下次正贡。　　

○以江南徐州镇总兵官张殿元、署湖南提督。　　

○以河南归德府守城出力。赏参将怀＜土答＞布等、蓝翎。予知府王荣第等、升擢有差。　　

○赏会试年老举人郑士珩等、十一人。编修检讨学正职衔有差。　　

○庚戌。上御乾清宫。召读卷官入。亲阅定进呈十卷甲第。　　

○辛亥。上御太和殿传胪。赐一甲翁同和、孙毓汶、洪昌燕、三人进士及第。二甲钟宝华等、一百人、进士出身。三甲孙彦等、一百十三人、同进士出身。　　

○幸圆明园。　　

○壬子。谕内阁、京察记名人员。将次简放完竣。著内阁部院各衙门。于京察一等未经记名各员内。遴选才具优长者。出具切实考语保送。由吏部带领引见。　　

○又谕、蒋霨远奏、剿平清水江匪徒、生捦首犯一摺。贵州清水江地方。时有奸徒句结苗匪。屡出肆扰。上年被官兵击散后。本年二月间。复有教匪宋神保、施士典等、暗约江内匪徒龙起＜氵凤＞、纠党焚掠。蒋霨远饬委即用知府徐河清、署参将张才、会同贵东道承龄等、督带兵练。分路进剿。杀贼二百余名。余匪遁入江外老阴洞。鼠伏不出。三月初六至初八等日。兵勇连日环攻。破毁石墙。冲至洞口。当将龙起＜氵凤＞、及著名匪犯拏解省城。首匪宋神保等、尚在高处山洞。负险待援。十二日。张文标等、攀援登山。兵练鱼贯而上。生捦首匪宋神保等百余名。烧毙及投水死者无数。救释被胁难民。将各山洞填封。江岸一律肃清。此次剿办清水江匪徒。旬日之间。全股就灭。办理尚属迅速。所有出力员弁绅勇。均著蒋霨远择尤保奏。毋许冒滥。　　

○命新授贵州布政使沈棣辉、开缺。暂署广东按察使。以长芦盐政文谦、为贵州布政使。　　

○以访获贵州清水江教匪出力。赏知州贾致恂、花翎。　　

○以剿办浙江杭嘉湖台四府匪徒出力。予参将和致等。加衔升叙有差。　　

○以阿克苏采办铜厂出力。赏回子郡王爱玛特等、各一级。　　

○以贵州下江厅城被匪窜陷。革代理通判张淑度、护游击陈源职。并逮问。　　

○予安徽军营淹毙游击王定宇、祭葬恤荫。伤亡外委曹荣禄、祭葬世职。　　

○癸丑。谕内阁、廉兆纶奏、请将克复金溪县城之绅士、择尤保奏等语。江西金溪县城。被匪窜陷。经该学政饬令带勇之上饶县廪生郭守谦等、由贵溪移营渔塘。相机进剿。于本月初九日。由北门攻入。逆众惊溃。夺门奔逃。各勇分路追杀。歼毙逆匪多名。立将县城克复。该绅士等前次防堵贵溪。颇称得力。现复督勇克复金溪县城。著有微劳。所有该二案中出力绅士。著廉光纶择尤酌保三四员。候朕施恩。　　

○谕军机大臣等、前因江西贼势猖獗。谕令叶名琛、拨兵五六千名往援。续复谕令将所拨官兵。交提督昆寿统带。由赣州一路进剿。本日据廉兆纶奏、九江兵勇撤赴抚州等处后。南康郡城。随复失陷。现在石逆虽已下窜。而八郡悉为贼踞。逆氛甚炽。大势难支。请于闽广两督臣中。简派一人。或另简大员。驰赴江西。统领各路援兵剿办。庶失守各城。可期以次克复等语。江西毗连六省。形势极关紧要。现在贼踪延蔓。非迅速剿除。则东南均难安枕。惟闽广督臣。均膺海疆重寄。未便远离职守。自应将各路援兵催集剿办。昨据叶名琛奏、永安股匪窜入海丰。提督昆寿、因攻剿和平匪徒。正在得手。未便移师前往。此时江西情形危迫。自应移缓就急。叶名琛于接奉谕旨后。定已将所调精兵五六千名。挑派齐全。著即遵照前旨。交昆寿统带。克日启程。由赣州一路进剿。其和平剿匪。即著叶名琛派员接办。毋稍延缓。昆寿启程日期。并著先行驰奏。其余各路援兵。据王懿德奏、派拨漳州兵勇三千名。交副将张从龙、陈上国等统带。业已启程。胡林翼奏、派拨湘营等勇四千一百名。交曾国藩之弟曾国华统带。亦已由鄂启程赴援。湖南刘长佑一军。已克萍乡。进攻万载。昨复谕骆秉章、饬令王鑫、带兵为刘长佑等后路援应。是各省大兵。不日云集。失守各城。当无难次第收复。至广饶两郡。未遭蹂躏。守御尤为紧要。仍著廉兆纶督同地方官、将劝捐办团等事。实心经理。以资保障。将此由六百里各谕令知之。　　

○又谕、英桂奏、豫省剿匪获胜。并皖省另股捻匪。窜扰颍上一带。窥伺颍州。亟须严防扼剿等语。豫省捻匪。经邱联恩、史荣椿等、叠次进剿。已挫凶锋。而分路堵拒。诡诈百出。捻首祝帼安、复纠聚数千人。在颍上县之韩摆渡等处。过河焚掠。直偪县城。捻首龚得、又分遣夥党在颍上县东十八里铺盘踞。意图窥伺郡城。现在豫省兵勇。既由北路进攻。则皖省南路。尤不可稍形松懈。必须分兵策应。南北兜剿。方可悉数歼除。不致分途窜扰。珠克登、郝光甲等、业已带兵二千。行抵怀远。该处百里以内。查无贼踪。正可饬令前进。会同堵剿。著和春、福济、督饬该镇等、会同郑魁士、由怀远前进。将颍上颍州一带贼匪。次第埽除。并著和春等、酌量派兵。扼其南窜。为埽穴捦渠之计。英桂身膺统帅。固宜防贼北窜。亦不得托词株守。自顾疆圉。著严饬邱联恩等、节节进剿。期与皖省南路之兵会合。直捣雉河贼巢。该抚亦即拔营前进。躬亲调度。以副委任。将此由六百里各谕令知之。　　

○以镶红旗汉军都统刘钲、署镶黄旗蒙古都统。正蓝旗汉军都统华丰、署正白旗蒙古都统。
  </div>
  <div class="pagination">
   <a href="清实录咸丰朝实录_page280.html">
    上一页
   </a>
   <span>
    ...
   </span>
   <a href="清实录咸丰朝实录_page276.html">
    276
   </a>
   <a href="清实录咸丰朝实录_page277.html">
    277
   </a>
   <a href="清实录咸丰朝实录_page278.html">
    278
   </a>
   <a href="清实录咸丰朝实录_page279.html">
    279
   </a>
   <a href="清实录咸丰朝实录_page280.html">
    280
   </a>
   <span class="current-page">
    281
   </span>
   <a href="清实录咸丰朝实录_page282.html">
    282
   </a>
   <a href="清实录咸丰朝实录_page283.html">
    283
   </a>
   <a href="清实录咸丰朝实录_page284.html">
    284
   </a>
   <a href="清实录咸丰朝实录_page285.html">
    285
   </a>
   <a href="清实录咸丰朝实录_page286.html">
    286
   </a>
   <span>
    ...
   </span>
   <a href="清实录咸丰朝实录_page282.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
