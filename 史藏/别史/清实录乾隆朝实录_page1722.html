<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1722 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1722 页/共 1860 页</h1>
    <div class="content">
统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十五年。庚戌。八月。己酉朔。上御同乐园。赐王、贝勒、贝子、公、大臣蒙古王、贝勒、贝子、公、额驸台吉。回部郡王、伯克。安南国王及陪臣朝鲜、缅甸、南掌等国使臣。金川土司台湾生番等食。至甲寅皆如之。　　

○谕、昨据长麟奏济南东昌等府属。因雨水过多田禾被淹者共计四十一州县已传谕该抚、督饬所属妥为抚恤。第念东省此次被灾之处较多小民生计拮据。殊堪轸念。该省现在修理城工需用繁多藩库款项。恐不敷赈恤之用。著于部库拨银一百万两照例解往以备赈恤如尚有不敷再行奏请动拨该抚务须督饬各属悉心经理。俾得均沾实惠毋令一夫失所以副朕轸恤闾阎至意该部遵谕速行。　　

○谕军机大臣等、据孙士毅奏保宁于七月初七日行抵成都。交代印务即于是日由驿起程驰赴两江新任等语。计自七月初旬起程迄今将届一月自可驰抵江省接印任事近来该省高邮句容等处。伪印假串。舞毙重徵。以及粮书侵蚀银米。营私骩法。毙窦丛生。虽经大加惩创。恐似此积习相沿。毙端未能尽绝不可不留心稽察。以期积毙肃清。又该省河工盐务。均关紧要孙士毅到任后。务须诸事实力稽察妥为经理。该督受朕厚恩。一切地方要务自必加意整顿。不致稍有因循。有负委任也。将此传谕知之。　　

○又谕、据李奉翰等奏、交秋以后。河水节次骤长。两岸埽坝。虽有行蛰而屡加追压。益资坚稳。瞬届白露。暑雨无多。河水可期日渐减退。各工保护平稳等语。豫省黄河水势。六七月间。屡次骤长。刷逼堤根经李奉翰等、督率属员。抢护稳固。现在业过白露河水消落。所办尚属妥协。一俟奏报安澜即将办理各员交部议叙。至南河丰砀厅引河出槽漫溢。直注毛城铺。以致西裹头刷宽过水。萧砀宿州等处间被淹浸。昨据韩鑅等奏报、西裹头刷宽之处。已经补筑完固被淹各处。自可渐次涸出。且毛城铺原系洩水地方。漫溢之水。更易疏消。著传谕韩鑅、兰第锡、即督率汛员等。实力办理。设法疏导堤坝各工。亦皆保护坚固。如果河水消落工程平稳。该督等奏报安澜时。亦必照李奉翰等之例。特予甄叙用示奖励该督等务须益加黾勉不可稍存懈忽也。将此并谕李奉翰等知之。　　

○庚戌。遣官祭关帝庙　　

○谕曰、勒保奏、秦州耆民任忝锡、现年一百一岁。孙曾繁衍。请赏赉旌表等语。任忝锡寿逾百龄精力康强。孙曾绕膝。洵为昇平人瑞。所有应行赏赉及建坊旌表之处。著该部察例具奏　　

○又谕、本日据郭世勋奏称、暹罗国王遣使进贡祝厘。于七月十一日正贡船甫到副贡船尚未抵粤等语该国王情殷祝嘏恭进方物阅其表文。欢欣踊跃。具见悃忱但现届八月初旬该国贡使抵粤较迟。既未能如期到京随班庆祝自毋庸即令趱紧行程著郭世勋将该国前后抵粤贡使人等。俱酌量令其缓程行走。于年底到京。随入宴赏以示朕体恤远人至意。　　

○又谕曰、琅玕奏浙江徵收漕务不能督饬妥协尽除积毙。致有嘉善县粮户赴闽控告。及嘉秀二县书吏舞毙之案获罪重大。恳即革任从重治罪等语。浙江漕务。向多毙窦。琅玕身任封疆不能督率稽察于嘉善等县粮书浮收舞毙之案毫无觉察实属有负委任且此案与江苏句容县侵亏钱粮一案皆因书吏滋毙而书麟尚系统辖之员。琅玕则身为巡抚。地方钱粮是其专责。核其情罪虽较闵鹗元稍轻。而较书麟为重本应从严办理姑念琅玕自知罪重悚惶待命。恳请革任治罪尚属具有天良除听该部照例治罪。再降谕旨外琅玕既屡获愆尤又不能力除积毙。且浙省巡抚兼综盐漕。事务繁剧。琅玕才具中平亦难胜任。琅玕著赏给头等侍卫职衔前往哈密办事更换伊桑阿回京。所有浙江巡抚员缺。著海宁调补。其山西巡抚员缺。著书麟补授。书麟甫经获罪。念其平日居官。尚属小心谨慎。现因补放巡抚。一时不得其人。是以弃瑕录用。书麟仍著带革职留任。八年无过。方准开复。该抚务宜益加感愧。黾勉自新。以副朕宥过施恩之意。　　

○谕军机大臣等、据景安奏、豫省本箱擦破。遗落事件。系在直隶满城县境内等语前经就近传谕梁肯堂令其将遗失本章一事派委员弁逐站挨查。今景安既查明在直隶满城县地方失落。何以梁肯堂转未经奏闻。著传谕该督、即将赍本马夫袁直等。严审究办。并将因何奏报迟延并满城县因何失察之处。一并查明据实覆奏。　　

○又谕、据学政李长森奏到考试情形摺内称枣阳县劣生蒋宗雅恃衿健讼。控案不赴审讯于考试时面加诘究该生言语刁悍毫无愧惧即立予黜革等语。诸生身列胶庠。理宜谨饬自爱。如果恃符刁健。妄生事端。实有劣迹。不惟予以褫革且应严行治罪。若黜革之后。心怀不平或致造言怨诽。议论沸腾。亦不可不严办示惩以端士习著传谕毕沅、即将李长森所奏劣生蒋宗雅。详悉访查。其抗不赴审。是何案件平日有无逞刁唆讼。不安本分之处。倘有实在劣迹。访闻既确即当治以应得之罪如系该学政意为好恶。或有屈抑。则李长森亦有不是该督务须秉公查究。据实奏闻。不可稍存回护也。寻毕沅奏、革生蒋宗雅、遇事生风。借端讹诈。实有劣迹。现饬臬司按拟。得旨、览。似此健讼。应严办。　　

○辛亥。遣官祭昭忠祠。　　

○谕曰、据周樽奏、凤阳府属之宿州境内村庄。因上游水注。民埝漫溢。又灵璧县系宿州下游。该县中北雨乡。间有被淹等语。宿州、灵璧、因近日雨水较多。该处村庄堤埝。不无淹浸。闾阎未免失所。所有被水地方。著加恩赏给一月口粮。以资接济。该抚务须督率所属。加意妥办。按照被灾户口。核实散给。使穷檐均沾实惠。以副朕轸念灾黎至意。该部遵谕速行。　　

○谕军机大臣等、据周樽奏、宿州灵璧地方。因黄水漫溢下注。境内间被淹浸。虽夏收尚属丰稔。但民力究不免拮据。恳请借给一月口粮。俾资生计等语。本年夏秋间雨水较多。黄河水势屡次骤长。朕心自六月初间。即时刻廑注。幸堤坝各工。保护平稳。现在已过白露。可望安澜。实非黄河漫溢也。宿州灵璧等处。间被水淹。祇系毛城铺及天然峰山等闸。减洩盛涨之黄水。会注灵璧宿州。该州县地处下游。因会流下注。将赵李两庄民埝漫缺过水。并非黄河冲决。乃周樽摺内、竟称黄水漫溢乍经披览惊疑。及细加阅看。始能明晓周樽率据属员禀报一任劣幕叙摺入告竟不亲加检点。陈奏错谬至此。岂不知朕廑念河防无时或释耶。周樽著传旨严行申饬将此并告兰第锡等、知之至该二处被水村庄。田庐间有淹浸。自应赏给一月口粮。以资接济。昨已遣令凤阳府知府谷廷珍、迅速驰回办理抚恤诸事。并著传谕福崧、朱圭、督同周樽、及该府县实力抚恤。妥为散给。务使贫民均沾实惠。以副朕轸恤灾区之意。　　

○又谕、昨降旨将海宁调补浙江巡抚。其山西巡抚员缺。将书麟补授矣。山西布政使郑源璹现在来京祝嘏。书麟未到任之前。所有该省抚篆。乏人护理。除就近传知郑源璹。令其即回晋省外。著传谕书麟。不拘何地接奉此旨。即迅速赴任。海宁交代印务。即行速赴浙江巡抚之任。如郑源璹先经回省。海宁亦即将巡抚印篆。交其护理。前赴新任。、书麟、海宁俱不必前来请训。致稽时日。将此各谕令知之。　　

○以镶黄旗满洲副都统佛住、补授理藩院右侍郎。仍兼副都统。　　

○壬子。谕、据额勒春奏黄平州武生王嗣文、年一百一岁。四代同居曾元绕膝等语。王嗣文寿逾百龄。家风敦睦。泽衍后昆。实为熙朝盛事。所有应行赏赉、建坊旌表之处。该部察例具奏。　　

○又谕曰、海宁奏、平定州耆民刘玘旺、现年一百二岁。常得珍、现年一百岁。应否给予旌表等语。刘玘旺、常得珍、寿衍期颐。精神矍铄。洵为昇平人瑞所有应行赏赉、及建坊旌表之处。著该部察例具奏。　　

○又谕曰、海宁奏、神池县知县韩克镕之父韩绍祖、年七十一岁。五世同堂等语。韩绍祖年逾七旬。勖子服官。曾元绕膝。实为盛世嘉徵。所有应行赏赉。及建坊旌表之处著该部察例具奏。　　

○又谕曰、周樽奏、芜湖县民晋起凤现年一百岁。精神矍铄。请予旌表等语晋起凤生逢盛世寿衍期颐。洵为昇平人瑞。所有应行锡赉、及建坊旌表之处。著该部察例具奏。　　

○癸丑谕、司业衔郭钟岳、年一百十岁。自福建原籍。诣阙祝厘。精神矍铄。步履康强。洵为昇平人瑞。著加恩赏给鸿胪寺少卿衔。用示朕优眷引年至意。　　

○甲寅。谕据保宁奏涪州生员甘克和、江津县民赵永年、绵竹县民王维祥、什邡县贡生戴国相、西充县民张积善、皆年逾耄耋。五世同堂等语甘克和、赵永年、王维祥、戴国相、张积善寿衍耆龄。泽绵后嗣。洵属昇平人瑞。所有应行赏赉。及建坊旌表之处。著该部察例具奏。　　

○又谕曰、梁肯堂奏、永定河自立秋后。河流平顺。工程稳固。白露已过。各河水势。俱有减无增等语永定河两岸工程。该督督率道厅等、修防保护时逾秋汛。顺轨安澜。宜予甄叙。梁肯堂著交部议叙所有在工人员。亦著一并交部议叙。以示奖励。　　

○又谕、据周樽奏、宿州、灵璧、二州县村庄。间有被水。业经降旨赏给一月口粮兹孙士毅奏报砀山一县。漫水淹浸情形较重。小民口食未免拮据。亦著加恩先赏给一月口粮。以资接济。其应否再行给赈。并著该督等、查明据实具奏。该部遵谕速行。　　

○谕军机大臣曰、保宁奏地方情形。及接办各事宜一摺。内称孙士毅、交代各项。有如控告官役勒索。科场舞毙等件。均须彻底严究。从重办理等语。川省政务殷繁。在在均关紧要。自当勉力整顿。实心办理。惟科场舞毙之案。若祇系劣生传递代倩、冒名顶替等情节。其毙尚小。不过照例究办。治以应得之罪。倘竟系夤缘学政。串同提调等官。暗通关节。则情罪重大。非寻常舞毙可比。必须从严根究。保宁摺内。笼统声叙。殊欠明晰。至地方官役勒索平民。藉端扰累。最为闾阎之害。亦须认真严办。不得稍存徇庇。著传谕该署督。将现办之控告官役。科场舞毙等案。是何案情。即行查明。据实具奏。再鄂辉查办舒濂一案。已降旨将达赖喇嘛兄弟等解京。尚未覆奏。西藏与川省声息相通。商贾往来。得信较易。近日如得藏中信息。即迅速由驿驰奏。以慰廑注　　

○又谕据孙士毅奏、七月二十八日。驰抵毛城铺。查勘补筑堤工。现在水势平缓。由滚坝下注。洪濉河照常分洩。其王平庄一处。漫缺本宽。急切未能断流。俟滩水稍落。即将民堰赶紧施工。并令官为料理等语。所办尚属妥协。又奏称洪河下游。淹浸处所。砀山一县。情形较重。请照例先给一月口粮等语。砀山因漫水被淹。小民口食未免拮据。著即加恩赏给一月口粮。饬令地方官妥为抚恤。其应否再行给赈。并下游各州县被淹轻重情形。著传谕详悉确查。据实奏闻。分别办理。不可稍有讳饰。至各州县未经涸出地亩。即督饬所属。设法疏消。以便民间赶行播种。务须实力经理。妥速为之。并将近日督办堰工。及履勘被水各处情形。迅速具奏。以慰廑注。　　

○乙卯。谕曰、富纲奏、易门县耆民周璻、现年一百一岁。请赏赉旌表等语。周璻年逾期颐。曾元绕膝。洵属昇平人瑞。所有应得赏赉、建坊旌表之处。著该部察例具奏。　　

○又谕、据李奉翰奏、豫东河工。前于水长之时。间有出槽漫滩。随时抢护。咸臻稳固。今已时逾白露。水势安澜等语。六七月间。豫东河水骤长。经李奉翰等、督率属员。抢护平稳。现在水势消落。奏报安澜。宜子甄叙。用示奖励。李奉翰、景安、著加恩交部议叙。所有在工人员。亦著查明一并议叙。　　

○丙辰。遣官祭黑龙潭昭灵沛泽龙王之神。玉泉山惠济慈佑龙王之神。　　

○谕、据嵩椿奏、锦州等处河水消落。各处旗民已经赈给口粮。所有高阜地亩。及去河较远之处。田禾俱无损伤。尚能收获等语。所办尚属周到。稍觉舒怀。所有应行赈给。并淹毙人口。倒坍房屋。俱照嵩椿等所奏。分别赏给银两米石。但九关台边塞系冲当大路关衢。今既被水冲毁。复行修建。其应仍旧址或别于高阜建立之处。俟酌定后始可办理。著交嵩椿等俟将应建边界之处详验奏到时。再候朕另派熟悉工程人员。前往估计办理。　　

○丁巳。太宗文皇帝忌辰。遣官祭昭陵。　　

○上诣恩慕寺恩佑寺行礼。　　

○谕曰、英善奏、隆安县耆士陆产凰、现年一百一岁。请予旌表等语陆产凰年逾百龄。精神矍铄。洵属昇平人瑞。所有应行赏赉及建坊旌表之处。著该部察例具奏。　　

○又谕曰、浦霖奏、湘阴县耆民周腾蛟、现年一百一岁五世同堂。请予旌表锡赉等语。周腾蛟期颐矍铄。庆衍曾元。洵属盛世嘉徵。所有应行赏赉、及建坊旌表之处。著该部察例具奏。　　

○戊午。祭大社、大稷、遣豫亲王裕丰、恭代行礼。　　

○谕、本年为朕八旬寿辰。内外臣工。情殷祝嘏。吁请举行庆典用抒庆忭之忱。所办工作点缀。朕尚未经寓目。昨诣恩慕寺、永宁寺拈香。始见道旁点景处所。过于繁费。臣工等固属竞效胪欢。而踵事增华。不但不以为喜。抑且心觉不安。朕临御五十五年。海宇昇平。太和翔洽。幅员广拓。夷裔咸宾。朕躬寿跻八旬。精神强固。曾元衍庆。五世同堂。凡兹备福克膺。皆赖昊苍笃祐。然朕自惭薄德。兢业弥深。不敢以景运之增隆。遂谓天人之协应。是以勤求宵旰。敬念庶徵。惟日孜孜。益怀寅畏。思以仰酬鸿贶。并非故示谦冲。本年自七月而后。藩部君长等。祝厘入觐。虽设乐赐筵。朕心不遑暇逸。惟惧稍废政务。即本日距万寿之期。不过三日。犹复披览章奏。召见大臣。宁以时际隆平。遂敢谓豫大丰亨。侈然自足耶。且办理庆典。从前因恭遇圣母皇太后万寿大庆。合万国之欢心。躬致孝养。娱侍慈宁。兹朕年已登八袠。犹以不及恭庆皇考六旬圣母皇太后九旬为憾。抚今追昔。怆然于怀。方深感慕。今岁虽循例举行庆典。难却臣民之请。实不忍以幸值庆辰。遽思行乐也。即如所演大庆戏剧。原系皇考恭祝皇祖万寿旧本。从前圣母皇太后五旬六旬七旬八旬万寿庆节。朕屡加增改。彩舞称觞。现今皇子大臣等。虽有进呈乐章。以其词过颂扬。亦祇节其靡文。并未加之润色。朕之崇实黜浮。不肯稍事铺张。于兹可见。再平日兴建工程庙宇。皆系经营旧制。严肃观瞻。可以垂之永久。犹尝引以为过。著之论说。若此次点景缀设。不过涂饰一时。聊以娱目。更为无益繁文。幸荷上天恩佑。弥月晴明。设或连遇风雨。岂不徒耗物力。今已成事不说。未便全行裁彻。仍著该管大臣。将一应彩饰。量为减省。以示朕式靡崇俭至意将此通谕中外知之。　　

○又谕、据景安奏、永城被水之潘陆道口十一村庄。滨临洪沟。情形稍重。内何家水口等五集。尤为低洼滨河之处。消退未能迅速。该处系上年被水较重之区。兹复被淹。闾阎不无艰食等语。豫省永城、夏邑二县。因洪沟河减水沟盛溢。境内村庄间被水淹。前经降旨赏给一月口粮。以资养瞻兹该二县高阜地亩。及低洼地方俱已涸复。惟永城之潘陆道口等处村庄。叠经河水涨溢。民力未免拮据。著加恩于现赏口粮之外。再赏给抚恤一月。用示朕轸念民食有加无已至意。该部即遵谕速行。　　

○又谕曰秦承恩奏临潼县民王之巽年八十四岁。五世同堂。朝邑县寿妇马李氏、韩王氏、俱年一百一岁请予锡赉旌表等语。王之巽、马李氏韩王氏等、庆洽高年。孙曾绕膝。洵属昇平人瑞所有应行赏赉建坊旌表之处。该部察例具奏。　　

○又谕曰、琅玕奏上虞县民王瑞臣年一百一岁。五世同堂。请予锡赉旌表等语。王瑞臣年逾期颐。曾元衍庆洵属盛世嘉徵所有应行赏赉、建坊旌表之处。该部察例具奏。　　

○谕军机大臣等据韩鑅等覆奏、宿州夏邑永城漫水情形摺内称目下黄河水势。随长随消上下各工。一律稳固其砀山王平庄民堰。进水沟槽。设法赶办等语。豫省河工。前因黄水上游骤长。间有出槽漫滩。致宿州下游等处。猝被水淹。昨据李奉翰等奏、豫东河工抢护稳固。水就安澜。业经降旨交部议叙。所有江省砀山等处。前因民堰漫缺。附近田亩。致有淹浸。现在时逾白露。各州县被淹地方。水势日见消落。自应迅加疏导。俾民间得以赶种二麦。其王平庄一处漫缺较宽。急切未能断流。际此滩水渐落之时。该督等务须董饬所属。赶紧施工。并即将天然峰山各闸。妥行收束。俟各工稳固奏到时。必当予以甄叙用昭奖励也。　　

○又谕曰、长麟奏、抢护临清州姜家庄民埝漫水。现已堵闭断流。镶筑稳固。至卫河水势。较从前盛涨时。减水四尺有余。业将荆门等闸。酌量闭板。俾上游之水。均由张秋东岸五空桥、平水三闸等处。分洩入大清河归海。并将龙湾魏湾等坝闸。全行启放。宣洩甚属得力等语。所办俱好。已于摺内批示。至所称东昌府属之聊城、博平、清平、等县境内。多有坡水高于河水之处。现饬开挖聊城县境西岸官堤。并于各县境内开放进水各闸。引坡入河。俟坡水减落。即将挖口暂行堵闭。总以消尽坡水为度。日内坡水大形减落。若再晴霁数日。秋田均可消涸。赶种秋麦。无误耕作。览奏尤为慰怀。该抚所办俱为详妥。勉力为之。现在该处。民田积水光景若何。是否日内可期全行消涸。著速行查奏。以慰廑注。至一切赈恤事宜。务须笃率所属。实力筹办。毋使灾黎或致失所。其青州府属博兴县续报被水之处。自当一并查勘。加意抚恤。方为妥善。又称、疏消被水各县坡水事宜。现委解任道员归朝煦、协同运河道沈启震、分头照料等语。归朝煦、前因承审罗有良误伤伊母身死一案。审办错误照议革职。已降旨送部引见。此时既有经理聊城等县疏洩事宜。甚为紧要。即将该员暂留彼处帮办。俟各工完竣。再行给咨送部引见。亦未为迟。　　

○吏部议准尚书胡季堂奏、山东民人罗有良一案。请将承审错误之巡抚长麟革职。交刑部治罪。司道府各员。分别照例降革。得旨该抚长麟、未经验出紧要伤痕。又不能详审实情。固属咎有应得。但不过冒昧参奏。尚非有心出入。且此次抢护临清州姜家庄民埝漫水。办理有方。现已堵闭断流。镶筑稳固。诸事尚为妥协。长麟著革职。仍留山东巡抚任。并免其交部治罪。缪其吉、著改为降三级。从宽留任。其随同检验不实之知府唐若瀛、宋思仁、俱改为革职留任。八年无过。方准开复。甘定进俟到京后。该部带领引见。再降谕旨。　　

○己未。太祖高皇帝忌辰。遣官祭福陵。　　

○谕、前据周樽奏、宿州灵璧两州县。因雨水较多村庄间被淹浸。业经降旨赏给一月口粮。以资接济。兹复据奏称、该处田禾被水。补种已迟。难免一隅偏灾。著加恩于赏给一月口粮之外。再行酌量给赈。该督抚务须督率所属、确查被灾户口。普行散给。俾闾阎均沾实惠。以副朕轸念民食。有加无已至意。该部即遵谕速行。　　

○谕军机大臣等、据英善奏、安南陪臣陈有和、捧赍赏给阮光垂玉如意回国。于七月初八日进关。并带阮光垂遣来陪臣阮德润、陈文对二员。护送前进。在桂林省城。酌量赏赉。准其一体由驿进京等语。陪臣陈有和业经出关回国。将所赏玉如意、面交阮光垂。原可无庸再行赴京。兹又带同。阮德润、陈文对二员。一并驰驿前进。而英善于省城接见时。复加以赏赉。徒多繁费。现在阮光平于祝嘏后。即令起程回国。该陪臣等来京。亦已无及。著传谕英善、即饬知陈有和等。不必驰驿趱行。令其缓程行走。于途次接遇该国王转程。即随同回国。较为省便也。将此并谕沿途督抚知之。　　

○又谕、据福崧奏、中河杨庄等处坝工。赶紧镶筑。并委员防守五坝。连日以来。水势平定。各工一律稳固。现在前赴宿州等语。览奏稍慰。前因宿州地方。漫水下注。秋禾被淹。新任巡抚朱圭、不能即时赶到。福崧署理督篆。是以谕令该抚。迅速前往。督同周樽办理。今孙士毅已经接任。驰赴宿州。原可毋庸福崧在彼督率办理。该抚接奉此旨后。著即回江苏本任。若已前抵该处。亦不必赶回。仍著随同孙士毅办理抚恤事务。至周樽奏宿州灵璧等处漫水情形一摺。有黄水现未断流之语。措词甚属错谬。已于摺内批抹该处未消积水。祇系毛城铺。及天然峰山等闸、减洩盛涨之水。会流下注。岂得谓之真黄水耶。现在水势既未全消。沿淮地方亦有积水。业经赏给口粮。兹复降旨给赈。以资贫民口食。著传谕孙士毅等。督同各州县。确查灾分轻重。计口散给。俾小民等均沾实惠。毋使一夫失所。以副朕轸念灾黎至意。　　

○又谕曰、托伦奏、江西万安县民刘德懋、南昌县民吴正英、萍乡县监生罗锡、高安县武生丁昱、广昌县生员何裕、张文宗、鄱阳县民石基焕、俱年跻期颐。五世一堂。请照例锡赉等语。刘德懋等、艾寿康强。曾元衍庆。洵属盛世嘉徵。所有应行赏赉、建坊旌表之处。著该部察例具奏。　　

○庚申。上御礼舆。还宫骑驾卤簿全设。导迎乐作。并奏万寿衢歌。皇子、皇孙、皇曾孙、皇元孙、王以下文武大臣官员绅民耆老。蒙古王、贝勒、贝子、公、额驸台吉回部王、公伯克。安南国王及陪臣朝鲜、缅甸、南掌等国使臣。金川土司。台湾生番等。环跪称庆。赏赉老民乐工承应匠艺人等有差。　　

○诣大高殿寿皇殿行礼。　　
</div>
    <div class="pagination">
<a href="清实录乾隆朝实录_page1721.html">上一页</a><span>...</span><a href="清实录乾隆朝实录_page1717.html">1717</a><a href="清实录乾隆朝实录_page1718.html">1718</a><a href="清实录乾隆朝实录_page1719.html">1719</a><a href="清实录乾隆朝实录_page1720.html">1720</a><a href="清实录乾隆朝实录_page1721.html">1721</a><span class="current-page">1722</span><a href="清实录乾隆朝实录_page1723.html">1723</a><a href="清实录乾隆朝实录_page1724.html">1724</a><a href="清实录乾隆朝实录_page1725.html">1725</a><a href="清实录乾隆朝实录_page1726.html">1726</a><a href="清实录乾隆朝实录_page1727.html">1727</a><span>...</span><a href="清实录乾隆朝实录_page1723.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
