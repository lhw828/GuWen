<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 264 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 264 页/共 505 页
  </h1>
  <div class="content">
   ○辛未。上奉慈安皇太后慈禧皇太后幸漱芳斋。侍午膳。　　

○谕军机大臣等、御史范熙溥奏、闽省崇安斋匪滋事。官军击毙者。率皆异地匪徒。其土匪熟悉崎岖路径。鼠窜奔逃。致稽显戮。浦城县亦有会匪。结党成群。请饬严禁等语。崇安匪徒。除正法数十名外。尚有余匪不下数百人。横行乡曲。傥不尽绝根株。恐致死灰复然。浦城会匪。亦应及早拏办。以绝乱萌。著英桂、徐宗干、将崇安漏网余匪及浦城会匪。严缉惩治。以净根株。并通谕各属严禁匪徒。毋任句结外匪。复致滋蔓。原片著钞给阅看。将此各谕令知之。　　

○又谕、劳崇光奏、官军进剿镇雄逆匪。攻破贼巢。生捦首匪。并永善县属教匪滋事。旋即扑灭各一摺。此次署藩司岑毓英督率官军。进攻镇雄逆匪。连破磺矿山等处老巢。现在围攻矿子山。旦夕可下。首逆谭联发等亦被捦获。办理甚为奋勉。殊堪嘉尚。惟李开甲为著名首犯。所称死于乱军之中。未可凭信。傥任其脱逃。别经句结。为患不可胜言。著劳崇光严饬岑毓英。迅即设法捕拏。不准稍涉含混。并将矿子山老巢即日攻克。毋稍延缓。永善县属教匪。胆敢聚众滋事。恃险抗拒。该处文武即行带兵扑灭。地方肃清。功过尚足相抵。应得处分。著加恩宽免。惟匪首喻洸明、喻洸举下落。必须确切查明。傥听其窜逸。则该地方文武各员仍难辞咎。著劳崇光饬令严查。如未歼毙。务当弋获以靖闾阎。滇省被扰十余年。民生涂炭。甚切系怀现在规取杜逆。机势若何。其余已未肃清之处。并回教名目。及首逆姓名。贼众多寡。盘踞巢穴均著劳崇光详细访查。绘图贴说呈览。以便随时指示机宜。用冀克期廓清。拯民水火。将此由五百里谕令知之。寻刘岳昭奏、谨将滇省情形绘图贴说呈览。至迤西各属踞匪。查逆首杜义等踞楚雄府属。杜汶秀等踞大理府属。姚得胜等踞丽江府属。杨得明等踞永昌府属。马得中等踞顺甯府属。约计各党与尚有四万余人。报闻。　　

○补铸浙江黄岩镇中军游击、杭州城守中军都司钱塘水师都司。各关防。从巡抚马新贻请也。　　

○以劝办军粮予甘肃道员豫师等加衔升叙有差。　　

○以甘肃巩昌府城被匪袭陷。旋即克复。总督杨岳斌下部议处。革游击江成万职。仍留营。予总兵官傅先宗。以提督简放。赏总兵官张志心、副将雷长庚、左世亨、丁全德、巴图鲁名号。游击陈得胜花翎。县丞左秉忠蓝翎。余升叙有差。殉难署知县孟钟瀛、训导武濂祭葬世职加等。　　

○以云南克复曲靖等城出力。赏知州舒藻、都司钱之福等花翎。千总杨福章等蓝翎。余加衔升叙有差。　　

○以云南嵩明新兴易门各州县城被贼窜陷。革署知州杨豫泰、龙遇春署知县魏辅仁等职。予阵亡署知州通判潘允怀。代理知县府经历贾炳南。署吏目未入流马兆奎、祭葬世职。　　

○追予云南被戕总督潘铎、建立专祠。知府黄培林、知县翟怡曾、训导华嵘、千总郑秉忠等、一并附祀。　　

○旌表割臂疗亲安徽知州穆其琛妻向氏。　　


大清穆宗继天开运受中居正保大定功圣智诚孝信敏恭宽毅皇帝实录卷之一百八十五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治五年。丙寅。九月。壬申。谕军机大臣等、李鹤年奏、发捻回扰豫疆。由周口旋省布置一摺。贼匪由山东郓钜一带回窜豫境。陈留通许之间。俱有匪踪。该抚闻警。由周口星夜回省。派马德昭一军迎头截击。小有斩捦。该逆向南奔窜。贼踪剽疾异常。此拏彼窜。是其惯技。亟应设法兜围。杜该逆纷扰之路。著李鹤年懔遵前旨。檄饬马德昭宋庆等军。与蒋希夷等军会合夹击。迅殄逆氛。惟豫军尚嫌单薄。必须与湘淮诸军联络声援。会筹进剿。方可为一鼓聚歼之计。著该抚咨商曾国藩相机布置。务将该逆就地歼除。毋令再肆蔓延。将此由五百里谕令知之。　　

○又谕、张凯嵩奏、官军捣破山泽老巢。余逆困踞孙逆住屋。现在围攻一摺。孙逆盘踞山泽。经张凯嵩亲督各军分路力剿。七月十八日以后。连克村垒。蹋平贼营多座。八月十五日夜间。遂克山泽老巢。生捦孙逆之父及其弟侄并逆目等四百五十余人。解营正法。办理极为得手。余匪约计千人。退踞孙逆住屋。犹为困兽之斗。自不必专事仰攻。致伤精锐。仍著该抚设计捦渠。毋令死灰复然。致有窜突。此股逆首歼除。其余零星小股。已成破竹之势。并著分兵剿办。将南太一带次第廓清。以副委任。将此由五百里谕令知之。　　

○又谕、前据张凯嵩奏、楚勇欠饷过多。请饬广东湖南各将原拨未解协饷。筹解五万两。当经谕令各该省照数协拨。兹据张凯嵩奏称、广东已解到银二万五千两。湖南解到银三千四百余两并火药五万斤。共作为一万两。其余尚未报解。旋准部咨以广西原定月饷。湖南二万。广东三万。系刘长佑带兵时军饷。广西近年并无军务。令该抚将收过该二省饷数报部。并飞咨湖南广东。将此项银两裁停。现值山泽蒇事。欠饷无著。请仍饬广东湖南补解等语。户部所奏停止之款。系刘长佑原定湖南广东分解之五万两。并非该抚请拨湖南广东分解之十万两。该抚分晰未清。致有此奏。诚恐广东湖南二省。亦复缘此轇轕。必误要需。仍著瑞麟、蒋益澧、李瀚章、遵照前旨。各将此次协拨之饷五万两。除已解过外。所有欠解之数。迅速补齐委解。并著张凯嵩催提。以为裁军补饷之用。将此由五百里各谕令知之。　　

○钦差察哈尔照料征兵户部左侍郎皂保奏请照吉林黑龙江成案。发给直隶征兵添制皮衣银两。允之。　　

○成都将军崇实等奏攻剿越巂夷匪。叠获胜仗。得旨、越巂夷匪。先剿后抚。允合机宜。务期一劳永逸。绥靖边圉。　　

○以江苏捐办兵米。予运判沈炳等加衔升叙有差。　　

○予四川越巂阵亡外委范洪恩祭葬世职加等。　　

○旌表夫亡殉节直隶知州李埰继妻徐氏。　　

○癸酉。谕军机大臣等、瑞麟、蒋益澧奏、筹办西江土客械斗。添兵扼堵一摺。瑞麟等前饬徐文秀带兵赴那吉。办理客匪剿抚事宜。旋据客匪郑士谦、黄焕漳、韩端沅等、先后到营求抚。该将等令其缴械造册。听候安插。两次缴来洋枪长矛。均属零星抵塞。肇罗道王澍由恩平到营。将黄焕漳等扣留。仍传谕大小客众头目。速缴军械。捆送土匪。探闻那吉等处匪类。纷纷退聚沙冈青湾等处。意图外窜。该督抚已饬郑绍忠扼堵。并饬王澍往大田布置。令梅启照等带新练炮队兵勇。一同驰往恩平策应。所筹均妥。著即督饬梅启照会同徐文秀等察看匪情。相机办理。如该匪众胆敢抗拒。抑或潜图负嵎。自不能不乘势摉剿。设使真心悔罪。缴械输诚。该督抚仍当体朝廷好生之心。妥为筹画安置。男妇数万人。亦断无尽杀之理。惟当将著名巨魁访获正法。使各匪知所畏惧。即土民中有凶悍素著者。亦宜酌量办理。以后方可永远相安。不致再有彼此欺陵之事。谅该督抚必能持平妥办也。另片奏、据法国教士文铎德赴营声称客匪中有奉教者一千五百余人。请分别安置。该督抚令其查明确数造册。不准携带尺寸军械。分作数次带赴军营。按名点验。押送恩平新会两县暂住。不必带领到省。办理亦甚妥协。即著筹赀分起安插。毋令聚于一处。致贻后患。将此由六百里各谕令知之。　　

○旌表割臂疗亲原任四川知府金齐贤阿妻图克坦氏。浙江教谕吴善城妻潘氏。　　

○甲戌。署乌里雅苏台将军麟兴等奏、遵旨拣派喇嘛帮同进剿。现据两部盟长等呈称该呼图克图等惟知诵经。不谙军事。委无得力之人可以拣派。报闻。　　

○乙亥。谕军机大臣等、御史佛尔国春奏、恶棍冒充军功。扰害乡里。请严查究办一摺。据称顺天府蓟州地方。有恶棍刘梆无恶不作。曾在山西平定州冒称官军。诈索银两。抢夺马匹。迨平定州行查。刘梆遂捏报病故。改名刘安。仍复养匪句贼。在别山镇一带抢掠等语。著万青藜、刘昆、派委妥员。会同该州详细访查。严拏惩办。原摺著钞给阅看。将此谕令知之。　　

○又谕、富明阿奏、军兵待哺孔殷。请饬部催解各省欠饷一摺。直隶等省欠解吉林军饷。为数尚钜。此次虽由盛京部库领银一万两。不敷分放。而吉林库款空虚。无可筹画。现在该省摉捕伏莽。弹压流民。均须留兵防范。傥因饷糈不继。士卒饥馁堪虞。著户部严催各省迅将欠解吉林饷银。赶紧拨解。毋任迟延。并著额勒和布将吉林所欠垫发银两。暂缓扣留。各省欠解军饷到时。即行发给吉林委员关领。若各省解款未到。即由盛京部库暂行筹借银二三万两。先济急需。富明阿即可委员迎提。以资散放。将此各谕令知之。　　

○又谕、曾国藩奏、官军在新野南阳剿贼。并追击捻踪叠胜。现办情形各摺。刘松山、张诗日两军。前因宋庆一军被围。驰往南阳援救。攻破尹家寨等处踞匪。与宋庆所部在上仙冈合剿。悉力鏖战。叠次获胜。杀毙悍贼甚多。所有出力各员。著曾国藩汇入上蔡案内保奖。刘铭传、潘鼎新两军。追贼至山东汶上境内。将梁山之贼。三面攻剿。并在郓城菏泽曹县东明等处。叠次获胜。尽力穷追至豫省睢杞一带。贼势已挫。著曾国藩檄饬刘铭传等赶紧追剿。务乘该逆疲乏之余。穷其所向。不令喘息。并檄刘松山一军。由扶沟以北。向前迎剿。一面催令鲍超由南阳至南召鲁山前进。截贼西趋洛阳之路。李鹤年亦当檄饬豫省诸军。前截后追。与湘淮各军联络声势并著官文、曾国荃、分布鄂军。严防边界仍另筹游击之师。出境迎击。与豫省各军会合兜剿。不可稍分畛域。曾国荃即行出省择要驻扎。相机调度。毋稍延缓。沙贾两河之防仍著曾国藩、李鹤年、严密布置。毋任贼踪再行东窜。另片奏、病尚未痊。请续行给假等语。曾国藩著再行赏假一个月。在营调理。将此由六百里各谕令知之。　　

○又谕、据何琯奏、阜康官兵溃散。巴里坤吃紧。亟盼大兵出关等语。阜康为巴城屏蔽。失守后。贼复窜至济木萨。巴里坤存兵无多。情形紧迫。自系实情。前因讷尔济奏闻。已谕令李云麟迅速进兵惟恐缓不济急。而成禄一军。叠谕克期出关。并令杨岳斌酌派数营。会同黄祖淦进攻肃州。腾出成禄之军即日西征。谆谆训谕。不啻三令五申。至今尚无出关消息。殊属任意延玩。著杨岳斌、成禄、懔遵前旨。迅图出关。毋得藉词耽延。并著何琯于大兵未到之先。悉心布置。毋令巴城稍有疏失。以副朝廷超擢之恩。将此由六百里谕知杨岳斌、成禄、并传谕何琯知之。　　

○以克复哈密城暨团练城防出力。赏伯克夏时林、棉布都拉、巴图鲁名号。依底斯汉等花翎。从九品衔黄珺等蓝翎。余加衔升叙有差。　　

○予故察哈尔都统西淩阿祭葬。谥勇毅。　　

○予河南上仙冈阵亡都司邹明立祭葬世职。　　

○追予广东随征江南阵亡知府梁廷玺等祭葬世职。南海等处殉难勇丁妇女一千五百二名口分别旌恤如例。　　

○句到奉天、福建、陕西、广东、广西、贵州、新疆、情实罪犯。二十七人均予句。　　

○赏普济堂功德林煮赈粟米五百石。　　

○赏通州王恕园煮赈粟米三百石。　　

○丙子。浙江巡抚马新贻奏办理垦荒事宜。已有头绪。并清理庶狱。以重农事。得旨、所奏垦荒事宜。尚属详尽。该抚惟当督饬各该地方宜实心实力。次第兴办。不得视为见文。苟且塞责。　　

○闽浙总督左宗棠奏请于杭州府城建立忠义祠。汇祀阵亡病故楚湘各军。允之。并饬地方官春秋致祭。　　

○蠲免浙江钱塘、仁和、两县义冢地亩额赋八十七亩有奇。　　

○丁丑。谕军机大臣等、杨岳斌奏、布置东南两路。现拟回省筹办军食。兼通西路粮运。并请催曹克忠回甘。成禄出关各摺片。回匪分窜庆固一带。杨岳斌正在督军剿办。乃因驻省各营粮食缺乏。于九月初九日。自带亲兵取道通渭晋省。赶紧筹备军食。即著该督于回省后。妥为镇抚。筹画军粮。以定人心。毋任因饥哗溃。致酿事端。该督现饬雷正绾、张在山等、马步各军。防剿窜陕之路。又派彭楚汉等军进扎隆德属境。以杜西奔。令王德胜等往静甯一路。堵剿北路逆匪旁窜。兼顾南路门户。并拟将省防各军酌量抽调。带赴西路平番。节节进剿。疏通粮运。即著严饬各军认真防剿。不得任贼窜突。致干重咎。省垣为根本重地。必须布置妥协。方可无内顾之忧。杨岳斌此次回省。必须熟思审处。以期计出万全。毋蹈前辙。逆众现扰及固原庆阳两属。诚恐复窜陕疆。著刘蓉督饬防军出境剿洗。务期会合甘省兵勇尽力追剿。毋任再有回窜。曹克忠已屡有旨催令折回甘省。现在已否启行。著刘蓉即行咨催回任。以重职守。成禄屡经谕令出关。何以尚未启行。肃州有黄祖淦一军。足可敷剿。著成禄即率所部出关会剿。鹤龄一军。前已有旨遣撤。所有川省应解龄鹤军饷。杨岳斌添成一万两。按月改解成禄军营。该提督既增营饷。自可于关内添募数营。用期厚集。藉资得力。该提督务当约束兵丁。迅即出关剿贼。不得需索居民。傥任意逗遛。致有扰累等情。必当治以应得之罪。懔之。将此由六百里各谕令知之。　　

○以都察院左都御史全庆署刑部尚书。理藩院尚书存诚署管奉宸苑事。吏部左侍郎毛昶熙兼署户部左侍郎管三库事。　　

○以镶黄旗汉军都统春佑兼署镶红旗满洲都统。　　

○赏故内阁学士许彭寿子主事之俊举人。　　

○以甘肃巩昌等处防守出力。赏参将缑连魁巴图鲁名号。千总陈禧守备衔花翎。训导李畅等蓝翎。余加衔升叙有差。　　

○予甘肃张家川阵亡参将陈复胜等祭葬世职加等。　　

○拨河南司库银五万两。解赴上南厅。以备工需。从署河东河道总督苏廷魁请也。　　

○戊寅。以神灵佑顺。颁河南省城风神庙扁额。曰扬威显佑。河神庙扁额。曰神功翊运。　　

○谕内阁、劳崇光、张亮基奏、云南补用道杨江前经张亮基等委赴湖南劝捐。毫无侵渔欺蒙情弊。数年来竭力招徕。于黔饷大有裨益。并捐赀募练。护送饷银赴黔。叠著勤劳。该员前经徐之铭挟嫌奏参革职。其原参意存规避藉捐渔利等情。均系捏词文致。自相矛盾。请将该员开复原官。并将撤销升衔一并赏还等语。杨江著准其开复原官。免缴捐复银两。照例以道员不论双单月尽先选用。并仍赏加布政使衔。　　

○谕军机大臣等、前因李云麟奏、新疆饷项。指拨纷繁。请酌定章程。分局转解。当经降旨交户部酌度具奏。兹据该部奏称、历年专拨新疆饷银。山西山东河南欠解各四十余万两。直隶亦未解清。请于各该省按月拨解。所筹尚为妥协。即著阎敬铭、赵长龄、每月各解银三万五千两。李鹤年每月解银二万二千五百两。刘长佑每月解银二千五百两。均自本年九月为始。派员解赴归化城。由福兴派员转解乌里雅苏台分局交纳。并著直隶山东山西河南各督抚先将九十两月饷银。克期起解。以备转运。其余月饷。仍按月拨解。傥届期不到。即著皂保会同福兴照迟误京饷例严参。皂保未到以前。即著福兴认真催提。毋得稍存诿卸。成禄一军。尚未出关。待饷孔亟。四川欠解该提督军饷尚多。此次既停解新疆月饷。该省自可宽裕。所有成禄军饷。即著崇实、骆秉章、赶紧筹解数万两。俾得迅速出关。湖北陕西应解成禄月饷。并著官文、曾国荃、刘蓉、设法凑解该提督军营。以济要需。经此次明定章程。各该省既众擎易举。自可按期拨解。李云麟现在进兵。饷俱有著。亦可收饱腾之效。即著随时提催。督率各将领节节进剿。以图规复乌噜木齐。用副委任。将此由六百里各谕令知之。　　

○又谕、李鹤年奏、发捻各逆掘穵河堤。经豫军击退一摺。逆匪被剿穷蹙。竟于附近涉省一带掘穵堤岸。希图窜越河北。并将荥泽坝穵开二十余丈。水势汹汹。几于汜滥。经豫省水陆官军击退。该逆蓄谋甚狡。现虽折向南趋。仍恐乘虚反噬。河防关系南北大局甚重。李鹤年务当督饬豫军严密分布。不可稍涉大意。此次水陆官军力战数昼夜之久。保护长堤。尚属奋勇。著准其酌保数员。以示鼓励。其南窜股匪。并著曾国藩饬令湘淮诸军。会合豫师跟踪追击。毋任喘息。一面严催鲍超之师迎头探剿。迅埽狂氛。豫境黄河。由广武山以东至朱仙镇。绵长二百余里。均须鳞次设防。豫省兵力未厚。应如何办理之处。著曾国藩、李鹤年、统筹全局。速行酌办。务臻妥协。开濮东垣及张秋一带。为畿南保障。黄河堤岸。刘长佑、阎敬铭、尤须加意严防。应如何添拨水陆各营鳞次分布。以臻周密。著该督抚悉心妥筹。毋稍贻误。荥泽坝堤岸。虽经豫军仓卒抢护。而工未能坚。著苏廷魁赶紧修筑坚固。并将黑冈被掘河堤一并补修。毋稍延误。将此由六百里各谕令知之。
  </div>
  <div class="pagination">
   <a href="清实录同治朝实录_page263.html">
    上一页
   </a>
   <span>
    ...
   </span>
   <a href="清实录同治朝实录_page259.html">
    259
   </a>
   <a href="清实录同治朝实录_page260.html">
    260
   </a>
   <a href="清实录同治朝实录_page261.html">
    261
   </a>
   <a href="清实录同治朝实录_page262.html">
    262
   </a>
   <a href="清实录同治朝实录_page263.html">
    263
   </a>
   <span class="current-page">
    264
   </span>
   <a href="清实录同治朝实录_page265.html">
    265
   </a>
   <a href="清实录同治朝实录_page266.html">
    266
   </a>
   <a href="清实录同治朝实录_page267.html">
    267
   </a>
   <a href="清实录同治朝实录_page268.html">
    268
   </a>
   <a href="清实录同治朝实录_page269.html">
    269
   </a>
   <span>
    ...
   </span>
   <a href="清实录同治朝实录_page265.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
