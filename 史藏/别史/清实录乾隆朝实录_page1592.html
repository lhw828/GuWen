<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1592 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1592 页/共 1860 页</h1>
    <div class="content">
○谕军机大臣等、据保宁等奏、别思满屯守备阿忠布木、年老患病。请予原品休致。查照向例。即以伊子郎尔结、顶补屯守备缺等语。阿忠布木、曾在军营。带领土兵打仗出力。今因年老患病。著加恩赏银一百两。即令伊子侍卫阿结、带往看视。至阿忠布木所遗屯守备一缺。按例自应令伊长子阿结袭补。今郎尔结系其第三子。该将军等或因其为人、尚能管束屯众。伊父愿令顶补。原不妨顺其所请。即以郎尔结补授屯守备。仍令阿结赴京当差。若伊父及番众等。以阿结系长子。例应袭补。并无必欲郎尔结承袭之意。该将军等即奏明。将阿结留在川省顶补屯守备缺。并仍准戴原赏蓝翎。保宁等即可询问阿忠布木、再查看番众情形。酌量办理。不必因阿结在京当差。转不令其袭职也。将此传谕知之。　　

○河南巡抚毕沅奏、前请履勘淮源。臣亲赴桐柏山。至阳口地方。乃淮水伏流发见之所。似非初源。遂行至山顶。见大石盘陀。广十数亩。石旁有潭。围径丈许。泉深尺余。汲之不竭。其为淮渎真源无疑。计自山顶至阳口。上下三十余里。中间井泉不一。俱汇阳口入河。得旨、知道了。　　

○御制淮源记曰、今□山戊不□豫旱于春夏。荆歙旱于夏秋。因循淮水弱而清口淤。既而豫得雨于夏末。则更黄水盛。而清口有倒灌之患。其闲昼夜卜度。往来畴咨。盖不可屈指数矣。因思淮之弱。必其源之微。或有沙石壅塞。以致遏其流乎。其时抚臣毕沅、以办理赈恤事宜。不能分身往。则命布政使江兰往。致祷淮渎祠。且相其源之形势。既而江兰奏、淮渎故有祠。更有禹庙。并得三大井于禹庙东。引归正河。遂成巨川。因具图贴说呈览。朕观其图。溪磵萦缪。山林深秀。所谓三泉者。未必即真源也。其时赈恤章程已定。乃命抚臣毕沅亲往。以穷其实。兹毕沅亲至胎簪山山顶。遂得真淮源。具图以来。于是导淮自桐柏之言始信。盖胎簪即桐柏之中峰。桑钦水经非诬也。郦道元注。以为淮澧同源。西流为澧。东流为淮。则今之分水岭。实在胎簪峰下。按图可求。淮澧分流。此又一证也。夫天下之理。岂易穷哉。若据江兰之奏。定三井为淮源。则胎簪之真源湮矣。然弗湮也。桑钦郦道元之语固在也。今偶湮之。而后世必有执水经注。以笑我君臣之不读书矣。兹不惟喜渎源之得真。更以隹古人之用心勤。而千载之下。必有相知之人也。江兰向在部中。为能驰马耐辛苦之能员。是以屡升、用之今职。而于登峰造极。跋涉以求得真源。乃让身躯孱弱占毕之儒臣。斯则在立心之坚定与不坚定。及读书与不读书之分耳。既记其颠末。并以嘉毕沅也。沅其勉之。　　

○成都将军保宁等奏、新疆抚边营。额兵五百四十二名。该处地汛广袤。原设守备、千把总、外委等八员。不敷分布。应请添设额外外委二员。即于该营马兵内拔补。得旨、如所议行。　　

○调闽粤南澳镇总兵陆廷柱、为福建台湾镇总兵。福建汀州镇总兵武隆阿、为南澳镇总兵。台湾镇总兵柴大纪、为汀州镇总兵。　　

○乙亥。谕、明年元旦日食。著停止朝贺筵宴。所有救护典礼。著该衙门敬谨豫备。　　

○又谕、五十一年正月初一日日食。业经颁谕。停止朝贺。其救护典礼。礼部遵例奉行。朕仍于内殿。恭设香案。虔申祈禳。以答上天垂象。儆惕修省之意。至于下诏求言。史册所称。朕以为转涉虚文。盖事天以实。为人君者。敬天勤民。躬理庶务。日慎一日。乃职分所当然。即大臣言官。应行陈奏事件。原当随时入告。岂待日食。然后求言。况今每日御便殿听政。批答章奏。大学士、军机大臣、及九卿科道等。不时召见。咨询政务。即外省自督抚至道府。无不随到宣召。未致民隐壅于上闻。讵因日食方始下诏求言耶。至薄蚀天变。日时度数有定。昔宋仁宗康定元年。正月丙辰朔。应日食。先是日官杨维德等。请移闰于庚辰年。则日食在前月之晦。帝曰。闰所以正天时而授民事。其可曲避乎。不许。所见甚为合礼。盖凡日食必以合朔。移于晦日。尤为非是。又考汉唐以来。如光武帝建武二年。北魏孝文帝延兴四年。太和十四年。唐太宗贞观六年。均以正月朔日食。昔我皇祖时。以康熙三十一年。及五十八年。正月朔日食。且三十一年。有锡伯爪尔察达呼尔等来归。喀尔喀格楚尔喀亦以属裔来归之事。可见日食为定数。而君人者。则当因此益加戒惧。至于以改移为消弭之说。则尤断断不可。朕践祚之始。即叩天默祷。以若蒙天佑。享国至六十年。即当传位归政。不敢和皇祖之数逾花甲。今幸五十年来。寿逾古稀。康强如昔。惟有宵旰勤求。不遑暇逸。以仰副上天眷顾之殷。祖宗付托之重。设以天变为可消弭。即于今□山戊不□归政。则是欲移咎后人。图卸己责。如宋高宗年未六十。传位孝宗。置军国大事于不问。不独无以对天。并无以对子。朕岂肯出此乎。从前推算天行度数。乾隆六十年乙卯。亦当正旦日食。与今□山戊不□同。若于是年归政。则值嗣子首□山戊不□元正。尤属非宜。朕心亦有不忍。何若以是□山戊不□为朕临御六十年颐和锡福之余。即以次年为嗣子迎庥改元之始国祥家庆。天日重光。以符朕首祚之祈。以绍我大清亿万年之宝命。不其懿欤。然此愿亦不敢期必。总以犹日孜孜。以静俟上天垂佑耳。将此通谕中外臣民。咸知朕意。　　

○又谕、据毕沅奏、豫省赈恤事宜、及河工修防等项。均需动用银两。现在库贮不敷。请于附近邻省。拨协银一百五十万两。以备工赈等语。豫省收成歉薄。屡被偏灾。河工修防。亦关紧要。所有赈恤工需。自应早为筹备。著于山西藩库地丁项下。拨银一百万两。长芦盐课。拨银五十万两。交该抚盐政。各派委妥员。解赴河南。以备工赈之用。该部即遵谕行。　　

○谕军机大臣等、工部议驳、豫省仪封大工加价案内。豫备庚子年□山戊不□麻浮多。请旨饬查一摺。所驳甚是。该省每年□山戊不□抢修。所用□□火□秝□麻。不过一万五千七百余觔。而乾隆四十四年。豫备四十五年□山戊不□麻。竟办买至一百五十三万五千斤。河工□山戊不□修料物。备用固应充裕。亦不过多至一倍。或十倍而止。何以该省是年所备之数。较所用之数。加多将近百倍。且该省既有此项□□火□秝□麻存积。即应于每年□山戊不□抢修拨用。而□山戊不□抢修。又另有开销。则此项豫备麻觔。堆积工次。作何动用。殊不可解。著传谕兰第锡。毕沅、详悉查明。据实覆奏。此系四十四年采买豫备。均非兰第锡、毕沅、任内之事。该督等无所用其回护也。将此由四百里传谕知之。工部原摺。并钞寄阅看。　　

○是月。浙江巡抚福崧奏、浙西杭、嘉、湖、三府。因旱歉收。米粒未纯。请将该三府属应徵粳米之十一州县。一体红白兼收。籼粳并纳。以速兑运。得旨、著照所请行。该部知道。　　

○山西巡抚伊桑阿奏、晋省常平仓。应买缺额谷三十五万三千四百余石。查本年平阳等府属。夏麦歉收。秋间忻。代。等州被水。若将仓谷买补。粮价必致腾贵。应请缓至五十一年秋成后。如数籴买归仓。得旨、如所议行。　　

○甘肃布政使福宁奏、宁夏府属。汉延、唐来、大清、惠农四渠。关系民田。因夏间黄水涨淤。应行修浚。靖远县糜子滩。堤埂被水冲塌。亦应补筑。请照借项大修例办理。分年徵还。又灵州横城堡地方。护城堵水坝三道。石防风三道。俱各冲损。应照例动项修整。报闻。　　

○广西巡抚孙永清奏、粤西各属。霉折仓谷。本年应买十万八百余石。现因粤东、及楚省商贩络绎。市价渐昂。应请暂停采买。以便接济邻省。得旨、如此方是。所见可嘉。　　

○云贵总督富纲、贵州巡抚李庆棻等奏、贵州水城厅属福集厂。额运京楚铅二百二十余万斤。向由该厅运至四川毕节。仍由毕节转运永宁。查该厅长运。雇用毕节夫马。呼应不灵。请照威宁铅运之例。由厂运毕。到日即并归毕节。接收转运。得旨、好。妥为之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百四十三

大清高宗法天隆运至诚先觉体元立极敷文奋武孝慈神圣纯皇帝实录卷之一千二百四十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十年。乙巳。十二月。丙子朔。上诣大高殿行礼。　　

○谕、据闵鹗元奏、溧水县盗犯越狱案内。有该学武全俞士宏、经刘添成在江宁府控告该犯、诱奸伊媳田氏。并谋害伊子刘尚达、勒写婚书。逼买为妾一案。将俞士宏收禁。该犯在狱。复同行劫溧水县盗犯潜逃。旋经地方官拏获一摺。该抚将俞士宏审为其夫纵奸。已不无袒衿。且以同强盗越狱之犯。定以发往伊犁充当苦差等语。各学生员。既身列胶庠。即当整躬饬已。安分守法。为齐民表率。其有志向上者。自应加意培养。若荡踰闲检。不安本分之徒。亦应倍加惩治。方足以端士习而安良善。若文生系读书知礼义之人。尤不当有此。今俞士宏、虽系该学武生。乃与刘添成之媳通奸。已属行止不端。又勒写婚书。逼买为妾。经该抚讯明收禁后。复胆敢随同盗犯。越狱潜逃。实属无耻不法。早经降旨。令该督抚等、饬属迅速查拏。今已据缉获。仅拟发伊犁充当苦差。不足蔽辜。俞士宏。著交该部改发伊犁。给厄鲁特为奴。以示惩儆。嗣后文武生员。务宜砥砺廉隅。朿身寡过。毋自蹈愆尤。以致身罹重罪也。将此通谕知之。　　

○谕军机大臣等、据谢墉奏、回空漕船。经借黄浮送。现在衔尾南行。虽无停滞。惟是积沙日多。未免河身渐高。淤垫益增。所宜先事亟筹。以利明年重运等语。此系再无别法之事。但期今冬蓄清。明春足用。为无聊之极思。已于摺内批示矣。前经萨载、李奉翰、奏报回空粮艘。于十一月十八日。全行渡黄完竣。衔尾南行。俟催出江口。即照从前阿桂在清口时、议定将黄水筑坝煞住。挑渠放水各事宜。次第办理。以济来年重运等语。至无锡一带。运河淤浅之处。亦经阿桂会同该督抚筹议。于粮艘过完丹徒。筑坝大挑时。一并兴工挑挖。现在回空粮船。俱已渡黄南下。清口曾否筑霸。将黄水堵住。不令倒灌。通湖各引河。曾否一律挑挖宽深。并淤沙作何筹办。清水自筑坝收蓄后。高堰志桩。已陆续长水三尺五寸。日来曾否续有增长。及无锡一带运河。现在曾否勘估兴挑之处。皆未据该督抚奏到。朕心深为廑念。著传谕萨载、李奉翰、闵鹗元、即各将现在办理情形。详悉查明。据实迅速覆奏。将此由四百里传谕萨载等、并谕谢墉知之。寻奏、回空漕船渡黄后。已将各坝基趱筑。酌留口门。俟各帮全出江口。即启放清水。次第堵合。里河各处。并无浅滞。高堰志桩。现在水四尺。通湖引河五道。业经挑竣。得旨、览奏俱悉。　　

○丁丑。谕曰、御史左周奏、请清查四库全书缮字总数。并各省采进捐交书籍。分别办理一摺。所奏是。著派刘墉、福长安、王杰、胡季堂、苏淩阿、勒保、将该馆字数书籍。逐细详查办理具奏。　　

○又谕曰、御史富森阿条陈各款。其言似是。而于事皆断不可行。如所称民间徵收地丁。请兑收本色以准钱粮。以代采买等语。地丁钱粮。款项纷繁。俱有定例。历久遵行。今欲以米易银。不特更张烦扰。且地有肥硗。米有贵贱。一乡一邑。已各不齐。如按例定官价。则民间应交银一两。即需交米一石。断非所乐从。而以时价折算。则市集交易。贵贱随时。又将何所折衷。作为定准。转启官吏抑勒侵渔诸弊。况各省地丁钱粮。不下千余万两。若尽以易米。堆积既多。陈陈相因。必致红朽。此其事之断不可行者也。又所称劝民捐输社谷。计其谷石所值。足敷捐纳贡监之数。即予以贡监。及报捐人员。并恩准赎罪之人。俱照监粮之例。以粮准银等语。以粮准银。捐纳贡监。最易滋弊。行之甘肃一省。而王亶望已构成大案。今该御史竟欲各省踵而行之。其流弊尚可问耶。至所称请禁止烧酒造麴。及不准栽种菸草二事等语。此二物固属无益。但菸草一项。不特遍天下皆然。即外藩诸部。亦无不相习成风。烧酒一项。虽为糜费谷食。而已为闾阎食用所不可少。况此项多系高粮。并非米谷。此二物。民间藉以贸易图利者。不可胜数。虽欲禁止。而势所不能。徒滋胥役藉端需索诸弊。究于实政。有何裨益。该御史职司言路。如果有关于国计民生之事。原应据实直陈。若似此摭拾浮词。毛举细故。不过如明季科道。藉建白为沽名。其言虽若娓娓可听。而于政事毫无所补。亦安用此条奏为耶。富森阿系旗人。乃沾染习气。愈趋愈下。更属不合。亦不值将伊治罪。但其识见如此迂谬。岂可复胜御史之任。富森阿、本系员外郎。改授御史。著以员外郎用。原摺掷还。　　

○旌表守正被戕山西霍州民李法曾妻朱氏。　　

○戊寅。上幸瀛台。　　

○己卯。谕曰、明兴题、堂邑县张季之妻梁氏。因烺出语亵狎。自缢身死一案。此案审系张季同妻梁氏。赴地拔取高粮。梁氏见刘烺捆缚不坚。令其另换。刘烺复拔秫秸一颗。向梁氏出语亵狎。梁氏疑为有心调戏。含忿不解。旋即投缳殒命。该抚以刘烺本无图奸之心。不过出语亵狎。问拟杖流。向来调奸案件。凡但经调戏。致本妇自尽者。俱问拟绞候。入于情实。然其但以语言调戏。未经手足勾引者。从不予勾也。今刘烺因梁氏令其捆缚高粮。秽言嘲谑。非调戏而何。乃该抚据该犯供称、并非有心图奸。即照出语亵狎之例。定拟流罪。夫语言调戏。与出语亵狎。总不过此等秽亵之谈。有何区别。乃一则问拟绞候。一则问拟杖流。情同罪异。则语言调戏。问拟绞候者。岂不反觉屈抑耶。其应如何酌核定例之处。著该部另行妥议具奏。寻议、嗣后凡妇女因人亵语戏谑。羞忿自尽之案。如系觌面出语相狎。不论有无图奸之心。均照语言调戏。致妇自尽例。拟绞监候。其因他事詈骂。或并未觌面。止与其本夫、及亲属等语言戏狎。致妇自尽者。仍依出语亵狎本例。问拟满流。从之。　　

○谕军机大臣等、据步军统领衙门奏、山西高平县捐职未入流陈铣、呈控该县富户朱秉春等六十一家。藉修本县鼓楼。私敛钱文二千余串。止用钱四百八十串。其余尽行侵蚀。又户书宋廷彦等、串通银匠申嘉锡等、包收钱粮。每银一钱。收制钱一百二十七文。又乡长崔雁峰、指官勒派每里捐银二百两各款。从前曾在本府、及巡抚、藩司、臬司。衙门控告。经本府看押讯问。逼出诬告甘结。情急来京控告等语。陈铣所控各款。如系属实。自应严审究治。以安地方。该府县何得仅令出结完案。而巡抚藩臬。亦竟置之不问。但该县既有此等殃累之事。合县民人均受其害。何独陈铣一人。挺身蓦越来京控诉。其中保无包揽诬捏情事。亦须彻底根究。以儆刁风。著传谕伊桑阿、即将案内人犯提集。秉公严审。据实定拟具奏。不可稍存回护将就之见。步军统领衙门摺。并著一并钞寄阅看。　　

○以革职陕甘总督李侍尧、署正黄旗汉军都统。　　

○庚辰。上幸瀛台。　　

○谕军机大臣等、前据伊桑阿奏、承办陕西咸宁、韩城、等处引商应永丰、欠课潜逃。该犯籍隶浙江。恐其潜回本籍。当经传谕福崧、饬属查拏。本日据该抚奏、应永丰即应斗文。讯据应斗文之弟应斗魁。供称应斗文三十余年。并未回家。有四川定远令薄宗榘、系应斗文之子应德麟妻父。应斗文、现携子前往该处就婚等语。应斗文、前因有心迟缴伊祖未完官项。斥革捐纳道衔。今又欠课潜逃殊难轻纵。著传谕李士杰、即将应斗文一犯。严密查拏。解交晋省。归案审办。毋任闻信远扬匿迹。将此由四百里传谕李世杰、并谕伊桑阿、福崧、知之。　　

○旌表守玤捐躯山东菏泽县民陈遂妻赵氏。　　

○辛巳。孝惠章皇后忌辰。遣官祭孝东陵。　　

○谕、据特成额等奏。派委汉阳府知府德泰、承造剥船。已于十一月十五日造竣二百只。其余一百五十只。十二月初间。即可一律完工。又湖南长沙等县。陆续造竣一百三十六只等语。此项剥船。该督等饬委知府德泰、赶紧成造。于十二月初间。即可全竣。办理甚为妥速。德泰、现经该督派令押船运送直省。俟送至北河。著就近来京。交该部带领引见。特成额、吴垣、并著交部议叙。其该督等派出在工出力人员。亦著查明咨部。分别照例议叙。　　

○谕军机大臣等、刑部议驳吉林将军都尔嘉等、□□□

□尔□奏派往巡查和林山之佐领和善等、扣留兵丁钱粮。夹带偷挖人参米石一案。审拟不明。甚属含糊。请交该将军另行审明。送部定拟具奏等语。所驳甚是。都尔嘉未曾经历此等案件。是以审拟未能妥协。所有刑部奏驳一摺。著钞寄都尔嘉等。照依该部指驳之处。另行详审拟定。送部完结。　　

○又谕、上年回匪滋事。攻扰靖远县城时。城内军流人犯。帮同守城御贼。并拏获内应贼犯多人。尚属出力。自应酌量加恩。以示奖励。著传谕庆桂、即查明该犯等情节。奏明于军流罪上。分别量予宽减。至各处城堡。被贼滋扰时。如有似此守御出力之军流人犯。亦著一并查明办理。　　

○旌表守正捐躯广东番禺县民区贤勇妻李氏。　　

○壬午。两淮盐政全德奏、通州盐河久涸。所有九场盐运。除吕四、余东、二场。暂改江运外。余七场。惟栟茶、角斛掘港、最大。已存盐二十余万引。应先装运。现将河底抽槽引水。宽二丈。深三尺。计正河二百六十里。栟角二场河一百里。掘港河三十里业已竣工。可用小船剥运余四场。即照此兴挑。得旨、好、知道了。　　

○癸未。上幸瀛台。　　

○四川总督李世杰、疎报犍为县新开盐井三十二眼。徵课如例。　　

○甲申。谕军机大臣等、前因直隶、江苏、安徽等省。本年被旱成灾地方。于明春青黄不接之时。是否应需展赈蠲缓。降旨令知该督抚。体察情形。据实查奏。候朕于新正酌量加恩。嗣据各该省陆续查明。俱经奏覆。惟安徽省尚未据该抚奏到。现距新正不过二十余日。著传谕书麟、即行查明。迅速由驿覆奏。以便届时降旨。将此由五百里谕令知之。　　

○又谕、据福康安奏称、伊至喀什噶尔。确查该处情形。回人俱各安静。惟宜添兵驻防等语。福康安、甫到彼处。即能详查裁定。深合机宜。从前传播流言。竟成子虚。即萨木萨克等。亦未必能滋生事端。看来列无可虑。若更添兵驻防。似为流言所慑。不如即由伊犁、派索伦兵二百名。遣往驻劄。似可得力。著交福康安、相机妥办。此时保成所遣之雅斯。如已见占图尔、拏获燕起甚妥。福康安亦不必因此事在彼久候。即将应办事件。交付保成、遵照办理。福康安仍回本任。　　

○以署正红旗蒙古副都统七十五、为归化城副都统。　　

○旌表守正捐躯浙江江山县民柴秉五妻柳氏。　　

○乙酉。谕军机大臣等、据侍郎德成奏、盛京大城外。有八边门。向系土筑。应照州县城垣。高宽丈尺。用砖改砌等语。留都重地。规制宜崇。著照所请。交与永玮、宜兴确实勘估。从容妥办。以期工程坚固。将此传谕知之。　　

○漕运总督毓奇奏、查淮安卫头二两帮运丁。原有八所。从前因防御海州。拨往两所。仅存六所佥运。现在海州久立营汛。无须该丁守御。自应仍归卫所。兹据该州查出一千一百六十二户。先行造册咨部。俟清查全竣。即匀派备佥。得旨、实力妥为之。　　

○丙戌。谕、本日召见四川保宁府知府赵文兴。据奏伊父母俱年逾七十。情愿留京侍养等语。赵文兴以知府内用。例应补用员外郎。念伊父赵锳。在京供职。尚属勤勉。赵文兴亦曾在军营效力。著加恩以四品京堂补用。　　

○又谕、前经降旨。乌什□□□□尔□赞大臣员缺。著庆桂前往办理。但平素坐办事务。庆桂优于明亮。若行走处所。庆桂并未经历。自不如明亮。奎林自补授伊犁将军以来。办理一切事务尚好。奎林处、不必□□□□尔□赞大臣协办。明亮、著为乌什□□□□尔□赞大臣。总理回部各城事务。庆桂于塔尔巴哈台地方情形熟悉。哈萨克亦皆知晓。惠龄。驻劄塔尔巴哈台年久。且伊母年老。著庆桂前往塔尔巴哈台。换回惠龄来京。如此一转移间。人地相宜。福康安所办喀什噶尔一切事务完竣。即回任所。到任后。庆桂将一切应行交代事件。交代完结。即由彼驰驿前往。　　

○谕军机大臣等、据刘峨奏本年豫东二省。以及大名等府。秋收歉薄。全赖天津海运奉粮。暨直省粮食。必须商贩流通。方资接济。请将北仓截存漕米。暂缓转运。俟新造剥船到时。再行运赴通仓。所有北河现在浅阻。商贩船只。一俟冰泮。即全行催赴天津。以资商民雇用等语。所奏是。已于摺内批示。豫东二省。及大名等府。本年收成歉薄。自须商民船只。源源运贩。庶灾黎不致乏食。北仓截浮漕米。露囤者业经运竣。其存贮廒内米石。若明春仍用民船运挽。则商民缺少船只装载贩运。于灾地转不足以资接济。所有北仓未运米石。竟著俟新造剥船到后。再行运赴通仓。至现在清口。及山东运河。俱已煞坝。湖北省所造剥船。前据特成额奏。已经成造三百余只。派员运送直省。并著传谕该督、饬令委员。赶紧行走。务于明春开坝后。即行遄进。迅速抵直。以便剥运北仓米石。除就近传谕仓场侍郎外。将此谕令刘峨、特成额、知之。　　
</div>
    <div class="pagination">
<a href="清实录乾隆朝实录_page1591.html">上一页</a><span>...</span><a href="清实录乾隆朝实录_page1587.html">1587</a><a href="清实录乾隆朝实录_page1588.html">1588</a><a href="清实录乾隆朝实录_page1589.html">1589</a><a href="清实录乾隆朝实录_page1590.html">1590</a><a href="清实录乾隆朝实录_page1591.html">1591</a><span class="current-page">1592</span><a href="清实录乾隆朝实录_page1593.html">1593</a><a href="清实录乾隆朝实录_page1594.html">1594</a><a href="清实录乾隆朝实录_page1595.html">1595</a><a href="清实录乾隆朝实录_page1596.html">1596</a><a href="清实录乾隆朝实录_page1597.html">1597</a><span>...</span><a href="清实录乾隆朝实录_page1593.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
