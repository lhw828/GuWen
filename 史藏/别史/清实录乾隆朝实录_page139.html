<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 139 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 139 页/共 1860 页
  </h1>
  <div class="content">
   ○兵部议覆。两江总督那苏图疏称。狼山镇标所属泰州营。向系陆路营分。该营游击、守备、员缺。例系部推。雍正七年。王家港海口开挑。题请添设弁兵船只。责令游击、守备、轮流在洋巡哨。与水师营分无异。请改为水师题缺。应如所请。从之。　　

○两江总督那苏图、安徽巡抚孙国玺、苏州巡抚张渠、奏覆。户部咨开、湖南买谷二十万石。分拨上下两江。为将来备贮。今安省秋成可望。似应令全数拨给下江。钦奉谕旨。此项谷石。如何拨用分贮之处。命臣等酌量缓急。妥协奏办。伏查上下两江。上年被旱各属。赈济平粜。仓储在在缺少。现在年岁丰歉。难以预定。湖南买贮谷二十万石。已于下江委员买谷时。拨用二万石。止有谷十八万石。应请下江委员、分运谷十万石。上江委员、分运谷八万石。各于仓贮最少之处。分拨备贮。得旨。如所议行。　　

○两广总督马尔泰奏。粤东盐务殷繁。藉员分理。而才堪驱策者。必得久任其事。方收实效。前于雍正六年间。准部行令凡本省及他省。有候选知县、县丞、州同、职员。身家殷实。才可办事者。准于盐政衙门具呈录用等因。查粤东从前投场人员内。有叶焕、王汝梅、关绍祖、三名。均系举人出身。候选知县。前督臣鄂尔达、取有身家殷实印结。尚未具题。本年正月初四日。接准吏部文行。覆准御史褚泰条奏嗣后场员、库大使、停止取结拣选。以杜冒滥。至各省场员、库大使、于候补本项人员。并举人候选知县内。有情愿改就者。自行赴部具呈等语。今叶焕等三员。现系知县职衔。与例相符。惟未经赴部拣选。可否留场委用。得旨允行。　　

大清高宗法天隆运至诚先觉体元立极敷文奋武孝慈神圣纯皇帝实录卷之九十六　　


大清高宗法天隆运至诚先觉体元立极敷文奋武孝慈神圣纯皇帝实录卷之九十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四年。己未。七月。庚申。上诣畅春园问皇太后安。　　

○江西巡抚岳浚奏。丰城县沿河堤垱工程。经臣奏请动项修筑。荷蒙允准。将派徵银两。永行豁免。在盐规项内动支。业将土堤如法坚筑。所有石堤工程。均系滨江冲溜之处。多有拆陷开裂。应行增建。目下水势稍减。臣亲诣勘查。奏请修建。下部议行。　　

○辛酉。谕曰。河南巡抚尹会一奏称。豫省自六月以后。天雨过骤又因上游之水。漫及下游。以致被淹处所、共计四十余州县。其间田禾房屋。多遭水患。现在分别查赈办理等语。朕思豫省今岁麦收。未称丰稔今又罹此水灾。闾阎困苦。深轸朕怀。该抚等可督率属员迅速查勘。多方抚绥。其田亩被淹、无糊口之资者即加意赈济。毋使乏食。其室庐倾圯。无栖身之所者。即设法安插。毋使失所。至于钱粮应免应缓之处。即分别查明具题请旨。朕又思豫省今既被灾伤。将来施赈之际。恐米谷不能敷用。楚省素称产米之乡。闻今岁雨泽尚觉调匀。秋收在望。可以接济邻省。著河南巡抚。会同湖广督抚。就近商酌。如何转运楚米。以济中州之用。即速妥议。一面办理。一面奏闻。　　

○河南巡抚尹会一奏。祥符等四十七州县被水。办赈乏人。仰恳皇上敕部于候补候选知县中。拣择二十员。迅发来豫协办赈务。遇缺酌量题补。得旨。如所请速行。该部知道。　　

○壬戌。谕、据驻防哈密等处提督李绳武奏称。总兵官王邦宁。驻劄塔尔纳沁。总理东路各卡隘。于本年三月患病。迄今半载尚未痊愈。可否准其进口回任。以便医治等语。王邦宁著回本任调理。其领兵驻防塔尔纳沁。总理东路卡隘之处。著兴汉镇总兵官任怀德前往更换。其兴汉镇印务。仍著汉中副将吕瀚署理。　　

○兵部奏。告假回籍违限革职之原任銮仪卫管理旗手卫左司张鹏翥。好义急公。捐田五百亩永远收租。充普济堂公费。应请给与八品顶带荣身从之　　

○长芦盐政安宁。题报山东海丰县、归并长芦所属之阜财、海润、富民、等场。灶地二麦被旱情形。得旨。下部速议具奏。寻议。应令与民户一体赈济。从之　　

○旌表守正捐躯之直隶庆云县民魏阿观妹、韦氏。　　

○甲子。上诣畅春园、问皇太后安。　　

○命增价籴粮艘余米。谕曰。今年粮艘进京。漕运总督等、约束严紧。不许旗丁沿途粜卖食米耗米。留为归途出粜。以资盘费。朕思旗丁多余米石。原欲卖与民间。希图得价。若畿辅地方官、出价收买。以备赈粜之用。似于公私两便。但照官定之价。恐减于市粜之数。于旗丁无益。应照民间时价。公平给与。不得掯勒强买。以致旗丁受亏。并担搁回空日期。今回空船只。尚未全数过津。但为期已迫。著总督孙嘉淦悉心斟酌速行。一面办理。一面奏闻。　　

○大学士伯鄂尔泰等议覆。御史博启图奏称八旗佐领。系办事之员非散秩官员可比。但此项人员。世袭者多。间有不谙事务。或不肖之员。反藉以勒索本佐领之人。请照部院之例。各旗奏事之日。该都统拟佐领十员。出具考语。轮流侍班。若人甚平庸者。请于文武内择贤能之员、俾协同办理等语。查八旗佐领内。有童年承袭。及不能办事者。俱择员代理。今既奉行。毋庸再议。至八旗官员。现无轮流侍班之例。嗣后八旗三品以下。四品以上。职任官员。请交该都统。前锋统领。护军统领等。于各旗轮班奏事之日。秉公慎选十员。出具考语。带领引见。如此则旗员俱得仰邀鉴别。而此内有可选用者。亦不至于遗弃矣。得旨。著将应侍班引见之旗员。亦照部院各官。于本旗奏事之日。若有带领引见人员。一并引见。若无引见人员。以俟下班引见。新授人员。亦著一体引见。俟普行引见一次后。仍轮流侍班。　　

○兵部议覆。直隶总督孙嘉淦奏。恳留督标前后二营新兵二千。应如所请。作为督标正额。分隶四营。其左右二营。旧兵九百四十四名。除酌留公费亲丁外。余兵八百名。陆续裁汰。仍留原饷。俟新兵缺出。无子弟顶补者即于旧兵内挑补。归伍之后。将原营粮饷开除。从之。　　

○鸿胪寺奏。请修龙亭衙署。得旨。龙亭于雍正三年改用黄瓦修理。其衙署又于八年修理。甫经几载。即至如此倾圯。此次著照所请修理。修理后、该衙门官员。不时留心查看。　　

○以故奉恩辅国公苏尔禅之子奉恩将军广龄袭爵。　　

○乙丑。谕、今年伏汛水势甚大。甚于常时。高斌董率河员。修防保护。悉合机宜。俾一切工程。平稳宁谧。海口深通。甚属可嘉。著将高斌、及在事人员。分别议叙具奏。　　

○苏州巡抚张渠题报、泰州、镇江卫、四月雹灾。睢宁县、四月旱灾。安东、铜山、丰县、沛县、萧县、砀山、邳州、徐州卫、海州、沭阳、等十州县卫、五六月内水灾。现在遵旨查明、极贫之户。先行抚恤一月。每大口给米一斗五升。小口七升五合。谷则倍之。瓦房每间给修葺银七钱五分。草房四钱五分。极贫者以八月起。加赈四个月。次贫自九月起。普赈三个月。又次贫自十月起。普赈两个月。少壮以工代赈。又宝应、宿迁、被水。现在确勘。一并题明。得旨。下部速议具奏。寻议。应如所请。从之。　　

○湖北巡抚崔纪题报、郧阳府属之房县。入夏亢旸。冈坡旱地。全未下种。请将该县地丁钱粮。暂停催徵。先将仓贮给赈。得旨。下部速议具奏。寻议。应如所请。从之。　　

○丙寅。禁督抚擅调地方官干谒宴会。谕曰。各省府州县官员。均有守土之责。不宜轻离职守。每闻督抚等。遇有公事。辄将地方官。或调至省城办理。或调赴他府办理。动经数月。不回本任。且一府之中。竟有将郡守牧令。全行调办者。如此、则本地事务。必至废弛。于守土之义。大相乖缪。嗣后督抚等。各宜留心。若遇紧要公事。不得不调员办理之时。则酌量慎重。然后檄委。勿使守牧县令等官。全离本地。致有顾此失彼之虑。再者闽广向来风气。属员之于上官。以趋谒承奉为能。而同寅之中又以宴会酬酢相尚。以致废时失事。耗费物力。于无用之地。此亦有关于吏治地方者。朕屡经降旨训饬。闻马尔泰到任之后。粤省渐知悛改。而闽省旧习。则未全除。为此再加训谕。嗣后倘有属员无故赴省。干谒上司。或流连宴集。忽视政务者。经朕访闻。必加以严谴。　　

○吏部尚书甘汝来故。遗疏闻。谕曰。吏部尚书甘汝来。持躬端谨。办事恪勤。久历外任。贤声素著。自简任尚书以来。实心供职。正资倚用。今闻患病溘逝。深为轸恻。闻其家计寒素。且无经理后事之人。著赏帑银一千两。派该部司官。代为料理。命散秩大臣一员。带领侍卫十员。往奠茶酒。其应得恤典。著察例具奏。该部知道。　　

○兵部议覆。原任凉州镇属新城堡守备李兰。实系于康熙五十七年三月内。随凉州总兵康海、进藏。在喀喇乌素地方。遇贼阵亡。应请将伊嫡长孙李辉祖、荫以卫千总。照例推用。从之。　　

○以闽浙总督郝玉麟、为吏部尚书。调湖广总督宗室德沛、为闽浙总督。以兵部侍郎班第、为湖广总督　　

○丁卯。上诣畅春园、问皇太后安。　　

○吏部遵旨议叙。雍正十年。乌逊珠勒阵亡之土默特贝子哈木噶巴雅思呼朗图旗分之管旗章京索诺木。照护军统领例。授为骑都尉。归化城镇守之土默特副总管鄂钦。照参领例。授为云骑尉。科尔沁王伊达木扎布旗分之护卫固里格。照骁骑校例。授为云骑尉。佐领委署参领彦札布。土默特贝勒阿拉布坦旗分之佐领察汉扣。科尔沁王阿拉布坦旗分之佐领丹巴。俱照例授为云骑尉。行文理藩院。准其承袭。从之。　　

○又议覆。安徽巡抚孙国玺疏称。亳州捐职州同王庆泽。捐谷赈济。并书院义学等项、捐输地亩房屋。共计银八千两。照例题请议叙。应如所请。以应得之缺。不论双单月即用。从之。　　

○戊辰。上御勤政殿听政。　　

○吏部议覆。直隶总督孙嘉淦疏陈。三角淀通判等八员。关防钤记。题请铸给。应如所请。移咨礼部。铸给永定河三角淀通判关防祁州管河通判关防。祁州管河州同兼管博野县河务关防。武清县三角淀管河县丞关防。蠡县管河县丞关防。魏县管河县丞关防。东安县三角淀管河主簿钤记。朿鹿县管河主簿钤记。从之。　　

○礼部议覆。湖广总督宗室德沛疏称。湖北施南府属之宣恩、来凤、利川、咸丰、四县。在馆肄业童生。已有百余名。文义亦略通顺。请附入恩施县文童内。暂于宜昌府棚考试。岁科两考。另编新字号。择文理稍优者。四县酌取一二名。应如所请从之。　　

○工部等部议覆。两广总督马尔泰疏称。广东连州三江界城垣。经前任布政使萨哈谅奏请。移建高良墟地方。部咨查明确估具题。又经右翼镇总兵官王涛奏。与其改建。不若将旧城加高培厚。添筑子城。奉旨交鄂弥达议奏。经鄂弥达饬布政司刁承祖。檄委理猺同知杨国栋等勘详。查有文子墩地方。堪以建筑。咨准部覆。将或应改筑或应加筑之处。妥议具奏。兹准司详。高良墟地势湫隘三江旧城。又逼近大山。亦难添筑子城。惟文子墩地方。四面平宽。控八排之咽喉。为三连之重镇。形势扼要。应于文子墩另建新城。将副将、都司、把总、衙署。军器、火药局。俱建于新城之内。至旧城附郭居民已久。不便拆毁。应仍令理猺同知、与把总驻劄。其旧城都司衙署。令协标千总移驻。副将旧署。留作文武往来栖息之所。再千总所遗旧署。并旧存火药局。示召居民价买。应如所请。从之。　　

○以左佥都御史杨嗣璟、为太常寺卿。　　

○以副都御史雅尔图、为兵部侍郎。内阁侍读学士舒赫德、为副都御史。　　

○己巳。议政大臣工部尚书兼内务府总管来保。以年老病衰、乞解任调理。慰留之。　　

○安徽巡抚孙国玺题报。宿州夏麦被雹情形。得旨。下部速议具奏。寻议。应如所题。急为抚恤。从之。　　

○陕西巡抚张楷奏。西安省城城垣。及四城门楼。必须修葺。下部议行。　　

○庚午。谕大学士等。据庆复、张允随、奏称。安南奸人自称交江王。现今弃众投诚。倾心。向化。彼在交国虽有应得之罪。而天朝固无不遍之仁。投诉即难尽信。输情自有可矜。除安插头目。解散兵众。招抚乾塘余党。及咨安南等一应事宜。俟臣等审明、再行具摺恭请圣训外。理合先将交贼投诚情形奏闻等语。朕思安南为我朝外藩。素常恭顺。与内地无异。今彼国奸人。忽思构衅生乱。且捏称天朝有兵相助。更为悖逆。前次庆复等移文该国王。谕以天朝必无助奸人以兵。而加于百年臣服藩封之理。此处办理甚是。今摺内忽称出具榜文。开贼生路贼遂连遣兵头求降。董芳照依榜文。许以不死。并邀贼首释众亲来。交贼遂解散余党。止留亲兵三百在马郎。三百屯马鞍山。一百到界河。率领头目十二人。亲诣边营。叩垦投诚。并呈其上世图册。董芳等犒以酒食。暂安置营内等语。据此、是安南之叛民。该地方官已准其投诚而容纳之矣。计算奸人紏集不及千人。且离滇界甚远。以安南兵力。不难擒其首恶。而散其党羽。所以不即遣兵者。料闻奸人天朝助兵一语。不敢不稍存观望耳。今天朝既容其投降。则安南自不能过问。为彼国王计。将何以办理。设使安南国王。以为纳彼国之叛。宽彼国之仇。竟行诘问。该督等又将何词以对。且与从前行文之意。不自相矛盾耶。此事办理之处。于情于理。均属不合。可即驰信与庆复等。就现在办理情形。悉心妥议。务有以服安南国王之心。而不失统御外藩之大体。不可希图省事。苟且完结也。　　

○又谕、旗人诸事。必令由佐领出具保结者。原以杜绝幸求假冒之弊。乃有不肖领催等。往往藉此肆行勒索讹诈。即如旗人一时窘迫。售卖房地。领催等往往勒索。得受银钱、始行出具保结。此等积弊。迄今未息。不但于售卖房地之人无益。于人情风俗。亦大有关系。佐领有专辖之责。与领催等最为亲近。自应清厘此等弊端。留心稽查。勿使该佐领人等。受其扰累。该都统参领等。亦当不时访查。严加约朿。著交八旗都统等。严行晓谕禁止。并著不时稽查。　　

○大学士伯鄂尔泰等议覆。漕运总督托时奏称。湖广旗丁行月钱粮。分别本折。量为加增。按各省行月钱粮。俱系半本半折。价值照各本省酌定。每石七钱至一两二钱不等。湖广省本折。俱给价银四钱。盖因该省为产米之乡。当年价贱。是以定价较少。先经侍郎陈世倌、以定价不敷。请增折银七钱。于道库存剩项下给发。九卿议以该省运船四百余只。计应派银一万五千余两。倘道库不敷。势必加派累民。将所奏毋庸议。但该省米价。迥非从前可比。一概折给四钱。实属偏苦。请分别本折。将一半折色。仍照旧例折给。其一半本色。照兵粮例。湖北每石折银七钱。湖南六钱。共增银六千六百两。于道库支领尚有存剩。不致加派累民。应如所请。从之。　　

○兵部议覆。广东右翼总兵官王涛奏称。该标守兵。多有勇敢过人者。格于成例。不能拔补步兵。且上年出师黔省。著有微劳。遇步战粮缺出。可否于二名内间补一名。以示鼓励。应如所请。从之。　　

○护山东巡抚布政使黄叔琳题报。历城、海丰、乐陵、蒲台、滨州、泗水、等州县被灾外。结报迟延之利津、沾化、二县、二麦被旱。遵旨加恩。请将二县、照依历城等州县加赈之例。极次贫俱加赈一个月。得旨。下部速议具奏。寻议。应如所请。并将结报迟延之知县议处。从之。　　

○辛未。上诣畅春园、问皇太后安。　　

○谕、据云南总督庆复奏称。前奉谕旨。将温而逊、命往云南以道员委用。仍著留心试看。该员到滇两载。曾委署粮道事务。勤敏干练。办事妥协。但云南道员。止有四缺。该员年已六十有余。一时难以试补。可否用于内省缺多地方。俾得勉力报效等语。温而逊著命往江南。交与总督那苏图。以道员题补。　　

○宗人府奏。辅国将军玛锡礼、请以伊养子闲散宗室德仁、承袭世职。得旨。玛锡礼既情愿与伊养子承袭。德仁著承袭辅国将军。　　

○户部议覆。长芦盐政安宁疏称。产盐之天津等处。为各商配运总汇。即未被水灾之州县。亦多运销失时。脚费倍重。请将未被灾之州县。比照乾隆三年被水缓徵之例。一体宽缓。分年带徵。所请与例不符。应令安宁逐一查明。到日再议。得旨。如该盐政所请行。　　

○浙江巡抚卢焯题奏。金华府通判张在浚。见地方歉收。不惜多金。运米二万三千石。计资八千四十七两零捐输。请照原衔。从优议叙。下部议。寻议。加一级。纪录二次。从之。
  </div>
  <div class="pagination">
   <a href="清实录乾隆朝实录_page138.html">
    上一页
   </a>
   <span>
    ...
   </span>
   <a href="清实录乾隆朝实录_page134.html">
    134
   </a>
   <a href="清实录乾隆朝实录_page135.html">
    135
   </a>
   <a href="清实录乾隆朝实录_page136.html">
    136
   </a>
   <a href="清实录乾隆朝实录_page137.html">
    137
   </a>
   <a href="清实录乾隆朝实录_page138.html">
    138
   </a>
   <span class="current-page">
    139
   </span>
   <a href="清实录乾隆朝实录_page140.html">
    140
   </a>
   <a href="清实录乾隆朝实录_page141.html">
    141
   </a>
   <a href="清实录乾隆朝实录_page142.html">
    142
   </a>
   <a href="清实录乾隆朝实录_page143.html">
    143
   </a>
   <a href="清实录乾隆朝实录_page144.html">
    144
   </a>
   <span>
    ...
   </span>
   <a href="清实录乾隆朝实录_page140.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
