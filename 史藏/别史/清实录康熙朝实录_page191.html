<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 191 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 191 页/共 681 页</h1>
    <div class="content">○乙酉。上诣太皇太后行宫、问安　　

○升翰林院侍讲学士叶方譪、为翰林院掌院学士兼礼部侍郎　　

○丙戌。上诣太皇太后行宫、问安　　

○免湖广兴国等八州县、本年分水灾额赋有差　　

○丁亥。镇南将军莽依图疏报、十二月初三等日、逆贼来犯、将军额楚、傅弘烈、率兵接战、失利、营垒俱陷、藤县失守、见存兵力甚薄、梧州势危。得上□日、今梧州可虞、大将军平南王尚之信、不必往湖南、径赴梧州、与莽依图等、商酌调遣官兵、并力剿贼、以靖地方。如王断不可离省、即速选精兵驰赴。又韶州南雄、已为内地、将军舒恕、可率领每佐领兵二人、急赴梧州。至将军额楚、傅弘烈等、见在讨贼、俟事平旋师日、察议　　

○靖逆将军甘肃提督侯张勇疏言、噶尔丹虽有与默得里蒙古结姻之信、但世为仇讐、恐争西海之地、甘肃兵单、而臣且前赴秦巩、倘两相战攻、内地难保无事、肃州当彼往来之冲、宜增兵镇守。得上□日、大将军公图海等、身在地方、轻重缓急、是所悉知应否调总兵官一员、暂往镇守肃州、与总督哈占、及张勇、公议酌行　　

○戊子。上诣太皇太后行宫、问安　　

○顺天府进春　　

○以故三等阿思哈尼哈番穆库礼子、席喇尔代、袭职　　

○免江南盐城县、本年分水灾额赋十之三　　

○己丑。上诣太皇太后行宫、问安　　

○庚寅。上奉太皇太后、自南苑还宫　　

○先是、伪将军杜辉、遣伪参将林宁等、奉书请降。安远靖寇大将军贝勒察尼等、慰谕、约期遣回。至是、詹事宜昌阿疏言、伪总兵陈华、李超、率文武官弁兵丁等投诚。据称杜辉等事泄、同谋诸人、俱被吴应麒杀死。得上□日、陈华李超等、感戴国恩、与伪将军杜辉、共约归正、事泄、杜辉被杀、陈华、李超、仍来投诚、殊属可嘉、俱授为都督同知总兵官。支全俸。留大将军贝勒军前、俾招徕贼党。所属官弁、按原品支俸。家口随彼等所欲、安插得所　　

○谕兵部、陈华李超外、投诚官内、择语言明晰、洞晓贼情者二人、令随詹事宜昌阿、笔帖式马尔泰、驰驿来京　　

○先是、上命江西总督董卫国、率兵往防铜鼓营。至是董卫国疏言、铜鼓营地方宁静、无事增防、逆贼盘踞岳长、臣愿亲领标兵五千、更调江西各营兵数千、赴楚效力。得上□日、董卫国以铜鼓营无虞、愿亲率标兵、赴楚效力、可嘉。宜如所请、统所属官兵、驰赴岳州。多备火器挨牌鹿角携往。择贤能官、留守江西、酌调本省兵、接续前进、其标下官兵、勿令分拨他处、听自统全部以行　　

○詹事宜昌阿疏言、见今贼粮已绝、伪属官兵、相继归诚、搜获逆贼往来文书、俱系调诸路逆贼援岳之事、今并贼书、密咨兵部。得上□日、逆贼食尽势穷、调取援兵、大将军贝勒等、宜约会镇守诸要路将军大臣、严缉奸细、俾贼内外音问不通、固我营垒、以御来援之贼、务期克取岳州、并檄趣江西总督董卫国、速行驰赴　　

○免江南徐州沛县等四州县、本年分水灾额赋　　

○赠福建殉难南安县知县宋煜、为按察使司佥事。予祭葬。荫一子、入监读书　　

○辛卯。上御太和殿视朝。文武升转各官谢恩　　

○上诣太皇太后皇太后宫、问安　　

○月祭孝昭皇后　　

○调工部左侍郎董安国、为吏部右侍郎　　

○免江西宁州南昌等、六州县、南昌九江二卫、本年分旱灾额赋有差　　

○予故镶白旗三等阿思哈尼哈番赖达哈巴图鲁、祭葬如例　　

○甲午。上诣太皇太后宫、问安　　

○乙未。岁暮。祫祭太庙。上亲诣行礼　　

○遣官祭永陵、福陵、昭陵、孝陵、仁孝皇后、孝昭皇后　　

○遣官祭太岁之神　　

○镇南将军莽依图疏言、臣檄大将军平南王尚之信、率兵来援梧州、尚之信报称、见赴湖南会剿、无兵可遣。臣思梧州、为广东门户、逆贼近屯榕树滩、如尚之信不来援、地方深为可虑。得上□日、近已有上□日、命尚之信不必赴湖南。今莽依图既以梧州势迫为言、尚之信其亲统官兵、驰往梧州、剿御逆贼　　

○抚远大将军都统大学士公图海疏言、今秦省诸要隘、守御已固、省城备有援师、臣欲轻骑赴京、面奏事宜。得上□日、图海携大将军敕印前来、吴丹仍佩将军印、暂统大兵　　

○丙申。上诣太皇太后皇太后宫、问安　　

○旌表八旗节妇、满洲瓦海妻温氏等十九人、汉军成其美妻曹氏等四人、烈妇、满洲阿兰泰妻殷氏一人、各给银建坊如例　　

○是岁、人丁户口一千六百八十四万五千七百三十五。田、地、山、荡、畦地、五百六万四千七百九十二顷八十七亩。徵银、二千一百九十五万三千五十四两二钱有奇。米、豆、麦、六百二十万九千三百四十五石二斗有奇。草、二百二十四万二千六百一十九束。茶、十五万五千三百六十五引。行盐、三百九十三万二千六百三十引。徵课银、二百三十九万五千六百七十五两八钱有奇。铸钱、二万三千一百三十六万五千三百六十有奇　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之七十八



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之七十九　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十八年。己未。春。正月。丁酉朔。上诣堂子行礼。还宫。拜神毕。率诸王、贝勒、贝子、公、及内大臣、大学士、都统、尚书、精奇尼哈番、侍卫等、诣太皇太后皇太后宫行礼。御殿。王以下、文武各官、外藩王、及使臣等、上表朝贺。照例筵宴　　

○朝鲜国王李焞、遣陪臣李木□垔等、表贺冬至、元旦、万寿节。及进岁贡礼物。宴赉如例　　

○上诣太皇太后皇太后宫、问安　　

○庚子。上诣太皇太后宫、问安　　

○癸卯。世祖章皇帝忌辰。遣官祭孝陵　　

○升太仆寺卿杨雍建、为都察院左副都御史　　

○免浙江西安等五县、康熙十七年分旱灾额赋有差　　

○予长沙阵亡拖沙喇哈番吴哈纳、祭葬如例　　

○平南王尚之信疏报、康熙十七年十二月初三日、琼州水师副将王珍等、率领水陆官兵、大破海逆杨二等于山墩地方。下部议叙　　

○甲辰。上诣太皇太后宫、问安　　

○免江南宿迁、桃源二县、康熙十七年分水灾额赋十之三　　

</div>
    <div class="pagination">
<a href="清实录康熙朝实录_page190.html">上一页</a><span>...</span><a href="清实录康熙朝实录_page186.html">186</a><a href="清实录康熙朝实录_page187.html">187</a><a href="清实录康熙朝实录_page188.html">188</a><a href="清实录康熙朝实录_page189.html">189</a><a href="清实录康熙朝实录_page190.html">190</a><span class="current-page">191</span><a href="清实录康熙朝实录_page192.html">192</a><a href="清实录康熙朝实录_page193.html">193</a><a href="清实录康熙朝实录_page194.html">194</a><a href="清实录康熙朝实录_page195.html">195</a><a href="清实录康熙朝实录_page196.html">196</a><span>...</span><a href="清实录康熙朝实录_page192.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
