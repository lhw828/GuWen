<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 403 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 403 页/共 848 页
  </h1>
  <div class="content">
   ○两江总督陶澍等奏、筹定江西省堵缉浙私章程。得旨、共相努力。务收实效。仍须随时认真稽查。奉行不力者。必当惩办。不可姑息。　　

○江西巡抚周之琦覆奏、遵议给事中握克精额奏、力除仓库积弊情形。嗣后各州县摊款捐款。严禁续添。交代时如有短交仓谷。勒限买补。不准作价流抵。至嘉庆年间清查案内。尚有旧亏未完银七万五百余两。近年灾歉频仍。请再缓三年。照原定章程。分别提解归款。得旨、所议尚属周到。但须实力奉行。不可所阅无几。依然如故。诸事之不能整顿。皆因不肯行之以实也。勉之毋忽。　　

○以黑龙江总管常德、为伯都讷副都统。　　

○修直隶永定河堤埝。从总督琦善请也。　　

○乙酉。谕内阁、前因阮元奏请云南贵州两省有应升之本籍游击。遇参将缺出。即于该二省内互为调升。当交兵部查奏。系与定例相符。惟总督兼辖两省者多。办理有无两歧。复经降旨著该部详查议奏。兹据查明云贵豫保互相调掣。及闽浙参将通融题补。系历经议准定例。该督所奏与定例相符。惟各该总督所辖两省之中。必须均有题缺。方可通融题补。而直省武职题推额缺。多少悬殊。参将一项。除陕甘二省向系统轮外。其两江两广湖广等省。或有题缺。或无题缺。与云贵闽浙均有题缺者不同。办理势难画一等语。所有云贵两省籍隶本省应升之游击一项。遇应题参将缺出。著准其照闽浙通融题补、及该二省豫保互相调掣之例。互为调升。其余各省均不准违例滥请。以符定制。　　

○又谕、西安驻防协领伯奇克图等、于徐锟调任时。托借盘费。辄于草价内那借银两。又馈送马匹。经该部各议以革职。实属咎所应得。姑念其尚非有事夤缘。事后又经退还。协领伯奇克图、阿勒金布、崇柱、塔瑚礼、珠隆阿、花沙布、忠灵、署协领、佐领定德。均著加恩改为革职留任。八年无过。方准开复。塔瑚礼所兼云骑尉世职。著毋庸革退。候补四品京堂舒灵阿、以告病在旗人员。辄敢干预公事。呈递封章。所揭各款。均无确据。实属险诈。若不加以惩创。其何以杜刁健而儆官邪。舒灵阿著照部议革职。以昭炯戒。　　

○调贵州威宁镇总兵官都勒丰阿、为河南南阳镇总兵官。　　

○以办赈劝捐出力。予江苏通判刘文澈等议叙。　　

○浚江苏丹徒丹阳二县运河。从巡抚林则徐请也。　　

○丙戌。上御奉三无私殿。赐亲藩等宴。　　

○谕军机大臣等、据穆彰阿等奏、严讯左章昺、实未列款致书。并续查所列各款。均属虚诬。显系诡托姓名捏揭一摺。据称将原信款单各字迹。与左章昺所书履历供词核对。迥属不符。即与左庆桐、张映垣、当堂具写亲供。亦绝不相似。既经穆彰阿等严审一月有余。并无端倪。是左章昺并未列款讦诉。尚属可信。而原列条款内除对联歌谣。及营谋缺分等条。均系子虚。其余昏夜馈送各情节。据左章昺供、非但未有见闻。并称该抚杨怿曾清名夙著。即知府裕谦、同知邵勷、均属楚省得力之员。其原列各款。应毋庸议。惟此案以无根之词。诬讦巡抚大吏及地方官、至十余员之多。及复隐匿姓名。诡托他人致书。其鬼蜮伎俩。较之寻常匿名揭帖。尤为可恶。著讷尔经额随事随时留心查访。并密向被诬之员详细推求。再根查笔迹。一得端倪。即行密速缉拏。从严奏办。毋使此等奸诡险诈之徒。幸逃法网。将此谕令知之。　　

○丁亥。上诣安佑宫行礼。　　

○御正大光明殿。赐朝正外藩等宴。作乐赐酒如除夕仪。　　

○御山高水长。赐王公大臣蒙古王贝勒贝子公台吉及外藩使臣等食。　　

○赏回子郡王伊萨克、三眼花翎。廓尔喀副使讷伽必含萨哈花翎。　


大清宣宗效天符运立中体正至文圣武智勇仁慈俭勤孝敏成皇帝实录卷之二百三十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十三年。癸巳。正月。戊子。上御正大光明殿。赐大学士尚书等宴。　　

○谕内阁、前据蒋立镛奏、湖北堤工。地方官未赶紧兴修。孝感、黄陂、抢劫之案甚多。署天门县知县吕恂、侵蚀捐赈棉衣银两各款。当降旨交穆彰阿等查办。兹据奏、讷尔经额于到任后。查知各属官民。希冀借帑兴修。以致观望迟延。即严饬该管道府、亲诣督勘筹议。并勒限严督赶办。春汛以前。均可一律完竣。至历年残缺堤工。须俟水势归槽。方能集费修筑。实非有意迟延。孝感黄陂二县。因上年捻匪窜入抢劫滋扰。业经该督等严饬营县尽力摉捕。当时各乡居民防范绸缪。在所不免。嗣获犯后民情安帖。乡民并非全迁城内。州县遇有抢劫案件。据实具报。处分甚轻。若一讳匿。转成私罪。即被害之人。无不即时上控。现检查两县及各州县。并无被控抢劫案件。其无规避处分讳盗不报之事。自属可信。又吕恂上年代理天门县事。共收绅商捐输工赈钱文。查明各垸内实在贫民户口。择其公正绅士耆民。将钱文当堂给领。每垸给钱自一百余千至数十千文不等。有花名细册。绅耆领状可据。其余钱文、为修复各垸溃堤之用。均系绅耆经手。俱有工程底帐可查。不但该员毫无沾染。且未假手吏胥。可保无克扣之弊。至制备御寒棉衣草衣。系该员捐廉施舍。并未报销。从何侵冒等语。穆彰阿系钦派大臣。讷尔经额系新任湖广总督。交查事件。均无所用其回护。既据详查具奏。自系实在情形。蒋立镛所奏。著毋庸议。　　

○己丑。谕内阁、前因张井奏、黄运湖河各工。上年水涨残损。请分别估办以资修防。当经降旨交朱士彦、敬徵、就近覆勘具奏。兹据奏、履勘高堰山盱扬河扬粮襄河各厅工程。分别急修缓修赔补各条。朕详加披阅。所有高堰山盱厅属拟加卑矮石工。应加丈尺。间有不符。层数亦宜再酌。即准其加砌。卑魏工段尚多。仍不能一律配平。应将赔补各工、于本年盛涨前修补完整。至卑矮石工处所。请照现在扬河西岸估砌碎石坦坡。高五六尺。将海漫石尾压于坦坡之下。较之加砌。稍有撙节。著该河督查勘情形奏明后。分年核办。其林家西滚坝。勒令已革通判张慰祖、照例赔修。旧信坝外越护埽。著补还石工。并照式帮宽土堤。使内外堤工。一律齐整。其坝后旧料。尽可选用。仍著确切核估。智坝仁河石底冲损。照旧修复。义河跌塘处所。情形较轻。两岸土高。结实可靠。若改挑河头。石墙石底、均需另行创造。且与开山无异。断难改移。应照仁河石底。一律填修。其坝下南北束水二堤。应补缺口。著准补还。加帮工段。暂行缓修。揭河西岸纤堤。冲刷坍卸情形较重。册造工段丈量相符。著照式分年估办。其越河港起至高甘交界止。照旧补还纤堤土工间段。共长三千一百余丈。与上段堤工相连。亦应修补。著归入常年另案款内动用修理。扬河西岸倒卸甎石各工。新工应令各员赔修。旧工共长一千八百六十余丈。不能普律加砌。既据查明洪泽湖石工土堤。均系碎石包护。连年并无掣卸。所有补修石工。著即改抛碎石。现交春令。粮艘将到。运办均需时日。除新工仍令本年赔修外。旧工抛护碎石。应令分年估办。嗣后旧工如有倒卸。著该河督均改用碎石保护。随时办理。至扬河及扬粮两厅东西各岸土堤。并甎石各工。及金湾以下纤道。除应赔各工外。著仍归岁修成案办理。里河厅属福兴正闸东雁翅塌卸石工。金门闸底间有跌损。著确切查勘。另估具奏。即于本年赶紧修办。其惠济越闸墙缝串水。著缓至下年估办。以上应行修办各工。统计需银不过三四十万两。著张井即照该尚书等所奏情形。确核银数。奏明办理。　　

○庚寅。上诣绮春园问皇太后安。　　

○谕内阁、宝兴等奏、请将失察秧种之历年巡守各官、交部议处一摺。近年吉林山禁弛懈。不法之徒。往往布种栽秧。实为薓务之害。兹据该将军等奏称、现获民人王树。刨夫杜育芳、马笃义等案。均系历年私种秧薓。其在俄木和索罗地方者。俱已起有实据。在珲春地方者。亦经行文查明结报。所办甚好。至巡守各官。并不认真严摉。非寻常疏懈可比。所有历年失察之巡山守卡各官。俱著查取职名。交部议处。以示惩儆。　　

○又谕、已革同知衔署桃南通判田锐、桃南营守备张顺清、龙窝汛千总沉德功、桃源县南岸主簿王积棻、防守堤工。是其专责。乃不能先时豫防。致奸民盗穵决口。全黄入湖。事后复以无据之言。冒昧具禀。其罪较重。仅照失察私越关津律。加等杖六十徒一年。不足示惩。田锐、张顺清、沉德功、王积棻、均著发往军台效力赎罪。以为玩视河防者戒。　　

○谕军机大臣等、卢坤奏、续据廉州文武及水师各员、报获盗船洋匪。并遵旨查覆各情形一摺。览奏俱悉。洋面匪徒。易于啸聚。必须随时查拏。李鸿宾任内。经卢坤查明曾经饬属查拏有案。是李鸿宾尚非竟不查办。业经另案革职遣戍。著毋庸议。提督李增阶、统率署参将林开疆等、巡查合浦县之涠洲禁山。围拏获犯洗溃宽等四名。又续获大头鸡等三名。署副将高宜勇、及署游击林凤仪等、会同廉州府巡缉龙门洋面。都司佘清、拏住贼艘。并盗匪二名。捦获要犯方彼等九名。长发夷犯二名。被掳客民二名。计先后截获盗船五只。击沈一只。生捦盗匪数十名。当场格杀及糸毙者不计其数。惟前获各犯。讯出盗首杨就富等、均未弋获。并据高宜勇等、勘得龙洋东南一面。属高雷琼三府。中有涠洲一岛为门户。其西一面为越南地方。盗船常聚匿狗头山。必须杜其粮食军火接济。截其越境出劫之路。并访得盗船尚有十余只。远匿夷境甲洲狗头山等处。我兵沙线不熟。难以远涉。自宜咨会越南。驱逐出巢。惟华夷疆域攸分。必须确悉情形。方可剿捕无遗。该督俟李增阶与道府续将如何商定之处。杞覆到日。仍遵前旨檄谕该国王。合力同心。剿除净尽。于内地有益。在该国亦免劫掠。其核文尤须措词得体。不可大意张皇。致开边衅。又另片奏、广州府属南海番禺等县。与肇庆府属水面皆通。有著名首盗侯幅满等聚党抢掠。经卢坤委副将赖英扬等实力截捕。追获张武溃等六名。获船一只。又追获胡亚九等匪犯十余名。交新会县审办。又拏获匪徒钟昌连等八名。交香山县收审。又据余得彪等将该犯侯幅满捦获。实属可嘉。并于海洲大亨横江等处。先后获陈亚明等二十余名。惟尚有香山四等未获。仍上紧缉拏。所办认真之至。不似李鸿宾如聋如瞆也。务须体察情形。实力实心。肃清洋面。以副委任。将此谕令知之。　　

○以湖南军需报销完竣。予通判文炜等议叙。　　

○辛卯。上御山高水长。赐王公大臣蒙古王贝勒贝子公台吉及外藩使臣等食。　　

○壬辰。谕内阁、卢坤等奏、筹堵违禁夷船章程一摺。前因＜?口英＞咭唎夷船。驶至闽浙江南山东等处洋面。降旨令该督等妥筹防堵章程具奏。兹据该督等查明＜?口英＞咭唎到粤夷船。开舱输税。情形极为绥顺。其驶至闽浙江南。又北驶山东口□胡嗄咪甲利等船。节年到粤夷船内。并无前项名目。询据该大班等亦不知有此船名。其由该国何路驶往江浙山东。该大班等亦无从知悉。或系假捏该国船名。希图就地销货。亦未可定。＜?口英＞咭唎夷船不准往浙东等省收泊。定例綦严。嗣后著责成该省水师提镇。严督舟师官兵。在近省之外洋至万山一带。及粤闽交界洋面。实力巡查。一遇夷船东驶。立令舟师严行堵截。并飞咨上下营汛及沿海州县。一体阻拦。务令折回粤洋收口。傥再有阑入闽浙江南山东等省者。即著将疏玩之提镇将弁据实严参。分别从重议处。该备弁兵丁等如有贿纵等弊。即行参革治罪。其由闽省外洋冒称西洋各国船名。径行驶入闽洋。及窜至浙江等省。即著由浙省查询来历。咨明闽省查办。自此次明定章程以后。该督等务须严饬将弁。实力奉行。傥水师官兵巡防稍有未周。洋行各商贸易稍有不公。在关经胥于减定规费之数。稍有溢取。即分别革究。以示惩儆。如查系由粤洋窜入内地洋面。则惟该督等是问。懔之慎之。　　

○谕军机大臣等、本日据瑚松额等奏到闽日期一摺。览奏均悉。此时台湾各股著名匪者。均经拏获。南北两路。俱已肃清。其巴图鲁侍卫之内。除瑚松额带往者。余著哈哴阿管带回京。瑚松额仍遵前旨带钦差大臣关防东渡。会同程祖洛将逆首陈办、陈连、詹通、张丙等讯明。派委妥员解京。尽法惩治。其匿匪如有应摉捕者。务须净绝根株。无留遗孽。所有台湾镇道以下。及匪徒起衅缘由。与程祖洛明查暗访。据实奏闻。毋稍瞻徇。将此由四百里谕知瑚松额、并谕哈哴阿知之。　　

○两广总督卢坤覆奏、察看广东藩司吉恒、明练安详。臬司杨振麟、谙习刑名。任事勇往。得旨、览奏均悉。嗣后两司内如有改易前辙者。仍当据实奏闻。不可回护前言也。识之。又奏、察访广西臬司多容安、性情和缓。属下不甚严惮。捕务未见整饬。批、所奏与朕意相同。但人已过世。毋庸置议也。　　

○癸巳。孝穆皇后忌辰。遣官祭殡宫。　　

○谕军机大臣等、有人陈奏、浒墅关为商船要道。近年关监督以督理织造为名。常驻府城。并不亲临关口。虽有佐杂委员在关弹压。而每日过税。该监督专委家丁办理。名曰总办。该家丁指使签手差役讹诈商船。其所得钱文。名曰标礼。每货物百担。完正税十二两。除加饭食火耗及一应使费。共银五两八钱。尚勒索标礼制钱十三千四百四十余文。与正税相等。致有一关两税之目。标礼之外。又有查船谢仪。自数千文至数十千不等。稍不遵意。将货物践踏。再加重罚。甚至将商人拘押关亭。锁住船只。习为故常。该委员惟知联络家丁。取好上官。不敢查问。更有关旁地棍。随同勒索。立有投单派帐谢仪上签船主等名目。自数千文至十余千不等。以致商民裹足。关税亏短等语。国家设立关隘。所以稽察非常。通商裕课。该关监督自宜常川到关。若如所奏常驻府城。仅委家丁总办。该家丁惟利是图。何弊不作。以致正税之外。尚有标礼。并有查船谢仪。其地棍兼有投单等名目。尚复成何事体。著陶澍、林则徐、明查暗访。如有前项弊端。立即严参。永远革除。以裕课项而恤商旅。该关与府城相距二十余里。该监督并不亲临关口。所司何事。嗣后并著随时稽查。傥豫堃仍蹈近年积习。惟知养尊处优。著该督等参奏。张稍瞻徇。将此谕令知之。　　

○又谕、朕近闻年来浒墅关监督。以督理织造为名。常驻府城。每日过税。专委家丁。名曰总办。无弊不作。商民裹足。关税亏短。国家设官分职。各有攸司。该关监督有裕课通商之责。自宜常川到关。若养尊处优。专委家丁办理。以致百弊丛生。亦安用此监督为耶。著传谕豫堃、嗣后务须常川到关。有弊即惩。毋许沾染近年习气。傥仍前安居简出。被人参奏。或经朕别有访闻。惟该监督是问。将此传谕知之。　　

○又谕、有人陈奏、上年五月间。福建海澄县审办陈振杀死陈恩、陈郑氏、一案。该县尹元龙、将陈振依杀死一家二命例。拟以斩决枭示。该抚因犯供游移。另秀闽县袁曦业、署侯官县程绩、审办。仍照原拟详请具题。经刑部查核案情。陈振所杀陈恩、陈郑氏、皆系有罪之人。应照擅杀绞候从一科断。改拟题结。查吏部则例。应拟秋后处决人犯。错拟立决者。承审官降一级调用。不准抵销。此案系袁曦业等审拟招解具题。由部改拟。并非遵奉部驳。自行改正。按之定例。均有应行降调处分。该抚于接到部覆后。理应开送职名。听候部议。乃事阅半年。并未参处。闻尹元龙等办案草率。官声甚为平常。袁曦业调补首县。程绩署任侯官。均属不协舆情等语。刑名为州县要务。审拟错误。例有一定处分。此案经部驳正后。已阅半年。何以不将承审各员职名送部议处。至调补首邑。尤须拣择才猷卓著。官声素好者。自不致招物议。程祖洛到闽未久。于该省事务。无所用其回护。著俟台湾善后事竣回省时。确切查明此案审拟错误各职名。该抚曾否开送。尹元龙等办案是否草率。官声何如。袁曦业、程绩、调任首邑。于舆论能否允协。详细据实具奏。毋稍瞻徇。将此谕令知之。寻奏、此案承审前任福州府桂芬、误会律有非死罪三字。将绞候人犯错拟斩枭。前臬司于巡抚驳审时。止委袁曦业、程绩、随同审供。非令其商改罪名。袁曦业人尚明干。程绩办事尚臻妥协。尹元龙原验通报。详请提省。未定罪名。现已病故。均毋庸议。所有承审之知府桂芬、初次审转之前任臬司郑祖琛、覆审照转之前署臬司王耀辰、请交部议处。寻议、郑祖琛、王耀辰、降一级留任。魏元烺、罚俸六个月。袁曦业、降一级调用。程绩、于补官日降一级调用。从之。　　

○又谕、有人奏称、上年八月间。杨国桢以中牟县知县黄元柱、年逾六旬。于河防事务。不甚相宜。请与嵩县知县秦时中对调。汤阴县知县黄树烈、年逾六十。才具未能开展。请与宜阳县知县施熙对调。曾经奉旨驳斥。黄元柱等衰老情形。该抚既有确见。理应及早劾参。乃半年以来。并未参处。又不闻归入计典。该二员履历虽开六旬以外。实已年过七旬。精力不能振作。断难胜任等语。朕思察吏所以安民。任官尤须核实。黄元柱等如果年力衰庸。未能称职。即当据实参奏。乃何以日久未见奏及。抑曾否归于计典劾参。著杨国桢明白回奏。将此谕令知之。寻奏、该二员才具中平。而心地朴诚。均能循分供职。虽年逾六旬。精神尚健。又无别项劣迹。不便以改调在先。递予参劾。报闻。　　

○赏二等侍卫阿玉玺、头等侍卫。在乾清门行走。　　

○蠲缓广东连山厅上年被猺扰害村寨额赋有差。　　

○甲午。谕内阁、户部奏、广东省向有南澳等镇营裁汰外海船兵马匹截存米石。例应按年变粜。又有裁汰军标官兵截存米石。无闰之年。亦应按年出粜。该省办理迟逾。经该部屡次行催。仍未遵照一律变粜造报。兹据查明船兵一项。除嘉庆十六十七两年米石变粜外。尚有嘉庆七年十一二三四五等年、并十八年以后各年截存米石。未据造报。其军标米石。自变粜嘉庆二十年以后。除有闰之年。拨充旗营兵食外。其无闰之年。亦未据变粜报部。统计应变米十万余石。应变入拨价银二十万余两。延不造报。似此任意延宕。殊非慎重办公之道。著两广总督、广东巡抚、严饬藩司查明道光十一年以前应变各案米石银两。迅速一律催缴完竣。埽数解司报拨。仍分年造具变粜价银细册。报部核办。傥经此次饬催之后。仍复视为具文。著将该管司道严行参奏。又据另片奏、广东省题咨案内行查未覆。及逾限未报各案。开单请饬严催。著该督抚严饬藩司、自奉旨之日起。将新旧未结未报各案。迅即分别造报登覆。并查取各案迟延职名。随案送部核议。傥仍复任意延拦。该部即将该管督抚司道一并严参。以儆延玩。　　

○谕军机大臣等、据御史徐广缙奏、请严饬州县督销盐引一摺。盐务销引之法。莫要于缉私。私盐日戢。则官盐自畅。若如该御史所奏、商人自出成本认销口岸。多不自经理。止付之商厮店夥。而商厮店夥。又止知各自营私。罔恤商人成本。故商日疲而课日绌。且两淮运盐船户。不独无水脚可领。必须向船行花费。始能领运引盐。借有官引。肆行夹带。其夹带之私。即沿途售卖。私不销尽。盐不到岸。纵口岸缺盐。地方官屡次禀催。而商厮店夥。止以在途阻风禀覆。及运盐到岸。多被船户搀和沙土。成色低下不堪。岸夥照引收仓。船内卖賸夹带私盐。即为店夥贱售。名曰埽仓。其数无从查察。是商人行盐。在途则有船户之夹带。在岸则有店夥之浮收。行一引之盐。非三四倍之私不能。商店销售。必先将私盐销尽。始销官引。官引所以日滞。又现在凤颍一带。有请票行盐者。亦有官为筹运者。如州县能实力奉行。即滞岸不难销售。至责令州县实力督销之法。莫要于同运不前者。地方官为之筹款运售。岸盐不销者。地方官为之派数比销。傥商运已足。地方官不能实力督催。即分别予以降罚参革。如商运不足。地方官能筹款运售。或更能于额外溢销者。即分别予以记功加级。州县自实力奉行。至运盐到岸之日。傥有积滞。请照颍州府比销之法。饬令乡城地保。开具食盐户名。除零星小户不计外。所有乡城各户。照户口派销。如酱坊腌菜坊。照市面派销。均由地方官体察办理。其督销造报之法。设立册票。一为地保认销票。一为商店发盐票。地保赴店买盐时。彼此对票。商店则凭地保认销之票报销。地方官则凭商店发盐之票报销。其零星小户赴店自行买食者。亦并汇入总报。报销得实。商店乃不得以销賸私盐。混作未销官引。则州县督销得力各等语。是否可行。著陶澍体察情形。妥议具奏。务期于国课民食。两有裨益。该御史原摺著钞给阅看。将此谕令知之。寻奏、两淮盐弊。不止一端。现已将船户灶户店夥盐枭等弊。设法杜绝。该御史所奏按户派盐之法。滋扰乡闾。流弊非一。断不可行。从之。　　

○命都察院左都御史白镕、会同盛京工部侍郎裕泰、敬谨修理永陵启运殿工程。　　

○喀什噶尔领队大臣额尔古伦、因病赏假。以叶尔羌领队大臣乌珍泰、署喀什噶尔领队大臣。叶尔羌协领朝善、署领队大臣。　　

○以捐修湖北贡院。予试用知县宋其洋等议叙。　　

○乙未。孝圣宪皇后忌辰。遣官祭泰东陵。　　

○上诣恩慕寺。恩佑寺。行礼。　　

○谕内阁、琦善奏、直隶地方紧要。各营将领。多有未经行阵之员。恳酌调数员。开单请简一摺。直隶为畿辅重地。据该督奏称、现在大小营员中曾经行阵者甚少。必须酌调数员。俾资教练。自系慎重营伍之道。著照所请、所有单开之直隶提标中军参将西经阿、应行题补之天津镇标中军游击尚政棠、督标前营游击善禄、大名镇顺德营游击西拉通阿四员。俱著调往陕甘补用。其肃州镇甘州城守营参将王国辅、济木萨营参将马殿甲、西安镇标中营游击陈金绶、宁羌营游击向荣、肃州镇标中营游击得坤、甘肃提标左营游击杨得贵六员。俱著调往直隶补用。直隶现止参将一缺。游击三缺。所余二员。著琦善留俟营员出缺时。酌量奏补。此系畿辅地方。尤关紧要。他省不得援以为例。　　

○又谕、前据徐宝善奏、直隶道府延请幕友。令州县公出脩脯。以资办公。当降旨交琦善确查具奏。兹据奏、外省大小官员。惟恃额设俸廉为办公之用。遇有通省公事。例无开销者。不得不于廉俸内行文摊扣。多系详明督抚列入交代。其道府延请幕友。岁需脩脯。向系自出己资。并无详请摊扣他人廉俸案据。惟首府廉俸无多。其另办发审案件之幕友。专为通省公事。由通省公派脩脯。各省皆系如此。不独直隶近年为然。若责令自出己资。在各州县所省甚微。而首府势必办公竭蹶。自应仍循其旧。至上年蒋兆璠讦告徐寅第一案。经戴宗沅等确讯。实止蒋兆璠一人致送陋规。此外各州县实无馈送之事。亦别无讦控之人。原奏所称。自属风闻未确。徐宝善所奏。著毋庸议。　　

○又谕、现在管带后扈之领侍卫内大臣较少。著派仁寿、同奕绍、福克津、轮流管带。长龄虽属身体康壮。惟年已七旬有余。若仍令在公所轮流进班。究与年迈之人不甚相宜。长龄著加恩免其进班。每遇长龄进班之日。即著仁寿进班。　　

○以都察院左副都御史德春、户部左侍郎汤金钊、知贡举。　　

○丙申。谕内阁、祁＜?土贡＞奏、颁发越南国时宪书。尚未到粤。先将粤省刻本发给该国遵照一摺。越南国每年应领时宪书。系由礼部发给广西驻京提塘领出。转交摺差赍带回粤。去年该国应领时宪书。迟至十二月尚未赍到。经该抚将广西省遵照部颁道光十三年底本刊刷之时宪书。查照定数。发交左江道递送出关。转递该国王遵照。所办是。至此次广西驻京提塘递发宪书迟误。殊属怠玩。著兵部即传该提塘严行讯问。奏明办理。
  </div>
  <div class="pagination">
   <a href="清实录道光朝实录_page402.html">
    上一页
   </a>
   <span>
    ...
   </span>
   <a href="清实录道光朝实录_page398.html">
    398
   </a>
   <a href="清实录道光朝实录_page399.html">
    399
   </a>
   <a href="清实录道光朝实录_page400.html">
    400
   </a>
   <a href="清实录道光朝实录_page401.html">
    401
   </a>
   <a href="清实录道光朝实录_page402.html">
    402
   </a>
   <span class="current-page">
    403
   </span>
   <a href="清实录道光朝实录_page404.html">
    404
   </a>
   <a href="清实录道光朝实录_page405.html">
    405
   </a>
   <a href="清实录道光朝实录_page406.html">
    406
   </a>
   <a href="清实录道光朝实录_page407.html">
    407
   </a>
   <a href="清实录道光朝实录_page408.html">
    408
   </a>
   <span>
    ...
   </span>
   <a href="清实录道光朝实录_page404.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
