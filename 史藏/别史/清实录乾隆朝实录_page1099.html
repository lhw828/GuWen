<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1099 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1099 页/共 1860 页</h1>
    <div class="content">
○又谕曰、阿桂奏、接朕两次谕旨。令相机办贼。即趱程往会阿里衮。协同剿办等语昨据阿桂奏请释回。擒解缅匪三名。朕以其处置乖方传旨训饬。此次所奏、乃自知前摺之非。赶往会商。尚属有心振作。著传谕阿里衮。阿桂、务遵节次谕旨。妥为办理。迅速奏功毋稍贻误。再缅匪驻劄老官屯布普喇。一小头目径行文内地将军等。殊属越分。嗣后有似此者即行驳饬。勿任纵玩并将此谕令知之　　

○工部议准江苏巡抚彰宝疏称、华亭镇洋宝山三县戚家墩等处沿海土石塘。经潮浪冲损应加筑单坝坦坡从之　　

○旌表守正捐躯之直隶雄县民李良栋妻康氏　　

○己未。上御太和殿视朝文武升转各官谢恩　　

○谕、前据山东省查获蔡廷章。靳贯子。通杲等。供认割辫确凿经朕降旨。询问该抚如何设法成招而富尼汉覆奏、并未刑求到案即行供吐。及至解京后经军机大臣会同刑部审讯。其外省所取供词皆系承审官刑逼妄供。而各犯身受刑伤种种现在尚未平复是富尼汉前次覆奏、实属捏饰。已将伊交部严加议处。又程焘奏拏获僧人普阔。不加刑求。即自认为割辫匪犯及交河南巡抚阿思哈。将普阔案内应质人犯。于普阔解至该省时就近提质究出普阔向湖北都司田国恩任所寻父。经田国恩妄拏送交黄冈县查讯该县杨仪。辄加刑讯普阔畏惧。信口混供及查起辫药。毫无确据已传谕将田国恩杨仪及普阔等解京审讯俟审结时再将程焘议处割辫匪犯蔓延各省扰害良民督抚等自当饬属上紧严拏。但获犯到案。必须细察情由。反覆研讯。岂得滥加刑拷。累及无辜。屡经传谕各督抚、极为明悉。乃各省并未获一真实匪犯。而山东。湖北。二省。辄将无干之人。妄加锻炼。辗转株连。若非朕洞晰其情。提解覆讯。几成冤狱。至富尼汉。始而颇知认真躧缉。程焘。则因朕降旨询问。始行盘获一二游僧塞责。核其初办情形。富尼汉与程焘判然不同。而以刑逼成招之案。敢以不事刑求诳奏。则两人如出一辙。督抚等偶有无心之过。尚可加恩宽宥乃办理此等重大案件。公然有心欺饰。且二人皆初经委任之员。竟不知以诚实自矢。即重治其罪。亦所应得。若仅予以革职留任。未足蔽辜。而似此居心。岂可复膺封疆之寄。富尼汉著降补山西布政使。革职留任。其山东巡抚员缺。即著富明安补授。程焘著降补江西布政使。革职留任。其湖北巡抚员缺。即著揆义署理　　

○谕军机大臣等、前以福建民人李浩。背卖孔明碑记图。经浙省拏获。供词狡卸因传谕崔应阶。将李浩供出之犯。迅提研究。务得实情。今阅该督覆奏称、李浩原供得自王三之处。王三到案。坚不承认。即李浩亦称实不认识。原系畏刑妄供等语。王三既系李浩妄供。其碑记得自何人自当另行穷究今李浩供七月底在福鼎县桐山相离三十里之饭店内。开店人向说有孔明碑记。因将安良图与彼换取。持赴傅阿有店内。令其刻板。而福鼎县知县禀称、访有长乐县民陈茂崇等将碑记互相传钞。讯之陈茂崇。则供得自陈茂相。陈茂相复给林圣可。林圣可复给酒店帮工之人张顺应。张顺应因遇李浩传卖安良图。随托陈行海照钞向其兑换。是李浩碑记。得之于张顺应之手。自无疑义。但李浩所供。只云开店人。而不能举其姓名。张顺应何由知其为李浩。其中情节。必须切实质讯始成信谳。至陈茂相一犯。系此案起初传说之人。但据云曾在省城钞有碑记。则又当向其穷诘。层层根究造作首犯。方可完案。著传谕崔应阶。将此案详悉追究。务令水落石出毋致稍有疑窦。即将审拟确情。据实覆奏。至李浩在温州。因何畏刑妄供之处。并向该犯研讯明确。一并具奏。所有案犯。俱在浙江而陈茂相等。又经该督令其解浙归案讯拟。昨已有旨。令崔应阶即回闽查办逆案事件。令碑记一案。起自福建。其踪线仍当于福建追寻。所有续解陈茂相等各犯。崔应阶途次遇见时。仍可带回闽省审讯。其已经在浙之李浩等。应行质讯要犯。著永德选派妥员。小心管押。解往福建。交崔应阶就近查办。毋致稍有疎虞。将此并谕永德知之　　

○又谕、据明山奏、署潼关厅同知赵本嶓。盘获僧道慧如等二名。带有天津县印札。称直督等派令出外躧缉割辫匪犯之人。华阴县杨成棫。查验印札属实。即给以回札。转送河南。所办草率均请交部议处一摺直隶查缉割辫匪犯。设法差令僧道体访。曾经附摺奏明。其事亦无关紧要但僧道等。如果系匪犯假冒妄为。则自直隶以至陕省。经过地方必多有割辫滋扰踪迹随时败露。何难稽查得实。今慧如等所至之处。并无犯案。且又赍有印札到官赴验。其非奸徒影射可知。地方官留心盘诘。固属分所应为而该抚过于逆亿。并印文亦疑其作伪。则未免于事理不能透彻。所有赵本嶓等均无庸交部议处。仍将此传谕明山知之　　

○漕运总督杨锡绂故以山东布政使梁翥鸿。署漕运总督。山东按察使尹嘉铨。为山东布政使。服阕湖北按察使雷畅。为山东按察使　　

○庚申。孝惠章皇后忌辰遣官祭孝东陵　　

○谕军机大臣等、据吴必达奏、督剿贼匪黄教一摺内有贼众东＜?穴犮＞西扰。官兵疲于奔走。未易克期竣事等语。所奏未免心存畏难。吴必达平日尚属能事。昨一闻逆匪蔓延之信。即带兵渡海督办。颇觉勇往。何以甫至台湾。辄尔张皇顾虑。此等么＜?麻骨＞鼠窃。原属不成事体。纵使避匿山洞。官兵奋力合剿。何难克期就获。前据鄂宁等奏称、分调水师前往。合之台湾本地之兵。已不为少。今该提督称、现兵不敷派拨。已飞咨督抚添调。鄂宁现在厦门。自即派兵接应。吴必达应即上紧督兵。设法搜剿。迅速擒获。以靖海疆。不得复以兵少为词。致奸宄久稽显戮。至此案初起时。不过匪徒偶聚深山。潜行滋扰。本非难办之事。地方文武。若即督率掩捕。原可立就扑灭。皆由总兵王巍。畏葸观望。迁延一月。致贼匪鸱张不法。实为贻误。已降旨将伊革职。至伊统兵以来。尚容贼众肆行窜突。焚掠拒捕。则其漫无调度。更可想见矣。吴必达何以不即参奏。着再传谕吴必达。遵照前旨。将王巍懦怯乖方之处。据实严参究治。仍将现在剿贼情形。迅由六百里具奏。并谕崔应阶、鄂宁、知之　　

○又谕据钱琦奏、现赴建宁查办傅元禧等逆案一摺。该犯等。敢于造作逆词。结盟纠众。情罪甚为可恶。自当彻底严究。务将首夥各犯迅即擒获重加惩治。不得因其茹供不吐。致令狡卸。稍有轻纵。钱琦闻信。即行亲赴查办。固属分所应为。但省会重地。不可无大员弹压。昨据崔应阶奏至。已谕令迅回闽省督办崔应阶一到瓯宁。钱琦即应先回省城。俟傅元禧等一案办毕之后。崔应阶即赴厦门。筹办台湾一切事宜。鄂宁即可回省办理地方事务。可将此传谕崔应阶。鄂宁。并钱琦知之　　

○又谕、据钟音奏、广东省官犯朱邦宁。于十月初九日。接准勾决部文。飞提解省。旋据翁源县知县叶荣观详报。该犯病势委顿。复委该府钱鸣泰。前往督解。据禀。十月十四日。将该犯扛擡。旋即昏迷。停止起解。延至十六日在监病毙。请将叶荣观。各该管上司分别革职议处一摺所奏殊不可信。已交部严察议奏至。朱邦宁系县令枉法受赃。应明正典刑之犯。先经传谕各督抚、豫将官犯提至司监。听候勾到部文办理。该省于九月二十五日。接奉廷寄。即经臬司飞提。翁源距省仅八百里。该县奉到司文。即应如期起解。乃任其藉病稽延。而所报病毙。又复不先不后。适在予勾行刑之时。其中显有情弊。岂得但以验讯明确。含糊了事。看来并其监毙之事。皆不可信矣。外吏怠玩欺朦。习为故智。其风实不可长。李侍尧身任总督。与钟音近在同城。于地方茹常刑名钱谷事件。原可听抚臣自行缮奏。乃以此等重大案情。何得置身事外。不行专摺奏明。一任抚臣主稿。仅于摺后按例会奏之理。实属不知轻重。李侍尧向来尚属精明强干。任事奋勉之人。何近日办事忽改前辙屡形不及若此。著传旨申饬。所有此案官犯临时毙狱情由。著专交该督。即行严密鞫讯务得确情据实覆奏。其管狱各官。既经革职如狡展不吐实供。即应加以刑讯。务令水落石出毋得任其稍有支饰自干咎戾。将此传谕该督仍令速行严察奏闻。寻奏、随率两司亲诣启验。实属病毙。惟据该府钱鸣泰供称抵县时将收禁司监谕旨饬看。该县已悉提解原委。仍延挨不解。是叶荣观明知该犯勾决在即故令瘐毙狱中。幸逃显戮应照故出人罪律问拟钱鸣泰交部严加议处。得旨该部核拟具奏　　

○兵部等部议奏、吏部尚书托恩多。前署步军统领任内于各该旗步军协尉等查夜旷误一任废弛并不行查参实属不职。请照例革职得旨托恩多著革职　　

○调礼部尚书永贵为吏部尚书以左都御史观保为礼部尚书内阁学士素尔讷为左都御史给事中德成为内阁学士兼礼部侍郎永贵未到京之前命兵部尚书托庸、兼署吏部尚书事务　　

○命礼部尚书观保兼管镶白旗蒙古都统　　

○调镶红旗满洲都统托庸、为正黄旗满洲都统。以正白旗满洲副都统扎拉丰阿、为镶红旗满洲都统　　

○辛酉。谕军机大臣等、广东省官犯朱邦宁、以县令枉法受赃。系应明正典刑之犯。本年秋审情实。业已予勾昨据钟音奏、该省于九月二十五日。接奉豫提官犯收禁司监听候部文办理谕旨。于十月初九日。接准勾决部文。节经臬司飞提。而该县以朱邦宁病势委顿。据禀。十月十四日。将该犯扛擡。旋即昏迷。停止起解。延至十月十六日。在监病故等语。监犯病毙。在常时虽间有其事。而朱邦宁之死。不先不后。适在予勾行刑之时。其中难保无李代桃僵情弊。所报监毙之处。殊不可信。现已有旨。交李侍尧将管狱各官革职。严行讯鞫。务得确情。自当水落石出。其朱邦宁一犯。若竟系豫行串通抵换。幸逃宪典。断不敢仍留粤东。势必远扬潜匿。闽粤江西疆界毗连。或即窜入该省地面。亦均未可定。除谕四川总督。于该犯梁山原籍密查外。著传谕崔应阶、鄂宁、吴绍诗等饬属实力密访如有踪迹。立即擒获奏闻　　

○壬戌。上诣大高殿行礼　　

○兵部议奏、署散秩大臣兼昭信伯李淑忠、值班旷误。请旨办理。得旨、李淑忠著革退署散秩大臣。并世职　　

○工部议准、升任河东河道总督嵇璜疏称、运河捕河二厅属埽霸各工。经汛水叠涨。溜势汕刷。残缺堪虞。应加镶捍御。从之　　

○旌表守正捐躯之河南孟县民张所勋女张氏　　

○癸亥。上诣皇太后宫问安　　

○军机大臣等议奏、各省绿营生息银。前经定议全彻。令各将军、督、抚、另筹别款以资赏项。今据先后奏覆。直隶、山东、山西、广东、等省酌用裁减冗粮。湖广、陕西、等省。以节省马乾。余剩马价应用。浙江、福建、等省。以盐课盈余。房地租银拨给。甘肃、广西、等省。请于改马为步。改战为守项内凑支。悉按照地方情形。酌筹可行永久。均应如所奏办理。至热河、吉林、黑龙江、成都等处。所请照旧滋生。及改赏为借各款。核其所办情节。俱于事理未协。应令热河。于节剩赏项。吉林、黑龙江、于余地租银。成都、于鼓铸余项。通融支给。其荆州驻防。有出征滇兵借款。据该督定长奏、请扣限五年完交。应准其展限。俾得从容还项。云。贵二省绿营。俟军务全竣日查办。从之　　

○又议覆、宗人府奏、盛京宗室。向无管辖之人。请照京师例。添设总族长一员。每翼添设宗室佐领一员俟出缺时。令盛京将军。于盛京承祭宗室中。每缺各拟一员。宗人府带领引见补用。并铸给总族长关防。佐领图记。三年无过给纪录一次。领催人等。即在该处充派。均应如所请。从之　　

○户部议准、查仓大臣兵部尚书托庸等奏称、盘验京通各仓。每届五年丈量一次徒滋糜费应停嗣后分年支放。按仓分划新收旧贮得旨是依议　　

○兵部议奏、驻劄辟展办事大臣福僧额。于昌吉滋事脱逃之种地郭二小等犯。经由该处不能缉获应请降调得旨福僧额著降一级调用　　

○工部议准升任河东河道总督嵇璜疏称、运河厅属济宁汛东西二堤泇河厅属。滕峄二汛东堤。缘风浪撞激塌卸甚多应帮培高厚。从之　　

○又议覆陕西布政使勒尔谨奏称、各属估变房船什物。不过按年递减。笼统开报。其实在情形上司并未目睹议准议驳。究属悬揣。请令布政使亲勘等语查房屋船只。遇有裁汰均须按期估变。布政使钱谷事繁。势难分身往勘应请嗣后估变银数。在二百两以下者令地方官估报。该管知府确勘。司道覆核具详督抚、咨部二百两以上者。该管道员随时亲查布政使转详督抚核奏。若多至数千两者或令藩司勘估。或督抚乘便覆勘均听该督抚临时酌办从之　　

○旌表守正捐躯之湖南善化县民尹盛贵妻曹氏逼嫁捐躯之四川马边厅民陈宗富妻彭氏　　

○甲子谕前据李侍尧参奏、潮州镇总兵明达。抑勒守备甘廷亮。垫发赍摺路费等项。致令自缢身死经该亲属呈控。请旨解任质审一摺。业经降旨将明达解任交与李侍尧严行审究。如所控属实。即一面革审。一面奏闻。今据该督奏称、已经审出支用赍摺盘费等项属实等语。明达著革职。交该督即行严审定拟具奏　　

○军机大臣等议覆、直隶提督王进泰奏称、独石口古北口二处驿站均隶提督兼辖。凡支放钱粮。若听管站司员豫领存贮。并不报明兼管大员稽查出入。难保无那掩弊窦。应如所奏。嗣后独石口工料银。令管站司员。册报提督。移咨户部支领。其银贮口北道库。该司员于每季首。赴库领取。仍将日期报提督存查。其古北口工料银。向在藩库关支。道远未便应令管站司员分作两季报提督转行藩司给领存霸昌道库俟下届季首再赴道库支发其二驿应给蒙古站倒马价银均由提督转咨理藩院移户部领银贮两处道库按季关支两处道员。均随时咨报提督存案至各站经餧马匹之把总夫头。领银具结一并报提督察核。亦应如所请从之　　

○兵部议准御史觉罗敦岱奏称、顺天武乡试。例止派外场监试御史四员。并无内帘监试御史武会试。例派内帘监试御史一员而耳目难周应请嗣后武乡会试。添派满汉监试御史各一员至考试武进士举人等虽额数较少而场外墙垣巡防宜密。应照文场例派弁兵员役巡查从之　　

○以署山西太原镇总兵萨灵阿为广东潮州镇总兵　　

○旌表守正捐躯之河南温县民郑生才妻马氏　　

○乙丑。谕据闵鹗元等奏湖广总督定长。于十二月初六日患病身故等语。湖广总督员缺著高晋就近驰往署理。仍兼摄荆州将军事务。两江总督事务著彰宝暂行兼署。吴达善著调补湖广总督。该督现在来京。俟陛见后再赴新任。其陕甘总督员缺。著明山补授　　

○谕军机大臣等、据阿里衮等奏、派海兰察。巴朗。塔玛鼐。领兵三百余名。分路前进等语。阿里衮等接朕前旨。派海兰察等。带兵捉生攻掠。但为数无多。恐有疎虞。计此时阿桂已到。著传谕伊等速即领兵策应。以壮声援。又据奏、自缅逃出之何士顺供称、结此带兵三万。驻劄边境。俟大兵到时。即攻取阿瓦城等语。看来结些与缅匪构衅属实。可将本年暂不进兵之处。晓示结些。令其明岁会兵协剿。俟平定缅匪后即以该处地方。给令移驻。实为妥便。阿里衮等。务宜相机筹办。勿误事宜。仍将海兰察等现在进兵情形。速行奏闻　　

○吏部议覆、江西按察使佛德奏称、外省官员。遇有亲友置货携署。散交同寅下属。辗转销售。微末佐杂。无属员可散。勒派所部乡保。给绅民缴价。该管上司。或视为泛常。竟不查究等语。应通行各督抚、严饬所属。务令禁绝。倘同寅上司中仍容隐不举。并查参。从之　　

○以故苏尼特多罗贝勒甘珠尔子恭桑扎勒、照例袭封　　

○调河南巡抚阿思哈、为陕西巡抚。以哈密办事大臣文绶、为河南巡抚　　

○调四川川北镇总兵福昌、为松潘镇总兵。以湖南衡州协副将长清、为川北镇总兵　　

○丙寅。谕军机大臣等、崔应阶奏、据布政使钱琦禀称、盘获奸僧觉圆。并傅元禧所开夥犯董乃福等一案。现已获二十二人。惟赖子性。高永彪。未获等语。此案在事官弁等。办理尚属奋勉。其中有应送部引见及分别酌量议叙者。该督即行查明具奏。其赖子性、高永彪、二犯。即速上紧缉拏务获。以净极株。毋任延缓远扬。将此传谕知之　　

○又谕、宋苏轼有凤翔八观诗。如所称石鼓诅楚文。开元寺王维吴道子画。天柱寺维摩像。东湖真兴寺阁李氏园。秦穆公墓诸处。皆秦汉以来相传旧迹。内惟石鼓文。久经移置国子监。其余所有。尚在凤翔境内。后人曾否修葺至石碣塑像画壁。阅时既久。是否尚可追寻抑已俱就湮没。著传谕明山。随便留心体访明确。并将历来兴废缘由。遇奏事之便。附摺奏闻　　

○又谕、昨已降旨、将阿思哈调补陕西巡抚。但须俟文绶到豫后。方能赴任。现在陕西抚篆。系勒尔谨护理。为时尚久。一切俱宜勉力。不可稍有懈弛。至明山已升任陕甘总督。有统辖两省之责。于阿思哈未赴任前。陕西事务。该督更宜加意照管。无或略存畛域之见。著将此传谕明山、并勒尔谨知之　　

○又谕曰、文绶现在新疆。到豫尚须时日。阿思哈来京陛见后。仍暂回河南办事。俟文绶到豫交代。再赴陕西新任。将此传谕知之　　

○以杀虎协副将阿明阿、署山西太原镇总兵　　

○丁卯。上诣皇太后宫问安　　

○谕曰、盛京将军明福、有面问事件著驰驿来京所遗印务。暂令额尔德蒙额署理　　

○谕军机大臣等、鄂宁奏、查出闽海关税银那新掩旧一摺。已传谕令明福。由驿来京先行询问。关税尽收尽报原属一定之例。如有徵收偶遇短少。不能足额之年。经部驳令督抚等。查核覆奏属实。亦无责令赔完之理。何得将下年税银。提补前额。其中若非侵蚀舞弊。何至自甘那移掩饰若此。况下年之税补入上年下年再有不足。辗转提补。无谕后任之人。难以接受。且由此日就亏缺。势又何所底止。又所短止有一万二千余两之数。而提补乃至一万七千有余。虽委员供系拨补石玛等口缺额。此等各口课项。何以又不归入闽海关正数之内。种种殊不可解。著传谕鄂宁。即将那掩情由。彻底清查。务使水落石出。毋任稍有隐匿。所有委员彭誉。即一面革职。并关口书吏人等。严行究讯。此摺暂停交部。俟审有大端。具奏到日。再降谕旨。先将此传谕鄂宁。速查奏闻　　

○又谕、刑部议驳尹嘉铨奏、窃盗满贯。及三犯窃盗。赃至五十两以上拟绞各犯。再加监候一年。照别项可矜人犯减流之处。毋庸议一摺。所驳甚是。已依议行矣。寻常可矜罪犯。例得减等拟流。若此等窃贼拟绞匪徒。多属积猾。又经屡犯不悛。即赃数未满。尚应拟遣。乃因多禁一年。即由外遣改易内地。是为贼犯开徼幸之径。而囹圄亦徒滋聚匪之虞。岂明慎庶狱本义。尹嘉铨所奏外。若加严。而实则有意从宽。未改沽名家习。尹嘉铨著传旨申饬　　

○以两广总督李侍尧、袭封二等昭信伯爵　　
</div>
    <div class="pagination">
<a href="清实录乾隆朝实录_page1098.html">上一页</a><span>...</span><a href="清实录乾隆朝实录_page1094.html">1094</a><a href="清实录乾隆朝实录_page1095.html">1095</a><a href="清实录乾隆朝实录_page1096.html">1096</a><a href="清实录乾隆朝实录_page1097.html">1097</a><a href="清实录乾隆朝实录_page1098.html">1098</a><span class="current-page">1099</span><a href="清实录乾隆朝实录_page1100.html">1100</a><a href="清实录乾隆朝实录_page1101.html">1101</a><a href="清实录乾隆朝实录_page1102.html">1102</a><a href="清实录乾隆朝实录_page1103.html">1103</a><a href="清实录乾隆朝实录_page1104.html">1104</a><span>...</span><a href="清实录乾隆朝实录_page1100.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
