<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 28 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 28 页/共 1860 页
  </h1>
  <div class="content">
   ○又谕总理事务王大臣曰。贵州提督哈元生、办理苗疆。刚愎自用。与巡抚元展成、文武不和。诸凡不能预为防范。及逆苗蠢动。仍拥兵观望。以致贼势猖獗。百姓受其荼毒。伊身膺扬威将军之任。稽迟军务。著拏解来京。严审定拟具奏。　　

○裁直隶副总河缺、以直隶总督兼管河务。　　

○以广西左江镇总兵王无党署理贵州提督。　　

○壬午。谕礼部、凡由捐纳候选之贡监举人。例不得与乡会试。从前事例有捐应乡会试一款。今捐例已概行停止。此等人员。尚在需次选曹。与既登仕籍者有间。直隶各省贡监。愿与乡试。举人愿与会试者。准令一体考试。以示鼓舞人材之意。　　

○大学士迈柱奏请、各部郎中员外主事。奉差学政者。本缺另行铨补。至升转之处。仍就原官、与现任司员、一体论俸。遇应升之缺。吏部照例推升。具题请旨。以升衔注册。俟任满回京补用。再郎中俸满。应升道府者。亦准以即升注册。俟任满考核称职。以应升之缺选用。俱下部议行。　　

○癸未。以江西广饶九南道陈德荣、为贵州按察使。　　

○以编修王峻、为云南乡试正考官。御史钟衡、为副考官。刑部主事苏霖渤、为贵州乡试正考官。刑部主事金溶、为副考官。　　

○内阁、翰林院、带领癸丑科散馆修撰、编修、庶吉士、引见。得旨。清书庶吉士梁文山、周正思、王检、汪师韩、张映辰、赵瓒、为编修。陈中荣、刘元炳、杜谧、王芥园、为检讨。汉书编修张若霭、修撰陈倓、编修沈昌宇、已经授职。庶吉士朱续晫、夏廷芝、姚孔鋠、张湄、沈景澜、鄂容安、储晋观、张为仪、赖翰颙、陈仁、陈大受、肇敏、双庆、朱恒、鄂伦、杨二酉、阮学浚、程钟彦、冯元钦、王文充、罗源汉、为编修。宋楠、介福、邱玖华、张兰清、沈齐礼、传为詝、胡定、辛昌五、为检讨。李敏第、吴文焕、时钧辙、朱泮功、额尔登额、福魁、杨琨、刘学祖、赫成峨、吴士功、俱以部属用。吴祖修、吴学瀚、徐梁栋、范从律、刘孔昭、王廷鸿、俱以知县即用。于开泰、李天秀、著归进士原班铨选。编修田志勤、准作散馆。庶吉士雷鋐、亦准作散馆。一体授职。　　

○兵科掌印给事中瞻塔海奏请、汉郎中员外降调。准补员外主事。又汉官降级革职、奉旨补用之员。准其通算前俸。俱照满员一体办理。寻下部议。各部郎中等官。遇有降调事故。果属因公。而平昔熟练部务者。准该部堂官保题。带领引见。请旨留部办事。咨部以各该部主事题补。降革汉官。钦奉特旨。以降革之案。本属冤抑、准其开复原官补用者。通理本任前俸。以归画一。从之。　　

○甲申。谕户部、由科甲出身之部曹。差任学政者。皇考准其带翰林编检衔。以示优视学臣之意。乃该员兼衔之后。原缺除授有人。该部既不便请俸。而翰林衙门。见其尚系虚衔。亦未便遽为请俸。是部曹一任学政。而反失其常禄也。嗣后部曹出任学政。带翰林衔者。或照原官论俸、由该部支领。或照编检论俸、由翰林院支领。该部妥议具奏。　　

○以护军统领都来、署正白旗满洲副都统。　　

○乙酉。谕八旗都统、八旗阵亡人等、所得官职。若无亲生之子。请令伊弟兄承袭。所办殊属错谬。此非伊祖先劳绩所得官职可比。若弟兄有子。即过继与孀妇为嗣。令其承袭。则世次相当。而承阵亡之人祭祀。养赡孀妇。亦均有赖。若弟兄子嗣无多。仅有一子。伊尚可生子。先将此子过与孀妇为嗣。令其承袭官职。将来即乏子嗣。究有此子承继。再本族中子孙内。如有已经过继孀妇为嗣者。虽有近派兄弟之子。若孀妇情愿令养子承袭者。应亦听孀妇所请。令养子承袭。　　

○丙戌。训饬八旗节俭。谕总理事务王大臣、八旗为国家根本。从前敦崇检朴。习尚淳庞。风俗最为近古。迨承平日久。渐即侈靡。且生齿日繁。不务本计。但知坐耗财求。罔思节俭。如服官外省。奉差收税。即不守本分。恣意花消。亏竭国帑。及至干犯法纪。身罹罪戾。又复贻累亲戚。波及朋侪。牵连困顿。而兵丁闲散人等。惟知鲜衣美食。荡费资财。相习成风。全不知悔。旗人之贫乏。率由于此。朕即位以来。轸念伊等生计艰难。频颁赏赉。优恤倍至。其亏空钱粮。已令该部查奏宽免。其入官之坟茔地亩。已令查明给还。其因获罪革退之世职。亦令查明请旨。似此叠沛恩施者。无非欲令其家给人足。返朴还淳。共享昇平之福也。现在日与王大臣等、筹画久长生计。次第举行。惟是旷典不可数邀。亦不可常恃。而旗人等蒙国家教养之厚泽。不可不深思猛省。自为家室之谋。即如喜丧之事。原有恩赏银两。自应称家有无。酌量经理。乃无知之人。止图粉饰虚文。过为靡费。或遇父母大故。其意以为因父母之事。即过费亦所不惜。不知荡尽家产。子孙无以存活。伊等父母之心。其能安乎否乎。他如此等陋习。不可悉数。在已不知节省。但希冀朝廷格外之赏赉。以供其挥霍。济其穷困。有是理乎。嗣后务期恪遵典制。谨身节用。勿事浮华。勿眈游惰。交相戒勉。惟俭惟勤。庶几人人得所。永远充裕。可免窘乏之虞。况旗员内之老成谨慎者。可望擢用外任。上为国家效力办公。下亦可得俸禄养廉。以赡给家口。倘伊等不知痛改前非。仍蹈覆辙。骄奢侈靡。亏帑误公。则是伊等下愚不移。自取罪戾。不惟恩所不施。且为法所不贷。朕必仍前按律惩治。不少姑息。且朕今日所宽者。即向日亏空官帑。骄泰自恣之人也。若不痛自改省。谨遵法纪。则将来不于伊身、必于伊等之子孙。又复罹追比之苦矣。又何乐于目前数日之花费乎。凡朕之所以谆谆训诫者。总为伊等豫谋久远生计。八旗大臣等、可通行晓谕官兵人等。其各敬听朕言。熟思审计。以无负朕之期望。　　

○总理事务王大臣等奏、本月十七日奉旨。前者军兴以来。令大臣官员往驻蒙古边疆。办理事务。今大兵既彻。仅留驻兵。一切防守事宜。并已减省。其各处办理驻劄之大臣官员。有应彻者。著总理事务王大臣等议奏。臣等查驻劄归化城办事尚书通智、驻劄西宁巡抚德龄、散秩大臣塞楞、郎中三达礼、员外郎五十七、主事齐明、驻劄肃州内阁学士岱齐、侍读学士阿兰泰、驻劄哈密员外郎达桑阿、扎史、驻劄西藏副都统马拉、那苏泰、员外郎那逊额尔格图、驻劄呼伦贝尔领侍卫内大臣哈达哈、原任郎中伊特格尔、以上各官。尚书通智、本以归化城都统根敦、副都统席尔塔、悉赴军营。其地乏人。是以遣往。今根敦、席尔塔、已各还所在。应令通智、俟修城驻兵等事竣、即行还京。西宁原驻大臣一员、办理青海蒙古番子事务。兵兴以来。始增驻大臣章京等。今既彻兵。应于德龄、塞楞、三达礼、三员中。留一员。余并彻回。至五十七、齐明、军前历年最久。应令理藩院奏请更换。肃州办理军需。较前亦少。应于岱齐、阿兰泰、二员中。留一员。哈密驻劄章京。协同扎萨克办事。因一人不能换班。又增一员。定例二年更代。哈密现有驻兵。达桑阿、扎史、仍应留彼。俟年满更代。西藏向无大臣官员驻劄。前以康济鼐与颇罗鼐、交恶相攻。因遣大臣率兵暂驻。今达赖喇嘛还藏。兵亦彻还。毋庸更驻大臣。现今侍郎杭奕禄、有事赴藏。令其酌办奏到日。再将马拉等定议进止。哈达哈、前往军营。亦四载余。请交兵部。于明年二三月间、奏请遣官赴呼伦贝尔更换。伊特格尔、亦令同还。得旨。西宁著留德龄。肃州著留阿兰泰。其通智承办之修城驻兵等事。著令完毕。再行具奏请旨。余依议。　　

○八旗王大臣会议、侍读学士积德条奏、拖欠钱粮人等之入官房地奴仆。与坟墓相关。赏还本人。画一办理一事。入官房屋地亩。与坟墓相关者。从前入官时。有登记档案者。亦有临时报出者。此内亦有希图徼幸多报者。若视其报出、即行赏还。则不肖之徒。希图徼幸妄报。在所不免。臣等公同酌议、入官坟茔祭田内与坟墓相关者。如系三顷以下。即查出赏还本人。其十余顷者。将三顷赏还本人。余者入官。此项房地内。卖出者、交各该旗查明在部原交数目。支领赎出。退还本人。看守坟茔人内。已经卖出者。若令赎还。或有拆散夫妇之事。除已经卖出者。毋庸议外。其现在官者。俱请查还。又此项坟茔地亩。圣主施恩赏还。诚恐伊等绝祀。实仁慈之至意。但此内有弟兄数人者。虽一人之房地入官。其弟兄尚有房地。若此者。请毋庸查办。如此、则圣恩周遍。亦可去宵小徼幸之事。命下之日。交与各旗秉公查办。从之。　　

○定边大将军庆复疏言、臣等与喀尔喀副将军等、酌议安设卡伦。每处于侍卫护军中。选一人专管。再于喀尔喀四部中。选贤能台吉一人、协同办理。其台吉等月粮。照例给与。兵丁六月一换。喀尔喀内卡伦。并如旧例。每处拨章京一员。兵丁二十名。于西三部落。按佐领拨出。其豫备操演兵三千名。于土谢图汗敦丹多尔济部下。拨扎萨克一员。副台吉三员。官七员。兵一千三百六十二名。于贝子成衮扎布部下。拨扎萨克一员。副台吉二员。官四员。兵七百四十八名。于扎萨克图汗格勒克雅木丕勒部下。拨扎萨克一员。副台吉一员。官三员。兵三百五十六名。于车臣汗达玛琳部下。拨扎萨克一员。副台吉二员。官四员。兵五百三十四名。每名给马三匹。每百人纛一杆。十人旗一面。五人帐房一架。计兵三千名。内一千名。给与鸟枪。每年六月初旬。齐集鄂尔昆。操演豫备。九月彻巡哨兵时。令各归本游牧处。先是、西边三部落中。共拨兵一万二百名。于车臣汗部下。拨牵驼兵六千。嗣减一千。存五千。合计一万五千二百名。除驻劄鄂尔昆、乌里雅苏台、一千五百名。每年调往鄂尔昆操演三千名。尚余兵万余。令在本游牧处。整练保聚。以备缓急之用。有事易于调集。器械务令整齐。令副将军与参赞贝勒公等。一年一次会阅。每年出哨之兵。各路并拨一百五十名。每逢夏秋二季。三路分拨。拨东三省营总三员。率领前往。其侍卫护军等。俱有管辖卡伦之责。若复令出哨。恐人不敷用。请于在京新满洲索伦巴尔虎厄鲁特等侍卫中。拣发十员。以备差委。三年期满更换。得旨。如所请行。其初次查勘台站。著派参赞大臣一员前往。嗣后间岁派参赞大臣一员往勘。至喀尔喀游牧处。豫备之兵。其会集、及检阅器械。著将军参赞大臣会议、于参赞大臣内派出一员。会同喀尔喀副将军、参赞贝勒公等、公同阅视。其将军亲自会阅之期。几年一次。著额驸策凌、酌定具奏。　　

○丁亥。上诣雍和宫梓宫前行月祭礼。　　

○大学士管浙江总督嵇曾筠奏、浙盐现已充裕。前将淮盐通融接济。恐奸贩影射。请即停止。从之。　　

○吏部议覆、署兵部侍郎王士俊奏请、嗣后现任官员。父母年七十以上。家无次丁者。或有兄弟、而笃疾不能侍养者。及父母年老、虽有兄弟、而同父异母者。又祖父母年七十以上。家无次丁者。或年至八十以上。虽家有次丁。愿请终养者。不拘历俸三年之限。该督抚取具印结具题。仍照旧例。准其回籍终养。应如所请。从之。　　

○戊子。训文武大吏和衷、谕总理事务王大臣、国家封疆重寄。端于督抚是赖。督抚两官。实为一体。至于提镇。均任封疆之责。文武虽有专司。兵民虽有专辖。而事皆朝廷之事。兵皆朝廷之兵。民皆朝廷之民。譬如手足臂指之同在一身也。乌可以歧而二之。存彼此之见。分畛域之形哉。古人重和衷之义。盖两三人共一事。和则成。不和则隳。易曰。二人同心。其利断金。书曰。推贤让能。庶官乃和。刘向曰。众贤和于朝。则万物和于野。和之收效。彰彰如是。苟其不和。督与抚各持己见。互相龃龉。则教令纷更。事务稽滞。百姓罔知趋向。属吏无所禀承。事每多歧。泽不下逮。甚至乖戾之气。上干天和。而全省受其害矣。文与武不和。则文员藐视武弁。而存疎远之心。武弁嫉妒文员。而怀不平之意。以致兵民不协。争斗相寻。而闾阎行伍。皆为之不宁矣。凡此不和之故。往往起于意见之参差。而成于属官之谗构。凡人性情好尚。不能皆同。气质偶偏。亦所不免。而不肖属员。每利于上官之不睦。得以自行其私。遂尔乘间伺隙。巧于浸润。日积月累。嫌隙益深。至于不可解释。向来各省大员。多蹈此习。而不自知其非。我皇考屡加训饬。尚有未能悛改者。如程元章、隆昇、元展成、哈元生、即目前之显然昭著者矣。皇考圣谕曰。人臣共事。断无公而不和之理。此千古不易之大训也。盖以公心事主。则其心止知有国事。不知有已身。僚采之间。同心合志。惟期有裨于政治。有益于民生。而爱憎无复介怀。恩怨有所不计。又岂区区萋菲谗间之言。所能摇惑于万一哉。朕深虑向来之积习难除。人心之蔽锢不觉。用是切颁谕旨。儆戒提撕。凡为封疆大臣者。果能各矢公心。屏除私意。同舟共济。休戚相关。则诚意交孚。上行下效。官弁皆敦协恭之谊。兵民胥成豫顺之风。和气致祥。受天之祜。岂非朕心所厚望欤。　　

○谕内大臣海望、广储司每年所收八旗滋生利息银两。往往不能尽用。徒存于库。此项银两。原为滋生、以助贫穷兵丁缓急之用。今尔等一年之内、所收利息若干。兵丁一年之内、红白事件、需用若干。羡余若干。按此项羡余银两数目核计。或现在加恩赏给应领恩赏人等。或遇未得钱粮、不应支领恩赏之鳏夫、及无子嗣之孀妇。红白事件、赏赐之处。著内务府总管会同八旗大臣、查明详议具奏。寻议、内务府八旗满洲、蒙古、汉军、兵丁先后共支领过滋生银一百十万两。每月应交利息银一万一千两。每年共得利息银十三万二千两。内除汉军于明年正月起、赏给恩赏银外、八旗满洲蒙古包衣三旗。约计应需银七八万两。羡余之银。仍尚有二万余两。照此数核计。应赏事件十八款。俱予加增定议。俟命下之日。请即由本年交纳利息银两内动用。年终汇题。八旗照原议支赏银两数目奏闻汇题。羡余银两存库。从之。　　

○授一甲一名进士金德瑛、为翰林院修撰。一甲二名进士黄孙懋、一甲三名进士秦蕙田、为翰林院编修。　　

○兵部议准、贵州按察使方显疏请、武闱乡试、于本省州县调取科甲出身之员。不必于别省调取。各直省一体遵行。从之。　　

○辛卯。上诣皇太后宫问安。　　

○命广布御纂经书。定生员试经解。谕总理事务王大臣、从来经学盛。则人才多。人才多。则俗化茂。稽诸史册。成效昭然。我皇祖圣祖仁皇帝。道隆羲顼。学贯天人。凡艺圃书仓。靡不博览。而尤以经学为首重。御纂周易折中。尚书汇纂。诗经汇纂。春秋汇纂等编。又有朱子全书。性理精义。正学昌明。著作大备。我皇考世宗宪皇帝。至德同符。孝思不匮。特敕直省布政司。将诸书敬谨刊刻。准士子赴司呈请刷印。盖欲以广圣教。振儒风。甚盛典也。乃闻各省虽有刊板。而士子刷印寥寥。盖由赴司递呈。以俟批发。既多守候之劳。且一生所请。不过一部。断不能因一部书、而特为发板开刷。士子所以欲多得书而其势不能也。朕思诸书、实皇祖惠教万世。皇考颁行天下之典籍。安可不广为敷布。著直省抚藩诸臣。加意招募坊贾人等。听其刷印。通行鬻卖。严禁胥吏阻挠需索之弊。但使坊贾皆乐于刷印。斯士子皆易于购买。庶几家传户诵。足以大广厥传。朕又思圣祖仁皇帝四经之纂。实综自汉迄明、二千余年群儒之说而折其中。视前明大全之编。仅辑宋元讲解。未免肤杂者。相去悬殊。各省学臣。职在劝课实学。则莫要于宣扬圣教。以立士子之根柢。每科岁案临时。豫饬各该学、确访生童中、有诵读御纂诸经者。或专一经。或兼他经。著开名册报。俟考试文艺之后。该学政就四经中、斟酌旧说有所别异处。摘取数条。另期发问。只令依义条答。不必责以文采。有能答不失指者。所试文稍平顺。童生即予入泮。生员即予补廪。以示鼓励。务宜实力奉行。以副朕尊经育才之意。　　

○吏部议覆、福建总督郝玉麟奏请、汉人州县收用长随。比照旗员家人之例。于到任后、限三日内。将长随姓名籍贯来历。并派管何项执事。造具印册。分报该管上司存案。或有辞退、及驱逐者。亦开具事由。申报上司。查核。倘本官以劣迹赃款被参。即将长随一并看守。审明完结。载入例册。通行各直省督抚。一体遵行。从之。　　

○又议覆、福建按察使觉罗伦达礼疏言、知府以下。实系老病告休官员。该督抚委员验实、出结之后。准照丁忧官员之例。一面题咨。一面催令交代清楚。即给咨回籍。免令守候。应如所请。从之。　　

○以山东临清营副将张存孝、为陕西河州镇总兵官。调河州镇总兵王邦宁、为陕西兴汉镇总兵官。　　

○壬辰。总理事务王大臣等奏言、布鲁克巴部诺、颜林沁齐垒喇卜济、咸戴皇恩。亲至西藏。恭请圣安。献珊瑚数珠一串。所部织缎五疋。伏思布鲁克巴。乃藏外极远部落。林沁齐垒喇卜济、为其酋长。恭请圣安。奉献表文。请以所进物、付部赏给如例外。加恩赐妆蟒各一匹。大缎三匹。得旨、依议。再酌赏玻璃器数事。　　

○镶红旗汉军都统石礼哈、将本旗原署都统印务世子、今袭封顺承郡王熙良等名下。分赔军需银两一案。应追应免。具奏请旨。谕曰。此项银两。乃应免之项。但熙良身系郡王。于限内并不完纳分文。耽延时日。甚属卑鄙无耻。熙良名下应赔银两。仍著该旗速行追缴。以为王公倚势玩公之戒。其马世佐应赔银两。著宽免。　　

○癸巳。谕曰。副都统于永世、前派出守护泰陵。今伊缘事革职。仍赏副都统衔、照原派行走。　　

○召丁忧翰林梁诗正来京。在南书房行走。　　

○吏部议覆、湖广总督迈柱疏言、湖南上峝、下峝、茅冈、大剌等处。已经改土归流。上下二峝。归桑植县管辖。添设巡检一员。大剌一司。归龙山县管辖。茅冈地方。归永定卫改设新县管辖。并上下二峝。添设新村、利泌溪、崇岭、岗潭、四塘。归桑植西南路把总专管。茅冈司、添拨千总一员。以永定营复社溪千总移驻。外委一员。以黑松关外委改拨。大剌司、添设外委把总一员。均应如所请。从之。　　

○是月。江南总督赵宏恩奏、拏获盐犯。得旨。缉拏私枭。丝毫不可宽纵。看来该县办理。似觉过软。即卿亦不可稍存姑息也。　　

○江南总督赵宏恩、江西巡抚俞兆岳奏、江西营务。因亲验、办理稍迟。得旨。即云必须亲验。亦何至迟至二年之久哉。至所办理。尚为合宜。然在实力奉行。不在片摺之陈奏也。　　

○江南总督赵宏恩、署两淮盐政尹会一奏、请将两淮存余之垣盐。运至镇江府。转发认运镇江府属之浙商。按照浙引行销。其引课、在浙江运库完缴。以淮盐之有余。济浙盐之不足。而且镇江府属、得此接济。则应运镇属之浙盐。又可转济多郡。盐觔并得宽裕。价值均可平减。得旨允行。　　

○江南河道总督高斌奏、查勘毛城铺迤下河道缘由。得旨。嵇曾筠、乃熟悉河务。识见明通之人。据奏工程、尚在今冬明春之时。可于亲身查勘后。据己见咨商。即称朕旨。令其妥议。必有裨益。胜似朕之面谕也。　　

○又奏请、河工效力通判陈齐睿、知州姜培恩、彻回原籍。得旨。此系应行参奏之事。聊以处一警百。何可以外结请旨乎。虽然。如今于此等事件。能直陈无隐者亦鲜矣。汝此奏。朕甚嘉之。　　

○闽浙总督郝玉麟奏。禁戢奸徒私贩。酌办贫穷老少男妇、负卖盐觔。得旨。此奏在事后之调济则善矣。若未雨之绸缪则未也。故传云。水懦弱。民狎而玩之。则多死焉。故宽难。夫朕之本意。岂令其如是哉。天津淮盐等处。皆有此弊。已经部议矣。卿其酌量妥办可也。　　

○户部尚书署湖广总督史贻直、遵旨酌议、大学士署湖广总督迈柱疏请、原任督臣额伦特所带驻荆满洲兵丁。顶食督标马步粮饷八十名。应悉行彻回。交荆州将军管束。得旨。应如是办理者。　　

○两广总督鄂弥达奏、酌定盐务规条。一、近场贫难茕独。许挑负四十斤以下。在本境易米度日。透越外境。以私盐论。一、各场埠巡丁巡船。扼要巡查。不便概行停止。得旨。此奏朕嘉是之外。别无可批谕。一一照卿所请行。别有旨谕部。　　

○漕运总督程元章奏、督押漕船。依限抵通。得旨。总漕之任。惟有督催运丁。整饬漕标一事。较之浙抚。实为易为。若再不尽心竭力。而有所游移。则汝为无可用之才矣。勉之戒之。　　

○前四川总督黄廷桂奏。府厅州县佐贰教职等官。应得廉俸。布政司逐一开明。檄发该管府州。于遣官拆封之便。一面扣留。一面通报。得旨。告之新抚臣。令其酌议。俾微员不至拮据可耳。若更张定制。恐启不肖有司、私拆挪移之弊。乃不可行者。　　

○福建水师提督王郡奏、公项买谷贮仓。借给兵丁。各兵不用买米。而民间时价渐平。得旨。此事、汝料理甚属妥协。　　

○广西提督霍昇奏、巡抚金鉷、言躁而失实。志骄而气浮。失封疆大臣之体。得旨。金鉷原属不妥。不因汝奏后始知也。　　

○江苏巡抚顾琮奏、拏获私盐。及执旗闹市一案。得旨。此事汝等办理殊属不济。较之李卫、不及远矣。可与赵宏恩共观之。　　

○江西巡抚俞兆岳奏、恭谢圣训。得旨。汝初任江西巡抚。凡事不可不公忠自矢。抚恤与整饬、并行不悖。然后为能画职也。　　

○又奏、亲勘移镇形势。区画缘由。得旨。汝前奏请私访。是以朕未俞允。若地方上有必应亲勘之事。可具题报部。明行勘视。何庸私访为哉。　　

○又奏、增添战守兵丁。召募勤干捕役各事宜。得旨。诸事惟在汝公平料理。久后还朕一是字而已。至于目前、即一二事妥当。亦不足谓称巡抚之职也。　　

○湖南巡抚钟保奏报、逆苗已经剿抚平定。黔省难民。逃入楚境者。回籍复业。得旨嘉奖。
  </div>
  <div class="pagination">
   <a href="清实录乾隆朝实录_page27.html">
    上一页
   </a>
   <span>
    ...
   </span>
   <a href="清实录乾隆朝实录_page23.html">
    23
   </a>
   <a href="清实录乾隆朝实录_page24.html">
    24
   </a>
   <a href="清实录乾隆朝实录_page25.html">
    25
   </a>
   <a href="清实录乾隆朝实录_page26.html">
    26
   </a>
   <a href="清实录乾隆朝实录_page27.html">
    27
   </a>
   <span class="current-page">
    28
   </span>
   <a href="清实录乾隆朝实录_page29.html">
    29
   </a>
   <a href="清实录乾隆朝实录_page30.html">
    30
   </a>
   <a href="清实录乾隆朝实录_page31.html">
    31
   </a>
   <a href="清实录乾隆朝实录_page32.html">
    32
   </a>
   <a href="清实录乾隆朝实录_page33.html">
    33
   </a>
   <span>
    ...
   </span>
   <a href="清实录乾隆朝实录_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
