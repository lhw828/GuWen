<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 202 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 202 页/共 848 页</h1>
    <div class="content">
○癸丑。谕军机大臣等、本日都察院奏、河南民人王明文、呈控放火行劫。拒伤事主。并抢掠勒索。及差役庇贼舞弊一案。已明降谕旨交程祖洛严行审讯矣。此案民人王明文、呈控于道光四年三月间。有贼数十人持械入伊菜园。将伊乱打倒地。抢去棉被棉袍等物。放火烧毁瓦房二间。火光之下。认明有从前滋事教匪崔子魁之子崔添才等、报州验明属实。出票缉拏。州差王文、与贼暗通消息。致贼日夜结队寻杀。旋控臬司。批州勒缉。又被已革复充之蠹役李书公、并王文从中拦阻。五年八月。差役拏获贼夥崔乱子。贼首崔保山、纠党百余人。持械追赶。将族侄王冰掳去。勒索钱三十千。始行放回。旋与崔保山率领群凶十余人。在外委署内饮酒。散后复至伊村挨门摉掳。又将族人王明旺、王斗、二人掳去。勒索钱六十千文。始行赎回。后仍叠次抢掠伊家等语。民人王明文家、被贼行劫放火。拒伤事主。既经该州验实差拏。何以该差役王文、李书公、得以从中拦阻。迨拏获崔乱子。何以又复释放。崔保山等、率众在外委署内饮酒后。屡次抢掠。均属大干法纪。崔保山等、居住襄阳县崔家岗。著程祖洛饬令该州会营查拏。并照会楚省协同捕获。提拘案内各犯。确切严讯。如果崔添才实系滋事教匪崔子魁之子。其放火行劫掳索等情。并差役庇纵、及外委与崔保山等饮酒属实。俱各按律惩办。务当彻底根究。毋得稍有枉纵。将此谕知程祖洛、并谕嵩孚知之。寻奏、嘉庆年间。教匪滋事案内。并无崔子魁姓名。崔添才因向王明文赊酒不允。邀同崔保山等持械寻殴。崔乱子掳人勒赎。业经病故。照例将崔保山崔添才等从重拟军。外委孟腾蛟、并未与崔保山在署饮酒。差役王文等、亦无阻拦私放情事。均毋庸议。下部议。从之。　　

○又谕、富俊奏、刁民不遵驱逐。骤众逞凶。严行惩办一摺。吉林舒兰河等处流民。皆历任将军因循玩纵。以致日益增多。迨经查明驱逐。犹恤其无业可归。指出他处荒地。饬令迁移。乃抗违不遵。竟敢聚众在该将军署前要求。因未允许。首恶杨帼仁等、辄喝令群起程凶喧闹。现经该将军饬令兵役捦获匪犯。讯系杨帼仁、祖亮、为首纠约挟制。业经按律斩决。从犯分别拟罪。自应如此办理。其余逸犯李太等、讯系被胁。登时逃散。尚知畏法。免其查拏究办。该将军现已出示晓谕。著即督饬委员等、催令该流民等依限迁移。仍照前旨指定荒地。令其散居分种。勿再聚集一处。其霍伦河等六处地方田亩。既据富俊奏称多系山坡山沟。不成片段。不能为移驻京旗之用。著该将军于该流民全行驱逐后。务当随时严查。断不容再有人潜往居住。傥日久仍前玩纵。惟该将军是问。将此谕令知之。　　

○又谕、嗣后内务府招募太监。内有年岁太大不堪供役者。仍准拨换王府太监交进。其逃走太监。凡有疮疾等情。俱不必拨换。治罪后交总管太监查看。酌拨外围当差。　　

○缓徵陕西榆林县被雹村庄额赋。　　

○甲寅。上诣安佑宫行礼。　　

○谕内阁、前据和世泰奏请驰赴军营。降旨谕令无庸前往。旋复奏称、本年系属年班。请于秋间事少时来京陛见。现在和世泰到京。令军机大臣询问。据称急求瞻觐。并无急欲面陈之事。实在糊涂错谬。请从重治罪等语。和世泰经朕简授察哈尔都统。责任綦重。无论事务繁简之时。均当以慎重官守为念。即轮应年班来京。亦自有一定期日。若近京大员。遇事简时即行奏请入觐。成何体制。和世泰任意渎请。冒昧已极。著革去内大臣。仍交部议处。　　

○谕军机大臣等、长龄奏、筹拨阿克苏进兵后路运脚经费银两。及覆奏条陈各款。并讯迈哈默特鄂对供词各摺。览奏均悉。长龄由那拉特草地、于九月十六日绕出喀喇沙尔大道。计九月杪十月初可到阿克苏。杨遇春于九月十七日抵吐鲁番。计迟到不过旬日。武隆阿计程亦十一月中旬可到。一俟兵力壮盛。粮饷敷足。该将军当与杨遇春等熟商进剿。惟用兵之道。首贵多设间谍。随时侦探。俾贼情了如指掌。方能所向克捷。该将军等久历戎行。自已早为筹办。并遵历奉谕旨。明张告示。晓谕各回庄及布噜特等、悬赏购线。解散党羽。收为我用。计逆回滋事。已阅数月。长龄本系伊犁将军。有统辖八城之责。现在西四城内惟和阗失守。已有逃兵供明月日可凭。此外三城。杳无信息。究竟该三城是否失守。系何月日。庆祥等作何下落。现在某城系某贼首占据。汰劣克、及各布噜特等、曾否进卡滋事。贼党及从逆回庄。究有若干。从张逆从滋事者。究系卡外带进。抑全系各本城从逆回子。均应确切探明。方可审度进剿。至进兵时分奇正两路。武隆阿熟悉回疆情形。当由捷径带领奇兵。先赴喀什噶尔以截其后。杨遇春当由台站正路统领大兵。沿途剿办以出其前。长龄即同可杨遇春作为一路。或稍分前后亦可。总须探明各城情形。进兵路径。临时相机办理。并于兼慎、杨芳、及其余带兵。得力大员内、选定分派。多为接应。严防后路。其树窝子一路。系该处往来捷径。其中沙冈密林处所。并防埋伏抄截之贼。均须计算万全、一鼓成功为要。该将军请将附逆各回庄全行剿洗。外夷强者示以威。顺者抚以德。俾先知畏而后知感。所奏甚是。但恐大加惩创之后。窜逸四散。非但张格尔必应歼捦。以伸国宪。即爱萨等著名逆党。亦不可任其漏网。所奏密令伊萨克等遣人先赴各布噜特处。作为伊等之意。许给银物。截阻该逆归路。帮同伊萨克等成功。并通信阿布都拉博巴克等、使其拘绊张逆。不令逃窜。果能如是。实为极好机会。但须加意慎重。不可惜费。亦不可堕贼奸计。至迈哈默特鄂对供词俱悉。祇系畏死幸生。其给张逆送信。有伊犁乌噜木齐派来官兵八千、一二日内可到等语。如果属实。乃哄骗张格尔之意。但彼时并未回明长清。事后如此供吐。其言亦未可尽信。惟当用人之际。既有此供。亦祇可贷其一死。傥能知愧惧。勉图立功自赎。尚可许以自新。仍须密加防范。伊萨克带领回兵随营。最为出力。前经降旨令其承袭贝子。先换顶带。著照所请、准其调补阿克苏阿奇木伯克。所遗沙雅尔阿奇木伯克。即以巴彦岱补授。此外效顺出力。才具可用。与伊萨克相仿者。随时察看奏闻。至议驳那彦成、松筠、条陈各款。所见俱是。松筠所奏、以布匹棉花捐监及职衔。朕早觉其必不可行也。将此由六百里谕知长龄、并谕杨遇春、武隆阿知之。　　

○以头等侍卫前任驻藏大臣保昌、署大理寺卿。　　

○乙卯。上诣绮春园问皇太后安。　　

○谕内阁、御史续龄奏、请严禁八旗官学积弊一摺。国家设立官学。月给廪饩。所以造就人材。各教习自宜勤加董率。俾肄业生徒认真讲习。以收师儒之益。若如该御史所奏。近年生徒入学。不过轮期画到。查学之日。教习择其在家课读者。背诵数章塞责。该教习亦祇于画到查学时始行到学。间有在学住宿者。并不教读。其宗室觉罗、及咸安宫、景山、各官学亦复如此。积习相沿。日就废弛。不可不严行饬禁。嗣后各学教习、及肄业生徒。务须常川入学。尽心训课。并责成查学大臣及国子监堂官不时稽查。如有旷误。指名参处。毋得有名无实。日久仍成具文。　　

○又谕、据理藩院转奏、阿拉善亲王玛哈巴拉、因闻逆回张格尔在喀什噶尔一带地方跳梁。呈请由所属旗分输驼一千只、马一百匹等语。所有军营应需驼马。昨据署督鄂山等奏闻。业经计数陆续备办。足敷应用。今玛哈巴拉因闻逆回张格尔滋事。呈请由伊所属旗分输驼一千只、马一百匹。具见伊之诚悃。殊属可嘉。若行驳回。转不足示朕轸念蒙古臣仆之意。所输驼马。即照玛哈巴拉所请赏收。或解送兰州、或解送肃州之处。著鄂山酌定。转饬该亲王遵照办理。玛哈巴拉、著加恩赏用紫缰。仍赏给白玉翎管一个。白玉搬指一个。大荷包一对。小荷包四个。以示鼓励。　　

○谕军机大臣等、理藩院奏、阿拉善额鲁特扎萨克亲王玛哈巴拉呈进马一百匹、驼一千只。已另降谕旨加恩赏收矣。前据鄂山等奏请购备驼只。协济军需。已降旨令福绵购驼六千只。徐炘购驼二千只。昨英惠复以各台挽运军粮。每台需驼二千五六百只。咨照鄂山在口内备驼二万只。当以该都统筹算未能切当。交该署督等核议。此次玛哈巴拉呈进马驼。可备挽运之用。著鄂山等体察情形。或应解至兰州。抑或径解肃州。即咨明该王迅速解往应用。现在既有此项马匹驼只。前山西陕西所购之驼。是否可以减少。并著通盘筹画。可减则减。以归核实。将此由五百里各谕令知之。　　

○丙辰。谕内阁、旧例会试中式武举。因覆试不能合式。罚停殿试一科者。下届仍令覆试。积至覆试三次不能合式。即行斥革。本觉过重。自嘉庆六年、改照文会试覆试停科之例。下届即准殿试。不再随新科覆试。原所以示体恤而昭画一。惟近年补行殿试者。往往技艺仍不合式。以致再行罚停殿试。亦觉纷繁。其应如何酌中定议之处。著军机大臣、会同兵部妥议具奏。　　

○谕军机大臣等、理藩院奏、据宁夏司员富惠呈报、伊克昭正盟长鄂尔多斯扎萨克贝子勒索诺木喇布斋根敦、因西路现在筹办军务。恭进骟马一千匹。应于何日备用。并备送何处地方接收等语。前据鄂山等奏、军营所需马匹。经长龄在伊犁等处挑拨一万三千匹。英惠在巴里坤等处调拨二千三百余匹。杨遇春、鄂山、前后共调内地营马一万匹。复准于甘州、肃州、西宁、三处孳生马厂内、确查出群生马。尽数交附近各营分领饲养。其余短缺之数。由各城领价采买。是军营所拨各处马匹。已足供官兵乘骑续调之用。此次索诺木喇布斋根敦请进骟马一千匹。著毋庸赏收。鄂山等即咨照该旗。以该贝勒情殷报效。具见悃忱。现在军营马匹充裕。足资征剿。无须该旗豫备呈进也。将此谕令知之。　　

○丁巳。上奉皇太后幸同乐园。进膳。赐皇子及内廷王大臣等食。至已未皆如之。　　

○戊午。皇太后圣寿节。遣官祭太庙后殿。奉先殿。上率皇子王公大臣官员诣绮春园行庆贺礼。　　

○谕内阁、户部奏、慎重军饷钱粮一摺。所奏甚是。从前乾隆年间平定新疆。事皆创始。一切军需。悉照出征外域办理。嘉庆年间川陕楚三省军需。未经豫定章程。以致用项糜费。此次回疆用兵。经部臣两次筹拨银四百万两。复特旨拨内库银二百万两。陆续解甘。俾源源接济。该处城堡台站。建置均极详备。所有计站运粮等事。比较开辟新疆时。自可大加撙节。必应严切钩稽。豫杜浮支滥应。将来核办报销。无得稍有虚冒。著总理粮饷大臣通盘筹画。将各项支发银数。逐一酌定。妥议章程。应咨应奏。分别办理。并将某路以何地为总汇。何地为旁通绕径。台站有无添改裁并。绘图贴说。详注道里远近。一并具奏。以备奏销时核对。总期应付无虞短绌。报销不任虚浮。以重军饷而昭核实。　　

○又谕、那彦成奏、各属徵收旗租。奉行勤怠。分别劝惩一摺。所奏是。直隶八项旗租。历久未经清查。百弊丛生。每岁拖欠甚多。前经该督奏定章程。给照减则。设簿稽查。办理业有成效。该州县奉行勤怠。必应严加考核。示以劝惩。著照所请、滦州知州黄克昌、署安肃县知县州判蓝田、丰润县知县傅潢、署新城县知县欧声振、定兴县知县朱文奎等五员、上忙全完。均在一万两以上。并带徵旧欠一二万两不等。俱著交部议叙。宛平县知县蔡为章、密云县知县王恒德、并无徵解银两。著交部议处。仍委员前往确查该员前报散给佃民执照。是否属实。并有无那用情弊。从严究办。如佃户抗欠。即应起佃另租。其上忙全完不及一万两。并徵解八九分以上之清苑等三十六州县。及徵解仅止五六分之永清等六县。著该督分别记功记过。归于来年奏销案内办理。务令实力奉行。尽徵尽解。俾新租年清年款。旧租解部。归还积年垫款。毋得日久因循。复滋流弊。该部知道。　　

○谕军机大臣等、据户部奏、运饷一事。前经杨遇春奏请造具官车四千辆。又经鄂山奏请采买山西陕西驼共八千只。又经阿拉善王呈进驼一千只、马一百匹。现查乌里雅苏台所属喀尔喀等处孳生厂内、存驼六千六百余只。除拨补台站外。可酌拨四千只。同阿拉善王所进驼一千只。均在山西省购买六千只数内扣除。又查伊犁牧厂、现存驼八千余只。除备差外。尚存驼五千余只。应令伊犁将军酌定可拨若干只。飞咨陕西。于采买数内扣除。再伊犁牧厂现有孳生马五万余匹。除调拨外。尚有存马二万余匹。亦可酌拨。同阿拉善王所进马匹。并供转运之需。尚有牛只一项。计存一万七千八百余只。酌拨数千只。于转输更有裨益等语。驼载一项。需用甚多。现在分设粮台处。何处应需若干。何处已有若干。鄂山、卢坤、总司局务。必当通盘筹计。前因该督等奏请于山西陕西采买驼八千只。当经饬询有此驼只之数。可否将杨遇春所奏造具官车四千辆内、量加裁减。嗣又有阿拉善王所进驼一千只。能否于采买驼只内再为节省。该督等换奉前旨。自已通盘筹画。兹据户部于该将军等报存册内、查出乌里雅苏台等处厂存驼只。可以调拨。若能如数挑拨。克期解往。岂不较采买为省便。惟该二处牧厂内、伊犁距乌噜木齐较近。前据英惠奏、每台需用驼二千五六百只。虽未必用如许之多。亦当量为添拨。著德英阿即将该处厂存驼牛内酌拨驼右干只、牛若干只。一面奏明。一面迅速解往乌噜木齐备用。此外马匹一项。著该署将军于厂存马内拣选膘壮者。尽数妥为豫备。听候调拨前往。其乌里雅苏台厂存驼内、著伦布多尔济酌拨四千只。或解赴哈密。或解赴肃州。并即飞咨鄂山等商同办理。总以妥便应急为要。至山西省采买驼六千只。现有乌里雅苏台所拨。及阿拉善王所进者。共有五千只。若果即能迅速解往。以应要需。原可稍从节省。惟恐道路遥远。不能如期全解。仍著福绵豫为购办。断不可拘泥迁延。转滋贻误。其陕西省采买驼二千只。亦应酌量购备。听候鄂山等知会。与各处所备车驼。通盘核计。务期足用。毋致浮多可也。将此由五百里各谕令知之。　　

○修直隶稿城县堤埝各工。挑穵引河。从总督那彦成请也。　　

○庚申。上诣安佑宫行礼。　　

○诣绮春园问皇太后安。　　

○谕军机大臣等、据长清等奏、传询自喀什噶尔前来兵丁阎义、巴兰、供称喀什噶尔汉城。于八月二十五日被贼攻破。庆祥自缢身死。舒尔哈善不知下落。贼将官兵商民从城内撵出。约有六七百人。活捉去官兵三百余人。尽行圈起。将发辫翦去。胁令投降。并将城墙及衙署兵民房屋全行拆毁。止留铺民房屋二处。作为办事地方。旋有张格尔办事回子。将伊等带至城内去看。见城墙房屋。俱已拆毁。又带至英吉沙尔、叶尔羌、和阗、三处看明。衙署民房。均被焚毁。惟留叶尔羌西府衙门楼房。据带去贼匪。令伊等回至阿克苏。告知各处城池房屋、俱已拆毁。官民全行杀害。叫阿克苏官兵、不必来喀什噶尔四城。来亦无益。并据看明张格尔面貌。现在喀什噶尔阿奇木衙门等语。览奏曷胜愤恨。该逆裔既将西四城攻陷。转将各处衙署民房、尽行拆毁。不为占据坚守之计。是该逆等探知大兵云集。一经接仗不利。即思就近窜逸。已可概见。其特地将兵丁阎义等放回之意。亦不过欲缓我师期。本日据武隆阿奏、先后所调各路官兵。必须年内方能到齐。时届严寒。拟令暂为休息。统俟一切筹备齐全。竟于开正专力进剿。此时西四城业已失守。无可救援。自应筹备周妥。再图克复。但兵贵神速。若遇有机可乘。亦不可稍为拘泥。如探明张格尔仍住居喀什噶尔回城外。其叶尔羌等处。祇有贼党分住。自以密速进取喀什噶尔为急。一面扬言官兵驻守阿克苏、乌什、且不进剿。以懈贼心。一面先分奇兵绕越兜转。断其归路。再统率大兵。由英吉沙尔等处前进。两路会合夹攻。总须专注喀什噶尔。将张格尔捦获。尽法惩治。方足以伸国宪而慰忠魂。断不得稍事疏略。致令窜逸。有干严谴。其叶尔羌、和阗、二城。似可作为后图。傥张格尔潜往别城。则须另作计较。前已有旨令该将军广张告示。宣谕布噜特效顺帮捦逆裔。今武隆阿又有宣威布赏晓谕霍罕安集延等外夷之请。前闻斌静曾强占安集延回子之女。经其父将其女砍落头颅。撂入斌静署内。怨恨已极。现据阎义等供。果有安集延头目。助逆情事。昨长龄有霍罕将张格尔家属拘禁之说。从前玉努斯向霍罕购求张格尔。不为无因。此时应如何设法用间。令该逆等与外夷彼此猜忌携离。将其获献。该将军等当妥速商筹办理。庆祥婴城固守。为国捐躯。朕垂泪览之。可悯之至。已明降谕旨褒恤至其尸身。据该兵丁等供称、有兵丁翟凤鸣移至上房安置。此时衙署被贼拆毁。庆祥尸身作何下落。务须于克复喀什噶尔时先行查明。舆衬回京。其舒尔哈善、印登额、多隆武、苏伦保、奕湄、桂斌、及各城被害官弁兵丁。均著查明实在情形。分别奏咨办理。祥云保、硕隆武、带领伊犁官兵。行走迟缓。据长龄查明实因冰岭难行。马匹多有倒毙。徒步背负衣履军装而行。以致迟缓。情尚可原。祥云保、硕隆武、俱著免其议处。责令奋勉图功。以赎前愆。其所带甘州兵三千六百名。前令副将胡超等先行管带前往。究于何日到齐。未据长清等奏及。著长龄等查明该官兵行走有无迟延。并将以后所到官兵。每到齐一起。即附奏一次。以慰廑注。武隆阿现因关外程站较大。兼多戈壁。不能兼程前进。亦应加紧催趱。不可迟滞。总期早到一日。得早一日商办为要。将此由六百里加紧谕知长龄、杨遇春、武隆阿、并谕长清、达淩阿、知之。　　

○署河东河道总督严烺奏、筹办运河各工。得旨、所奏均悉。现在西路用兵。军需浩大。一切河工。断不可缓者。自宜随时奏办。无误漕行。其中若有可缓者。亦不可任听属员滥报。总之可减则减。可停则停。慎勿动辄有另案工程也。　　

○青州副都统禄明、因病休致。赏食至俸。以镶白旗蒙古副都统福祥、为青州副都统。阿克苏办事大臣长清、为镶白旗蒙古副都统。　　

○以潴蓄山东运河出力。道员李恩绎等下部优叙。　　

○赠喀什噶尔殉难参赞大臣庆祥、太子太保。赏银一千两治丧。予祭葬恤荫。谥壮直。入祀昭忠祠。　　

○赏安徽乙酉科乡试年老诸生方德溥副榜。　　

○修山东捕河、泇河、两厅属闸工。从河道总督严烺请也。　　

○辛酉。上诣大高殿。寿皇殿。行礼。　　

○奉皇太后还宫。　　

○命黑龙江副都统德海、带领官兵驰赴军营。赏银一百两。并随带弁兵银币。　　

○以办理海运出力。山东道员嵩英、下部议叙。余开复加衔升用有差。　　

○壬戌。谕内阁、诸王体制。原与内廷皇子不同。向来臣工即有应行施礼之处。亦祇当屈一膝请安。与见内廷皇子长跪请安者。礼数秩然。嘉庆八年。钦奉圣谕煌煌。原所以肃朝仪而昭体制。昨武英殿笔帖式定邦、禀揭采买板片另立节省银两名目等弊。竟于所递惇亲王禀内。自称奴才字样。较之长跪请安。尤乖体制。本应照禧恩等所议革职示儆。姑念伊采买板片。讯无偷减情弊。又将该司员等擅用节省银两垫发各项情形呈明。查办得实。定邦著革去笔帖式。赏给拜唐阿。仍留该处当差。　　

○又谕、武英殿行走内务府员外郎麟保、于采买板片节省银两。并未呈明立案。率以弥补用项、及代买应赔书籍、滥行支用。实属错谬。麟保著撤回本衙门当差。仍交部严加议处。武英殿监造光裕、副监造广惠、委署主事桃龄、六品库掌格图肯、随同商办。任意开销。俱著交部议处。兼行郎中广敏、于麟保等滥行垫发。置若罔闻。意存推卸。亦著交部议处。惇亲王自行查出。据实陈奏。并无不合。其自请议处之处。著加恩宽免。　　

○又谕、程祖洛奏、查阅营伍一摺。河南滑县、考城、二营。因汛地紧要。新设营制。该将弁自当认真训练。兹据该抚奏称、详加校阅。考城营兵丁弓箭鸟枪。应列一二等。杂技亦皆趫捷。其滑县营兵丁内。技勇超众者甚少。自系该将弁等平日操演不勤所致。所有滑县营都司刘学霖、把总王官庆、均著先行摘去顶带。勒限操演。交该镇再行查看。傥仍无起色。即着严参示惩。该部知道。　　

○又谕、程祖洛奏、漕粮项下。应徵改麦。请暂徵收粟米一摺。本年豫省惟南汝光等属麦收丰稔。其余有漕之五十三州县。因夏间被旱。二麦颗粒未能饱绽。民间存贮无多。若将粟米赴远道易麦。倍费周章。著照所请、除应徵白麦仍于各州县内徵收外。所有本年漕粮项下应徵改麦三万四千五百三十四石零。并带徵各年改麦一千一百六十八石零。准其暂行改徵粟米。运通交兑。下年毋庸补运。嗣后仍照常徵收麦石。不得援以为例。该部知道。　　

○署陕甘总督鄂山等、覆奏筹办军需。得旨、所奏均悉。汝二人系朕特简之人。朕亦深知汝二人公诚可靠。是以授此重任。务要和衷共济。成此大勋。一切出纳。实心经理。断不可存避嫌远谤之心。勉之。　　

○蠲缓两淮富安、安丰、梁垛、东台、何垛、丁溪、草堰、刘庄、伍祐、新兴、庙湾、中正、板浦、临兴、十四场被水灶户额课。仍分别给赈。　　

○缓徵河南陈留、杞、睢、安阳、汤阴、临漳、内黄、新乡、辉、获嘉、淇、延津、滑、浚、封邱、考城、武陟、原武、阳武、淮宁、兰仪、汲、二十二州县被旱村庄新旧额赋。　　

○癸亥。月食。　　

○试中式武举丁麟兆等五十一人于太和殿前。　　

○蠲缓安徽五河、凤阳、灵壁、凤台、怀远、宿、盱眙、天长、全椒、来安、泗、寿、定远、无为、和、含山、怀宁、潜山、庐江、巢、桐城、当涂、繁昌、亳、二十四州县及屯坐各卫水灾新旧额赋。给五河、凤阳、灵壁、凤台、怀远、宿、盱眙、天长、八州县暨屯坐各卫军民一月口粮。　　

○抚恤琉球国遭风难夷如例。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光六年。丙戌。十月。甲子。上诣皇太后宫问安。　　

○谕内阁、朕以雨淮盐务。敝坏已久。曾燠前任两淮运使十余年。又历任巡抚藩司。特命以二品顶带补授盐政。期资整顿。朕御极之初。已将每年玉贡折价银两停其交纳。并免节年未解未报玉贡银一百六十余万两。迨曾燠抵任后。又奏请将商捐未解银五百十四万余两。全行豁免。其余随时奏请调剂。无不加恩俞允。原冀科则减少。从此认真清厘。庶鹾务日有起色。且令久于其任。俾得从容办理。乃曾燠在任四年有余。并未能设法整饬。一味因循了事。若稍有天良之人。断不至此。此时任满回京。岂能复邀对品录用。曾燠著以五品京堂候补。以示薄惩。　　

</div>
    <div class="pagination">
<a href="清实录道光朝实录_page201.html">上一页</a><span>...</span><a href="清实录道光朝实录_page197.html">197</a><a href="清实录道光朝实录_page198.html">198</a><a href="清实录道光朝实录_page199.html">199</a><a href="清实录道光朝实录_page200.html">200</a><a href="清实录道光朝实录_page201.html">201</a><span class="current-page">202</span><a href="清实录道光朝实录_page203.html">203</a><a href="清实录道光朝实录_page204.html">204</a><a href="清实录道光朝实录_page205.html">205</a><a href="清实录道光朝实录_page206.html">206</a><a href="清实录道光朝实录_page207.html">207</a><span>...</span><a href="清实录道光朝实录_page203.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
