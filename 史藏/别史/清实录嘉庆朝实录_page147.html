<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 147 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 147 页/共 523 页</h1>
    <div class="content">
嘉庆八年。癸亥。闰二月。丙寅朔。赐扈从王公大臣等食于静寄山庄。并赏赉有差。　　

○赏三等侍卫恒伯、头等侍卫。为西宁办事大臣。　　

○丁卯。遣官祭昭忠祠。　　

○谕内阁、赛尚阿奏、陈明芦商实在情形一摺。据称长芦自前岁被灾后。诸物昂贵。绳席水脚薪火各项加增。其中滩盐歉收。工价增至数倍。以致各商成本有亏。现在除额徵正杂等款一百一十万余两外。尚有本年起限应徵银五十五万余两。实难同时完纳。恳请展限调剂等语。芦商应行带交各项银五十五万余两。现在均已届限应徵。此事若发交部议。自必照例奏驳。第念长芦商力本疲。又因前年滩盐歉收。诸物昂贵。若将应行带交各款同时并徵。该商等不无拮据。著加恩照赛尚阿所请、除本年应交课帑及淮本银两、仍令按照限期交纳外。其本年起限之嘉庆五年缓徵引课、分四年带完者。缓至本年奏销后起限。改为分二年完交。其分十五年带完旧欠课饷帑本、于本年起限者。俟前项改分二年引课全完后。再行起限。按原分之限完交。以示体恤。　　

○以内阁学士戴均元、为工部右侍郎。仍署刑部左侍郎。　　

○以安徽巡抚王汝璧、年老。命来京。授为内阁学士。兼礼部侍郎衔。以安徽布政使阿林保、为巡抚。调江西布政使邵洪、为安徽布政使。以署正黄旗汉军副都统广厚、为江西布政使。　　

○以西宁办事大臣恒伯、为巴里坤领队大臣。巴里坤领队大臣都尔嘉、为西宁办事大臣。　　

○己巳。谕内阁、范建丰奏、昨日夜闲、紫禁城内炭库失火、即带领护军等协同火班兵丁扑灭、未经开启禁门等语。昏夜失火。即时扑灭。未曾开门。所办尚是。其炭库太监、即照范建丰所奏、交内务府照例办理。并著范建丰将救火出力之护军营官兵、步军营火班官兵、查明据实具奏。　　

○以提督衔长龄、为京营右翼总兵。　　

○庚午。免陕西渭南、华、华阴、潼关、四厅州县、水灾未完额赋。　　

○辛未。以故杜尔伯特扎萨克贝子鄂勒哲依布图库子索诺木丕勒、袭爵。　　

○是日。驻跸白涧行宫。　　

○壬申。吴熊光奏、截剿巴东二塘垭窜匪出力人员。赏都司麻光裕、游击衔、并花翎。。　　

○展五城饭厂煮赈一月。　　

○赏跸路经过看守各行宫弁兵苑户等、半月钱粮。　　

○是日。驻跸烟郊行宫。　　

○癸酉。上诣永慕寺行礼。　　

○以请轿校尉行急脱肩。革丰绅济伦、兵部尚书銮仪卫掌卫事。博启图、銮仪使。均退出御前侍卫。在乾清门行走。以署镶蓝旗蒙古都统长麟、为兵部尚书。镶白旗蒙古都统喀喇沁公丹巴多尔济、掌銮仪卫事。正白旗蒙古副都统庆长、为銮仪使。　　

○额勒登保奏报、生擒首逆宋应伏、歼尽余党。赏守备马忠良、千总顾应全、花翎。千总马贵等、蓝翎。余升补有差。　　

○予故副都统额勒亨额、祭一次。　　

○是日。驻跸旧衙门行宫。　　

○甲戌。上行围。翼日如之。　　

○以故四川建昌道属巴旺宣慰司雍中结弟罗卜藏纳木扎尔、陕西庄浪厅属一眼井土千户王正武子天赐、甘肃平番县属西陆渠土百户何毓璠子廷相、各袭职。　　

○贵州贵阳府属太平伐司土官宋之符、缘事革退。以其子安远、袭职。　　

○赠故已革四川提督七十五副都统衔。予祭葬如例。　　

○是日。驻跸南衙门行宫。　　

○乙亥。赏看守南苑各行宫苑户等半月钱粮。海户等银一千两。。　　

○是日。驻跸团河行宫。翼日如之。　　

○丙子。谕内阁、秦承恩奏、江西南昌、瑞州等属粮价过昂、请旨大加减粜等语。南昌、瑞州、各属地方。上年偶值偏灾。收成歉薄。节经加恩赈恤。并谕令减价平粜。兹据奏粮价较之常年、增长过倍。若仅照例减粜、则祇一钱。即至减亦不过三钱。恐市价一时不能骤平。自应大为调剂。以济民食。著将南昌、瑞州等属、粮价在二两四五钱者。每石减银二钱。价在二两六钱至二两八钱者。每石减银三钱。价在二两九钱至三两一钱者。每石减银四钱。价在三两二钱至三两四钱者。每石减银五钱。统俟市价平复。再行停止。该抚即督率地方官认真经理。务期于小民生计实有裨益。毋任胥吏市侩从中滋敝□大。以副朕惠爱黎元至意。　　

○以刑部尚书德瑛、为实录馆副总裁官兵部尚书长麟、为会典馆副总裁官。　　

○勒保奏请、鼓励办理军务出力官员。赏知府刘佳琦、花翎。余升擢有差。　　

○丁丑。上行围。　　

○遣官祭历代帝王庙。　　

○是日。驻跸新衙门行宫。　　

○戊寅。上还圆明园。　　

○庚辰。清明节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○命皇次子旻宁祭孝淑皇后殡宫。　　

○遣官祭端慧皇太子园寝。　　

○辛巳。祭先蚕之神。皇后亲诣行礼。　　

○壬午。前任云南布政使陈孝昇、以冒销滥扣军需。革职严讯。　　

○旌表守正捐躯直隶东明县民马勇成妻张氏。　　

○癸未。谕内阁、本日在万寿山玉澜堂用膳办事。正值召见大臣时。见有太监自西边直至宫门。猝然退避。又有园户自东而西。径行走过。均属不合。朕召见大臣处所。该管大臣、及本处总管太监、理应先时派人查管。以昭严肃。岂有任听闲人往来行走之理。所有管理三山事务之緼布、额勒布、著传旨申饬。再朕此次谒陵。往还计已二旬回跸又阅六七日。总未见内务府衙门有陈奏事件、及引见官员之事。该衙门所管事务较繁岂崀月以来。竟属一无所事。昨召见緼布、明德、朕即微示其意。据奏现有应行引见之员、尚未拣选、是以未经带领等语。试思该衙门司员。不过照常拣选。有何难办。致需时日。显系因丰绅济伦、现为内务府大臣。列名居首。刻下伊告病在家。该大臣等辄群相观望。此又如从前和珅总理部务时。诸事专擅。遇伊偶有告假等事。各大臣即将应办事件稽延等候。最为恶习。内务府大臣同系总管。体制相埒。若因列名居首之人请假。众人即置公事于不办。此风断不可长。所有该总管内务府大臣等、俱不免为积习所染。实属卑鄙。均传旨申饬。除将该衙门应行陈奏等事、速行办理外。并将此通谕知之。　　

○甲申。谕内阁、据初彭龄奏、云南县、宾川州、地震情形较重等语。该二属猝遭地震。城垣房屋多有倒塌压毙人口共有二百余名之多。虽经初彭龄派员前往查勘抚恤。但该处被灾较重。深为廑念。著该督抚再行详细确查。如有应行蠲缓之处。即速查明具奏。候朕加恩。不可稍有讳饰。用副朕轸念灾区、不使一夫失所至意。　　

○又谕、据托津等奏称、现在喀什噶尔边外诸部落安静、请将前留驻防兵三百名裁汰等语。近年以来。喀什噶尔边外诸部落均属安静。该处贸易之布噜特安集延亦极恭顺。若仍驻兵在彼。转滋伊等疑惧。著将索伦锡伯兵三百名即行裁汰。彻回伊犁。　　

○旌表守正捐躯河南河内县民李毛义姊李氏。　　

○乙酉。上诣大高殿行礼。时应宫拈香。　　

○还宫。　　

○予告大学士王杰、陛辞。上以高宗纯皇帝御前陈设玉鸠杖、并亲书御制诗章联句赐之。仍加赏人薓一斤。给馔赐饯。命驰驿回籍。经过地方二十里内官员护行。　　

○定亲王绵恩等、拏获潜匿禁门逞凶。拒捕之逆犯陈德。上命大学士、军机大臣、会同九卿科道等严鞫。。　　
</div>
    <div class="pagination">
<a href="清实录嘉庆朝实录_page146.html">上一页</a><span>...</span><a href="清实录嘉庆朝实录_page142.html">142</a><a href="清实录嘉庆朝实录_page143.html">143</a><a href="清实录嘉庆朝实录_page144.html">144</a><a href="清实录嘉庆朝实录_page145.html">145</a><a href="清实录嘉庆朝实录_page146.html">146</a><span class="current-page">147</span><a href="清实录嘉庆朝实录_page148.html">148</a><a href="清实录嘉庆朝实录_page149.html">149</a><a href="清实录嘉庆朝实录_page150.html">150</a><a href="清实录嘉庆朝实录_page151.html">151</a><a href="清实录嘉庆朝实录_page152.html">152</a><span>...</span><a href="清实录嘉庆朝实录_page148.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
