<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 333 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 333 页/共 848 页
  </h1>
  <div class="content">
   ○以呼伦贝尔总管博多欢、为镶红旗蒙古副都统。仍暂留总管任。　　

○免江苏长洲县捐置义冢田四十九亩有奇额赋。　　

○抚恤琉球国遭风难夷如例。　　

○戊戌。谕内阁、裕恩奏、循例勘修旱河工程。并拟添砌虎皮石坝一摺。著派阿尔邦阿。于明年开印后前往热河核实勘估。　　

○又谕、已革山东试用县丞姚钧。讯不知庄倡伶夥办假照情事。惟一闻该犯被拏。辄捏病告假。出省探听消息。著照所拟。于职官无故私逃发黑龙江例上量减一等、杖一百徒三年。已革南城吏目单贞善、于姚凤山夥办假照。讯不知情。惟系地方官。于假照既失觉察。又将捐项交姚凤山代办。希图渔利。情节较重。未便仅予褫革。著发往军台效力赎罪。以示惩儆。山西试用通判前任刑部司狱葛玉堂、曾经揽捐。现查出梁剿木等系属假照窜名稿内。著山西巡抚迅即委员。将该员押解送部。归案审讯。在逃要犯姚凤山、庄倡伶、谢孚辰、沉云生、屡经降旨饬拏。总未弋获。实属延玩。著即严缉务获。归案究办。毋任一名漏网。　　

○谕军机大臣等、据御史梁萼涵奏、山东海阳县知县张兆祥、信用债主王三、程四、为门丁、骫法诈赃。凡民间结讼。遇有殷实者即刑逼勒贿。有贿者虽曲亦直。无贿者虽直亦曲。如两造俱系穷民。又必牵引殷实之家到案。或锁押班房。或肆用刑威。必俟得贿而后释放。并纵令蠹役藉端扰害。诬陷勒索。又好延请富户。借贷银钱。间有不应其请者。直下签票锁拏。小康之家。多逃匿邻境以避其锋。民间呼为张钱裕儿等语。著王鼎于江南查办事件完竣后。顺赴山东省城。提集应讯人证。秉公审办。据实具奏。将此谕令知之。　　

○又谕、据御史周作楫奏、江西会匪之案。每多挟嫌妄扳。拖累无辜。逐队成群。皆地方殷富良民。即差彼亦不免有妄拏诬陷之事。该处通省皆聚族而居。每姓有族长绅士。凡遇族姓大小事件。均应族长绅士判断。一姓中之贤否。如之最悉。请通饬该省州县、将所属各乡村出示传谕各姓族长绅士。出具切实甘结。其子弟有无从入会匪等情。如有不法匪徒。许该姓族长绅士捆送州县审办。若隐匿不报。即将族长绅士治以应得之罪等语。江西会匪蔓延。必应严拏惩办。而诬扳妄拏。积弊亦不可不除。该御史所请传谕各姓族长绅士出结捆送之处。是否可行。著吴光悦体察情形。据实具奏。将此谕令知之。　　

○命都察院左都御史朱士彦、杭州将军福祥、在紫禁城内骑马。　　

○予故安躬来安县知县韩梦周、河南偃师县知县武肃、入祀名宦祠。直隶故广平县训导任毓麟、江苏故国子监学正蒋振生、安徽凤阳府教授汪兆宏、宁国府教授何佳玫、安徽故歙县教谕林中杭、河南故国子监博士陈化龙、直隶大顺广道刘致中、四川川东道符兆熊、贡生杨玉铎、四川故湖南酃县知县林愈藩、福建故江苏淮海道庄亨阳、入祀乡贤祠。从总督蒋攸铦、孙尔准、那彦成、琦善、巡抚杨国桢、邓廷桢、梁章钜、陶澍、请也。　　

○己亥。谕内阁、保昌等奏、应还运库银两。未能解还。请饬长蓝盐政作正报销以清款项一摺。通光五年。前任仓场侍郎博启图等、因办理截卸北仓滞漕运费不敷。曾经奏明在长芦运库借垫银六万四千一百十七两零。俟各省南漕剥价银两解到通济库。再行解还。据该仓场侍郎等查明此项银两。虽经各省陆续解到。惟通济库向来所收不敷所放。历年冬间。总须奏拨部库。以为备办先漕等项之用。所有长芦运库借垫银两。若由通济库拨还。既无余款。若奏支部帑。徒多转折。著长芦盐政即将前借运库银两。作正报销。毋庸由通济库解还。以归简易。该部知道。　　

○谕军机大臣等、官兵进征所用军器。至凯旋时、应责令带回验明收贮。乃该兵丁等间有私将器械就地售卖获利。并不携带回营。实属大干法纪。回疆地方。人心易动。若将内地坚利军器售给该处。必至私藏渐多。且恐年利商人私带出卡。转售各外夷。均得仿照制造。尤有关系。不可不防其流弊。著长龄等饬知带兵各员严行晓谕该兵丁等。于凯撤时。务将所用军器逐件验明。如查有私售者。即行严究治罪。至凯撤官兵不准携带幼孩。上次回疆用兵。叠经降旨严切申禁。此次各路所调官兵凯旋在即。并著长龄等严饬带兵各员申明禁令。约束该管官兵。随时认真查察。傥敢私携男女幼孩。即严行参办。按律重惩。不可稍事姑息。将此谕令知之。　　

○又谕、据胡超奏、派往摉剿贼匪之副将张国相等、行抵相距木苏里克庄二十余里。知有贼匪。当即整队前进。离庄渐近。即见贼匪。约有七八百人。竟敢施放鸟枪。各执长矛木棍。抗拒官兵。经副将张国相、周悦胜、参将伍魁英、林方标、游击韩振先、岳兴阿、高玉连、马连升等、带领马步队直前迎敌。枪炮齐放。贼众被杀一半。余俱逃窜。官兵赶向回庄四面围攻。生捦一百余人。歼毙数十名。讯据活贼供称、萨汉庄尚有贼匪一千余人。该副将等分兵三路。前赴该庄。贼匪擂鼓吹号。亦分股迎拒。我兵一鼓作气。马队当先。左翼步队直前冲杀。枪炮齐发。右翼步队从庄从抄截。前后夹击。贼始披靡四散。官兵追贼三十余里。统计杀贼六七百人。生捦五百余人。夺获牛羊器械无算等语。此次胡超分拨官兵。摉捕潜匿贼匪。业经该提督将打仗奋勇及阵亡带伤官兵。咨报该将军等奏请恩施。著长龄查明据实具奏。再降谕旨。将此由六百里谕令知之。　　

○礼部议准、安徽巡抚邓廷桢疏报、采访太平县贞节妇女孙陈氏等三千六百八十二口。请建总坊旌表。从之。　　

○免浙江钱塘县被潮田荡漕项银米。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百八十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十年。庚寅。十二月。庚子。太常寺奏、额设赞读等官并学习人员。俱请酌分二缺。作为宗室定额。从之。　　

○以故一等诚勇公广惠侄裕恒、二等子和顺武子玉庆、二等男苏隆阿子德通、三等男林沁咱木布孙荣奎、各袭爵。　　

○辛丑。命于大高殿设坛祈雪。　　

○谕内阁、从前内外八旗大员之弟兄子孙。每逾五年查阅一次。挑取侍卫拜唐阿当差。原因侍卫拜唐阿系体面差使。大员子弟挑取侍卫拜唐阿后。伊等益得演习清语技艺骑射。差委得人。自道光六年查办以来。已届五年又应查办之期。惟念该大员子弟内各有不同。或因身弱。马上平常。或因自幼读书。一时不及学习骑射。似此之人。纵使挑取侍卫拜唐阿。焉能得力。理宜量加调剂。嗣后在京文武三品以上。武职二品以上。外任文职自总督起至按察使止。武职自将军提督起至总兵止。该大员之弟兄子孙内、如有年已及岁。堪任侍卫拜唐阿差使。每遇五年查办之期。情愿挑取者。该大臣等仍照上届呈报本旗。由该旗造册咨送军机处汇题。经朕指出。带领引见。傥身弱有疾。或弓马平常。不称侍卫拜唐阿者。该大臣等即据实报明该旗。转行军机处。听其自便。该旗亦无庸催取名字。以示朕培养旗仆、因材器使之意。以故一等公禄贤子富昌、察哈尔二等子多旺鲁布子沙克杜拉策凌、各袭爵。　　

○赏故宁夏将军格布舍子秀伦、三等侍卫。在大门上行走。　　

○旌表守正被戕吉林长春厅民王贞儿妻伊氏。　　

○赈云南嶍峨县被水灾民。免补漂没仓谷。缓徵恩安县冲淹田地额赋。　　

○壬寅。谕内阁、户部奏、现届道光十一年双城堡移驻京旗之期。据各旗咨报、仅止正黄旗满洲五户。人数过少。著照议暂行存记。归于次年愿往户口数内凑足千余户。一并移驻。至该处余賸房间。尚有一百余所。未便任其闲旷。著八旗满洲蒙古都统转饬各该参佐领等、嗣后每旗务须按年酌拨数户前往移驻。　　

○又谕、卢荫溥等奏、议覆孙尔准奏、严禁内地种卖鸦片烟章程一摺。前据御史邵正笏奏、近年内地奸民。有种卖鸦片烟之事。降旨令各督抚确查严禁。嗣据孙尔准查明闽浙情形。酌拟严定章程。交该部议奏。兹据卢荫溥等核议具奏。请通饬各督抚一体遵照。画一办理。嗣后内地奸民人等有种卖煎熬鸦片烟者。即照兴贩鸦片烟之例。为首发近边充军。为从杖一百徒三年。地保受贿故纵者。照首犯一体治罪。赃重者计赃以枉法从重论。其知情容隐。虽未受贿。亦照为从例问拟。所种烟苗克毁。田地入官。各督抚即责成该管道府、督饬各属实力查禁。乘抽查保甲之便。于春间赴乡稽查一次。将有无私栽鸦片烟、出具印结。年底由司会齐咨部。并著各督抚于每年具奏编查保甲摺内、一并详晰声叙。如有拔除不尽。仍任流毒地方。即遵照道光三年部定处分分别参办。毋稍徇隐。将此通谕知之。　　

○命协办大学士富俊、管户部三库事。　　

○减免直隶安、新河、隆平、宁晋、南宫、河间、任、七州县积涝地亩本年额赋有差。　　

○癸卯。上诣大高殿谢雪。　　

○诣皇太后宫问安。　　

○幸北海。阅冰技。　　

○以光禄寺卿德春、为太常寺卿。　　

○以军务需人。命吐鲁番领队大臣赓音岱、在任守制。　　

○乌珠穆沁扎萨克车臣亲王多尔济济克默特纳木济勒、科尔沁扎萨克冰图郡王林沁扎勒赞等六人、鄂尔多斯扎萨克郡王巴保多尔济等二人、阿巴噶郡王那木萨喇多尔济等二人、杜尔伯特扎萨克贝子鄂绰尔呼雅克图、喀尔喀贝子、子阿第雅等三人、翁牛特镇国公丰伸保、乌喇特扎萨克镇国公巴图鄂齐尔、郭尔罗斯扎萨克辅国公阿勒坦鄂齐尔、苏尼特辅国公额林沁、克什克腾扎萨克头等台吉毕玛拉吉哩第、喀喇沁额驸德勒克桑保等二人、附在察哈尔旗下和硕特扎萨克头等台吉鞥克博罗特等四人、土尔扈特四等台吉图萨图、及琉球国使臣向国壁等二人、暹罗国使臣拍针伦素攀那密等二人、于神武门外瞻觐。　　

○甲辰。谕内阁、玉麟等奏、请承袭土尔扈特巴勒丹喇什所遗贝子一摺。前据萨迎阿具奏。业经降旨赏给巴勒丹喇什长子蒙库那逊贝勒。令其承袭。惟蒙库那逊、本年甫十六岁。不能管辖属下阿勒巴图等。著即照玉麟等所奏、将伊扎萨克印信。著副盟长公策伯克扎布、暂行署理。俟蒙库那逊及岁时。再将扎萨克印信移交管理。　　

○谕军机大臣等、本日据史致俨、吴椿、并御史卞士云奏、接到仪徵县绅士公信。据称向来淮南纲食引盐。俱归仪徵掣捆。数万夫役。得受佣资。以敷口食。因闻有盐课改归场灶之议。夫役人等恐嗣后掣捆不归仪徵。顿失生计。约会千数百人。赴县奔诉。该知县已往省代禀等语。两淮盐务。敝坏已极。朕特派王鼎等前往江南。会同陶澍查办。其课归场灶一节。前据王鼎等具奏大概情形。已委员查勘。现尚未据覆奏。该处夫役等一闻此信。恐失生计。遽行约会多人。赴县奔诉。实属愚民无知。此事关系两淮大局。该尚书等务细心筹议。如果改归场灶。实有裨益。即核实会办。妥立章程。不可因该夫役等口食无资。遂存畏难苟安之见。但事属改辙更张。必期经久可行。毫无格碍。断不可稍滋流弊。以致激成事端。总当体察情形。酌量可行与否。定议具奏。将此谕令知之。　　

○又谕、扎隆阿等奏、官兵齐集喀什噶尔。分扎防范。会筹剿抚。并差探卡外情形。查拏首逆一摺。喀什噶尔、英吉沙尔、二城。固守三月有余。贼匪一闻大兵将到。即相率逃遁。而附近地方。尚有潜匿余匪。该大臣等将现到之满汉官兵及民遣民勇、共一万一千九百余员名。分布各要隘。防范摉拏。此等贼匪诡谲多端。必须痛加歼戮。以净根株。至著名各逆目。非若上次张格尔逃出卡外。为各夷素所崇信。不肯缚献。如果设法捦拏。无难就获。该大臣等务当悬赏购线。相机妥办。俾逆目悉数歼除。勿使一名漏网。其各庄回众。从逆者固应剿洗。亦不可滥及无辜。所有续调关内各官兵。已谕令长龄裁撤归伍。至善后一切事宜。著俟长龄到时。再行筹办。将此由六百里谕令知之。　　

○又谕、据长龄奏、现在喀什噶尔、英吉沙尔、业已解围。贼众纷纷逃窜。飞咨哈哴阿、杨芳、将从逆白帽回子惰兰回子各庄痛行剿洗。如有从逆伯克阿浑。实系知情预谋者。解京讯办。并令将应办事宜。亟为筹画等语。计哈哴阿等自当遵照妥办。此时台路廓清。大局已定。所有未到之京营、吉林、黑龙江、西安满洲营、四川、各官兵。前已降旨谕令裁撤。如哈哴阿、杨芳等已将从逆各贼剿捕净尽。其胡超等所带民遣二千名。民勇一百名。吐鲁番屯兵一百四名。亦著裁撤以节糜费。再前路带兵大员。足敷调遣。除哈哴阿、杨芳、胡超、尚有应办剿抚事宜外。奕经、桂轮、著仍随长龄同行。其阿勒罕保、安福、二员。著仍带原兵旋京。布勒亨、伊勒东阿、寿昌、三员。著各饬回本任。至哈丰阿、察隆阿、孝顺岱、额尔古伦、贵成等、如无可办之事。或应撤回。或应酌留。著分别办理。至粮运一节。如能就地采买。俾兵食不致缺乏。并著飞咨乌噜木齐即行停止。以省运脚。又据奏、伊萨克一事。已咨令阿克苏将常奉清押解前来。并飞咨扎萨阿、将伊萨克及家属暨原留人证。提解阿克苏。复有查出应质之犯。亦令解送等语。此事关系綦重。伊萨克急公报效。屡受重恩。不应遽怀携贰。如果有勾贼入寇、谋为内应情事。自应据实查办。若扎隆阿误听蜚语。亦不可因该大臣守城三月有余。著有劳绩。稍为迁就。长龄当恪遵前旨。将虚实悉心秉公研鞫。务得确情。以成信谳。又据奏、伊犁各满洲营兵丁。于到叶尔羌之时。大半逗留。到处抢掠。竟有致伤回子情事。已飞咨哈哴阿等前往摉查。将所抢物件。追出给领。妥为抚恤。即将为首滋事兵丁立行正法等语。师行漫无纪律。以致抢掠回庄。必应如此惩办。孝顺岱、身为带兵大员。不能约束兵丁。疏纵已极。著即摘去翎顶。交长龄详细查明。再行据实参奏。此外各处进援官兵。傥有似此骚扰情弊。亦著一并摉查严参。勿稍徇隐。又据壁昌等奏、叶尔羌三品顶翎四品商伯克玉素普、被贼拏去。大骂贼众。淩辱致毙。五品伯克爱散、被贼登时杀害。回子中如此忠勇。可嘉可悯之至。玉素普并无子嗣。惟有胞侄间散回子阿布拉。爱散有无子嗣。现据咨查。其如何施恩之处。著长龄酌拟具奏。将此由六百里谕令知之。　　

○以陕西布政使史谱护巡抚。按察使杨名扬、署布政使。　　

○以守护叶尔羌汉回二城出力。赏都司那尔扎普、千总张满贵、五品军功回子霍扎什、六品军功回子乌舒尔呢雅斯、莫洛密尔托胡达、花翎。笔帖式兴安等蓝翎。余升擢选补有差。并释遣犯回籍。　　

○乙巳。谕内阁、据王鼎、宝兴奏、请将两淮盐务改归总督管理一摺。两淮官引滞销。鹾务疲敝。现据王鼎等奏称、由该盐政无管辖地方之责。文武员弁。均非所属。疏销巡缉。难期令行禁止。著将两淮盐务改归两江总督管理。所有盐政一缺。著即裁撤。钟灵著回京当差。　　

○又谕、福克精阿奏、酌拟办理吉林、宁古塔、卧票薓价银两一摺。吉林、宁古塔、薓票内有卧票。向例令揽头等于年前先交官薓。俟来春薓商购买余薓时。抽收银两。兹据该将军查明、道光八年吉林卧票。因无薓商前来购买。揽头等又不能及时交纳。饬令赴苏售卖。以致辗转拖延。始归原款。本年宁吉塔卧票三十六张。薓价银八千一百三十六两。已照新改章程。豫为发给。其吉林卧票一百十五张。自未便先行发给。以致再有迟延。著照所请、除宁古塔卧票业经发给揽头外。其吉林本年卧票。仍照向例。令揽头等于年前先交官薓。俟来春薓商起程时。一面发给薓价。即便抽收薓余归款。以重库项。　　

○谕军机大臣等、据御史李昭美奏、江西德化县城西关龙开河外一带地方。土名陈塘湖。湖边涨生沙洲。逐年淤高。地势广阔。该处农民不谙例案。往往私垦不报。县营员弁。遂藉为牧厂。兵民牟利。时构讼端。地方官意在息争。从而迁就。遂将已垦熟地。听其荒芜。转为营驿牧放之所。德化为七省通衢。设立总兵。本属重镇。不惟营马例有马乾。不准渡河牧放。即驿马亦应合棚餧养。以备急需。且江西徵收马厂开垦租银。亦止南昌、新建、二县。此外各郡营驿。并无马厂明文。与其以可耕之土。抛作牧场。何若照例升科。作为兴贤田庄。令公正乡绅等公同主报。佃民妥为经理。一切牛具耔种。无须官为措给。上不缺赋。下可裕民等语。德化县地方涨生沙洲。据该御史奏称、该处逐年淤高。地势广阔。请将私垦熟地照例升科。作为兴贤田庄。是否可行。著吴光悦派委妥员。会同该地方官详加查勘。据实具奏。将此谕令知之。寻奏、勘明陈塘湖北岸沙洲四百二十五亩。地势尚高。请自本年为始。由县饬令妥佃试垦。作为兴贤田庄。其南岸沙洲二千一百八十八亩。地势低洼。水涨即淹。请票止开垦。从之。　　

○又谕、据王鼎、宝兴奏、请将两淮盐务改归总督管理。又会同该督筹议盐务章程各一摺。已明降谕旨将盐务改归该督管理。并裁撤两淮盐政一缺。所有会同酌定盐务章程十五条。均照所议行。其余未尽事宜。仍著随时察核。分别奏咨办理。惟该督驻劄江宁。两淮商人。均在扬州居住。相距较远。稽察难周。恐有鞭长莫及之势。著该督体察情形。妥为筹议。至盐政既经裁撤。其盐务官员。期于敷用而止。多一冘员。即多一浮费。并著该督酌加裁汰。以归核实。再新任运使杨振麟、此时计已到任。著陶澍详加察看。是否妥协堪以胜任。如该员未能办理裕如。著该督将平素深知可胜此任者。酌保一员。奏明请旨。将此谕令知之。　　

○钦差户部尚书王鼎等奏、会筹两淮盐务。拟定章程十五条。一、两淮杂费。除养廉兵饷水脚部饭等项。作正开销。此外普济育婴书院义学等项。亦从其旧。惟各堂董事。滥厕多名。与书楼务本堂孝廉堂等处。岁需银二十余万两。应和裁汰。其各衙门公费及盐政运司书役辛工纸饭。并乏商月摺等项。岁需银八十余万两。应加删除。再汉口各岸商。按引抽捐各衙门公费。定为每引捐银四钱。永不加增。各费共减银一百十余万两。科则成本。可以稍轻。一、运商请引。先向有窝之家。出价买单。然后赴司纳课。窝家辗转私售。以一纸虚根。先正课而享厚利。致商本加重。昂价病民。惟相沿已懰。姑留根名。每纲每外。酌给银一钱二分。嗣后请引。按纲给单。不准豫请数纲。一、领运旧例。名目过多。致运司衙门书吏。多至十九房。商人办运请引文书。辗转至十一次。盐务大小衙门。节节稽查。有名无实。徒为需索陋规之具。应交运司查明删并。一、商课入库。不分正杂。笼统动支。迨遇紧饷。百计凑解。有豫纳减纳贴色贴息印本抵课等弊。俱应查禁。将正项贮库候解。并听部拨。杂费另贮外库。不许将正项那垫、及商人干预。一、淮南设有总商。筹办通纲公事。应择各商内公正醇谨、行监最多者数人。为办事之商。至办公一项。照减定额数指领。不准立总商名目。一、庚寅纲引。现已冬杪。尚未行运。己丑仍余积引三分。辛卯即应开纲。岂能一年行三纲之盐。请于道光十一年正月。即开辛卯本纲。其庚寅己丑积引。随时带销。另款存拨。遇畅销提纲时。仍补销以符原额。一、淮南北商欠。若按纲带徵。仍致套搭。占碍新纲。应分别停缓。俟课款充裕时归补。内惟帑本利息一项。仍在新纲引内摊徵。一、收盐桶秤。旧有定制。请由运司烙发。不准私制。责成场官随时稽查。运司于运河要道北桥处所。亲莅抽秤。如格外重斤。将秤验各官参撤。一、运盐不脚。埠头串同商夥。从中勒扣。船户意图带私。甘心忍受。且有出钱买装者。应将例价照实核发。各船挨次编号。连环保结。傥仍蹈故习。查出严办。该埠保一并治罪。一、盐船遭险。例有津贴。并准批补沈失之盐。免其输课。近以守轮待售。时日迁延。船户盗卖后。凿沈空船。运商利有津贴批补。且可分装多船。越轮先售。遂相效尤。应停其津贴。准其补运。不准免课。一、仪徵河道淤阻。应勘估挑浚。即以挑出之土。培筑泰堤。俾速转运。以轻商本。一运盐向自仪徵运至汉口折回。转售于各岸。往返脚费加重。致引地为江船粮船各私所隐占。应饬盐道查明各口岸每年额销引若干。将水程豫为给发。佥商运赴该处。俾水贩就近领卖。水程照例汇缴。以免越运转折。一、船至汉西两岸。大商薓价。封轮挨卖。守候既久。百弊丛生。汉岸滞盐不下二千万砠。应派公正之员。驻守汉岸。会同盐道办理散轮事宜。不许再有整轮。以免滞销。一、盐务之官。有与商人联姻换帖者。俱令回避。各场分司大使。应照州县之例。察看人地。随时调换。至湖北盐道督销切过。应归兼辖盐务之总督考核。会同该省督抚具奏。以专责成。一、淮北湖运各岸。委员销不及半。积盐无商收买。各灶吁求调剂。应先行筹款。收买灶盐。以济口食。其盐存贮各场。俟来年秋单发运时。查照销滞各岸。委员领运。售盐缴价。以还原本。得旨、均著照所议办理。该部知道。　　

○湖南巡抚程祖洛覆奏、遵查晃州厅地方。原系湖南芷江县所属。未设厅治以前。版籍既多歧冒。户口钱粮。亦难保无混淆。所以厅治一设。士民藉称不便。纷纷呈控。当确切查明、以原查时住址田庐坟墓。分别隶楚隶黔为断。报闻。　　

○以捐修湖北潜江县堤工。予知县陈天泽升用。　　

○丙午。以礼部尚书耆英、充经筵讲官。　　

○贷江苏苏州、松江、镇江、太仓、四府州属驻劄毗连灾区各营兵丁银米。
  </div>
  <div class="pagination">
   <a href="清实录道光朝实录_page332.html">
    上一页
   </a>
   <span>
    ...
   </span>
   <a href="清实录道光朝实录_page328.html">
    328
   </a>
   <a href="清实录道光朝实录_page329.html">
    329
   </a>
   <a href="清实录道光朝实录_page330.html">
    330
   </a>
   <a href="清实录道光朝实录_page331.html">
    331
   </a>
   <a href="清实录道光朝实录_page332.html">
    332
   </a>
   <span class="current-page">
    333
   </span>
   <a href="清实录道光朝实录_page334.html">
    334
   </a>
   <a href="清实录道光朝实录_page335.html">
    335
   </a>
   <a href="清实录道光朝实录_page336.html">
    336
   </a>
   <a href="清实录道光朝实录_page337.html">
    337
   </a>
   <a href="清实录道光朝实录_page338.html">
    338
   </a>
   <span>
    ...
   </span>
   <a href="清实录道光朝实录_page334.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
