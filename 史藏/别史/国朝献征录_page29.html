<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 29 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 29 页/共 245 页
  </h1>
  <div class="content">
   ○明光禄大夫太子太保吏部尚书武英殿太学 士赠少保谥文靖严公讷墓志铭（申时行） 

　　申时行 
　　万历甲申秋八月十有二日太子太保吏部尚书武英殿大学士常熟严公卒于里　上闻辍一日视朝赐谕祭十一饬有司治葬事赠少保谥文靖宫一子中书舍人而公配吴夫人先七年卒及是以恤请诏予祭葬并如令公讳讷字敏卿别号养斋其先世居　县高祖威以仲字珪显赠奉议大夫刑部员外郎曾祖昌始徙居常熟县人祖衡父恪号心萱翁倜傥树德闻里闬自心萱翁以上三世皆用公贵赠光录大夫太子太保吏部尚书武英殿大学士曾祖母朱祖母陆继顾母吕皆一品夫人公生有奇质数岁即善骈语通古文奇字少长益覃精问学文誉翱起嘉靖丁酉举应天乡试明年当上春官会典试者以录文谴罢弗试辛丑试遂成进士选入翰林庶吉士每校萟辄冠其侪久之授煸修丁未同考会试辛亥秋且满九载次得主畿试而柄臣有所欲私者公□□□事欲去之则以亲老乞归省娱侍色养三岁□起就职寻迁侍读时江南新中倭岁复俭有司征敛益急公患之具疏以请　诏下大司农多所蠲□吴人至今称焉乙卯主南都乡试丙辰迁学士掌院事　上方御西内祠神祝厘欲简词臣给笔札供事乃疏名贮金瓯探之得公与兴化李文定公公仓卒应制亡不称　上指眷遇益笃寻进太常寺少卿兼职如故己未主会试庚申进礼部右侍郎转左寻改吏部壬戌升礼部尚书知贡举礼部所主多藩国封继丧葬之事尚书日奉　诏毖祀惟谨不暇综核吏弊藂委公独率其属厘正之事取故典不轻难易贿窦塞而百废具举亡何吏部尚书阙　上手诏用公公自以荷　上眷知位冢宰操羣吏黜陟宜矢心僇力以报而又念向者柄臣墨吏相贸市奸浊乱海内非苦身天下率吏治不清乃下教诸以公事谒及攻吾阙者之待漏所毋私第吾不受私谒又饬其家张具若召客者实亡所召而尽呼苍头饮食劳苦之曰若辈幸守吾操束内迹母外择谨厚吏守邸舍而戒之曰若幸视扄向鐍外迹母内有郡守使人上谒公以属吏而镌守三秩曰吾不爱一守以明吾志门庭閴然然延接宾客咨访人才孜孜无倦一时卓行异能之士母问乡举岁荐皆骤得优擢曰　祖宗朝兼用三途柰何以资格限天下异时名公卿屏居田间　上所尝谴怒而不欲收者乘间请次□推毂起家几尽于时耆贤布列吏治烝烝不间天下翕然以公知人能任职也而公恂恂不自居上则推首揆徐文贞公而下归功司属恒言今铨部特大有司耳吾在事幸而当徐公公幸不挠我且覆露我吾是以无获谴而克遂事且吾所任郎某者寔贤郎十言十当举无失人吾是以无溺其职吾则何能之有郎某者今南司空平湖陆公也于是天下又以公巨人长者劳而不自德惟　上亦益重公　召直西苑寻加太子太保时文贞公独相久数请增阁臣员自助　上手书公及李文定公名谓材足翼汝遂降特勑并武英殿大学士而　命公仍绾部事候代者至而解葢殊遇也然公自直西苑晨出理部事夜则应制撰述目睫不得交又直庐卑隘湿中脾遂病而又念封公太夫人老矣即一日不逮汤药柰何遂称病笃请告　上未许文贞公言状乃得　允赐驰驿归归浃岁调治良巳亡何　世皇宴驾公望阙朝夕临极哀　庄皇帝登极叙公总裁　大志劳给诰封三世如公秩公以辅臣谢事归子舍而封公太夫人皆寿康封皆极品晨夕侍膝下吴父老托叹以古今所罕覩也公人慈和谦慎唆唆常有以自下者既贵春秋高恒与少贱者均礼与人言色柔气温雅恐伤之始学士至入内阁凡七转皆　上手注官五品即　赐鹤袍其后飞鱼绣蟒金绮之赉无算宠任无与比而公益畏益恭受　赐拜一命于家如在　上前伛儇承之恐不得当也平居食淡衣疏屏绝珍玩之御曰令后世师吾俭至姻族闾里忠难贫乏施予无吝色尝楼于第之东落成宴客酒半公凭阑四顾忽愀然不怿客问故公曰吾初不知是栋直东邻此形家所忌亟更之其笃厚如此公于学无所不窥然不章句蚤慕王文成公之学读其文辄起一稽颡辛丑所射策盛推文成忤主司幸他文入赏得不弃而公晚年见世之学者信眉高谭动言致良知则又厌之乃曰文成故于学问思辨孜孜不少置乃今寡学尠闻猥以三言自命何异耳食而以饱乎退居垂二十年笺问不至都下客有公画赐环者好语谢却之吴中频岁淫潦有司坐视弗恤公乃书数千言抵当事者顾谓所知吾桑梓生灵请命耳非得巳也 

　　○太师李文定公春芳傅（王锡爵） 

　　王锡爵 
　　公讳春芳字子实始祖海一世居勾曲之朱壒村数传至旺二旺二生富一富一生乐易于公曾大父始渡江至安宜巳又从安宜徙兴化生旭旭生丞怀公镗镗即公父也自乐易而下俱隐德弗耀以公贵累赠诰偕一品世敦谨乐谊喜施纤啬积聚耻随俗俯仰至永怀公乃业儒美丰仪居闲寡言笑于物无忤人谓李氏世德必有兴者乃以正德庚午季冬之望举公公生而神颖不类羣儿常有神叟庞眉鹤发掖之行他人弗见也一日当午忽指天语公云中鼓吹导引公仰视遂失叟所在人益以神辛卯与计偕上春官归诣海陵王艮东城林春讲性学巳复师事湛公若水欧阳公德无何湛归欧阳门客日益众谈议锋出质言盈庭公徐以词组剽剥各适其意欧阳大奇之自以不如也寻教授江淮属大侵宗人几不自存公乃出所得修脯佐给之不足则解佩乃得稍稍免艰食客言君在垂罄而好急人之困设有不继柰何公终不顾其恳恻如此丁未举进士太常奏对第一　上亲引见劳问先是邑宾兴令举酒属公云烂然五色人以此吉征当公至是中外鼓动□称人瑞然公顾独循循如无有遗书戒人毋敢骄贵□怙宠凌物以法约整齐宗人宗人壹禀于节抑公既以射策抡魁柄用不次感遇恩厚矢心报国凡再入春闱及奉　简命主试所得士斌斌前后莫敢望会有　诏命公授书中贵人故事多文具公以此辈日侍上左右而惰游解嫚渐以成习即一旦筦事柰何乃琐科条教督之于是皆留听承学掖庭永巷一时焕然　上方综核名实阴以他事部勒馆中后进诸贤意巳有所属乃特　旨召公入内直超迁学士太常少卿　赐一品绯衣葢异数也自后恩宠日盛由吏礼二部左右侍郎三迁至礼部尚书加太子太保时　天潢日衍廪禄不继公以便宜处议书上之有　诏允行赐名宗藩条例自是流靡稍节元元乃苏未几　勑参阁务武英殿大学士加官如故公既与徐文贞公承分宜之后同心辅政力振颓靡海内翕然回向巳后同文贞受顾命事　穆皇帝于亮闇诛左道录言官蠲负逋中外欣欣以太平复见会文贞公有事山陵公以少保入直有　旨重建翔凤楼公遂极言土木之费终　先皇之世海内骚然今朝政方新宜与百姓更始而骎寻大兴天下谓何　上改容谢之终不复言营作之事矣　上方锐□中兴又知公习故诸建白疾于转圜随奏随可如罢太仓羡金罢织造岁币牙簟珍异一切无留行而台者复以上书应　诏语稍侵中贵人乘间泣愬　上前　上大怒几出不测公力言此辈朴忠无他肠愿　陛下宽其诛以开言路收人心　上乃解于是蓟辽诸帅臣言沿边镇垣当虏冲宜戍台以便防守好事者数持异议以阴坏其说公正色直言台成之利虏不得蹂躏长驱独柰何惜小费不计大利乃得请至今备御赖之故事边兵土著势相一不分后稍用南人于是有南北军桀黠不相下猜疑螫忌几成大衅公虑变生肘腋乃以属主将阴折其睚眦齮龁事乃定其秋虏骑突入宣大门不及谋公曰赢粮跃马所以从时今事在缓急奚暇复请乃悉出前后所赐委诸将若第破敌上功当赏　陛下不薄汝也乃皆感激泣下无不一当百追奔逐北斩获无算虏既不得逞相率北徙远斥堠诸将欲因深入捣其窟穴公以开边启衅不便而把汉那吉独以势穷单骑来□把汉那吉者虏酋唵达爱孙也唵达索之急不得要领愿归亡纳欵贡市称臣　朝廷下其议公卿大臣廷辩不决或言从之便或言勿从公徐曰从之是也人但知汉唐和戎之失而不知今日和戎之利且汉唐与虏婚今纳欵称臣体统正而名号尊矣汉唐制和在夷狄今制和在中国因其请而听之彼喜于得请德我必深盟益坚虏以贡名我以货市计数十年之市孰与一旦用兵之费况虏在得请不得不巳殄无益之空质启无穷之衅端则从虏怀柔拒虏失计矣或言夷情叵测安知不以此尝我万一败盟将何所责公曰以守战其机在我权有所制又安所用其尝又安所虑其败乎于是　上从其议虏因受我符册拜我王号归我遁俘庙献而市戮之一时传诵称快边陲按堵几二十年公居常醇谨言若不出至国是所在毅然不可夺　上尤以此重公从知　经筵修　实录　大明会典　永乐大典以六载考累晋少师兼太子太师中极殿正一品俸荫中书舍人者再尚宝司丞一功烈震主人臣极矣于是乃叹曰物禁大盛吾安知所税驾乎乃疏归养中使谕旨章凡七上乃得请　勑奖驰驿行人护送有司月给米六石夫八名　陛辞　上目送之良久巳又令祠部郎捧　勑存公于家公既归则角中□第岁时伏腊羣诸子姓绯衣蟒玉奉觞尊人尊寿巳复从里中鸿生巨儒及诸后进里区谒舍讲论道秇间或婆娑里社从三老问年穰匮或浮白谈剧巢云终老不复知人间事可谓功名成全孤标寡耦矣公性至孝又好急穷交少善新城令顾永平令李国博郑三人相继物故而顾与李客燕无所归公殡而归之方顾垂绝困甚意恨恨不欲言公知而袖百金往顾见而且瞑曰何以报公王锡爵曰予以史官事太师者五年观其凝立微睇于智勇争胜之中唱而后应其卒以功名终始夫水决捩石山静出云大人之道则元气乘之顾岂在声色问哉比予过故里父老余言公少时梦之帝所甚乐与百神游于钧天广乐　二祖御而引之曰大事付若又一夕梦　英宗其相高少保取其扁授公曰而嗣我而嗣我如面命神哉惟申及甫固不虚生嘉隆间宇内太和蒙业至今有以也夫 
　　李春芳字子实扬之兴化人也少举乡试久不利于公交车而其后竟以状元及第授翰林院修撰严讷先成进士侍读矣　上以斋醮繁而诸词臣不备不能供时袁炜巳先进与吴山郭朴茅瓒显矣而犹少之遂进讷与春芳以同日撰文多称旨遂同进翰林院学士复与董份同进太常少卿仍兼学士赐鹤袍上巳觉其太滥乃谓此一品服以重斋坛供事耳于是尚书皆不敢服而复进讷吏部右侍郎春芳礼部巳俱转左侍郎讷进礼部尚书春芳改吏部份亦至吏部左侍郎讷改吏部尚书春芳进礼部尚书无何俱加太子太保又同以武英殿大学士入内阁郭朴既得召代讷而份春芳礼部给事御史以份无太臣望而又探知阶向亟攻之　上夺其职讷人小心恭慎而志卑识亦浅其在吏部稍自励不肯通苞苴唯　上狥阶指向而下委责于选部郎陆光祖阶　上言胡松毛恺高仪之贤而他若刘采吴岳诸君子相继登用矣讷春芳之在内阁严事阶甚不敢当僚未有所断决唯唯而巳讷所斋词唯恐不称　上意惴惴至成疾久之不愈遂以就医药告　上许之归而　上所推寄皆益至阶尝当考十五载满逡巡未敢请　上知之所以赐赉如前而亟　勑吏礼二部具政绩恩数以闻请加阶特进录一子尚宝司丞赐　玺书褒谕宴礼部给三代诰命　上报曰卿等所议恩加都可仍加上柱国以示特眷阶力辞　上手批曰卿忠诚公正念切邦民辅政多年勋猷茂着奏绩加恩彝典不逾听其辞上柱国而巳　上尝赐阶玉带而侑以中金一定曰带资又择绣蟒衣有珠者令衣以入阶尝病嗽　上遣御医诊赐赏赐如例复出自御珍剂二瓿手书方以赐慰谕谆恳如家人父子而阶益自敛畏居第成不敢援张夏辈例以请名额阶既用恭谨得　上意即资重甚幸矣而其恭谨不衰　上或有所委使通夕不敢假寐应制之文沓至促应有诸少年所难者未尝逾顷刻期人以谓阶阶叹曰君天也父也吾敢易之吾岂不知愧诸少年计以得　上意此耳得　上意而后可有于天下夫欲一巳名不难谁与　上共天下者　上果日益爱阶又时时采外议阶以是益重所论建裨益亡间当阶之前天下无所不中兵水旱沴厉乘之赤白之警岁不虚月分阃以上第无论贪偾事一语不当　上指立就逮缇骑操铛销旁午道路大者诛夷小者窜谪而政地诸公复有窃　上颜色威福者□千里而外不能探所自益惴惴不自保计唯有徙槖长安中论直市六尺躯而巳阶既日□□大广　上意又能钩物情不自崇重竿尺往复有吐必露征镇大臣咸慑于不敢隐而快于得自尽故阶在政地大约缇骑逮省减十九廷尉若卢无所用深文虽其宛曲剂解之力多亦以意发舒少偾事故也阶于他量情罪多所纵舍而独驭贪酷吏严所坐狱必竟不少贷其杜干请绝苞苴即长安公卿邸中俱肃然亡敢以筐篚出入者大计捧贺寮吏皆有余资归老吏白首相惊咤以目创见无有一时称之而其性颇好名而不恶谀以是缙绅大夫争名高以中阶好往往取通显小人欲自解多近情之谀以蕲入一时不能觉也阶既尊新建学而其门弟子若尚书聂豹阶所师事者尚书欧阳德李遂郎中王畿辈阶所友者咸各有徒众不能尽遵行所闻知而所至挟诈恣奸利海内苦之颇指以归咎阶严讷既用请告归而郭朴高拱入朴河南之安阳人伟貌黑色少举进士改翰林院庶吉士授编修满九载始进侍读又六年进左庶子俄兼侍读学士掌院事擢礼部右侍郎改吏部预撰斋词仍兼侍读学士转左侍郎去侍读学士加太子宾客予二品服俸满六载南京吏部阙尚书　上以其久次怜之特命朴往加太子少保朴上疏辞请得以原官供事　上益怜之俾以礼部尚书掌詹事府遂改吏部尚书亡何以父丧归再起原官寻加太子太保 
【 王世贞首□传】 

　　○光禄大夫少傅兼太子太傅吏部尚书武英殿大学士赠太傅谥文简东野郭公朴墓志（陈于陛） 

　　陈于陛 
　　高皇帝祖周官建六卿首太宰长庶尹而纪纲之其后简文学侍从之臣入直承明备顾问乃遂秉国成称政府两者并重矣而　累朝来兼之者堇堇数人称任职者尤尠觏焉铨臣职综叙流品任专而地要辅臣职爕和机务任博而地亲夫权宠之所在非有道者不易居也故兼任之实难而独安阳郭少傅东野公繇词臣侍从有年巳晋太宰参大政以其身天下型范者若而年而又知几勇退始终醇白都一代完名宇内想其仪容如清镛大敦岿然独存望之若乔岳巨溟以不用用而公巳矣讣闻　天子震悼辍视朝议祭视令甲加渥议葬　遣冬官属致水衡金钱董营兆域议赠赠大传议谥史臣曰于法一德不懈曰简宜谥文简　制曰可于是公子焜等手其婣清丰尹崔君士棨所状来征铭余惟先君昔与公同在政府时时余称说公外朴而中辨气和而节坚所赞密勿筹划倚成公实多后余每赐休沐还道出邺下必谒见公辱公进而奖教之甚备余是以知公独深遂按状之志公讳朴字质夫□称东野先生河南安阳人也其先自山西徙历二世至高祖恭领乡荐任藁城令多惠政曾祖银有隐德祖玱以贡鱼台溥民尸祝之父□笃行长者实生公以公贵曾祖祖父赠俱光禄大夫少保兼太子太保吏部尚书武英殿大学士曾祖妣沈祖妣黄妣李皆一品夫人公生而颕特甫就外傅即开敏见奇文声籍甚里中文敏崔公则自鞶革时巳器异之矣固安杨公以状元督学中州鲜所许可至阅公文未尝不击节称善也十四举茂才二十一嘉靖辛卯举于乡乙未成进士　肃皇读其策亟称善命镌一甲后盖异数云寻读书中秘授翰林院编修戊戌值　覃恩封父母如秩　册封郑藩还授中贵人书乙巳满九载最迁侍读纂修　大明会典丙午主考应天乡试亦未分校礼闱辛亥迁左春坊左庶子侍读如故□子主考顺天乡试癸丑改兼侍讲学士视院篆是年迁礼部右侍郎命供文撰甲寅改吏部右侍郎仍兼侍讲学士丙辰以三品秩满晋阶通议大夫荫一子入冑监予三代诰命转左侍郎兼官如故丁巳加太子宾客予二品服改兼学士己未以六载秩满晋阶正议大夫勋资治尹庚申予二品俸是年迁南京礼部尚书加大子少保公疏辞　肃皇素重公忠诚难公去左右命以礼书仍兼学士掌詹事府事辛酉命掌部事寻拜吏部尚书俱出特简壬戌大计　手诏公慎评众职以守令先公奉行惟谨癸亥丁外艰　诏赐乘传归乙丑冢卿虗席公时未终禫　肃皇念公持衡平特　旨召用公公疏恳辞弗获太夫人以大义趣就道比入都门服巳阕矣乃易服拜命寻以二品秩满加太子太保晋阶资政大夫再予三代诰命丙寅　简置弼臣手敕公兼武英殿大学士入参机务直西内丁卯　肃皇升遐　穆皇嗣服念翼戴功加少保晋阶光禄大夫复予三代诰命命总裁　肃皇实录同知　经筵重录　永乐大典成加少傅兼太子太傅公一日忽念太夫人春秋高乃称疾疏乞骸骨　穆皇固不许谕留甚温命医视疾赉予特厚疏累上始得请　赐乘传归侍养公蚤历官禁垣郁负公辅之望一分校礼闱再典两都试所录士必学术经济有裨实用毋取窽言以故得人盛两典铨部绝请托奔竞惟以大公行之其称进以贤不以誉其斥适以不肖不以毁且度地远近才细大要使人与事相称而止否虽大害势有人所主不稍假借而大指乃在惜人才捐细过毋以克核绳下尝谓人称铨曹恩怨府夫亦巳自恩怨耳恩怨出于巳实难自人何害故公在事日人莫测其喜愠之端亦卒无能以私喜愠有加于公也迨入内阁受命滋益恭与同事诸臣造膝陈谋叶心图理未尝有所勃磎一时相业无訾议焉归且十年乙亥丁太夫人忧壬午　今上念　先朝耆旧月赐廪岁赐舆隶庚寅公寿八表科臣疏公齿德高请存问如礼　诏俞之遣行人将命加赐月廪舆隶癸巳五月十八日□疾卒于寝距其生正德辛未四月十八日盖年八十有三矣公人丰颔洪声举止端慎天性至孝初第时将二尊人京邸朝夕色养怡怡如也惟谨比居丧虽白首如孺子必尽哀抚诸第笃挚仲先亡每念之必泣下视其子犹子也立宗法建祠堂以联其族敦睦亡间性尤神禫茹蔬衣素家居未尝高大垣屋将令后世师吾俭治二亲竁有司欲大其茔制公亟止之请恤赐祭具成礼而巳诸子若孙象公指皆谦冲节约望之者不知其相君胤也当公之以太宰宅忧学使者里选三子俱异等矣识公深意无一赴省试者斯与粥权之夫奚翅霄壤公得谢归□巾私第绝迹不至公府然或两台藩臬诸大夫而下式庐就访政事所宜兴厘辄娓娓力赞其便里人甚德之余又闻公自守史局即留心大业日讨古今载籍　国家宪典而考证之诗若文古雅醇厚不事铅华尝作学约训诸生大意谓洒扫应对可以上达饮食男女莫非天性深厌世儒高远之谈而矫之以实又作四思四畏箴寘座右不具录家食以来体验俞切语俞邃作九字图说以天在上君亲同焉心在中性命联焉义在下遇与分辅焉人能不昧其心上通于天斯可以事君可以事亲存其心飬其性立乎命舍道义奚以哉味斯数言得河洛正印而后学所不能窥其樊者语曰崇构有址巨川有源然则公之纯德懿行其得之性命者深也乃其出而表世处而范俗一以恬澹自励浮竞芬华之习了不入其灵府所谓达于分义者巳公元配李氏封至一品夫人有樛木风子男十二人焕贡士焜举人灿任子照举人炜熠国子生烱烨炘焞煓俱庠生孙男二十三人曾孙男二人后昆之盛近世名臣所未有也古称备福者曰贵曰寿曰多喆嗣之数者天不恒假人而独□公公登朝籍三十余年林居且三十年以纯白养其天和跻于上寿而又以余庆垂之夹裔振振绳绳若此得全全昌岂偶然哉盖公方晋秩宗即受　肃皇眷知每月诸大臣见公必曰福人谓器宇凝重故也葬以万历甲午十一月二十二日墓在韩山之阳坐子向午志曰余读周诗至仲山甫出式百辟入保王躬未尝不慨然想见其人今观公之德业岂不嚼然显懿哉其秉铨也不骫其法以内比不挟其重以外市至入而赞政要以荃宰一心休寀协力雍容其济而不尸其功夫握权而不以自擅居宠而不以自矜惟有道者能之公岂非其人哉 

　　

　　内阁六 

　　◆内阁六 

　　大学士高公拱传（王世贞） 
　　光禄大夫柱国少师兼太子太师吏部尚书中极殿大学士赠太师高文襄公拱墓志铭（郭正域） 
　　光禄大夫柱国少傅兼太子太师吏部尚书武英殿大学士赠太保谥文端松谷陈公以勤墓志铭（许国） 
　　少保赵文肃公贞吉传（胡直） 
　　张公居正传（王世贞） 
　　光禄大夫少保兼太子太保礼部尚书武英殿大学士赠太保谥文庄棠川殷公士儋行状（于慎行） 
　　光禄大夫柱国建极殿大学士少傅兼太子太傅吏部尚书赠太保谥文简豫所吕公调阳行状（吴国伦） 
　　资德大夫正治上卿太子少保礼部尚书兼文渊阁大学士赠太子太保谥文端南宇高公仪墓志铭（吕调阳） 
　　光禄大夫太子太保礼部尚书兼文渊阁大学士赠少保谥文庄马公自强墓志铭（张四维） 
　　光禄大夫柱国少师兼太子太师吏部尚书中极殿大学士赠太师谥文毅凤盘张公四维墓表（王锡爵） 
　　光禄大夫少傅兼太子太傅户部尚书建□□大学士赠太保谥文敏同麓余公有丁墓志铭（许国） 
　　特进光禄大夫左柱国少师兼太子太师吏部 尚书中极殿大学士赠太师谥文定申公时 行神道碑（焦竑） 
　　光禄大夫少保兼太子太保吏部尚书建极殿大学士赠太保谥文肃荆石王先生锡爵行状（焦竑） 
　　光禄大夫柱国少傅兼太子太师吏部尚书建极殿大学士赠太保谥文穆颍阳许公国墓志铭（王家屏） 
　　少保王文端公传（于慎行） 
　　太子太保礼部尚书文渊阁大学士赠太保□ 文宪玉垒陈公于陛墓志铭（代　陈懿典） 
　　光禄大夫柱国少傅兼太子太傅吏部尚书太极殿大学士赠太傅谥文懿赵公志皋墓志铭（朱赓） 
　　光禄大夫柱国少保兼太子太保吏部尚书文华殿大学士赠太保谥文懿金庭朱公赓行状（邹元标） 
　　资政大夫太子少保礼部尚书兼东阁大学士赠太子太保谥文定谷山于公慎行墓志铭（叶白高） 
　　大学士李先生自状（李廷机） 

　　○大学士高公拱传（王世贞） 

　　王世贞 
　　高拱字肃卿河南之新郑人生而状瓌奇刻苦学门通经义务识大指文不好称词藻而深重有气力十七举乡试魁其经又十三年始成进士改翰林院庶吉士授编修满九载迁侍读时　穆宗谷王开邸受经而拱首与焉拱至进讲辄反复辨晢王颇目属之而又与其邸近幸中贵人眤好间时辅臣严嵩徐阶内相猜若水火拱往返其间所见厚薄而嵩阶亦以其在王邸异日当得重相与推毂之以是亟推迁翰林院侍读学士时秦鸣雷巳先学士矣顾仅迁南国子监祭酒而拱遂以太常寺卿兼国子祭酒亡何拜礼部左侍郎寻转吏部左侍郎掌詹事府仍兼学士拱凡一副主乡试复主会试所构程序文颇见称其主会试也所进题以字嫌忤　上意几欲有所行遣阶从容解之乃巳寻拜礼部尚书召入直撰斋词赐飞鱼服亡何与郭朴同入内阁朴得武英殿大学士而拱文渊阁大学士春芳以朴衔吏部遂亦改吏部居朴前然事皆决于阶春芳等具员而巳　上所顾问亦唯及阶阶之始礼部以□首辅十五年而请立太子者数四　上春秋高意不欲言继嗣辄报寝时　谷景二王方并重朝野忧其端以且有所更树奸人从而阴蠧矣一旦　景王之国咸鼓舞称庆而奸人者亦得罪去一日　上忽下谕自谓郊庙弗躬早朝久废且病弱弗任卦数向周宜卷身奉玄传继不可缓不然恐或后丑耳且令与在直诸臣密计以对阶皇恐对谓此岂可与诸臣计夫所谓后丑者必有非常悖逆之人而又有大奸恶左右之以有此叵测今何足疑也　上又谓得无以久待恨乎阶又力辨而　上犹以　成祖之注意在孙而弗及子问且云贤孝难必吾言不甚妄阶又言　成祖之在位久　仁宗之在位促皆天命也继承之际史册甚明　上道德隆备天命所归而今之贤孝又中外所共闻万万无可疑者居月余景王自德安奏书以　上不豫请恭诣玄岳祈禳以尝　上下阶拟阶知中涓泄之方谋所以沮止而王亦病复奏书请医阶因拟遣医调治而令王且静摄母轻动俄而王薨于是　谷王乃复安景王所请全楚土田湖陂可数万顷皆侵之民阶拟悉以还之诸王无得乘而矫攘者楚人大悦　上以祈雨故欲建雩坛又欲重建　兴都故宫殿阶以府库财竭而郧襄困水力阻而止天下盐额独淮扬重岁赋六十万金而前是鄢懋卿欲取　上悦增之至百万金商不能供至有雉经者则皆窜徙阶乃风御史奏复故额额乃登窜徒悉归　上故好玄素术多所服饵晚节益甚阶时时推之而方士熊显与蓝田玉胡大顺比而妖妄炼水银托乩语进曰金书天章是先天水银长生之药　上以问阶阶力言其不可轻饵乃巳又以乩当请而不下问阶阶对谓紫姑附笔亦有之第此曹非能究其术大较与所使媾结得　上旨乃能答今不得　上旨故不能答耳因极言蓝田玉胡大顺诪张洞喝以挟取人赀不可信亡何俱以妖露论死　上既以服饵故病躁而户部主事海瑞极论　上过失及因而风讥阶　上恚甚逮置　诏狱欲杀之且谕阶于南都治　别殿栖止以避瑞阶谓主圣则臣直瑞固戆然不过仰恃　圣明在上沽直谏名耳杀之则成其名容之则益见圣德之广　上抵阶疏地巳而取读之又取瑞疏读之遂得长系　上虽不杀瑞然意忽忽不乐病亦益甚谕阶欲幸兴都阶谓且试之也因据　上体罢不耐　辇路劳对而　上意遂决诸中涓贵人具帟幕糗之类六军且甲矣以问阶阶乃力言南幸事臣所以不敢从命者一以　圣躬计一以国事计往者兴都之幸己亥距于今二十有七年　皇上自度精力之壮盛孰与往时计　圣体违豫十有四月矣毋论彼二十七年即今日体气之康豫孰与此千四月前夫辇行不及宫居之安途次不及殿庭之边计天佑圣躬岂必远行而后获万康之庆也己亥之岁虏警甚轻彼时犹遣辅臣行边六卿出督内而九门外而三关俱设大臣帅重兵以填之今之边境声息时闻内外官军未甚整练而六飞远狩都辇空虚狡逆之谋傥或窃发　圣驾在外能不惊忧抑不特此二事而巳至于有司科敛小民如　圣慈所轸念全楚兵荒频仍如抚按所奏陈者臣尚未之及也　上指奏内狡逆之徒倘或窃发独乙之而报阶曰此八字不可作常视其罢行于是中外心遂安始春芳讷之共政也事阶谨侧行伛偻若属吏而朴拱皆阶所荐也顾于礼稍倨两人皆河南乡曲而拱以朴蚤贵事推之朴念拱侍经谷邸冀得其力两人相与欢甚阶□闻之不怿而拱以骤贵而骄每谓阶太假言路非大臣体言路亦闻之而吏科都给事中胡汝嘉者才而好挟重故尝与拱貌相善也偶劾罢拱之姻亲工部侍郎李登云拱与客言之而怒汝嘉内自危而又探知阶意时拱未有子乃移家近西华门日伺　上昼寝则窃出与女媵私迫暮而后进又一日　上病甚误传有非常拱尽敛其直舍器服书籍出之应嘉以是拱罪露章劾之且发其它事赖　上瞶不省阶拟旨报闻而拱辞辨疏且上亦两解而巳亦无所褒美拱意阶右之谓应嘉欲深文杀我以是恨二人切骨亡何　上大渐遂崩当大渐时阶念　上英断类　高帝独斋醮土木珠宝织作不巳民力小困而一时抗言廷诤得罪者虽其志若巳伸而未牵复欲自登极诏发之不能无疑于改父而　上克终之德未光时门人张居正学士方授经　谷邸夜召与谋具遗诏草不以语同列质明谒王请入临毕遂以　诏草上报可　诏下朝野举手相贺至有喜极而恸者同列皆惘惘若失而朴尤椎时语人徐公谤先帝可斩也拱亦与相应和而是时朝仪废不讲者二纪余初元故老独阶一人在诸所草创皆中节而登极诏赦尤详切人举以配　先帝登极诏云登极诏故相杨廷和草也廷和言至是始验都给事中胡汝嘉以数言事得用转横而会吏部都察院考察庶僚应嘉亦参与焉既得旨而复论救给事中郑钦胡维新非故事于法当罚惩而阶时巳示公同列使轮直笔而巳酌之时郭朴当执笔曰汝嘉小臣也　上甫即位而敢越法无人臣礼宜削籍阶度朴拱报雠而傍睨拱则巳怒目攘臂乃不复言而削汝嘉籍编氓命既下诸给事御史合疏请留应嘉其语有所侵擿阶乃与春芳等具疏谓应嘉论救考察非法所以拟斥给事御史谓　上初即位宜开言路广德意所以请留臣等欲守前说则涉违众而无以彰　陛下恩欲从后奏则涉狥人而不能持　陛下法因两拟去留以请中旨薄应嘉罪调外而当阶具疏时拱故不言而目属郭朴复力持之几失色于是言路意应嘉谪出拱指羣上疏攻之　上以拱辅臣且故尝受经不听归而言路益攻之不巳拱恚甚欲阶拟旨杖责阶从容言当　先帝时以谪斥威言者不巳而至杖杖不巳而至戍且长系戍长系不巳而至僇然竟不能杜其口有如海瑞者出吾曹人臣耳宁可以力胜拱益不悦而恃上左右多谷邸中知旧乘忿抗疏至与言者辨而交相詈当是时内阁凡六人阶与春芳朴拱而益以陈以勤张居正以勤居正亦皆上所受经而拱友也一日方会食拱忽谓阶曰拱尝中夜不寝按剑而起者数四矣公在　先帝时导之斋词以求媚宫车甫晏驾而一旦即倍之今又结言路而必逐其藩国腹心之臣何也阶良久曰公误矣夫言路口故多我安能一一而结之又安能使之攻公且我能结之公独不能结之耶我非倍　先帝欲　先帝攵人心使恩自　先帝出耳公言我导先帝斋词固我罪独不记在礼部时　先帝以密札问我拱有疏愿得效力于斋事可许否此札今尚在拱乃颊赤语塞春芳等邀而与至阶室谢罪阶出即坚卧引疾拱亦引疾　上俱慰留之而拱以登极恩迁武英殿大学士与朴春芳俱加少傅太子太傅骤贵甚于是给事御史合而就阶第敦劝视事而其丑诋拱无所不极口乃至白简无虚日而南都亦响应矣当　先帝日所以响信阶甚阶又多在直其二子在外不能无干请舍人子横行乡里间颇有指拱故钩得之缘饰疏将以讦指阶而至是迫则授其门生御史齐康俾上之阶乃疏辨乞休而左都御史王廷等合九卿及给事御史交章请留阶而极论拱与齐康罪状　上谪齐康远外而许拱养疾然尚赐金币驰驿遣行人导行而使鸿胪卿宣谕阶始出视事乃露郭朴所以私拱而阻胡应嘉状于言路移攻朴朴亦不能安久之引疾去其恩礼薄不能如拱而颇有以阶甚者时　上开经筵阶知经筵事春芳以勤居正同知经筵事修世庙实录阶与春芳俱充总裁亡何　上欲幸旧邸阶等三疏止之不听先帝朝言事诸臣得罪者多自田间起暴贵而既以阶胜拱则恃而益强事毋论大小辄争　上久而不能堪谕阶等责其欺肆令详处阶言言官遭际昌时思欲报答非敢欺苐性气粗率则言或过当事出风闻则语有失实不谙事体诚有之谨录圣谕转示使各省改而同列尼之者云柰何不拟薄谴阶曰即上遽有谴我曹且力诤而乃导之谴乎则曰如　上谕详处何曰令省改即处也及疏上　上亦竟弗罪也而御史李惟观上疏请毋得诘言者以广忠益阶拟旨报闻　上以笔乙之而给事中冯成能复推其意疏婉而加详同列谓得无复作报闻乙乎阶拟旨谓听谏乃朕素心即善言未尝不嘉纳昨谕不谙事体者发耳自今宜审所言以称塞朕意同列皆难之阶曰彼独不难言而我乃难拟也且　上所以乙御史疏者正谓未有以开明之耳拟上果不异俄而有中旨令翰林臣撰中秋宴致语阶疏谓　先帝神主犹在几筵即小小宴乐犹不可而况致语哉　上于是并罢宴　上欲以九月诣天寿山行祀诸陵阶与同□□　皇上此举葢重祖宗弓剑之藏切岁时霜露之感□他游幸比苐　天子之孝以保安社稷大故□龙輴发引尚不亲送山陵二祭止于遣官今日□□而后禾稼渰没坊舍摧塌万乘亲行六师供亿何以待之葢持者再而　上不听乃盛陈比虏窥伺叵测意以闻始报俟异日其明年春警稍解上竟行谒　陵礼甫至斋宫而使中贵人滕祥李芳以意问曰行礼在次日　上欲轻骑一出观形胜可乎阶曰　上以祀来乎以观形胜来乎以祀来则先游而后行礼非所以展孝思也祥等曰然乃祀毕而后出游俄奉　旨以太监吕用等分监团营兵阶与同列上疏谓今无所谓团营者且中官坐营起于　景皇帝而革于　世宗臣望陛下以　世宗法以兵政隳废虑　上不怿所以督责颇峻而阶等□之益力乃寝前旨俄复命修内教场勒中贵人习骑射阶因御史言复率同官上疏谓　陛下此举葢因边方多事居安虑危故示边臣以意使之振戎饬武耳如御史言则有防微杜渐之虑臣等窃谓边方远禁地近　圣躬重戎务轻当　先帝时尝欲立二内营而复止之此必有深意在不可不二思也亦报寝　圣诞日修　先帝故事加恩阶录一子尚宝司丞春芳加兼太子太师建极殿大学士阶寻考十八年满自劾求去温旨慰留不听而命吏部议拟加支伯爵俸录一子锦衣千户仍进少卿璠太常卿赐敕褒谕宴礼部阶辞仍听免伯爵俸时有小珰以事干巡城御史不应则踵门而詈御史御史怒执而笞之羣珰趣之司礼中贵所欲奏讦御史阶业解得免而御史乃前论珰珰恨甚结党百余人要御史于午门殴辱之都御史王廷拟疏糺羣珰以问阶阶念疏即行彼珰争自匿欲得其主名则且展转不可究诘万一彼先之以诬我祸且叵测先朝事可监也乃使人致司礼之上佐曰尚文者语之曰诸贵人羣殴御史业何处文倨谓内外各有体相公毋但御史愔阶曰吾非御史惜国家大体惜且司礼□公惜耳文怪问何谓阶曰毋论御史王臣即　天子临御之所而羣殴人能保　上之不怒乎诸公何不以时诇得其人而速奏之即外廷有继者其轻重在诸公手而　上必不怒诸公体故在也文悦以告其长滕祥悉得其主名参之王廷疏继上羣珰窘不能自匿又无可以宛转地道者悉就逮杖其首恶三人百发边戍余九人各六十各南京净军阶既以　诏旨省诸镇进鲜夺太和事权与诸监局工役而所持诤又多　官禁事伸者十且八九往往假曲而行久之其人益侧目而李芳故与梁佃俱侍　谷邸承奉其在　世庙时芳巳备散局其人颇好读书自负以吕强郑众之流甚恶严嵩奸而薄阶以不能救正既与梁佃俱骤贵而佃聋老滕祥巳卒芳益发舒数抗章言外廷事而诸多以故事持之不尽雠芳颇以望阶阶亦觉其意会谏　上幸南海子不听上疏乞休至三上皆　优诏不许而亡何张齐之事起张齐者户科左给事中也使宣大纳商贿三千金而之请欲破坏盐制以利予商大司农格不行商聚而咻之事且泄故大言耸阶欲发兵十万袭边民之□虏曰板升者奇功以解阶哂而己巳谒吏部尚书杨博博偶问君近从二边来盐商得无因否齐谓博巳知之复上疏请考察庶僚及听大臣自陈冀以恫喝止博而阶复谓非时不许齐迫则走谒阶子璠欲求居间璠病不出齐恨甚遂露劾阶六事多御史康陈语诏调齐外任阶再上疏乞归而张居正意不欲阶久居上且与高拱有宿约以密旨报李芳阶欲不任矣遂许之寻赐驰驿再以春芳等请加恩给夫廪玺书褒美行人导行如故事陛辞赐白金宝钞彩币袭衣于是九卿大臣给事御史上疏慰留而都御史廷独探得齐纳贿事劾之下狱论戍边而春芳始政春芳人性宽平事期安静不好噪刻时人比之李时其气力不如也而絜廉过之时陈以勤张居正居其下居正视春芳篾如也始春芳见阶乞归而叹曰徐公尚不任调停我何以胜之旦夕惟有归耳居正从傍曰如此庶几成一名春芳嘿不应而亡何赵贞吉自詹事府入贞吉故有伉直声既严嵩所笼终不能坚久而晚节中贵人陈洪善而荐之既人多所纷更欲创革兵制与兵部尚书霍冀异使言官噪而逐之又缘冀孼吏部尚书杨博于陈洪复逐之中外皆侧目春芳模棱而巳不能有所持衡而居正与　上左右合起拱于家使掌吏部故事居内阁者不当出理部事理部事不当复与阁务拱称掌不言兼当部臣矣故不遣行人赍玺书谕而仅部咨拱日夜驰至京而赵贞吉亦谋之春芳欲掌都察院春芳不能违拱既陛见与贞吉俱免奏事承旨遂参预阁务而王廷与刑部尚书毛恺即日归矣胡汝嘉以参议方忧居一夕自恨死而最右阶而攻拱者欧阳一敬陈赞皆以给事中太仆太常少卿皆移疾归一敬至在道忧死物情汹汹拱乃使其所知徧□腹心于言路曰拱当洗心涤虑以与诸君共此治朝所修怨而快意者有如此日言路诸臣乃稍稍自安拱亦间进一二以明无他而拱既以安则渐横出而坐吏部斥陟四品以下风言路之其门人若韩楫程文宋之韩辈使齮龁三品以下入而扼春芳腕使必行是时赵贞吉亦恨阶之不留礼部而迁之南京也相与日吹摘旧事以见阶短时抚按诸臣犹举遗诏请褒进刑部主事唐枢官而荫杖死者都给事王汝梅子拱特之寝格而上疏极论谓　先帝以神圣御极峻烈鸿猷昭揭宇宙　皇上嗣登宝位志隆继述所谓不改父之臣与父之政而当时不以忠孝事君假托　诏旨于凡　先帝所去如大礼大狱及建言得罪诸臣悉起用之不次超擢立至公卿其巳死者悉赠官荫子夫大礼　先帝所亲定所以立君臣父子之极也　献帝尊号巳正明伦大典颁示巳久而今于议礼得罪悉从褒显将使　献皇在庙之灵何以享　先帝在天之灵何以心　皇上岁时祭献何以对越二圣至于大狱及建言得罪诸臣岂无一臣当其罪者而乃不论有罪无罪贤与不肖悉加褒显无乃以反商政待　皇上欤即武王克商反其政不过释箕子囚封比干墓加意贤者而己未闻其于商家所不用之人尽用之也而况　皇上乎　皇上先帝之亲子也议事者　先帝之臣遗诸　皇上者也而乃敢于如此自悖君臣之义而伤　皇上父子之恩非所训天下也夫人臣归过□先帝反其所以行巳之私臆非一日矣宜亦有明之者矣而今当时之臣尚公然之不觉其悖傍观之人尚漫然视之不以非岂天理果灭人心果死欤若终始嘿嘿不一破其说恐天下之人直以悖逆当然天经地义沦斁日深无父无君之事将由此起则何以国也得旨是其言罢枢及汝梅不旌复以遗　诏王金陶世恩等妄进药物损朕躬而法司当之子杀父律当剐当朝审拱复上言臣阅此谳牍不胜隐痛流涕曰　先帝之受诬一至此哉古之人君有殒于非命不得正而终者其名至不美　先帝聪明睿智事无大小洞烛隐微至于保爱　圣体尤极详慎即用大医进剂亦必有　御札与辅臣商确安肻不问可否轻服方士之药又安有既服而受伤不以言又复服之理　先帝临御四十五年享年六十寿考令终葢自古所罕有者末年抱病经岁从容上宾曾无暴遽天下所共闻而今乃拟王金等前律谓　先帝王金所害然耶否耶议事者不知何意诬以不得正终天下后世以　先帝何如主因乞下法司更议其罪仍宣示远近付史馆有旨复是其言前是时有司所论金等杀父律果未当拱得以借口其议亦有可采者而拱意实欲寘阶死所谓欺谤　先帝假托诏旨皆死法也且因以倾春芳赖　上不甚解不及阶法司改减王金等至戍刑科给事中驳谓金等坐前律固不当而荧惑　先帝事有指宜坐斩勿赦拱怒遂迁给事中于外拱人有才气英锐勃发议论蜂起而性迫急不能容物又不能藏蓄需忍有所忤触之立碎每张目怒视恶声继之即左右皆之辟易既渐得志则婴视百辟朝登暮削唯意之师毋敢有抗者间遇亲知引满谑浪一坐欢在詹事日与学士瞿景淳同修大志尝引镜自照曰吾殆神龙乎景淳老儒然亦好戏曰公以龙耶吾直谓蚯蚓耳拱大怒掷镜碎之诟而出景淳春芳坐主也以侍郎归病卒而是时陈以勤与拱俱谷僚而名位亦相等拱意忌之会以勤奏时政六条中于吏部微有忤偶与其属言及曰高公故不谙此其属泄之拱拱怒即故屈其奏多不行而以勤微知其端上疏恳乞休　优诏加兼太子太师吏部尚书玺书褒奬赐金帛夫廪驰驿使行人护行以勤归而拱益横既觇知　上意有所不悦于言路遂因左右媒而传　旨下吏部考察拱请与都察院共事贞吉虽故与拱合而欲甘心阶然恶拱之借考察以尽快宿憾上疏止之不听而拱以是恨贞吉拱乃悉录其尝论摘者魏时亮等黜之陈瓒等谪之而间及贞吉所厚贞吉亦持拱所厚以两解拱以是益恨贞吉而韩楫吏科都给事中遂上疏论贞吉庸横当罢贞吉恚力辨谓人臣庸则不能横横非庸臣之所能也往奉特　旨命臣兼掌都察院事臣所以不敢致辞者窃思　皇上任高拱以内阁近臣而兼掌吏部入参密勿外主铨选权任太重虽无丞相之名而有兼总之实即古丞相亦不是过此　圣祖之所深戒而垂之训典者　皇上委臣以纲纪弹压之司与之并立岂非欲以分其势而节其权耶今且十月矣仅以此考察一事与之相左耳其它坏乱选法纵肆大恶昭然在人耳目者尚禁口不能一言有负任使如此臣庸臣也若拱者然后可谓横也巳夫楫乃背公死党之人而拱之门生其腹心羽翼也他日助成横臣之势以至于摩天决海而不可制然后快其心于此巳见其端矣古之史鱼一小国之臣尔虽死不忘其主尚欲以尸谏臣受　皇上知遇若此今虽去敢不以　国家大禁　圣祖之所深戒者一陈于　君父之前乎因请还拱内阁勿再预吏部事中贵人洪虽欲两庇之知必不可并立言于　上使贞吉归而拱亦上疏辨其辞颇遁　上优诏慰谕之然竟贪吏部权不能辞也阶之在　先帝朝而燕中有习白莲教者相聚奸淫不巳且若有异谋其伍有之阶家僮徐实者阶以属兵部时杨博尚书悉捕而诛之实论功得锦衣卫百户颇横燕中至是拱使人告言实罪下狱煅炼之俾引阶诬人反妄杀以功而不能就止坐实他事死拱益怏怏于是召齐康起张齐而会阶之乡人陈懿德者素不悦于阶自翰林谪而拱其坐主擢之尚宝司丞懿德乃与同门韩楫程文宋之韩及兵部郎中周美等日拱恫喝言阶以数万金谋于中贵人且起用矣至曰阶使刺客刺公矣时时推筭阶星命以媚拱曰阶于法当僇死其数亦尽今岁而阶之□前太常卿璠与少卿琨性贪鄙尝使其家人置私邸于燕市赀可三万金阶不知也客乃拱谋阶所藉以复起者赀竭其赀可无复起乃因阶之乡人汉阳守孙克弘行候问而指其阶所使捕其人下司隶御史使引邸中僮奴悉逮而籍之复使给事中张博等论阶三子行巡按御史逮而起其门人前苏州府知府蔡国熙于家复其官旋擢苏松兵备副使委以阶父子而阶之雠复上书诬阶父子事并下抚按悉以委国熙国熙故任苏时洁廉有惠爱时阶方在政而奴之贾于苏者横国熙以法外穷治之御史闻而数难国熙不自得乞休家居久不能持贫而谒齐康挟之干拱拱悉其事故擢之国熙乃穷治其事且募能言阶三子及家人事者有赏于是阶之故人子前府同知袁福征诸生莫是龙皆以微憾谤书藉陈懿德以投拱福征遂即家补凤翔且之任首胁阶五百金于是凡生平赂阶之三子者有所负进而多责偿者皆前胁金不巳而奸驵小人至无故而胁之亦得所欲去三子皆就系仅阶留而不堪其咻堵其室矣松俗故浇至是遂益溃坏浸淫及他郡拱于是多改其门生部属大理者悉以给事御史而部之员外郎至知州入而实授五品者亦得给事自刘瑾乱政时一行之数十年所未有也前是虏大酋俺答走其孙于塞请归之当入贡因与互市边臣王崇古方逢时言于朝朝议嚄唶不能一拱奋身主其事张居正亦和之所以区画颇当亡何而贡成春芳亦缘以进少师中极殿大学士兼支尚书俸而拱加兼太子太师居正加少傅俱进建极殿大学士录一子尚宝司丞春芳虽以拱之故不得舒然犹时取裁酌不至过甚间阶宽解而拱渐不乐南京吏科给事中王桢缘而论春芳乃力请骸骨凡上三疏许之恩数一视阶而拱当居首阳上疏请解部事三辞　上不许而赐之□□文币绣蟒服所以褒谕甚至亦陈洪力也时广寇方鸱张督抚臣请以兵讨除之与拱意合乃奬借得尽力而辽东数与虏角拱善其抚臣张学颜以及总帅李成梁抚而用之遂屡胜成功名拱初起强自励人亦畏之不敢轻赇纳而其弟督府都事者依拱后第而居于是韩楫等乃数携壶榼往小宴拱自阁或吏部归即过其弟见而悦曰若等乃尔欢吾不如也因留酌自是以恒而益以珍肴果饮食愈畅乃各进其所私人欲迁某官得某地拱时巳且醉曰果欲之耶以一琴板书而识之次日除目上矣以是其所狎门生及客皆骤富门如市而楫文之韩辈有所恨于他给事御史至中夜警门而入拱出见之则阳怒若气不属者曰某某乃欲论吾师吾知而力止之暂止耳故不可保也拱恚且恐质明即召文选郎移缺而出其人于外亦不更详所繇以是中外益畏恶拱以叵测而拱最后时时语客曰日用不给柰何其语闻诸抚镇以下赇纳且麕集矣初司礼之首珰阙时冯保以次当进而偶有所不得意于　上拱亦素畏之乃缘　上意荐陈洪洪故长御用者也例不当司礼而得之保恨洪因并恨拱洪因而力拱内主然其人不甚识书久之以忤　旨罢出外而孟冲长尚膳者也与司礼远而以割烹当　上意拱复荐之而保居次如故其恨拱刺骨拱亦觉之拱祭酒而张居正以中允兼司业拱自负以必且相相则当雄重不经常贵人而巳而器居正材谓且胜我居正亦委心依拱两人欢相得不啻兄弟每夜语共达丙而其后拱不容于阶居正之谋得善归其复出居正亦与有力复合而倾其同类且尽仅一殷士儋亦　谷邸故臣自礼部入累迁至少保武英殿大学士矣士儋之入亦中人援以不由拱故拱不能无忌而居正亦厌之士儋椎不能曲事拱而拱素贤张四维自谕德躐学士又躐吏部左侍郎几欲前荐之入阁而士儋得之故亦心怨拱与四维会四维以盐事见糺御史郜永春虽解而它御史复及之疑出士儋指于是拱之客亦有四维而论士儋者士儋亦疑出拱指而韩楫复扬语胁士儋欲其自免归故事给事中朔望入阁揖士儋对众而诘楫曰闻科长欲有憾于我憾则可尔毋人使既别拱语之曰非故事也士儋忽勃然起曰若张吏部地道而抑我我不敢怨而今者又逐我而使张吏部据我坐□逐陈公再逐赵公又再逐李公次逐我若能长有此坐耶挥拳击之不中中几有声拱不能卒荅居正从傍解之亦谇而对明日韩楫之疏上士儋得请致仕而阶从困中上书拱其辞哀拱虽暴戾颇心动居正亦婉曲以解而蔡国熙所具狱戍其长子璠次子琨氓其少子瑛家人之坐戍者复十余人没其田六万亩于官御史闻之朝拱乃　旨谓太重令改谳而国熙闻而变色曰公卖我使我任怨而自恩寻以辽东大捷闻拱进柱国中极殿大学士而居正以六年满加兼太子太师至是再加少师是时内阁独拱与居正拱等因疏请益辅臣报谓吾用卿二辅以理天下足矣何必益拱乃荐起故少傅吏部尚书杨博礼部尚书高仪于家然尚不肻还博于吏部而使之长兵部仪亦以原官领詹事府而巳久之仪始以文渊阁大学士入阁与拱同事而御史汪惟元上疏讥刺时事谓执政之臣不当操切报恩雠拱召而詈之亟补按察佥事以出而尚宝卿刘奋庸所上疏其讥刺益切给事曹大埜遂抗章纠拱罪状遂并奋庸谪外而疑居正与知之又以其常与中贵人通而匿其事面叱数甚口居正颊赤强笑谢罪拱浅人也不复记而居正衔拱深然绝不露拱以大埜言稍戢敛而司礼孟冲复忤　旨出外保遂代之与拱意相忌而　穆宗不豫寻大渐召拱居正见而凭几执拱手顾　皇后言以天下累先生且复谕属拱等后事事与冯保等商确而行俄而　上晏驾时　今上在东宫拱乃条列即位数事上之颇周悉然大指使政归内阁而不傍落寻要其门下给事御史诸疏以劾冯保时居正当遣视陵地不出拱使所厚语居正曰当语公共立此不世功因语云云居正阳笑曰小事耳何足言不世功而密遣人报保保得备乃言于　皇后贵妃曰拱欺太子幼冲欲迎立其乡周王以功而巳得国公爵矣又多布金于两宫之近侍俾言之　皇后与贵妃皆错愕保乃抑给事御史疏不遽达而拟　旨逐拱责其专擅无君令即日归田里以次日召羣臣入听宣　诏拱犹谓此必逐冯保也使使约居正入　朝居正前巳知之而称腹疾故徐徐进至奉天门中官出　三宫诏皆启而授鸿胪使宣则逐拱拱面色如死灰汗陡下如雨伏不能起居正傍掖之起使两吏扶携出以明晨僦骡车出宣武门道傍人皆揶揄之有詈者居正乃与高仪疏请留拱不许请给驿许之至良乡而始具威仪以归于是阶事尽解三子皆复其官家人不丽一笞杖至年八十　天子遣行人即家赐　玺书褒谕赐金币及绣蟒服阶遣其孙疏谢诏予官中书舍人明年卒赐祭者九复加四祭以示重官治葬赠太师谥文贞再予一子官尚宝司丞又明年春芳亦卒赐祭九加二祭其它俱视阶亦赠太师谥文靖而拱之归也意忽忽不自得间从故人饮或盛服拥舆从或乘一驴楚服冯策或从十余骑游猎而亡何有奇衺人轻入至干清宫门边　上出谁何者所获而冯保得之置刃其袖挟使称拱与陈洪谋以千金饵而使行刺时保兼领东厂与朱希孝同谳狱且成矣保先使四缇骑驰诣新郑颐指县官备拱之逸县官即发卒围拱第家人悉窃其金宝鸟兽窜拱欲自经不得乃出见缇骑问将何缇骑曰非有逮也恐惊公而使慰之耳拱乃稍稍自安而会居正初亦欲重拱罪既念以非事体乃微风保保尚持不肻从乃复风希孝希孝行数万金以赂保用事者且赂　三宫左右当再谳忽大雷电保惧乃尽反其辞而坐其人以阑入宫门趣弃之市拱以惊忧成疾后少愈不复振卒其家以恤典请冯保传旨拱事　先帝欺肆不忠罢弗予居正等请之始许复其官祭葬如例巳复传　旨止予半葬而列其过于祭词春芳之归也父母故无恙日纵声乐欢饮其父母以寿终而春芳病肓卒时年七十五 

　　○光禄大夫柱国少师兼太子太师吏部尚书中极殿大学士赠太师高文襄公拱墓志铭（郭正域） 

　　郭正域 
　　嘉隆之际相臣身任天下之重行谊刚方事业光显者无如新郑高公而先后处两才相之间先云间后江陵云间善藏其用笼天下豪杰之羽翼善因时耳江陵负豪杰之才其整齐操纵大略用高公之学而莫利居先彼方剚刃此犹坦腹葢公之濒死者累矣志不尽舒才不尽酬悲夫公没且二十四年而嗣子务观乃得请易名之典　上予谥文襄谥法因事有功曰襄　上念公功在社稷也既得请而务观乃敢乞志文按状公名拱字肃卿其先洪洞人六世祖曰成者避元兵徙新郑居焉成生二二生亮亮生旺旺生魁缮部郎中魁生尚贤光禄少卿娶于沈举六子兄捷南京佥都御史掇金吾卫千户弟操才右军都督府经历拣凤阳通府公生而状貌瓌奇苦学问攻经义文不好琐屑而沈雄开爽出人意表年十七魁其乡辛丑成进士改翰林院庶吉士授编修时分宜华亭各以计相倾公无所见厚薄　穆宗　谷王出阁讲学居外府公讲官先在开道王目属而心仪之时人心汹汹　王日怀叵测两府杂居谗言肆出公周旋邸中竭力尽心　王深倚重之考满升侍读戊午典顺天试寻升侍讲学士在府凡九年升太常寺卿管国子监祭酒事　王赐金缯甚厚哽咽不能别公虽去讲幄府中事无大小必令中使往问一日思先生甚亲书怀贤二字遣中使赐至第无何又书忠贞二字赐之又书启发弘多四字赐之壬戌升礼部左侍郎兼学士知贡举科场诸弊百五十年所不能正者革之殆尽癸亥改吏部左侍郎兼学士掌詹事府事时少宰缺公当往公曰吏曹事不令两侍郎知吾无以报　上而徒以虚名镇百僚无以也竟辞不就乙丑主考会试所程士文奇杰纵横传诵海内六月升礼部尚书兼学士礼曹故自词臣往不习吏事弊孔丛杂公吏事精核每出一语奸吏股栗俗弊以清丙寅进兼文渊阁大学士参预机务未几召入直赐直房食用乘马时分御膳之阁臣入直西苑自　世皇中年始有事在直无事在阁　世皇谕阁臣曰阁中政本可轮一人往徐文贞竟不往曰不能离　陛下也袁文荣亦不往曰不能离陛下也公正色问文贞曰公元老常直可矣不才与李郭两公愿日轮一人诣阁中习故事文贞拂然不乐会　世皇不豫入直诸公各移具出时江陵公尚学士以公事至语公曰君父病笃臣子移具可乎公愕然曰吾意乃如此竟不出而吏科都给事中胡应嘉有所授旨遂以是劾公曰　皇上违和正臣子吁天请代之时而拱乃归计此何心也葢以此激怒　世皇倾公计会　世皇疾革不省览龙驭上宾华亭公于袖中出草诏欲以遗命尽反先政公谓语太峻与安阳公对案相向曰　先帝英主四十五年所行非尽不善也　上亲子非他人也三十登庸非幼小也乃明于　上前扬　先帝之罪以示天下如　先帝何且醮事　先帝几欲止矣紫皇殿事谁之而皆　先帝罪乎土木之事一丈一尺皆彼父子视方略而尽　先帝罪乎诡随于生前而诋詈于身后吾不忍也相视泪下语稍闻外廷而忌者侧目矣会　上改元问阁臣于是四臣各拟二字上　上竟号隆庆则公拟也人谓　上意在公又议登极赏军事公曰祖宗无此自正统元年始也先帝以亲藩入继时尚殷富遂倍之今苐如正统事行则四百万之中可省二百万矣当事者竟如嘉靖事行而司农苦不支会有言大臣某者其人实有□不当拟去而首揆重违言者意乃以揭诸上裁公曰此端不可开　先帝历年多通达国体故请上我　今上即位甫数日安得遍知羣下贤否而使　上自裁　上或难于裁有所旁寄天下事去矣乃竟请　上裁两人嫌益开言者争谓公擅矣而胡应嘉故以危机中公会大计给事中钦被黜应嘉上疏论救诸公以应嘉乱政黜民公以嫌故不敢出一语而外廷争谓公去应嘉矣于是欧阳一敬辈论劾公不少休时公初在政府无大异而三月之间言者三十余疏公亦力请去疏十二故事拾遗不及阁臣而南给事岑用宾御史尹校遂以公拾遗公自念非请病无以谢人言遂力求去　穆皇惊问左右曰高先生病邪左右对曰病甚　穆皇犹弗忍良久得请赐驰驿遣行人护送又赐银币以归既抵家犹有白金蟒衣之赐越一载　上思公不置　诏还内阁兼理吏部事公至慨然以天下巳任凡晨理阁事午视部事人谓公门无片楮公曰是奚足哉大臣以体国忠以匡国事美区区小廉细节耳宁足多乎往黜陟取办仓卒不无纰缪公集诸司官各授之策曰吏部职在知人人不易知也幸诸公早计之某也德德何如某也才才何如书诸册某也不德不德何如某也不才不才何如书诸册某也所自见某也得之何人书诸册皆亲封记之月终以复于予慎之哉予且以此见诸君贤每岁所得凡百八十余册以参验以故贤否不淆黜陟允当北虏频年入犯中外以兵事忧公曰大司马安危所系至重也不得其人由储之不豫少司马止二员此无事时耳阅边事未免假于他官或遇总督乏人未免移于他处假他官则非本职不便行事移他处则补于东缺于西彼此候代动经岁时不得履任门庭谁御请于兵部增侍郎二员一遇巡阅即以一人往边方员缺即以一人往凡边方险隘虏情缓急将领贤否士马强弱皆巳晓畅□略素定遇大司马员缺即以补之如此而称乏用必不然也兵乃专门之学储养本兵大臣当自司属□兵部司属□在军旅而不择其人泛然以用又往□迁他官今宜特高其选而以有智谋才力者充之使其专官于此不复他迁如边方兵备即以司属往边方抚臣即以兵备往边方总督即以抚臣往而总督与在部侍郎时出时入以候尚书之缺如此而称乏用必不然也边方之臣又宜特示优厚使其功名常在人先他官不得与之论年月脱或不称则律以法使其功名常在人后如是而犹不尽力必不然也边关总督之臣在边日久着有成绩当令回署以休暇之后不妨再出使其精神不疲而知慧不竭以勤王事济必多得　旨报可巳又上疏曰方今边徼用兵惟是蓟辽宣大延绥宁夏甘肃而南则闽广是数处者一有警有所处分秪随奏报多不中窾请于是数处择知兵事者一二人使兵属彼有身家之虑凡山川险易将领贤否奏报虚实功罪伪可一问而得请以是参伍之资得　旨报可着令甲巳又上疏曰臣惟边方有司有疆场之责才者犹惧不堪即优礼而鼓舞之犹恐不振乃官其地者非杂流则迁谪待之既薄志意隳沮又何望于展布葢徒以地苦其人而曾不顾人之苦其地也徒以边方远而不知远安然后迩安也请择年力精强才气超迈兼通武事者调用有能保惠困穷俾皆乐业者以三年率比内地超等升迁有能捍患御敌者以军功论不次擢用即由此兵备巡抚总督无不可惟以治效不以资格功名之路既开则又有借口边方以图幸进者不可不一定之说蓟辽则昌平顺义密云怀柔蓟州玉田丰润遵化平谷迁安抚宁昌黎乐亭延庆永宁保安安乐山西则河曲临县忻州崞县代州五台繁峙定襄宁宁乡岢岚岚县兴县静乐保德大同怀仁浑源应州山阴朔州马邑蔚州广灵广昌灵丘陜西则固原静宁隆德安定会宁兰州环县安塞安定保安清□绥德米脂葭州吴堡神木府谷其它不得槩以边称得　旨报可时虏甚警朝臣无经战者人心震恐公乃以尚书陈希学曹邦辅侍郎王遴各率师背城列阵以待以京尹栗永禄南都御史护守山陵又起都御史刘焘于天津守通粮而以总督王崇古谭纶专征剿无内顾以侍郎戴才理饷是岁也虏竟不入霜降谳狱故事府部皆在冢宰当执笔至是大司寇意公阁臣不屑往公曰　上命我视吏部部事皆吾事也苐须得情耳不至如往年问法司故牍唯唯耳于是秉烛视狱词漏尽不休昼则集诸司议于朝房凡二十日往岁矜疑不越三四十人至是出冤狱一百三十有九人内王金辈六人谓以硝黄损　先帝圣躬以子杀父律置极典公惊曰岂有子　天子而杀父之雠五年□□在录者乎　先帝临御四十五年享年六十以正终天下所共知今蒙以非命天下后世将谓之何遂上疏明其说有　旨皆释之往大计时铨曹秪问藩臬黜陟公多所参伍或众否独留众可独黜其黜者必告以故无不慑服称神明谓前此未有也巳又策天下有司曰各地方有何贤才尚隐沦有何凶顽尚梗正有何利当兴何所沮而弗兴何害当革何所畏而弗革皆得言之令封识以告天下事皆在目中矣时天下重制科轻科贡公曰天下制科处其三科贡处其七是崇其三而弃其七也乃疏请惟贤是视不计科贡除吏时其善地多留而不除名曰养缺公曰民方无主吾何以留祗留以供用且以供人之用耳吾无所用又不供人用则何留焉于是命选司凡所有缺悉揭诸门外使众见之故事推升时皆主事揭授郎中呈于冢宰公曰堂有侍郎司有员外疏皆列名而事不与闻何居此不过欲行其私耳吾其改是令吏抱牍至后堂一侍郎同所属揭之即冢宰欲有所上下不能也盐马之官暨远方府守人皆薄视之以故善政无闻请以贤者往不得复有低昂积谷遇贫薄之区则何以取盈完粮当苦寒之地则何以足数于是特宽其额而官不苦难教官暨驿逓闸坝等官本无民社而竟处以他省远方使有官者不能赴而去官者不得归乃请得选本省人皆称便它如开王亲内转之例覆一甲读书之规正抚按举劾之差核京官考满之实分进士讲律之会定王官升授之条议有司捕盗之格遂使朝无偏党官无烦苛九州岛四海雷动风行矣广东昔称乐土后盗区上官计无可施每以抚得策公请以殷正茂总督促其剿除勿致养寇而广东郡邑多除制科宽其荐额勿拘成数遂使广东乱民乐业而向化矣先是贵州抚臣白土官安国亨叛逆当剿久而不克公复侦知国亨非叛而廵抚者轻听谗而幸功也乃以少卿阮文中往受计行阮至贵得实如公言然狃于浮议语多依违公复之书曰民夷异类顺逆殊途稍有衅隙当自处分不可过言于　君父之前　君父威在必伸一有叛逆便当扑灭可但巳乎事非其过以言之则将何以处也安国亨安智夷族自相雠杀何谓叛逆而抚臣以告国亨祸不测且图苟全有司不原其情激而成变即以叛逆之证可恨也国亨上疏乞哀叛逆者若是耶有司仍以叛逆论之遂使　朝□欲开释而无由国亨欲投顺而无路且智国亨雠也智在省则国亨疑畏日深是挑之使鬬而增吾多事也愚谓国亨有罪而不可轻言叛逆安智当有安置而不可省居时彼中号令未明国亨疑畏不肻赴理声言抚臣以勘诱我杀我乃拥兵自卫于是抚臣上疏请兵粮征剿计公曰嘻误矣国亨不出者疑畏深也处以叛逆彼将叛逆自也彼夷酋耳族灭何时在阁思之旋床而走同官者曰公何旋床走今曰思贵州事耳从之则非计无从则失威今抚臣疏请征剿而国亨亦奏辩吾意两行之而以一科臣往勘彼闻勘官且至以身既在勘当不敢杀我我出听理乃可以自明而乃治其本罪乱或可戢也胥曰善公召职方郎中至授意遂得请而以科臣贾三近往公复面授方略乃国亨闻科臣且来果喜曰吾生矣吾岂叛逆者哉语达京师先是阮约以五事而国亨母子狐疑不出至是乃将汉夷犯人王宽吴琼阿第辈献出而母子出就理输银四万一千有奇抵罪葢科臣未至而事巳定矣故黔国公沐朝弼既谢事请入南京赴葬抚按奏曰沐昌祚政事清明以致岁丰朝弼逼走昌祚不知所往请将朝弼锢南京毋令回镇兵部来问计公曰误矣云南守巡故以挫沐丰采今又其故智耳领镇之人众所寓目而谓不知所往昌祚孺子耳安能感动天地朝弼安能恶如有罪　朝廷以槛车逮之如之何其赚之令归耳后数日昌祚奏至请还其父且言抚按所奏诬也廷臣益信公神明有如抚按言则今何以处北虏俺答孙把汉那吉来降边报至中朝人心汹汹罔知所措公曰是奚足惧顾老酋爱其孙耳继报者至曰酋妇甚爱其孙而老酋甚惧其妇泣欲得孙耳公曰虏敢拥兵来索吾必杀之令退去虏果退去公请加那吉指挥使赉以章服又语边臣令盛其驺从骑马街行使众见之老酋初意中国杀之也乃闻不杀又加以官又美衣食骑马街行大过望而又知不可得于是公请下令献我叛人赵全等以赎其孙奄酋果以计招全等全等皆中国人而虏用居板升领众数万所居左曰凤阁右曰蟾宫门曰宣化墙屋皆绘龙凤往岁破城杀吏皆其也　世皇悬重赏购之得其一爵通侯然竟不可得公乃请许那吉归又令边臣以绯袍金带鹤葢鼓吹送之又宣谕俺答曰那吉是我中国臣若善视之老酋夫妇既喜得孙而又见其荣宠南向取胡帽叩首呼万岁而封贡事之议起矣先生亲诣射所面质全等全果骁舛鸟异常次李自馨者诸生也凡数十言不能了者全一言而毕先生因问虏今岁不入故全曰虏岂能不畏死哉侦是处有兵是处有粮人有鬬志不敢入耳遂收狱尽磔于市全等顾其属九人曰吾属被擒边事宁矣至封贡事虏哀求日恳而中朝疑畏日深盈庭之议有如鼎沸动以宋人讲和辞公曰天下之事以巳求人机在人以人求巳机在巳宋人求和于虏机在虏故曰讲今虏求贡于我机在我直许之而巳彼哓哓者岂国筹利害哉徒念重大恐有不效留后言耳乃请封俺答顺义王其余都督指挥千百户有差而套虏吉能等亦请愿如例而三边总督难之公拟　旨切责复贻之书三边宣大似难异同异同则宣大之市□开而三边之扰如故岂无俺荅之人称吉能而扰三边者乎亦岂无吉能之人称俺荅而市宣大者乎是宣大有市而又扰也三边苦扰而实市也同则两利异则两坏总督者议始恊于是俺荅进马谢　恩吉能亦附焉而西北沿边一带民狎其野穑人成功虽深夜独行无谁何者矣于是公上疏曰嘉靖十九年北虏遣使求贡不过贪赏赉与互市之利耳边吏仓卒不知所策当事之臣惮于主计直却其请斩使绝之以致黠虏怨愤拥众大举此往岁失计之明验也□天佑国家请贡称藩可以息境土之蹂践可以免生灵之□毒可以省内帑之供亿可以停士马之调遣乘此闲暇修我边备若见宁息遂尔偷安则从此边备寖弛卒然有变将何以应是臣等谋国之忠反成误国之罪矣请每岁特遣才望大臣四出阅视以今视昔钱榖赢几何兵马增几何器械整几何其它屯田盐法以及诸事拓广几何果有成绩论武功爵若袭故常罪如失机　上嘉纳之葢今三十余年而疆圉晏如也虏既贪我财物虏中妇女亦贪我缯帛惟恐罢市我得伸缩而制之诸所贡市费者即取诸曩日幕府出征之费不及半耳虏得我金钱非□携以归也我之羣商又因而利而我数十年所全百万之命所省百万之费可按藉而求屈指而论也葢汉人五饵之策公实用之矣　穆皇久不出钦天监卜吉且视朝钟鼓严传宣阁下急公疾趋而至则　穆皇巳立于墀矣执公手比行至干清宫公不敢入　穆皇顾曰送我公承　旨直至干清宫　上御榻坐手犹未释也有　旨高阁老夜宿干清宫门外公谓张公吾二人一去一留是示人重轻也吾公奏得　旨二阁臣皆在干清宫门外薄暮又奏曰禁地非人臣所宜宿愿宿阙门　陛下有召可顷刻而至　上可之百官出十八日　御体渐复公目疏请　上惩忿寡欲览奏甚喜越二日　圣恙复剧公流涕无巳四月二十四日申刻宣内阁受顾命司礼监以二札一授　皇太子一授公葢遗　诏也公泣奏曰受　陛下厚恩誓以死报奏毕大哭　两宫亦大哭二内臣挟公长号以出　今上登极公上言五事一谓　御门听政玉音亲荅以见政令出自　主上二谓题奏繁文难以遍阅自有节要请先签出以便省览三谓事必面奏乃得尽情四谓大小章奏俱发内阁看详若或未经发拟径自内批者容臣等执奏五谓官民章疏当行当止未有留中之理得　旨报可而同事者遂以此用间翌日有　旨逐公公即乘骡车去道傍之人有流涕者公归杜门谢客口不言时事未几而有王大臣之狱柄人将借以杀公巳差□校往新郑有所逮会廷鞫之日白日昼暝乃大□□目仰面备极拷略竟不识所谓高公次日杀王大臣而公获免不敢复见一人矣公素好读书作问辨录十卷春秋正旨一卷本语六卷边略五卷纶扉外藁四卷掌铨题稿三十四卷南宫奏牍四卷政府书答四卷纶扉集一卷程士集四卷外制卷二卷日进直讲十卷献忱集四卷万历六年卒于家祭葬止半给又二十余年值建储大典嗣子务观具疏上有旨高某担当受降北虏称臣功不可泯赠太师谥文襄荫一子尚宝司丞三十年不白之冤至今雪矣公生于正德七年壬申卒于万历六年凡得年六十七岁受室中牟张氏累封一品夫人无出嗣子务观尚宝司司丞诸子务本务滋俱锦衣卫官生务实□□殿中书务观六子杠桢楠梐榆樟 

　　○光禄大夫柱国少傅兼太子太师吏部尚书武英殿大学士赠太保谥文端松谷陈公以勤墓志铭（许国） 

　　许国 
　　万历丙戌六月十九日光禄大夫柱国少傅兼太子太师吏部尚书武英殿大学士松谷陈公卒于家公之谢政归在隆庆庚午迄于丙戌十七年往矣当公乞身时年仅六十聪明强健犹壮也　先帝睠惟旧学可任肺腑倚藉方殷功见言信朝评士论不鼎吕而蓍蔡之而同事者兴化李公恂恂守和新郑高公共事　谷邸之日久江陵张公则公所举士内江赵公乡人四公者大交重公非有纤介瑕显纳凿龃龉也而公健而引疾眷而乞休无却而先遯未缺而遽止葢公之称曰夫酒有阑而驩有极使主人意倦而客留连或酌酒骂坐而后去孰与威仪秩秩一辞而退者乎自公去后而内江以他事与新郑左明年兴化以言去后三年新郑以罪去最后江陵乃败一纪之间政府若奕碁然而公岩居川游以坐观胜负诎信之变诸公先后沦谢而公老白首无恙优游相羊于南岷西水之间如凤翔千仞而松栢郁然后凋也公有子曰学士君初以史官扶持公归巳自讲帷奉　上赐归寿既晋学士念公不置方图归养而公讣至　上闻嗟悼辍朝一日赠太保谥文端谕祭十有一坛给水衡钱遣官治葬事葢君臣相得父子相成上寿完名终始靡间云公讳以勤字逸甫号松谷一号青居山人其先世自阆中来居南充之水西里始祖曰彦良更数世有兴祖者当元至正间公八世祖兴祖生思诚思诚生文质文质生平皆受农平生纪始用儒起家博士弟子而纪之子衡贡训导衡之子信贡太学生皆室于蒲氏以礼经世其家信四子大道大策大学大猷大道正德丁丑进士终庆阳判大猷贡宿州学正而大策室王氏是公父母自公父母而上至训导公三世并以公贵赠光禄大夫少傅兼太子太傅礼部尚书武英殿大学士室俱一品夫人而公母王夫人身公时梦有星如月光烛庭阶俄有神降授以研寤而生公生颕异不好弄伯父器之曰吾陈三世儒郁而未鬯其在孺子乎公益发愤与季父相师友锐志经术年十八郡博士弟子才名籍甚丁酉领乡书辛丑第进士选庶吉士癸卯授翰林院检讨乙巳代制草充　会典纂修官丁未分校礼闱寻请急侍父归己酉居母丧壬子服除是秋充　谷邸讲读官丙辰迁修撰戊午进司经局洗马兼翰林侍讲初　两邸并建而位号未定羣小窥隙构衅动摇百端公忧之密劝　穆皇夔夔藩邸规左右戒属垣多方调护之一日分宜子致公及新郑屏人语曰稍闻　殿下有惑志谓家大人何新郑故谑语公正色曰安得此言夫　国本固默定久矣乃生而命名从元从土若曰首出九域君意也故事　诸王讲读并用检讨今间一编修独异他邸以示崇重相意也　殿下每谓尊公社稷臣安得此言分宜乃安侍　谷邸九年　穆皇尝手书忠贞二大字及启发弘多四字赐公庚申闻父丧　赐祭赙及彩币路资癸亥复除仍代制草甲子迁侍读学士掌院事总校永乐大典亡何迁太常寺卿领国子祭酒事乙丑擢礼部右侍郎寻改左明年改吏部左侍郎兼翰林院学士教庶吉士小子国以此得执经门屏间窃步趣公乃无行不与二三子虽不废课习非其重也　穆宗登极召见　赐赉有加是时天下想望太平而公自以旧臣首上谨始十事定志保位畏　天法　祖爱民崇俭揽权用人接下听言比于姚崇要说云丁卯遂　诏公以宗伯直文渊阁参机务总裁　世庙实录同知经筵事会大典成加太子太保直武英殿寻以大庆加少傅兼太子太傅戊辰　今上五龄正位东宫出遇辅臣于驰道劳苦之公仰见　睿姿退而额手曰宗社万年庆也时华亭徐公当国而新郑用事两家门客乘其□交章相攻朝士或左右袒公独中立无所附竟二公去私议不及公公尝自言　朝廷置辅设参本恊心体国安事羯羠乃或专愎不受言或引嫌不尽言皆非也故公在政府若金石相宣埙箎共和及当大事决大疑正色昌言不首鼠两端又言执政者苐虚心洁巳奉一人威福听百司公议絜纲维蠲烦苛进忠贤抑躁竞慎守　祖宗宪令罢一切纷更恬然而天下理矣自古贤豪功名葢天下而无功名之心心喜功名天下始多事葢公相业未竟乃其梗□在数语间隆庆初法令画一海宇敉宁公所匡维□□之力多焉公又以时政尚恭□希所裁决而近幸多缘内降得横恩于是疏言励精修政四事甚切至　上心寤巳有　诏令司礼监设文书案视　先朝如公指竟罢之疏亦留中论者惜□庚午公以从一品满蒙羊酒钞锭之赐荫一子中书舍人而是时新□内江外相引重而中矛盾江陵因构其间公烛其微固有归志然犹上疏陈慎擢用酌久任处赃吏广用人练民兵重农谷六事其秋遂乞骸骨　上慰留甚温疏四上始得请加太子太师吏部尚书致仕　赐玺书嘉奬给驿归遣行人护行有司给廪役　陛辞之日　上目送之而诸缙绅公祖道者车马填溢瞻望咨嗟以学士君与俱即两疏东都门事未足侈谈而后新郑得罪独乘牛车彷徨去国叹曰南充公圣人也公立朝三十年历馆局卿贰以及宣麻一务直巳守义奉公履正上结　明主而下物情所归国尝燕见问应事公曰行其初心得失勿问国至今弦韦斯言抑以是想见公平生公貌古气清与人交表里洞彻不设町畦而其中有介然不可溷者议论慎重不破的不发生平独好古法书名绘彝器至其奉身粗粝之食澣濯之衣泊如也其学以伦纪大□操修实地谓古人盛德大业自勤小物慎一介始故居恒不轻取予即燕亵衣冠危坐见世儒聚谈性命掩耳不愿听曰儒者于学譬食饮裘葛耳独行不愧影独寝不愧衾独居不愧屋漏安事多言人有迂公目笑之者公曰作法于迂其弊犹通作法于通流沔何极或又诮公此不近名乎公曰夫无实而外自标帜者电光蜺采耳若实也日月星辰丽天自古所垂简编勒鼎彝皆是物也柰何弗好公文初宗马迁后颇尚曾子固即参大政不复修词人业独手录古今名臣批患扶倾解纷应变之迹口诵心惟设身其地而悬车以后乃喜佛书时与高僧游葛巾羽氅婆娑小园中更不问户外事至闻端人耆硕进用色动眉端有不当未尝不嚬蹙也庚辰公七十　上出尚方绮币宝镪命学士君持归赐公且令两台使者存问海内艳之平生少疾岁鲵齿耳豪寸许面有婴孺色偶以暑月带下遂不起公雅数梦日星河汉卿云鸾鹤幡幢状人曰公殆从列宿间谪也卒之前日有大星自西南坠一郡皆惊葢与母夫人梦征合公生正德辛未九月二十日享年七十有六室王氏封一品夫人先公卒侧室贾氏智氏李氏贾智俱先卒有弟曰以勋国子生葢推子荫予之子二长于陛即学士君辛酉戊辰以家学魁其经妇左都御史王公廷女封孺人赠安人继妇冯封安人次于明生十一年夭皆贾出女一适福建左布政使王遵子庠生杨之智出孙男二长光谟生十三年夭次光譔孙女三□着有青居山房稿若干卷学士君卜以戊子年三月十七日葬公于　赐茔栖乐山之麓介大司马张公所状属予小子铭予小子寔师事公异知又心服公沉毅有大节近世大臣去就之际先几勇决未有如公者铭何敢辞铭曰　有曜列星沦精少傅梦而公生坠而公仆天启我公笃我　明祚众圆独方人趋我驻　潜龙在渊如翼斯附　飞龙在天如霖斯雨矢其谟谋去其媚妒羹和乐谐牖纳巷遇示我师表式我王度朱绂方来归田早赋明哲煌煌靡有他故鸿飞冥冥弋人何慕西水逍遥濠濮□趣帝念旧臣乃眷西顾养羊上尊载沽异数令名考终全昌后裕羔袖狐裘倾辀载路先几如公谁与并骛穹然者封郁然者树巢有凤凰穴无狐兔于万斯年亦孔之固 

　　○少保赵文肃公贞吉传（胡直） 

　　胡直 
　　赵文肃公讳贞吉蜀之内江人字孟静□大□□□相赵文定公某其先世也公生而神颕六岁诵书日尽数卷人呼天童又曰公辅器也年十五读王文成公传习录惊曰予固疑物理之远于本也今获所归矣白二亲往从不许遂徧诵六经以自求之同舍生方沾沾程举子业非所好也嘉靖戊子领乡书竣走谒故相杨文忠公里第文忠延语称曰是将社稷器吾儿慎弗逮也明年下第归太夫人逝泣曰人世飙忽若是遂兼修出世业习静古剎不栉沐解衣者数年父资政公强令赴试举礼部廷对都御史王公廷相抚其卷曰是虽治安策弗能绝也　上嫌其语直置二甲寻悔之乃首列庶吉士特旨留馆授编修公因感思上初年锐意圣学后稍陵迟颇惑　术遂疏言敷求儒以赞大业执政见之不怿公退与同志友尹公台徐公樾敖公铣等切劘不与世比踰岁谒告归蜀邑士云从乃发明大学致知本训西蜀士浸知有问学出呫哔上者则昉自公也二年出与册封事再谒归三年复出教司礼监同修　会典充会试同考试官未几三谒归又三年复出始与内廷供奉迁右春坊右中允管国子监司业事当此时□下士高者固守物理纷若射覆一闻知本之学反加诋訾其于圣门性道之旨葢芥如也公慨然曰学之不明由性不明也进谕六馆士首揭中庸性道教训大意以天命本然者即良知也此万事之母百行之主习识虽蔽不能灭其明习气虽累不能害其是天之所命不容人伪焉者也性率云者以之则不失其度繂也自一念至百感应自一身至家国天下皆则于天命不失其度则道不可胜用矣道孔子曰性相近习相远夫以万有之习日驰骛以求胜其欲则天下之日入于乱不难矣于是有圣哲出皆欲人反巳漓之习以修道而复性也教诸士闻者双然有立志决习以求复恒者若濯而新是岁庚戌公尝语当事者曰虏将大举盍图防御语巳而八月之望虏果阑入古北口内蹂通州进薄都城公乃上献计破虏疏请急遣官捧　诏激励各军营许开损军令凡获一级赏银百两是时虏方有求贡嫚书入朝　上诏礼部尚书徐公阶集百官议可否日中莫有发一谈者徐公将取簿二署名书之公独出班大言曰城下之盟春秋耻之且既许贡则虏必入城要索不巳即内外夹攻胡以御之徐公曰足下必有退虏奇书公曰今之计烦请　主上出御正殿下诏引咎录周尚文之功以励边帅释沈束之狱以开言路轻损军之令重赏功之格饬文武百司城守遣官宣谕诸将监督力战其它无可奇画者　上巳侦知公言手诏辅臣严嵩曰赵某言是第不当及周尚文沈束事命下嘉公壮猷升左春坊左谕德兼监察御史领　敕宣谕并给银惟所措然未有督战事权可统摄诸将以行者也公亦先以是请于嵩嵩故有欲又其党赵文华者素衔公冀相齮龁而甘心之故既不与事权即兵曹一护卒不可得于时虏骑充斥公独单骑出城先诣总兵仇鸾营次过诸将咸宣　上旨激励付赏功银一时将卒感奋惟赵国忠一营驻沙河隔虏则属鸾传谕而公以次晨入城复命方公之入也仍欲上请事权督战巳撰有疏草矣而鸾阴畏公至遂令人请备誊疏故迟之公入朝趣疏不来独以宣谕事毕奏上　上怒谓公领银未覩措画苐周尚文沈束怀怨　诏锦衣卫逮杖遂落职补广西庆远府荔波县典史然一时海内识者诵公主张国是大义凛然令边衅不开国势日尊者皆公力也公至荔波久之总督军门张公岳檄议经略公行遂便归省癸丑量移徽州府判稍迁南京吏部文选司主事未至进郎中乙卯升南光禄寺少卿迁南通政司参议先是嵩巳嗾吏部推公藩参因　上问赵某何在故有是迁丙辰升南右通政是岁以贺万寿入都中明年升南光禄寺卿闻三殿灾公移书执政言大工复作不宜以提编加赋第一义嵩见大忤又三年乃升公南户部右侍郎时公巳闻外艰归矣辛酉服阕得　旨改北户部右侍郎然初非嵩意也抵任　上即屡遣代祭示眷嵩滋不乐亡何有建议蓟州增设户侍一员职督粮以便练兵嵩遂以属公意在出公异时连坐计且召公酒诡曰是行非公不可公曰人臣之义死生以之复何诿哉酒半公徐曰今欲户侍专管督粮督京运乎抑民运乎若二运巳皆有职掌即部中催与出蓟州催何分添官徒增扰耳况兵之不练其过宜不在是纵十户侍出无益练兵也嵩作色怒且罢适嵩请告　上遂手诏次相徐公问蓟州事次相对以查理当用习边粮者吏部因得易管理查理而以林侍郎行嵩出愈忿公而诟林侍郎嗾其亲张给事益劾林不数日遂并劾公竟夺官去公平日持论以二氏学通吾儒谓必出世乃可经世道汴游嵩高抱犊伏牛诸山巡抚蔡公汝揇逆而问学公遂列图明三教之所繇起曰儒者见之曰儒僊者见之曰僊佛者见之曰佛意一之也蔡梓以传公家食多居玉溪庄尝诸生复申致知之旨又讲说人心道心精一执中大要以中即性命即天然之则也而后儒乃不指言中何物至以物物有之是有同于刻舟之愚雕形之苦殊失其旨丙寅　肃皇帝崩公哭最痛曰　先皇知我隆庆改元诏起公吏部侍郎兼翰林院学士掌詹事府事补修实录副总裁官会有言登极幸学祭酒坐讲当预择老成醇德者摄之遂奉　旨以原官蹔掌国子监祭酒事是岁八月朔　圣驾幸学赐坐讲禹谟之后克艰章　上见公阐发有指音鬯仪端大感动垂问知先朝新起用臣益喜动色寻命充日讲官释祭酒事赐赉有加先是北虏陷石州公因与执政数议边事稍贰乃求补南礼部尚书既行御史李惟观南户科给事岑用中等交章言赵某才德居启沃之任可以格天心赞治本不宜置远地适　上顾讲筵无公不悦谕曰前有年大往南京去者仍令日讲吏部遂题复以礼部尚书兼翰林院学士协管詹事府事戊辰三月公还京阶资政大夫赠祖某父某如其官时文武边臣建议欲招练南兵十万于张家湾公执不可曰往年南京建振武营致大变今乃欲建十振武营于都城之侧哉况燕蓟乃戎马场岂藉南兵当事者寤遂移练兵于蓟镇惟拣南兵三千教乌铳识者谓得筭顷奉命教庶吉士徐显卿等三十人仍充讲读纂修又命代祭　先师孔子皇太子千秋讲唐太宗喻太子章赐赉无虚日时蓟镇奏修敌台几千座公以徒费无裨战守欲因讲语中力言之语具执政格不得上公遂邑邑怀去志而　上之眷用意益笃寻　诏以原官兼文渊阁大学士同诸阁臣入辅大政既辞不允一日予讲筵谢　上面谕尽心辅佐公稽首对臣敢不竭股肱之力效忠贞之节第近朝纲边坊弛废臣欲捐身任事惟陛下主之　上色益喜于时　上多恭默而面谕公者凡再羣臣谓自临御以来未尝有也翌日御便殿手诏阁臣谓公巳有年当同任阁事又撰敕令中贵捧指阁下咸出特典而公巳注门籍不出矣先是大同边臣有弃城失机事廵按暨科道官交参而阁臣未有言治罪者公谓宜照元年山西失事酌治不宜含默执政不得巳乃行廵按覆勘公是遂注藉　上闻温谕遣医赐羊酒瓜菜公感　上睠乃复出仍上疏乞解辅赞重任退供讲职且言大同之罪惟　祖法国是公论清议八字勘之足矣今兵部因循回护阁臣俱出姑息臣欲争论而力不能故怀惭思退矣　上以公忠诚亟慰留之是日　上以原票还阁中改拟有不袭昔年虚套之论而阁中犹以将才难得题复　上姑两解之然一时锐意委任亟欲阁臣同心共理寔近代希觏事公益感奋明年庚午遂上言遵　祖制收兵权以饬戎务其略云我朝内外御兵分隶五府乃　高皇帝定万世太平计俾免前代权臣握兵之害永乐末年因聚府兵北伐旋师后遂结营团操乃以三千神机二营附之因号三大营其实皆五府兵也正统末年尝变十团营弘治间又加十二团营正德间又添置东西官厅然五营之号未冺而五府意犹存也至嘉靖庚戌严嵩欲贼将仇鸾地遂请□设戎政厅括内外兵籍铸总督□□印以授鸾夫以五府外而别立一厅□□□□太祖分府之意以十余万众而统于一人则尽变　成祖分营之意向使鸾迟于伏诛则时事之危未可测也合无将见操官军九万人分左右中前后五营各择一将以分统之责令开营教习仍以文臣巡核之每岁春秋校阅凡将官之能否军士之勇怯技艺之生熟纪律之严缓皆得奏闻而赏罚行焉要令五营齐成精锐有事则领敕挂印命将于阃外事毕则徼敕纳印归将于营中如是则大阿之柄独持于上而辇毂下有数万精兵随所用而宜矣奏　上称公忠谋且曰分营练兵乃　祖宗旧制遂下廷臣议行时本兵兵科挟前议大同功罪事遂蜂起异同乃至朝更夕改反失公建白本意　上以公赞理机务加太子太保是时阁臣高拱兼掌吏部事方欲挟权笼制诸臣意假公分谤地故推公兼掌都察院事巳而本兵霍冀被科臣论劾赃私疑公前议大同及巳乃于求退疏中诬公主使公既辩明且欲付法司究问赃私以纠官邪继两上疏乞休　上一称公忠直任事一称廉直老成宜副眷倚勿再辞旬日间授从一品荣禄大夫散官赐蟒衣鸾带宠赉且增然公归志巳决乃上给假回籍迁葬不允拱尤衔故相徐公欲中以重法疏言当时议事臣假托遗诏凡　先帝所去如大狱及建言得罪诸臣悉用超擢死者赠官荫子无乃雠视　先帝无君之事又引弘治间彭程事欲有以治之阁中拟票将如请公拂衣起曰若是则将如宋时奸党碑矣拱色变强留公乃共改票止于吏部通行晓谕而巳又因公言去大狱字拱以是迄不得逞于徐公后又以故锦衣陆炳徐婚家巳嗾张御史追劾炳而刑部以炳一品爵例在应议列当请敕三法司集议定之奏下阁中拟票是日公当秉笔而自院至阁远拱迟公久不至既至又未忍遽书拱遂代书径拟以削爵没产自是拱与公势不两立苐厝火未发尔亡何宣大督抚王崇古等奏俺荅孙把汉阿吉等入降议处置公预语辅臣李公春芳曰此亦边疆幸事巳而本兵奏上李公票旨仅曰是公曰大约浮言谓开边衅然自俺荅横行五十余年每年边饷数百余万何年无衅岂在纳降是关庙谟今惟当从阁中请蹔与降人官职慰来者心其制虏机宜当令督抚自善措乃同改票如公言授那吉指挥使阿力哥正千户当此时朝议纷然虏求封贡边臣进退维谷独公与今辅臣张某力主其议亟令王督抚姑置封贡事徐议之苐令□荅速献投虏叛人赵全等九人者易其孙且当慎交致防虏结盟又贻王书曰吾外怜悉怛谋之附人内恐李文饶之失助公边计笃切类此先是给事中张齐者拱嗾劾徐公而王都御史因讦齐赃事抵戌后齐倚拱辩复力击王都御史与毛司寇欲因以倾徐乃奉行法司而刑科给事中舒化参寝不得行拱怀怒思欲一逞于是考察科道旨从内降出公曰是将倚法报复计非所以惜人才成圣治也上疏请止之拱闻即上揭谓有成命竟不可止公曰此既出朝命吾不可不与共事遂赴吏部偕行考公执笔有给事中吴时来者故尝劾嵩父子谪戍起用守伉直不附拱者也拱锐欲去之公独不可争至日中拱知公不可夺竟从公故台省名士得全者众然拱益恨公刺骨业巳嗾心腹给事中韩楫者枉劾公公疏恳乞归休且曰愿　上准臣放归田里令拱复还内阁毋久专大权树参党别选老成掌部院庶上不悖祖训下不失诸臣之职掌命下以公屡辞遂允暂驰驿去时　上虽倚眷而拱恃故邸旧讲交通中外亟谋逐公　天子不得自持持论惜焉公行后虏果还叛人赵全等献俘礼成　上以公与议荫一子某中书舍人明年春公抵家旧在门及旧游高君某等咸请设教圣水寺公示之立诚已而报　穆宗大渐公哭临至水浆不入哀毁成嗽疾乙亥遂杜门鲜复会讲苐作拟述二通移诸门人内篇曰经世通外篇曰出世通二通各分二门内篇门曰史通曰业通外篇门曰说通曰宗通内通之门八部史通部曰统曰传曰制曰志业通部曰典曰行曰艺曰衔八部具而百代九流之绪备矣外通之门四部说通部曰经曰律曰论宗通部曰单传直指四部具而顿渐半圆之旨悉矣所贵俾三千年未经折衷之籍勒聚一处以俟来哲是岁十月即开局编述乃文祭诸圣贤告始事其略曰身居臣子之地每怀经世之忧心慕道德之门时发出世之愿迩来垂白谢事忽生勇猛乃取旧书以类昈列随文点布各就部曲约要而言经世者不碍于出世之体出世者不忘于经世之用然后千圣一心万古一道圣人忧世之念可少慰矣语详公内外二篇都序及贻曾巡抚书中至冬末嗽疾复作辍编丙子正月疾良愈作诗贻同邑马君某示所诣亡何子左府都事鼎柱自都归省公喜甚携展先墓宿墓祠觉惫遂绝口家务医来欲药勿用自是敛目渊嘿至三月望端坐薨春秋六十有九讣闻　上辍朝一日谕祭褒扬诰赠少保谥曰文肃天下士大夫识与不识闻之悲嗟公孝友天至从棺发与弟颐自相师友刚忠英伟称其气貌解褐即身任天下忧先一世虽百千挫不回稍激勇退倬有凤翔千仞之志至其问学渊源上探尧孔之微而并包逮于伯阳子羽爰达泥洹雅自命曰经世出世其亦希古之博大人哉将与天地精神往来遨乎其初荀杨诸子未足窥其奥也海内士业文章者争高模拟公负特操不袭人后而博辩雄深环玮变化如出溟海起神龙不可端崖要归于道所著诗文子鼎柱偕门人某某诠次得若干卷进讲录若干卷行于世 

　　○张公居正传（王世贞） 

　　王世贞 
　　张居正字时大湖广之江陵人也少颕敏绝伦十五诸生眇小而是时尚书顾璘抚楚行部而试其文奇之巳得召见复大奇之曰此儿国器也遗以金钱膏油费明年举于乡谒谢璘解所系犀带以赠而曰若异时围腰饰然当且玉不足久溷也自是又六年而登进士高第改翰林院庶吉士是时嘉靖之丁未戊申间诸进士多谈诗古文以西京开元相砥砺而居正独夷然不屑也与人多默默潜求国家典故与政务之要切者衷之而时时称老易以能得其用诸老先生如徐阶辈皆器重其人相推许遂得授编修寻以妻丧请急归亡何还职居正人颀面秀眉目美须须几至腹沈深有城府莫能测也时严嵩首辅而忌徐阶诸善阶者皆避匿而居正行意自如尝考会试而其门生自喜客于嵩能得嵩意居正众斥之曰李树不代桃僵耶亟去毋辱吾门众少庄惮之而有天幸毋嵩耳目者嵩顾亦称居正久之迁右春坊右中允领国子司业事居正待诸生严亡所宽假而独与祭酒高拱善相期以相业寻还理坊事遂以选侍　邸讲读王颇贤之邸中中贵人亦无不贤居正者而李芳数从问书义颇□□下事寻进右谕德兼侍读预校永乐大典复预修□都志始解谷邸讲进翰林院侍读学士领院事时□代严嵩首辅尽以志事委居正而其所具藁草□辅臣袁炜所削及炜卒阶乃复从居正草进于　上中外目属居正谓必大用矣　世宗崩阶草遗诏颇引以共谋居正寻迁礼部右侍郎兼翰林院学士月余与谷邸故讲臣陈以勤俱入阁而居正吏部左侍郎兼东阁大学士寻充　世宗实录总裁经筵开同知经筵事至秋进礼部尚书兼武英殿大学士亡何加少保兼太子太保去学士之五品仅岁余而至一品其登进之速虽张桂不能过也时年仅四十三当居正之进阁阁臣凡七人徐阶最老宿与李春芳皆好折节礼士郭朴陈以勤皆重厚长者独高拱狠躁而以不得志于言路稍绌寻引去居正最后拜独谓辅相体当尊重于朝堂倨见九卿他亦无所延纳而间出一语辄中的人以是愈畏惮之重于他相矣徐阶既去位而春芳代居正意狎视之以不足与有而大学士赵贞吉入其位居居正下然自负长辈而材间呼居正张子有所语朝事则曰唉非而少年□所解居正内恨不复荅而与中贵人□□辈谋召用高拱俾领吏部计以扼贞吉而夺春芳政拱至益与居正善当是时　天子颇好游而重武居正上疏言六事其一曰简议论谓　朝廷之间议论太多或一事而甲可乙否或一人而朝由暮跖或前后背驰或毁誉矛盾是非淆乎唇吻用舍决于爱憎政多纷更事鲜统纪大抵事无全利亦无全害有所长亦有所短要在权利害之多寡酌长短之轻重断而行之信而任之　二曰振纪纲谓近年以来纪纲不肃法度不行上下务姑息百事悉从委狥以模棱两可调停以委曲迁就善处刑法之加惟在微贱庶人之议反重　朝廷贾谊所谓炙盩者欲　上揽干纲张纪灋法所当加虽贵近不宥事有所枉虽疏贱必伸　三曰重诏令谓　天子之号令譬之雷霆若风不能动而霆不能击则乾坤之用息造化之机滞欲部院覆奏数日即报不得诿之抚按行抚按议处者严立期限不得延缓停阁　四曰核名实谓今用人者称人之才不必试以事任之以事不必考其成至于偾事之时又未必明正其罪椎鲁少文者无用而见讥大言无当者虚声而窃誉倜傥伉直者忤时而难合脂韦逢迎者巧宦而易容或以卑□见忽或以名高见崇或用一善而借资终身或因一疵而取病众口官不久任事不责成更调太繁迁转太骤资格太拘毁誉太易欲以严考课审名实责之吏部官各久任毋遽迁转　五曰固邦本谓近以蠲赋至半国用不足边费重大内帑空乏分道检括库藏尽扫以致水旱灾伤坐视而不能赈用兵供饷百出而不能支欲　上停免一切不急工程无益征办精择守令讲求出纳其分道之使一切取回　六曰饬武备则欲　上修　祖宗大阅故事张皇六师躬赐校肄旌别技勇汰易老弱疏上褒谕下部院议行于是各推演疏指事别演多至十余条以媚居正而所谓大阅者　上意果动令所司择日行矣大阅费不訾时方诎而给事中骆问礼颇言其非急居正亦觉之乃复上疏请停止　上不允居正以善笔札诸公有密勿疏草多委之如救给事中石星御史詹仰庇停取户部金三十万请　皇太子出阁讲学其草皆自居正而同列李春芳陈以勤赵贞吉殷士儋之见逐虽发之自高拱而其机皆出居正居正故所独厚者司礼中贵李芳一日言官有忤　旨而当惩者春芳顾而曰当何处居正遽曰不过示责□□之耳春芳具如居正语而俄顷居正以片纸使小□投芳曰此人狂妄即　上贷之恐有继言者须谪□而后可芳请于　上改停三月俸而春芳后诇得之心恨居正而不敢发寻李芳以强谏失　上意秋锢之狱而居正小屈后诸公去且尽独居正与高拱在两人相得益密会北虏请入贡通互市亦推居正赞之初以满三载加柱国进太子太傅再以六年满加少傅吏部尚书建极殿大学士兼支大学士俸辽东战功加太子太师和市成加少师余如故响者少师阶居正故受业知巳也其去由张齐之拱而修忮然居正实言之李芳谓阶久倦宦以是亟报许既许而心愧之阶既去然约束其三子事居正谨而拱衔阶甚必欲杀之嗾言路追论阶不巳而使其所□诬饰其诸子罪下抚按置狱事益急阶求救于居正居正从容拱言阶一旦叵测公负薄旧僚名拱稍心动而居正颇复抚按居间业稍缓而拱之客乃构于拱谓居正纳阶子三万金贿不足信也拱无子而居正多子一日戏谓居正造物者胡不均而公独多子也居正曰多子多费甚衣食忧拱忽正色曰□有徐氏三万金何忧衣食也居正色变指天而誓辞甚苦拱徐曰外人言之我何知以故两自疑而拱之客谓间可乘也日稍稍以居正过闻拱而都给事中宋之韩遂具疏且论居正草成而居正知之走见拱而盛气言曰公不念香火盟而忍逐我耶拱错愕出不意曰谁敢论公者居正曰公之门人宋之韩巳具草矣拱曰亟呼而止之居正曰公发之安能止之拱曰请出之外以明我心晨入部以某省参政补之韩而其疑居正益甚拱又前后荐其所善中贵人陈洪孟冲柄司礼而抑冯保时尚宝卿刘奋庸疏擿时政数事语侵拱而给事中曹大埜则极论拱诸大罪居正拟　旨谪大埜于外奋庸亦坐谪或云居正实使之或云独大埜受之冯保莫能明也　上一日甫视朝忽驰而下且踬于陛间苐云国有长君社稷之福语且不了了居正与拱趋而掖之起还宫即不豫者月余矣羣臣日诣　□问安　上方卧蹶然兴肩舆至内阁居正与拱惊出俯伏　上携之起而持拱臂仰天气逆结久之始云　祖宗法坏且尽柰何亦复不了了而持拱袂步且至干清宫门始复谓苐还阁别有谕明日寂然而居正察知　上色若黄叶而□立神□虑有叵测处分十余条札而封之使小吏持以投冯保即有报拱者急使吏迹之则巳入矣拱亦不知何语苐恚甚至阁面诘居正曰昨密封之谓何天下事不以属我曹而属之内竖何也居正面发赤不能荅干笑而巳徐而曰吾日与饮食通公安能一切瞰我拱浅谓实然不复置臆而　上崩拱与居正欢然具　遗诏草拱复自具草以闻凡数事皆欲敓司礼权归内阁冯保闻之意不善也　上方谅闇拱有请必报可以能得　上心而嗾所善言官四五人列疏论保谓必下拱即拟　旨逐之而使其心腹韩楫报居正行且建不世功与公共之居正阳笑曰去此阉若腐鼠耳即功胡不世也而阴使人驰报保得预备而逐拱居正既代拱首即请还杨博吏部顷之　上御平台召居正而谕曰　父皇昔在御日尝一再聆德音谓先生忠而高拱邪先生幸自爱悉心见辅因赐居正金币及绣蟒斗牛服居正顿首泣谢谓今　国家要务惟在遵守　祖宗旧制不必纷纷更改至于讲学亲贤爱民节用又君道所先乞　圣明留意　上曰善亡何复赐居正白玉带自是赐赉繁渥无虚日矣时　上幼冲虚巳委居正居正既得国亦慨然以天下巳任中外想望□□既巳大计廷臣于拱私党多所屏斥而他不职者亦称是复具　诏草请于　上召羣臣廷饬之谓近岁以来士习浇漓官箴刓缺钻窥窦隙巧媒躐□鼓煽朋党公事挤排诋老成廉退无用夸谗佞便捷有才爱恶横生恩雠交错遂使　朝廷威福之柄徒人臣酬报之资是用去其太甚薄示惩戒余皆曲赐矜原与之更始书不云乎无偏无党王道荡荡无党无偏王道平平朕方嘉与臣民会归皇极诸臣亦宜痛湔宿垢共襄王道自今以后其尚精白乃心恪恭乃职毋怀私以罔上毋持禄以养交毋依阿淟涊以随时毋噂沓翕訾以乱政任辅弼者毋昵滛朋以塞公正之路典铨衡者毋作好恶以开邪枉之门有官守者宜分猷念以济艰难有言责者宜竭谠直以资听纳大臣当崇养德望有正色立朝之风小臣当砥砺廉隅有退食自公之节若或沉溺故常坚守途辙以　朝廷必可背以法纪必可干则　祖宗宪典甚严朕不敢赦　诏下百僚颇惕然而是时　上当尊崇　两宫故事　天子非适生而尊皇后称　皇太后若生母亦称　皇太后则别徽号于　皇后以别之冯保欲媚　上生母李贵妃乃风居□□并尊居正不敢违于是下议尊　皇后曰仁圣皇太后　皇贵妃曰慈圣皇太后而　两宫不复别矣　慈圣徙居干清宫抚视　上主持国秉而倚冯保重又与保俱德居正中外大柄悉以委之而居正亦自淬励亡所受狥经筵开知经筵事修　世庙实录总裁寻加左柱国进兼中极殿大学士子一子尚宝司丞上疏三辞不许而赐白金百两文币□有副绣蟒衣一袭复力辞前命乃许之下　玺书□谕以风示百僚居正之政大约以尊　主权课吏宾信赏罚一号令万里之外朝下而夕奉行如疾雷迅风无所不披靡乃偷快于志居恒谓　高皇帝得圣之威者也　世宗能识其意是以高卧　法宫之中朝委裘而天下不乱以太阿不下授也　今上　世宗孙也柰何不使之法　祖时黔国公朝弼数犯法当逮而朝议皆难之以朝弼纲纪之卒且万人不易逮逮恐失诸夷心居正擢用其子而驰单使缚之卒不敢动既至请于　上贷其死而锢之南京人以快漕河通居正以岁赋往往迂缓逾春而后发即水横溢非决则涸乃采漕臣议督艘卒以孟冬月兑运及岁初而毕发发少罹水患其始农颇不便之久而习以常太仓粟至支十年岁与虏互市饶马则减太仆种马而多令民以其价纳民既乐于不扰价以时上太仆金亦积至四百余万又考成法以责吏治前是六部都察院有覆奏而行抚按勘者度事之不易行或有所按核或两讦当质成者其人各以私轧则稽故之至数十年而不决遂废寝居正下所司以大小缓急期限行之误者抵罪自是一切不敢饰非政体稍肃而渐有不便于居正者矣寻以六载满加特进中极殿大学士赐白金彩绣宝钞羊酒加等居正有子曰懋修与其孽弟居谦俱试于湖广得中式懋修仅能成文葢主司有庇之者人以居正不与也而至会试不第居正龂龂修怨其主者人渐识其意而是时吏部尚书杨博病免当代廷议以左都御史葛守礼工部尚书朱衡南京工部尚书张瀚推衡自谓官宫保当前叙而又素善事居正颇以骄于公卿间居正闻而厌之然亦恶守礼戆不能骫骳如意故特拔用瀚瀚资望最凡薄其预推也众固巳怪之自是忽见拔举朝大骇益相率趣事居正矣始内阁臣高仪不久卒居正以吕调阳弱荐代之调阳与居正行同而年差长然秩尚卑居正引之□加恩至保傅调阳虽不敢有所持诤然内不甚附之居正事取独断亦不复谘访尝病假一日而遽入取调阳拟　旨皆更定曰如此何以示远近部院大臣缘居正指益易调阳甚或故抑绌其乡人及亲厚者以见公调阳惟仰屋叹诧而巳　上以师臣待居止凡所下御札皆不名称先生或称元辅有二白燕育于翰林院白莲双蒂者三居正以瑞进之　上不自居归德于居正而居正父母皆老寿无恙　上尝出蟒绣金髻装重彩以手书慰谕赐焉居正故寠无居第乃大治第于江陵城使缇骑百夫长庞某者假干陬　显陵之便而督治舍宇甫建而冯保言于　上名其堂曰纯忠左曰社稷之臣右曰股肱之佐名其楼曰捧日又俪语以正气万世休光百年美之皆御笔大书而出内帑白金千两赀费于是全楚之台使者监司郡守皆有贿巳环楚而台使者监司亦如之凡三载而就费直将二十万自居正帑者不能十之一矣留都之小阉醉辱一给事中其长巳执而牓笞数日且请　旨系治矣而它给事中争上疏请究阉其语激居正取其尤激者赵参鲁谪之外而谓其欺幼主不道意以悦冯保也保故以德居正居正稍稍说其裁抑中贵人毋与六曹事毋轻衔命出使而即使缇骑尾而阴诇其短惴惴毕事幸不见擿罚以是怨居正而不归心保居正念御史在外骄往往凌抚臣出其上痛欲折之一事小不合诟责随下又敕其长加考察以故御史给事虽畏居正然中多不平而伉劲喜事者出南京户科给事中余懋学疏请行宽大之政居正以风巳夺其职庶人而御史傅应桢继言之尤切然不敢有所侵于居正也居正以经筵进讲毕诉于　上谓此曹子欲市　国恩收召朋党以便奸纵私至下锦衣逮杖而戍之滨海给事中徐贞明等坐就狱视且槖饘亦逮谪外御史刘台居正所取士也由刑部郎改居正拟以德而台居颇近数刺得其阴事而恶之俄出按辽东辽东捷御史不当报而台误报居正以故事裁斥台台益恶居正且分不得免遂抗章极论其黩横十余事居正怒甚见　上俯伏而泣不肻起　上下御坐以手掖之而曰先生起吾逮台竟其狱以慰先生台至下诏狱　上命内阁杖之百而远戍之时物议颇角剥居正不自安乃阳具疏解得不杖而夺职还里客有贺居正者曰公宰相度哉居正蹙额曰不过宋宰相事耳古人殆不然葢以轻处未慊也亡何吏部左侍郎翰林院学士掌詹事张四维进礼部尚书文渊阁大学士入内阁故事入内阁者曰同某人等办事至是直曰随着元辅居正等办事不欲夷之僚佐也于是四维恂恂若属吏矣张四维字子维山西平阳之蒲州人少于居正一岁举进士改翰林院庶吉士授编修以久次右春坊右中允充经筵日讲进右谕德兼侍读四维北人粗读书自负能文章而实少所通会颇有干用才于尚书博乡后进而尚书王崇古其舅也二人皆久任边事以故四维亦颇习之最辅臣高拱所器重遂超翰林院学士复超吏部右侍郎兼学士如故转左侍郎崇古时总督宣大俺荅求入贡互市崇古以请于拱而四维交关其间事颇有绪拱益器之而是时殷士儋长吏部加太子太保矣又　上谷邸时与拱先后讲臣也而拱欲拔四维前士儋而入阁士儋不获巳则以中贵人陈洪援取中旨得大拜以是心怨拱而忌四维四维犹干进不巳其父监盐长芦累赀数十百万而崇古盐在河东相与擅二方利按河东者御史郜永春怒二家之横上疏论劾崇古四维　诏勿论而士儋谓四维有虩可倾也四维复疑士儋之使之以是两相构而给事中韩楫拱客而于四维有乡曲旧复指擿士儋士儋以是益怨拱与四维而卒不胜竟罢去有士儋不平者复援永春疏指劾四维四维意不怿引疾归告归未几而拱复念之以修实录副总裁召同尚书高仪掌詹事府事将出而拱败复引疾予告四维既饶于财岁时候居正不绝而　慈圣太后之父武清伯伟故籍山西得四维重赂之白　太后召掌詹事府时吕调阳朴而老病数求去不能当居正意而维颇精悍其督视修实录功踰于昔虽其出不尽由居正非其所恶也既入内阁事推居正居正雅亦相狎寻实录成调阳加少傅太子太傅而四维亦加太子太保矣居正加左柱国支尚书俸顾再辞疏　上谓实录国家最大典且一句一字孰非出先生笔者而何独辞居正复疏言一句一字果出臣笔第此臣子常分何足言功而迩年以来人臣苟効微劳辄萌非分之想小有不酬则深独贤之怨臣实耻之故不敢苟就冀以少励此辈　上始允其辞温谕百余言颁示史馆诸拜恩者皆不乐而是时少詹事王锡爵迁詹事亦上疏辞不许居正以锡爵官不及辞而辞者当有激也意衔之锡爵侃侃自若寻礼部举会试而次子嗣修与吕调阳之子兴周皆中式居正等以嫌请避不允于是假其柄于四维而詹事申时行使所知以嗣修卷上之四维巳次名二甲第一矣既进御　上启姓名则拔嗣修一甲第二人而召居正谓曰无以报先生功贵先生之子孙以少报耳居正叩首谢出语人冀塞言者口而刘台言渐验虏款塞久不中国害独小王子之部十余万众东北直辽左以不获通互市数入寇然其人少弱非久即退而总兵李成梁悍勇善战数却拒之东直者泰宁福余女直诸属国夷好侵盗不利成梁伺贼入辄劫其后营卤杀老弱焚掠辎重又以春中帅精骑掩之贼屋居不便移徙斩首卤生岁以千计居正张皇其捷　天子数褒美加恩辅臣居正多辞不受仅受赏而成梁至儋五等爵位三公而两广之破山贼者督抚殷正茂凌云翼所卤斩尤多至数万其爵赏亚辽左　天子谓居正运筹功多居正益重戚继光者亦东南良将也既镇蓟门多挟南兵从而北人嫉之继光惧而是时兵部尚书谭纶与继□以财通纶善御□□颇用干居正居正试之而验则益厚纶以示窽继光乃时时购千金姬进之居正且他所摹画多得居正意以是事与之榷诸督抚大臣唯继光所择欲不利继光者即之徙去之而成梁与二广之赂亦接踵至居正不能却也居正性整洁好鲜丽日必易一衣纨霞绮尚方所不逮时锦衣大帅朱希孝所□名书画甚富且死裒其精绝者以识别居正既露之于是日有进以博一解颜然尚不能□严氏之十二而他珍奇瑰异稍浮之矣居正天资刻薄好申韩法以智术驭下而士大夫之憸黠者争欲投其意张瀚以久任之说进然仅能行之藩臬守令而不能行之给事御史吏部属谭纶用给事中杨言以核驿逓之说进则两都大臣诸方面之任咸就民舟车就旅店食与货商贾无别而其属以公使行则驰驿呵殿道路不胜其陵替而远宦者虽贵不任行矣省冗官则郎署多长僚而待补者累累无罪而褫禄矣清庠序则大邑之挟经就试者千余人而获隶学官者仅百之一贫书生改业而贾矣皆覩以名美而奉行之人卒不能坚久以故见害而□□利然仕路少清□亦减十三四承平久奸盗□起至深入城市剽府库以去有司秘之莫敢发居正特严其禁匿弗举者虽循吏亦必黜得盗即报斩决以是有司莫敢饰情盗贼畏死衰减而亦多仓卒不审者例盗边海钱米盈数皆斩首示众然□往取长系不能完至庚死居正独亟斩之而追捕其家属文吏不习见祖宗制创闻以骇而不便者相率而怨讟居正奋然身任之不恤也又以粮运阻喜进者议通海运然不能得故时舟子长年而且谓山岛多山乍山咢能触舟于是胶州一大僚谓有胶河故道自海入青穿莱而出可以避之其意欲通故河以利其乡邑而大僚之上佐久滞淫不获登八座和而请从事焉居正大喜命以侍郎兼宪职发青登莱三郡夫数万人凿之然河之中道高下不能达稍深则山立颓迂道而其下多石费十余万金卒不可复而大僚之乡人未见利不胜调发相与逐而噪之乃中寝然居正竟不罪此两人而用之其自用类如此　世宗朝士大夫之言祥瑞者居正颦额而丑之其秉政乃独好饰祥瑞以上下两蛊媚言及灾异则怒而见辞色于是一切蒙蔽满九载不上考请罢　温旨慰谕如例赐白金麟绣御膳肥羜上尊外复加赐白金二百两坐蟒衣一袭彩币八有副坐蟒者禁服也惟司礼首珰上所凭倚间得之而居正凡三被锡吏部具故事上进左柱国太傅予一子尚宝司丞玺书褒美给四代诰命赐宴吏部凡三辞不允最后辞太傅而巳　上将行大婚礼敛发用帻欲加恩居正疏辞仍赐白金百两彩币八有副调阳等赐各有差　慈圣去干清宫将返慈宁敕谕居正谓我不能视　皇帝朝夕恐不若前者之向学勤政有累　先帝付托先生有师保之责与诸臣异其我朝夕纳诲以辅台德用终　先帝凭几之谊社稷苍生永有赖焉因赉坐蟒蟒衣各一袭白金二百两彩币八有副居正侈之外光动朝野寻冯保之赉与托寄约略埒是而亡何其父封少师文明卒同列以闻　上遣司礼中贵人慰问起止视粥药止哭络绎道路　三宫赙赠白金共一千五百两钞万贯彩币三十皆有副白粲六十石麻布百五十疋香油薪炭称是　上加恩居正虽隃于他相数十倍然未尝有意留之而居正出错愕无专见而最厚者同年户部侍郎李幼孜等倡臾辞谓　上冲年不能亲万机不可一日无相公何忍舍而远去遂以夺情之说进而居正惑矣故事首辅去位之三日则次辅迁坐左而翰林诸僚吏衣绯以谒至是诸僚吏皆衣绯入调阳推不能识物情虽不迁坐左而不先期止其僚入揖有报居正者谓翰林皆衣绯抵阁矣居正恚谓我尚在而不复少顾忌我即一旦出春明门何望更入乃阳上书请乞守制而露意冯保使固留之时有识者皆以非然而不敢言之朝而王锡爵与其僚张位赵志皋吴中行赵用贤习孔教沈懋学辈皆以不可懋学移书李幼孜责使谏止且责给事御史不言幼孜唯唯而巳而泄之居正居正怒甚　上遣吏部尚书张瀚宣　旨慰留居正瀚在吏部其事居正无不茅靡且以污滥数言官所擿藉居正以安然不敢以居正夺情是而左都御史陈瓒北人也倡六部请留居正礼部马自强颇持之未上而居正恚则请于　上谓瀚昏耄敕令致仕矣御史曾士楚等遂上章请留居正吏科陈三谟故居正客也而迫于同事者小迟闻居正之怒之因蒲伏谒居正涕泣求解俄而疏亦上矣用贤不能平约中行具疏请敕居正归除服而后用之然其辞缓而刑部员外郎艾穆主事沈思孝继之则稍峻且傍剌讥居正他事疏上留中不出冯保葢欲取居正指而居正恚怒不知所将拟加重辟于是王锡爵要申时行谒居正而请解时行不可锡爵乃独身往质居正于丧所辞颇峻居正勃窣且拜且曰　上强留我而诸子力逐我我何以处使有尺刃在我且自刭矣锡爵辞不可巳而居正揖之出则进士邹元标者复上章至极言居正以元宰而首斁大伦何以师表天下且其人非能以仁义辅　人主不过智力把持耳用之何所利前是　上巳下旨廷杖穆思孝八十谪远戌用贤中行六十编氓而元标袖疏草入左掖门覩诸臣宛转血肉中不慑疏上而中外壮之得　旨杖戌如穆思孝皆濒绝而苏时彗星从东南方起长天无所不扫人情汹汹久不晓有夺情事事创起而诸言者皆得罪以居正实应之街议巷擿至作谤书悬之两长安通道谓居正且反不得巳乃草诏戒励羣臣谕所以留居正而罪言者意再及之必诛无赦冯保请于　上宣之朝谤稍息于是使居正子编修嗣修与司礼大珰魏朝驰传往代司丧而礼部主事曹诰并治祭工部主事徐应聘治丧居正请不□　朝而以青衣素服角带入阁理政及侍经筵讲读又请辞岁俸　上许之而日给酒馔二席月给白粲十石香油百斤蠋二百枝茶三十斤盐百斤薪炭称是计直踰于奉赐矣始居正自矫饬虽不能无任情而英敏善断捭阖挥霍庶几以有魏相姚元之风而其客面谀之谓汉唐所未覩见至相率而有伊周之目居正亦雅自负不世出刘台等所擿志意渐恍惚而至是始知天下之不见与思以威权刼之益无所顾忌居正谓罗伦小竖子何所知其书当投厕中葢先朝成化前朝臣稍有事寄者亡何不夺情自阁臣李贤夺而罗伦以修撰疏非之其言虽不行而嗣后人稍自知爱非兵革无有言夺者矣居正之闻丧荐绅先生传录伦疏纸几贵居正知之以故追恨伦而亡何　上且举大昏礼故事诸受册遣聘皆勋臣主之而首辅副使居正以有服不当与　慈圣亦疑之而使中贵人问居正恐难于易吉居正艳其事乃曰后天下母国之大事孰有重者且居正受　上恩厚即令之赴汤火不辞而仅即暂时吉乎于是居正遂被紫横玉以从事凡十余日初给事中李来疏谓使居正不服吉不可以将礼而服吉恐非　上所以处居正与居正所以自处夫吉礼非金革比也阁部大臣皆可使不止一居正也　上苟惜居正幸更之居正虽甚恶涞以其辞直姑切责而付吏部处涞寻补按察佥事出矣锡爵意愤愤请以省觐告人谓相君不有父而君故省父以形若短且君何以责相君深乎锡爵曰吾自知父不知有相君且相君之自情而自夺之夫　上夺之可也今乃徼　太后中贵人以要　上即如所请不入朝不衣锦可也而今且衣锦而从吉即从吉吾意其颡之有泚而顾扬扬自夸诩谓人何幸躬逢其盛于是竟请告以归故事大昏礼成阁臣苐有赏而无迁拜居正知冯保诸中贵之欲得之思以恩市而身力辞之以钓奇乃拟吕调阳进建极殿大学士兼支尚书俸张四维加少保兼武英殿大学士仍各录一子中书舍人而冯保等皆加秩荫叙矣　上果谓居正让而有礼赐　玺书褒谕累百余言命吏部俟服除而援　旨以请巳报辽东捷赐居正白金百两彩币八有副先是　上所赐札称元辅或称先生而不名称先生者独　孝庙然面谕而有之不以施笔札至是始兼称元辅张少师先生且待以师礼而居正有奏谢亦自负以帝者师且引赞拜不名之礼隐然兼萧何子房而有之人谓居正傲于　上而卑于冯保即陈骞所不论也居正见人情巳定乃始乞归葬其父再疏始允使尚宝司少卿郑钦锦衣卫指挥佥事史继书护归以三月期葬毕即上道仍命抚按诸臣先期驰赐　玺言敦谕范白金印记曰帝赉忠良以赐之如先朝杨士奇张孚敬例得密封言事仍戒内阁臣调阳等有大事毋得专决仍驰驿之江陵听张先生处分人谓古称伴食同事则有之未有伴食于三千里外者以调阳四维当拂衣而调阳独怏怏不乐然未能果也始居正念以阁臣里居者高拱在未能一日忘而殷士儋多左右奥援或能乘间以出谓徐阶老易待拟荐之自代遣人布腹心于阶阶诸子且信之而居正复自念阶出而居正被召还任名位固相等而阶前辈受业师不敢据其上乃请广内阁员　诏即令居正推乃疏□太子少保礼部尚书马自强吏部右侍郎兼侍读学士申时行而时行巳加太子宾客忘不入衔且谓自强资深当加太子太保文渊阁大学士时行稍浅当以左侍郎兼东阁大学士　诏如之其辞同张四维宫保一品阶当　上自裁定即不尔亦当别具密启以请不应于推疏定之靡非欲自张大而轻自强等体自强伉直数与居正左自分不敢望之人以居正是举稍不易云申时行者字汝默苏之吴县人举进士第一人翰林院修撰初从外家姓徐久而后复之时行美姿容秀目疏眉性温茂有体韵而不促陿能诗文善笔札见者无不亲之初以王父忧归服除补故官与同年王锡爵善锡爵与相切劘不苟取与久之副顺天试事迁左春坊左中允兼编修选充经筵日讲官进左春坊左谕德兼侍读预修　世穆两朝实录寻　穆庙副总裁进左庶子掌翰林院事　穆录成进詹事府少詹事兼侍读学士以久次□詹事再迁礼部右侍郎改吏部兼学士　世录成加太子宾客食二品俸时行以文事受知居正又蕴藉不崕异居正愈安之且念权宠盛多树敌欲拔一二后进之继而得时行既入阁与四维皆自昵于居正谈笑无间居正当行　上及两宫赐道里费白金者合千三百两彩币十六有副既　朝辞复请见于平台　上抚谕之曰朕不能舍先生恐重伤先生怀是以忍而允所请虽然国家事重朕将何所倚居正乃劝　上以大婚之后宜撙节爱养留心万几因伏地而哭　上亦之哽咽堕泪居正奏辞慈宁宫　皇太后复以银八宝六十两赐之所以□谕有加出国门遣司礼中贵张宏供张郊外以饯百官皆班于是所经由有司饬厨传治道路然意居正奔丧或参用凶礼则饰白罗伞幔执事舆台胥吏之徒皆具素服以俟而居正以边将所馈遗兵器罗列禁卫千兵百骑前后部鼓吹光彩耀日于是复皇恐相率易缯彩一新复费不訾前是居正父初死廵抚都御史陈瑞癸丑所取士也驰至江陵乘幔舆以谒入门从者易白服毕解纱帽出麻冕于袖而戴之巳改加绖伏哭尽哀毕则请见太夫人太夫人不出跪于庭良久太夫人出复伏哭前谒致慰乃坐太夫人傍有小阉侍居正所私留以役者也太夫人腉而谓陈君幸一眄睐之瑞拱立揖阉曰陈瑞安能公公重如公公乃能重陈瑞耳公公者中贵之尊称□获见而呼者也太夫人亦之启颜至是陈瑞巳迁刑部右侍郎复与郧阳都御史徐学诗及司道守令会葬所以赙遗不可胜计光彩倾远迩时有同年御史于业者罢久矣而与居正故善来会葬至墓所自诡工堪舆言密语居正吾相地多母隃于此者是且有天子气居正惧掩耳礼而趣之去既毕葬且还朝而兵备宪臣与分守阃帅约请居正阅操用大帅礼居正欣然许之改服　上所赐绣蟒以御礼成大出其金币劳赐加等时辽东续奏大捷　上复归功居正使使驰谕俾定爵赏居正条列以闻而大学士吕调阳内惭坚卧累疏乞休矣居正疏以母老不能冒炎暑请俟秋凉而后上道于是内阁两都部院寺卿给事御史俱上章请促居正亟还朝　上遣锦衣卫指挥翟汝敬驰传往迎日以俟汝敬陛辞锡之白金彩币而令中贵人侍太夫人以秋日取江路繇州上汝敬至居正就道先具疏闻而抚按诸臣各驰报矣　上皆有　优旨而前是所经由藩臬守廵迓而跪者十之五六居正意未慊檄使持庭参吏部尚书礼至是无不长跪者台使越界趋迎毕即身前驱约束吏卒干陬饬厨传居正所坐步舆则定守钱普创以共奉者前重轩后寝室以便偃息□□两庑庑各一童子立而左右侍挥箑炷香凡用卒三十二舁之始所过州邑邮牙盘上食水陆过百品居正犹以无下箸处而定守无锡人独能吴馔居正甘之曰吾行路至此仅得一饱此语闻于是吴中之善庖者召募殆尽皆得善价以归道经襄王出候折简要居正宴故事人臣虽贵极公侯□□执臣礼居正不欲执臣礼辞不入王强而后可于是直入至偏殿且宾主而出王者之有北面自襄王与居正始也过南阳唐王亦如之诸抚臣争相竞以异礼待居正而独保定之孟重甚虽同事者亦羞称之居正入则孟重以兵部侍郎起佐京营大帅矣居正既过良乡抵郊外　诏遣司礼中贵人何进宴劳于空寺口谕先生以午入即召见平台以未入则质明见而　两宫亦各遣大珰李琦李用宣谕赐八宝金钉川扇御膳饼果醪醴百僚复班迎以次日质明入朝　上延之平台慰劳恳笃且询以途路所见岁计物情与北虏衰败之状良久乃予假十日而后入阁仍赐白金百两彩币六有副新钞三千贯双羊上尊御膳因引见　两宫当居正之归日而御史赵应元以候代襄阳不及会葬既得代而中悔恐获罪于居正上书移病归前是有　旨御史在外不得轻移病非抚臣代请而移病者都察院糺察以闻然亦视故常莫有举行者而居正之门客佥都御史王篆时佐院要胁其长陈炌使谕应元时吕调阳以疾在告不出而张四维等拟　旨特斥应元民中外知其自咸懑懑而户部员外郎王用汲遂劾炌以非法陷应元阿附权臣应元不当罢且谓星变而考察所惩抑者皆居正所不喜宜斥炌而留应元其辞峻　诏夺用汲官亦民居正既见用汲疏怒甚辨其事谓臣赋性愚戆不能委曲狥人凡所指画注施一槩之法法所当加亲故不宥才有可用疏远不遗又务综核名实搜剔隐奸摧抑浮竞以是大不便于小人而倾危躁进之士游谈失志之徒又从而鼓煽其间相与怂恿撺嗾冒险钓奇以觊幸于后日攫取富贵之计蓄意积虑有间辄发故向者刘台专权之论今日用汲造阿附之言夫专权阿附者人生之所深疑也日浸月润铄金销骨小则使臣冒大嫌而不自安大则使臣中奇祸而不自保明主左右既无亲信重臣孤立于上然后呼朋引类藉势秉权恣其所欲纷更变乱不至于倾覆国家不巳此孔子所以恶利口大舜所以疾谗说也臣日夜□之忧心悄悄故敢不避烦渎一控之　圣明之前遂以明告天下之人臣是顾命大臣义当以死报国虽赴汤火皆所不避况于毁誉得丧之间　皇上不用臣则巳必欲用臣臣必不能枉巳以狥人必不能违道以干誉台省纪纲必欲振肃　朝廷法令必欲奉行奸宄之人必不敢姑息以挠三尺之公险躁之士必不敢引进以坏国家之事如有捏造浮言欲以荧惑　上听紊乱朝政者必举　祖宗之法请于　皇上而明正其罪此臣之所以报　先帝而忠于　皇上之职分也　优诏褒美居正累百余言戒饬言者然居正意欲逮治用汲而以四维等轻之遂厉色而待一语不接握笔纵横了无顾盻咸捧手受成而巳及秋而魏朝奉太夫人所经由浒步皆设席屋张彩幔徐州兵备副使林绍至身杂挽船卒中之导护远迩奔趋将抵京　上遣司礼中贵李佑郊迎与魏朝结骑队鸣鼓角列旗帜横穿　御道而过观者如堵　上复遣中贵人赐金累丝珍珠青红宝石首饰杂色绣蟒帛罗凡四袭白金百两而　两宫之赐尤有加所以慰谕居正母子几用家人礼居正乃亦广制吴妆绮绣奇器宝玩以进　上及　慈宁宫所费颇巨而锦衣缇帅刘守有史继书皆受役如奴客之收敛织作矣高拱之逐其自出居正而有王大成狱居正复与发而旋救之拱既内恨刺骨而畏其权与文深又不能不外示戚居正始归葬道新郑拱巳病若痱故笃状舆诣居正抚之乃大哭谓往者几死冯珰手虽赖公活而珰意尚未巳柰何居正笑曰珰念不至此且有我在无忧也居正归而拱意其不即召使使贿太后父武清伯谋之武清伯纳其贿不得间居正既入而知之诮让良苦拱既失贿而知其泄忧懑发疾死居正请于　上复其官予之祭葬之半而殷士儋归历城其密戚阁中椽与故　谷邸中贵人善谋乘居正归而用士儋居正复切责此椽怖而不能食数日死冯保有所私门下笔札人徐爵居正擢用之至锦衣卫指挥同知署南镇抚又使其苍头游七与结兄弟居正有所谋使游七入以告徐爵爵以达冯保保有所谋亦如之游七亦入赀得官勋戚文武大臣至翰林给事御史多与还往通姻好游七具衣冠报谒据上坐款宵饮欢呼无间居正固与冯保通关然意忌闻张四维之私结保也诇喝止之四维以是恨居正益甚俺答入贡久而以兵西遏回夷使使之乌思藏迎所谓国师锁南坚者创招提利以居之锁南投书上居正乞赏而侑以大士像氆氇金刚结居正疏闻且辞　上褒称居正辅理勋猷宣播遐迩戎狄咸宾朕得垂拱受成深用嘉悦敕受之而别荅赐时　上病疹愈御朝羣臣皆廷贺而居正以持服不与复之御平台以见慰论有加赐金币御膳殽蒸上尊执手使视颜色居正称贺□劝　上慎服食戒色欲　上曰　圣母日与朕偕动止三宫俱未宣召居正叩头谢使还阁而后鸣钟鼓见羣臣嘉靖末徐阶执政而李春芳在礼部患宗室日藩衍中外数万人皆仰给县官国土之入不足以供岁额相计议宗藩条例于封袭婚娶子女名数禄赐之属苛之限至是居正条摘其间彼此矛盾前后抵捂或减削太苛或议拟不定或一事而或予或夺或一令而旋行旋止或事与理舛窒碍难行或法与情乖轻重失当者皆指实言之请下礼部会议入会典遵守报可居正于诸藩王赂却不受亦无敢以私干者而礼部尚书潘晟于居正前辈顾谬恭谨其在留都率九卿疏请亟迎居正入朝居正怜而用之而渐知其颇纳赂藩王道地不悦也微风言者论去之而超用刑部左侍郎徐学谟学谟少亦工文章通晓吏事而其守荆州能民抗持景王侵占沙市□居正编修使归治妻葬学谟礼厚之甚以□□□□既贵用事学谟两遇劾归居正俱力持起之田间自是凡四任皆不离居正乡土未久辄迁□成弘后百余年来礼部尚书必翰林擢嘉靖之初　上以席书言大礼当意由他曹特迁言路攻之十余疏不止而学谟自刑部擢亡敢有出一语者人谓居正威在　世宗上矣居正始所与姻家刑部尚书王之诰之诰自用兵事扬历中外不尽由居正显而又数与争论以养母归其所善者即同年侍郎李幼孜尝郡守见辱于儒生居正左右之不十载而至八座居正复与之通姻迁工部尚书幼孜无他长以讲学博士大夫名每见居正辄语移日多布腹心及广树朋党援引所私而时一进逆耳语以示忠赤而他所夺情擅权事未尝不开端引之出则倾身以交伉直声者谓吾力言之如相公不听何殷正茂户部尚书进大珠块宝天鹅罽以媚居正而得用幼孜与正茂争宠而妬数嗾言路论之归而王篆入吏部其见知爱甚于幼孜数居正言幼孜时时在外扬相公之愎谏而巳力弥缝之冀异日地居正微伺得而悉之幼孜以疾在告居正授一札曰吾惫矣寡助之至亲戚叛之柰何幼孜惧遂以乞归居正弗留也而以曾省吾代领工部省吾居正所取士也人贪而巧媚小有文其抚四川而借军兴□没万计入佐兵部以右都御史掌南院至是代幼孜而居正之门人梁梦龙自蓟辽总督入兵部尚书其品在下中尤善媚吏部尚书王国光山西人与四维同乡有连恐居正之疑之而篆从傍耳目于是六曹咸倾心事居正虽对妻子床第无不称居正贤者其始士大夫之谀以伊周渐谓常谈不能得居正色则进五臣又以有稷契皋陶不重则直进之舜禹而居正亦恬然不以骇怪至中允高启愚之试士遂以舜禹命题非必有他意也而诸当事者纷纷目启愚劝进矣时　上渐备六宫太仓所储金钱多所宣进居正乃因户部进　御览数目而陈之谓每岁入额皆在其内锱铢毕尽今万历五年岁入四百三十五万九千四百两而六年所入仅三百五十五万九千八百余金则巳少八十余万金矣五年岁出三百四十九万四千二百余金而六年所出乃至三百八十八万八千四百余金则巳多四十万余金质之该部云因诸省责留蠲免之不时追赃人犯财产之巳尽奉　旨取用之屡下是以入数减而出数溢也因甚忧其不可继而请　上置之坐隅时赐省览量入出罢节浮费疏上留中　上复传旨工部置钱应用居正亦以利不胜费止之时言官请停苏松织造不听居正面委曲以请得损数之大半复请停修武英殿工及裁省外戚迁官恩数　上多曲从之一日　上御文华殿居正侍讲读毕而以给事中所上灾伤疏闻因谓凤阳及江南诸郡屡无岁而徐宿之间民至屑榆皮粥不早赈之则相聚盗赈之不可缓　上曰惟先生所处居正复奏　上至仁爱民如子凡请蠲请赈无不赐允而在外诸司往往营私背公剥民罔　上非惟不体　皇上子惠困穷之德意且不知臣等所以赞　皇上之愚忠殊可恨也今给事疏云报灾则曰不敢报云请蠲则曰不敢请有何不敢报与请而推调支吾归怨　君上即积榖一事屡奉　旨申饬竟成虚文彼皆有自理赃赎未尝佐公家之急则将焉往臣等不胜愤懑窃以此辈若遇　圣祖不知当处以何法　上怒曰审尔何不重处之居正拜领命乃又曰迩年正赋不亏府库充实皆以考成法行征解不爽今江南北穷甚矣河南风灾畿辅亢旱将来蠲赈恐不容巳惟　皇上加意撙节于宫中一切用度及服御可省者省之赏赉□裁者裁之至于布施一事尤当禁止与其惠缁费之流以求福利孰若宽恤百姓全活亿兆之命其功德尤大　上曰然用度当从省即赏赉亦故事耳无所增加居正又曰夫故事者迩年之所偶行遂据以口实非　祖宗故事也　世宗朝用最不节而晏驾之后尚余百余万金今岁之所进内帑者二十万而随取随用常告乏者故事必不尔也愿　皇上留神　上首肻之于是有蠲贷而督责奉行者之旨肃如矣江南贵豪如华亭金坛上海各恃势若奸滑巧避匿而不肻完赋者与泻卤蠏螺之民错莫知所辨析居正闻而深恨之以是选择大吏精悍者严行督责赋以时起而民不胜棰朴则相率而归怨居正国家日益以富闾阎日益以贫然功与罪实相当时会居正服将除而　上宣召吏部问期日于是手敕元辅张少师先生忠孝两全今制服巳满朕心加慰特赐白玉带一围大红坐蟒盘蟒各一袭金壶一把金台盏一副用示眷念俾朝见后仍御平台召对以后朝参经筵俱吉服如旧既对慰谕久之使中贵人张宏引见慈庆宫于宫门叩头　仁圣皇太后赐白金文币寻见慈宁宫礼如慈庆而　慈圣皇太后慰奬尤至赐御膳九品金壶台盏□筯白金彩币□□甜食十二器酒十瓿使张宏侍宴甫就职而吏部以大婚敕谕请特　诏元辅社稷重臣受　先帝顾托翊戴朕躬以及大婚弼成治理勋绩茂着复加太傅增岁禄百石先录锦衣千户嗣修指挥佥事于南镇抚理事居正复辞太傅而受其余寻吏部复举居正守制月之请十二年满加恩复再辞　诏复加慰谕凡百余言谓卿之所处恩义两尽足以垂范万世特允所请以全忠孝大节至于卿之勋劳简在朕心当别有酬眷时复当会试大学士申时行与学士许国主司而居正二子懋修敬修与四维之子甲征皆中式矣居正扈　上谒诸陵归即具疏乞休中云拜手稽首归政则隐然复子明辟凡再　上而　天子慰留恳切最后手书称　慈圣口谕张先生亲受　先帝付托岂忍言去俟辅尔岁至三十而后商处先生毋复兴此念居正乃出而嗣修状元及第矣敬修亦在前列而甲征次之皆得礼部主事而皆邑邑不乐人之语首甲幸有三人云胡靳此二子而懋修与嗣修共列史官每出则众相指而诅或作俚谚书而黏之宫墙门下客至引以相告辄得外补王篆与曾省吾益横南北给事御史则传作舟王蔚秦耀李选朱琏顾尔行之牙爪而作舟琏尤恣肆巽鄙无耻人所羞而不道者而南京兵部主事赵世卿抗章言时政不便数事皆阴以指讥居正之操切居正怒欲谴之吏部尚书王国光画策曰谴之是成其名也且或以动　上听某请公任其怨不旬日出楚府左长史葢杜其迁转故也又半岁当大察属南京吏部都察院去之时尚书何宽与郎中李巳不敢抗而是时抗居正者穆懋孝元标皆巳远戍督抚大臣故拆挫之使不堪冀以闻于居正取一快而王篆旦夕侍居正知其不释意于刘台以是乘间使其乡御史贺一桂嗾怨家疏其盗边银□法数事于是江西之巡抚王宗载廵按陈　下有司悉之证实而辽东巡按于景昌傅会之坐远戍而系追其赃金又系其父子竭产以偿不得则别以富人犯法者宽其罪使之偿而后遣戍至岭外无何饮于其戍主所归而暴得疾以死或曰戍主有所受毒之也而是时王锡爵归省久之不出其女得道仙去有所奉大士上俾锡爵与其友大理卿王世贞筑室于城居之而在仙之蜕附焉锡爵属世贞之传语颇传京师给事中牛维垣御史孙承南故尝客曾省吾谓此奇货可以贽居正也省吾遂维垣具草与承南先后论劾锡爵等语甚危冀以动摇　上意事下礼部而尚书徐学谟方思所以报居正攘臂谓此妖孼不可长也具稿欲大有处而　慈圣在西宫闻之不怿使中贵人张宏语居正神仙者何预人事而言路批根之居正意绌而学谟方盛气以见居正笑谓此二人者皆君乡人也事甚小且巳往不足道学谟薨然而退遂停寝而南中给事吴之美辈复吠声有言报闻而赵用贤吴中行亦与锡爵家近王篆与省吾意未慊则风陈炌使用故尝请夺情御史曾士楚按吴使伺用贤中行短而甘心焉且因以孼锡爵士楚之初御史新胁于长不得巳具疏而中悔之既至叹曰吾向者犹豢彘也而今乃使我鹰犬耶且吾巳愧人复安敢愧天因绝不复问移疾归而居正竟亦无他有狂生吴仕期者宁国人也与沈懋学善时懋学亦移疾里居而仕期尝欲走京师上书有所矢见于居正而懋学止之其语颇流闻而吴中轻薄子伪故都御史海瑞论劾居正罪恶亦传至宁国而有梓之者操江都御史胡槚属同知龙宗武使究其人不得则执仕期以塞而槚诇知其懋学友也使宗武捕而引懋学且报居正欲自以功而居正意不欲彰闻曰小竖子耳何足烦白简王篆则贻书宗武必令引懋学而宗武不可乃饿死其人于狱而寝其事王篆思所以媚居正与尚书王国光谋曰彼前后上疏戍斥者皆壬夫也而意未尝一日忘复用欲杜之则莫若中之考察之例于是因大觐疏请录诸戍斥者姓名于察吏后而榜之示不收居正悦报可诸戍斥人皆非外僚不当觐察而戍者巳重于察吏不当榜即榜而异日安能以例杜其用也人谓居正敏识人也而昏誖若此知其不久矣　上之初即位冯保朝夕视起居拥护提抱差有力焉小所扞格即以闻慈圣而　慈圣素诲　上严切责之甚苦且曰内庭可耳即使张先生闻之柰何于是　上甚严重居正而冯保意自得所以事　上不能一切从顺　上渐长而厌之时　上左右孙海客用则　干清宫之用事者孙德秀温泰司礼之参佐周海则兵仗之领局者也皆贵幸而不甘保之见凌　慈圣乃使保捕海用杖而逐之南京小火者发孝陵种菜居正请于　上谓海用处之轻复削净军而又疏条海用与□□□及周海罪恶请并逐之其司礼监中贵及□侍皆敕令自陈　上裁去留因劝　上戒游宴以重起居专精神以广胤嗣节赏赉以省浮费却珍玩以端好尚亲万几以明庶政勤讲学以资治理　上迫于　太后不得巳皆报可于是左右所亲信而他失冯保意者所余无几矣居正当　上初尝纂古君人治乱之事而条治者八十一乱者三十六以应阴阳之数绘而图以俗语解之使易晓至是复属儒臣纪　高皇帝及　列圣宝训实录分类而成书凡四十曰创业艰难曰励精图治曰勤学曰敬天曰法祖曰保民曰谨祭祀曰崇孝敬曰端好尚曰慎起居曰戒游佚曰正宫闱曰教储贰曰睦宗藩曰亲贤臣曰去奸邪曰纳谏曰理财曰守法曰儆戒曰务实曰正纪纲曰审官曰久任曰重守令曰驭近习曰待外戚曰重农桑曰兴教化曰明赏罚曰信诏令曰谨名分曰裁贡献曰慎赏赉曰敦节俭曰慎刑狱曰褒功德曰屏异端曰饬武备曰御夷狄其辞多检切请以　经筵之暇进讲又请立起居注纪　上言动与朝内外事修史张本日用翰林臣四员入直应制诗文及□顾问　上皆优诏报许旋以满十二载奏最　上召吏礼二部傅谕元输居正受　先帝顾命夙夜在公任事任怨虽称十二年满实在阁十五年忠勤异常恩典宜厚寻使司礼中贵张诚赐白金三百两彩币四十皆有副坐蟒盘蟒各一袭酒六十瓿钞十万贯馐馔五卓羊豕鹅鸡饧蜜油面枣果薪烛之类多以千百计手敕褒谕称其精忠大勋朕言不能尽官不能酬及礼吏二部议上加上柱国太傅支伯爵俸仍加岁米二百石予一子尚宝司丞给四代诰命下玺书褒美赐宴礼部疏辞上柱国及伯爵俸而巳　明兴文臣无拜三公者谓居正当力辞至是皆惊怪以且必封公侯加九锡而居正亦益汰毋论六卿其视四维等若不屑与称僚寀者四维等事之益谨而居正则亦巳病矣病得之多御内而不给则饵房中药发强阳而燥则又饮寒剂泄之其下成痔而脾弱不能进食使医治痔以效寻下壅□而不能畅不获巳复用寒剂泄之遂不禁去若脂膏者而大肠亦遂出日以羸削　上时下谕问疾大出金帛以医药资凡四阅月竟不愈而自□卿大臣翰林言路部曹下至官吏冗散亡不设醮祠庙居正祈祷者吏部尚书而下舍职业而朝夕奔走仲夏曝身赤日中延至南都山陕楚汴淮漕抚按藩臬亡不醮矣居正深居不出欲使知之则合赂其家人以达取一启齿而巳　上始令四维等理阁中细务而大事犹即家令居正平章居正始自力而其后惫甚不能徧阅然尚不使四维等参之辽东复以大捷闻居正遂进太师岁加禄二百石子指挥佥事者进同知而四维亦加少傅太子大师建极殿大学士时行加太子太保居正病益希几不可乃疏乞归　上复加优诏慰留称之太师张太岳先生居正度不起而　上亦使人问可次入阁者居正首荐前礼部尚书潘晟次则尚书梁梦龙侍郎余有丁许国陈经邦而复荐尚书徐学谟曾省吾张学颜侍郎王篆等皆可大用而指王锡爵等奸邪　上黏之御屏潘晟虽居正故识然不甚重之而冯保晟故所授书者也强居正使荐之时居正巳昏甚不能有所主矣居正□□□□□每三五日入问安颔之而巳不交一言□□□羸甚恶人见之卧惟中至明不闻声家人怪而发焉则气绝矣讣闻　上怆悼辍朝赐斋坛麻布五百疋米二百石　两宫麻布二百疋米二百石又与潞王合赙白金二千三百两香及油斤者烛对者以千计薪斤者以数万计祭九坛复增七□大约视国公之兼师傅者赠上柱国谥文忠遣营葬仍命京堂之四品者锦衣之在堂上者护丧归其子编修嗣修等疏辞谢　上报谕朕念先生受　先帝顾命鞠躬尽瘁殁而后巳忠劳可悯遣司礼中贵人陈政护丧归俱令驰驿居正之丧与辎重凡七十余艘用夫三千余人前后十余里不绝于是四维始政而事渐变矣冯保亟　上言起潘晟武英殿大学士使行人即家召之驰驿来京晟鄙而贪士论所不齿一旦脱废籍大用亡不姗且笑之者而益以追恨居正四维度时行不欲晟下于是合而风给事御史数上章攻之四维虽以冯保故拟　旨留晟然无所褒美苐云故辅臣所荐而巳以示轻晟意冯保不悦也而御史荐吴中行等诸臣当用冯保怒而黜之而给事中御史有诋居正时政者居正之客诸大臣犹持不肻行于是徐学谟归女于时行之少子以自固而冯保以病在告少时给事御史复乘间论劾晟晟上疏辞四维拟　旨放之归时晟巳至临安道中委顿返驾冯保病起恚曰我小病也而遽无我居正之党王篆曾省吾朱琏微知之且谓四维之且廿心于居正而逐我曹因委身□昵于时行还□无间而是时余有丁亦得入文渊阁大学士矣　皇太子生　上喜甚因上两宫徽号颁诏赦天下四维进少师中极殿大学士时行进少保户部尚书武英殿大学士而有丁遽加太子太保遂无以杜中官口而冯保至录一侄都督佥事矣张宏以下锦衣指挥同知佥事有差保之始欲封伯爵而四维以无故事难之保诟曰尔由谁得今日耶而负我于是篆省吾行数万金谒保与欢接得从容言四维短而亟称时行相约逐王国光则省吾代吏部逐陈玠则篆代都察院四维故玠所造士也而省吾以陵工辄进太子太保御史某者篆所厚也遂上书极论王国光而中谓国光媚四维拔其中表弟王谦吏部主事四维避嫌不出时行遂拟罢国光而于工部覆谦交代疏以御批责其钻刺而谪之于是言者纷然起攻四维窘甚求徐爵张大受保地道皆有贿于是时行小罚言者以解而四维□时行之与谋遂水火矣国光既去而拟当代者冯保私其乡人梁梦龙王篆不敢违遂推梦龙省吾以篆之约也怒而相诟至相击朱琏复之交关其间遂不可解而　上故所幸中贵人张诚者见恶冯保　上不得巳□□外而使密诇保所遂及居正至是诚复入悉以两家交结恣横状闻　上且谓其珍玩宝藏踰于天府　上心动而冯保又以止　上郊天及选婚事得罪左右浸言保过恶其与四维善者泄之而四维遂以属其门人御史李植使极论徐爵玄入宫禁保拟旨挟诈通奸诸违法事而它复论曾省吾贪邪纵欲欲以尝上而　上巳执冯保禁中矣于是御史江东之遂极论冯保罪状寻逮徐爵下缇骑狱省吾勒致仕而谪冯保奉御居南京其下大阉张大受等悉夺职从徙而尽籍其家保金银百余万两珠宝瑰异以万计它宅舍田产器用称是大受等所籍亦不赀内藏充牣而　上益心艳居正疑其赢积或过当矣始居正卒而王篆犹挟冯保以诇疑恐喝士大夫尚畏之其衔恩者趣之若流水有两子一试其乡一试于南都试南都者九卿给事御史出郊迎巡按以下之饬传舍具邮供提学至檄属邑之隽同经者与处而监试御史当试时委曲使之同号竟日至暮美酒粱肉水陆之珍络绎馈饷御史至自具草使同号者酌量之且代书唯坐饮噉耳竟得中前列而其乡之试者亦与选人情益愤愤而言官乃列上其事并论劾居正三子躐取上第而四维之子甲征巳山西之第二人时行之子用嘉顺天第六人而次子用懋冒浙籍与选如篆矣四维虽恨居正而畏其不利巳乃不复穷究而第摘省吾篆之乱政悉削籍编氓时给事御史新进者益务攻居正奇并及其党而御史杨四知语尤峻于是居正始夺上柱国太师兼太子太师再夺谥而王篆曾省吾朱琏陈瑞辈毋不斥削朝班几一空而吴中行赵用贤等皆召迁官有差刘台赠光禄少卿还其产御史魏允贞见四维时行之子先后预荐而亡有及之者意不平乃于建言疏颇讥切时政而谓二相不改居正之覆辄而私其子坐贬二相皆有疏辨时行尤龈龈强饰而其后执政骤迁允贞至吏部郎以差善补过云四维知海内之怨居正深一切务宽大以收人心而法度渐废弛至大计贪□不谨罢削者亦得复官及章服而祖宗之法纪且尽矣时行既巳王篆辈所推意不自安会得寒疾踰月不能起四维语时行之客曰夫首相者若四时之有春行必有夏何俟煎迫耶时行起不敢谢过唯默默而巳而甲征用嘉复登第四维嗾其门客之在言路者俾具草令先攻　书徐学谟以尝　上学谟斥即攻时行草具将上而四维以父丧归矣四维家素富累积金至百余万而尤纳贿不巳度不可如居正例夺情乃大行金于　上左右张鲸张诚诸用事者使间曰时行故居正所私今复得其家金宝万计覆露之矣　上颇心动久而察知其无它得稍自安而御史羊可立者亦四维客也乃复追论居正罪恶而谓居正以私构成辽庶人宪火节狱辽庶人之妃因而上疏辨冤且曰庶人之库金宝万计悉入居正府矣　上喜以可立籍居正乃命司礼中贵张诚及刑部右侍郎丘橓偕锦衣指挥给事中往籍其家并勘故构王宪火节事王宪火节者其父王薨以幼未立而居正之祖父护卫卒太妃闻居正少警颕且与王同岁召而奇之赐之食而坐王宪火节其下且谓而不才终当张生穿鼻王宪火节以是惭居正而会居正登第召其祖虐之酒至死居正心衔王然王淫酗暴横其国远近皆妬之弹劾屡上后遂至削国以幽死当削国时居正虽在阁然不甚当事所谓金宝者雠语也张诚等行则居正诸子颇侵夜焚毁其奇货禁物而荆州守令以御史意先期录其人口出而子女遯避空室者不及发□锢其门则饿死者十余曹皆犬所残食而尽发其诸子兄弟藏得黄金将万两白金十余万两其长子敬修不胜刑自诬服寄三十万金于曾省吾王篆傅作舟等然尽其产不能十之三而敬修自缢死家人亦有从死者事闻时行等与六卿大臣合疏请少缓之于是　诏留田千亩以赡其母而省吾等追究亦小缓矣时御史丁此吕复追论科场事谓高启愚之以舜禹命题媚居正策禅受且旁及诸党人时行拟　旨留启愚而报处其余于是吏部杨巍等驳此吕暧昧中人以大辟若　先朝之赵文华王联等旨下虽出此吕于外而夺启愚职焚其告身给事中王士性等窥　上旨所向遂极论杨巍且谓时行实党居正而主之于是内阁部院诸大臣复劾士性等旃席之地几成讼庭于是彼此相率而诣中贵人求援时行巍虽得留而大权悉旁落矣其后言者复攻居正不巳以媚　上于是复敕法司尽削居正官秩夺其前所　赐玺书四代诰命以罪状示天下谓当剖棺戮尸而姑免之其弟都指挥居易子编修嗣修俱发戍烟瘴地方李植江东之羊可立以能发大奸迁京秩有差而时行等自用　圣诞推恩时行加少傅太子太傅吏部尚书建极殿大学士余有丁加少保户部尚书武英殿大学士许国亦加太子太保文渊阁大学士其赏尤先四维时行惧行万金张宏张鲸等始获称元辅每颁赏异于余许明年云南上莽酋捷时行复加少师太子太师中极殿大学士有丁加少傅太子太傅建极殿大学士许国加少保武英殿大学士 

　　○光禄大夫少保兼太子太保礼部尚书武英殿大学士赠太保谥文庄棠川殷公士儋行状（于慎行） 

　　于慎行 
　　公讳士儋字正甫其先自济南武定州徙籍历城高祖赠德府审理正旺配阎夫人生赠少保公衡景泰癸酉以礼举山东省试第五仕至德府审理正配李夫人生赠少保公畯以礼举成化庚子高第竟不第而卒配武夫人生洪麟即太公赠少保信□处士也配郭太夫人七举子不就梦文昌星见巳而诞公公生而渊睿聪哲神姿迥异一岁即能言且善识事诞日示以晬盘取笔书秤及石印一它不复视家公奇之始太公精于历数公生五岁即教以干月建时遁之例因能于掌上推衍或宾客满座各举所生岁时问之公一一屈指无遗客咸惊叹一日谓太公曰历家所载止六十年过此者我向上推衍百岁千岁以至无穷皆在我指掌中何不详载之太公大笑然私心异焉七岁遣就外傅章丘翟公数过太公所见公慧一日饮而乐辄起请幸得少女备郎君箕箒客从臾之辄合袂约翟公归告其母母曰柰何嫁女他邑怒然翟公倾私独喜以得壻其后翟公有吏事系客死郡城太公殡之客位如居兄弟丧以致□其子翟公母乃叹曰吾子知人然亦未卜公之□也公生十年能着文论十四而籍博士属中丞蔡公经建湖南书院试郡邑诸生拔其尤肄之公以垂髫与焉公在诸生中最少而贫甞与一羽客游羽客见公苦学不自给欲以炼药诀授之公笑曰吾有带经食力柰何以丹砂误人谢不受公既有名诸生而翟公巳前客死家益贫落于是夫人未笄而归太夫人女畜之三年而后庙见太公故精易数占事奇中庚子寝疾属且省试谓公若兹必第第且与曾大父合符然吾亦以十月二十日逝也笔而志之壁是岁公以礼举省试第五生十九年矣太公方病闻公第喜且泣巳而以书一函授公曰此吾平生所闻见阴德行事也幸而试吏毋虐百姓以负朝廷公曰不敢以志壁之日逝公既以外艰未即偕计吏乃授弟子室里中不给菽水又耻称贷往往岁旦购楮书春帖太夫人剪彩花胜令苍头入市卖以供酒醴其□贫如此丁未举进士选翰林院庶吉士读书内馆公故有儁才朗识而又力学淹贯其文赋数居上第己酉授翰林检讨壬子满考赠太公检讨母封太孺人是年奉命封伊周二藩事竣便道过家展太公之□□奉太夫人如武定上冢大会内外宗人既乃报使□公仕法从馆署多暇乃益谢绝交游闭门修业文史禄薄或不自给太夫人在邸中至课奴蔬爨家人习于俭亦咸安之乙卯检讨六年考满丙辰□考礼部所取多知名士丁巳太夫人病思归公乃上书御母还里戊午太夫人没公水浆不入口者三日杖而后起朝夕几筵三年不御酒肉诸儒生执经从游者甚众公益覃思著述足迹不入公府壬戌起诣阙会穆庙开阁潜邸　世皇精简儒臣辅导以公参讲读公念天下治忽系之每当进讲必斋戒存诚冀有所感动至君德治道所关或理乱兴之际及权奸女宠宦寺外戚之祸不惮危言激辞以动高听　穆庙天授圣明每奏一篇辄敛容深纳左右侍臣闻其敷陈亦无不洒然变色易容者九年考满进右春坊右赞善仍兼检讨甲子奉命典顺天乡试丙寅晋司经局洗马兼翰林院侍讲　穆考即位以公讲读劳宣赐白金文绮丁卯擢翰林院侍读学士掌院事寻晋礼部右侍郎兼翰林院侍读学士公疏辞不允以大庆单恩大父父皆通议大夫礼部右侍郎兼翰林院侍读学士大母母皆淑人　世宗皇帝梓宫入山陵以公扈送赉金币　上开经筵以公充讲官仍日侍讲读赐宴礼部赉金币踰月改吏部右侍郎兼官如故有诏修　世庙实录以公充副裁官赐宴礼部赉金币是年翟夫人病卒长安　上以公讲读旧劳特赐祭葬公以六月上书送丧东归诏赐乘传并赉白金文绮道里费踰时而还其明年戊辰大计羣吏时　上新即位锐然更化图理公以职佐太宰而日直讲幄不颛坐曹治事太宰杨襄毅公召问郡国上计吏行其殿最公以故事出牍所廉刺治迹纤悉具备杨公多所倚决事竣有诏晋礼部尚书兼翰林院学士掌詹事府公再上疏辞温旨褒荅不允先是公以史官留滞且二十年至是从五品官僚一岁中迁至上卿而同事少师高公巳前　世庙时相及　穆庙登极少傅南充陈公太师江陵张公皆以亚卿学士以其年并相而公名在后以次稍迁故未即拜然　上心日夜巳向注之矣二月会试天下士命与少师李公典之其月　上谒陵从赐一品织衣银碗佩刀诸物四月以　皇太子立覃恩大父父皆赠资政大夫礼部尚书兼翰林院学士大母母皆赠夫人任一子太学生五月选进士三十人□□士以公同少保赵文肃公教之故事教诸吉士或以其成材多所宽假即课文括诵要以中程即巳不甚数数也公念　朝廷抡天下士储之禁苑责以后効故日夜程督诸吉士惟责实学不以空言质诸吉士各务强学稽古以称塞师法馆中灯火荧荧或至丙夜公是岁以灾异诏问九卿大臣用人理财之策各以便宜条上会其时谏臣石星詹仰庇尝言事忤　上左右杖夺其官又中贵人乘间多所求请及内帑金缯干没不赀有司莫难也公疏以　上即欲用人当责之主爵比台谏以直言中法不得洗沐吏部尝请录用并触闻罢矣理财责大司农而内帑钱谷所增耗数主计不与知乃又求请差遣纷纷无猒如是即条奏山积何益请宣诏大臣咨诹理道凡用人理财事宜但董成部臣俯垂听纳则寔政自修而灾异可弭疏入中贵人讙曰藩府旧臣乃不以圣断是反言官地以明主之失　上亦不动而益眷遇公其年九月大阅从赐衣一袭十二月大宗伯缺命公回部管事宗伯议上恤典条例及宗室谥法名封勘报之规一洗旧习庚午正月朔望日月交食公两疏请布德缓刑受言省用及饬内外臣工讲□利弊问民病苦各数百言皆侃侃激切初公在詹府日侍讲读及掌太宗伯不与　上还宫问状左右以颛职对　上念公讲读数年犹未带玉于是谕内阁讲官士儋久效勤劳加恩一阶进太子太保会册封四妃以公充副使赉金币时经筵日讲或以冬夏辄免公上疏请日讲如祖宗故事四时不辍又请进讲祖训昭鉴诸书及大学衍义贞观政要　上皆称善从之时　今上在东宫睿质长成公两上疏以国家旧制东宫讲学不出八龄请以时出阁臣等规画仪节以奏　上以东宫方少未即从其后二年乃出阁如故事以公预请故也是岁天下大比士于乡公以有恩诏选贡诸生集太学用祭酒孙公铤议请增两京制额各十五人太医署中故有三皇小像医令以便宜奉祀其后　世庙从祀医请作景惠殿于署常以春秋命大臣将事至是公用侍郎王公希烈议上疏以三皇继天立极功在万世而列于医师之中使勾芒四佐配享其侧于礼不恊请毋祠于署而进历代医师祀于一堂岁遣医令以少牢行礼疏入报闻初嘉靖末议定宗藩条□亲王无嗣以亲昆弟若昆弟之子嗣王不得以旁支请继巳而肃怀王梦□嗣其大母定王妃吴氏请以摄府将军缙火贵嗣礼部议缙火贵虽定王侄其寔怀王从叔以叔嗣侄不如令有旨以本爵摄府如故至　穆庙即位又以吴氏疏请有旨如先帝令巳又以肃宗人疏请结　上左右内主□再疏执奏　上曰肃藩越在远塞不王无以填之其令缙火贵嗣王公又三疏力请以朝廷所以布大信者有成宪可尊海内所以安大分者有明旨可守今肃府请封既违成宪且　二圣明命赫然如一若复从其所请则条例不足遵明旨不足守人人欲遂其私事事欲更其制朝廷号令何以行于天下疏入　上意坚不可回乃进郡王摄府食将军禄如故其后缙火贵竟封亲王则当时郡封徒以公在诎也自　上即位再郊未举庆成之典是岁冬至大报以公请举如故事是礼不行者四十余年诸司案牍或无可稽考仪文乐节亦多残缺公乃博访故老详核令甲肄习礼仪奏定位次是日百官与宴者咸相忭蹈以盛遇矣故事殿廷赐宴五品卿丞若经筵侍从近臣列坐中左门下他即台谏史官具列丹墀而道家羽服之流或以六品列坐门下公请令降列丹墀序于太常祠官之后议者韪之是月诏公以本官兼文渊阁大学士入内阁辅政公再疏辞温旨褒荅不允十二月虏大酋执叛人赵全以献用运筹决策褒赏辅臣加少保晋武英殿大学士官一子中书舍人赐金币公上疏辞荫请给曾祖以下一品诰命　上不允其辞而从其请于是审理公以下三世祖考皆赠光禄大夫少保兼太子太保礼部尚书武英殿大学士三世祖妣皆赠一品夫人辛未二月册封六妃以公充副使赐之金币公平生志趣雅在守分知止泊于世味尝从方外逸人受养生之诀以盛年入相倚藉方隆以居常思归不甘宠利是年十月累疏称疾乞骸骨归田里温旨慰留者三志不可回疏至四上　上重违其意诏以本官致仕赐白金文绮乘传还里遣行人护送有司月廪四石岁给舆人八名葢是时甫五十公既退居里第闭关却扫不谈世故家无常产又鲜生殖贵至卿相名田不过数顷第舍一区仅蔽燥湿僮仆数人门如寒素居则燕坐一室披阅图史出而□□生徒论难经义济南诸儒生及门者二百余人□□达数百里负笈以从公即故湖南书院与□期会部使者慕之下记所□□□供具一时济上彬彬盛文雅有汉诸儒风而公暇时又召诸同游故老罢吏家居者月旦会佽或游山水之间亦颇声乐诗被之弦诵以宣太平之盛四方传其音节习而歌之公则自叹曰嗟夫造物不假人以全仆故齐之鄙人幸得以经术蒙　上恩遇位至公孤于人臣无两又得以其余年优游陇亩享无之乐自此以往者假我十年则福出于人间世矣方是时公年鼎盛海内日侦其起即　上及　太后亦数数问殷先生无恙语颇闻外廷而公固巳与世忘矣万历辛巳冬公忽病股肿辄戒门人子弟趣我豫后我其不延明年壬午春公日癯至六月之朔病利下数日不食亦不数语问以遗言笑而不荅至其月八日逝距悬车之日十有二年矣讣闻　上震悼辍朝一日赐祭十一坛使使治葬赠太保锡□文壮 

　　○光禄大夫柱国建极殿大学士少傅兼太子太傅吏部尚书赠太保谥文简豫所吕公调阳行状（吴国伦） 

　　吴国伦 
　　顷岁文简公自政府请告南还携其伯子祠部君道兴国省族展墓视其所治新第且与国伦约婚迁复故土计徘徊不能去者一月国伦送之富口别焉公执予手曰先少保命诸孙名皆从兴者志不忘故土也顾未及迁而下世予甚痛之明年予其家来菟裘于兹矣于时窃视公巳有病色然犹与诸乡长老子弟接强饮食不倦去既越岁国伦走一使省公则公病巳去体而神气益王心窃喜之其冬仲子谐计吏北上亦迁至兴国稍稍视生产存亲故葢公命之也问公起居曰亡恙海内苍生方望公复起越岁未两月祠部君使其从弟兴训以讣来矣嗟嗟伤哉公姓吕名调阳字和卿别号豫所其先楚兴国之大冶县人故居茅潭里洪武军兴籍良家子实伍而公之远祖文胜名在戍籍中五年戍天长六年从戍桂林然率易岁一人践更未有家桂林者家桂林自公曾大父鉴始鉴娶于刘生纲纲娶于宋生璋自号古愚子即公父纲自少负奇析节读儒书补郡弟子员寻与宋夫人早世而所遗孤古愚公属在襁褓茕茕依刘大母抚而成之弱冠补郡弟子员由贡籍仕徐闻令徐闻人至今尸祝之又古愚公与其配张太夫人并好行仁义里中里中人无不愿吕氏滋大者生二子长应阳郡诸生卒次即公公之初生太夫人梦巨蟒入室葢异征也公生而早慧特达年七岁会古愚公游太学公尚未命名太夫人遣之就塾师持周散骑所次千字授公公欣然指律吕句而视其师曰兹吾名也因名古愚公闻之大喜曰儿志不凡哉稍长受易多所博观史传语而文益奇比初试即督学上海潘先生所识拔谓桂林一枝当□国栋嘉靖甲午举于乡是冬始逆朱夫人归归一岁卒戊戌从古愚公之徐闻读书县廨庚子归自徐闻且治装北上属闻古愚公得调遂不果北而复之徐闻扶侍古愚公还辛丑冬逆张夫人归壬寅公卒业太学闻永康程文恭公方聚徒谈名理乃执贽往见文恭与语大奇之公因侨寓隆福寺下帷三年葢自师事文恭公日益崇性命之学一切声利不入其心甲辰丁未两试皆不第或劝之仕辄谢曰士不难仕而□□不优人益知公有大志庚戌举进士廷试一甲第二人授翰林编修公虽以文学魁天下　天□史臣然自视逡循一韦布尔辛亥迎古愚公暨太夫人就养京邸每尚食公执七筯张夫人进羹汤曲极诚欵二尊人悦之其冬二尊人夜寝中煤毒公从梦寐心动若有人掖之起者起而排闼入视则二尊人僵卧几不能喘息公自激清泠水数斗沃之始苏人以孝感云癸丑以编修秩满受封父文林郎母孺人是秋公以二尊人思乡土上书扶侍而归归踰一岁意犹恋恋不忍去庭帏二尊人以大义趣之乃复如京师共史职丙辰春会试　上命同考官所取多海内名士时分宜柄国士多附其党而躐至公卿者公独固谢不往而分宜卒亦无所加公丁巳奔父丧己未又丧太夫人公哀瘁骨立越在草土者五年虽亲昵罕见其面壬戌服除起家取道过大□省族文祭其五世以上诸祖墓而后还京癸亥稍迁国子司业乙丑擢春坊谕德典内制隆庆改元擢南京国子祭酒寻改国子祭酒是冬擢南京礼部侍郎遇　庄皇帝覃恩录荫一子戊辰改礼部己巳改吏部寻以吏部左侍郎兼翰林学士掌詹事府事辛未　上命副少师江陵张公主会试得邓以赞等四百人巳即奉命教庶吉士公凡三任成均率以其身型范先德而后秇右愿悫而左智能以故出其门者多名实纯美足公家頼其由少宗伯以上日侍　庄皇帝经筵每讲辄先斋沐期以精诚悟　主往往缘傅经传开列古义以时政规　上亦时时嘉悦之暨修　世庙实录稽载精核足称一代典谟不独以良史才自见壬申拜礼部尚书典礼多所厘定诸藩王外戚中常侍有所踰制而希　上恩数者一切议罢而诸曹郎吏亦莫不廪廪奉其职会　庄皇帝晏驾公从哀次条奏诸大礼颁布行之中外翕然称善是夏　今上即位　上幼冲方向意问学知公宿学大儒进文渊阁大学士恊赞机密备顾问葢公素以忠朴受知少师公故少师公首推毂公而　上即首任之天下望及在政府又与少师公同心体国兴致化理　上尝亲书大字赐公其一曰枢机克□其一曰同心夹辅喜起都俞之风于时再见万历甲戊　上命主会试得孙镇等三百人是年修　□庙实录成　上加恩晋武英殿大学士少保兼太□太保仍礼部尚书　诰赠曾大父鉴大父纲父璋□如公官妣皆一品夫人妻张氏累封一品夫人丙子公以一品秩满　上又加恩晋建极殿大学士少傅兼太子太傅吏部尚书录荫一子中书舍人是年伯子兴周举于乡明年丁丑举进士公入相凡六年遇　上优礼师□每见称不名上殿不趋及谘访大政多称　旨辄降温谕褒之屡遣祀　郊庙先师孔子暨上　两宫徽号大婚嘉礼以及纳欵献俘诸盛事公皆恊恭赞成之无一不当　上意而所受　上恩赉殊特非先朝宰辅所尝蒙至于金钱文绮舆马什器之赐及夫大官传食中使慰劳尤不可胜纪公居恒自念遭遇非常不能图报万分之一会病肺久而足又患痿徙履渐不自胜顾恐一日负　主未忍言去至戊寅秋公见　皇上年日盛学日新朝政次第修举又自度病寖剧恐归不及首丘喟然叹曰帷幄非病臣素食地也因上书乞骸骨书屡上　上屡固留之而求去益力书至十上乃得请　上徐遣御医视药行人护行时兴周祠部郎亦自上书请得扶侍其父　上许之仍赐内帑金百金文绮二袭且诏乘传以往曰卿归幸善休沐寻当召卿矣公归里居一年疾稍平祠部君又得在告侍养会仲子兴齐举于乡公且喜且惧曰吾家世受　国恩而不世笃□□报之非人臣也即非人子也吾惫矣儿曹其毋忘忠贞之训是冬十二月廿八日公晨起犹对客食饮如常旁午病忽作口噤不语越三日庚辰元日公自起栉沐坐正寝而逝讣闻　上甚悼之辍　朝一日诏礼卿颁谕祭十一坛冬卿营宅兆太宰议赠赠太保仍录荫一子中书舍人辅臣议谥谥文简诸恤典视常数有加公生平深沈简谅内辨而色温于人不轻喜怒事不轻可否而人亦无所用其间以尝之论学本伦理立朝重名节诗若文古雅廓宏不涉蹊径性尤喜澹泊虽被蟒玉未尝去澣衣又门无私谒虽故人邑子不得妄陈一辞乃其所与少师公斟酌元气总理万几事又在禁密非外臣所得窥而公且树一士惟恐见知急一人惟恐见德人故益无所藉以颂公即祠部君尝语予乡者平古田及怀远府江两大捷皆公石画先之而使建议视师者尸其功大臣休休无他技信夫吴国伦曰初吕氏以戌入粤何挛挛也乃一日而四世称相臣遂粤西华冑岂其先阴德厚乎若文简公父子相继欲反于楚则又明于礼乐也巳礼不忘本乐乐其所自生公其自托□五世反周之义乎予故状其大者如此公生□□□子二月十八日距今六十有四年 

　　○资德大夫正治上卿太子少保礼部尚书兼文渊阁大学士赠太子太保谥文端南宇高公仪墓志铭（吕调阳） 

　　吕调阳 
　　隆庆壬申五月　先皇帝疾大渐　召三辅臣受　顾命南宇高公方□病闻　诏强起属哀增剧越月念三日竟不起未及光辅新政天下惜之公讳仪字子象别号南宇世籍杭之钱塘高祖南山公德铭始居今东花园里曾祖商隐公源祖乐静公富父东园公金戊并以隐德闻而乐静东园则皆以公贵赠资政大夫如其官母徐赠夫人正德丁丑十月三日东园公梦于肃愍而生公公颕异慕于公之人亦每自负嘉靖庚子以易中浙江乡试第六明年举进士二甲第一人改庶吉士尝试文渊阁赋见者惊赏遂有声馆阁间癸卯授编修时柄臣某方宠幸倾中外悦公女间文藻欲罗致门下数遣子及门风指公拂其意遂大衔忌而名行蒸蒸益起隐然负当世之望矣丁未同考礼闱戊申予告归比还与修　国典壬子疏乞终养适　庄皇帝在潜邸将出讲学所司奉　世庙旨慎选儒臣充讲幄首公　诏下会东园公讣至奔归归而徐夫人又卒居父母丧守制里中四年浙人赵通政者柄臣狎客得视师浙中藉势骄横于乡里诸谒者旁趋治属视之公弗往也赵既先公乃报谒中驰入独抗礼无所诎赵亦不能有加于公丁巳升右中允管国子监司业事而向通政者巳官尚书属其甥国学舍中令母卒业而超铨也数款曲致谒公固不可赵恚语人曰何物司业乃尔尊大耶然竟亦不能有加于公久之升侍讲学士掌南京翰林院事居南都又几三年会柄臣以罪罢去遂用佥议升太常寺乡管国子监祭酒事甲子升礼部右侍郎明年转左又改吏部左侍郎兼翰林院学士教习庶吉士寻掌院事丙寅升礼部尚书仍兼学士　世庙方向意用公会崩不果先是朝仪久旷故籍散失隆庆改元始设扆宁临羣臣奉祝册谒　宗庙具　法驾郊见　上帝幸辟亥释奠讲经诸大典礼咸倚办春曹旦暮待报无从考质公以其意酌今昔之宜修旧起废灿然明备无不当乎人心旧制合享天地以日月从嘉靖中乃分建四郊于是中官有请合祀复洪武旧制者公固不可曰洪武初不分祀乎即分亦旧制也何必改作竟寝其议或问合享非欤公曰无论非是奈何令中官得与外庭未议众韪之　孝烈□□先以保护功附　主　世庙公奉遗诏□□□主内殿而附元配孝洁秩然足垂一代彝典他□□薛文清从祀革张人道号及谏免旧邸之游幸会取光禄之羡银并关切大体词谠义正读□疏者无不称服　上方五龄公数引汉有司蚤建之议抗疏力请　国本乃定又议请亲贤讲学览奏召对诸疏皆见嘉纳公典礼三年纪法无不行者然故多病不任劳丁卯秋乞休致疏七上咸　优诏勉留己巳冬复恳疏乞骸骨先后凡十二上乃得请以典礼劳加太子少保赐驰驿传归辅臣言官交章留公佥谓公可大用于是公去而望亦滋重矣去之逾年　先帝以　今上在东宫且出讲学念　先朝耆旧可备保传无踰公者　诏起公于家辞不许乃单车就道壬申春三月朔奉　诏日侍　今上讲读于文华东序夏四月进兼文渊阁大学士公负望久数病数起晚而大用中外方想望风裁而溘焉逝矣伤哉讣闻　天子震悼　赐恤甚厚命以一品礼葬祭荫子中书舍人谥曰文端公体貌魁梧而性□寡言笑每定大谋断大义羣情指顾间徐出一二言决之切中宜□既贵雅饬如书生自视恂恂无他技及见权势炫□羣然风靡者若无有也雅恬素绝纷华珍玩之好□不畜姬媵独文史自娱入官三十年世业无所增加旧第既火终公之身未尝营创再归皆假馆于人不以意卒而发箧不给敛具门生故吏欷歔泣下公平生不馈遗干谒人亦无有能馈遗干谒公者古称社稷臣招之不来麾之不去葢其风度如此　明兴以来钱塘著称者肃愍暨公其人品位望相埒然肃愍遭遘不辰公业虽未究而完名令终过之梦征固不虚也诗文若干卷藏于家其孝友着在家乘不书公享寿五十有六配锺封夫人子男一即循学 

　　○光禄大夫太子太保礼部尚书兼文渊阁大学士赠少保谥文庄马公自强墓志铭（张四维） 

　　张四维 
　　关中古都会地当汉唐代蝉联枢揆不可胜纪顾自明兴来名臣硕卿勋伐相望独未有参政地者迨万历戊寅冯翊马公始由大宗伯承麻拜云公负公辅望久当是时以旧学受　眷知　上所注意甚厚海内士咸欣欣谓关陕地灵二百年始发于公必且抒所素蕴以协赞　中兴伟烈不偶然也俄而公被末疾以殁吁可悲矣公姓马氏名自强字体干别号干庵陕之同州人也自其先世居州城南之马坊头有讳和卿者生克敬克敬生驯太学生公高祖也曾祖文祖通知博野繁峙二县父珍宛平县丞母李孺人自曾祖而下咸以公贵赠光禄大夫太子太保礼部尚书文渊阁大学士妣皆赠一品夫人初李孺人方娠公梦龙遶室宛平公亦梦南极老人以绯衣儿来送比公生头角崭然不类凡子父母奇之幼警悟自知学授章句即解其大义十岁能文年十四补郡庠弟子员嘉靖庚子举陕西乡试第一声名籍甚顾屡上春官不偶益潜心下帷精进不懈巳复携羣弟子修业于太华山之青柯坪癸丑登进士选翰林庶吉士故事吉士年长者总挈诸务曰馆长人多匿年避之公年在数人下独不避诸所综理咸尽善惬于众心前后鲜及之者乙卯授翰林院检讨甲子满九载升修撰是时重录永乐大典被命分检官丙寅丁父忧丁卯以重录大典书成加侍读巳已服阕起司经局洗马管国子监司业事庚午回局兼翰林院侍讲充经筵讲官纂修　肃皇帝实录是秋典应天府乡试公品校精审凡三会试同考官及是榜所录士咸称得人升国子监祭酒公见科条渐弛失教学初意毅然以振饬自任首按事不逞习奸利事者刬剔积蠧悉取　累朝训典申明之绝请托抑躁竞励学官日以正学廸诸生于是成均中爽然易观听焉时生徒大集有需次经年不及拨历者公上疏请损诸司历事期而增其名额诸生有贫困不能自给者辄周之故士初惮公巳无不爱且敬者辛未升詹事府少詹事兼翰林院侍读学士寻掌院事是时　上在东朝言者请妙简端方士备辅导故迁公宫尹壬申　上出讲学逐以公讲读首臣公念　上方冲龄凡进讲不征文奥义务取目前易省事款款晓譬冀有所感动仪度端详音吐洪畅　上闻而甚悦以告　穆考有时讲退于幄后啧啧叹美众咸闻之升詹事兼教习庶吉士　上登极擢礼部右侍郎充日讲官寻转左掌詹事府事丁继母张氏忧归　上时时念之尝与元辅张少师言公所讲解易省久之又特问公服将阕未也乙亥守臣以公服除闻诏添注詹事府以原官恊理府事充实录副总裁日讲如故抵京升吏部左侍郎会礼部尚书缺廷推以公名请　上遣中使问阁臣尚书兼日讲否张少师言讲臣须清心专虑而礼卿部务烦重势不得兼状乃升公礼部尚书兼翰林院学士罢日讲仍充经筵讲官葢　特命也时宗藩繁衍诸请名封婚禄岁以千计中多诡冒乖越而先后条例亦自相抵牾以故王府科宿猾习其穴窦交结诸藩狡役出入奸莫可究诘公一一清其源本择条例恊于情法通行无碍者凖其一时有而设彼此剌谬者悉屏去之今礼部新题更定宗藩条例多公所其藁也法守既定乃斥汰诸积胥之尤无良者凡王府章疏至必亲裁决随榜之部门明示行止由是诸掾隶无所索贿公宇肃然隆庆间尝罢张人封以提点世其祀及是提点来朝请复封公寝其奏提点固请不巳公上疏历陈其不可且请严社夤缘请乞之隙无启幸门语甚剀切初北虏通贡市仪部所议爵赏有定额矣乃虏欲无厌岁请寖溢额公明其非计请申明初约凡一切额外乞求令边臣勿复通令甲所载文武大臣恤典节年条例增烦予夺靡凖公审详参校议画一之法奏之报可着令丁丑知贡举　世庙实录成加公太子少保戊寅三月进太子太保文渊阁大学士入阁办事公雅有康济志以古人自期待感幸知遇夙夜孜孜矢有以自效会偶疾不愈竟卒距其生正德癸酉得寿六十有六耳讣闻　上悼惜深至辍视朝一日赐赗赙舍襚之具甚渥赠少保谥文庄加祭至十一坛荫一子中书舍人遣行人护柩还工部主事督修茔兆凡所哀荣恤终之典视礼臣所议悉加厚焉葢　上所惓惓注眷公者其恩礼始终不替益笃如此惜天不假公年不及大究厥□可恨也公隆颧方颐巨耳丰背举止凝重俨然山立见者知其正人其操尚□谅凡立身施政务行心之所是不欲一毫苟狥于人兼容博爱发于至诚见一人一物不得其所必疚然思济之故平生恤困周急惟其力所可如恐不及见不善蹙额若将凂巳人有片长寸善汲汲乐与之自以不如也葢其德宇渊宏造诣深邃诚心直道贯乎表里始终无间然矣性笃孝诸生时李孺人病阽危斋心祈神佑侄应第者弗知也夜梦神告之曰语若叔而祖母数定矣其精诚感通如此事父宛平公乐志承颜备极无方之养居丧孺慕有乌鸟数百旦夕翔集其庐人以孝感所致云公配李氏累封一品夫人子男二人怡举人慥进士兵部职方司主事 

　　○光禄大夫柱国少师兼太子太师吏部尚书中极殿大学士赠太师谥文毅凤盘张公四维墓表（王锡爵） 

　　王锡爵 
　　万历乙酉冬少师大学士蒲坂张公卒于里第讣闻　上震悼辍一日视朝　诏赠太师谥文毅官一子丞尚宝谕祭者十有三其又明年丁亥公之子兵部主事甲征等葬公于蒲之风陵乡则公所自卜兆而　上遣官营封树云公辅政几十年其正首揆也仅期月耳而当鼎革之会夙夜奉公知无不一切广　圣泽厚元元芟憸壬举遗佚皆出公石画天下方手额公而一旦以忧去竟不复起故公虽以荣名始终人犹有憾焉公讳四维字子维别号凤盘公幼即开敏有大志举茂才试常诸生高等己酉举部试第二人癸丑成进士以庶吉士入翰林翰林□□椠以不关闻吏事高公独取累代典故及四方□除利弊反复研木片时华亭徐文贞公雅知公业以公辅期之矣乙卯以编修丁母王夫人忧戊年复故官越八年丁卯　庄皇帝改元以重录大典成晋右春坊右中允予五品服充经筵日讲官巳迁左春□□□德兼侍读而公念父嵋川公且老仍给□□□□年还朝又明年晋翰林院学士掌院事学士最华□不轻授于是人争言张公且相矣巳晋吏部右侍郎仍兼学士寻转左辛未引疾乞归　庄皇帝眷公不许再疏乃许之明年春　今上出阁讲读□公充侍班官恊理詹事府事寻掌府事兼教习庶吉士复引疾归　上御极之二年甲戌再起公以原官掌詹事府事乙亥　上手敕进公礼部尚书兼东阁大学士入赞机务丁丑以纂修　肃皇帝实录成加太子太保进兼文渊阁大学士明年　大婚加少保兼武英殿大学士庚辰以一品满三年加柱国少傅兼太子太傅壬午以边功加兼太子太师又以　皇子生加少师吏部尚书中极殿大学士前后荫子者四方江陵公秉政法令苛急如束湿薪海内讻讻是年江陵公卒公因密疏请下宽大　诏罢一切法令不便者天下旷然若脱挛絷而先是江陵公病将革其入幕党人惮公当轴即不得遂其私乃诈江陵公遗疏荐□昌公自代去公地而大珰冯保居中左右之流言籍籍起及一御史疏上　上持之不下一御史疏又上　上怒甚镌其三秩斥之外于是诸党人稍折气内携而言官因其间得遂发保与江陵公表里□合诸奸状时公犹藉藁私第待罪　上立召公入□拟旨寘之法籍其家巳而皂囊日上率诸党人诸党人既以次逐罢而言者犹不巳公谓除恶务根□可略也言于　上请一切与之更始又请拔用海内端直士旧江陵公抑弃者由是公论大明中外清肃然公以劳致瘁一日在　上前忽眩什地　上命两中使掖至阁明年春扈　驾阅寿宫　上登山四览又顾谓近侍掖公　上于公倚毗甚切故恩礼优异如此未几嵋川公讣至公号踊孺慕　上遣使慰劳赙赠有加及辞　上于文华殿稽颡进曰臣竖儒幸荷知遇今虽远离不胜拳拳之私愿　陛下法　祖孝亲讲学勤政清心寡欲惜财爱民日慎一日保终如始　上复慰谕目送之公既重伤嵋川公□两岁间两弟相继卒继妣胡亦卒公茕茕苫寝悲感益集乙酉十月方禫忽暴下不止数日而逝公居常恂恂如书生然深略内蕴人莫能窥其际至权大事决大议霆击斧断不中窽隙者江陵公在位久恣胸臆自便公挟持坚定意所必不可江陵公终不能夺之性严重寡言笑与人断断不苟合然能以意气假人人乐用故一肩艰巨旋乾转坤之效倚办俄顷论者方其功不在华亭公下云华亭公故知公于筮仕时乃公亦阴识视华亭公所以间关上下骇机伏弩之间口衔心算且翕且张时诩诩不佞言之又尝伏杨文襄翁襄敏两公气略磊砢无书生文吏琐琐态而惜后人无继之者意亦阴自许也丈夫固有志操左券而前卒与事合嗟嗟使公在位久其耳目同事益习且安虚而委蛇养天下以和平之福功烈可胜道哉公内行笃备在长安月一使人问嵋川公安否其丧也凭棺一恸而仆而弟殁公巳病犹强起经纪其丧新郑江陵两公者并以才识交公新郑公得罪去公起家宫端取他道会于逆旅江陵公怪问故公曰畴昔之事高公犹今事公也奈何以去而远之其敦厚雅素类此当公之里居宅忧且阕也羣小惮公严忌其复起间私问不佞即蒲州公来当别用一番人公自度与之共事合否不佞谨对曰先生诚正人也不佞以诚正辅之必合嗟嗟此亦不佞之左券也虽时会未偿请以质之九原无愧色焉因筮公行谊大者授诸孤使附于丽牲之次以诏来许若世系姻属及公历官受事之详非　宗社所以重轻兹不具载云 

　　○光禄大夫少傅兼太子太傅户部尚书建□□大学士赠太保谥文敏同麓余公有丁墓志铭（许国） 

　　许国 
　　按公门人沈少宰所状公鄞人也鄞诸余皆祖宋太保天锡天锡者理宗微时旧人有翼戴功官至参知政事典乡郡卒赠太保谥忠惠其后散处非一或在邑或在郊在郊者曰旗山曰马鞍山在邑者曰束门小江里父汇塘公永麟由乡举学官历浦江昆山擢判苏郡未行卒后以公贵累赠光禄大夫少傅兼太子太傅户部尚书建极殿大学士母王氏赠一品夫人汇塘公以上莫知所自出而其生也襁而育之小江里故今小江里人公既贵当赠三代喟然流涕曰孤不天不能明其出顾微夫夫也安有吾父恩讵敢忘于是赠汇塘公所后父节节父镗皆如公官节夫人丁镗夫人王若李皆一品夫人谓以此汇塘公报两世而吾后子孙独祖汇塘公可矣汇塘公二子长有壬先卒次即公公生嘉靖丁亥故名有丁字丙仲甫一岁博记善问父母大奇之稍长日诵数千言文多闳藻试辄冠诸生名日益起家日益□而广陵郝翁豪长者好奇节雅游缙绅间会所□□侯来守公郡翁书抵周侯此菰苇中有异才可以礼致者乎吾孙得师事之公方丧母家居周侯以公□是时翁年七十余一见握手驩若平生葢公居郝氏三岁郝氏竟资公游太学以顺天辛酉乡举上春官与今吴门申公娄江王公并及第授翰林院编修三公者后先相　今上　明兴以来及第者所未有也公尝代　制草曰是惟　王言奈何私谀人又因以利于是戒门者谨谢客而词务简重乙丑戊辰皆分校礼闱所登进士各三十二人而归太仆沈少宰与焉归太仆者昆山人也初公童时从父之昆山将执经其门不果其后归名大着每上春官校士者争欲得之以重而公手一卷古色黯淡意必归君巳而果然人服其鉴故与沈少宰同学相友善竟首录沈二君皆大雅不阿时好自是举子业之一变士依声慕古以成先资本公得二君力也公初持父丧归自昆山辄行营高敞地旁可树松槚万列石像生竖穹碑神道者人莫之信也于是葬同岙而自称同麓子以志思云第后四岁乃请告归葬母毕窀穸之事郡中人远近来观咸啧啧叹曰公固非大言隆庆初充实录纂修官又充　经筵讲官辛未升国□司业壬申改洗马兼修撰侍　今上东宫会　登□改左谕德兼侍读加俸一级无何私疾欲归当事者不可而公请益力遂以左庶子领南词林得便道之家公雅有山水癖买山东湖中得古洞初扣之铿然巳发之谺然浮石四垂乃疏峰披道分流抗丘匝树其侧感归来之辞名其庄曰五柳楼曰舒啸斋曰觉是台曰矫首而总之舒园有司劝驾强起一之旧京万历甲戌升南国子祭酒令诸生以什伍相保连坐竟公去无犯令者而旧梓二十一史在久漶漫公乎雠史汉及齐梁书重梓之以惠来学居二岁丙子复移疾归卧东湖日读漆园书充然有得手疏之若干卷藏于山戊寅起少詹事兼侍读学士领词林未至升太常卿管国子祭酒事己卯升礼部右侍郎兼侍读学士仍充　经筵讲官庚辰改左侍郎掌詹事府事寻改吏部明年解部事仍掌詹事府充会典副总裁会三品满　赐羊酒钞贯荫一子国子生无何升礼部尚书兼文渊阁大学士入阁办事壬午六月也时江陵新故公与蒲坂吴门共事凡憸人横政次第更始常梦之帝所手一戈逐巨珰以俘于帝于是实赞巨珰之狱中外快之会浙兵大噪陵犯制府□不可解则蜂屯而攫于市　朝遣左司马张公以节钺往过公问计公曰是穷兽也且致死争旦夕之命柰何以徒手搏之张公遽问计将安出公曰闻河南人徐景星者有机略旧领此军今失职待事蓟门张公呼至挟而南景星身居其间亟谕以祸福诸军故信景星缚首事者诣军门谢枭九人于市浙兵乃安是岁九月　皇子生加太子太保礼部尚书武英殿大学士荫一子秘书庚辰癸未皆典礼闱一时海内名士搜录殆尽居一岁从　上定寿宫加少保改户部他官如故甲申以辽东出塞大捷论赞画功力辞世荫赐银币麒麟衣先是蒲坂以忧去吴门当国予从公后鉴于前之务相矫者而江陵既败言者尚齮龁不巳乃引科场命题以摇　上心太宰杨公曰不可是欲于口语文字间起大狱邪因覆奏语侵言者言者哗然诋杨公阿吴门竞请斥罢予私心愤激以去就争之二三大臣亦多抗疏引去明言者非是独公内直　上调剂之奏牍满几日应接不□居数日乃密疏言言官可任孰与诸大臣今以一言官故而使诸大臣侧足求去非盛世事有如听其□□臣愚亦有去耳　上意动于是遣二中使赍　手□诣申公及予邸谕意而太宰亦复位诸大臣始安公有力焉是时公及吴门予三人者同心辅政天下喁喁相望太平无何而公病矣公病咽逆饮食辄留不下是秋在告　上所遗存问诊视者相望于道会滇南大捷加少傅兼太子太傅进建极殿荫一子秘书令卧受固辞不许三疏乞骸骨又不许竟卒长安邸第甲申十一月十七日也享年五十八岁　上遣中使视丧内出金币疏布米盐诸物赙之有司给丧具谕祭九加二赠太保谥文敏仍荫一子秘书辍朝一日以部郎护丧营葬而公配一品夫人水氏以壬午卒公尝疏请预营两竁俟他日至是合焉葬东湖之隐学山前创一庵守僧奉祠给田若干顷公素达生奉养甚备所居一日必饬亭榭莳花木以自娱善饮喜宾客客常满座非大故不废丝竹每对客诧东湖之胜口津津未尝一日置也平生不设城府与人多可少怪言辄披肺腑相示遇事辄任长老言海上有金塘大榭诸山延袤百余里今瓯脱诚使人耕牧其中可资丘饷宽内地公以属有司有司虑扰民不可公曰本利民而顾扰之诸君谓不可则不可耳其心无适莫类此葬以乙酉十二月七日葢公与予皆丁亥生而公长予者四月先后词林辑典校士公多予偕今幸从密勿朝夕而公巳矣览状泫然悲涕因掇其大者铭铭曰公家太保忠惠发祥文敏继之旷代相望奕奕文敏草莽崛起何自降神丹山赤水嘉隆之际龙蠖诎信爰及　今皇楫霖寅恭者谁吴门蒲坂暨予小子左右推挽如羹之调如药之谐汛扫搀抢登于泰阶有呼脱巾授计定乱樽俎折冲庙廊成筭定乱犹易靖哗寔难讹言繁兴撼公如山词组密陈倐回　天听散彼比周以宁庶政国是焉定佥曰惟公同底于道式和民衷保衡可希归来何暇存以舒啸没而乘化有淼者湖有森者丘公体所藏公神所游 

　　○特进光禄大夫左柱国少师兼太子太师吏部 尚书中极殿大学士赠太师谥文定申公时 行神道碑（焦竑）
  </div>
  <div class="pagination">
   <a href="国朝献征录_page28.html">
    上一页
   </a>
   <span>
    ...
   </span>
   <a href="国朝献征录_page24.html">
    24
   </a>
   <a href="国朝献征录_page25.html">
    25
   </a>
   <a href="国朝献征录_page26.html">
    26
   </a>
   <a href="国朝献征录_page27.html">
    27
   </a>
   <a href="国朝献征录_page28.html">
    28
   </a>
   <span class="current-page">
    29
   </span>
   <a href="国朝献征录_page30.html">
    30
   </a>
   <a href="国朝献征录_page31.html">
    31
   </a>
   <a href="国朝献征录_page32.html">
    32
   </a>
   <a href="国朝献征录_page33.html">
    33
   </a>
   <a href="国朝献征录_page34.html">
    34
   </a>
   <span>
    ...
   </span>
   <a href="国朝献征录_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
