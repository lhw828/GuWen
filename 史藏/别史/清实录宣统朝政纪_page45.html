<!DOCTYPE html>
<html>
 <head>
  <meta charset="utf-8"/>
  <title>
   清实录宣统朝政纪 - 第 45 页/共 148 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录宣统朝政纪 - 第 45 页/共 148 页
  </h1>
  <div class="content">
   ○谕军机大臣等、本年因甘肃连遭亢旱。吉林湖北猝被水灾。当经分别颁发帑银。并由该督抚等妥筹赈抚。其余奉天湖南广东福建等省。据报偏灾。亦经先后谕令该督抚等筹办急赈。妥为抚恤。小民谅可不至失所。惟念来春青黄不接之时。民力未免拮据。著该督抚等体察情形。如有应行接济之处。即著认真查明。据实覆奏。务于封印以前奏到。候朕于新正降旨加恩。此外各该省有无被灾地方应行调剂之处。并著一体查明具奏。该督抚等务当痛除积习。饬属确查。不得稍有捏饰。以副朝廷实惠及民之至意。将此通谕知之。　　

○庚辰。孝钦显皇后梓宫奉安地宫。命肃亲王善耆恭诣菩陀峪定东陵芦殿梓宫前奠酒。恭奉龙輴车。引绋入宝城。永远奉安孝钦显皇后梓宫于宝爿滟木上。复诣地宫外恭代行奠酒礼。题主届时。协办大学士荣庆、大学士鹿传霖恭题神主。奉安宝座。仍命肃亲王善耆恭代行虞祭礼毕。恭奉神牌奉安黄舆内。跪送启行。　　

○命礼亲王世铎、肃亲王善耆等恭奉孝钦显皇后神牌黄舆回京。遣顺承郡王讷勒赫沿途恭代行朝夕祭礼。　　

○以大葬礼成。遣官告祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。并菩陀峪定东陵后土。菩陀峪之神。　　

○遣官告祭德宗景皇帝暂安寝殿。　　

○遣官告祭奉先殿。　　

○谕内阁、沈秉＜辶黎＞方■土奏、云南署平彝县准补新平县知县陈策贤、办理禁烟。不遵定章。自私自利。卸办罗平厘金试用典史傅明贤、抽厘舞弊。确有赃私。均著即行革职。傅明贤赃款。并著严行追究。卸办平彝厘金即用班补用知县杨宽、卸办陆源厘金即用班补用知县曹瀛于司巡舞弊。毫无觉察。均属庸懦无能。惟系正途出身。文理尚优。俱著以教职归部铨选。　　

○又谕、前据御史胡思敬奏、疆臣嗜酒废事。贪黩营私。并贵阳府知府谢文翘纵子行凶。嫉民如仇各摺片。当经谕令沈秉＜辶黎＞方■土确查具奏。兹据查明具奏称贵州巡抚庞鸿书被倢■＜曰融＞■＜石木＞各款。查无实据。惟严于律己。驭下未免稍宽等语。庞鸿书被倢■＜曰融＞■＜石木＞各款。既无实据。著免其置议。该抚身任疆寄。嗣后务当振刷精神。于行政用人。力求整饬。傥敢因循敷衍。断难稍示姑容。贵州贵阳府知府谢文翘虽无纵子行凶等事。惟性情谬戾。不恤人言。署天柱县知县印江县知县邹毅洪居心残忍。办事欺饰。按察司照磨刘名晋捏禀移局。致酿重案。均著即行革职。试用知县李祖章查无实在劣奣＜虘阝＞亦。著俟起复回省后。随时察看。候选通判刘泽沛物议滋多。著勒令回籍。宗彝、吕联奎办理学务。尚能认真。著免其置议。什长聂绍初著饬邹毅洪交案审办。岁贡生萧堉熙著地方官严加管束。　　

○察哈尔都统诚勋奏、前据西林果勒盟长、西乌珠穆沁副盟长等因闻京张铁路将通。深恐芦盐浸灌。有碍蒙销。恳请设法保护。业经订立合同条约。奏明办理。兹复据东西苏呢特派出专员。陆续来口。与公司当面定议。凡行销直隶热河大同等处者。均愿归公司认包。并请派勇驱逐外来游民。均归蒙人自运。惟西苏呢特有运销山西归化等处之白盐。据称仍愿自运销售。不归公司认包。自应听从其便。嗣后遇有该旗运往山西归化等处销售白盐。应由公司查验所随时给予运票。任其前往所指地方销售。以顺蒙情。其西乌珠穆沁一旗。因路途遥远。尚未据派员来口。应俟到日。与公司直接定议。以归一律。下部议。　　

○护理云贵总督沈秉＜辶黎＞方■土奏、准度支部咨、奏准推广牌照捐一案。当经前督臣锡良以滇省禁烟。无论栽种贩吸。均先后奏明缩限于上年年底一律净尽。毒苗既绝。出产毫无。趸售之商、零贩之店。靡不依限歇业。实无买卖烟膏烟土之人。牌照捐无凭开办。下所司知之。　　

○豁免云南赵州被水田亩上年应徵粮银。　　

○辛巳。谕内阁、肃亲王善耆等奏、承差不力。据实纠倢■＜曰融＞■＜石木＞一摺。孝钦显皇后梓宫永远奉安。典礼至为重要。承办各员应如何恪恭将事。以昭诚敬。乃马兰镇总兵恩霖事前毫无豫备。实属咎无可辞。内务府郎中文荫于应行典礼。漫不经心。尤属异常疏忽。恩霖、文荫均著交部严加议处。寻议马兰镇总兵恩霖、内务府郎中文荫、均即行革职。　　

○湖南巡抚岑春蓂奏、前因常澧水灾。城专滟瓦开裂。城堤亦多冲刷。晶■宜经饬属查勘。分别筹修。旋据武陵县职员余嘉锡等禀称沅水发源贵州。建瓴而下。直射城根。郡城地势。北低于南。北门外后乡一带二十余村。则愈形低洼。全恃郡城为之障蔽。城垣设有疏虞。城内生灵及后乡各村。皆有其鱼之患。郡城西北一带圮裂各处。固急宜修筑。东南滨江三面。每遇盛涨。水高城卑。亦须加高培厚。需费非五六万串不办。然常德之大患有二。一则因对岸善卷村沙洲挺峙。一则以洞庭湖日形淤塞。随处兴修堤垸。已占全湖之半。若为一劳永逸之策。则必尽废堤垸。疏浚全湖。此其力万不逮。而于势必不行。惟有暂救目前之急。于常德略事补苴。以冀稍缓其祸。查常郡对岸沙洲。经前任湖广总督臣毕沅奉旨查勘。彼时因人力难以挑穵。以城之东西花猫堤。杨泗庙。回峰寺。落路口等处旧有石柜四座。藉以逼溜刷沙。业已颓坏。奏请动帑修复。近年沙力愈淤愈高。每当盛涨。石柜没于水底。无物与水相敌。郡城始受其冲。今惟有将石柜加高八九尺及五六尺不等。使之高出水面。纵未能除已成之溜。而可刷方来之沙。较之修筑城垣。为益甚大。估计需钱五万余串。合之城工。约需钱十万余串。值此库款奇绌。万难筹此钜款。查光绪三十三年因建造西路师范学堂校舍。经费无出。由学堂监督呈请于西路行销各岸淮盐。每斤捐钱一文。用资兴办。目下业已限满。请将前项盐捐展收三年。作为常德修理城垣石柜经费。以保生灵等情。即经电商两江督臣张人骏查复照办。并由臣饬藩司善后局筹垫款项。遴委妥员。乘冬令水涸。赶紧兴修。以御水患而资保障。其湖滨已溃堤垸。应如何分别修筑。统俟各该府县勘明。再行核办。下部知之。　　

○又奏、严禁洞庭沿湖居民私筑堤垸。并购置穵泥机器。以资开浚。下部知之。　　

○又奏、洞庭湘江淤浅等处。分别设立浮桩镫塔。下所司知之。　　

○又奏、澧州等属灾重赈繁。统计筹办工赈冬赈及补买备荒谷石。共需银一百五十余万两。捐项骤难凑集。拟提借官银钱局银钱钞票。以济急需而救民命。下部议。　　

○又奏、鄂省饥民到湘。由官酌给钱粮。妥为资遣报闻。　　

○又奏、上年筹拨炼矿公司官款。改借为助。下部知之。　　

○出使大臣钱恂奏、窃臣于光绪三十三年奉命充第二和会全权议员。目者滟见各国之胸有成竹。深慨我国之毫无准备。惩前毖后。曾于事毕奏陈应豫备第三次豫会事宜。奉朱批该衙门议奏。嗣又奏陈各约之未可轻押。宜由京外臣工详审机宜。嗣又奏陈仲裁裁判。可赞成不可轻信。均奉朱批外务部知道。钦遵在案。查该会原定甲寅年即宣统六年开第三会。而先于壬子年即宣统四年发表第三会应议各题。徵各国之意见。臣维二会毕事。已越两年。三会开始。仅余两年。岁月不居。转瞬即届。傥彼时毫无提议。固为列国所讪笑。或提议一二。或敷泛不切于利害。甚或昧于所不利。而争其所无害。尤招列国之轻侮。溯自第一会以后。我中国不加讲求。致无以应第二会之事机。今三会又来。若不亟事研究。则必仍蹈故辙。自非先事豫备不可。而先事豫备之法。臣愚以为宜仿各国通例。将该会约文速行颁布。选深通中国旧学之法律家。深通外国情势之外交家、辅以兼通中外文字之新学家。组成一研究会。以研究该约之利害。利害明而三会之应提何议。自有定见。现在二会豫会各国。均将约文及本国议恉。刊印专书。颁示全国。分赠友国。良以条约关于军事者多。既颁示全国。则本国所业经承认之条。军民所共守。可免外人口实。分赠友国。则本国从违之意恉。显著无隐。一旦有事。可援成说以应付。而不为条约所拘。我国海陆军政方事振兴。军事之经验未深。约文之利害难辨。故研究考订。较各国当更为慎重。臣躬参和会。见闻较切。查和会成文十三约。言国际解纷者二。言国际军事者十一。国际解纷之法。注重仲裁裁判。此外十一约之言军事者。挈其大纲。曰宣战规则。曰陆战规则。曰陆战中立规则。曰开战后处置敌国商船规则。曰商船改充战舰规则。曰敷设自动水雷规则。曰海军石滟驳击口岸城乡规则。曰海战红十字会规则。曰捕获中立国船只规则。曰设立国际捕获审判所规则。曰海战中立规则。此十一事或关交战。或关中立。虽多国际交涉。实为国内要政。惟列国并峙于大地。海陆之形势迥殊。形势殊而此国之法律以为是者。彼国之法律或以为非。故当两国开战之际。无论为交战国。为中立国。往往以违背公法之举。互相诘责。终以各据国法。各引成例。而辩之有理。各不任咎。和会开议之初。有鉴于此。欲求举动一致之法。遂采辑列国之军规。择取战史之旧例。订为条约。互相遵守。用意非不善。但一经商议。各择合本国法规者争事赞同。背本国法律者争事排斥。磋商良久。于关涉军事之数十议题中。仅订成十一约。订成之后。豫会各国既不甘不画押以放弃应享之权利。亦不肯轻然诺以勉尽责难之义务。遂于各约中提出不便本国之条。声明不表赞同。是各国谋举动一致之说。虽难实践。而各国不自便起见。计至周也。我国海陆军事。尚无各项专律。既不能执国法以相印证。即不能抱一见以决从违。自非先订各项专律不可。而各项专律。又非互证和会各约。不能承订。此和会约之关于军事法律而不可不亟事研究者也。又一国军事教育。固以讲求战术为第一要义。而战术之中。若捕获船只。若待遇俘虏。若救护病伤。国际应守之例。彼果违犯例规。此必遽施报复。故各国军事学校莫不有战时国际法一科。供将士研究。今最新之战时国际法。悉本此十一约以立论。以国与国交涉。本无可守之法律。所谓国际法者。不得不根据此万国遵守之十一约。惟研究之际。不徒贵知条文大恉而已。必须内顾国势以研究利害。有利者立赞同之学说。使临事引证而应用之。有害者立排斥之学说。使临事引证而抗辩之。故国际法之名称。万国从同。国际法之学派。各国不一。虽第二和会订约以来。陆海战规如宣战。如中立如捕获。往时学派极见纷歧。今大旨已归一致。然各国不画押之条。仍鼓说立异。自成一派。俾军民知所向背。我国战时国际法一科。已见于法政学堂。大率译自他国。而不本中国之势以立言。尚不成有裨军政之专学。即不得为军事学校之范本。今宜将条约之译文。国家之成见。编订成书。颁行国内。令从事法学军学者。详究抉择之方。趋避之术。订成课本。作军事学校之教科。庶国家之政策。可以作学说之先导。军民之学说。可以为政策之后盾。此和会约之关于军事教育而不可不亟事研究者也。研究入手之处。非先将全约译成汉文不可。顾译解綦难。非有通顺确切之约文。俾血■乣共读。将利害何由而明。利害不明。即操纵无术。此国际之大患也。近年归国留学生中。当不乏晓明约意之人。正可选一二通材。令从事于译解。臣愚以为宜尽宣统二三两年之内。第一译约成汉。第二将各约辨晰利害。撰为学说。在国内则凭此学说以参订军事专律。亦凭此学说以辅益军事教育。在国际则凭此学说以应宣统四年三会议题之徵问。诚一举而两得者也。下所司议。寻奏、所陈各节。有业经豫备者。有正在筹办者。有难以实行者。总之和会一举。条件至繁。关系至重。要在先事豫谋之实际。不在立会著说之虚文。今距会期尚有三载。使随时随事讲求有素。似尚不至有临会竭蹶之虞。从之。　　

○出使大臣伍廷芳奏、在秘办理交涉情形。已将该国虐待华人苛例。分别驳改。并订立证明书。互相签押。以为他日彼此遵守之据。又奏、索偿秘工焚掠华人商店。派员催商。下外务部知之。　　

○以办理漕运出力。予前署杭州府知府三多议叙。　　

○以代办使事。积劳病故。予分省补用道李经叙优恤。　　

○以捐产赡族。赏浙江候补五品京堂刘锦藻故父刘镛扁额曰承先赡族。　　

○壬午。仁宗睿皇帝诞辰。遣官祭奉先殿。　　

○孝钦显皇后神牌升祔太庙。前期三日。遣官告祭天、地、太庙、社稷、先师孔子。　　

○遣官告祭德宗景皇帝暂安寝殿。　　

○谕军机大臣等、电寄袁树勋电奏悉。仍遵前旨将所陈应办各事宜。和衷妥商。会同具奏。　　

○吏部奏、酌增考职京员并考班中书改外办法。从之。　　

○湖南巡抚岑春蓂奏、在籍职官因争继京控。甫经结案。又辄另生衅端。请将广西试用知府陈为福即行革职。已革工部主事陈为祺不准开复原官。并追夺陈为祺之母陈王氏、陈为福之生母陈王氏、及陈张氏诰命。一并归案审办。如所请行。　　

○以办学不力。湖南耒阳县知县王树人。东安县知县彭士荃开缺另补。通道县知县胡元佐原品休致。　　

○以加增税价。革署湖南桃源县知县吕学楷职。并讯办。聚赌挟妓。革试用知县杨晋职。嗜好未除。革试用通判王知勖职。永不叙用。　　

○癸未。谕军机大臣等、肃亲王善耆现在有差。孝钦显皇后升祔太庙。恭请穆宗毅皇帝神牌之差。著改派礼亲王世铎。　　

○又谕、都察院代奏、翰林院侍讲李经畬等呈称已故五品卿衔山西即用知县汪宗沂经学卓越。请宣付史馆立传。并将经学书四种进呈一摺。著将所著书交南书房阅看后。再行请旨。　　

○察哈尔都统诚勋奏、察防财力支绌。与内地库藏各有指拨者不同。惟有按照新章变通办理。其有案可稽者。照案接报。其实在无从查核。漫无根据者。不敢饰词捏造。请准由奴才任内算起。免予造册。分别列单。汇案送部。以清尘牍。下部知之。　　

○甲申。谕内阁、本月初四日孝钦显皇后梓宫永远奉安地宫。大礼告成。在事诸臣敬谨襄办。妥协周详。允宜仰体慈怀。特加恩叙。所有随入地宫之礼亲王世铎、肃亲王善耆、庄亲王载功、顺承郡王讷勒赫、贝勒载润、贝子溥伦、喀尔沁公博迪苏、协办大学士荣庆、陆润庠、农工商部尚书溥颋、内务府大臣奎俊、景丰、礼部左侍郎景厚均著赏加二级。　　

○又谕、李国杰奏据实纠倢■＜曰融＞■＜石木＞大员一摺。孝钦显皇后梓宫永远奉安山陵。礼节隆重。应差各员宜如何敬谨将事。乃直隶总督端方沿途派人照相。初三日举行迁奠礼。焚化冠服时。该督乘舆横冲神路而过。又于风水墙内借行树为电杆。实属恣意任性。不知大体。直隶总督端方著交部议处。寻议革职。　　

○以隆裕皇太后恭送孝钦显皇后梓宫永远奉安山陵。及恭奉神牌黄舆还京。免经过之大兴、通州、三河、蓟州、遵化五州县地方本年额赋旗租。并赏给平毁麦田籽种银。　　

○以恭题孝钦显皇后神主。赏加协办大学士荣庆太子少保衔。大学士鹿传霖太子太保衔。　　

○赏恭办丧礼王大臣、承办丧礼内务府、民政部、礼部、步军统领堂司各官、恭送梓宫、及随从隆裕皇太后赴陵之王公大臣文武官员、管营大臣、守护陵寝大臣加级有差。随营兵丁半月钱粮。　　

○赏直隶办差大小员弁各一级。沿途当差兵丁一月钱粮。　　

○赏陆军部兵丁饷银。行营兵丁。修道步甲半月钱粮。　　

○赏恭请小轝大轝校尉民夫。及内务府雇备夫役银。　　

○赏请轿隶尉银。　　

○乙酉。孝钦显皇后神牌升祔太庙。监国摄政王恭诣黄幄。行朝奠礼毕。诣太庙街门外。恭候神牌黄舆至专滟瓦城门外。诣黄舆前行礼。恭捧孝钦显皇后神牌入太庙。代行谒列圣列后礼毕。奉安于孝贞显皇后之次。行礼毕。礼亲王世铎恭捧穆宗毅皇帝神牌庄亲王载功恭捧孝哲毅皇后神牌。监国摄政王复代行谒孝钦显皇后礼。并行致祭礼。　　

○添铸学部图书之印。从尚书荣庆等请也。　　

○添铸广西巡警道、吉林密山府知府各关防印信。从巡抚张鸣岐、总督徐世昌等请也。　　

○赏恭送孝钦显皇后梓宫喇嘛缎疋银两。　　

○丙戌。以孝钦显皇后升祔太庙礼成。颁诏天下。诏曰。朕维礼明追养。孝莫大于飨亲。诗纪肇禋。典莫隆于格祖。馨闻是播。殷荐维虔。矧慈范树于六宫。尊崇宜备。懿德光于四表。报享尤殷。爰考彝章。用彰茂矩。钦维皇祖妣孝钦慈禧端佑康颐昭豫庄诚寿恭钦献崇熙配天兴圣显皇后坤元协吉。泰运延洪。度表肃雍。迈徽音于任姒。道崇巍荡。跻郅治于唐虞。亲政事而宵旰忘劳。轸民依而暑寒泯怨。锡万宇承平之庆。式启鸿图。贻两朝远大之谋。弥殷燕翼。君■羊贤并进。左右夔龙。元恶必除。诛流欢鲧。乃丑类尚思蠢动。渠魁犹肆鸱张。特遣六师。用张九伐。举雕戈而西指。关陇肃清。拥铁甲以南征。江淮底定。由是皇图巩固。上理咸登。寰海交通。宏规益辟。储君■羊材而立学。文教覃敷。习阵法以成军。武功丕显。兴垦务而尽田畴之利。修矿政而发金锡之藏。振商业则百产罗珍。尚工艺则五材备用。舟车毕达。权量胥同。而且恤民以减刑章。化俗必敦礼让。肃明禋于阙里。俎豆升歆。讲信睦于邻邦。敦盘修好。盖能综古今之制。斯能审中外之宜。是以会集议员。颁行宪政。允符舆论。胥洽君■羊情。朕以幼冲。缵承大统。恪遵遗训。勉奉前型。仰圣化于椒庭。功参位育。荫恩晖于兰殿。祚衍灵长。方期率土胪欢。永嵩岳华封之祝。讵意重霄远隔。增秋霜春露之悲。泽溥璇图。五十年创成宏业。光宣璆册。廿二字崇上徽称。昔年吉壤曾诹。隰原是度。今日神乡永奠。灵爽攸凭。奉先则志切瞻依。望山陵而兴感。承祀则情深忾僾。飨寝殿以通诚。敬告天。地。宗庙。社稷。先师。于宣统元年十月初四日。奉安菩陀峪定东陵礼成。初九日升祔太庙。几筵在御。弥存昭假之思。圭瓒肃将。益切苾芬之荐。既竭诚而尽礼。宜锡类以推恩。所有事宜。开列于后一恭送孝钦显皇后奉安礼成之执事大臣官员加一级。一直隶办差之地方文武官员加一级。一内外大小各官。除现在品级从前已得封赠外。其升级改任者。著照新衔封赠。一满汉孝子顺孙义夫节妇。该管官详加咨访。确具事实奏闻。礼部核实旌表。一各省儒学以正贡作恩贡。以次贡作岁贡。一各省养济院所有鳏寡孤独及残疾无告之人。有司留心养赡。一穷民无力营葬。并无亲族收瘗者。地方官择地多设义冢掩埋。毋使暴露。于戏。重祭先之典。告备告时。徵昌后之祥。卜年卜世。尊亲共戴。与覆载以同仁。茀禄偕臻。彳滟扁垓埏而被德。布告天下。咸使闻知。　　

○谕机大臣等、电寄专使大臣贝勒载洵、电奏、英主赠给宝星。著准其收受。　　

○又谕、电寄出使大臣李经方、电奏、英主赠给宝星。著准其收受。
  </div>
  <div class="pagination">
   <a href="清实录宣统朝政纪_page44.html">
    上一页
   </a>
   <span>
    ...
   </span>
   <a href="清实录宣统朝政纪_page40.html">
    40
   </a>
   <a href="清实录宣统朝政纪_page41.html">
    41
   </a>
   <a href="清实录宣统朝政纪_page42.html">
    42
   </a>
   <a href="清实录宣统朝政纪_page43.html">
    43
   </a>
   <a href="清实录宣统朝政纪_page44.html">
    44
   </a>
   <span class="current-page">
    45
   </span>
   <a href="清实录宣统朝政纪_page46.html">
    46
   </a>
   <a href="清实录宣统朝政纪_page47.html">
    47
   </a>
   <a href="清实录宣统朝政纪_page48.html">
    48
   </a>
   <a href="清实录宣统朝政纪_page49.html">
    49
   </a>
   <a href="清实录宣统朝政纪_page50.html">
    50
   </a>
   <span>
    ...
   </span>
   <a href="清实录宣统朝政纪_page46.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
