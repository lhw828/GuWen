<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 225 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 225 页/共 681 页</h1>
    <div class="content">
○削原任山西巡抚图克善、兵部尚书衔。以捏报平阳府蒲县开垦地亩故也　　

○癸卯。上驻跸鄂伦蒿齐忒地方　　

○甲辰。上驻跸察罕和屯南。柰曼固山贝子吴勒木济、来朝　　

○议政王大臣等奏、克取云南省城、所关至要。向趣大将军赖塔等军、曾遣学士额库礼前往。今越将军纪哈里、噶尔汉等、两路之兵、应遣部院贤能官各一员前往。上曰、自京遣官、有需时日。前遣理饷郎中额尔赫图、范承勋、见在军中。可令额尔赫图、赴纪哈里军。范承勋赴噶尔汉军。速趣大兵前进。仍令兼理粮务。大兵进止、逆贼情形、其令不时奏闻　　

○云南巡抚伊辟疏言、两路大兵、齐集滇中、请亟令贵州、广西、二路协济银米。上谕、广西云南、相去辽远、路险山多。且有苗蛮盘踞。大兵粮饷、若由广西转运、必致有误。其遣户部郎中明额礼、萨木哈、驰赴云南、与大将军、将军、督、抚、提督等、会同酌议。抚恤人民、设法采买、勿误军需。不必由广西贵州起运　　

○予福建阵亡汉军佐领金世砺、祭葬如例　　

○乙巳。上驻跸达希喀布秦地方　　

○以京畿旱、谕礼部、及内务府、虔诚祈雨　　

○丙午。上驻跸冰窖地方　　

○丁未。上驻跸滦阳城　　

○戊申。上至汤泉。诣太皇太后行宫、问安。驻跸鲇鱼池城　　

○征南将军都统穆占疏言、平远、大定、黔西、遵义、悉经恢复。诸处向有贼将、俱奔赴云南。贵州无警。臣同副都统花色、宜思孝、遵大将军章泰等檄、率护军骁骑汉军兵、每佐领四人、进征云南。余兵付前锋统领萨克察巴图鲁、总督董卫国等、留镇贵州。上谕、贼虽奔散、黔省有土司苗蛮杂处、关系匪轻。将军穆占、酌量率兵、仍回贵州、统摄官兵、固守疆土。副都统花色、宜思孝、既已前赴云南。萨克察巴图鲁、不必赴云南　　

○调镶黄旗蒙古副都统觉罗席特库、为满洲副都统　　

○己酉。上诣太皇太后行宫、问安　　

○免鲇鱼关、汤泉、郭家庄等处田地、本年分额赋　　

○定远平寇大将军固山贝子章泰等疏报、臣等率大兵围云南省城、宣布皇上好生之仁、遣使招抚诸路。今有大理府伪定远大将军东平公张国柱、临安伪总兵徐衷明、李三郴、罗文献、永顺镇伪总兵郭壮兴、范应泰、姚安府伪亲军车骑后将军刘汉章、伪总兵谢文明、自蜀遁回伪亲军铁骑左将军杨洪德、及伪将军赵玉、杨开运、高启隆、刘魁、白起昇、侬朋、邵文魁、刘培吾、伪总兵高攀喜、杨斌等、各率所属伪弁兵、呈缴印劄、相继诣军门降。下部知之　　

○庚戌。上诣太皇太后行宫、问安　　

○叙克复辰龙等处关隘功。授援剿右路总兵官王度冲、为左都督　　

○辛亥。上诣孝陵。奠酒举哀。次至仁孝皇后孝昭皇后陵。奠酒举哀　　

○上诣太皇太后行宫、问安　　

○勇略将军云南贵州总督赵良栋疏言、军粮告匮、臣令各营、暂还铜河。上谕、大兵见围云南省城、自蜀前进之兵、关系至急。郎中苏赫臣等、与该督抚会商。务殚心竭力、速设策运饷、勿误军需。如误馈饷、致失军机、以军法从事　　

○壬子。上奉太皇太后回銮。亲扶登辇。行数步、乃乘马随行。驻跸蓟州所属七里峰村东　　

○转户部右侍郎觉罗沙赖、为左侍郎。升左副都御史科尔坤、为户部右侍郎　　

○以户科给事中孙蕙、为福建乡试正考官。吏部主事刘始恢、为副考官　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之九十五




大清圣祖合天弘运文武睿哲恭俭宽裕孝敬诚信中和功德大成仁皇帝实录卷之九十六　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十年。辛酉。五月。癸丑朔。上驻跸三河县东　　

○山西提督周卜世疏报、遵义贼兵肆乱。臣遣总兵官李师膺、游击张所元等、率兵往剿。有真安州伪知州金仕俊、仁怀县伪知县吴逢圣、相继投诚、遂复真安州及仁怀、绥阳、桐梓、三县。得上□日嘉奖、下部议叙　　

○狭西巡抚鄂恺疏报、庆阳土寇耿飞等投诚。下部知之　　

○河道总督靳辅疏言、臣前请大修黄河、限三年水归故道。今限满而水犹未归、一应大工细册、尚未清造、请下部议处。得上□日、靳辅著革职、令戴罪督修　　

○甲寅。上驻跸通州所属崇阁庙南　　

○乙卯。上奉太皇太后回宫。诣皇太后宫、问安　　

○仁孝皇后忌辰。遣官祭陵　　

○丙辰。上诣太皇太后皇太后宫、问安　　

○丁巳。四川狭西总督哈占疏言、臣兵发永宁、由赤水毕节、追剿逆贼马宝、进攻云南。但兵少力弱、而永宁新复、壤接贵州、土司杂处。请敕固原总兵官王用予、率兵为臣后应。得上

□日、著王用予、速率所部兵、驰赴永宁固守　　

○怀忠将军海潮龙疏言、兵以食为重。若不安抚百姓、绥辑土司、万一远避深山、则军糈何措。上命大将军贝子章泰等、加意奖励苗蛮、勿致有误兵饷　　

○戊午。夏至。祭地于方泽。遣内大臣伯噶都行礼　　

○己未。上诣太皇太后皇太后宫、问安　　

○谕理藩院、苏尼特等旗被灾、今虽赈以银米、止可供一岁之用。又闻别旗亦皆罹灾、甚是饥馑。倘秋草不肥、何以为生。此事重大、应豫为久远生全之计。尔等速遣司官前往、相阅情形以闻　　

○庚申。以一等公内大臣舅舅佟国纲、为镶黄旗汉军都统　　

○调刑部尚书介山、为吏部尚书。升漕运总督帅颜保、为工部尚书　　

○升河南按察使石琳、为浙江布政使司布政使　　

○归化城土默特都统古鲁故。以其子拉察布、袭职　　

○赠阵亡副将李国柱、署都督佥事。参将李心广、副将。各予祭葬如例　　

</div>
    <div class="pagination">
<a href="清实录康熙朝实录_page224.html">上一页</a><span>...</span><a href="清实录康熙朝实录_page220.html">220</a><a href="清实录康熙朝实录_page221.html">221</a><a href="清实录康熙朝实录_page222.html">222</a><a href="清实录康熙朝实录_page223.html">223</a><a href="清实录康熙朝实录_page224.html">224</a><span class="current-page">225</span><a href="清实录康熙朝实录_page226.html">226</a><a href="清实录康熙朝实录_page227.html">227</a><a href="清实录康熙朝实录_page228.html">228</a><a href="清实录康熙朝实录_page229.html">229</a><a href="清实录康熙朝实录_page230.html">230</a><span>...</span><a href="清实录康熙朝实录_page226.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
