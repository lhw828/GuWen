<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 23 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 23 页/共 152 页</h1>
    <div class="content">　　○甲寅命前军都督同知赵胜掌本府事
　　○乙卯设十二营坐营官以平江伯陈锐坐奋武营都督同知赵胜耀武营都督佥事王瑛练武营右都督刘聚显武营都督同知鲍政敢勇营都督同知白玉果勇营左都督和勇效勇营都督同知马良鼓勇营都督佥事武忠立威营都督佥事湛清伸威营都督同知张钦扬威营都督佥事李曰□永振威营每营仍令内官一员协同管操其白玉所领凤阳守备官军令留守穆盛代领操备和勇所领两广杀贼达官军令都督佥事廉忠代领杀贼
　　○丙辰太仆寺印俵过顺天府蓟州遵化等县马八百三十五匹
　　○太仆寺少卿陈端卒端交趾人父文俊永乐初率众来归英国公张辅承制授广东韶州判官后入朝留居京改太仆寺主簿卒端以父功乞恩袭其官累升至少卿加正三品俸卒端气貌端重与人交有礼虽出自遐外然居官无显过亦可称云
　　○丁巳  仁宗淳皇后忌辰  奉先殿行祭礼
　　○修  太庙并  社稷坛神路御道
　　○锦衣卫带俸指挥使詹昇等使迤北还奏乞升赏  上念其劳升昇及通事序班马玉等七人俱一级
　　○升守备独石城保安卫指挥使郭瑄为署都指挥佥事
　　○命故四川泸州卫带俸都指挥佥事韩玉子雄袭父原职指挥使
　　○宥守备怀安等卫奉御田真罪真坐卖放军舍办纳月钱役占军人耕种田地又挟势索取官军财物事觉  上命自陈真输服乃宥之仍戒再犯不宥
　　○巡抚辽东右佥都御史袁恺等奏虏贼从馒头山雪里站入境抢男妇三百一十七人马牛驴六百四十一头杀死官舍余丁十人又从威远堡金家寨守屯入境抢虏男妇七十二人马牛驴九十三头杀死烧死男妇三十六人又从小尖山墩入境抢虏男妇六十八人马牛四十二头又从靖远墩入境抢虏男妇十二人牛十只  上命兵部议处来闻
　　○戊午南京大理寺右少卿夏时正闻母丧因称疾乞放归田里诏不听其辞疾但令守制
　　○迤北孛鲁乃毛里孩等因遣使朝贡奏欲遣报使  上不允赐以敕曰尔等尊敬朝廷遣使朝贡朕甚嘉悦于其来使赐以宴赏比诸夷有加有所求请量有所给付朕于尔厚矣所以然者朕奉天命为华夷主当广如天之量以容受之今尔等欲求朝廷遣使固是羙事但使臣不能尽得其人或反因之构起兵端况我  祖宗原无此例近年虽遣不克慎终今不可效尤尔等能效顺每年来朝朕不尔拒切宜戒约部属勿侵轶我边庶彼此安乐共享太平之福于永久岂不羙欤既而虏使咩勒平章等还赐宴于礼部仍命行人途次宴劳大通事伴送出境○虏贼入弯秋树等地方杀夜不收四人镇守蓟州等处右少监龚荣巡抚右佥都御史阎本等以闻且自劾其号令不严失机误事之罪  上曰论法固当究治然既引罪自劾姑宥之
　　○己未申命天下文武官军折色俸粮钱钞兼支先是户部以钱法不通尝请令天下诸司凡徵收支给之类钱钞兼用至是有沮格之者户部遂奏请申明是令
　　○赐秦府保安王第三子名曰诚潢晋府方山王第五子名曰钟钣代府宣宁王第五子名曰仕土□空六子曰仕嬴八子曰仕塿○六科给事中毛弘等言近年虏酋犯边杀虏军民人心愤怨地方骚然虽尝假以进贡为由其实欲觇我虗实以为从违况其来朝数内率多中国被虏之人探听事情国之大防莫重于此  皇上正宜宵衣旰食励精图治动必由乎道德行必当乎人心使彼黠虏闻之必将畏威怀德守信结和无复敢犯我边疆矣近见  皇上于退朝之暇颇事游适炮声呐喊数闻于外皇城之内最非所宜不惟人心惊骇  宗庙不安实使虏使闻之恐生轻忽之意况近日以来或日月赤色或阴气昏蒙或大风激烈或黄霾蔽天辽东宣府地震有声四川地震凡三百七十五次城堡倒塌地拆及泉虽各远在一方实关朝廷气数如人手足之疾未必不由心腹所致书曰惟吉凶不僣在人惟天降灾祥在德传曰祸福无门惟人所召似此变异非常抑亦人事所致推其理究其占皆阳微不足以胜阴阴盛足以侵阳之象夷狄侵中国亦其一事也况今三广四川兵革之后南北直隶水旱之余仓库多虗公私俱困加之虏寇在边天变于上地震于下此正  皇上侧身脩行思患预防之时岂可少以逸乐为事乎伏望
　　皇上以敬为所以欲自惩崇俭约之风致忧勤之意游乐宴乐无益之事也必节之以餋  圣心金豆银豆无名之赏也必罢之以防国用尤于退朝之暇万几之余日御经筵讲明  圣学必使心与理会身与道俱仍乞敕在朝臣工同加修省以弭灾异庶足以角□羊天怒慰人心以保受命无疆之休区区虏酋必不待战而自服矣臣等又闻古之天子有争臣七人所以能长保其天下今臣等滥叨耳目之寄备员谏官首畏忤  圣情缄默自保而致  皇上于过差之地万一有不虞之事使不得比隆尧舜之君臣等虽万死不足以赎其尸旷之罪也十三道监察御史展毓等亦以是为言  上皆嘉纳之谓事所当行者朕自处置君臣上下宜同加脩省以回天意
　　○升宁远卫指挥使盛鉴义州卫指挥使陈玺定辽后卫指挥使武振俱为署都指挥佥事守备广宁前屯锦州沈阳地方
　　○仍命狭西赎罪粮草折银初虏贼犯边大军征剿所司以粮草缺乏奏定杂犯死罪并笞杖徒流者俱纳粮草折银收赎班师而止至是贼既远遁例应停罢巡抚都御史项忠以延庆平凉儧运疲困凡杂辨军需已为优免而边储不可不预备请仍行前例凡所属问刑衙门问拟轻重罪囚有应收赎者俱折时价送布政司于各边粮草有缺则差官分角□羊籴买其或价有贵贱不同则布按二司因时损益以为折收之例庶几官民两便户部覆奏从之
　　○庚申召右佥都御史张岐还京命巡抚辽东地方时岐在保定等府抚安人民兵部会官举其练达老成故有是命
　　○迤北使臣咩勒等六十八人乞恩授职  上命一等正使咩勒额帖干俱授指挥使副使可可猛可秃俱指挥同知二等撞阿儿伯不花等三十七人俱百户给冠带
　　○录边方捕虏死敌将士功千户曹能等三员俱升一级给赏指挥刘旺等一百五十九员名俱升一级不赏○兵部左侍郎程信等奏虏贼入辽东抚顺懿路开原辽阳铁岭地方节次抢掠人畜巡视守了守堡巡空备御等官都指挥康显等失机误事法当究治请令各官住俸戴罪杀贼以赎前罪镇守镇兵巡抚等官太监李良等不能运筹决胜且号令不严以致下人怠忽误事亦宜究治  上曰然良等姑宥之
　　○巡按狭西监察御史胡深等奏洮岷西宁等处番簇出没镇守洮州指挥使汪钊等及各分守巡哨指挥使陈钦同知丁亮等不行用心防备令蛮贼攻烧关寨城堡抢杀军民请究治之  上命巡抚都御史项忠同深等酌量事情究问
　　○辛酉命故江西都指挥同知余喜子曰□永袭父原职处州卫指挥使燕山左卫带俸老疾都指挥同知陈杰子谦代父原职指挥使○中军署都督佥事武忠奉敕抚安海西呕罕河兀者肥河三卫忠请降敕并抚安考郎兀等四十五卫兵部奏如所言降敕各卫晓谕其首领都督撒哈良等曰尔世受朝廷厚恩在边住牧授以官爵赉以赏赐所当坚守臣节保固藩篱今乃不遵法度构患边方朝廷本欲出兵追剿但念中间善恶不同若一概诛戮则恐罪及无辜故特加＜宀十见＞宥降敕省谕尔自今其守分安生钤束部落各保境土永享太平之福若长恶肆奸窃掠不悛朝廷必痛剿不宥尚其省念毋贻后悔
　　○壬戌定襄伯郭登自陈年老不堪提督军务请别选贤能代理  上不允令用心操练军士以备调用
　　○改山东按察司副使陈政广西佥事刘珷于云南政以山东副使提调北直隶学校言者谓其行事不便请调用之珷提调广西时议暂罢广西提学者遂皆改用之
　　○巡按狭西监察御史董俊劾奏左布政使张蓥不严提督致罪囚越狱脱逃请究其罪从之
　　○癸亥定五军三千神机营把总官都指挥钱亮等一百二十员从会昌侯孙继宗等举亮等弓马熟闲善抚军士故也
　　○镇守甘肃太监颜义等奏游击将军都督同知赵英擅放备御官军都察院请行巡按御史逮问
　　上以用人之际姑宥英仍令移文使知警惧○松潘等处副总兵都督佥事卢能等奏威保茂叠地方广阔乏人巡视乞命右参将李文所领松潘官军三百员名随从巡视威保茂叠等处地方从之
　　○建州左卫女直都督董山等以听招抚来朝贡马及貂皮  上以山等尝纵部落犯边遂召集诸夷于阙下降敕谕之曰尔等俱系朝廷属卫世受爵赏容尔在边住牧朝廷何负于尔今却纵容下人紏合毛怜等处夷人侵犯边境虏掠人畜忘恩背义论
　　祖宗之法本难容恕但尔等既服罪而来朕体天地好生之德姑从＜宀十见＞宥今尔回还务各改过自新戒饬部落敬顺天道尊事朝廷不许仍前为非所掠人口搜访送还不许藏匿若再不悛必动调大军问罪悔将何及其省之戒之于是诸夷皆顿首输服○甲子定成国公朱仪之禄米每一岁三千五百石时朱仪守备南京＜锍-釒＞陈其祖能其父勇俱食禄三千五百石臣袭爵以来岁止二千五百石臣请给父祖之原禄
　　上以其守备事重从仪所请本色四分折色六分
　　○命署都指挥佥事许宁充游击将军仍  命宁守备柴沟堡地方及往来万全左右怀安新河口洗马林西阳河等处地方巡哨遇有贼寇侵犯以便调度西路官军相机剿杀凡军情重务悉与镇守巡抚等官会议
　　○狭西岷州卫外夷上答剌簇簇头番人豁节等阿秀等簇簇头番人错安等并秦州卫阶州抚降番人东竹坚咎等各来朝贡马及明甲等物  上命赐彩叚绢钞等物有差
　　明宪宗纯皇帝实录卷之四十二
　　成化三年五月乙丑朔命英国公张懋怀宁侯孙镗彭城伯张瑾成山伯王琮为正使礼科给事中张铎吏科给事中毛志吏部郎中钟清礼部郎中杜谦为副使持节册封赵王第二弟见淇为汝源王第三弟见洽为昆阳王鲁府邹平庄靖王次子阳鎕为邹平王东城兵马副指挥张杲女为邹平王妃宁夏中护卫镇抚张铭女为庆府岐阳王妃西城兵马指挥杨敩女为晋世子妃西城兵马副指挥张钦女为义宁王妃
　　○兵部左侍郎程信奏大同西路达贼拥众深入抢掠而右少监韦力转参将都指挥使秦杰防守不谨左少监覃玑修武伯沈煜都督佥事张瑀右副都御史王越号令不严以致失机误事俱宜究治其罪  上是其言仍姑宥韦力转秦杰等○狭西苑马寺卿朱圭等奏开城广宁等苑军人牧放官马成化二年七月被虏掠去一千六百九十三匹即今亢旱请暂免追偿从之
　　○夜南方流星如盏大青白色光烛地自河鼓行丈余发光如碗大东北行至奎宿尾迹炸散后十余小星随之
　　○丁卯镇守大同左少监覃玑奏达贼大势入境官军分为四路都指挥李恺等为左哨都指挥马仪等为右哨修武伯沈煜都督佥事张瑀由中路臣偕都御史王越等随后策应屡与贼战杀败贼众生擒一十二人斩首二十七颗获鞍马一百二十匹弓箭什物无筭诏覃玑等三员俱升一级沈煜等三员宜从厚赏余官军升赏有差
　　○戊辰光禄寺少卿刘琏九年考满升太仆寺少卿仍于光禄寺辨事琏奏辨事于光禄而列行□缶以太仆名实不称  上命改通政司右通政仍旧辨事○罢分守燕河营右参将都指挥同知王福以都指挥佥事赵源充右参将代之
　　○己巳端阳节赐百官宴于午门
　　○庚午镇守独石马营等处奉御进保擅作威福虗军取赂稍不顺者輙棰死之事连宣府副总兵黄瑄独石马营左参将李刚俱逮治之都察院鞫实进保坐斩瑄等赎杖还职
　　○辛未定拟大同开中盐草则例淮盐六万引每引纳谷草三十五束浙盐五万引每引二十束长芦盐二万引引二十五束山东盐一万引引十五束河东狭西盐二万引引八束福建广东盐各一万引引俱十五束以北虏拥众犯边各城乏草从赞理军务右副都御史王越请也
　　○壬申授国子监监生吕＜常心＞为中书舍人＜常心＞故学士原之子以荫补也○宣府大同地震有声威远朔州亦同日震坏墩台墙坦压伤人  上敕谕宣府大同镇守巡抚等官曰地道属阴阴者兵象夷狄象也尔等所职者兵所当攘却者夷狄然兵备怠弛不修以致夷狄侵侮无所顾忌咎不在尔等也其勉补前过勿贻后悔
　　○癸酉升监察御史李刚为太仆寺少卿
　　○刑科左给事中毛弘等言长安大街切近皇城民家乃为强盗所劫甚非细故盖由兵马司因循怠惰不行禁捕巡视御史提督不严俱合究治从之
　　○辽东副总兵署都督佥事施英尝两被主将命会兵剿虏逗遛不进致虏杀掠官军人畜甚众都察院拟以失误军机者律斩从之
　　○代府山阴王逊煁薨王简王之第四子也母妃徐氏永乐己丑生二十一年册封山阴王至是薨年四十九讣闻辍朝一日赐祭葬如制谥曰康惠甲戌  太祖高皇帝忌辰  奉先殿行祭礼驸马都尉赵辉承命祭  孝陵
　　○停免辽东岁贡人参故事辽东都司岁贡人参每岁役东宁卫卒出境采办时以建州女直频岁入寇人不聊生赋无所出巡抚都御史袁恺等以为言免之
　　○乙亥命监察御史给事中各一员选北直隶河南山东孳牧马五万匹顺府所属寄餋马一万匹赴京操用
　　○丙子  仁宗昭皇帝忌辰  奉先殿行祭礼遣驸马都尉石璟祭
　　献陵
　　○襄陵王冲炑奏所居平凉城隘地狭支庶日繁不足以容乞徙湖广或江西建昌  上以分封已定不允遣书谕之
　　○命狭西镇守巡抚巡按及都布按三司等官详议番僧进贡事宜先是狭西按察司副使郑安言进贡番僧其自乌思藏来者大率三分之一余皆洮岷近境寺僧番民诡名希赏所进羸马輙获厚直本以羁縻之而益致寇攘彼得吾所赐彩币制为脑包战袍以抗拒官军是虗国费而为盗资也今宜有以限节之事下礼部会官议请行狭西镇巡等官讦议定与年限人数及存留起送若干名及凡赏与宝钞食茶布褐等件审于夷情事体有无相当一一议处经久利便具奏以闻从之
　　○丁丑录平四川戎县蛮功升总兵官都督同知苪成为右都督巡抚左佥都御史汪浩右副都御史纪功给事中秦崇监察御史吴＜王扁＞俸二级贵州巡抚右副都御史李浩亦升俸一级左监丞郑忠为右少监官军升赏有差
　　○己卯太子少保户部尚书马昂等奏臣等同太监怀恩选过五军三千神机营一等官军已奉旨分拨十二营其次等者一十八万六千三百七十六员名仍存本营操练备用年老残疾者四百八十八员名宜送回该管卫所官月支俸米一石余俸减半旗军每月止与食米三斗  上是之
　　○庚辰升岳州府知府毛祥为云南布政司右参政
　　○录平荆襄功赏赉将士加常例一等都指挥每员钞一千贯彩叚三表里指挥钞八百贯彩叚二表里千户卫镇抚钞六百贯彩叚一表里百户所镇抚钞五百贯绢三匹军士土兵人等每人钞三百贯绢布各一匹从抚宁侯朱永请也
　　○命建州右卫指挥使秃麻子谄察代职故指挥同知卓赤子满必袭职
　　○升益实卫都指挥佥事木当哈为都指挥同知建州右卫指挥使赛因不花为都指挥佥事建州卫指挥同知歹哈莽剌俱为指挥使指挥佥事速忽阿来俱为指挥同知毛怜卫指挥佥事昆必弗朵秃河卫指挥佥事塔速思俱为指挥同知
　　○辛巳升南京工部右侍郎郝璜为左侍郎食正二品俸以九年秩满也
　　○升襄阳府知府干璠为狭西布政司左参政
　　○命山西都指挥佥事王谆子注代父原职玉林卫指挥使
　　○致仕顺天府尹王贤卒贤字惟善山东宁阳县人由举人初任鄢陵训导擢户科给事中升光禄寺少卿寻升顺天府尹秩满加正二品俸仍管府事天顺元年致仕至是卒年八十三讣闻赐以祭贤＜宀十见＞厚仁恕居官有持守处烦剧之任而从容和缓心在恤民而亦不得罪于权幸自今论京尹之循良者必归焉晚年家居与许彬同里巷乡人称为二大老○壬午命宁府庶人奠伦子女婚嫁有司助其礼物初临川王磐熚与其长子奠埨坐罪俱降为庶人置奠埨于其祖宁献王坟所所司扃户月饷薪末久之奠埨附奏身罹重罪诚所甘心有子年二十一女年二十今俱长成同受禁锢非其罪也礼部尚书姚夔以闻  上悯其情曰古者罪人不孥况宗室乎宜听其子女与士庶之家婚配仍令有司量给财礼助之
　　○工部尚书白圭奏乞辞职终制不允圭先督兵征荆襄还闻父丧命奔丧治葬未几录功降敕加太子少保兼兵部尚书管团营操练驿召至京圭辞以衰经未除难膺重寄
　　上曰卿有功能特兹升任何以辞为俱不允○湖广门州学训导高瑶上言正统己巳之变  先帝既已北狩  皇上方在东宫虏骑薄于都城  宗社危如一发使非郕王继统国有长君则祸乱何由而平黠虏何由而服銮舆何由而还六七年间海宇宁谧年谷屡豊元元乐业其功不小迨夫  先帝复辟其贪天之功以为己力者遂加厚诬使不得正其终节惠隮祀未称典礼人心犹郁天意可知昔周公有身代武王之功及三叔流言避位居东致天动威以彰周公之德成王警悟遂亲逆之出郊反风感应如响今者灾异迭见无乃天之动威亦以彰郕王之功欤伏望  皇上特敕礼官集议追加庙号以尽亲亲之恩则伦纪以厚而天心可回矣事下礼部议之
　　○癸未命广平侯袁瑄坐神机营怀柔伯施鉴都督佥事昌英坐五军营甲申提督太岳太和山宫观奉御韦贵等言本山宫观岩庙凡三十有三处殿宇房舍岁久不葺损者十六七臣等顷已勘修其绘饰所需欲取之旁近郡邑奏上工部请命湖广布政司委堂上官会勘区处从之
　　○起复都察院右佥都御史张岐巡抚辽东
　　○命湖广都指挥同知柴政分守九溪等处都指挥佥事刘斌分守武冈等处都指挥同知陈昶都指挥佥事高璘于武昌荆襄等处俱管操从巡抚湖广都御史罗箎等请也
　　○乙酉命修武伯沈煜仍掌右府事
　　○提督两广军务左副都御史韩雍总兵官欧信奉旨自陈隐匿贼情罪状  上以其既输情服罪特宥之
　　○丙戌命故辽东都指挥佥事邓佐子钰袭升都指挥佥事以佐杀贼阵亡也丁亥  上以朝参官少命锦衣卫鸿胪寺按门籍阅之其不至者自阳武侯薛琮以下五百一十四员俱罚俸半年
　　○定拟辽东诸仓开中成化二年淮盐则例金州海州二仓各一万五千引每引粟米一石定辽左右仓各一万二千五百引引一石四斗三万仓一万引引一石一斗先是太监李棠乞令家人于辽东地方开中成化二年分两淮存积盐五万八千引诏特准一万引不为例至是户部尚书马昂定为则例畀之
　　○戊子命工部左侍郎霍瑄管易州山□□敞事
　　○己丑命左都御史李秉提督军务武靖伯赵辅佩靖虏将军印充总兵官往辽东调兵征建州女直
　　○命都察院右都御史林聪掌院事○庚寅免河间府任丘县被灾秋粮二千一百一十余石谷草三万七千六百九十束有奇
　　○壬辰晓刻金星犯毕宿右股北第一星
　　○旌表孝子卫瑾等二人节妇张氏等十一人瑾直隶隆庆左卫人母没庐墓每哭泣乌雀旋绕而鸣柳芳通州武清县人母没哀戚甚囚首跣足负土成坟有白鸠巢于冢木艺麦陇旁有一茎两穗之瑞人以为孝感所致庐墓三年不忍去复留三年俱旌其门曰孝行张氏直隶江阴县民黄迪妻潘氏宜兴县官舍师铠妻储氏宜兴县民黄铠妻张氏歙县民程孟成妻徐氏藁城县人教谕石麟妻宋氏浙江奉化县学生陈文昕妻范氏天台县民陈用仪妻俞氏会稽县民沈源妻李氏山西介休县民文整妻董氏朔州卫军徐武敏妻董氏朔州卫指挥佥事方谅妻俱以早寡守节各旌其门曰贞节○癸巳遣行人送建州女直董山等还时董山与李古纳哈纳郎哈等听抚来朝已降敕省谕及赐之宴朝廷遣大臣押宴董山部下指挥有出嫚骂语及褫厨役铜牌者事闻诏切责之既而给赐马值并袭衣彩币如例山与李古纳哈二人复奏索蟒衣玉带金顶帽及银酒器非一  上命赐衣帽人一具山等又言指挥使可昆等五人有劳效乞赐服复命与之袭衣靴袜亦人一具不为例至是辞归鸿胪寺通事署丞王忠奏山等前以屡寇边方已蒙朝廷宥其罪恶今革面入贡乃敢骂坐不敬贪求无厌且复扬言此还即紏合海西野人抢掠边境语无忌惮诚恐前路难于检制乞遣官同臣防送至辽东都司发还庶不贻患于是礼部奏遣行人送之复赐之敕曰尔之先世僻居荒落后为部落所逼远来投顺我祖宗怜尔失所赐与近地使尔住牧设立卫分除授官职父死子代世世不绝自尔祖父以来或边方效劳或岁时进贡朝廷升赏宴劳俱有定例我之所以加恩于尔者不为不厚而尔之所以享有室家之乐官爵之荣数十年间部落莫不听尔约束邻封不敢輙加以兵是谁之赐欤尔等正宜尽心竭力为我藩屏以报大恩乃敢悖逆天道紏率外夷寇我边境掠我人畜朝廷不即出兵征剿虑恐尔等中间善恶不一是以特命都督武忠赍敕往谕欲令尔等改过自新尔等既已服罪来朝所有往愆悉置不问从厚赏赐兹尔等归宜晓谕本卫大小头目人等务在敬顺天道洗心改过亟以所掠人畜尽数送还遇有外人紏合为非尔等或聚众截杀或捉送辽东总兵官处首告论功升赏必不尔惜如或执迷不悛似前寇扰边方朝廷必调大军征剿悔无及矣尔等其省之省之
　　○贵州思南府蛮夷长官司长官安洛四川建昌卫土官指挥舍人安乞吾广西江州官族黄荣等各来朝贡马赐彩叚钞锭有差
　　○四川骨鹿恶市等簇番贼行盻青眼马白合儿者劳用等紏集番蛮作乱镇守松潘都指挥周贵等率千户尧彧等讨平之
　　明宪宗纯皇帝实录卷之四十二终
大明宪宗纯皇帝实录卷之四十三
　　成化三年六月甲午朔
　　○丙申巡抚甘肃右佥都御史徐廷章奏上边议三事一足兵食以备战守夫备边急务在足兵食而已甘肃等卫所大约原额旗军七万二千九百余名今实有者四万一千八百余名事故逃亡三万一千一百余名虽累清勾而解到者少虽有备御班军少经战阵有名无实遇有警急深为可虑及查卫所每年徵纳屯粮止可支用三阅月其余月分俱藉腹里西安民粮接济顷因延绥有警甘肃坐拨止得三分之二见在仓粮不足二年之用其余庄浪肃州古浪镇夷西宁等处粮料仅可给一年余万一有警兰县河桥被阻粮运不通极为可忧矧又各处动调策应军马费用浩大将何支给乞敕该部计议军伍查勘腹里军多之处量为拨补或行督清军官照册清解勿事虚文或另设法佥送补役其粮运或量开中淮盐二三十万引或行令布按二司发为事囚犯于此纳米赎罪或将今年夏秋税粮多拨实边如此则边方兵食稍足而缓急无虞矣一严边令以警人心旧例备御官军俱系拣选腹里卫所少壮强勇者轮班守边近日卫所官军官则多方推调或托病或营求管事而不依期领军赴操军或贿嘱亲管官旗托故隐蔽却将本户或另补不堪贫弱军人辏数及至到边验出累行坐取而卫所官因受其贿反将坐取之人挟制莫敢谁何详其所由盖因各官倚恃军职纵加参奏不过催督赴边无大利害展转延调又过一班以此奸顽得计率以为常边备废弛诚非细故乞敕该部计议今后各腹里卫所原选备边官军但有避难营求在卫者听从各该镇守总兵等官查勘改调边卫带俸差操三年或五年满日然后放回原卫其卫所官吏受财私易原操精壮军人罪亦如之如此庶上下交警而边备不至于废弛矣一量才质以资任使臣先奏乞将守红城子堡都指挥使鲁鉴掣回庄浪守备而以原守庄浪都指挥佥事赵英与鉴协同操练遇警鉴出战而英守城庶战守有人内外无患已蒙准拟未几兵部议英原镇守而使之协同恐与鉴相颉颃难以行事调英守备红城子堡缘此堡乃一小站城内所有不过驿递衙门而已以英颇有可用之才置之闲静无用之地似非随才任使之道且狭西行都司所属一十五卫所屯种亦系重务见今缺官提督暂合掌印都指挥同知柳春带管乞将赵英调注行都司管理屯种而以庄浪随操都指挥陈晟带领马步官军三百员名不必请敕只行合守备红城子堡如此庶用人适宜而边务不废矣  上命兵部斟酌行之
　　○丁酉升监察御史李益为湖广按察司副使
　　○授理刑进士沈源萧器用陈昭郑节林荣张鸾朱谦陈壮为南京山西等道监察御史源山西道器用湖广道昭福建道节广东道荣河南道鸾广西道谦四川道壮贵州道
　　○修玉河桥东西堤岸
　　○提督军务左都御史李秉言边议三事一辽东自在安乐二州先年投降夷人升授指挥等官遇有病故免其子弟赴京就于都御史处袭替后兵部必欲其应继之人赴京袭替多有贫难经年旷职者人心嗟怨或因而泄漏边情乞今后凡有应该袭替之人许于辽东都司转行巡抚都御史处袭替具由令本司年终通类造册奏缴以备查考一辽阳开原二处有副总兵参将分镇地方缘其间所属通远等堡俱系夷贼侵犯之处山路险远必得熟于乡导裨将统调人马分据要害庶几有警易于应援臣见延绥等处参将都指挥韩斌生长辽东曾守备义州号令严明夷狄畏詟今延绥边警已宁乞将韩斌取回辽命充游击将军听调杀贼一辽东自山海关直抵凤凰山沿边一带隘口数多建州贼人乘间入境抢掠守备等官兵部奏准已命戴罪杀贼其间又有失于瞭望堤备官员平昔守法奉公弓马熟闲一时因虏犯边连累致罪情实可怜乞行巡抚都御史查勘此等官亦令照例戴罪杀贼俾图后功以赎前罪一辽东地方自成化二年秋以后迄今被贼抢掠之处其听调官军多有与贼交锋被伤阵亡者又有守了墩台成堡被贼攻围射伤身死者已该镇巡等官节次奏报有案可查而升赏不及乞行巡抚等官将节次行勘造册敢勇当先及阵亡被伤官军并未行勘曾与贼对敌被伤或因而身死没于王事者通查明白量加升赏以激劝人心从之
　　○戊戌  山川坛正殿两庑拜殿神厨岁久损坏工部请修理从之
　　○庚子户部奏崇德长公主所请直隶河间保定真三府地一千余顷及淳安长公主所请保定府并河南项城县间地四百余顷俱系军民租税世业实非闲地有旨所请皆不许
　　○命苏杭二府丈量客船收钞每船一百科收钞一十五贯钱钞中半兼收以光禄寺缺钞供应故也
　　○辛丑命山东署都指挥同知胡恺充左参将分守延绥西路代署都指挥佥事韩斌还京
　　○癸卯升南京通政司左参议徐世英为本司右通政
　　○命守备万全右卫等处都指挥佥事张林子缙代父原职仪真卫指挥使
　　○掌锦衣卫事都指挥同知袁彬言逃匠阮安等六百五十三名俱系交趾所虏及已革谷府收买僮奴岁久渐至逃亡无从清补乞行工部分豁从之
　　○命成山伯王琮往南京总操江
　　○山西按察司司狱郭耳□良奏按察使程鉴副使王琳都指挥朱忠贪淫坏法诸事  上命刑部郎中王克复往会巡按御史吴璘勘问多诬耳□良抵罪为民鉴等俱赎杖还职
　　○都察院奏湖广俘获叛贼石龙残党余胜等一百五十八人情罪可矜  上命俱宥死发辽东边卫充军家属给与完聚幼男失记乡贯者于湖广卫分纪录充军
　　○都察院右副都御史贾铨卒铨字秉钧直隶邯郸县人永乐甲辰进士授刑科给事中升云南大理知府时用兵麓川道出大理铨区画有方民不知扰兵部尚书王骥举升云南右参政仍掌府事寻升左参政迁左布政使天顺庚辰朝觐京师特荷旌异锡宴礼部未几升都察院右副都御史巡抚山东兼抚河南既而召还理院事数月以疾卒赐祭葬如例谥曰恭靖铨为人谨厚详密不自表襮在云南久稔知其俗尚凡有所施为不拂人情民夷安之及巡抚山东河南政迹无甚过人者而升用荐至卒又得谥由其与大学士陈文连姻之故公论颇不然云
　　○甲辰遣内官祭中霤之神
</div>
    <div class="pagination">
<a href="明实录宪宗实录_page22.html">上一页</a><span>...</span><a href="明实录宪宗实录_page18.html">18</a><a href="明实录宪宗实录_page19.html">19</a><a href="明实录宪宗实录_page20.html">20</a><a href="明实录宪宗实录_page21.html">21</a><a href="明实录宪宗实录_page22.html">22</a><span class="current-page">23</span><a href="明实录宪宗实录_page24.html">24</a><a href="明实录宪宗实录_page25.html">25</a><a href="明实录宪宗实录_page26.html">26</a><a href="明实录宪宗实录_page27.html">27</a><a href="明实录宪宗实录_page28.html">28</a><span>...</span><a href="明实录宪宗实录_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
