<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 711 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 711 页/共 1860 页</h1>
    <div class="content">
○谕、据将军富昌参奏、右卫副都统舒常、六格协领成德、佐领六雅图、所属防御福保逃走。并不具报。及至查询。又更改日期伪报等语。舒常、六格、均著革去副都统、在粘竿处效力赎罪。该协领成德、佐领六雅图、著交部严加议处。舒常、六格、所遗员缺。著蕴著、拔常、补授。即赴新任。　　

○侍卫诚林、达松阿奏、第二十八台。八月十一日。有喀尔喀五十余人。将官马官驼、并台员衣物掳去。第二十九台。八月初十日。有群贼百余。将商人驼只物件掳去。现已咨行郎中福鼐、将接设台站兵、攒派三百名。催赴尚书纳延泰处。再守护台站。现挑兵五百名。或令拨补台站。或调用他处。请旨遵行。得旨、此项兵丁、速拨补台站。不然、恐于事有误。勉之。至喀尔喀等、不过一时之惊扰已耳。断不至别生事端。尔等毋恐。其二十九台事、甚有关系。速告知将军成衮扎布、如遇贼人。即与剿洗。不必瞻顾。　　

○是日、驻跸密云县行宫。　　

○乙卯。谕军机大臣等、纳延泰奏、喀喇沁二十七八等台站。为喀尔喀贼人抢掠。已交台站附近王车凌拜都布等部落人等、查拏贼人。并向归化城调兵、接续台站等语。办理甚是。前已降旨、谕富昌派兵二千名。前往乌里雅苏台。又派公苏巴什里侍卫诚林、会同达松阿等、将喀喇沁台站、安设至乌里雅苏台。并据苏巴什里等奏闻、安设妥协。著于传谕富昌、先派兵三百名。作速起程驰赴。并著瑚图灵阿、保德速往察哈尔四旗、选兵一千名。带领至乌里雅苏台。接续台站。查拏贼人。其车凌拜都布、上年进兵伊犁病故。应袭王爵。未经该盟长等拟请承袭。今著加恩。即令伊子丹衷多尔济承袭。务将抢掠台站贼人。令其擒拏治罪。　　

○是日、驻跸要亭行宫。　　

○丙辰。上诣皇太后行宫问安。　　

○是日、驻跸两间房行宫。　　

○丁巳。谕军机大臣等、公敏珠尔多尔济、著授为营长。带领察哈尔兵丁、驰驿前往北路军营。并派侍卫敏珠尔等九员。及司员留保住等、赍谕送往哲布尊丹巴呼图克图处晓谕。　　

○是日、驻跸常山峪行宫。　　

○戊午。上诣皇太后行宫问安。　　

○遣官祭贤良祠。　　

○谕据多尔济奏称、喀尔喀车臣汗部落屡遭荒歉。扎萨克辅国公成衮等六旗查明实在穷苦无依之人。请赈给牲价银、四千一百九十四两等语。蒙古屡遭荒歉。无以糊口。朕甚轸念。著加恩赏给。所需折给牲价银两。令直隶总督、于热河道库动支。派委妥干地方官一员、旗员一员解往。交多尔济、会同车臣汗嘛呢巴达喇、公同散给。　　

○谕喀尔喀王公等曰、尔众喀尔喀、世受国恩。今因青滚杂卜煽惑。竟有擅弃卡座台站私回游牧者。应即发兵致讨已派满洲、蒙古、内扎萨克等兵丁分路前往。继思尔等无知负恩。一朝殄灭。心实不忍是以特派章嘉呼图克图、率同内地大臣及内扎萨克王公等、前赴鄂尔坤塔密尔等处。齐集尔喀尔喀众王公等会盟。尔等果能感念国恩。深悔误听青滚杂卜之罪。即晓谕擅弃卡座台站人等、仍回各处当差。协力擒拏青滚杂卜、不惟宽宥尔等之罪。并将格外加恩。倘尔等力弱不能擒拏。朕自派兵办理。亦不尔责尔等如能遵朕谕旨。朕即将现在已发兵丁、酌量彻回。使尔等照旧安居。毫无侵扰。尔等其深思熟计。一切与章嘉呼图克图、陈明转奏。其哲布尊丹巴呼图克图、系尔众喀尔喀供养喇嘛。亦著前来会盟。　　

○谕军机大臣等、据雅尔哈善等奏、厄鲁特达玛琳禀称、伊系额驸阿保属人。从前出征和通呼尔哈诺尔时。为准噶尔所掳。今带领妻子、并所属布库勒等四十户、投来等语。达玛琳、既系厄鲁特郡王额驸阿何属人。即交与阿保之子贝勒罗布藏多尔济、游牧内安插。其布库勒等四十户。著交兆惠于二十一昂吉内、归并居住。　　

○又谕曰、巴禄奏称、伊至努喇。接达勒当阿移咨。将哈萨克汗巴巴人等击败。寻遇阿睦尔撒纳、带兵横阻。经官兵痛剿溃败等语。据此、则达勒当阿等、已两次大胜。现在如擒获阿逆。自即彻兵。如尚未获。著达勒当阿等、即向阿布赉汗巴巴云。大兵之来。专为擒捕阿逆。汝等抗拒。致被我兵击败。如汝等将阿逆擒献。当奏闻大皇帝。加汝等重恩。此时渐冷。大兵暂彻。俟明年行兵时进攻。如阿逆一日不获即二年、或十年、二十年、兵断不止。汝等游牧。何以当之。尚获安居乎。其如何擒献阿贼、悔罪乞恩之处。早自为计。一面晓谕。一面彻兵。由北路速行。此旨发交兆惠、速寄达勒当阿等、并寄巴禄知之。　　

○又谕、西路坐台察哈尔、厄鲁特兵丁。驰递甚速。著加恩察哈尔兵丁、赏给一月钱粮。厄鲁特兵丁、赏给两月钱粮。以示朕体恤兵丁至意。　　

○又谕、派往哈萨克之兵。现在彻回。著将安济海所存路费牲畜。由三格处派人解往。沿途接济彻回兵丁。即于巴里坤所存牲畜内、酌量拨解安济海、以备接济。著三格、雅尔哈善妥商速办。　　

○军机大臣议覆、定边右副将军兆惠奏、回人额敏和卓、逃至鲁克察克地方。应与回人莽噶里克、所属。画定疆界。查吐鲁番东界。自辟展、至喀喇和卓地方。系额敏和卓旧地。应仍给管辖。其西界。自伊拉里克、至阿斯塔克地方。应令莽噶里克管辖。至额敏和卓、恳借麦种一千石。俟明年收获后。交还耔种一千石外。再交麦一千石。次年交三千石。自第三年为始。每年交四千石。莽噶里克、亦请自明年为始。交麦五百石。应照所请借给。其每年交纳麦石。应令副将军兆惠、指定何地。运往存贮。回人额敏和卓等、按年轮纳麦石。应酌量赏布疋茶叶、以示鼓励。再额敏和卓、请于托里布拉克塔呼、那呼、齐克塔木、辟展等五处。每处各设兵五名。马十匹。驰递事件。其伊拉里克等处。亦令莽噶里克、派人安设台站。亦应如所请。从之。　　

○参赞大臣雅尔哈善等奏、查鄂对、系库车伯克。属下二千五百户。计一万五千余人。阿布都尔璊、系鄂什人。属下三百余户。计一千余人。色提布阿勒氐、并伊弟鄂多什亦系鄂什人。属下一千五百余户。计六千余人。同来巴里坤。恳请入觐。除给口粮暂留。俟兆惠等咨到办理。得旨、著伊等前来入觐。　　

○四川总督开泰疏报、资州、犍为县。开淘盐井。应增水引九十六张。陆引九百一十八张。应徵课税。于二十一年入额奏销。从之。　　

○是日、驻跸避暑山庄。翼日如之。　　

○己未。世宗宪皇帝忌辰。遣官祭泰陵。　　

○谕军机大臣等、据喀尔吉善奏、安南送回广东民人李文光等十六名一摺。其事在十有余年以前。况李文光等在安南贸易。不安本分。与其听差人等。争闹相杀。无论是非曲直。其非良民可知。今将李文光等送回。其供情但系一面之词。远隔重洋。无从致诘。若更追究其擅杀之罪。文移往返。徒滋烦扰。且似于内地民人。曲为庇护。亦非所以昭示大公。此事不过照例完结。嗣后惟当严饬该地方官。于出洋时实力稽查。明切晓谕。务当安分贸易。毋得在外骚扰。致开衅端。著将此传谕喀尔吉善、其粤东督抚、一并传谕知之。　　

○又谕、据诚林等奏、喀尔喀贝勒达什丕勒、带领属人。自二十五台、至二十九台。接续台站等语。达什丕勒、甚属奋勉。著加恩授郡王品级。其抢掠台站之人。查系德沁扎布等四旗所属。该扎萨克人既众多。所有此等愚妄无知之辈。或不能遍行觉察。著传谕将军成衮扎布、转饬德沁扎布等、严行查出。将为首抢掠者、即行正法。其余概从宽免。　　

○庚申。上自避暑山庄、奉皇太后启銮。幸木兰。　　

○诣皇太后行宫问安。　　

○谕军机大臣等、据图勒炳阿、题参武陟县县丞戴焘一本。该员滥罚匿报。自应按律严审究拟。至李绅等、将地亩捏报坍塌。冒除钱粮。尤当按年追缴。该员私罚完结。并不申报。则自乾隆九年以后。钱粮仍未完纳。国家正供。岂容若辈侵冒。著该抚一并勘实严追。以还正额。将此传谕知之。寻奏、戴焘滥罚银。李绅等、自九年至十九年、冒除钱粮漕米。俱经追完贮库。报闻。　　

○又谕、北路台站、俱经接续。其调往绥远城、及察哈尔兵丁。除补设卡座台站之外。余著俱赴将军成衮扎布处。会同擒拏青滚杂卜。瑚图灵阿富昌保德、哲库讷、阿尔宾领兵到彼。俱著授为参赞大臣。随同成衮扎布办事。尚书纳延泰、亲王德沁扎布、留驻乌里雅苏台。会同普庆等、查出抢掠台站人等、审明正法。　　

○又谕、绥远城建威将军事务。著副都统保云署理。右卫副都统事务。著蕴著管理。　　

○是日、驻跸中关行宫。　　

○辛酉。上诣皇太后行宫问安。　　

○谕军机大臣等、据兆惠奏称、大兵自哈萨克彻回。应酌定驻劄地方。已与图什墨勒扎尔呼齐等、商议。在崆吉斯、安济海等处。驻兵防守等语。大兵驻劄原为保护众厄鲁特游牧。应在众厄鲁特游牧之外。周围布置。设遇哈萨克侵扰。大兵即行抵敌。或再调厄鲁特兵同御。方合机宜。且使厄鲁特等、知大兵全为保护伊等起见。愈加感戴。兆惠、即晓谕图什墨勒扎尔呼齐等、遵照办理。不必泥定何地。再大兵彻回后。坐台兵丁亦应裁汰。所有厄鲁特坐台人等、俱令回至各游牧。惟酌派察哈尔兵丁、安设台站。倘有不敷。再添派绿旗兵丁、同往办理。　　

○是日、驻跸波罗河屯行宫。　　

○壬戌。赐扈从王公大臣、并蒙古王公台吉等食。　　

○杜尔伯特台吉伯什阿噶什、来觐。上召见于行殿。赐宴。　　

○谕军机大臣等、据明德奏称、调拨绥远城兵一千。又豫备一千五百。惟余兵七百。请于大同绿营兵内、调一千防守。此奏殊属懦怯。为逆者仅青滚杂卜一人耳。即喀尔喀全部从逆。何能至归化城乎。且现据喀尔喀之达什丕勒呈报。已派属人接续台站。而纳延泰、诚林等、亦已接续台站前进。则豫备之兵。未必调用。何事张皇若此。今绥远城并无应办事件。明德、著不必在彼驻劄。即回本任。　　

○户部议覆、河南巡抚图勒炳阿奏、汉人佣值满营。在内贸易者颇多。一入满城。地方官每以非其所辖。略而不察。而驻防官兵。亦从不向地方官查询。难保无奸徒缘事。改易姓名。窜匿隐避之事。现令理事同知。将各旗所雇汉人查明。造册交地方官查察立案。应如所请。但官员失于查察。若不定以处分。恐奉行不力。请嗣后理事厅倘造报不实。并地方官不实力查察者。均照失于查察例、罚俸一年。遇有奸匪改易姓名。窜入潜匿。有心徇隐者。照徇庇例、降一级调用。从之。　　

○以归化城副都统赛音毕里克图、署理归化城右翼都统。　　

○是日、驻跸张三营行宫。　　

○癸亥。上诣皇太后行幄问安。　　

○谕军机大臣等、定边左副将军成衮扎布、及亲王德沁扎布、感戴朕恩。闻逆贼青滚杂卜背叛。即与众会盟。调集兵丁。复令哲布尊丹巴呼图克图、晓谕众喀尔喀等、共图擒贼。甚属可嘉。著交部议叙此时成衮扎布、亦毋庸领兵赴纳密尔沙扎海、会同德沁扎布、致稽时日。惟应速行进兵。擒拏逆贼。并晓谕众喀尔喀等、毋为浮言煽惑。自取罪戾至舒明、阿兰泰等、不能早擒逆贼。反致众人疑惧。如巴勒达尔达什丕勒等属人。俱擅自弃回游牧。皆由伊二人办理不善之故。已命纳木扎勒、为参赞大臣。协同将军办事。著成衮扎布、将舒明、阿兰泰、彻回询明伊等前后办理情节据实具奏。　　

○是日、驻跸阿贵图大营。　　

○甲子。上行围。　　

○谕曰、达勒当阿、哈达哈等奏称、伊等领兵。擒拏阿睦尔撒纳、与哈萨克接战。大胜两次等语。官兵奋勇攻战。连获大捷。甚属可嘉。著将此次效力行走、并阵亡受伤官兵。交该部查明。系内地者、照内地之例议叙。系厄鲁特者、照厄鲁特之例议叙。　　

○谕军机大臣等、据乌里雅苏台办事大臣等奏、贝勒车登扎布、车布登等、俱私回游牧等语。车登扎布人本庸懦。虽私回游牧。不过误听浮言所致无庸深究。惟贝勒车布登系喀尔喀旧人。受恩深重。乃亦弃其职守。擅自逃回。情甚可恶。著传谕将军成衮扎布、将车布登拏解来京。前曾降旨旺布多尔济、令其擒拏青滚杂卜、即将伊承袭贝勒。如不行擒献。应与青滚杂卜、一体办理。其属人、即著赏给将军成衮扎布。再贝勒品级车木楚克扎布前在军营。甚著劳绩。此次接续台站。亦属奋勉。著加恩封为贝勒。管理台站。台吉扎木扬、因阻止台站人逃散反被擒执。甚属可悯。应如何加恩之处。著成衮扎布奏闻请旨。　　

○是日驻跸海拉苏台大营。　　

○乙丑。秋分。夕月于西郊。遣裕亲王广禄行礼。上诣皇太后行幄问安。　　

○谕军机大臣等、达勒当阿、哈达哈等两次战捷。奋勇可嘉。哈达哈前已赏给双眼翎。达勒当阿亦著赏给前已降旨令伊等暂彻大兵。此时自应接到。仍著遵前旨办理脱逃阿逆。皆由策楞、玉保二人迟误退缩之罪。今玉保、虽同赴哈萨克。并未立功。策楞亦领兵继进。皆因接朕屡次训饬之旨。勉强前赴。初非出于本心。伊二人之罪。实属万无可逭。著达勒当阿等、由哈萨克回时。仍遵前旨、将策楞、玉保、拏解来京治罪。扎拉丰阿、系蒙古人。且未更事。其罪尚与策楞、玉保、二人有间。前已革去王爵。仍著加恩授为贝子。公明瑞、派往军前。行走迅速。此次同达勒当阿等、奋勇行阵。甚属可嘉。著授为副都统。额勒登额、亦能效力自赎。著加恩授为头等侍卫。又谕参赞大臣喀尔喀亲王桑寨多尔济、感戴朕恩将擅弃卡座人等、力为阻止。甚属可嘉。现在军营正在需人。毋庸前来入觐。著即赴将军成衮扎布处、协办擒贼事务。又集福达礼善率领德沁扎布之子诺尔布扎布、接续台站。办理妥协集福著授为副都统。达礼善、著授为二等侍卫其诺尔布扎布果能奋勉出力。即行奏闻加恩。　　

○是日、驻跸呼鲁苏台昂阿大营。　　

○是月。河东河道总督白钟山奏、曹县崔家坝工程。最为险要。臣防汛查勘。见西首微有溜势向南。随督令开挑引渠一道。河水骤长。顷刻冲刷宽深。大溜南徙。崔家坝一带二百余丈埽坝。数载未平之险工。得免冲激。官弁兵民。无不欢抃。谨绘图奏呈。得旨、欣慰览之。　　
</div>
    <div class="pagination">
<a href="清实录乾隆朝实录_page710.html">上一页</a><span>...</span><a href="清实录乾隆朝实录_page706.html">706</a><a href="清实录乾隆朝实录_page707.html">707</a><a href="清实录乾隆朝实录_page708.html">708</a><a href="清实录乾隆朝实录_page709.html">709</a><a href="清实录乾隆朝实录_page710.html">710</a><span class="current-page">711</span><a href="清实录乾隆朝实录_page712.html">712</a><a href="清实录乾隆朝实录_page713.html">713</a><a href="清实录乾隆朝实录_page714.html">714</a><a href="清实录乾隆朝实录_page715.html">715</a><a href="清实录乾隆朝实录_page716.html">716</a><span>...</span><a href="清实录乾隆朝实录_page712.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
