<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1159 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1159 页/共 1860 页</h1>
    <div class="content">
大清高宗法天隆运至诚先觉体元立极敷文奋武孝慈神圣纯皇帝实录卷之八百七十


大清高宗法天隆运至诚先觉体元立极敷文奋武孝慈神圣纯皇帝实录卷之八百七十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十五年。庚寅。十月。戊子。谕军机大臣等、本年直隶、山东、江苏等省。虽通计秋收俱稔。而各有被水州县。西成未免歉薄。节据各该督抚等奏报。俱经随时抚恤办理。并叠经降旨。分别加赈缓徵。及酌借资本。毋令灾民稍致失所。各该督抚、自已仰体朕心。实力妥协经理。但恐被灾略重处所。明岁二三月间。青黄不接之时。民食或有拮据。著传谕各督抚、将所属被灾各州县、明春是否尚书加赈、或酌借耔种牛具之处。详悉查勘。据实迅速奏闻。其浙江省、秋间海潮漫溢各属。田庐多有损伤。甘肃所属皋兰等州县、夏禾亦间被旱灾。虽勘不成灾者居多。恐秋成亦不免稍歉。或有应须分别办理之处。并著各督抚、即行切实查明覆奏。候朕酌量加恩　　

○己丑。上御懋勤殿。勾到河南、山东、情实罪犯。停决河南斩犯二人。绞犯三人。山东斩犯一人。绞犯一人。余七十一人。予勾　　

○谕、四川建昌镇总兵员缺。著焦腾汉补授。以革职留任。即赴新任。不必来京引见　　

○庚寅。礼部议覆、福建学政阿肃奏称、缘事斥革举贡生监、有与原名考试之例相符者。随案声明。以便收考。查举贡生监、斥革未几。即予上进之阶。于情理未协。且甫经审结。其能改过自新与否。尚未可知。豫为收考。无以示惩。应毋庸议。得旨、部驳甚是。依议。阿肃系满洲翰林。初畀以学政之任。理应实心办事。整顿士习。今所奏缘事斥革之举贡生监、原名考试一节。名为严核。而意欲从宽。多为收考地步。若伊不谙成例。此奏出于旁人怂恿。则是为人所愚。不应糊涂至此。若阿肃冀以此奏取悦于众。则有意沽名。尤属不合。阿肃、著交部议处　　

○兵部议覆、西安将军福僧阿奏称、西安驻防、额设官兵。经拨往伊犁乌什等处。请将现有官兵。均匀裁改事宜。一、西安向设八旗满洲佐领四十。蒙古佐领八。经拨去满洲十二。蒙古四。兵二千八十八名。所余蒙古佐领。难定旗分。请将蒙古四佐领下兵。归入八旗满洲。每旗各设佐领三。每佐领下。设佐领。防御。骁骑校。各一。每二旗合设协领一。兼管佐领。余员悉裁。一、汉军原设甲喇五。应留三。每甲喇、设防御、骁骑校、各一。余裁。仍留协领四。参领八。其领催马步甲兵丁匠役等均匀分隶。一、现在八旗满洲、蒙古、汉军官员。内有升任参革。空缺多寡不一。请不必按翼。祇分满洲、汉军、择其优者任事。缺出对品坐补。如无坐补之员。仍按翼保送。一、裁缺官员。应领折色各项悉裁。其俸银俸米。俟缺出裁。一、不论满洲蒙古八旗。共留协领四。所有图记。应请另拟兼管佐领字样铸给。俟部颁到日。将旧图记。每旗各留三颗。销毁。其佐领本处刊发图记。每旗各留三颗。余俱销毁。均应如所请。从之　　

○工部议覆、署浙江巡抚熊学鹏奏称、杭州、嘉兴、绍兴、太湖、象山、宁波等处。营房墩台。风潮吹塌。应令该总兵、副将等、就近查勘开报。提督具奏。移咨臣衙门。委员确估。报部兴修等语。查修理营房墩台。向由总督估报。无总督省分。由巡抚办理。并无提督具奏之例。应令提督移报督抚办理。并令副将。总兵。会同地方官。勘明详报。未经查勘。毋得滥请动修。稍有损处。该地方官随时黏补。弁兵不加意看管。以致坍塌过甚者。该督等查参。请行令各直省遵办。从之　　

○辛卯。谕、据色布腾巴勒珠尔奏称、奖赏火器营兵丁银十万两。毋庸置产。请赏借八旗官员。以一分起息等语。所奏非是。旗员有事。或畏私债利重。省用不借。即借而偿还之期。尚可宽缓。若官银利轻。借时甚便。定限坐扣。益无养赡之资。甚至新陈相因。而不能偿者。该旗大臣代赔。势必为官项所累。从前傅恒、曾以旗员有事借俸、无益生计入奏。经朕加恩停其借俸。各按品级。定以恩赏之项。各省滋生银两。官为贸易生息。亦非政体。是以降旨彻回。即赏借盐商滋生银两。亦曾降旨彻回。续经商众屡请。始酌量赏借。今赏火器营银两。置产则久而弊生。著赏借两淮盐商生息。除此内已经置产银两。照色布腾巴勒珠尔所奏、分作五年偿还外。余交内务府。该大臣咨会李质颖、于彼处商人。应交内务府银内。存留十万两。即赏借商等以一分起息解交。该营由内务府支领。庶于兵丁实有裨益　　

○军机大臣议覆、陕甘总督明山奏称、前提臣巴彦弼奏、济木萨三台粮石。存积日多。请抽拨兵三百名。种玛纳斯地亩。供支伊犁粮石。经军机议令臣等赴勘。查济木萨地界辽远。若抽拨三百名。仅留二百。恐不敷巡逻。而垦熟地亩。令就荒芜。亦诚可惜应。应毋庸议拨。其每年屯积粮石。除就近支放耔种外。设屯车五十辆。即在五百名兵内、抽出五十名。作为差兵。将粮石运送特讷格尔官仓。所需拉车马。于巴里坤哈密孳生厂内。拨五十匹应用。车辆责成乌噜木齐粮务同知制造。一应交收督察。令阜康城县丞经理。至前玛纳斯屯兵。拨赴伊犁。其空出地亩。请拨陕甘各标营单身兵三百名。前往耕种。五年更换。应如所奏。从之　　

○补行湖南省乾隆三十四年大计。不谨官二员。罢软官四员。年老官二员。有徉官四员。才力不及官三员。分别处分如例　　

○命户部郎中孙士毅、提督贵州学政　　

○壬辰。上御懋勤殿。勾到山西、直隶、情实罪犯。停决山西斩犯一人。直隶斩犯一人。绞犯五人。余六十八人、予勾　　

○谕军机大臣等、昨因添建火器营内营房。令其汇集一处。以便操演。赏银十万两。交该管大臣、听其经理。以供奖赏之用。而伊等所办章程。尚未妥协。因思从前停止各省生息银两时。曾经两淮商人恳请。仍照前赏借以裨生计。是商人借帑营运。于伊等甚为有益。著传谕李质颖。即于两淮应解内务府银两内。扣银十万两。酌量分给各商。照从前赏借款项之例。一分起息。每年所得息银。解交内务府收贮。以备火器营支用　　

○户部议覆、直隶总督杨廷璋疏称、各州县被灾应行赈恤事宜。一、明被水、被雹、村庄成灾之武清、宝坻、宁河、香河、霸州、保定、文安、大城、固安、永清、东安、宛平、大兴、涿州、顺义、怀柔、密云、清苑、安肃、定兴、新城、高阳、安州、望都、容城、蠡县、雄县、祁州、新安、天津、静海、沧州、青县、津军厅、成安、曲周、广平、大名、南乐、清丰、元城、万全、龙门、定州、丰润、玉田等、四十六州县厅。按成灾分数。蠲免钱粮。并极次贫民。自十一月起。分别给赈口粮。米粮由邻近灾轻。及并不被灾州县内协拨。倘邻境无米可拨。每米一石。折银一两二钱。一、村庄离城窎远。穷民领米维艰。饬各州县将被灾村庄。离城数十里以外者。于适中地设厂。委员监赈。其各州县拨运仓粮。应给脚价。一、被灾贫士。照次贫例赈给。每米一石。折银一两。令教官散给。一、屯居被灾旗人灶户。俱令办灾各委员。及地方官。会同场员。查明户口。分别一体赈恤。本管道、府、厅、州、总理稽查。一、查灾监赈委员。除正印外。其佐杂教官试用等官。并书役等。应给盘费饭食。及造册纸张银两。一、被灾各属涸出地亩。借给麦种耔种谷石。并勘不成灾村庄农民。缺乏口粮。请分别借给。均于来岁秋收后。免息追还。至明岁停赈后。青黄不接时。贫民籴食维艰。应照歉收例。酌动仓谷平粜。一、各属钱粮。业经普蠲。其例不普蠲之屯粮。并房租新垦地亩。及勘不成灾地亩。应徵屯粮等项。并节年旧欠钱粮。民借米谷。分别停徵带徵。一、入官存退余绝等项地亩。及公产井田香灯地租。请照民地例缓徵。一、穷民庐舍被冲。及淹浸坍塌者。请给赀苫盖。每瓦房一间。给银一两。土草房五钱。一、霸州被灾官围营田。应解易州供应陵糈米石。应俟来年稻谷丰收。通融补解。其佃民归入该州一体给赈。均应如所请。从之　　

○刑部议覆、湖北巡抚梁国治奏称、郧阳、安陆、二府。安置军流。积有三百五十余名。该二府所属均止六州县。人犯较别府为多。请嗣后解到人犯。交巡抚衙门。通融改拨。查军流各犯。若令群聚一方。易为滋事。自当均匀分拨。但解交巡抚衙门。再行转发。则往返差解甚烦。应请各省遇有应酌该二府人犯。未经起解。先咨明湖北巡抚、令该抚豫为拨定地方。径行解往安插。其已经起解赴楚者。令各该府详明改拨。并令各直省一体遵办。从之　　

○癸巳。谕曰、和硕和亲王王爵。著永璧承袭。照永瑺例。在乾清门行走。平日不必戴翎。至随驾行围时。仍著戴翎　　

○以故大学士一等忠勇公傅恒子工部尚书额驸福隆安。袭爵　　

○甲午。上诣畅春园、问皇太后安　　

○幸圆明园　　

○谕、皇太后七旬万寿庆典事宜。曾专派大臣恭办。明年系皇太后八旬万寿庆典。所有应办事宜。著派福隆安。丰昇额。温福。英廉敬谨同办　　

○谕军机大臣等、据阿桂等奏称、老官屯贼首诺尔塔、遣人致书。请停止今岁进兵等语。今岁进兵。原因缅匪生性奸猾。言语翻覆。欲使贼匪震怖。但今所派兵数无多。即进攻亦不过在贼边境扰其屯庄而已。今诺尔塔既已遣使前来。今岁暂止进兵。尚悄轲行。但都司苏尔相。在老官屯。并不与贼匪抗言。竟似顺从贼匪。而阿桂等、并未详察。即所答书札。词意亦谬。朕办理缅匪一事。原非本意。然事须可以完结时。始可完结。岂可因伊等心存畏惧。因循中止耶。彰宝系由外任录用之人。于钱谷刑名。尚能筹办。用兵事伊未曾阅历。尚不足怪。阿桂在军机处行走有年。朕平素如何办事。岂不知之。乃不知体贴朕意。和衷珙济。即如办理缅匪一事。其可以中止与否。阿桂非不知也。伊竟饰词支吾。是存何意。著传谕严行申饬。明年进兵时。倘缅匪复遣人致书。是显为狡计以缓我师。应将伊遣来之人。尽行监禁。即乘贼不备。起兵前进。此等事。将军等俱应豫筹。若必待朕一一指示。尔等所司何事。现所留缅匪二人。即派委妥员解送来京。并严饬所派兵弁。沿途加意看守。倘有疎纵。阿桂更当何罪。并谕令知之　　

○又谕曰、阿桂等奏、接到苏尔相禀词、及诺尔塔书字。随代哈国兴给与回文一摺。其识见词意。种种错谬。不知是何肺肠。已另降清字谕旨严饬。阿桂等既欲给以回书。自当剀切驳饬。义正词严。庶贼匪稍知畏惧。若照阿桂等所给回文稿。通体措词软弱。无一语切实。显露迁就了事之意。徒见轻于贼匪。且必为所窃笑。尚肯将羁留之人送还乎。至仍可反悔句。尤为大谬不通。缅匪自去冬遣人至军营求降。情愿送还内地之人。并奉表纳贡。始解老官屯之围。乃延捱三四月之久。杳无信息。明系匪酋生心反悔。因代彰宝作檄稿。谕令遣人赍往诘责。实在情形如此。阿桂身亲目击。岂尚不知就里。乃转云仍可反悔。竟似天朝亦有反悔之事。有此立言之体乎。阿桂非不晓文义者。何竟悖理不通若此。至回书内自应先责其违誓逾期之罪。继则申明前次遣人传檄之意。以尔等犹如蛆虫蝼蚁一般。贡表之有无迟速。原亦无关轻重。并不向尔催促。至所留内地之人。有保难办。而迟久不行送还。其过实在于此。因遣苏尔相持檄传问。尔复敢将苏尔相羁绊不放。尔取罪更重。尚敢狡词抵饰乎。至严守关隘。禁止交易。实因尔屡次反覆。自取斥绝。何得转欲支吾诡问。尔自思尔种种罪恶。实为覆载所不容。任尔狡谲伎俩。我等岂不能窥见底里。鬼蜮之计。又将安施。如此严切指斥。方为得体。亦不失将军大臣实心任事之道。阿桂等惟思以婉词完局。而不综计前后情事。此事如何歇手。阿桂等自问。尚得谓之稍有天良乎。且阿桂等、不但与贼匪回书。意存馁怯。即其摺内所称、缅甸贡物。从前闻有象只甑子。故贼匪狡辞声叙。微露其意。以掩其贡表捱延之迹等语。竟是在朕前欲代缅匪婉言说合。尤出情理之外。朕于此事。并非必于欲办。前此用兵。实出于万不得已。然犹待以经年而后动。早已屡降谕旨。即如今年贼匪留我赍书之人。意欲激我出兵。朕实洞烛其奸。谕令不可堕其狡计。朕之心事。阿桂岂尚未喻。目前如果实有可以完结之势。朕岂不愿边圉无事。若以阿桂等之掩耳盗铃。并狃于唾面自乾之见。朕实有所不能。且令缅匪轻中国。必不能速完事。阿桂等身为大臣、委以边夷重务。若仅筹画未到。尚可量其为才识所限。而此等处。非伊才识所不能到者也。乃竟不能体朕深衷。与朕同心妥办。思之实可愤懑。至阅苏尔相禀词。仅述诺尔塔向询之语。并未以其背誓狡悔罪迹。抗词切责。且转代其言。总是疑心交易人不来。恐怕天朝不完事。其人竟丧心病狂。或已降顺缅匪。为之代进说词。情罪甚为可恶。若缅匪将其送还。仍遵前旨详晰讯取供词明确。即于次日当众缅匪之面。正法示众。苏尔相奉差传檄。甘心受贼人羁绊。已损威重。今其禀词又复如此。不但其身为国法所不容。即其子孙亦当加之罪谴。向来遇有宣力效忠之人。必录叙其后裔。似此负恩无耻之犯。其妻孥亦岂得置之不问。赏罚原应相等。现交兵部查明该犯原籍另行查办外。若系籍隶云贵。著彰宝即饬所属。将伊家属锁拏。派委妥员解送刑部。严行治罪。至苏尔相之禀。如此乖谬。见者应无不切齿。阿桂等竟恬不为怪。摺内并无一语提及。是诚何心。著阿桂等明白回奏。并将此详切严行申饬　　

○军机大臣等议覆、前锋统领绵恩等奏称。本年派兵随驾行围。因护军营出派人少。别营人不谙搭城。故不敷用。请嗣后派八旗护军三百名等语。查派兵随围。原使之熟习武艺。若将八旗护军多派。专办搭城一事。是护军竟同搭城夫匠矣。但护军额多。别营人少。通融出派。事尚可行。嗣后请派健锐。火营。两营。各一百名。两翼一百四十名。八旗护军二百九十名。善扑营七十名。令各该处永远为例。从之　　

○乙未。谕曰、伍弥泰。著驰驿往西宁办事。换傅景来京　　

○谕军机大臣等、昨阿桂等奏、缅匪差人递书。随给与回文一摺。阅其奏摺及文稿。显有急欲了事之意。甚属错谬。已降旨严行申饬。但伊等错谬处甚多。尚有前谕所未尽者。如交易一节。缅匪情形。本与俄罗斯不同。俄罗斯地虽富庶。而茶布等物。必须仰给内地。且其每年贸易。获利甚厚。不能不求我通市。中国因得就所欲以控制之。若缅匪与畜类虫蚁无异。茹饮秽恶。回与人殊。并非急需内地之物。即向来交易。彼亦无大利可图。且其境与洋通。诸货尚可购之海舶。虽不通商。实不足以制其死命。前曾详谕及之。阿桂等因其书词。及苏尔相禀。均言买卖事。辄信缅匪此次差人递书。专为求通交易。所见已左。且视此为可以敷衍完局之机。遂以柔软言词答覆。希图迁就。尤属大谬。无论禁绝交易。实非贼人所畏。彼不过藉此为词。断不宜恃为可操胜算。即使贼人微有通市之望。我之驭彼。亦当词气愈严。身分愈重。彼或惧而恳求。若稍露馁怯形迹。措词失体。徒然见轻于贼。彼尚何所忌惮乎。即如近年办理俄罗斯交易一事。中国行文。屡加斥詈。彼仍坚吁通商。始令禀受教约。俯允所请。阿桂前在军机处。皆所目击。岂竟全不记忆。临事茫无主宰耶。至缅匪所遣三人。阿桂等酌留其二。所办虽合。但贼匪性情狡谲。彼既留我持檄之苏尔相、钟朝用等。岂不虑我亦留其赍书之人。其敢于竟尔遣行者。必转冀我拘留。得以探听内地消息。且所遣三人。一为小头目摆扎机。一为他矣细。一为波瓮。阿桂等因留其小头目及波瓮。而将其次之他矣细遣回。阿桂之意。未尝不以小头目为彼稍有关系之人。留而不遣。尚自以为办事周到。独不思缅匪诡计百出。或将彼处极无用之人。冒充头目。而以其得力者。潜列于次。以防我羁留。亦鬼蜮伎俩所必至。阿桂等、果何所据而信摆扎机之实系小头目。又何所为而将其次之他矣细放回。设或因其应对稍明。将伊遣去。岂不转堕其术中。阿桂等办此事时。自应细察其中之最无能者。令其归而传语。何竟粗略若此。阿桂才识。于此等情节。皆非不能见及者。何以全未深思熟计。率意径行。不能审慎以处。其良心尚安在乎。又据奏总兵哈国兴等、讯问缅子。其谬更不可解。哈国兴于去岁在老官屯。与缅匪等接见传语。实有粉饰通融之处。恐仍留在军营。不免回护误事。因将伊降补贵州总兵。前谕极为明晰。此时令将伊调至永昌。第因其在滇年久。熟悉边外情形。令其领兵袭击。较之生手。自稍得力。并非委其协办缅事也。阿桂等、或因诺尔塔书字专呈哈国兴。即代为作书。令其出衔行文。尚无不可。而此事则不当使之与闻。若因其现办袭击之事。遂将缅匪一切要务。概令干与。则海兰察。亦系派出带兵者。岂亦当委其同办乎。朕之不令哈国兴在滇。实因其深染绿营恶习。所言殊不足信。而去冬缅匪求降。情愿送还内地之人等语。皆哈国兴与之议定。若果所办切实。何至贼人之顿萌反悔。今复令其询问缅子。彼复从中损益其词。其真情更不可得。所系甚大。阿桂等宁不筹画及此。竟似此事非哈国兴不行。而调彼至滇。亦若专为此事。设世无哈国兴。将置缅夷之事不问乎。昨岁老官屯受降之事。尚疑哈国兴谎词瞒哄经略将军。今视阿桂所为。竟是阿桂授意哈国兴。令其捏饰虚词。欲图完事。因大学士傅恒正在病中。遂思以此共为朦混。其心尚可问乎。著再传谕严行申饬。将此情节仍一一明白回奏　　

○又谕、昨冬攻围老官屯。缅酋至军营恳请解围。情愿奉表纳贡。并送还所留内地之人。我兵始行彻回。乃延捱数月。杳无信息。因谕阿桂、派人持檄往彼诘询。而所派之都司苏尔相。至老官屯。竟为诺尔塔所羁。苏尔相不能申明大义。骂贼捐躯。甘受贼匪拘绊。已属无耻贪生。罪无可逭。今复据阿桂等奏到。苏尔相所递禀词。惟述贼匪向询之语。并无一言斥责。并为贼人代询不通交易之故。直是与贼诡词进说。是其丧心病狂。实为国法所不容轻恕。现已传谕阿桂等、如贼匪将苏尔相送回。即行讯明。在彼当缅匪之面。正法示众。至该犯情罪如此可恶。即其家属。亦当加之罪谴。以昭法纪。查苏尔相籍隶甘省。著传谕明山。即速严饬所属。将伊妻子锁拏。派委妥员。解交刑部严行治罪。毋得稍有疎纵　　

○又谕、据李侍尧等奏、审拟洋盗陈详胜等首从各犯一摺。已批交三法司核拟速奏矣。至外委谢昌。职司。缉匪。目击盗船拒捕。既已枪毙数人。乃不即奋勇追拏。致令逃逸。仅以斥革了事。殊不足以重海防而申法纪。自应量予徒流。俾劣弁知所儆戒。定拟后止须咨部完结。不必另行具奏。将此传谕知之　　

○又谕曰、宫兆麟、自调任黔抚以来。观其所办诸事。时露轻率冒昧之意。如前此奏请拣发候补知府、及停拨兵米二事。皆未能详度事理。辄行率意陈奏。业经降旨训饬。昨观音保到京。质审事竣。因与该抚曾经共事。令军机大臣传旨询问该抚居官如何。据称、宫兆麟为人粗率。喜于自夸。遇事不能精细。其言实属切当。看来宫兆麟之为人。应对是其所长。而于办事殊少实际。是以外间竟有铁嘴之号。朕亦颇有所闻。巡抚为封疆大员。责任綦重。倘遇事不能审慎精密。徒以口给便捷为能。必致贻误公务。何以承受朕恩。即如观音保在藩司中历任有年。朕因其人粗率。是以未经擢用巡抚。今粗率如观音保。尚以宫兆麟为粗率。则其习气更甚。又不问可知矣。但该抚现在未蹈罪愆。犹当加以谆切训饬。使之知所悛改。著传谕宫兆麟。令其速行猛省。痛改前非。凡事实心实力。出以持重周详。毋谓既得巡抚。竟自志足意满。一任夸张痼疾。不能力图惩创。以致自贻伊戚。悔之无及也。将此详谕宫兆麟。所有询问观音保奏片。著一并寄令阅看　　

○丙申。上诣畅春园、问皇太后安　　

○还宫　　

○丁酉。谕曰、大学士陈宏谋。于本年七月间患病。恳请解任。曾谕令善自调摄。不必开缺。兹复以衰病未克即痊。奏请解职归里。情词甚为恳切。但现在阁部事务。并不乏人经理。陈宏谋尽可仍前从容静养。且伊奏时届冬令。不能即归。此际不妨安心调理。待至明春。如自揣精力渐次复元。原可照旧供职。设明春病竟难痊。欲得优游林下。以乐余年。河开乘船而归。甚为顺适。此时仍毋庸开缺。谕令加意颐养。以副优眷　　

○予故扎萨克图汗巴勒达尔。致祭如例　　

○戊戌。上御懋勤殿。勾到朝审情实罪犯。停决斩犯十人。绞犯二十二人。余二十八人。予勾　　

○谕、本日勾到刑部秋审情实人犯。内有太监张德。挟嫌谋杀道士廉福正。已将张德予勾矣。康福正系宗室公宁昇额畜养。与之往来。因轻视张德。妄加斥詈。以致张德怀仇。将康福正谋杀。虽系张德之罪。应拟抵偿。而宁昇额以宗室公爵。畜养此等无赖之徒。殊属非是。从前皇祖时。王公内曾有畜养僧道星相人等、与之往来者。以致酿成大案。皇考临御后。将此等积习。痛加惩治。今宁昇额在伊宅近庙内。畜养道士。殊属日久玩生。不可不防微杜渐。严行申禁。宁昇额。著交宗人府察议。军机大臣等、将此旨当面详悉传与諴亲王。仍交宗人府。如饬禁后。仍有任意容留此等无赖之徒、彼此往来者。即行参奏。严加治罪。以示惩戒。并交步军统领衙门。如查有此等事。即速奏闻。所有管理宗室王等、傥瞻徇姑息。不行奏闻。必当重治其罪。决不轻恕　　

○定部员兼摄六库。限三年更换例。谕、据总管内务府大臣奏、兼摄茶库之兵部员外郎五十三。现升礼部郎中。请仍留兼办库务等语。所奏不可行。前因内务府人员。习气不好。是以令六部选派诚干司员引见。兼管六库。俾相牵制。此等兼摄之员。若令久于其任。则不但不能纠察。转恐沾染积习。彼此联为一气。殊非派员监理之本意。嗣后六部人员兼管六库者。并定限三年更换一次。其有升任等事。总管内务府大臣。不准奏留。著为令。　　

○又谕、前以纪虚中身为运使。于华上元。刘骖。争控引地。辄敢受贿翻案。大干法纪。即应审明正法。以儆官邪。嗣据杨廷璋、审得纪虚中之侄纪宁祉、因刘骖浼人觅路。遂与纪虚中长子纪孔卓、商谋。适纪虚中在署与幕友论及此案。欲将引地断归刘骖。纪孔卓听闻。密告纪宁祉。商同影射。得贿二千两分用等情节。彼时尚疑系纪虚中狡供诿卸。复饬该督再三穷诘。据杨廷璋奏称、反覆研讯。确系纪孔卓、纪宁祉、串通撞骗。纪虚中实不知情。且拘拏纪孔卓时。尚系纪虚中派人同往作线。是其心惟恐不得真情。并非捏词诿罪等语。并提犯至京。交军机大臣、会同刑部推鞫。与该督所审。悉相符合。现俱入于朝审情实。纪虚中办理盐务案件。任凭子侄招摇纳贿。其罪固无可辞。但较之方世俊之骫法婪赃。稍属有间。是以停其勾决。至纪孔卓跟随在署。辄敢窃听公事。乘机串骗。婪索多赃。陷其父于死地而不顾。贪利忘亲。情罪实为可恶。纪宁祉在外。藉词指撞。说合分肥。亦不顾伊叔之官声性命。厥罪维均。是以一并予勾。以申法纪。朕于刑谳重情。必详核至再。轻重悉视其人之自取。而于卑幼贻害尊长。尤为法所难宽。此即明刑之中。兼寓弼教之意也。纪虚中一案。可为炯菜。至于外任官员。或有子弟随任。自应严如管教。不使干与公事。若为父兄者。或以昏愦罔觉。或以溺爱纵容。致令营私滋事。其咎因无可宽。而为子弟者。竟不知顾惜父兄。倚势妄作。甚且舞毙犯科。身罹法网。孽更由于自作。有犯必惩。断不轻宥。凡为外任者。务宜各知儆惕。加意防闲。而子弟辈之随任者。亦当守分自爱。无自贻戚。将此通谕知之　　

○己亥。谕曰、色布腾巴勒珠尔、扎拉丰阿、俱系蒙古。不应同在一旗。著将色布腾巴勒珠尔、调补正黄旗。丰昇额、调补正白旗。嗣后领侍卫内大臣。俱按旗分新旧排列。　　

○又谕今岁直隶保定、天津、等府属州县。被水偏灾。业经陆续拨发帑金五十万两。并拨通仓米六十万石。谕令该督于各州县应行普赈摘赈。及冬春大赈时。银米兼放。俾穷黎口食有资。但念各属应赈户口。及将来尚有闻赈旋归续添之户。前此所拨赈银。尚恐不敷支用。著加恩于部库内。再拨银三十万两。以资给放。该部遵谕速行　　

○谕军机大臣等、昨召见直隶按察使王显绪。奏及伊曾任云南广南府知府。素知该处沙□□农杂处。易滋事端。又为江西各省采办滇铜经行站路。稽察难周。旧设土同知一员。藉有知府管理约束。若将知府裁改同知。与土同知官阶相等。易生亵玩。应仍留知府。方合弹压机宜等语。所言似为近理。前此原以滇省改设流官时。知府员缺太多。甚且有名为一府。并无州县隶属者。是以谕令经略大臣、同该督等确核地方事宜。酌量裁改。虽经廷臣会议允行。但朕于该处实在情形。无由深悉。其应裁应留之处。原不少存成见。今王显绪。既有广南府知府未便裁去之奏。著传谕彰宝、确查该地人情土俗。其知府一缺。应否仍留。悉心详度。定议奏闻。不得稍有回护。著于彰宝摺报之便。谕令知之。并将询问王显绪奏片。寄令阅看。　　

○又谕、据崔应阶奏、广东潮州府属地方。有奸民聚众滋事。该处与福建诏安连界。现已派拨弁兵。四面堵截。协力查拏等语。所办甚是。此案现已谕令李侍尧等、迅速查拏。从重办理。但该处匪犯。虽据李侍尧等具奏。已拏获百余人。而首犯朱阿姜。尚未弋获。闽粤地界毗接。该犯一闻官兵剿捕。势必四散逃窜。或潜入闽境藏匿。如台湾远隔海洋。奸徒易于遁迹。其漳泉一带。民情素称刁悍。逆犯朱阿姜。或诡托故明支裔。希图煽诱。均未可定。应即悉心饬属搜捕。如有踪迹可疑之人。私行渡台。及往漳泉一带者。务须密访严拏。毋任稽诛漏网。崔应阶。现已谕令来京陛见。著传谕钟音。即选拨勤干弁员。克日搜捕。务使首犯迅速就擒。明正显戮。其党羽内。如尚有要犯窜入闽省者。并即协力擒拏。严审办理。不得稍事姑息。亦不必辗转移查。致延时日。将此传谕知之　　

○又谕、据吴达善等奏、拏获盗卖硝觔之巡检朱廷瑞家人张玉、余龙、现在提齐案犯。严审究拟一摺。所办甚好。已于摺内批示矣。办用官用硝觔。该犯敢于盗卖渔利。甚属可恶。自应审讯明确。按律治罪。但朱廷瑞。委办硝觔。亲身督运。沿途既有盗卖情弊。岂得仅诿过于家人。而张玉等所供。与幕友程师韩。在豫带买。程师韩今已逃回。其说支离难信。且现据将硝包过秤。较正额尚有短少。则非带买私硝。更属显然。朱廷瑞。明有知情串卖。希图卸罪情事。不可不彻底根究。此时吴达善。已赴湖南兼署抚篆。各犯解到时。著交梁国治。隔别详悉严鞫。务令水落石出。毋任稍有遁饰。即行定拟具奏。所有出力缉拏之武昌府经历曹文魁、尚属能事。著该督抚量平日居官如何。出具考语。送部引见。将此并谕吴达善知之　　

○军机大臣等议覆、杭州将军穆尔泰奏称。乍浦左右两营。额设马甲兵一千六百名。缺出。将闲散满洲兵内挑补。今闲散兵未成丁者居多。难以挑补。请将马甲空缺兵粮。改为养育孤寡兵丁之饷。俟其成丁。再行挑补马甲。应如所请。从之　　

○副将军阿桂等奏、臣等调海兰察、哈国兴。兵一千名。在永昌操演。拟于十一月初旬。径行出关。猝往掩袭。今老官屯贼目。又遣人呈递文书。另缮具奏。伏思此番送书。或侦探边情。或逆料我将进兵。为此缓师之计。均未可定。然书中尚无不驯之词。似知畏惧。况以绿营兵千名。即使攻掠。亦无大获。反使贼匪有词。不若示以大度。暂停攻击。以俟后信。即贼匪狡计缓师。于我毫无所损。且贼匪见兵不进。必知我将厚集兵力。明年大举。张皇骇惧。将来通盘筹画。再行办理。得旨、此是阿桂本意。汝既不愿前往。自可暂行停止　　

○旌表守正被戕之直隶清丰县民吴克谦女吴氏。　　

○庚子。谕军机大臣等、据李侍尧等奏、潮州府奸民池亨会等、聚众不法一案。已据获犯一百九名。现在设法查拏首逆朱阿姜等语。匪徒纠众。持械杀伤衙役多人。且敢妄书年号。白布缠头。抽画符印。狂悖已极。前谕该督等迅速搜捕。现在虽已陆续拏获夥党。而首犯尚未就擒。该犯系朱姓。敢于造谋肆逆。必有诡托故明支裔。希冀煽惑匪徒情事。若不克日就获。速正典刑。何以申明法纪。现已传谕钟音。就连界各处。一体严缉。著传谕李侍尧等、务须加紧设法擒拏。毋令兔脱稽诛。此外如有依草附木之党羽人等、亦应尽力捕治。勿使一名漏网。所有现获各犯。即行审讯明确从重定拟。此等重案。即多办数人。令滨海刁民。知所警惧。正所谓辟以止辟。不得稍存姑息之见。再此案该督等摺奏。应用六百里。今乃仅以五百里摺奏。未免延缓。著一并谕知李侍尧等、仍将首犯曾否拏获之处。即速由驿驰奏　　

○又谕据李侍尧等奏称、咈＜?口兰＞哂夷船来广。带来刷印铜板图二百三十二张。并请应否备带纸墨油水。及每幅须印若干张之处等语。该处带来刷印图幅。所有第一次图三种内爱玉史诈营图。现已印有二百张。亦足用矣。毋庸再印。其阿尔楚尔图。止有四张。伊犁人民投降图。止有二十八张。应令其印足二百张。其未经呈样之十三幅。并著管理造办处大臣、传谕李侍尧、交该国夷船带信催令上紧镌刻。每种俱刷印二百分。连铜板一并送缴。至纸墨油水。毋庸备带。其彼处带来书信。著交认识西洋字之人阅看。并令其将此意缮写回书。一并交与李侍尧寄往。并谕德魁知之　　

</div>
    <div class="pagination">
<a href="清实录乾隆朝实录_page1158.html">上一页</a><span>...</span><a href="清实录乾隆朝实录_page1154.html">1154</a><a href="清实录乾隆朝实录_page1155.html">1155</a><a href="清实录乾隆朝实录_page1156.html">1156</a><a href="清实录乾隆朝实录_page1157.html">1157</a><a href="清实录乾隆朝实录_page1158.html">1158</a><span class="current-page">1159</span><a href="清实录乾隆朝实录_page1160.html">1160</a><a href="清实录乾隆朝实录_page1161.html">1161</a><a href="清实录乾隆朝实录_page1162.html">1162</a><a href="清实录乾隆朝实录_page1163.html">1163</a><a href="清实录乾隆朝实录_page1164.html">1164</a><span>...</span><a href="清实录乾隆朝实录_page1160.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
