<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1752 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1752 页/共 1860 页</h1>
    <div class="content">
○丁未谕、据明亮奏、邪教罪犯刘照魁、前往喀什噶尔。与王子重传寄书信一案。伊等失察请交部察议。佛住奏、请将伊从重治罪。德勒克扎布、仅止认罪各等语。刘照魁、前往喀什噶尔。与王子重传寄书信。乃明亮等形同木偶。毫无知觉。并未察出。兹仅奏请将伊等交部察议。甚属无耻。明亮等业经交部严加议处矣。今著将伊等、再行交部严加议处。德勒克扎布、并未奏请交部。仅以空言谢罪。亦著交部严加议处。至佛住奏、请将伊从重治罪。尚知已过。著将伊从宽交部察议。伊等所属各处该管官员等。俱著照伊等所请。交部分别议处。　　

○原任西藏办事大臣保泰奏、据都司徐南鹏报称、廓尔喀贼众。抢占扎什伦布。旋于九月初一日围扰营官寨。官兵施放枪炮。杀死贼首一名。贼众数十名。将寨固守。夜间、贼匪将附近唐古忒、积谷焚毁。谕军机大臣等、廓尔喀贼匪。侵扰后藏。志在抢掠。断不能在彼久住。朕早已料其必思窜回。今将唐古忒粮食焚毁。可见贼匪自知势难久留。急思遁去。是以将积聚概行焚毁。看来贼匪无能。断不敢扰及前藏。此时鄂辉、成德、带兵到彼。贼匪自已早窜。但必须慑以兵威。痛加剿戮。方可使之畏惧不敢再萌窥伺。今鄂辉、成德、先后奏到各摺。俱不免存将就完事之见。殊不知朕之初意。原不欲劳师远涉。今贼匪肆行侵扰。竟敢抢占扎什伦布。不得不声罪致讨。非彼乞哀可完之事。若因贼匪已遁。遂思就事完结。使贼匪无所畏惧。将来大兵彻归。贼匪复来滋扰。又将作何办理。此事势在必办。孙士毅、鄂辉、成德、惟当坚持定见。将调派兵丁、筹办粮饷各事宜。通盘筹画。俟明春大举时。军食充裕。兵力壮盛。一俟雪化。即可穷追深入。痛加剿杀。为一劳永逸之计。至都司徐南鹏、带兵固守营官寨。尚属奋勉。俟应升缺出升用。以示鼓励。　　

○又谕曰、保泰奏、据绥绷堪布罗卜藏凯木楚克禀称、仲巴呼图克图、于贼匪未到之先。将细软物件。搬至东喀尔藏匿。其扎什伦布庙内。有孜仲喇嘛、及四学堪布喇嘛。在吉祥天母前占卜。妄称占得不可与贼接仗以致众心惑乱。不复守御。皆行散去。致被贼匪占据等语。实为可笑可恨。孜仲堪布喇嘛等、皈依佛教。见贼匪侵扰佛地。自应督率众喇嘛等、极力保护。乃竟假托占辞。妄行摇惑。以致喇嘛番众。皆无固志。相率散去。其情罪实属重大。著传谕鄂辉等、到彼后、即查明占卜惑众之孜仲喇嘛、及四学堪布喇嘛等、系属何人。即行正法。至仲巴呼图克图、带领众喇嘛、看守扎什伦布。一闻贼匪信息。即先期逃避。委之不顾。本应一并正法。但念系班禅额尔德尼之兄。姑从宽典。即著雅满泰、拏解来京。其商卓特巴之缺。著绥绷堪布补授。该处庙宇。系历辈班禅额尔德尼住锡之地。经贼蹂躏。僧众离析。必应亟为整顿。严辉、成德、抵藏时。即派新放商卓特巴之绥绷堪布。速往扎什伦布妥为安抚。清查赀财。以便将来平定后、班禅额尔德尼、安禅栖止。僧众等亦各复业。不致失所。方为妥善。　　

○戊申。上御懋勤殿。勾到江西、安徽、情实罪犯。停决江西斩犯九人。绞犯七人。安徽斩犯九人。绞犯八人。余一百七人。予勾。　　

○以詹事吴省兰、为内阁学士兼礼部侍郎。　　

○豁除安徽祁门县乾隆五十三年水冲沙压地六顷五亩有奇额赋。　　

○己酉。上诣雍和宫行礼。　　

○庚戌。谕、每年大操。该盟长等、皆系将八旗官兵、合于一处操演阅看。但八旗官兵。为数甚多。若止合操一二次。则其整齐与否。一时殊难看出。著交该盟长等、嗣后大操。先将八旗官兵、按期演阅后。再行会集一处合操。如此则整齐与否。当时看出。即可指示。而劝惩亦易施矣。　　

○云南巡抚谭尚忠疏报、会泽县开垦田地五顷六十四亩有奇。　　

○辛亥。谕、据琳宁等奏、请接济吉林、宁古塔、被灾旗人口粮仓、庄、粮谷。亦请展限交纳等语。今岁吉林、宁古塔、偶遇霜灾。收获歉薄。甚属可悯。著照琳宁所奏。将被灾旗人、加恩接济口粮。至兵丁等应交义仓、官庄屯丁等、应交官仓额谷。著宽限二年完纳。民人应交钱粮。蠲免一分。余亦宽限二年完纳。以示体恤至意。　　

○壬子。谕军机大臣曰、勒保奏拏获匪犯附天保、解京审讯一摺。附天保、从前在甘肃地方。捏称世袭公爵。诓骗店户廖珂、给与家信。令至京城住宅投递。保荐廖珂。嗣因廖珂被获。究出附天保诓骗情节。曾经降旨、令各该督抚、密访严拏。务期弋获。今靖远县知县杨懋德、因该犯形迹可疑。禀请咨查解审。经勒保提犯饬委署兰州府知府清安泰、严加鞫讯。审出节次撞骗缘由。并提从前被骗之脚户杨应强等、认系附天保属实。并据供出、曾在山东滋阳县地方、经衮州府差役盘获。发县审讯。假称武举。取结释放。又在山西五寨县地方。犯赌被拏。经该县责处释放各情节。此案附天保闻拏潜匿。事阅六年该府清安泰、奉委审讯即能究。出实情尚属留心能事。著送部引见。该县杨懋德、因该犯形迹可疑。即行禀明解审。以视滋阳、五寨两县。于拏获时任其捏供。仅予杖责释放者。尚属认真。亦著送部引见。以示鼓励。勒保能督饬所属。审讯得实。不致要犯始终漏网。著交部议叙。至滋阳、五寨两县。于该犯到案时。不能悉心研究。视为寻常匪犯。就案完结。殊为疎玩。著山东、山西巡抚。将该府县查明参处。此等逃匿重犯。各督抚若能严饬所属。上紧查拏。留心侦缉。断无日久不获之理。即如段文经一犯此时如未伏冥诛。亦必因事隔多年。查拏疎懈。变易姓名。混迹平民往来游荡。亦未可定。地方官如果能随时随处。认真访缉。自无难将重犯弋获著各督抚务督饬所属文武员弁。于关津隘口。见有形迹可疑者。即行细心盘诘。严密访拏若能将段文经拏获。必将该地方官立加升擢。毋得视为海捕具文。久而生懈。倘拏获后。审出该犯曾在何处逗留。未经查拏究办。必将失察之地方官。从重治罪。　　

○又谕、据保泰等奏称、廓尔喀贼匪。来至后藏。入扎什伦布庙中。肆行掳掠。将塔上镶嵌绿松石珊瑚等摘去。即皆遁回。又称、唐古忒等。闻廓尔喀来侵声息。前藏人众。尽皆惊扰。妄行逃避。虽称尊奉达赖喇嘛。而实无爱护之心。达赖喇嘛、班禅额尔德尼。不可在藏居住。请移于泰宁或西宁居住等语所奏竟是狂谬。廓尔喀贼匪侵扰之事。奏到之初。朕即谓此等贼匪。不难办理。不过稍肆抢掳。一闻内地大兵将至即当遁归。今果逃遁归去矣。夫自贼匪扰动保泰即怯懦惊惧。全无措置主见。今贼匪既已遁归又不追赶剿杀。欲将达赖喇嘛班禅额尔德尼。移于泰宁、西宁。是诚何心。贼众入扎什伦布庙中。只将塔上镶嵌绿松石等物挖去。随即遁归。可见贼匪不过如鼠窃者流初无伎俩。既已逃遁。正宜尾袭随后攻杀保泰何并不追赶。乃竟畏葸至欲将达赖喇嘛、班禅额尔德尼向内迁移耶。保泰系纳木扎勒之子、朕念伊曾经驻藏。平日尚属晓事遣伊往藏办理一切事宜。自必较他人有主见。是以令伊前往。不意顿值此事。竟至昏乱惊张。出人意表可笑。亦可恨也。即如雅满泰、尚知上紧追贼。此犹略有人心。保泰如此怯懦。实属不堪。今贼已退回。而欲将达赖喇嘛班禅额尔德尼内移。是竟将藏地弃舍乎。设使贼人得据藏地。更思进取。遂将察木多里塘巴塘、渐次退让。并将成都亦让与贼人有是理乎。藏地乃皇祖皇考再三动用兵力略定之地。不惟不可因此小丑骚扰。遽行弃置。且藏地弃而不取令达赖喇嘛、班禅额尔德尼。及其徒众。安插何地。甚不成事。此断非雅满泰之意。雅满泰前曾办理此事若果有其意。亦必具奏矣。此必保泰之意。朕自御极以来。累年办理大事。从无畏难。众所稔知者。今八旬有一临御五十六年。岂有处此区区小丑之事反至为开门揖盗之举乎。保泰即不自思。视朕为何如主也。保泰之意。不过以为将达赖喇嘛、班禅额尔德尼、移于泰宁、或西宁居住后。伊便可脱然归家。坐享安逸。不意纳木扎勒而竟生此子。保宁而有此弟也。将此令保宁阅看。想伊亦必痛恨其弟也。仍著交鄂辉到藏时传旨。将保泰用重枷永远枷号。在该处示警。查明保泰之子有居官者。著革职以示儆戒。达赖喇嘛、班禅额尔德尼。居住前后藏。扶持黄教。振兴佛法。历年甚久。凡蒙古番子等。无不瞻仰藏地。朕如此办理者。原为维持黄教起见。著将此旨传示在京之呼图克图喇嘛等、俾知朕矜悯达赖喇嘛、班禅额尔德尼、及全境唐古忒人众、维持黄教之意。再以蒙古文译出。遍谕中外各蒙古人等知之。　　

○癸丑。上幸圆明园。　　

○谕、据勒保等奏、潼关城垣工程。修理完竣。请派大臣验收。当经派和琳驰驿前往。详查履勘据和琳奏称、该处工程。从前经巴延三、德成、会同勘估时。将不应添修之水关泊岸等工。率行浮估。并城上添建堆拨房七十二座尤属虚糜帑项。以致用银一百三十余万两之多。现拟大加删减等语。因令军机大臣、传到巴延三、德成、面加询问。伊等俱自认糊涂错误。咎无可辞。是其任意浮估。已属显然。现在和琳会同泰承恩。在该处核实查办。巴延三、德成、俱系革去顶戴之员。即著革任。自备资斧。速行前往潼关工所。眼同和琳等、当面讲求。以服其心。所有户部尚书员缺。著福长安调补。其工部满尚书员缺。著金简转补。所遗工部汉尚书员缺。著加恩以彭元瑞补授。伊系甫经获罪之人。念其学问尚优。自降用以来。办理石渠宝笈尚知奋勉。是以加恩录用。彭元瑞益当感激朕恩。倍加谨慎。勉图后效。无负朕宥过施恩至意。　　

○谕军机大臣等、前因都司徐南鹏守御营官寨。尚属奋勉。已降旨令鄂辉等、遇有应升之缺。即行擢用。该都司于贼匪攻扰时。竟能保守无虞。尚无绿营懦怯习气。至乌尔公阿、原派在江孜防守嗣因贼匪占据扎什伦布。保泰将伊调回。又因贼匪退去恐往江孜滋扰。仍令前赴江孜此乐保泰漫无主见。以致将弁无所适从。不能得力。徐南鹏乌尔公阿二人尚无贻误。著鄂辉等到藏后。即将伊二人传到。令其驰驿来京。以便垂询该处贼匪起衅、及如何滋扰情形必须昼夜兼程行走到京。面询后、再令伊二人仍回西藏。俟明春大兵进剿时。随同打仗。至前次派令前往贼巢、询问情节之都司严廷良嗣经保泰彻回后。该都司究在何处防御。曾否与贼接仗总未据保泰奏及并著鄂辉等查明。详悉具奏。若其人亦经出力。并著速来京总兵穆克登阿、现在带领屯练兵丁赴藏。伊系前岁熟手。即著带领兵丁。将巴勒布贸易人等。押令出境。且聂拉木、系贼匪占据之地。恐有与贼勾结等事。更宜留心防范。穆克登阿、将巴勒布等、逐出边境外。即在聂拉木带兵驻守。俟大兵进剿时。即可在该处带兵会合打仗。以省往返之劳。兼杜贼匪窥伺之路。　　

○甲寅。谕军机大臣等、本年直隶顺德、广平等府属州县。因夏间雨泽。未能深透收成歉薄。山东莱州府、临清等属州县。间有被旱被水之处。河南彰德、卫辉、怀庆等府属州县。本年得雨稍迟。收成仅止五六分。又江南苏州、常州等府属。及海州之沭阳县。本年春夏之间。雨水较多。沭河漫溢。低洼地亩。间被淹浸。安徽凤阳、颍州、泗州等府属州县低洼之区。今夏雨水稍多。亦间有被淹处所。收成均未免歉薄。业经降旨、将本年应徵银米。并节年带徵等项。分别缓徵停展。令该督抚实力查办。以示体恤。第念各该处被水被旱地方。秋收既未丰稔。于明春青黄不接之时。民力究恐不无拮据。是否应需赈济。或酌借耔种口粮之处。著传谕梁肯堂、惠龄、穆和蔺、长麟、朱圭、即行体察情形。悉心履勘。据实覆奏。候朕于新正酌量加恩降旨。　　

○又谕、昨召见新放河州总兵官皂君保、治有清语。人亦平常。竟似汉人气象。河州地方紧要。皂君保恐不称职。著传谕勒保、令由该省总兵内。拣选妥干之员。调补河州。皂君保到时。另以简缺补用。寻奏、调皂君保为陕西兴汉镇总兵。兴汉镇总兵保兴、为河州镇总兵。从之。　　

○乙卯。以左副都御史刘权之、为礼部侍郎。原任库抡办事大臣松筠、为工部侍郎。　　

○旌表守正捐躯浙江缙云县民应添定妻杨氏。　　

○丙辰。吏部议奏、协办大学士两广总督公福康安奏称、广西太平府龙州。紧接安南地界。现在开关通市。稽查商民。所关尤重。通判职分较小。难资弹压。查浔州府同知。附郡事简。应请改为通判。龙州通判。改为同知。一切廉俸役食仍旧。再龙州向设吏目一员。为州属管狱官。归通判辖。今通判改厅属。应对品将吏目改为照磨。以协丞倅所属体制。浔州府通判。缺归部选。龙州同知。应于本省拣补。改铸关防钤记。分别咨办。均应如所请行。从之。　　

○豁除甘肃平罗县沙压田地九十九顷十三亩有奇额赋。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百八十八


大清高宗法天隆运至诚先觉体元立极敷文奋武孝慈神圣纯皇帝实录卷之一千三百八十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十六年。辛亥。十月。丁巳。谕军机大臣曰、富纲奏、接准鄂辉来咨。催调滇兵迅速赴藏。现在檄催武定、曲寻二营、及鹤丽、维西等营兵丁。分起派拨出口等语。富纲前日奏称、接据鄂辉停止滇兵咨会。即彻回大理。听候信息。朕即料及富纲接到鄂辉初次咨会。故如此办理。若鄂辉续调咨文到滇。必更纷纷调发。复降旨传谕富纲、令其遵照节次谕旨。将所调兵丁。暂停赴藏。今该督接准鄂辉续咨。果又檄催各营兵丁。分起赴藏。不出朕之所料。但滇兵须十月初十内外。始可齐集大理。计初次停止滇兵谕旨。系九月二十六日。由六百里加紧发往。本月初五六间。该督定可接奉遵照停发。此事总由保泰畏葸无能。一闻贼匪前来后藏滋扰。即心惊胆落。毫无主见。纷纷远调官兵援救。殊不知贼匪离前藏虽近。而距调兵之滇省甚远。亦属缓不济急。即云卫藏官兵较少。不能与贼对垒接仗。藏番又怯懦不堪。遇贼即退。然亦当聚集固守。何致扎什伦布等处。遽为贼匪蹂躏。而鄂辉身为总督。亦复漫无把握。率据保泰咨会。将滇兵忽停忽调。使该省无所适从。甚属非是。著传谕富纲、如官兵业已起程。行至何处。即于该处转回。若已至四川交界。即著孙士毅、檄令回滇。总须俟明春大兵进剿时。再听候檄调。此时断无庸前往。徒致虚费藏米。至此次滇兵。如已起身。其一应沿途往返所用粮饷。著富纲查明数目。咨照川省。著落鄂辉、保泰、二人赔缴。以示惩儆。现在廓尔喀业已远遁。各处续调官兵。节经降旨。俱令暂缓赴藏。孙士毅在打箭炉驻劄。既无贼匪信息可探。亦无照料官兵出口等事。著即回至省城。将总督衙门一切事宜。次第妥办。俟春融雪化。大举进剿贼匪时。该督再行前赴打箭炉驻劄。调度照料所有调兵运粮诸事。前已责成孙士毅、悉心经理。此时停止滇兵。及续调官兵。一切要务。竟专交伊一人筹办。务须仰体朕心。俱臻妥协。方为不负委任。又前据青海办事大臣奎舒奏、接到保泰知会。因廓尔喀贼匪侵扰后藏。令其于该处密为防备等语。保泰恇怯糊涂。至于此极。青海离卫藏路远。且系僻途。廓尔喀在后藏滋扰。与青海何涉。乃保泰率行咨会。张皇若此。推其所为。即内地各省。亦将遍行知照乎。此一节、著鄂辉、成德、面询保泰。令其据实登答。遇便奏闻。　　

○又谕、前土尔扈特喇嘛萨迈林所供各款。令理藩院行文俄罗斯萨纳特衙门查询。今据该衙门覆称、前信系属伪造。向来此等书信。从无用印两颗之例。况钤盖之处。不合款式。并非边界头目手记。我国于天朝。素习恭顺。不敢稍存异念。所有从前未结各案。恳求早为剖断。至土尔扈特。久已投诚大国。生聚有年。安居得所。岂敢冀其复还故土。想蒙大皇帝俯念忱悃。信其无他。干犯边界之说。实无其事。从前恰克图贸易通商。于俄罗斯大有裨益。敢乞施恩复准开市等语。此事前据特成额奏到之时。朕即疑其语属无稽。不足凭信。是以明降谕旨。令将萨迈林解京审讯。嗣因该犯不能确指实据。随行文俄罗斯萨纳特衙门查询明确。据实登覆。今既覆称并无其事。是萨迈林前次带投书信。其为捏造无疑。而俄罗斯并无诱致土尔扈特之心。尤可概见。至所恳求通贸易。措词恭顺。已降旨。准其通市矣。并著保宁、永保、将萨迈林假造书信。及俄罗斯恳求开市之处。传谕车凌乌巴什。令其不必心存疑惑。再伊属下人等。前次闻知萨迈林捏造谣言。未免各怀畏惧。即著车凌乌巴什、明白宣谕。令伊等疑怀尽释。守分安居。以期承受朕惠爱深恩、永绥边境至意。　　

○又谕曰、奎林等奏、彰化县民刘文誊喊禀、被陈非、王庇二犯砍伤。劫取番银。业将陈非、王庇拏获。定拟斩决。即请王命照例枭示等语。此案陈非、王庇、于五十五年十一月内。探知刘文誊、在瓦窰庄讨帐。带有多银。相约在途截劫。即将刘文誊用刀连砍重伤。搜取番银分散。不法已极。奎林等、自应饬属上紧查拏。即时就获。俾得速正刑诛。乃迟至本年八月内。始行办理。殊属迟延疎玩。现在该二犯业经拏获。幸未始终漏网。倘竟不能弋获。以致凶恶重犯。幸逃显戮。奎林等疎纵之咎。更何可辞。至摺内所称赃番字样。不成文理。已用朱笔添改银字。可见奎林等、于陈奏事件。并不留心。尤属疎忽。著传旨申饬。　　

○又谕、本日奎林奏到拏获行劫盗匪、并听纠入会、及偷挖硝磺各犯等摺。已分别批交军机大臣。会同该部核办矣。台湾为五方杂处之地。匪徒凶棍。往往滋事。近年以来。奎林在彼力加整饬。有犯必惩。乃积习未能尽改。尚有逞凶行劫。偷挖硝磺。及纠夥重兴天地会等事。可见该处民风顽悍。非一时所能速化。现在哈当阿到彼接任。务须督饬所属。于一切整饬地方。缉拏匪犯诸要务。仿照奎林旧办章程。认真严办。以期绥靖海疆。方为不负委任。将此谕知哈当阿、并传谕杨廷理知之。　　

○戊午。上还宫。　　

○谕曰、姜晟奏、审拟桑植县役王清、仇杀王潮祚等七命。并将捏名朦详之知县夏名陛、参革治罪。及自请与司道等议处一摺。本年河南商邱县民人张景仲。逞凶残杀十一命。地方官平日失于化导。曾降旨将该府县、及该管各上司。交部分别议处。今湖南省王清一案。其残杀多命。与豫省张景仲、情罪相同。本应将该抚等照例议处。但此案该县夏名陛、规避处分。将凶犯改名捏详。该抚司即能审出实情。据实参奏。并不稍存回护。所办尚属认真。姜晟、恩长、俱著加恩免其议处。余著军机大臣、会同法司。核拟速奏。　　

○谕军机大臣等、前经降旨、令鄂辉等将巴勒布在前藏贸易之人。全行驱逐。此项人等。自康熙年间。即在前藏居住。皆有眷属。人户众多。不下数千名口。自必安土重迁。不愿移回。而藏内番民。与之婚姻已久。若一时押令出境。办理稍有不善。或致别生事端。更非朕安集后藏僧俗之意。此时贼匪业已窜回。须俟明春雪化时。大兵始行进剿。所有驱逐巴勒布一节。亦非现在刻不可缓之事。总俟福康安到彼后。再行体察情形。妥协酌办。鄂辉等、不可因接奉前旨。稍有拘泥也。　　

○己未。谕、廓尔喀贼匪侵扰后藏一事。朕于保泰初奏到时。即科及贼匪无能。不过志在抢掠。亟思窜回。节经降旨指示。保泰等在彼。若能稍知调度。督率堵御。贼匪自不敢扰及后藏。及保泰怯懦性成。一筹莫展。惟知张皇其事。纷纷远调滇省、及各处官兵。赴藏援救。甚至咨会青海地方。令其防备。竟不思及各处地方、距藏辽远。官兵抵藏。贼已早窜。徒使多兵坐食。糜费军粮。况前后藏地窄人稠。盖藏亦少。现经贼众抢掠。若骤添各处调派之兵。必致不敷支食。将来大兵进剿之时。转致粮饷缺乏。采办维艰。经朕屡次将所调官兵。停其进发。届期再行调往。倘如保泰所奏。劳师糜饷。扰累番人。更复成何事体。本日据保泰奏、贼匪逃遁后。戴绷等追至僧格仔地方。贼匪因携带物件累重。自行烧毁。仍由撒迦一路逃回等语。贼匪无能。已可概见。从前贼匪侵犯时。保泰亲往后藏。果能督率堵截。无难痛歼贼众。亦何至扎什伦布等处、为其蹂躏。无如保泰一味畏葸。甫闻贼至信息。即带同班禅额尔德尼。退至前藏。以致扎什伦布喇嘛等、无所倚仗。各思奔避。而孜仲堪布等、复于吉祥天母像前占卜。妄托神言惑众。人心涣散。使贼匪得以乘虚占据。肆意抢掠。是扎什伦布、并非贼匪所能攻陷。竟系保泰委之于贼。又何异开门揖盗耶。且保泰既将后藏失去、避至前藏时。又欲将达赖喇嘛、班禅额尔德尼。移往泰宁。犹幸达赖喇嘛、及各寺堪布喇嘛等。深知大义。坚词以拒。未经内徙。及贼匪逃窜后。保泰仍欲仗官军之威。劫达赖喇嘛、班禅额尔德尼、移至泰宁、或西宁等处。竟弃藏地与贼。真成笑语。不意其悖谬至此。试思卫藏为崇奉黄教之地。各蒙古番众。素所皈依。今一旦将达赖喇嘛、班禅额尔德尼、移至泰宁、西宁地方。不特众蒙古番众。无从瞻仰。即该处僧俗人等、亦皆为贼所掳。贼匪原因后藏空虚。始行占据。设前藏亦无人守御。贼匪亦必乘虚而入。从此逐渐侵占。则察木多、巴塘、里塘等处。亦将委之于贼。有是理乎。保泰如此恇怯昏愦。惟思率先退避以全其身。而于贼匪情形。从未奏及。即不能奋勇打仗。亦当擒一生口。详询贼众虚实。即雅满泰、尚知赶赴江孜防守。而保泰竟安坐前藏。株守不前。种种贻误。其罪甚大。该处孜仲堪布喇嘛、占卜惑众。已令鄂辉等、将首先起意之人查明办理。并将保泰革职。在该处永远枷号。及伊子有官职者。全行革退。尚不足以蔽辜。著鄂辉等到藏后。将保泰唤至达赖喇嘛、班禅额尔德尼前。对众眼同传旨。重责四十板。再行枷号。仍将谕旨内指出保泰种种贻误缘由。向达赖喇嘛、班禅额尔德尼、济咙呼图克图、及各呼图克图大喇嘛等。明白宣示以服其心。并令保泰据实登答具奏。至贼匪来藏侵扰。若不过因索欠起衅。在边境抢掠。原不值兴师大办。今竟敢扰至扎什伦布。则是冥顽不法。自速天诛。此而不声罪致讨。何以安边境而慑远夷耶。朕临御五十六年。平定准部、回部、大小两金川。拓地开疆。远徼悉入版图。况卫藏为我皇祖皇考戡定之地。久隶职方。僧俗人等。胥沾醲化。百有余年。况该处为历辈达赖喇嘛、班禅额尔德尼驻锡之地。蒙古番众。素所崇奉。若任小丑侵凌。置之不问。则朕数十年来。所奏武功。岂转于此等徼外么＜麻骨＞。不加挞伐。是此次用兵。实朕不得已之苦心。此天下臣民所共见者。并非好大喜功。穷兵黩武也。著将前后办理缘由。通行宣谕知之。　　

○谕军机大臣曰、保泰奏称、戴绷在僧格仔地方。追杀贼匪一节。恐未确实。若戴绷等、果能奋勇杀贼。则当贼匪前来侵扰时。何以不能抵御。必待贼匪退回。始行追剿。可见所报情节。显有捏饰。著鄂辉等查明。倘有虚捏。即当将戴绷从重治罪。至巴勒布贸易人等、固有送信贼匪之人。但伊等在藏居住有年。久与藏番结婚。其中亦必有心向藏番者。正可密为察访。探询贼情。保泰亦未计虑及此。著鄂辉等、向巴勒布在藏居住之人。密为访问。自可备悉贼匪虚实。设有其人。仍当奖励示劝。兵机原无一定。惟在相时筹办也。　　

○又谕、据孙士毅奏审明郭罗克抢夺畨匪、按律分别定拟一摺。此案畨贼纠夥抢劫。伤毙事主。实属凶顽不法。前经降旨、以总兵张芝元、谙悉番情。令其前往办理。今张芝元、带同游击关联升、刘国刚、驰赴该处。除当场杀毙跌死各贼番外。擒获宁柯等七十五名。解省审办。甚属奋勉。张芝元、关联升、刘国刚、俱著交部议叙。以示奖励。至案内贼匪宁柯等十七犯。业经该督恭请王命分别凌迟斩枭。七勒等十犯。俱系同谋抢夺。法无可宽。著照该督所奏。即行斩决。余均照所奏完结。其在逃未获之甲让等五犯。仍著该督严饬土司等、实力查拏。务期迅就弋获。办理示惩。　　

○又谕曰、刑部议覆直隶抚宁县民王二、用刀治病。□钊□目廿□伤刘蒋氏身死一本。此案据王二供、五十年春。在奉天承德县东八家子地方做工。害起病来。该处伏魔庵、有住持于道、给药医治痊愈。又将用刀切病医法传授。并教给治病咒语等供。伏魔庵住持于道、传给此等邪法妖言。煽惑愚民。致戕人命。最为可恶。不可不严拏惩办。该犯于道、现经直省关提。尚未到案。著传谕该府尹、即饬属查拏务获。解交刑部审办。并著梁肯堂、一体饬属严缉。毋致匪犯漏网。　　

○又谕曰、步军统领衙门、奏江西崇义县民人周鼎生等、呈控周圣传等、刨毁伊家祖茔。自将祖父母棺木盗葬一摺。此案周鼎生等、在本省督抚司道府县衙门。叠经控告。该省各官。不但不为讯断。且知县押令和息。知府捏改图样。如果所控属实。自应彻底查明。严参究办。但系一面之词。或因嫌捏控。冀图拖累。亦应究明惩办。以儆刁顽。著传谕刘峨、吉庆、于河南控案审明完结后。即驰驿前赴江西。提集人证。秉公严审定拟具奏。　　

○军机大臣、会同刑部议奏、遵旨议、有服尊长杀死卑幼之案。如卑幼并无触犯情节。祇因其父兄伯叔。平日相待刻薄。挟有夙嫌。将其无辜幼小子嗣弟侄。故杀洩忿。年在十二岁以下者。应照凡人谋故杀本律。拟斩监候。本年余文全、孙式汉二起。即照新例改拟罪名办理。得旨、向来尊长谋杀本宗卑幼。问拟罪名。虽有定例。但案情轻重不同。如系谋财害命。强盗放火杀人。及图奸谋杀。并因挟有父兄夙嫌。迁怒无辜幼小子嗣弟侄。故行杀害。以致绝人子嗣。则残忍已极。恩义断绝。自当即照平人科断。此为明刑弼教起见。并非有意从严。是以令军机大臣、会同刑部、将原定之例、分别妥议具奏。今据准酌案情。增定条例。于情法益昭平允。著依议行。法可定而情不同。仍在该部、就事一一准情酌理耳。　　

○　　

○庚申。谕军机大臣曰、姚棻奏、据广丰县知县曹德元禀称、告假在籍侍卫严梦彪、赴县拜谒。将纸开写米四百石。交管门家人。又复乘马赴仓。将完粮花户郑牙左腿踏伤。请旨革职等语、严梦彪告假期满。不即赴京销假当差。藉称患病。在籍逗留。擅入县署。并敢乘马赴仓。踏伤花户。甚属奇事。严梦彪著革职拏问。交该抚提同案内人证。严审定拟具奏。至该侍卫在籍。捏病迁延。其代为详报展限捏病之该县、府、咎亦难辞。并著该抚查明参奏。　　

○又谕、据台斐音奏、伊所属锦州、义州二城。应用火药等项。每年于演放鸟枪后。并无存贮。请嗣后于盛京工部。多支一年存贮。仍用旧存外。其铅弹照山海关例。回残七分。其回残者。即由本处再行铸造存贮。俟次年祇领用三分等语。台斐音此奏。尚属留心。著照所请行。至该省别城、恐亦有应如此办理者。俱著查明。照所奏一体办理。　　

○又谕曰、爱星阿奏各处行宫。请交总理工程处、派员勘修一摺。所称木植间有曹□少朽。油饰爆裂。墙垣地面。亦有酥碱之语。殊难凭信。向来各处工程。在工人员。往往以油饰剥落、地面酥碱为词。朦混开销。藉以稍沾余润。遂成陋习。此等酥碱剥落之处。即在内廷宫殿。亦所常有。况各处行宫。为巡幸所经。暂时驻跸。不过于渗漏处所。略为抅抿。以防雨水浸渗。其油饰爆裂。地面酥碱。原属无碍。何得任听工员。藉词开报。以为浮冒地步。致滋糜费。所有爱星阿请修各处工程。止须将渗漏之处。勘估粘修。其余单开各项。俱可毋庸办理。除就近谕知总理工程大臣等。嗣后遇有似此等工程。俱遵照此旨办理外。将此谕令知之。　　

○又谕曰、长麟奏调剂市集钱价一摺。朕初阅时。因泉货流通。随时长落。原可听民自便。但该省现在钱价过贱。诸物未免增昂。推原其故。自因银少钱多。以致钱价日贱。物价愈昂。朕即想及该省暂停鼓铸。自可调剂得宜。惟是银钱互易。务在商民两得其平。其应如何量为节制。不使稍有窒碍之处。必须筹算周详。且锱铢较量。以及商侩情形。此等细事。原非朕所素谙。本日复与军机大臣讲求。推原该抚所称、将江省各营兵饷。暂以银两散放。并请来春暂缓开炉一节。系为一时调剂起见。与朕初意相合。看来长麟于地方事务。尚能留心。应照所请办理。但民可使由。不可使知。若令小民明知其故。又难保无市侩将钱文豫行收积。以为将来擡价牟利地步。此等权宜之计。祇可因时通变。行之一年。以收一年之效。可暂而不可久。如明岁停止局铸后。钱价不致日贱。仍当照旧办理。即此法亦祇可行之江省钱贱之处。而他省情形。又各不同。亦不得一例办理。总之有治人无治法。惟在封疆大吏。因地制宜。随时妥办也。此治目前之急。由五百里速谕知之。　　

○辛酉。谕、上年恩诏内。给予大小官员封典。其有将应得封赠、恳请照例貤封者。准令该督抚据情具奏。原属推广恩施之意。但例限虽有二年。今已届满。各督抚每遇一二员呈恳。即行专摺具奏。朕亦不过朱砒有旨而已。殊属烦琐。嗣后各督抚、将呈请貤封之文武各员。于限内汇齐、年终具奏一次。不必陆续奏请。以归简易。　　

○谕军机大臣曰、惠龄奏、据茌平县禀报、接递两广总督福康安、自江西建昌驿、驰递五百里报匣。因马夫行至教场铺地方。马惊被跌。以致报匣压坏。现提马夫严讯。并将不行慎选之知县、另行核办等语。驿站马夫。驰递文报。马惊被跌。原属猝不及防。途中常有之事。此等文报往来。地方官亦断不敢私行偷阅。捏称马夫跌损。此次压坏报匣。谅无别项情弊。该马夫因急于驰递。以致马惊被跌受伤。其情尚属可悯。著惠龄、即赏给银五两。令其养伤。以示体恤。至该县差遣马夫。驰递报匣。安能保其途间、必无马惊等事。此次压损报匣之马夫、及该地方官。竟可置之不问。将此谕令知之。　　

○吏部兵部议奏、据四川总督鄂辉奏称、雅州府属天全州。自雍正七年。改土归流。未立州学。其应试取进童生。附归雅州府学考课。现在人文日盛。该州距府窎远。应于该州专设教官。以资训迪。请将芦山县训导。裁改为天全州训导。俸银役食。即由芦山拨改。文庙旁现有余屋。改为学署。廪增名额。即于雅州府学内酌量拨归。又嘉定府峨眉县峨边营。从前未改阜和协时。归泰宁协兼辖。迨泰宁改为阜和协。副将衙门。移驻打箭炉。距峨边营千里。一切稽察考拔。鞭长莫及。查协属各营。本系提督管辖。而峨眉距省止三百余里。应将峨边营、改隶提督就近专管。毋庸复隶阜和协兼辖。均应如所请。从之。　　

○豁免贵州运员雷平、遭风漂溺白铅七万斤有奇。　　

○壬戌。谕、刑部议覆吉林将军、审拟屈常祥、戮伤米文禄身死一案。核其情节。龙德成纠集多人。强抢良家孀妇。以致酿成人命。情殊可恶。刑部照该将军所拟。仅将该犯发极边充军。不足蔽辜。著发往伊犁。给兵丁为奴。以示惩儆。屈常祥因女被抢。赶至龙德成寓所。听闻伊女在屋内哭喊。即欲进屋拉救。又被米文禄拦阻。随用刀将米文禄向戳致毙。系恐伊女被奸污。迫于救护。情尚可悯。屈常祥、照奸夫已离奸所。本夫登时逐至门外。将奸夫杀死不应重律。改为杖八十。以昭平允。　　

</div>
    <div class="pagination">
<a href="清实录乾隆朝实录_page1751.html">上一页</a><span>...</span><a href="清实录乾隆朝实录_page1747.html">1747</a><a href="清实录乾隆朝实录_page1748.html">1748</a><a href="清实录乾隆朝实录_page1749.html">1749</a><a href="清实录乾隆朝实录_page1750.html">1750</a><a href="清实录乾隆朝实录_page1751.html">1751</a><span class="current-page">1752</span><a href="清实录乾隆朝实录_page1753.html">1753</a><a href="清实录乾隆朝实录_page1754.html">1754</a><a href="清实录乾隆朝实录_page1755.html">1755</a><a href="清实录乾隆朝实录_page1756.html">1756</a><a href="清实录乾隆朝实录_page1757.html">1757</a><span>...</span><a href="清实录乾隆朝实录_page1753.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
