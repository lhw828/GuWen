<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 365 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 365 页/共 1860 页</h1>
    <div class="content">
○丙辰。谕、顺天所属之延庆卫。上年被灾虽属少轻。然彼地只赖秋收一次。百姓此际未免艰难。著照延庆州一体加恩赈济一个月。该部遵谕速行。　　

○谕军机大臣等。刘于义所奏、可抄录寄与那苏图阅看。令其酌量。有续赈之所不及者。即行借与口粮。以资糊口。倘再不雨。有误耕作。应如何接济之法。著那苏图悉心筹画。豫行奏闻办理。毋致后时。寻奏、接济之法。米谷最要。宣属灾后米贵。民食艰难。即使今秋丰稔。亦未便采买。如或歉收。已不比上年有储积之可恃。而急需之际。宣郡山路回环。挽运亦甚不易。可否拨通仓粟米十万石。分发宣属仓贮缺少之州县。倘秋收歉薄。则有米接济。不致临时急迫。如秋收有望。即补足均贮。亦可暂停官买。使民间米谷宽余。其通仓动拨米谷。如须补足。则八沟、鞍匠屯、一带。连岁丰收。采买尚易。至挽运等事宜。应行令通永、霸昌、口北、三道妥议。如宣属民间车辆。当此草豆昂贵之时。得藉挽运脚价资生。亦不无补益。再查宣属芒种前得雨。则秋禾播种齐全。霜前可望收获。如芒种后得雨。则节候已迟。惟有补种豆＜?麻木＞油麦荞麦等项。但恐贫民一时不及购种。应每亩借给耔种银四分。令地方官豫查有地无力之贫民。分别开记户口亩数。一遇得雨。即分遣佐杂教官。分投下乡散给。俾得及时补种。如得雨在芒种前。仍应照借给耔种之例办理。得旨、有旨谕部。先事之豫筹既备。则临事之镇静更要。民可使由之。过犹不及。办理此等灾伤。不可不虑及此也。　　

○又谕、山西大、朔、等属、上年被灾。朕已特降谕旨。于赈恤之外。加赈一个月。又据阿里衮奏称、请兴修城垣。以工代赈。朕又降旨。令其察看本地情形。有应行筹画办理之处。随时具奏。朕思该地方、因上年被灾。较轻于宣化。是以将二府州县、分别加赈。但彼地与宣府接壤。土瘠民贫。又当歉收之后。今春雨复愆期。著传谕阿里衮、遴选妥员。速赴被灾地方。察看此时实在情形。即行奏闻。其应作何筹画之处。仍遵前旨办理。　　

○丁巳。谕、朕加惠黎元。将天下钱粮。分年蠲免一次。今岁系直隶轮免之年。宣化府属各州县。所有应徵屯粮。例不在蠲免之内。但念宣属地处边陲。上年被灾较重。今春雨泽又复稀少。现在降旨加赈。与常时不同。著将各该州县本年额徵屯粮。蠲免三分之一。以纾民力。该部谕令该督那苏图速行办理。　　

○重修明通鉴纲目书成。议叙提调纂修等官、加级纪录有差。御制明史纲目序曰。编年之书。奚啻数十百家。而必以朱子通鉴纲目为准。通鉴纲目。盖祖述春秋之义。虽取裁于司马氏之书。而明天统。正人纪。昭监戒。著几微。得春秋大居正之意。虽司马氏有不能窥其藩篱者。其他盖不必指数矣。尝谓读书立言之士。论世为难。非如朱子具格致诚正之功。明治乱兴衰之故。其于笔削。鲜有不任予夺之私。失褒贬之公者。自纲目成、而义指正大。条理精密。后儒有所依据。踵而续之。由宋迄元。厘然方策。至明代君臣事迹。编辑之难。更倍于诸书。盖明史已成于百年之后。而世变风漓。记载失实。若复迟待。将何以继续编而示来许。爰命儒臣。法朱子通鉴纲目义例。增损编摩。大书以提要。分注以备言。每一卷成呈览。朕于几暇。亦时御丹铅。为之参定。虽于天人一贯之精微。未之能尽。而惟是谨严之义。守而弗矣。简正之旨。志而必勉。书既成。群臣举唐太宗之事为言。勉从其请而为之序云。　　

○以镶黄旗护军参领什图、为孝陵总管。　　

○戊午。上诣皇太后宫问安。　　

○幸圆明园。　　

○谕军机大臣等。前因凤阳关监督普福、误免铜觔水脚等银。部议著令赔补。经朕传谕宽限。令伊于养廉内节省还项。今据普福奏称、今岁徵收盈余数目。比较七年以前。更多十数万两。通融弥补著赔之项。不需三年。可以清完等语。甚属乖谬。伊不知感朕宽宥之恩。而尚敢为是谬妄之语。是自取罪也。况查伊管关以来。盈余并未加多。且有缺额之年。伊不过借免过米豆之税以充数而已。即此可见其于关税、未必全无隐匿。伊若如此设心。必至办理不妥。重获罪谴。将来亦断不能逃朕之洞鉴也。著传谕严行申饬之。　　

○大学士等议覆、直隶总督那苏图奏称、直隶各处粮价。惟麦最贵。奉旨令豫、东、二省。各备麦十万石。运直以备借粜。现值青黄不接之时。豫、东、采买。恐市价不免昂贵。请将该省追还民欠现成麦石运直。先尽麦价最贵之处。派拨借粜。余俟二麦收后。再行办理等语。查豫、东、二省接济直隶麦石。河南巡抚尚未奏到。山东巡抚喀尔吉善、已经奏报豫备。今直隶麦价腾贵。京师麦价亦日渐增长。宜早筹画。应令该督速将直省应行接济各州县、需麦若干石。即为酌定。并如何运送之处。咨令豫、东、二省拨运。此内有余。即运送京师。如仅敷拨济直隶。并令豫、东、二省。另备数万石运京。以备平粜。得旨、依议速行。　　

○己未。上诣黑龙潭祈雨。　　

○谕军机大臣等。福建沿海一带。福、兴、漳、泉、福宁、五府。皆逼近海洋。港澳繁多。在在可通海泊。不独厦门、闽安、二口。为船只出入门户也。朕闻各该处一应查缉禁约之方。奉行日久。未免废弛。保无有偷漏禁物、及偷渡过水等弊。著传谕总督马尔泰、巡抚周学健、转饬文武汛防。加意稽查。毋得疎纵。亦不得借端需索。致滋扰累。　　

○授恭勤贝勒允祜之长女为郡君。壻马实为多罗额驸。　　

○庚申。上幸瀛台。　　

○诣皇太后宫问安。　　

○还宫。　　

○谕曰、上年宣化府所属地方。被旱歉收。今夏雨泽又复稀少。朕去岁巡狩经过。知彼处为边区保障。不可不豫筹接济。虽现存米豆。尚足敷用。恐将来或有急需。一时难以猝办。著将通仓粟米拨运十万石。分发所属州县。以备拨给。倘今岁秋成丰稔。即将此项为补实仓储之计。其如何陆续挽运之法。著仓场侍郎、会同该督妥议办理。　　

○谕军机大臣等。直隶总督那苏图、奏请拨运通仓粟米十万石。以备宣属仓储。豫筹接济。朕已降旨允行。但此项米粮。原为豫备秋成以后之用。可以从容办理。务须慎选干员。酌量陆续挽运。不可如上年办理未善。以致车辆短少。价值昂贵。于商民又有未便。尔等可传谕知之。　　

○辛酉。谕、据杭州织造苏赫讷奏称、母年已逾八十。请回京侍养。情词恳切。苏赫讷、著来京供职。杭州织造员缺。著内务府郎中申祺补授。兼管南北新关税务。　　

○谕军机大臣等。户部议覆江苏采买米石一案。以定例每米一石。脚价在一两以内。每谷一石。脚价在五钱以内。方准开销。该抚请每米一石。以一两二钱。每谷一石。以六钱报销。水脚一项。另行核销之处。仍照例驳追。但念此案在乾隆七年以前。往返驳诘。已非一次。为时既久。地方官屡经更换。难以责令追赔。陈大受与安宁、身在地方。悉心筹酌。所奏自属实情。朕意所请每石以一两二钱报销之处。尚属可行。但价值既增。所有运费。自应即在一两二钱之内。不必另请核销。如此则采办各官。既不至于苦累。而历年旧案。又得藉以速结。尔等可传谕陈大受、令其遵照此意。再行具摺奏请。候朕降旨施行。　　

○予故太傅大学士伯鄂尔泰、入祀广西省贤良祠。　　

○壬戌。户部议覆、署广西巡抚托庸奏称、粤西开炉以来。铜觔每不能接济。臣前请三分抽课。七分听商自卖。仍于商本不敷。今试办八月。不能有济。恳将商办铜觔。仍照加二收课。余每百斤。给价银十六两二钱收买等语。查粤西开采铜觔。前据该署抚奏请三分抽课。余铜听商自卖。原冀铜觔充裕。今既无禆益。应如所奏。仍照例加二抽课。余铜官买供铸。至收买余铜。从前每百斤。只给价银六两八钱。原任布政使唐绥祖奏请加价。臣部议将军山响水等厂、每百斤给银八两三钱。回头山厂、每百斤给银九两二钱。已属加增。今遽请加至十六两二钱。与前定价悬殊。应令该署抚另行确核妥议。具题到日再议。得旨、依议。此案从前托庸奏称唐绥祖收买客铜、及地脚渣铜之请。不过借此名色。多获价银起见。并非果有其事。其收买铜觔、增价十三两有零之处。应行停止。请将二八抽课之例。量加一成。作为三七抽课。余铜听商自卖。商民自必争先认采。课铜日增。可得源源鼓铸等语。朕交大学士等、面询杨锡绂。据称将来铜厂果旺。每年出铜七八十万。或二百万斤。方可抽课二三十万斤。若如数年以来。抽课不及十万斤。则于官铜转绌。朕交部一并定议。部议谓照三七抽课。恐不敷鼓铸之用。应令该署抚妥议具题。嗣据托庸议称、商人趋利如骛。有利可图。孰不踊跃从事。请将三七抽课之处。试行一年再定。今则奏称三分抽课。七分听商自卖。于商本不敷。已试办八月。不能有济。仍应加二抽课。并请加增至十六两二钱。方敷收买之价等语。此案经朕往返致询。托庸坚执己见。以为事属可行。今试行八月。不能有效。仍请照前办理。不但与唐绥祖所请之意相同。而价值更为增多。此又何说。可见托庸彼时。不过因参劾唐绥祖之后。有意将此事更张。以显唐绥祖之过耳。朕又闻得粤西办理此事。自托庸奏准以来。各处搜查民间藏铜。定限比役。甚为扰累。而伊奏摺中。并不自知办理未善。引过任咎。巧于回护。掩饰前非。著将托庸交部察议具奏。　　

○谕军机大臣等。托庸办理铜觔一案。因豫存私意。以致种种不妥。而摺内奏请照旧例办理。又不引咎自责。巧为回护。朕已降旨。将伊交部察议。如此办理不公。多方掩饰。其于国帑。必有滥用之处。著传谕总督策楞、令其详加查察。如有不应动支而擅行縻费者。即据实指参。令其倍偿。　　

○癸亥。谕军机大臣等。据四川巡抚纪山奏称、贵州松桃协、围拏黄板寨苗头龙见布家一案。铜仁协遣苗百户四人。往会龙见布。各将已子为质。包伊无事。龙见布随同四人赴松桃城。铜仁协讯据供称、前因误听人言。不敢进城。随将龙见布薄责数棍。赏给花红酒饭。将前所捉获男妇二十余口。给与龙见布领回等语。朕从前因纪山具奏时。业将此事因何而起。现在如何办理。降旨询问张广泗。此时尚未奏到。兹阅纪山奏摺。既称薄责数棍。又称赏给花红酒饭。铜仁协办理如此。朕思若龙见布果如纪山前奏。用符水迷法。抗玩拒提。则拏获之后。自当重治其罪。若审系无涉。又不应加以责惩。似此赏罚互相矛盾。是何缘由。今此完结之后。果能使之畏惧法度。不致别生事端否。著传谕总督张广泗、令其详酌情形。勿得姑息养奸。以贻后患。亦不可惩治太严。蔓延滋事。总期善为办理。宁静地方。黔地与川省接壤。并谕纪山同为留意。寻据贵州总督兼管巡抚事张广泗覆奏、查松桃虽系夷疆。苗情尚为懦弱。乾隆十年十二月内。该府胡式瑗面禀。坡西黄板寨百户苗人龙见布。招住匪苗。私藏枪械。纵子娶占人妻。屡经差拘。逃避山箐。臣谕以移营会差兵役。设法务获。旋于本年三月内。据该府等禀称。该犯因兵役擒捕。自烧房屋逃遁。迨家口被执。畏罪投首。经臣批饬严讯在案。但念该犯尚无凶顽贻害地方之处。惟就其应得之罪。按律定拟。不敢上烦圣虑。兹蒙谕旨垂询。理合据实覆奏。得旨、览奏俱悉。　　

○又谕、朕前加恩宽免米豆税。原欲使百姓实受其益。嗣因免税之后。米粮价值。并未稍减。经朕降旨各该督抚。令其确查据实奏闻。而各该督抚。不过以并无情弊一语覆奏。朕亦未曾究诘。今览户部所奏。该监督等、俱将免过米豆税银。以抵盈余之数。而各省过关米粮船只。日见其多。价值终未平减。可知从前各督抚查奏。必有不尽确实之处。或胥吏作奸。于米船携带他货。混作米豆蠲除。又或偷漏影射。舞弊营私。留心体察。此等积弊。势所必有。岂有捐国家之正赋。以饱胥吏之私槖者。而该督抚与监督等、皆膜外视之。有是理乎。著传谕伊等、务须悉民查察。核实办理。如有前项情弊。断无久不败露之事。经朕访闻。该监督、必加以重处。而不据实查察之督抚。亦决不宽恕也。　　

○甲子。直隶总督那苏图奏、将豫、东、二省运到麦石二十万。留直一十六万。就现在麦贵州县。均匀分拨。四万石、即运至京、以备平粜。其麦价运费。核定成本确数。归还报销。如有借麦还谷者。照时价核算抵收。归入仓储项下成本银两。存留司库。得旨、此议甚妥矣。知道了。　　

○是日起。上以孟夏享太庙。斋戒三日。　　

○乙丑。户部议准、直隶总督那苏图疏报、固安县水冲沙压地亩。应照例除租。又昌黎县冲压地亩。尽成白沙。断难再行开垦。租赋无出。应概予豁免。从之。　　

○工部议准、协办大学士署直隶河道总督刘于义奏、勘明张家口冲塌水洞城垣。应凿去石嘴。先建石堤筑坝以资捍卫。从之。　　

○是月。直隶总督那苏图、奏报各属得雨、及麦苗滋长情形。得旨、览奏俱悉。即如顺天左近虽得雨。尚欠沾足。已命该部祈祷。大凡雨旸为勤民第一要务。不可缓视之。其有望雨处所。一切事宜。速为料理。慎之。　　

○又奏、前查办官庄地亩被灾。遗漏静海、南皮、香河、获鹿、容城、等五县。荷蒙恩宥。不加谴责。今已查明歉收分数。咨部核办。得旨、以后凡事留心。屡邀朕宥。于汝何颜。但直隶总督。实倍难于各省。朕亦知之。而卿则不可不自勉也。　　

○又奏覆、宣属地方。向无麦秋。惟期早种大田。可望霜前收获。贫民常年生计。佣工外、全在刨采煤炭柴薪。家畜一驴。堪任驮载。即可免饥寒。边民老幼。皆习勤苦。不尽恃农田。农田所产。高粱为多。丰年用以烧酒。化贱为贵。歉岁奉禁。即可充食。是以目下粮价多昂。而西宁、龙门、赤城、等处。高粱时价。每石自五钱一分、至五钱五分。即甚贵之区。亦至九钱而止。贫民买食尚易。今即再加赈一月。计至秋后仍远。与其聚而赈之。惠难续继。不若令散而力作。可以自营。现在宣府刨沙挖河等事。原属以工代赈。此外惟出借口粮耔种。以资贫农耕作。出粜仓谷。以平市价。一经停赈。即应接续举行。业已分檄各属。豫筹借粜事宜。除本处仓谷足用之区。其食谷兼有兵米支销。而粮价又复昂贵。如宣化、万全、二县。已将怀来存贮通州漕米拨用。节据各该州县详出借口粮耔种。俱已酌办。其减价平粜。有于常例外、应大加核减。如蔚州、蔚县、怀来、张家口、等处。业经奏明饬办。仍通查上年被灾各处。如应大加减粜者。遵例奏办。至向后粮价。谅属有增无减。惟平粜可以常行。不论米豆杂粮。分厂零星粜卖。穷民即可恃无恐。容查明各属、如仓谷不敷多粜。所有存剩通仓运到米二万余石。并由八沟拨贮昌平、密云、之粟米一万五千一百余石内。均可拨用。其通仓米五万石。已于二月十三日运竣。至庆云县、于三月停赈后。贫民不免拮据。已饬该县查明成灾村庄。酌借两月口粮。歉收村庄。酌借四十日。再庆邑土脉硗劲。冬春雨雪稀少。麦田无多。今择地气洼湿。及开有土井之处。督令赶种大麦。按亩借仓粟米四升。使易大麦耔种。加以现议开河掘井等项。定于闰三月内兴工。无地贫民。皆可赴工佣趁。复蒙恩发帑。买牛种树。虽经停赈。亦可无虑。再查庆邑现在粮价。粟米每石一两一钱有零。高粱每石六钱八分。并未昂贵。现备减粜米石。饬该县存俟应粜时。从缓查办。得旨、已有旨了。此事所办迟疑。非勤恤民瘼之意也。　　

○江苏巡抚陈大受奏、阜宁县、麦苗受冻。难望有收。现将存仓米谷。减价平粜。陆续接济。其余各邑收成丰歉。查明后再行奏闻。得旨、此奏已迟矣。济民之事。岂可待时乎。阜邑已有旨加赈一月。其余速行查奏。有应酌加抚恤者。一面办理。一面奏闻。　　

○调任漕运总督顾琮奏、淮安城守营参将永柱、奉部推调陕西参将。臣因该员谙习漕务。题请留任。经部议驳。查淮安为五方杂处。粮艘往返。稽查匪易。永柱历任有年。熟悉风土。请将该员仍留原任。于漕务实有禆益。得旨、若应照汝所请者。于部议不准时。即降旨照汝所请矣。而反覆执意必行。小而言之。可谓下愚不移。大而言之。则犯无将之诛矣。以此识见。安望其能胜总河。实因一时无人。汝莫得意。塞翁之马。正不知为福为祸耳。戒之慎之。　　

○湖南巡抚杨锡绂奏、善化县员缺紧要。查有署湘阴县知县徐梁栋、可以调补。但该员现有承缉盗案未获。不但与例不符。且似规避处分。因据实奏明。可否准其调补。恭候钦定。得旨、湘阴亦属要缺。何必调补为哉。且阖省属员中。岂无一堪胜善化者。汝以为彼规避处分。朕将谓汝代彼规避矣。　　

○又奏、原任孝感县知县曹銮、系臣进士同年。前在福建。屡任剧邑。皆著贤声。后任孝感。民怀吏畏。实为才守兼优之员。现在丁忧已届服满。请发湖南。俾臣酌量题补。得旨、此风不可开。　　

○山东巡抚喀尔吉善奏、现闻京师农田。待泽甚殷。上烦圣心忧惕。但时值春暮。一得甘霖。犹可播种。将来或收成稍歉。邻省尚可接济。伏愿圣怀宽释。以迓休徵。得旨、屡年以来。朕为各省雨旸。亦亟惫精劳神矣。至于直隶春旱。十年而九。亦知北方春雨甚艰。常以自解。而对此风霾日作。良苗未生。实切忧怀。不能自己。非忽远而详近也。将以慰朕。朕怀何日得慰耶。　　

○山西巡抚阿里衮奏、大、朔、两府。今春雨泽愆期。二麦不甚发生。秋禾亦未播种。现饬地方官借给口粮。并修理城垣。以工代赈。如终乏甘霖。有应行接济事宜。一面办理。一面奏闻。得旨、是。勤求民瘼。乃为政第一要务。汝日侍左右之人。当深悉朕意也。京师向甚望雨。今则四野沾足。朕忧大释。独尚为汝省廑念耳。　　

○陕西巡抚陈宏谋奏、据布政使慧中奏称、各关抽税。俱有定则刊示。独陕省同州府属大庆关。向来收税。另有照部则减少者。亦有照部则浮多者。迨至奏销。始将一年所收之银。按照部则造报。现虽查无以多报少情弊。但则例既不画一。奏册尤非实在。考核竟成虚设。请嗣后大庆关商税。务遵部颁则例徵收等语。应如该布政使所奏办理。并将部则勒石收税之所。得旨、如所议行。　　

○大学士公仍管川陕总督庆复、奏报攻克兆乌石、甲纳沟、等寨情形。得旨、尚无全胜之音。不过稍振兵威耳。安得易视耶。　　

○又奏、节奉朱批训饬。现严饬提镇将弁。奋勇争先。勉赎前愆。得旨、既已失之于前。不可文饰于后。此一事、我君臣皆不得辞未曾妥酌而率尔兴戎之咎。若能如初愿。犁庭扫穴。迅速成功。固隹。若竟不能成功。亦惟有筹一旋转之机可耳。岂有为此一隅。而虚糜数百万帑之理乎。　　

○两广总督策楞奏、右江镇总兵、驻劄百色。向因该处水土恶劣。三年俸满。即调回内地。现任总兵毕映、阅俸已满三年。例应彻回。查该处此时正值草深雾毒之际。若令俟部覆到日再行离任。尚须数月。恐有不测之虞。今先委员署事。令毕映交代清楚。即回省候旨。得旨、所奏俱悉。又批、果如此利害。则此三年之间。毕映何以当之。更闻此等瘴甚之地。地方官率不在彼。每值瘴发之时。或至省。或托故他出。果如是乎。且土著之人。又当何如。再既为此等恶劣水土之地。想亦非甚冲要处矣。当时何必建此重镇而设州县乎。朕不过欲悉其实在情形。可缓行查明具奏。　　

○又议覆、广西提督豆斌奏称、通省鸟枪、轻重大小不一。请照陕省缠丝枪式。一律改造。并请借动藩库银两。分作五年。在各营公费内扣还等语。查粤西鸟枪、旧式参差。难收实用。应如该提督所奏。一律改造。但广西地丁钱粮。现轮应蠲免。藩库存项。难以借动。惟西省额兵百名。祗扣二名。作为公费。请自乾隆丁卯年为始。另扣一名。每年通计、可得饷银四千八百两。作为修造鸟枪之费。统限两年修竣。即各补足额。得旨、扣粮之说。不必开此例。若火器必应改造。俟过蠲免之年。为借动之举。可耳。　　

○云南总督兼管巡抚事张允随奏、普洱镇总兵崔善元。前因疎纵逆犯刀愠、刀先、奉旨革职留任。勒限缉拏。今崔善元、已将该二犯拏获。现在解省审办。得旨、若非朕严督尔等擒拏。何能即获。然崔善元、岂能免向日疏纵之罪耶。　　

○又奏、普洱镇总兵崔善元、因未能将逆犯刀愠、刀先、即先拏获。嗣奉谕旨。令崔善元解任来京。查该镇年逾七旬。久历戎行。现已将逆犯全行拏获。可否准其休致。候旨遵行。得旨、此奏市恩。朕所不取。一之为甚。不可再也。崔善元、仍遵前旨行。　　

○又奏、滇省昆明、晋宁、等州县。豆麦被雪。现饬地方官动拨仓谷。减价平粜。并出借社仓谷。以济民食。得旨、平粜出借。酌行抚恤而已。不尚有失所者乎。若有成灾景象。究以赈恤为要。滇南万里。不可少稽恩泽。使朕悬念也。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百六十三


大清高宗法天隆运至诚先觉体元立极敷文奋武孝慈神圣纯皇帝实录卷之二百六十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

</div>
    <div class="pagination">
<a href="清实录乾隆朝实录_page364.html">上一页</a><span>...</span><a href="清实录乾隆朝实录_page360.html">360</a><a href="清实录乾隆朝实录_page361.html">361</a><a href="清实录乾隆朝实录_page362.html">362</a><a href="清实录乾隆朝实录_page363.html">363</a><a href="清实录乾隆朝实录_page364.html">364</a><span class="current-page">365</span><a href="清实录乾隆朝实录_page366.html">366</a><a href="清实录乾隆朝实录_page367.html">367</a><a href="清实录乾隆朝实录_page368.html">368</a><a href="清实录乾隆朝实录_page369.html">369</a><a href="清实录乾隆朝实录_page370.html">370</a><span>...</span><a href="清实录乾隆朝实录_page366.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
