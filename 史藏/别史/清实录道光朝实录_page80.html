<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 80 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 80 页/共 848 页</h1>
    <div class="content">
○辛酉。上诣皇太后行宫问安。　　

○谕内阁、嘉庆年间。守护裕陵侍卫内年齿逾岁者。曾经皇考加恩。陆续令其回京。今守护昌陵之头等侍卫成文、二等侍卫哈丰阿、瑚尔察、三等侍卫额勒谨、雅隆阿、四等侍卫宗室恒博、蓝翎侍卫金保、恒德、托云泰、福托保、富尚、承文、禄明、都勒木布等。俱系年老。而且彼处亦无差使。著加恩将成文等十四人均令回京。交领侍卫内大臣等验看。此内若有尚能当差者。身系几等侍卫。仍令在原品侍卫上当差行走。如精力已衰不能当差者。俱著以原品休致。散秩大臣棍布扎布、著为领侍卫内大臣。将其余侍卫等妥为约束。　　

○又谕、颜检奏、永定河岁抢修各工秸料。于嘉庆八年奏请下游六汛、仍用例价。上游八汛、每束加运脚银二厘五毫。每岁计加增银八千五百两。本年该督复请照旧办理。经朕降旨、饬令详加体察。酌议裁减。以期渐复旧制。兹据查明、永定河上游八汛、需用秸料。必须在数十里之外采买。价值有增。一时骤难酌减。自属实在情形。著照所请、准其每束添运脚银二厘五毫。共银八千五百两。俾资购备。该督仍俟来年察看产料之区。是否敷用。无庸再从远处办运。即行量为裁减。不得任听工员藉口采办较难。频年加价。致滋浮冒。以节经费而重工需。该部知道。　　

○又谕、颜检奏、直隶署景州知州郑承先、于寻常递籍人犯。留心盘诘。究出与知逆情、并散布谣言各情节。俾远年逃犯。不致漏网。实属勤奋能事。郑承先著加恩送部引见。　　

○又谕、阿霖奏、参员禀诉冤枉。呈出簿据。胪列原参大员、及承审办稿官幕、需索多赃。请将审办关说各员、先行解任革审一摺。江西袁州府同知现署南康府事刘体重、著解任。前署赣县丁忧服满尚未赴选知县陈国华、候补直隶州州判杜梦说、俱著暂行革职。交该抚提同全案人证。秉公质审明确。按律定拟具奏。至另片奏称、升任山东兖沂曹济道贺长龄、被该参员杜宏泰禀讦情形。尚无必须留质之处。是以仍令前赴新任等语。贺长龄在南昌府知府任内。承审此案。有无瞻徇回护。该抚详悉确查。虚实不难立见。此时业已饬令该员前赴山东新任。如该抚提讯案情。必须贺长龄到案质对。即行奏明解任。归案办理。毋许稍有徇隐。　　

○谕军机大臣等、据阿霖奏、参员杜宏泰供出候补通判杜梦说、与伊子杜植相商。称有邱树棠幕友任三即任觉村门路。若肯出银若干两。官可开复等语。此时任三、并未随同邱树棠在山西巡抚署内。现在广东省城。著阮元等饬属严密查拏。一经拏获。迅即派委妥员、押解前赴江西、交阿霖归案审办。无任兔脱。将此谕令知之。　　

○以山西驻防军政年逾六十官二员、精力未衰。命留任。　　

○缓徵江苏海州淤滩升科银。　　

○是日。驻跸半壁店行宫。　　

○壬戌。上诣皇太后行宫问安。　　

○加封浙江新城县周宣灵王显佑二字神号。从巡抚帅承瀛请也。　　

○转刑部右侍郎恩铭、为左侍郎。以署工部右侍郎奎照、为刑部右侍郎。署刑部左侍郎敬徵、为工部右侍郎。兼管钱法堂事务。　　

○命郭尔罗斯公固噜扎布、在御前行走。　　

○建江南苇荡左右二营备弁衙署。从河道总督黎世序请也。　　

○旌表守正捐躯安徽宿州民李化成妻盛氏。　　

○是日。驻跸黄新庄行宫。　　

○癸亥。上奉皇太后还宫。　　

○谕内阁、向来回銮进宫时。内廷外廷各王公。从无呈进食物之事。乃本日成亲王呈进食品十六盒。甚属错谬。著即发还。嗣后如不知悛改。仍率意妄行。朕惟有按例处治。不能稍从宽贷也。其懔之。　　

○旌表守正捐躯甘肃狄道州民任文栋妻师氏。　　

○上以释服。祫祭太庙。自是日始。斋戒三日。　　

○甲子。谕内阁、本日富俊等、因朕举行释服典礼。进摺奏贺。朕二十七月期满。举行释服典礼。乃系国家定制。朕心正在追慕伤痛、实不能已之际。岂可谓之喜耶。近来各省将军大臣等、仅只具摺请安。并未呈进贺摺。乃富俊等、竟因此事具摺请安、又复奏贺。甚属糊涂不晓事体。富俊等、著传旨严行申饬。　　

○又谕、御史溥治奏、武闱考试请归简易一摺。武乡会试。向有出号弓。原以试其人之挽强与否。其能从容满引入彀者。自较头号为优。本年朕亲遴新科武举一甲进士张云亭等。皆系出号之弓。且能开挽从容。是以拔置一甲。如该御史所奏、将出号弓裁汰。是于武闱较试之道。全然不晓矣。其所请酌改考官进内场日期。系为节省一日费用起见。不知大体。妄思更变旧章。甚属纰缪。所奏不可行。　　

○又谕、左辅奏、动款豫造直隶剥船一摺。湖南省代造直隶剥船。例价不敷。向由各属摊捐津贴。自应循旧办理。惟历届造船运送。系委员分办。沿途修艌。糜费滋多。著照所请、此次承造解运。统归一手办理。所需工料价银。即在司库钱价项下照数动支。每百两扣市平银二两。报部查核。定限年内办竣。开春起解。傥有沿途损缺。责令赔偿。分别参办。以专责成。　　

○又谕、叶世倬奏、革员拏获盗犯、请留闽入伍一摺。闽省已革游击陈鹏飞、前因缉捕废弛。发往军台效力赎罪。该革员现虽拏获盗犯。尚知愧奋。惟从前玩视捕务。以致把总刘高山被盗戕害。咎无可辞。若竟予免罪。不足以昭平允。陈鹏飞不准留于台湾入伍。仍著发往军台效力赎罪。俟三年后。由该都统奏明释回。　　

○又谕、赛冲阿奏、西安八旗官员军政考验。所有逾岁官员内。将存福、五十八、保荐请旨一摺。此次西安军政逾岁之存福等精力强壮。又实心办理营务。自应保荐。著如所请。其余逾岁之协领哈丰阿等十九员。虽系逾岁。精力未衰。俱著留任。该部知道。　　

○又谕、呢玛善等奏、果洛克、唐凹等寨番贼。素称强悍。近年纠抢分赃之案甚多。经呢玛善等调集汉土官兵。叠次捦获土目父子、及著名凶贼。悉行就地正法。各路土目番众。咸知畏惧。现在拣择妥实安分之人。承充果洛克土目。边境肃清。官兵凯撤。办理迅速。甚属可嘉。除桂涵前已降旨交部从优议叙外。呢玛善、蒋攸铦、办理此案。调度得宜。均著加恩交部议叙。　　

○调四川川北镇总兵官蔡万龄、为福建建宁镇总兵官。建宁镇总兵官爱新保、为川北镇总兵官。　　

○四川龙安府土司薛祥、缘事革退。以其孙履庸袭职。　　

○乙丑。谕内阁、礼部侍郎博启图、工部侍郎敬徵、因兼御前乾清门侍卫差使。不能常川进署。博启图著退去御前侍卫。敬徵著退去乾清门侍卫。令伊等常川进署。专心办事。　　

○又谕、曾燠奏、查明运库悬垫各款、请先行清理著追一摺。两淮运库节年悬垫各款。因饷多事繁。尚未归补银二百余万两。此外淮南北铳引各案。正杂钱粮分赔分带及当年应用外支杂项等款。共借垫至九百余万之多。以致应解户部内务府各处、及京外各帑利盐规匣费并生息等项、皆成悬宕。皆该盐政即行核实著追。以清解款。惟现在各商办运竭蹷。所有甲申纲以后捐带解借各款。势难同时措缴。著准其次第清理。仍分限先后。按引勒追。无致日久虚悬。以重库贮。　　

○又谕、庆廉奏、将凉州、庄浪、二处官员军政考验。所有逾岁官员请旨留任一摺。著交兵部查核原册。照例办理。惟摺内并未将逾岁应留官员。共计若干、及何名年岁若何之处声明。甚属疏慢之至。嗣后凡遇应奏事件。务期开注明晰。慎勿含混。　　

○加筑山东捕河、上河、二厅官堤。及曹河、粮河、曹考、三厅河岸土工。从河道总督严烺请也。　　

○缓徵两浙坐落江苏松江府属被旱盐场灶课。　　

○丙寅。上亲诣太庙。行祫祭礼。诣皇太后宫问安。　　

○谕军机大臣等、史致光等奏、遵旨查办车里土司、被缅属头目诱往孟艮情形一摺。此案戛于腊夷人造言生衅。将车里土司刀绳武诱往孟艮。前据史致光等奏明、将所拟缅甸、南掌、暹罗、各该国王照会呈览。当经谕令照缮转发。令该国王调回目练。勿使再来土司边地。藉端滋事。并将该土司速行送回。兹据奏、查明刀绳武现住距孟艮数站之孟乃地方。缅目款待颇周。曾否与老挝质对明白。尚未探悉。其不即送回。自因该缅目转禀缅甸国王欲俟回示等语。孟艮相距阿瓦甚远。往返需时。该国王接到照会。自必约束缅目。饬将刀绳武送出。此时原可无庸行催。惟戛于腊前被犭□莽子打败。难保不于冬春之际。与缅夷报复。明山等务严饬该处文武、督令沿边土司舍目、率同练勇。于各要隘处所。巡探堵御。防范周密。不可稍有疏懈。以靖边圉。将此谕令知之。　　

○又谕、绷武布奏。确查吐鲁番满营地租动存数目、及丈量地亩、核实办理一摺。吐鲁番满营。每年徵收地租内。圜城陆续开垦地一千五百六十八亩。计收租钱六百二十余两。牙木什陆续开垦地七千三百七十六亩。计收租钱七百三十余两。据绷武布查明。请将牙木什地亩。归吐鲁番同知衙门经徵。所获租钱折银。入于该处经费项下。作正开销。其圜城地亩。因该处满营应需义学束修、并帮补养赡、及各项公费。岁需银六百余两。请仍赏给满营照旧收租等语。圜城地亩。与牙木什地亩。均系续经开垦之地。所收租银。自应一律入官。若将圜城地亩。赏给防所应差兵丁徵收租银。与牙木什地亩办理两歧。且此处兵丁赏给地亩。而他处俱无此项。此盈彼绌。未免偏枯。著英惠覆加查核。据实具奏。至此项租课钱文。妄行支销。实由历任吐鲁番领队大臣接踵相因。并未将作何动用之处。奏明办理。均有应得之咎。著英惠查明各领队衔名。并满营历年呈请动用承办官员职名。交部分别议处。至绷武布在任一年之久。未能查明。自请交议。著俟英惠覆奏到日。再行交部议处。将此谕令知之。　　

○修浙江省会城垣。从巡抚帅承瀛请也。　　

○丁卯。谕内阁、张鳞等奏、审拟卢龙县屯居旗人姜士桓呈控该州县非刑拷逼一摺。此案前署滦州陈晋、承审案件。并不虚衷研鞫。辄因姜兆凤不认毁骂本官。擅用非刑。殊属任性。卢龙县姚景枢、于并未抗传之姜兆凤、欲行掌责。以致姜兆凤咆哮詈骂。该县率行收禁。实属轻躁。陈晋。姚景枢。俱著革职。仍留于直隶交颜检差遣委用。通永道任衔蕙、两次委审此案。不为据实究办。复将不应收禁之人、发州监禁。殊属徇庇。不胜道员之任。著以原品休致。　　

○又谕、郭尔罗斯公固噜扎布、本日请安。即著回游牧处。本年年终。再与御前行走之内扎萨克蒙古王公等、一同朝觐。以示朕轸念蒙古仆臣往返跋涉之至意。　　

○谕军机大臣等、阮元奏、广东省新城西门外。于九月十八日亥刻。店铺失火。因风大火猛。至十九日亥刻始熄。延烧千余家。现在饬查抚恤等语。广东省城西门外失火。一日一夜。延烧店铺洋行夷人楼馆、至千余家之多。情殊可悯。该督即迅速确查被烧房屋、及伤毙人口。分别抚恤。勿令失所。至弭灾之术。总在平时。该省人烟稠密。汉夷杂处。惟在地方官平素将救火之具。扑灭之方。一一讲求。方合思患豫防之义。该督接奉此旨。即饬属相度该处情形。详议救火章程。妥为筹办。以期有备无患。将此谕令知之。　　

○以翰林院侍读学士朱方增、署日讲起居注官。　　

○筑山西盐池被水各堰。从巡抚邱树棠请也。　　

○赈湖北天门、钟祥、二县被水灾民。蠲免新旧额赋。缓徵沔阳、荆门、京山、汉阳、汉川、潜江、江陵、监利、八州县额赋有差。　　

○戊辰。谕内阁、萨秉阿奏、查明抱养民人冒入旗籍、分别办理一摺。乍浦驻防左右两营、满洲蒙古八旗。现据查明抱养民人之子为嗣。共二十一户。家属九十九名口。经该将军分别办理。内有现食钱粮领催等十八名。著另册注明、及身而止。其无饷闲散三名口。著销去旗档。归入民籍。领催呼灵阿十一名。或本身出征打仗。及伊祖父出征打仗。子孙均应改入汉军。乍浦向无汉军旗分。著仍留满营。作为另户。另册注明。其另户满洲已故协领灵昌之妻、并故兵哈当阿之妻、俱著仍留旗籍。甲兵德保抱养之子舒祥、著饬令归宗。该将军仍严饬协领佐领等、随时查察。实力奉行。按月具报。务期经久无弊。　　

○以刑部左侍郎陆以庄、署都察院左都御史。　　

○己巳。上御懋勤殿。勾到朝审情实罪犯。停决官犯二人。斩犯二人。绞犯一人。余二十二人予勾。　　

○谕内阁、御史马步蟾奏、严查栅栏启闭一摺。京城内外街道。设立栅栏。暮闭晨开。盘查形迹可疑之人。其有公务急速等事。仍即时放行。立法至为周备。现当一律修整之后。著步军统领衙门、严饬堆拨兵役、并该地方司坊等官。认真稽查。按时启闭。如有脱损。立即修补。毋得堆积泥秽。致滋曹□少朽。　　

○又谕、各省保举堪胜总兵。自应择其操防勤能年力强壮者。方可胜专阃之任。广西庆远协副将王霖、经两广总督阮元保举堪胜陆路总兵。朕见其精力已衰。并难胜副将之任。何得滥膺保荐。外省总督、于副将大员。尚且漫不经心。此外营弁。又焉能实心甄别耶。阮元著传旨严行申饬。　　

○又谕、江西巡抚阿霖奏、筹款修筑桥堤要工一摺。江西新建县惠民桥堤。为驿传要津。兼以保卫田庐。工关紧要。据该抚查勘年久坍坏。必须乘时兴修。估需工料银。著准其于盐务公费项下、照数动支。至盐务公费。凡于地方民生。实有裨益之事。原准随时动用。惟所办事件。分隶各部。则动用银数。并无综核。嗣后著于每年岁底。将一年内支放各案事由。及存賸银数。开叙简明清单。于次年正月奏报一次。以归核实而杜侵那。该部知道。　　

○又谕、本日朝审勾到。刑部将逆犯林清滋事案内、董帼太等六名。请照原拟凌迟处死。本属法无可宽。惟董帼太一犯、前因监禁质对。将逆犯指认多名。著从宽改为绞决。刘辈儿、刘喜儿、宋玉林、刘兴庭、王四即王庭瑞、俱已监禁多年。亦著从宽改为斩决。以示朕法外施仁至意。　　
</div>
    <div class="pagination">
<a href="清实录道光朝实录_page79.html">上一页</a><span>...</span><a href="清实录道光朝实录_page75.html">75</a><a href="清实录道光朝实录_page76.html">76</a><a href="清实录道光朝实录_page77.html">77</a><a href="清实录道光朝实录_page78.html">78</a><a href="清实录道光朝实录_page79.html">79</a><span class="current-page">80</span><a href="清实录道光朝实录_page81.html">81</a><a href="清实录道光朝实录_page82.html">82</a><a href="清实录道光朝实录_page83.html">83</a><a href="清实录道光朝实录_page84.html">84</a><a href="清实录道光朝实录_page85.html">85</a><span>...</span><a href="清实录道光朝实录_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
