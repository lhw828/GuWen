<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 592 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 592 页/共 1316 页</h1>
    <div class="content">
○丁酉。上诣皇穹宇拈香。南郊斋宫斋宿。记注　　

○戊戌。常雩祀天于圜丘。上亲诣行礼。　　

○诣正阳门关帝庙菩萨殿拈香。　　

○上诣颐和园乐寿堂。问慈禧端佑康颐昭豫庄诚寿恭钦献皇太后安。记注　　

○谕军机大臣等、乌里雅苏台参赞大臣崇欢奏、上年六月闲。大兴县属孙河村地方。伊祖母许氏坟茔。被贼发掘。显露尸身。盗去首饰等物。迄今数月。盗犯未获。请饬勒缉惩治等语。近来畿辅一带。盗墓之案。层见叠出。而案犯多未弋获。实属不成事体。著步军统领衙门。顺天府。一体饬属将此案盗犯勒限严拏务获。奏明惩办。毋得仍前玩泄。以儆凶顽。现月　　

○以不知检束。革科布多帮办大臣阿兴阿职。现月　　

○以亏短银两。革已故浙江安吉县知县潘映彬职。提属勒追。摺包　　

○以殉难惨烈。予故浙江杭嘉湖道叶堃建立专祠。从浙江巡抚崧骏请也。摺包　　

○己亥。谕内阁、此次新贡士殿试。著改于四月二十六日举行。二十九日带领前十名引见。五月初一日升殿传胪。初四日在保和殿朝考。　　

○谕军机大臣等、工部奏、恭办醇贤亲王祠神龛。绘图贴说。开单呈览。并需用楠木飞金。请饬拨银两。援案办理各摺片。朕钦奉慈禧端佑康颐昭豫庄诚寿恭钦献皇太后懿旨。醇贤亲王祠。本系府第家庙。所有应备龛案祭器等项。自与庙制不同。该部所拟尚未尽合。著再细心斟酌。另拟具奏。现月　　

○调江苏巡抚刚毅为广东巡抚。山西巡抚奎俊为江苏巡抚。以安徽布政使阿克达春为山西巡抚。现月　　

○赏记名副都统额勒春副都统衔。为科布多帮办大臣。明发　　

○庚子。以四川按察使德寿为安徽布政使。陕西潼商道文光为四川按察使。现月　　

○以亏款延缴。革河南登封县知县唐开文职。并逮问。籍产备抵。摺包　　

○予故前任户部左侍郎续昌恤典如例。现月　　

○予积劳病故。河南尽先补用副将高以祥恤典如例。摺包　　

○辛丑。以内阁学士爱廉为满洲繙译会试正考官。詹事府詹事长麟为副考官。记注　　

○以剿平台湾大嵙封番社。予道员林朝栋以道员＜闲＞放。出力员弁升叙加衔有差。阵亡游击杨春海、都司赖长春、把总＜闲＞玉发、五品军功林秀川、张拱福、蒋宏标等优恤。现月

　　

○壬寅。谕军机大臣等、本月二十一日。醇贤亲王金棺奉安。前期一日。奉移园寝。著派福锟、昆冈、熙敬、钱应溥、前往照料。现月　　

○癸卯。上诣颐和园乐寿堂。问慈禧端佑康颐昭豫庄诚寿恭钦献皇太后安。甲辰谕内阁、都察院左副都御史徐致祥奏疆臣声名恶劣。据实纠参一摺。据称新授山西巡抚阿克达春、在安徽藩司任内。贪黩之声。流传道路。该副都御史奉使岭表。往返均由皖江。既有所闻。即应随时具奏何以回京数月。直至阿克达春＜闲＞放巡抚后。始行纠参。著徐致祥明白回奏。现月　　

○实授罗缙绅为湖北宜昌镇总兵官。现月　　

○以冒险救出商轮人口。予广东守备黄伦苏以都司补用。加游击衔。摺包　　

○以亏欠银两。革已故广东阳山县知县徐沅职。提属勒追。摺

包

　　

○乙巳。孝端文皇后忌辰。遣官祭昭陵。　　

○谕内阁、裕禄等奏、勘估永陵明堂前泊岸应修各工。请择吉兴修一摺。著钦天监选择吉期。知照盛京将军会同工部侍郎届期敬谨兴修。　　

○以不守官箴。降热河候补知县廖业新袁以烈为巡捡。防御麟章为领催。　　

○丙午。谕内阁、徐致祥奏、遵旨明白回奏一摺。所称阿克达春在安徽藩司任内贪劣之状。仍系得诸传闻。未能指出实据。著派刘坤一确切查明。据实具奏。毋稍回护。现月　　

○又谕此次新贡士覆试列入一等之张鹤龄等、七十六名。二等之龚心铭等一百二十名。三等之王克鼎等一百二十二名。均著准其一体殿试。　　

○丁未。上诣颐和园乐寿堂问慈禧端佑康颐昭豫庄诚。寿恭钦献皇太后安。翌日如之。　　

○诣醇贤亲王园寓金棺前行礼。　　

○谕军机大臣等、裕禄等奏、请饬催本年的饷并历年欠饷开单呈览一摺。据称奉天本年的饷。前经户部议拨山东地丁银十一万两。两淮盐厘银八万两。盐课银三万两。江苏厘金银二万两。临清关常税银二万两。迄今数月之久。仅据两淮报解银二万两。尚未解到。其余各省均未报解。至历年欠饷。为数甚钜。请饬催解等语。奉天支放各项。待用孔殷。自应迅速拨解。以济要需。著各该督抚监督等、即将应解奉天本年的饷。于六月内批解一半。十月内埽数解清。并将欠解历年专饷。分年搭解。俾资应用。原摺单均著钞给阅看。将此由四百里谕知直隶、两江、江苏、河南、山东、各督抚、并传谕淮安关监督知之。现月　　

○戊申。上诣园寓恭送醇贤亲王金棺。起居注　　

○己酉。上亲撰醇贤亲王碑文。文曰。我本生考醇贤亲王。皇祖宣宗成皇帝第七子也。母庄顺皇贵妃。生而明敏。敦厚孝谨。为皇祖所钟爱。六龄入上书房读书。十龄能骑射。习火枪。文宗显皇帝御极。封为郡王。眷遇优渥。往往乘舟赋诗。从猎行围。一如家人礼。穆宗毅皇帝嗣位。两宫皇太后垂廉听政。晋封亲王。授御前大臣。命在弘德殿照料读书。入则辅导圣躬。出则规画戎略。创立神机营。选八旗兵丁之材者。亲加训练。由是京师有炮队劲兵。同治十三年。穆宗升遐。皇太后命予小子入承大统。我本生考醇贤亲王深怀谦抑。于皇太后前。辞免职务。懿旨俯允。而倚畀益隆。命以亲王世袭罔替。凡军国重大之事。无不咨焉。既仍管神机营。又以创设海军。命综其事。岁丙戌。躬阅海口形势。遂由天津历烟台旅顺。轮舶驭风。海波不兴。各国使臣。鳞集羽辏。争睹颜色。于是讲求船械。议辟铁路。恢恢乎有经营六合之规。盖上禀慈训。下集群谋。殚心竭思。未尝一日释也。至于经始大工。百度俱举。程材度地。昕夕靡懈而雄文丽句。浩若江海。举笔立就。得于登临览观时为多。尝辑典谟中法语。大书一通。并述列圣艰难之业。东朝覆育之恩。成诫勉诗二章。揭诸讲殿之壁。俾予小子出入省览。又尝鉴宋明议礼之失。具疏密奏皇太后。谓历代继体之君。推崇本生父母。当以宋孝宗不改子偁秀王之封为至当。将来如有援引治平嘉靖之说进者。务加屏斥。俾千秋万世。勿再更张。迨光绪十五年。大臣中有请议尊崇典礼者。仰蒙皇太后宣示此疏。褒扬我本生考醇贤亲王。以为纯臣心事。古今莫及。呜呼。仪礼为人后者之义。高宗纯皇帝濮议辩。昭示于先。本生考醇贤亲王豫杜妄论疏。阐发于后。实足以尽人伦之极则。而立臣予之大防。此所谓一言而为万世法者也。本生考醇贤亲王以道光二十年九月二十一日诞生。光绪十六年十一月二十一日薨逝。春秋五十有一。寝疾之时。皇太后临邸看视。及薨。特谥曰贤。自殡及葬。亲赐奠醊者数四。盖旷典也。园寝在京师西山妙高峰。首庚趾甲。规制如亲王礼。呜呼。以本生考醇贤亲王之宏猷茂绩。允宜夹辅宗社。用保乂我邦家。而天不假年。遗志未竟。则予小子之思慕。其有穷期耶。敬举大节。质言无文。以申慈命。以告臣民。以垂诸永永无极之世。　　

○上御黄幄阅侍卫步射。　　

○以拏获会匪。赏参将袁福胜等升叙翎衔有差。其拏获首要之候补道袁秉桢、参将米占鳌、均交军机处存记。　　

○庚戌。准记名总兵李福云留山东差委。　　

○辛亥。谕内阁、德铭等奏、军台废员。临解脱逃。请旨饬拏。并将管站司员交部察议一摺。已革防御常升阿。胆敢临解脱逃。该都统等已咨行邻境缉拏。难保不潜行回旗。著吉林将军严饬查拏。务获究办。管站理藩院候补主事凯音布。疏于防范著交部察议。寻部议、凯音布应得降一级留任。公罪。得旨、准其抵销。早事　　

○壬子。谕内阁、吏部奏、查明总理各国事务衙门奖案。开单呈览一摺。前经明降谕旨。凡遇奏奖之案。照所请奖叙者。该部即遵谕行。不得援照部章声请。此次总理各国事务衙门保奖章京等业经允准。并未令该部议奏。乃吏部率以章程成案为词。分别开单声叙。殊属非是。著传旨申饬。长恒等十一员。仍著照原保给予奖励。嗣后已奉特旨允准奏奖之案。该部不得再行声请。现

月

　　

○陕甘总督杨昌浚等奏、设肃州至新疆电线。请分筹银两。购办机器。得旨、该衙门议奏。寻议、由总理各国事务衙门、户部、各拨银五万两。解交北洋大臣李鸿章应用。其采购材料。就甘肃新疆平余项下动拨。从之。摺包　　

○癸丑。上御黄幄阅侍卫步射。起居注　　

○谕内阁、前据张之洞等奏查办湖南刊播揭帖伪造公文一案。当令总理各国事务衙门议奏。兹据覆奏、请照张之洞等所拟办理等语。此案道员周汉虽无刊播揭帖及伪造公文情事。惟身为职官。言语荒诞。迹类疯狂。以致匪徒假托其名。造言煽惑。实属咎无可辞。陕西候补道周汉著即行革职。查传到籍。交地方官严加管束。勿令出外滋生事端。现月　　

○四川总督刘秉璋奏、请加江北厅廪增贡额。下部议。摺包　　

○广西巡抚张联桂奏、恳陛见。得旨、俟黄槐森到任后。再行来京陛见。摺包派大学士额勒和布、恩承、户部尚书翁同和、礼部尚书李鸿藻、吏部右侍郎徐郙、户部左侍郎廖寿恒、工部左侍郎汪鸣銮、内阁学士陈学棻、为殿试读卷大臣。　　

○以驻俄期满。予随员福建候补知府延年、以道员归原省补用。并加布政使衔。繙译官盐大使李家鏊、以知县即选。并加同知衔。摺包　　

○以藉端诓骗。革贵州副将李洪贵等职。摺包甲寅。上诣颐和园乐寿堂。问慈禧端佑康颐昭豫庄诚寿恭钦献皇太后安。至丙辰皆如之。　　
</div>
    <div class="pagination">
<a href="清实录光绪朝实录_page591.html">上一页</a><span>...</span><a href="清实录光绪朝实录_page587.html">587</a><a href="清实录光绪朝实录_page588.html">588</a><a href="清实录光绪朝实录_page589.html">589</a><a href="清实录光绪朝实录_page590.html">590</a><a href="清实录光绪朝实录_page591.html">591</a><span class="current-page">592</span><a href="清实录光绪朝实录_page593.html">593</a><a href="清实录光绪朝实录_page594.html">594</a><a href="清实录光绪朝实录_page595.html">595</a><a href="清实录光绪朝实录_page596.html">596</a><a href="清实录光绪朝实录_page597.html">597</a><span>...</span><a href="清实录光绪朝实录_page593.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
