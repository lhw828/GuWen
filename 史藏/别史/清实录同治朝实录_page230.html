<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 230 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 230 页/共 505 页
  </h1>
  <div class="content">
   ○吏科给事中刘毓楠奏、请将丁忧河南归德府知府姜箎留办归德团练。允之。　　

○甲寅。谕内阁、巡视北城御史承继等奏、副指挥人地不宜。拟请开缺另补。并请调指挥赴城差委。四城副指挥员缺。请分别繁＜??闲＞各摺片。北城副指挥沈桂森、才具平庸。捕务懈弛。难胜繁剧之任。著即开缺。交吏部照例办理。所遗员缺。著该部另行选补。候补指挥朱森、既据该御史等奏称办事勤奋。长于缉捕。著准其调赴北城差委。以资得力。该御史等所奏东南西北外坊。各设副指挥一员。而西北两城外坊地面。尤关紧要。所有四城副指挥员缺。拟请分别繁＜??闲＞办理。其久经实任拣发著有劳绩各员。应如何调补铨选。请饬部妥议章程各等语。著吏部议奏。寻议、西北两城。作为繁缺。东南两城及中城。作为＜??闲＞缺。西北城缺出。于现任副指挥内遴员调补。如无堪调之员。准以拣发候补副指挥拣补。其久经实任拣发著有劳绩各员。亦准拣补繁要之缺。从之。　　

○谕军机大臣等、恩合奏、遵筹调兵拨饷。以资攻剿。及匪首徐占一投诚各摺片。宝珣奏、官军剿匪失利。添募壮勇一摺。此次股匪、由辽阳州属之鹼厂地方。窜至距奉天省城二十五里之王大人屯。官兵接仗失利。该匪向省城迤北窜逸。现饬恩科统带马队。跟踪追剿。惟贼势狓猖。奉天额设官兵。不敷调拨。自应添调客军。以资攻剿。该署将军请调之神机营训练吉林黑龙江马队一千名。并备调之洋枪队一千名。已谕管理神机营王大臣妥速议奏。其请拨部库银十万两。亦谕知户部速议矣。恩合务当于京兵未到之先。就现有兵力。督饬将弁。实力攻剿。不得稍有疏懈。奉天库存银两。准其先行动用。第官军在王大人屯接仗失利情形。恩合声叙。甚属含糊。带兵各员。亦未加参劾。未免意存徇隐。何以作士气而饬戎行。著恩合破除情面。申明赏罚。以期力加整顿。克日歼除。匪首徐占一、如果真心投诚。自应相机办理。但不可为其所愚。恩合务当虚心体察。以昭详慎。乌痣李既无投诚实据。官兵虽不便轻于缉拏。致徐占一怀疑。或责令徐占一捦献。或督乌痣李随同剿贼。立功自效。均著恩合酌量办理。不得草率了事。复生后患。现在贼匪究有几股。首逆何名。未据恩合奏闻。并著查明具奏。王起一股。匪数尚多。率众出边。现在何处。著皂保、德英、一体严防。贼匪虽向省北窜逸。而根本重地。不可不严为防范。著富平阿、宝珣、妥为筹防。所募壮勇。并著认真训练。以期得力。恩锡计可抵任。即著商同筹办。毋稍大意。将此由六百里各谕令知之。　　

○以内阁学士延煦为盛京兵部侍郎。　　

○句到直隶、山西、情实罪犯。停决直隶绞犯一人。山西斩犯二人。余三十一人予句。　　

○乙卯。谕内阁、宗人府奏、酌拟应否代替进内直班章程。开单呈览一摺。嗣后应行在内直班之王公等。即著按照单开准代班不准代班章程办理。凡遇代班。先行呈报宗人府存案。以备查核。此外各项进内直班之文武大臣。遇有差使。应否代替之处。并著各该直班王大臣。妥议章程具奏。　　

○又谕、文谦奏、差役藉端滋扰。请交顺天府饬通永道审办一摺。此案顺天府快役姜淀沅、奉票访缉宛平县通州等处贼匪。犯无一获。辄敢假追捕马贼为名。纠集葛泳明等多人。至蓟州等处滋事。并敢向风水禁地。倚势挟仇。□□穴□又□查私货。锁拏无辜。实属胆大妄为。目无法纪。披甲钱恩林于被盘获时。诈称轻车都尉世职。并于该犯身边□□穴□又□出顶托翎管等件。更难保无假冒官职。借端讹诈重情。其所邀之葛泳明等。是否系各村练勇。抑系无业游民。亦应彻底根究。所有姜淀沅、钱恩林、孟举、张淙胜、王二、并葛泳明等犯。暨车户李详、刘焕漳、车夫李帼顺、王泳胡、李汶方等、均著解交刑部。严讯确情。按律惩办。毋稍宽纵。　　

○又谕、马新贻奏、查明浙省失事。应行查办各员。分别定拟一摺。太湖营游击升用参将沈镇扬等三员。于贼匪窜扰浙江太湖等处。未能力守。均属咎有应得。惟该员等失事情节。各有不同。或责任专城。功不掩过。或粮绝城陷。不能固守。或本汛并未失陷。复协同克复郡城。自应酌核情罪重轻。分别惩办。所有单开之太湖营游击升用参将沈镇扬、署金华协浦江千总把总赵国梁、均著革职。发往军台效力赎罪。署台州协左营桃渚汛守备千总魏庆泰、著革职免其治罪。仍留本营效力。　　

○谕军机大臣等、都兴阿奏、攻剿吃紧。请留帮办大员。并陈剿贼情形。及请调黑龙江马队各摺片。前因雷正绾所部溃散。陕西吃紧。特允德兴阿等所请。谕令穆图善带领所部马队。驰赴邠长协剿。现在雷营溃勇。渐次抚定。而甯夏攻剿。正值紧要之时。穆图善著仍留甯夏帮同都兴阿相机攻克。以资得力。惟据都兴阿奏称、贼粮垂尽。止赖纳家牐一带贼堡接济。并恃牛羊孳多。藉充军食。杜嘎尔等虽有胜仗。究未能断其接济。著都兴阿、穆图善、督饬兵勇。或于星夜设法。焚其粮食。或于逆贼运道。派兵扼扎。使之不得运往。则攻克自必较易。该将军等进攻年余。尚未得手。若再迁延。则师老财匮。尤属可虞。著即迅速攻克。以慰驰系。黑龙江马队。调拨已多。未便再行调往。西蒙克西克所部马队。前谕驰赴陕西。现在如果情形较松。即著德兴阿、刘蓉、迅饬仍回甯夏。以期兵力较厚。拔城更易。甯夏既克。则陕防北路。亦可稍松。谅德兴阿等必能顾全大局也。将此由六百里各谕令知之。　　

○以伊犁参赞大臣荣全为镶红旗蒙古副都统。未到任前。以乾清门侍卫岳林署理。　　

○马兰镇总兵官文谦因病解职。以都察院左副都御史景霖为马兰镇总兵官。兼总管内务府大臣。未到任前。以镇国公载钢暂署。　　

○追予浙江湖州阵亡把总袁荣南等三十四员祭葬世职加等。殉难家属分别旌恤如例。　　

○丙辰。谕内阁、万青藜、卞宝第奏、官荒地亩。拟试垦水田。请饬议筹办一摺。据称甯河县与天津县交界地方。有荒地六七十里。旷无居人。地力废弃可惜。查甯河等县所属塌河淀军粮城等处。滨临海河。若引水灌溉。可开稻田一千余项。□山戊不□可收稻米十数万石。于北地仓储。近畿民食。均有裨益。请饬侍郎崇厚派员履勘。会议章程。请旨办理等语。咸丰年闲。科尔沁亲王僧格林沁、在大沽海口一带兴办水田。倡捐办理。得稻田四千二百余亩。嗣经崇厚督员经理。使斥卤之区。成为沃壤。民利赖之。今甯河天津交界地方。查有荒地数十里。经卞宝第函致崇厚。询访情形。并据该侍郎覆称。军粮城一带。临傍海河。但须开渠二道。官为筹款。招佃垦种。可得稻田千余顷。该侍郎连年在盐水沽一带。劝垦水田。收获颇丰。自必确有把握。即著崇厚派委妥员。会同地方官前赴军粮城一带。覆勘情形。酌议章程。会同顺天府府尹直隶总督奏明请旨办理。以兴地利而裕民食。　　

○又谕、张之万奏、筹备上南祥河两厅险要工程。请酌拨节省防险银两一摺。河南上南厅郑州下汛等处。本年叠出险工。均经抢护平稳。惟转瞬春融水长。堤埽塌蛰堪虞。亟应豫筹经费物料。以济要需。现经张之万于郑州下汛十堡十一堡。估需银五万余两。祥符上汛十五堡。佑需银四万余两内。力加核减。必须添拨银六万两。始敷办理要工。所陈自系实在情形。著吴昌寿按照该河督所请。迅速饬令藩司。于新章司拨二十万两外。再拨节省防险银六万两。并前任河督谭廷襄奏准定章。年前应拨料麻四成价银。一并勒限于年前全数解交张之万。俾得及时赶办。毋许稍有延缓。其南岸下南厅及两岸长堤各工。并著张之万随时察看情形。认真经理。　　

○又谕、张之万奏、请保随同抢险出力绅士等语。武举万恒昌、著赏加守备衔。并赏戴蓝翎。训导马汝骏、著赏给五品顶带。并赏戴蓝翎。职员刘景山、训导罗鼎、均著赏给五品顶带。并赏戴蓝翎。此项人员。本系附近各寨团总。随同抢办要工。尚属奋勉。是以特沛恩施。嗣后不得援以为例。　　

○又谕、前因都察院奏、已革台吉伯和济雅叔祖母胡氏、以都统麒庆听受情托。该台吉被罪冤抑等词呈控。当派灵桂、刘昆、驰驿前往查办。兹据奏讯明该台吉畏罪诬控各情。按律定拟一摺。此案已革台吉伯和济雅、将伊属下杨得书等私放护卫。先后共十三人。复勒派伊属下人等捐送马匹。索借银两。其念诵黑经。于图内填写之子。与巴林王那木济勒旺楚克名字相通。迹涉咒诅。均经审实。并无屈抑。该台吉于麒庆奏结后。辄敢起意翻控。向宛立崧、马良、行贿作呈。添砌情节。尽属子虚。实属肆意妄为。种种不法。著照所拟。从重发往黑龙江充当苦差。马大即马良、受赃代作呈词。添砌都统受托等情。希图将案提京。增减情罪。实属目无法纪。著革去议叙未入流。从重定拟绞监候秋后处决。喇嘛官车即达尔玛扎布、转属马良作呈。过付银两。著杖一百。流三千里。照例剥黄。不准折枷。由热河都统解送理藩院定地实发。宛立崧代伯和济雅写作呈词。得受谢银。徐均锡、杨得如、郑祥春、徐继功、魏墨林、贿属作呈。过付银两。所得杖徒罪名。均著照所拟办理。一并交热河都统定地充徒。喇嘛西拉听从念经。于灵嘎鬼图内字迹可疑。并不阻止。著与掌坛之喇嘛吉克默特、并描写之喇嘛棍楚克扎布必里克图均杖八十。鞭责发落。马玉麒于伊叔马良作呈。讯不知情。惟以由配释回之犯。并不回籍。潜行来京。著照律笞责。递交原籍办理。在逃之陆星阶、并著严缉务获。其伯和济雅私放之护卫等官。均著即行斥革。巴林王那木济勒旺楚克、于伯和济雅前犯各节。并不严加管束。以致构衅争讼。亦属不合。热河都统衙门理刑办事司员宛立俊、于伊弟宛立崧受贿作呈。虽不知情。亦属失察。均著交该衙门照例分别议处。热河都统麒庆、审讯此案。既无听受情托情事。著无庸议。　　

○谕军机大臣等、乔松年奏、豫境窜贼。又复东扰。现布置情形一摺。张总愚股匪。由郯县禹州新郑日渐东趋。扰及许州洧川。渐将窜至陈州归德。距颍州甚近。乔松年现调英翰一军。驻扎颍州府属之插花庙。张得胜一军。回驻颍州。相为掎角。黄秉忠一军。改驻西阳集。张文炳一军。仍驻雉河集。即著督饬派出各军。分路设防。遇贼即击。毋令匪踪阑入。乔松年务当激励将弁。越境迎截。以剿为防。方能与豫军协力进攻。为一鼓聚歼之计。赖汶洸等股。已由东境窜入豫省之虞城一带。若与张总愚句结合股。剿办更形棘手。应如何分路进攻之处。著吴昌寿相机布置。曾国藩节制三省。责无旁贷。著懔遵叠次谕旨。统筹全局。抽拨劲旅。赴豫协剿。迅殄逆氛。将此由五百里各谕令知之。　　

○以江西分宜县捐输军饷。永广学额六名。　　

○以湖北应山县捐输军饷。永广学额五名。　　

○以广东守备侯勉忠捐输勇粮。永广清远县学额二名。　　

○以河南河工防汛出力。赏都司郭广泰花翎。外委吴景春等蓝翎。予道员德荫等升叙有差。　　

○予故致仕云南提督汪道诚祭葬。谥勤果。　　

○予安徽雉河集伤亡守备李勤邦祭葬世职。如游击例。　　

○拨山东地丁银四万两。天津山海东海关税银各二万两。解赴盛京户部。以济军需。　　

○丁巳。谕内阁、前因湖南已革巡检李际晟、呈控知府李逢春挟嫌参革。讦告前湖南巡抚毛鸿宾纳妾通贿等款。当经谕令官文提集人证。秉公审办。兹据讯明定拟具奏。此案已革巡检李际晟、呈控前署湖南长沙府知府李逢春为私党杨鼎勋谋缺。及包庇劣幕。并买倡为妾。贿息椿龄控案。主使毛鸿宾密计行贿等款。经官文提到李逢春、杨鼎勋、及委员江肇成、千总张玉恩等、逐一讯究。并无实据。质之李际晟。亦称得自传闻。无可指证。道员康明哲并无谋逆之案。亦无与李逢春结拜师生情事。均著无庸置议。其所控李逢春等合买一妾。献于毛鸿宾等情。查系毛鸿宾官亲李文藻、买得张姓家婢女役使。惟毛鸿宾以风宪衙门。任听官亲央媒买婢。擡入署内。致滋物议。实属关防不谨。降调两广总督前湖南巡抚毛鸿宾、著交部议处。暂革知府李逢春、虽查无藉无驿站。需索零陵等县银两情事。惟于大荆驿巡检等出具驿站迟误印加各结。漏填年月。未经查出驳斥。办理实属颟顸。李逢春著开复暂行革职处分。仍交部议处。其专辖驿站之前湖南按察使仓景恬、著一并交部察议。李际晟以被罪微员。捏款诬控。例应加等治罪。业已病故。著与甘结内漏填月日之已故湘阴县知县吴逢泰、均免置议。寻吏部议、毛鸿宾应照亲友在任所招摇失于觉察例降一级调用。准其抵销。从之。　　

○以浙江克复武康等城出力。赏按察使杨昌浚布政使衔。并二品封典。总兵官周绍濂、刘树元、李运荣、道员朱明亮、魏光邴、知府杨道洽、副将曹魁甲、余朝贵、高有志、郭德馨、游击刘祥瑞、梁云山、李平衡、都司张金榜、陈厚顺、巴图鲁名号。知府李邦达、参将彭荣华等花翎。千总王树声等蓝翎。余加衔升叙有差。　　

○戊午。谕内阁、前据御史丁浩、奏参河南杞县知县查以谦、鄢陵县知县徐士錞、贪劣各款。当经谕令吴昌寿查明具奏。兹据奏称、查明查以谦在杞县徵收钱粮。并非加派。亦无勒罚银米入已情事。该员因民闲买卖房地漏税者多。曾传集产行报契投税。并未勒比致毙人命。亦无抑勒居民破产之事。其被参霸占民女为妾。及家丁幕友撞骗各节。均无其事。至徐士錞查无任听王德海招摇纳贿实据。惟家丁余姓。曾借兵差派车。勒索钱文。家丁周姓犯奸。致苏姓二女羞愤投井。该员往验。捏报失足落井。虽无贿和情事。亦难辞咎等语。河南杞县知县查以谦被参各款。既据查明并无其事。著无庸议。鄢陵县知县徐士錞、于家丁周姓犯奸酿命。在押脱逃。辄敢故出其罪。捏详了事。并失察家丁余姓藉差诈赃。难保无另有通同婪索情弊。徐士錞著即行革职。勒限将该家丁周姓余姓交出。提同人证。质讯明确。从严惩办。　　

○谕军机大臣等、吴昌寿奏、官军剿贼获胜。发捻大股窜往西南。派队追剿。并沥陈豫省军务万难情形各一摺。张总愚股匪。与赖汶洸、牛落红、各逆合股。同向西南纷窜。经马德昭等督兵夹击。逆匪败窜。奔至许州一带。复经善庆等马队迎击。毙贼十余名。生捦石法有一名。现在该逆前股。由襄城叶县扰及舞阳。后股则由临颍奔逸郾城西平遂平一带。其势方张。著吴昌寿督饬张学醇、宋庆等、驰赴南阳。马德昭由临颍郾城两路。探踪相机追剿。遇贼即击。毋令得容喘息。官文等屡有派兵会剿之奏。仅于邓州等处报一胜仗。并未深入豫境。会合豫军。将贼匪痛加惩创。是该督等会剿之说。不过敷衍了事。有名无实。现据吴昌寿奏、贼匪石法有供称、贼有欲往湖北掳粮之意。官文、郑敦谨、务当饬令防边各军。越境赴豫。迎头截击。并饬各路将领。协力严防。毋令贼踪窜入鄂疆。傥再因循从事。不知振作。必惟该大臣等是问。鲍超一军。前谕曾国藩酌量调赴豫省。如果于豫省有益。即著迅速檄调。以资得力。皖省防务。仍著乔松年严密布置。吴昌寿所陈豫省军务种种棘手。势处万难。自系实在情形。该省地当四冲。备多力分。兵饷两绌。现在张总愚股匪。与赖牛等逆。并聚豫省。贼数益众。断非一省兵力所能支。曾国藩本有节制三省之责。自当统筹全局。前往援应。且江皖兵力较厚。此时又无捻踪窜扰。所有原设四镇兵勇。自应移向西进。步步进逼。以期力遏狂氛。该大臣亦当斟酌情形。移营进扎。就近督剿。未可株守一隅。致误事机。豫兵不习火器。无以制贼。苏省所制火器。较为精良。著李鸿章将洋枪铅丸火药酌量提拨。派员迅解豫省。并著曾国藩、李鸿章、各拣派熟悉火器弁勇赴豫。交吴昌寿调遣。令其教演豫兵。俾利攻剿。吴昌寿所陈供职无状。自请治罪。并请另＜??闲＞贤能等语。该抚受恩深重。自当力为其难。不得以兵饷两绌。遽思推诿卸责。吴昌寿原摺。并著钞给曾国藩、李鸿章阅看。将此由六百里各谕令知之。　　

○兵部等部议覆署两江总督李鸿章奏、皖省渐就肃清。分汛设防。拟复旧制。先行募补守兵五成。照例筹给粮饷。应如所请办理。至所请皖南镇总兵系新设之缺。应否添立几营。查现当帑项支绌之时。未便添营麋饷。应令就所辖徽甯池广芜采各营中。酌改增定。其官弁奉薪马乾口粮。准照寿春镇例定成额支给。从之。　　

○予安徽徽州等处阵亡守备郭长发等一百四十六员祭葬世职加等。　　

○予河南临颍等处阵亡游击王应龙等祭葬世职加等。　　

○追予湖南善化合门殉难六品军功张国重暨眷属等八名口分别旌恤如例。　　

○以遗爱在民。追予河南新蔡县知县韩承宣建立专祠。　　

○免福建本年例贡果品。　　

○己未。以神灵显佑。颁江苏扬州府甘江汛风神庙扁额。曰应律扬仁。宝应县大王庙扁额。曰波恬仰镜。　　

○谕内阁、文祥奏、请假回旗迎养一摺。文祥著赏假三个月。前赴盛京迎养伊母来京。并赏给人蓡六两。即著文祥赍去。以资颐养。　　

○又谕、据都察院奏、江苏职员章启勋、以母舅邹鸣鹤遇害最惨。恳请优恤建祠等词。赴该衙门呈递。前任广西巡抚邹鸣鹤、于咸丰二年。因贼匪围攻广西省城。旋往北窜。该员堵御不力。奉旨革职。旋赏给六品顶带。协防江甯省城。殉难后复奉旨赏加道衔。照道员阵亡例议恤。邹鸣鹤以革职之员。在本藉守城殉难。业经照道员例赐恤。无可再加。该职员所请优恤建祠之处。著毋庸议。　　

○又谕、刘郇膏奏、苏松等处减赋数目。闲有参差。据实更正检举一摺。据称江苏苏松太等处。共应递减米四十七万七百余石。惟松属低薄加科田荡。有一亩四五分、或二三亩、始准熟田一亩者。前奏照原田顷亩。作为中则派减。核与赋役全书不符。且与前奏苏松太章程第二条所开。前顷田荡。仍照折实熟田科则。一体核减之处。亦未吻合。现已一律更正。该署藩司于前开总数内。未经查明。实属疏忽。请与该护抚一并交部察议等语。暂护江苏巡抚刘郇膏、署江苏布政使郭柏荫、均著交部察议。所有咨送部科减赋清册。著该部查核办理。　　

○以江南高邮等处承办堤工、暨防汛出力。予同知范志熙等加衔升叙有差。　　

○句到朝审情实罪犯。停决斩犯一人。绞犯一人。余十一人予句。　　

○庚申。谕内阁、本年各直省办理秋审人犯。经刑部由缓决改情实者。四川省五起。奉天省五起。河南省九起。山东省八起。该将军府尹督抚并该臬司。于秋谳重犯。未能洋审核拟。著交部查明分别议处。嗣后各将军府尹督抚等。务当督同所属。遵照定例。酌核案情。悉心究拟。固不可失之刻核。亦不可惑于救生不救死之说。故从轻减。总期执法持平。无枉无纵。用副明慎用刑至意。将此通谕知之。　　

○又谕、皂保奏、请将文武员缺。仍复旧制咨送引见一摺。吉林协领佐领防御及仓站助教等员缺。前经景纶奏定。凡遇补缺先换顶带。仍食原衔俸饷。均俟差便。陆续补行引见。现在由军营撤回实任虚衔、及由存营拣补人员。日形拥挤。而京差有常。若必俟差便咨送引见。办理诸多窒碍。著照所请。嗣后该省文武缺出。仍即拣定正陪。一体随时咨送各该部旗。带领引见。以符旧制。另片奏、存营拣放奏补人员。请推广比照成案。即照升任官阶食俸等语。该员等升补协领佐领防御等官。其补原官时。均已咨送引见。非初次补缺者可比。即著比照由军营拣放人员。咨部核准。未经补行引见以前。即照升任官阶食俸。以示体恤。　　

○又谕、麒庆奏、热河地方。幅员辽阔。吏治不振。请将调补旧例。量为变通。并拣发州县各员一摺。该都统所请将热河道以下正印各官。除承德府知府仍专用满员外。其余俱照内地官员。无论满汉以及何项出身。一体补放之处。著该衙门妥议具奏。其请拣发州县各员。著吏部照例办理。另片奏、请饬热河道每年分巡各属。及都统带兵出巡等语。热河道一员。本有分巡之责。该处辖境辽远。民风犷悍。自当随时周历弹压。以靖地方。嗣后著热河都统劄饬该道。遵照定例。每届春秋二季。分巡各属。以昭严密。不准性耽安逸。视为具文。其热河都统。亦著于每年不拘时令。酌带驻防官员兵丁。出巡一二次。以期盗贼敛迹。应如何拟定章程之处。著该都统奏明办理。寻奏、遵筹都统每年通巡所属一次。早则四月。迟则十月。往返以一月为期。随带委员弁兵。不得越五十人之数。以资差委而昭＜??闲＞便。下部知之。　　

○谕军机大臣等、醇郡王奏、酌拟统兵大员。带兵前往奉省剿贼。并请饬各该省总督将军等派兵兜剿等摺。奉省马贼猖獗。恩合前请调吉林黑龙江马队官兵九百余员名。业经有旨令神机营王大臣派赴奉省。兹据醇郡王奏、此项官兵。除伤病外。止八百余员名。尚恐不敷调遣。天津洋枪队。虽亦可用。而东豫军务未竣。畿南之防。未可稍懈。似须留津备调。拟于该营现练威远队官兵内。选派一千二百名。并小队技艺兵二百名。又直东遣撤之健锐火器等营内马队三百六十余员名。一并派赴奉省助剿。并调定安管带健锐等营马队。以上各起马步官兵。均派福兴统带督剿。尚书文祥现在赏假回旗。请令就近督同福兴、恩合、商筹剿贼机宜等语。所筹甚属周妥。著即派福兴管带吉林黑龙江马队。及威远木□□枪兵。小队技艺兵。并定安训练之健锐等营兵。克日分起前进。赴奉省督剿。文祥昨有旨赏假回旗迎养。该大臣于奉省地理形势。风土人情。均极熟习。著即与福兴、恩合等、妥商剿贼之法。有应奏事宜。由该大臣随时具奏。以一事权。定安现署伯都讷副都统。本日已有旨令其迅速折回矣。此项京兵起程除由京备带饷需口分外。其应用车辆。即著恩合、宝珣、刘长佑、严饬经过地方官员。先期宽为筹备。届时妥速应付。毋得迟延短少。致误军行。行抵奉省界内。并著恩合、宝珣、庆春、督饬奉省派出各兵勇为先路之导。务须埽穴捦渠。廓清地面。不得恃有京兵。遂可置身事外。京兵未到以前。如果贼势猖獗。恩合等惟当就现有兵力。实力防剿。总须先将陵寝省城。加意保护。不可稍有疏虞。皂保等亦当饬令各军。越境会剿。毋任匪踪阑入。该匪出没不常。此拏彼窜。是其惯技。直隶热河等处。本有派出防剿之军。著刘长佑、麒庆、长善、连成、徐廷楷等、各饬兵弁。实力防范。仍多设侦探。如有贼匪被剿穷窜。阑入本境。即行派兵截拏。毋得任令肆扰。致干重咎。并著恩合知照伯彦诺谟祜暨各盟蒙古等。一体兜剿。务使该匪无所潜踪。用收一劳永逸之效。本日据长善奏、查看迤北各边口大概情形。开单呈览一摺。据称边墙不必一律修整。致繁工费。惟须宽筹缉捕经费。常川会哨。再就各营内挑备缉捕盗贼精壮马兵一支。一闻探报。立即会合带往。与现在办法尚合。著即会同刘长佑等认真商办。毋得徒托空言。马队枪操。尤须认真校阅。以期一律精练。麒庆奏、拏获纪盛汶所供之辛三。应否解京等语。辛三及伊子辛荣第。既与纪盛汶所供。未尽吻合。且经铺民等纷纷具呈保释。似属无干。即著无庸解京。由该都统酌核办理。其宋家杖子乡长辛有刚。是否与匪徒来往。其住宅之西北。有无客店。并著密派委员。访查妥办。前据醇郡王奏、派出吉林黑龙江马队官兵。所乘马匹。闲有倒毙疲□□穴□又□。业由神机营挑选更换。其不足之数。或沿途续有倒毙疲乏。请饬锦州副都统在大凌河马群内。更换挑补。著庆春即于大凌河马群内。挑选膘壮马匹。以备更换。不准以疲乏充数。将此谕知管理神机营王大臣。并由六百里谕知恩合、皂保、德英、庆春、宝珣、刘长佑、麒庆、长善、连成、并传谕徐廷楷知之。　　

○又谕、醇郡王奏、酌派马步官兵。前往奉省剿办马贼。内有副都统定安。由直隶带回遣撤之建锐等营马队三百余员名。请一并派往助剿等语。此项马队。久经定安训练。现既派赴奉省协剿。自应仍由定安管带。较为得力。定安现署伯都讷副都统。计期将抵署任。无论行抵何处。著即折回。统率原带之马队三百六十余员名。前赴奉省。会同恩合。将剿捕事宜。妥为办理。仍归福兴节制调遣。毋稍迟误。将此由五百里谕令知之。　　

○又谕、刘坤一奏、粤东上坪踞逆。宵遁和平。现饬各军东驰截击。并催鲍超督师进剿各摺片。汪逆败回连平州之上坪等处。经席宝田等军分路夹击。该逆始窜龙南之分水＜?土幻＞。为团练击退。遂于十月初九日夜。纠党由浰头窜往和平。刘坤一现饬席宝田、王开琳、刘胜祥、越境会剿。并令黄少春一军迅赴长甯。节节设备。力扼该逆分窜之路。所筹均尚周妥。著刘坤一就近严檄各军。会同闽粤官军。分路进剿。协力兜捦。为一鼓聚歼之计。瑞麟郭嵩焘、务当督饬将士。严密堵御。遇贼即击。迅殄逆氛。毋得专待客兵。致误戎事。该逆奔突无定。难保不由平远镇平以犯汀州。应如何扼要设防。杜贼回窜。著左宗棠、徐宗干、妥筹办理。鲍超不日即可到赣。现在汪逆东窜和平。江省定南长甯会昌等处。正在堵剿吃紧之际。即著刘坤一知会鲍超。统率娄云庆等军。星速前进。视贼所向。疾驰痛剿。鲍超新募四营。应需饷项。并著刘坤一督饬藩司。竭力筹拨。俾资接济。至该营所开薪粮公费等项。与湘楚各军月饷。数目多有参差。应如何核实支放。以归画一之处。著咨明曾国藩妥商办理。将此由五百里各谕令知之。　　

○辛酉。上诣奉先殿行礼。　　

○谕内阁、前据刘蓉奏参陕西榆林府知府刘廷鉴、抽收厘税。徵多报少。且有藉端科罚民财。入私肥己等事。降旨将该员先行革职。听候查办。兹据刘蓉奏、查明该革员在任款迹。议拟具奏。此案已革榆林府知府刘廷鉴、于府差张悰智缉捕要犯不力。并不从严究惩。率听出钱修工。含混完结。实属违例科罚。抽收厘税。并不照改定新章办理。辄以银作钱。以钱作银。并巧立火耗解费票钱名目。种种营私诡诈。殊乖职守。惟浮收厘税银两。捐制镇营军械。尚无入己情事。且经管仓粮。亦无不合。业经革职。著从宽免其再议。该革员劣迹昭著。调赴军营。亦恐不能得力。所有都兴阿前此奏调刘廷鉴赴营差遣之处。著无庸议。另片奏、委派道员李羲钧、知府齐琮、会查刘廷鉴款迹。业经该道府合词会禀。兹据齐琮禀称、刘廷鉴徵收土税。系照前署道何丙勋等办理。伊与李光钧意见不合。碍难会禀。现在饬司秉公确讯等语。齐琮前既与李羲钧会衔会印。将刘廷鉴抽收土税各情。合词会禀。因何忽称意见不合。是否前禀系由李羲钧主政。抑或彼此实己商明另办。自应彻底根究。仍著刘蓉督饬藩臬两司。集证研鞫。务得确情。毋稍回护瞻徇。　　

○谕军机大臣等、崇实奏、援黔官军获胜。并攻克逆巢一摺。刘岳昭一军。进剿黔匪。连日将牛角坉元音寺等处贼巢攻拔。捦斩贼目甚多。遂乘胜驰抵遵义府城。进解火石坎民寨之围。连战皆捷。附近胁从各寨。均已就抚。刘岳昭复督饬诸军。将绥阳城外之天台山贼巢攻拔。剿办尚属认真。惟遵郡四面皆贼。虽经官军叠次击败。仍在绥阳一带负嵎抗拒。亟应次第埽荡。以靖地方。著崇实、骆秉章、督饬刘岳昭速统各军。进克绥城。赴援遵郡。并著劳崇光、张亮基、裕麟、檄饬署遵义府知府张日仑、及绥阳县官兵团练。合力进攻。迅歼丑党。毋得专恃客兵应援。一筹莫展。坐失事机。将此由五百里谕知崇实。骆秉章劳崇光。张亮基。并传谕裕麟知之。　　

○浙江巡抚马新贻奏、营兵尚未归伍。请将本年军政展绥举行。从之。
  </div>
  <div class="pagination">
   <a href="清实录同治朝实录_page229.html">
    上一页
   </a>
   <span>
    ...
   </span>
   <a href="清实录同治朝实录_page225.html">
    225
   </a>
   <a href="清实录同治朝实录_page226.html">
    226
   </a>
   <a href="清实录同治朝实录_page227.html">
    227
   </a>
   <a href="清实录同治朝实录_page228.html">
    228
   </a>
   <a href="清实录同治朝实录_page229.html">
    229
   </a>
   <span class="current-page">
    230
   </span>
   <a href="清实录同治朝实录_page231.html">
    231
   </a>
   <a href="清实录同治朝实录_page232.html">
    232
   </a>
   <a href="清实录同治朝实录_page233.html">
    233
   </a>
   <a href="清实录同治朝实录_page234.html">
    234
   </a>
   <a href="清实录同治朝实录_page235.html">
    235
   </a>
   <span>
    ...
   </span>
   <a href="清实录同治朝实录_page231.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
