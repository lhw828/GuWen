<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 136 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 136 页/共 1316 页</h1>
    <div class="content">熙月日初校修改上卷叁拾伍签张元钧恭校陈恭阅一签五月二十五日覆校修改上卷拾伍签唐浩镇详校宗室麒月日总校修改下卷叁拾玖签商衍鎏总校蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之七十九　　

光绪四年。戊寅。冬十月。丁丑朔。享太庙。遣豫亲王本格恭代行礼。

记注

　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。黄绫本　　

○遣官祭穆宗毅皇帝孝哲毅皇后暂安寝殿。　　

○遣官祭端慧皇太子园寝。黄绫本　　

○上诣钟粹宫问慈安端裕康庆昭和庄敬皇太后安。长春宫问慈禧端佑康颐昭豫庄诚皇太后安。至乙巳皆如之。记注　　

○颁光绪五年时宪书。　　

○谕军机大臣等前因翰林院侍讲张佩纶奏、四川东乡一案。定谳轻纵。当经谕令丁宝桢悉心覆核。并令前两江总督李宗羲查明具奏。此案李宗羲早经奏到。何以该督尚未入奏。著即将覆核情形。迅速具奏。毋再迟延。将此谕令知之。现月　　

○湖广总督李瀚章奏、鄂湘两省。游勇哥匪未绝根株。不敢养痈贻患。沥陈历年办理情形。得旨、嗣后遇有此等案件。该督惟当酌度情形。分别筹办。不必豫存成见。摺包　　

○河东河道总督李鹤年奏、节逾寒露。河工平稳。并陈陕州长水抢险情形。报闻。摺包　　

○以亏短银两。革前山东临清州知州郭定柱、前署齐河县知县王宝仁。前署陵县知县江肇麟。等职。一并籍产备抵。现月　　

○以人地不宜。解山东登州镇总兵官陈择辅职。送部引见。摺包　　

○以假冒委员。伪造印札。革候选知州谭岳云职。置诸法。摺包　　

○戊寅。安徽巡抚裕禄奏、皖省防务吃紧。请暂缓裁兵。允之。摺包　　

○以记名总兵吴奇勋为山东登州镇总兵官。现月　　

○以清查圩寨。办有成效。予寿州知州陆显勋宿州知州何庆钊、署颍上县知县缪。钟汴等、交部议叙。摺包　　

○以亏短正款。湖北已故试用知县谢兰、朱华、已革房县知县郭俊、一并籍产备抵。现月　　

○以亏短交代银两。逮问前署安徽桐城县知县王庆奎、前蒙城县知县朱锡杰、并已故前霍山县知县张伯超、分别革职。并籍产备抵。　　

○旌表烈妇安徽歙县候选知县柯鈵妻周氏。　　

○己卯。谕军机大臣等、本年直隶山西河南陕西被灾。福建侯官县被水。山东德州等处被旱被风被雹。节经各该省奏到。将新旧钱粮。分别蠲免缓徵。并因山西河南赈务孔急。特令户部拨银二十万两。截留南漕十六万石。江苏等省各协银数万两。并令内务府拨银数万两。又拨给山西东漕十二万石。接续办赈。由户部拨银二十万两。以充运费。拨江苏漕米十二万石。江北漕米四万石。交李鸿章分拨直隶灾区。暨准户部所请。将直隶平粜余米。海运浙江漕粮。拨济河南赈需。划拨银两。备灾民籽种等项。给与安阳等县贫民口粮。赏给直隶等省资遣饥民银两。并谕令江西福建广东湖北湖南各督抚。确查被水地方。豫筹拯救。福建广东等省。被风被水。经该督抚等查勘抚恤。陕西蓝田等处。被水被雹。该抚分别调剂。安徽婺源被水。该抚拨银抚绥。河南武陟县沁河漫口。田庐被淹。该抚设法疏消。力筹拯恤。小民谅可不至失所。惟念来春青黄不接之时。民力未免拮据。著传谕该督抚等。体察情形。如有应行接济之处。即查明据实覆奏。务于封印以前奏到。候朕于新正降旨加恩。浙江湖州等处缺雨。安徽安庆等府被水。广西永福等处被水。山东、甘肃、闲有被水被旱被雹之处。江苏低田被淹。闲有蝗子。均经该督抚等委员查勘。即著迅速办理。并将来春应否接济之处。一并查明。于封印前奏到。此外各省有无被灾地方。应行调剂抚恤之处。著该将军督抚等一并查奏。候旨施恩。将此各谕令知之。现月　　

○又谕、文格奏、黄河北岸。因上游民埝决口。被水漫溢情形一摺。据称山东省黄河北岸王河渠等处。本年夏闲。因雨水过多。奇险叠出。均经各防营随时镶筑堵御。九月闲。因直隶开州境内之安儿头一带民埝决口。黄水自上游漫溢。由濮范直抵下游之八里庙。现在设法疏消。各工当可无虞等语。黄河北岸新堤。沙土松浮。目前水势虽见消落。仍恐宣洩不及。致有疏虞。著文格督饬各该员弁。竭力保护。并将堤内积水赶紧疏消。查明被淹村庄轻重情形。分别抚恤。毋令失所。其南岸各工。亦当加意防守。不得顾此失彼。至直隶开州境内决口处所。著李鸿章饬令所属。赶紧堵筑。毋稍迟延。该处被淹情形若何。并著查明具奏。将此由四百里各谕令知之。现月　　

○又谕、何璟、吴赞诚奏、台湾官军。攻毁巾老耶等社。现筹摉捕安抚情形一摺。总兵孙开华等。于九月闲、带兵进剿巾老耶加礼宛番社。当经次第攻破。阵毙番目。歼除悍番多名。办理尚为迅速。所有在逃余众。著何璟、吴赞诚、督饬将领等。察看情形。分别摉除招抚。该番众果能悔罪自投。即著妥为安插抚绥。使之复业。用示一视同仁至意。该处善后事宜。亟应妥筹布置。其于一劳永逸。吴赞诚务当督同孙开华等。悉心酌度。筹画妥善。随时会商何璟奏明办理。其土棍诈索之案。并将弁等有无知情故纵情事。著懔遵前旨。严行查办。以儆将来。将此由四百里各谕令知之。　　

○以采运米粮。助赈陕西。赏江西补用道朱昌琳按察使衔。知府徐韦佩道衔。予湖南候补道王加敏、署甯夏镇总兵官冯南斌优叙。副将周有全以总兵记名＜闲＞放。　　

○庚辰。谕军机大臣等、主事杨恩海等、进呈伊祖杨景仁所辑筹济编一书。据称现于本籍开雕。将次竣事。著沈葆桢、吴元炳、饬令该员等刷印。由该督等咨送各直省督抚。颁发各地方查照办理。所有刷印纸张工价。由官给发。将此各谕令知之。现月　　

○辛巳。谕内阁、前据都察院奏、主事杨恩海等、呈进伊祖杨景仁所辑筹济编二函。当交南书房翰林阅看。据称是书于荒政事宜。极为详备。实为有用之书。并据杨恩海等呈称、是书现在本籍开雕。将次竣事。著沈葆桢、吴元炳、俟板片刊竣。酌量刷印若干分。咨行各省。用裨荒政。所进原书著留览。记注　　

○又谕、巡视中城御史讷隆阿等奏、援案请赏外城粥厂粟米。开单呈览一摺。京师粮价昂贵。贫民觅食维难。所有中城之朝阳阁。东城之卧佛寺、育婴堂。南城之打磨厂。西城之长椿寺、甎塔胡同。北城之圆通观、梁家园、各粥厂。每月共需粟米三百三十石。加恩照数赏给。自十一月初一日起。由各该城按月咨明户部。劄仓给发。该御史等务当督同绅士。妥为散放。毋任侵渔。用副轸念穷黎至意。记注　　

○又谕、巡视中城御史讷隆阿等奏、例给贫民棉衣钱文。查照旧章及上年办理成案。请饬发交实银一摺。现届冬令。天气渐寒。贫民无衣。情殊可悯。著照所请。仍准于内务府生息项下、发交实银三千六百两。如长芦银两尚未解到。即于广储司存项内先行垫发。分交五城赶紧散放。以示体恤。记

注

　　

○又谕、杨重雅奏、击散滋事斋匪。特□□□尔□带勇将领一摺。本年五月闲广西怀远县白杲村地方。有斋匪伍开先等、纠党起事。当经拏获夥犯审办。七月闲、伍开先纠约党与。复敢诱胁民苗。潜回该村滋扰。经该县知县分派团练营兵。奋勇攻击。斩获匪首覃富明。并毙匪多名。立将白杲贼巢焚毁。办理尚为迅速。惟匪首伍开先在逃。著杨重雅督饬派出各营。会同地方官赶紧拏获。以绝根株。驻扎该览之副将杨子吉。于伍开先回窜该村时。毫无觉察。惟侈陈营勇劳绩。实属庸懦欺饰。杨子吉著即行革职。仍责令随同派出各将领。设法摉拏。务将匪首弋获。傥始终不知愧奋。再行严□□□尔□惩办。毋稍宽纵。记注　　

○以江西吉南赣甯道许应鑅为河南按察使。现月　　

○予军营积劳病故。前甘肃按察使刘于浔优恤。并附祀张芾江忠源专祠。从江西巡抚刘秉璋请也。摺包　　

○壬午。仁宗睿皇帝诞辰。遣官祭奉先殿。　　

○谕军机大臣等、杨重雅奏、在籍武员招勇潜赴越南滋事一摺。记名总兵李扬才妄称越南国系伊上祖基业。伊欲复回旧业。并在原籍灵山县。及钦州等处。捏称奉总督札委。募勇出关。招党万余。陆续进发。实属狂悖已极。李扬才著即行革职。严拏惩办。越南地方凋敝。何堪复遭蹂躏。此次李扬才突然起事。恐该国兵力难资备御。著杨重雅迅即调派官兵。跟踪追捕。务将该犯擒获惩治。毋令深入蔓延。该犯纠集人众不少。其凶悍党与。自应一并剿除。此外被其诱胁者。仍应剀切晓谕。分别解散。冯子材前经剿办越南土匪。于该国情形较熟。著即带兵出关。相机督剿。一切调度机宜。仍著与杨重雅会商办理。越南世守藩封。且为南服屏蔽。兹以中国武员无端生事。实属不成事体。若不早为剿平。诚恐别招窥伺。所关非细。杨重雅等、当迅速筹办。毋稍大意。该革员在灵山等处。遍贴伪示。招集匪党。该地方官何以毫无觉察。现在钦灵一带。有无匪徒伏匿。陆续出境。著刘坤一、张兆栋、迅即查明。妥筹防范。将此由六百里各谕令知之。剿捕　　

○又谕、刘长佑、杜瑞联奏、临安府属土夷各匪滋事。派兵剿办情形一摺。云南临安府属纳楼土族普保极等、纠聚回民。前赴江外土司各处。肆行焚掠。蒙自等处匪首杨阿幅等、纷扰阿迷弥勒邱北各州县所属地方。现经刘长佑等、派道员许继衡带兵前往。即著饬令该员。会同该管镇府。体察情形。剿抚兼施。妥筹办理。并令地方兵练。严密防堵。会合兜剿。务将该匪首等迅速歼除。以靖边圉。一面晓谕各属土夷人等。各安生业。毋任匪徒句结。蔓延为患。将此由五百里各谕令知之。现月　　

○以科布多防剿出力。予头等侍卫志山等、升叙有差。并将蒙古马队练军、及驻扎沙孜盖防护官军。遣撤回旗。摺包　　

○以擅收报垦牧场费银。革察哈尔正黄旗参领木那尔布彦职。摺包　　

○癸未。谕军机大臣等、李鹤年奏黄河两岸险要工程。分投抢护一摺。黄河两岸。上南下北各厅。叠出险工。亟应妥筹抢护。李鹤年已令该道厅等分投抢办。即著督饬各员。赶紧镶护。务臻稳固。毋稍疏虞。一面添购物料。俾资应用。其余各厅应行补修埽坝。并著察看情形。酌量修守。总期工归实用。不得稍涉虚糜。将此谕令知之。现月　　

○甲申。以亏短屯粮。革已故前镇海卫守备忠发职。摺包　　

○旌表湖南善化县节妇杨寿春妻鲁氏。摺包　　

○蠲免江苏通、海、海门、山阳、阜甯、清河、桃源、安东、盐城、高邮、泰、东台、江都、甘泉、仪徵、兴化、宝应、铜山、丰、沛、萧、砀山、邳、宿迁、睢甯、沭阳、赣榆、如皋、泰兴、二十九厅州县。暨淮安、大河、扬州、徐州、四卫。同治十年以前额赋、并漕仓南屯各杂项银米租课有差。摺包　　

○丙戌。慈禧端佑康颐昭豫庄诚皇太后万寿圣节。遣官祭太庙后殿。奉先殿。　　

○上率王以下文武大臣诣慈□□□皿□门行庆贺礼。众官于午门外行礼。记注　　

○谕内阁、丁宝桢奏、拏获谋逆匪徒。请将出力各员奖励等语。匪首吴才标、纠合夥党。在四川贵州湖南边界处所。往来滋扰。复敢妄造逆书。谋为不轨。经丁宝桢饬令道员唐炯等、督军围捕。当将该匪等擒获。湖南龙山县属八面山。有匪徒杨大郎等、句结扰掠。署四川酉阳州知州李承邺。调带团练兵勇。前往捕拏。歼擒匪党多名。仍著丁宝桢督饬各该员弁。务将在逃余匪。摉捕净尽。毋任漏网。所有此次出力之道员唐炯。著赏加随带军功二级。提督周万顺、游击彭成泰、署西阳州知州李承邺、均著赏加军功三级。以示鼓励。记注　　

○又谕、丁宝桢奏、劣绅霸充局士。请革职讯究等语。四川在籍绅士州判张芝。前因霸管局务。被控潜逃。业经咨革。该绅胆敢蒙蔽开复。并在黔省蒙保知县、同知、直隶州知州。潜行回籍。仍在地方霸充局士。陵虐乡里。实属怙恶不悛。亟应从严审办。保举直隶州知州张芝、著即行革职。交丁宝桢严行审讯。按律惩办。记注　　

○又谕、前因丁宝桢奏创办黔边盐务片内。有语意重复及篇幅不接之处。当令该督明白回奏。兹据奏称、前于奏片内缮写错误。漏未更正。实属疏忽。自请严议等语。丁宝桢著加恩改为交部议处。现月　　

</div>
    <div class="pagination">
<a href="清实录光绪朝实录_page135.html">上一页</a><span>...</span><a href="清实录光绪朝实录_page131.html">131</a><a href="清实录光绪朝实录_page132.html">132</a><a href="清实录光绪朝实录_page133.html">133</a><a href="清实录光绪朝实录_page134.html">134</a><a href="清实录光绪朝实录_page135.html">135</a><span class="current-page">136</span><a href="清实录光绪朝实录_page137.html">137</a><a href="清实录光绪朝实录_page138.html">138</a><a href="清实录光绪朝实录_page139.html">139</a><a href="清实录光绪朝实录_page140.html">140</a><a href="清实录光绪朝实录_page141.html">141</a><span>...</span><a href="清实录光绪朝实录_page137.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
