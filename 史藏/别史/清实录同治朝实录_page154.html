<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 154 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 154 页/共 505 页
  </h1>
  <div class="content">
   ○以陕西凤翔守城出力。赏知府郑尊仁等花翎。余升叙开复有差。　　

○上以常雩祀天于圜丘。自是日始、斋戒三日。　　

○甲戌。谕议政王军机大臣等、庆昀奏、接奉寄谕。行知阿拉善旗就近接济。及近日防守情形一摺。另片奏、遵旨将佛尔果椿正法。援兵渐近。贼势渐蹙等语。阿拉善旗现拨粟米一百石。银二千两。陆续运济省城。前拨小麦及山西拨解协饷。均可解到。著庆昀妥派兵弁。探路迎提。以济眉急。并著严催代办提督梁生岳催集兵勇。移营纳家牐。先分贼势。且可通府城迤南各乡堡粮路。仍设法劝谕沿山一带绅富捐输。以顾兵食而保危城。讷钦一军。现已行抵何处。并著庆昀等迎探。催令迅速进兵。务须内外夹击。免致日久懈生。或生他变。城上防军。虽尚得力。殪贼并不能多。贼未大创。该匪故作进退相持之状。恐是诱敌之计。城外焚掠愈甚。则城内之粮草更难。且恐各路解济。为贼所截。不可不虑。该将军等惟当慎守待援。多发侦探。毋恃贼之不攻。遂谓可以大意也。将此由五百里谕令知之。　　

○乙亥。谕内阁、昨据御史常凯奏、道员贪劣不职。请饬查严究一摺。所称直隶口北道等官。秉性贪鄙。并未指名何人。亦未声明前任现任。又称怀来县知县。系前湖南学政钱宝廉胞弟。钱宝廉已报丁忧。该道授意该县。暂可延阁。旋又揭参。亦未声明怀来县知县名姓。当经谕令议政王军机大臣传旨询问。本日据议政王等奏称、传询该御史于口北道名姓。虽能指出。而于摺内所参各节。叙述之下。语多参差歧异。似于其事尚未了然。且称湖南学政丁忧。口北道并未详报。其怀来县知县。不知姓名。业经病故等语。继阅其亲笔所书覆奏一纸。又称风闻怀来县丁忧回籍离任。同丁宝莲回籍。口北道于学政丁忧。迟报日期。其怀来县名。实不知悉等语。该御史摺内所称系钱宝廉。而亲笔所书。何以又系丁宝莲。湖南学政丁忧。又何以应由口北道呈报。种种多不可解。御史原准风闻言事。惟必须将事之原委。了然于胸。方可登诸奏牍。何以该御史所陈各节。与面询各情。前后参差。语多不能明晰。仍著常凯明白回奏。　　

○谕议政王军机大臣等、有人奏、前署贵州遵义县知县邓尔巽、在任办理捐输。私置站笼班卡。数年之久。监毙不可胜计。请饬查参办等语。州县擅用非刑。本干例禁若如所奏各情。实属任性妄为。草菅人命。亟应彻底根究。以肃吏治。著劳崇光、张亮基、确切查明。据实参奏。毋稍徇隐。原片著钞给阅看。将此各谕令知之。寻奏、遵查邓尔巽前在署遵义县任内。劝捐助饷。并无私置站笼班卡等事。惟将抗捐之户管押。办理稍形激切。请交部议处。从之。　　

○兵部议覆定边左副将军明谊奏、塔尔巴哈台绿营屯田。久经停止换班。现在屯兵出缺。无人应募。请暂于差操兵内拨捕。并请饬陕甘总督、乌噜木齐提督、转饬各原营迅速招募前来。以符原额而重屯防。应如所奏办理。从之。　　

○丙子。常雩。祀天于圜丘。遣礼亲王世铎恭代行礼。　　

○谕内阁、昨因御史常凯、奏参直隶口北道等官贪鄙。及授意署怀来县知县。延阁不报丁忧。旋又揭参等情。当因摺内未将口北道、署怀来县、姓名声叙。谕令议政王军机大臣传询。而该御史面覆。并亲笔所书覆奏一纸。又各前后参差歧异。语多不能明晰。当降旨仍著常凯明白回奏。兹据奏称、昨在军机处回话。实系仓卒之闲。一时记忆不清。以致语多参差歧异。请旨将其议处等语。查直隶候补知县钱葆延、前经刘长佑奏参革职。常凯所指为湖南学政钱宝廉之胞弟。自应即系其人。据称于应行具报丁忧时。经口北道授意延阁。及至鬨传通省。遂归过于该县。反为揭参一节。匿报丁忧。显干例禁。若如所奏。该署知县钱葆延、因人授意延阁。居心已不可问。傥甘心匿报。以授意归过他人。尤属险诈。钱葆延究系如何匿报丁忧之处。著刘长佑查明严行参奏。并将常凯原摺所参之口北道振麟、令署赤峰县事宣化府经历童鹤龄、于各属索取陋规。派令出银修理衙署。滥荐乾馆脩金。勒加粜价解费各情。一并查明。秉公究办。毋稍徇隐。御史风闻言事。必须将事理了然于胸。方可陈诸奏牍。常凯面称各语。及亲笔所书。与原摺毫不相符。及览其明白回奏一摺。则又字句了然。其非出自本人之手。已无疑义。且原摺既指署怀来县知县为湖南学政钱宝廉之胞弟。而始终不肯指实该署县之名。显系故作遁词。意存掩饰。难保无受人指使情弊。若竟将此事交部研讯。何难水落石出。惟现在言路宏开。姑免深究。常凯不胜御史之任。著回原衙门以主事降补。用示薄惩。　　

○谕议政王军机大臣等、前因闽省防务吃紧。并江西贼匪阑入闽省光泽等处。叠经谕令左宗棠、徐宗干、催令总兵曾元福由台湾内渡。兹据左宗棠等奏称、台属彰化斗六等处。□□穴□又□捕善后事宜。均须筹办。曾元福在台年久。为绅民素所信服。应留台郡。并委总兵曾玉明署理水师提督一摺。福建水师提督。即著曾玉明署理。所遗台湾镇总兵。著曾元福署理。现在江西新城克复。南丰叠获胜仗。该二处窜。匪陆续窜越闽省之建甯一带地方。党与众多。必须厚集兵力。方足以资堵剿。曾元福既留台郡。著左宗棠、徐宗干、即速催令曾玉明督率所部将士。赶紧内渡。驻赴建甯一带。相机进剿。昨据曾国藩奏称、伪侍逆大队。由昌化窜扰徽郡。并有湖州克复后。侍堵辅三逆。悉数由徽窜江等语。湖州郡城。于何日克复。左宗棠此时谅已奏报在途。现在浙境是否一律肃清。著即迅速奏闻。唐义训、毛有铭、两军。在徽郡剿贼。竟至大挫。徽休祁黑□多四城。岌岌难保。前经谕令左宗棠于湖州克后。将蒋益澧各军。由浙派赴徽境。惟此时皖南贼踪遍地。非厚集兵力。不足以殄寇氛。该督前奏。有逆众他窜。当督饬各军出境追剿。务当此股肃清之语。著即调集各路兵勇。驰往徽郡。会合曾国藩现调之青阳石埭等营。联络夹攻。务将该逆就地歼除。不可再任纷窜他处。左宗棠既以追剿湖郡窜贼自任。自当不分畛域。与皖南各军。并力齐心。同歼丑类。毋稍迟延。所有浙界防务。仍著左宗棠饬令王开琳、刘清亮等军。严密堵遏。毋令贼踪再行入浙。绕窜江西。是为至要。将此由六百里各谕令知之。　　

○又谕、讷钦奏、驰抵定边。侦探回情。并请派有任大员。接统军务各一摺。甯夏逆首马化漋、现于灵州金积堡操演马队。并分布各隘。阻我进兵之路。讷钦现抵定边。拟俟续调直晋官兵二千名到齐。并赵延烺勇丁招募成军。再行前进。直晋官兵。前已叠报起程。即著讷钦迅速飞催。一俟兵勇到齐。妥筹部勒。与雷正绾会商进取。互为声援。以资掎角。其多隆阿马队。已叠次谕令调拨。并著一面迎提以资攻剿。讷钦统兵赴陕。去直隶日远。营伍一切事宜。势难兼顾。畿辅地方紧要。提督一缺。故令徐廷楷署理。讷钦带兵援甘。是其专责。所部兵勇。仍当妥筹驾驭。不得以无任无权。呼应不灵。意存推诿。将此由五百里谕令知之。　　

○又谕、都兴阿现在由京起程。前赴归绥。原令即在归绥筹办该处防务、本日讷钦奏报。驰抵定边。侦探回匪情形。因续调直晋两省官兵。尚未到齐。署总兵赵延烺。定边招募勇丁。亦未募足。均须催调。并候多隆阿马队到营。方能筹画进攻灵州。并有自卸署直隶提督篆务。一切深恐呼应不灵等语。马化漋逆焰鸱张。甯夏满城。待援孔亟。日前雷正绾奏到。进兵已偪平凉。可期得手。甯灵一路。尤须从定边及早进兵。期与雷正绾等军。共收夹击之效。都兴阿老于兵事。谙练较深。著即赶紧由京起程。直赴定边。接统讷钦所部各军。速筹进取甯灵一路。该将军到后。即行传谕讷钦回驻归绥。会同德勒克多尔济筹办归绥防务。讷钦所部兵勇。现有七千余名。著该将军酌量。如兵力已敷。可酌拨千余名。交讷钦带往归绥。以资守御。都兴阿行抵定边。续调直晋官兵。定可到齐。赵延烺。勇丁募足成军。堪资向导。应即如何调度进兵之处。著即迅速筹办。一面奏闻。雷正绾进图平郡。届时能否攻克。该将军应与如何联络进取。并著妥为筹商。将甘省回氛。迅图埽荡。以副委任。将此谕令知之。寻奏、续调马队。现已到京。遵即克日赴防。前起马队。业已派员带赴归绥。一俟各军会合。即由归绥取道前进。报闻。　　

○补铸江苏阳湖无锡宜兴等县知县、太仓州儒学、甘草司巡检、浙江金山场盐课司、临海县县丞、奉化县儒学、山阴县巡检、各印信条记。从巡抚李鸿章、左宗棠请也。　　

○丁丑。谕议政王军机大臣等、沈葆桢奏、发逆倾巢西窜。续入江境。办理情形一摺。江西官军自克复新城后。南丰一城。尚复坚持未下。而广饶警报。接踵而来。陈炳汶、汪海洋等逆。已窜至德兴之海口。李侍贤、黄汶金等逆。已及休甯之岩市。贼氛过重。岌岌可危。沈葆桢现以韩字等营留围南丰。而檄精毅精捷继果三营东驰。探贼所向。稳扎稳击。即著严饬各军。迅速拔营。前赴德兴一带。拦头截剿。仍一面饬韩字等军迅拔南丰。以免后股跟踪踵至。致前股贼势复张。益形棘手。此次贼以大股并犯江西。其氛甚恶。曾国藩前奏贼犯徽城。而唐义训、毛有铭两军。竟至大挫。以徽浙之军。层层布置。尚不能力遏奔突。此时贼已入江。而侍逆等复陆续上犯。江右兵力单微。复须剿除腹地贼氛。岂能当此巨寇。曾国藩前于句容克复后。饬鲍超全军回援江西。此军是否业已拔营。著曾国藩檄令迅赴事机。与江西官军。前后夹击。并饬皖南防军。将窜至休甯之李侍贤等逆。拦腰截击。以免其接踵上窜。左宗棠前于桐岩一带。已调刘清亮等军驰往扼守。而贼之由昌化入徽者。络绎而来。在防各军曾否扼剿。湖州克复之信。亦尚未据左宗棠奏报。现在湖贼悉数由徽窜江。是湖城自己攻克。其蒋益澧等各军。能否即令驰赴徽境。与皖南之军。将后股窜贼。联络堵击。即著该督速筹办理。刘典已酌带所部起程。王文瑞新募之勇。亦由湖南筹给行赀。催令赶紧料理。何以至今均无入江消息。著左宗棠、恽世临、檄饬飞速兼程前进。并由沈葆桢一面迎催。饬令视贼趋重何路。即由何路截剿。江忠朝已报起程。因旧伤触发中止。著恽世临催令该总兵赶紧医调稍痊。即行迅速赴江。接统江忠义旧部。以资得力。沈葆桢摺内。新城克后。伪王宗一股。蔓延于福建之建甯泰甯两县地面。徐宗干前派闽边防军。为数畸零。深恐堵剿不能得力。曾元福现已留台。其曾玉明内渡之军。徐宗干迅即催令督率所部。驰赴建甯一带。痛加剿洗。如曾玉明年老不能得力。即著左宗棠、徐宗干、另选将才派往。张运兰前为毛鸿宾奏留粤省。嗣经寄谕。仍饬赴闽。现在闽边吃重。著毛鸿宾仍饬张运兰速回本任。迅统所部。即赴建甯。与曾玉明妥筹会击。不准坚留渎请。展转耽延。贻误大局。其粤东毗连江闽各边。并著毛鸿宾、郭嵩焘、严密布置。豫筹分扼。以杜窥伺之路。正在寄谕闲。据李鸿章奏、溧阳官军。截剿金坛窜逆。歼灭大股。并常州湖州军情各摺片。金坛败贼。与常州西路余逆。将窜赴广德。图合侍逆之党。于道经南渡。为驻防溧阳之吴毓芬等截剿。全股殄除。剿办甚为得手。各路官军。若于败贼纷窜。均能如此剿除。不令善脱。则贼数日减。何至残寇复张。嗣后遇有此等窜贼。著李鸿章即饬各军拦截聚歼。毋任窜逸。常州围攻甚紧。轰坍城垣数处。皆为伪护伪志等逆纠众堵护。丹阳未克。湖州踞贼未除。曾国藩前奏丹阳湖州收复。常州亦有收复之信。自系传闻之误。现在常贼米粮。虽可支数月。而油盐子药。久将缺乏。已成坐困。李鸿章筹备攻具。克期再举。即著督饬诸军。稳慎轰击。期拔坚城。仍当严断窜路。以免旁逸。湖州既未克复。而贼之大股。已陆续上窜。湖贼势难坚守。浙军剿办情形。现在究竟若何。著左宗棠速催蒋益澧等军。乘贼势瓦解。并力攻击。以图克复。徽浙之交。一面催令防军严密堵遏。以防败贼踵窜。如兵力不敷。拟或添派数营前往。与皖军联络扼截之处。即著左宗棠不分畛域。妥速调派。李朝斌太湖水师。叠破湖州滨湖之钱溇杨溇等处贼垒。仍著李鸿章督令相机进取。并于滨湖地方。严密梭巡。防其内犯。苏浙军情。左宗棠、李鸿章、务须随时咨会曾国藩。与皖军声息联络。通筹大局。援剿兼施。是为至要。将此由六百里各谕令知之。　　

○又谕、官文、严树森奏、捻逆句结绕窜枣阳。出省调度。总兵梁洪胜于光化县境。续获胜仗各摺片。逆捻自襄樊败走之后。复欲北窜。经梁洪胜等军击败。窜向河南淅川之李官桥等处。汉中逆股。窜至邓州新野之交。适与之合。乘虚阑入枣阳县境。而贼尾股仍在河南内淅邓州等处。其众数十万。蔓延数百里。逆氛颇炽。其地由湖北之安麻蕲罗。可达英霍。由河南之信罗光固。可达六安。到处空虚。贼之欲绕豫楚。以扰皖军后路。而解金陵之危。计颇狡毒。官文等以先保汉黄文德四府。及力扼长江广汉。为切要之图。派令周凤山等军。分驻襄阳等处。布置均为妥协。官文现在出省督师。自应择要驻扎。以便居中调度。惟分布各路。兵力尚虞单薄。前谕多隆阿等派令姜玉顺等带兵四千名。由甯陕迅赴湖北。交官文调遣曾否起程。即著多隆阿、穆图善、催令姜玉顺等星速前往。官文即飞檄迎提。以厚兵力。穆图善暂署钦差大臣关防。节经谕令将各军分投调拨。何以只字未见覆奏。所有前谕将萧河清带领之四千余人。由雒南一路。会同常星阿等马队。前赴河南。归僧格林沁调遣。是否亦已派往。并著飞催前进。僧格林沁亦即迎提到豫。以资臂助。官文等所奏贼窜情形。与前日张之万所奏略同。汉中逆匪。恐与张总愚、陈大＜?氵喜＞等、均已句合。捻逆蜂屯蚁聚。尽窜鄂疆。僧格林沁由嵩县督军驰赴南阳。与邓新及枣阳一带渐近。贼势一片。恐非鄂军独力所可支。僧格林沁大军。并传振邦所带前敌各营。应与鄂军如何联络。前截后追。著即迅速筹办。仍遵前旨。兼顾北路之防。以备贼复回窜豫境。张之万前奏发逆曾在荆子关为李殿元等设伏邀击。绕窜内乡。何以近日复有豫军在荆子关为发逆攻破之事。是否前奏讳败为胜。著该抚查明具奏。并著即与僧格林沁赶紧商定。督率张曜等与传振邦等军。分投堵剿。如须越境穷追。毋得迁延观望。坐失事机。致干罪戾。曾国藩前奏派往鄂省之李济清、万化林二营。已据官文等分派襄涢一带。其咨商杨岳斌、彭玉麟、于浦口以上津渡。节节布置。以防贼之东援。部勒谅臻严密。此时捻逆群党。麕集鄂境。其由水陆下窜。图扰皖军后路。以解金陵之危。均须加意防维。不可稍涉大意。谅曾国藩必能筹画万全也。陈得才等股。既已攻破荆子关。偪扰郧境。恐其后股尚复游衍商雒一带。多隆阿所派蓝斯明等军。自应由后追蹑。与楚豫官军。前后夹击。蓝二顺逆党。尚在蜀河。鄂军凭汉堵击。仅能扼使不得东渡。李云麟前奏、以专剿此贼自任。此时正可与鄂军合力痛歼。若再坐失事机。避贼而行。又复任意枝梧。该京堂自问当得何罪。正在寄谕闲。刘蓉奏到连日追剿曹逆叠胜。现饬兜围。及赴多隆阿军营。相视情形各摺片。曹逆股匪。由孝义一带入山。经刘蓉饬令萧庆高等军。派队率团进剿。贼势已蹙。惟贼尚踞文公庙老巢。亟须乘此声威。捣穴捦渠。毋留余孽。多隆阿伤病犹剧。殊增廑念。现在派拨诸军。分道征剿。事宜至关紧要。刘蓉到省接篆后。不准在省耽延。著即亲赴多隆阿军营。会同穆图善妥为筹布。催督各军。分投前往楚豫各路。奋勇剿贼。毋稍稽延。如各将士有依恋主帅。未忍遽离等情。即可告以多隆阿伤病就痊。亦当觇贼所在。前往统率。以慰其心。刘蓉出省。著即奏闻。所有省城日行事件。照例饬司代办。其防御抚辑等事宜。仍饬各该文武加意整饬。毋许松懈。襄郧与陕毗连。而潼商等处。仍恐余氛未靖。事机均极吃紧。刘蓉责无旁贷。惟当妥筹调度。严饬各路官军。戮力灭贼。岂可安坐省垣。转形诿卸。本日又据张之万奏报。追剿张总愚股匪至马山口。突遇逆匪大股。截剿获胜。现在分兵剿办等情。正与此谕多相符合。张总愚股。果与逆匪窜合。其由内新唐邓一带。叠被剿击窜去大股。即系陈得才、陈大＜?氵喜＞等、全股南趋。僧格林沁已抵马山口。督率苏克金、张曜等军。于赤眉城西。大获胜仗。余贼折入山陬。避我马队。著僧格林沁即饬各军。将此入山残匪埽除。以便分兵择要。堵截逆捻大股。张之万已由汝州移营南阳。著即飞饬宋庆、葛承霖之军。由内乡等处跟追。期与楚军合力会剿。并令连美、李承先、马步各队。驰赴信阳。实力堵截。总当不分畛域。越境追击。共殄逆氛。毋得徒托空言。南北贼氛。本相一气。值此游氛四合。其势虽张。各路官军。亦须会合四面兜剿。以期聚歼。该大臣督抚等。其各同心齐力。以赴事机。是所殷望。将此由六百里各谕令知之。　　

○以正黄旗满洲都统惇亲王署镶黄旗满洲都统。　　

○以江苏截剿金坛窜逆获胜。赏参将陈占榜等花翎。守备姜全政等蓝翎。余升叙有差。　　

○予江苏各属殉难候选同知程松等绅民妇女一万二千五百八十二员名口分别旌恤如例。　　

○戊寅。谕议政王军机大臣等、恽世临奏、楚师越境收复贵州古州厅城。连克尤洞等处贼巢一摺。据称二月十三日。周洪印、戈鉴、派队焚毁尤洞贼巢。贼并趋笔架山等处。周洪印复会合彭炳武等连克顺寨漂寨。贼弃笔架山受洞巢穴。遁往古州。赵福元等亦先后赶到。会同代理古州镇穆双有等直捣古城。城贼分门拥出。官军截杀多名。遂将古州州城克复。贼股遁往平江等处。周洪印等派队猛进。焚毁贼寨。官兵穷追。因荒山小寨。无处觅粮。且贵州总兵金太文、尚无成军拔营信息。前途无迎剿之兵。楚师跟追不及。饬拔回古州。相机进止等语。湖南官军。屡次入黔剿贼。若贵州派军会合痛剿。何难将黎平匪股。尽行扑灭。此股逆众。究窜何处。何以未据劳崇光张亮基奏报。殊不可解。总兵金太文现在何处。何以日久未见拔营赴防。著该督抚催令迅速赴任。责令将窜匪悉数殄除。如再迁延观望。或致贼众窜扰完善地方。即著从严参办。以肃戎行。恽世临仍饬援黔各军。酌度前进。会同黔军。将此股匪徒。全数殄灭。毋任回窜。包茅仙一股。句合多人。屯聚孟溪闷头坡。踞松桃城止五六十里。又有黄号教匪任五等各股。在松桃印江交界之天马寺一带滋扰。伍云召围贵东道于石梁。党众盈万。知府陈昌运拨练勇驰援。曾否得手。所围贵东道。系属何人。包伍等逆。数均不少。何以均未据劳崇光等驰奏。著将黔省贼势。并现办情形。据实查奏毋再迟延。发逆及余唐等匪。扰及荔波三洞。粤军副将杨延桂赴荔波□□穴□又□剿。恽世临即饬周洪印、戈鉴等、与之联络会剿此股谅不难悉数荡平。将来黎古肃清。援军应赴何处协剿。仍著不分畛域。出境追剿。以固边防。江西防剿。十分吃重。王文瑞、刘典两军。已募齐勇丁。陆续入江。著恽世临即催令带勇迅速前进。毋稍延缓。江忠朝因疾尚未起程。而江忠义旧部。需人统带。该抚仍遵前旨。催令力疾起程赴江。以期得力。湘省东路各边。仍照旧布置。如兵力尚单。即调回赵福元等军。力顾东防。保全大局。以副委任。将此由六百里各谕令知之。　　

○又谕、恽世临奏、遵催田兴恕赴川。并添派知县吕凤藻驰赴镇筸。会同川省委员。押解前进等语。田兴恕押解入川。据恽世临前奏。本有二月十六日起程之说。何以至今尚无就道确期。当此事有转圜之际。岂容该革员迟延不前。致生枝节。恽世临务当恪遵前旨。迅饬胡镛等催令田兴恕克日起身。并饬吕凤藻会同四川委员姚宝铭押解前进。傥敢再有稽延。必惟恽世临是问。骆秉章仍当派员迎提。将田兴恕在川羁禁。一面驰奏。一面飞咨黔省。迅速查办。劳崇光、张亮基、于田兴恕到川后。即将教民一案。赶紧审办奏结。事关中外大局。稍涉因循。必至波澜又起。想该将军督抚等。自能恪遵迅办也。将此由六百里各密谕知之。　　

○又谕、前因劳崇光奏、贾洪诏委新选维州协副将尚阿布署昭通镇篆。恐于滇省慎形。未能熟悉。请仍令杨盛宗署理。当经降旨允准。并谕令嗣后滇省委署镇将以下各缺。即著劳崇光斟酌办理。其文职各员。该督抚仍当和衷商搉。会同委署。兹据贾洪诏奏用兵之道。事权宜一。现当筹议进兵。如以劳崇光身任总督。统兵是其专责。请饬迅速由黔筹办。傥劳崇光未能兼顾。请明降谕旨交贾洪诏专办。其武职提镇等官。均归调遣等语。览其所奏。似不以劳崇光委杨盛宗兼护昭通镇为然。殊属非是。各省武职。凡总督驻扎省分。向由总督专政。贾洪诏岂不知之。劳崇光以尚阿布系部选人员。恐人地未宜。仍委杨盛宗署理。亦系因公起见。贾洪诏何得因撤退尚阿布。遂以事多牵制。意抱不平。且黔省兵饷两绌。匪徒充斥剿办尚无从著手。贾洪诏请令劳崇光由黔督兵赴滇。明知事不能行。故为此奏。不免意存尝试。该抚甫膺疆寄。辄悻悻自好。动与总督龃龉。将何以副朝廷委任。贾洪诏著懔遵前旨。迅即驰赴昭通驻扎。督同臬司刘岳昭及地方文武。将剿匪事宜。次第筹办。毋得安坐成都。迁延观望。于滇省军务。仅凭地方官禀报。一奏塞责。且据该抚另片奏、参将梁士美会同夏家畴等分攻思普。破贼寨七八处。现在出示招徕汉人。以孤贼势。已饬随营藩司。尽力拨发经费。以资接济。其出力各员。俟到滇后详查另奏等语。是贾洪诏亦以梁士美等所禀打仗情形。未可尽信。更当速赴滇境。俾将士有所禀承。而所拨饷需。庶可功归实用。较之千余里外徒事遥制者。当有裨益。并著劳崇光将奉旨交查之件。迅速催办完案。一俟奏结后。即遵前旨。前赴昭通一带。与贾洪诏将进止机宜。妥筹熟计。期于万全无失。劳崇光久任封疆。深于阅历。如贾洪诏于用人调兵各事。确有所见。该督仍当虚怀采纳。以收集思广益之效。断不可豫存成见。贻误事机。将此由五百里各谕令知之。　　

○云南巡抚贾洪诏奏、军务未平。请将本年乡试展缓举行。从之。　　

○以正红旗汉军副都统增庆署右翼前锋统领。　　

○命江甯将军都兴阿在紫禁城骑马。　　

○予贵州古州阵亡把总吴起恒祭葬世职加等。　　

○己卯。谕议政王军机大臣等、富明阿奏、水师击退沿江窜贼。及扬军进攻丹阳。连日获胜。并遣散降众情形一摺。另片奏、请调临淮马队来阳等语。伪英王叔负固丹阳。意在与金陵常州相为掎角。牵掣我军。而句容金坛余党。及常州西门击败悍贼五六千人。屯聚于斗城东南门外。并据降贼头目等供。将来金陵常州如实不能支持。亦必麕集丹阳。并力出窜。是丹阳一城。为该逆必争之地。富明阿请令鲍超会兵攻取丹阳。策亦颇善。惟因侍堵各逆。由皖南上窜江西。前经曾国藩奏请令鲍超一军上援江西。已允其请。是鲍超之军。不独不能助攻丹阳并不能固守东坝。仍著富明阿、冯子材、督饬詹启纶等就现有兵力。实力攻拔。不准耽延。并不准任贼出窜。蹂躏他处。刘巷木桥等处降众。富明阿等捐廉赀遣。设局办理。饬令该委员等实心经理。不得有名无实。临淮马队无多。前经乔松年奏请遣撤更换。当谕以吉林等处官兵。调出已多。不能再调。如须添兵。可于附近军营。酌商奏调。是临淮现存马队。不甚得力。已可概见。若调赴扬营。则该处更形空虚。现在楚豫贼匪。图犯皖疆以援金陵。不可全无备虞。除富明阿本日所请。如有警信。南渡之军。尚须酌撤回扬。准其照办外。陈国瑞现已销假。前据吴棠奏、令其驻扎徐宿著。僧格林沁酌量。将该提督一军。调赴临淮一带。扼要驻扎。以备不虞。如楚豫贼匪。有窜近皖疆之信。即可飞调陈国瑞一军截剿。并遵照叠次谕旨。催提陕西所拨之常星阿等马步各队。迅速赴豫。一俟到营。即酌拨马队数百名赴皖。交乔松年调遣。以防贼匪下窜。乔松年即可腾出克蒙额所统马队。全数赴扬归富明阿调遣。以资得力。将此由六百里各谕令知之。　　

○又谕、总理各国事务衙门奏、遵议明谊等陈奏分界事宜。妥筹办理一摺。西路分界事宜。曾经总理衙门将让地安插。及照旧游牧两层。奏饬明谊等相机办理。并将前给俄国住京公使照会内原有妥商照办之语。指出以备辩论。今该国使臣及西悉毕尔覆文。竟谓伊等前递单内所指界址。业经廷臣允许。而疆臣不肯行。且以酌量情形妥为商办之语。诬为明谊等擅添。实属狡赖已极。明谊等现复给与照会。辩论议单内所指地名。与原约不符之处。不能不公同妥商。且指出游牧安插两层。为应商议之处。措词甚属周妥。傥该国接到此次照会。即肯派员前来。明谊等务当查照总理衙门本年议覆各摺。详为剖辩。所有乌科二城及塔城所属关碍情形。或让地安插。或照旧游牧。均可相机办理。妥为定议。至伊犁有碍索伦四爱曼人等生计之处。已由常清绘图咨送明谊等查照矣。议单所指湾入内向。将常住卡伦包去多处。实与条约相背。万难任其侵占。仍应力与驳辩。或令于卡伦外让出若干。方为妥协。如该国不肯派员前来。明谊等仍须给该西悉毕尔照会。诘以总理衙门照会内。明明有妥商字□□羕。何得诬谓强行添出。并告以照会所准者。系指议单与条约相符之处。非不符之处。亦可一概允许。该将军所驳者。系议单与条约不符之处。若相符之处。岂能一概阻止。中国在京在外大臣。总以条约为主。毫无歧异。今俄国既不派员前来。则条约内原有西界商办不限日期等语。止好暂缓商办。上年该国公界大臣。曾言中国兵不出卡。俄国兵亦不来等语。此时界址未分。中国暂停官兵出卡巡查。俄国兵队不得前来卡外。更不得私垒鄂博。傥有此等情事。中国仍须派兵拦阻。如此明白晓谕。该国知要求万不能遂。或竟自思转圜。则此事即可相机办结。该将军大臣等身膺重寄总。当通筹熟计。庶挽回得一分。即受一分之益。至官兵虽有暂停出卡之议。常清、明谊、明绪等、仍当督饬所属。并咨行科布多等城。不时严密侦探。如有俄国兵队前来卡外。或私立鄂博。即当妥为拦阻。不得稍有疏懈。各城所属人众地方。应如何各就本境豫筹妥办之处。著常清等知会各城大臣。迅速查明具奏。以备明谊等酌量情形。筹议办理。免致临时赶办不及。明谊等片奏、请派各城大臣四员。以便换约后各赴本境。建立界牌等语。自系为先事筹备。俾伊等熟悉形势。日后有所依据起见。除明谊、明绪、业经特＜??闲＞外。本日复派广凤、荣全、托克托奈三员。以专责成矣。明谊等可节咨行广凤等。一体钦遵办理。原摺著钞给阅看。将由由六百里各谕令知之。　　

○以镶黄旗蒙古都统明庆署镶蓝旗蒙古都统。　　

○增置江甯驻防协领二员。佐领防御各四员。经制笔帖式候补笔帖式各三员。从署将军富明阿等请也。　　

○予江苏丹阳阵亡尽先参将守备李庆圆祭葬世职。如副将例。　　

○予四川兴文殉难拣选知县石文卓祭葬世职加等。并予建祠。阵亡生员陈廷铨等赏恤加等。一并附祀。　　

○庚辰。谕议政王军机大臣等、前据熙麟奏称、张集馨任意截留甘饷。当经谕令张集馨实力筹解。不得意存膜视。兹据张集馨奏、动支山东协甘银两。并供给赴甘官军饷项数目。及盩厔营中情形各摺片。甘省军务。正当吃紧之时。所有援剿甘肃之雷正绾、陶茂林、曹克忠等军。人数众多。应需兵饷。前经叠谕张集馨设法接济。今张集馨于山东河南等省解甘饷银。就近截留提用。分拨各营。移缓就急。原无不可第熙麟在庆阳军营。兵勇亦有数千。待饷孔亟。前项协甘饷银。既经该署抚截留分拨各营。分毫未能解到。势将悬釜待炊。立形哗溃。除协甘饷银。业经截留供给甘军外。所有熙麟庆阳军营饷需。仍著刘蓉、张集馨、实力设法筹解接济。不准意存膜视。稍涉推诿。所有此次张集馨摺内。陈明动支山东等省协甘饷银数目。著即咨明熙麟、刘蓉、按款详查。以备报销。嗣后各省续解甘省饷银。刘蓉、张集馨、惟当迅速转解庆阳粮台。不得再行截留。其雷正绾、陶茂林等、援甘各营军火饷需。并著刘蓉、张集馨、仍由陕省另行筹款。源源接济亦不得稍存膜视。熙麟于雷正绾等营饷需。亦当设法兼顾。毋任缺乏。多隆阿伤病尚未全愈。务当善为调理。以冀渐就痊可。现在发捻各逆。麕集楚豫边界。意图东窜。该处防剿万紧。前谕多隆阿等令佘福象、姜玉顺、带兵四千名。由陕南赴鄂。交官文调遣。萧河清、孟宗福等、酌带四千人。由雒南一带。探明贼踪追击。归僧格林沁调遣。著多隆阿、穆图善、仍遵前旨。饬令该总兵等迅速前往。毋稍迁延。将此由六百里谕知多隆阿、穆图善、雷正绾、熙麟、刘蓉、并传谕张集馨知之。　　

○以镶黄旗满洲副都统克兴阿署正红旗汉军副都统。　　


大清穆宗继天开运受中居正保大定功圣智诚孝信敏恭宽毅皇帝实录卷之一百　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬藳本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。四月。辛巳。谕内阁、左宗棠奏、核减绍兴府属浮收钱粮一摺。浙东各属钱粮。以绍兴徵数为最多。而浮收之弊亦最甚。经左宗棠查明核减。除正耗仍照常徵解外。共减去钱二十二万有奇。米三百六十余石。民困谅可稍苏。即著照所议办理。嗣后并著为定章。永远遵行。其地方官吏。尤当洁己奉公。剔除积习。傥敢阳奉阴违。添设名目。格外需索。及大户不遵定章完纳者。即著该督抚核实查参惩办。以重国赋而恤民瘼。　　

○谕议政王军机大臣等、玉明等奏、请将防缉不力之旗民地方官。分别革职摘顶勒缉一摺。凤凰城盗首王幅蕣句结杨汶满等、聚众至四五十名之多。在蓝河峪一带。陆续焚抢。致伤人命六名口。殃及七十余家。该管界官防御安邦阿等未获一犯。署通判吴富春并未勘报会缉。又凤凰城所属之龙王庙地方。有匪徒蔡玉仑、与回匪马幅蕣争霸市集。互相械斗。经官兵查拏追缉。竟被拒伤五名。该界官并未督兵追缉。城守尉奕榕等督兵堵缉。亦被匪枪伤兵勇五名。该匪乘隙逃逸。兴京接界之桦树坡子地方。复被匪徒焚抢。该管界官及通判等于委员勘查后。始行呈报。又未获犯。种种玩误情形。实属废弛已极。盛京为根本重地。若不力加整顿。将来盗风日炽。匪徒益无顾忌。流弊伊于胡底。著玉明等即严督带兵之佐领柏林。并凤凰城地方文武各员。前往边外。跟踪追缉。务将蔡玉仑等首夥各犯。悉数歼捦。毋任一名漏网。回匪马幅蕣盗犯王幅蕣等并著严督该地方官。迅速按名弋获。务当尽绝根株。毋留余孽。至此二案。系上年十二月及本年正月间事。玉明等于三月三十日。始将缉捕勘报延误之该管各官。具摺参奏。殊属迟延。嗣后该将军等于地方吏治。务当振制精神。实力讲求。傥再仍前积习。日就因循。自问当得何罪。前因金州副都统希拉布奏参协领讷钦布废弛营伍摺内。有讷钦布禀称兵丁索取奠仪等语。恐希拉布操守平常。谕令玉明等查奏。经玉明等于同治元年十一月间。奏请将希拉布撤任调省查办。本年三月。复据奏请添派宝珣会讯。此案日久未经讯结。似此疲玩。亦属不成事体。著玉明等速将此案讯明奏结。毋再延阁。致干咎戾。将此各谕令知之。　　

○又谕、左宗棠奏、官军截剿窜贼获胜。并规取湖郡情形一摺。所奏苏皖余逆李侍贤、与杭余漏刃之陈炳汶、汪海洋等贼。窜至皖南。图扰江西。与节次曾国藩、沈葆桢所奏。大略相同。而左宗棠此奏。称于昌化小川深渡截剿。叠有歼戮。余贼窜向小川里山。及由深渡悉窜屯溪。当是皖南迤东一带情形。曾国藩前奏皖南贼势甚重。唐义训、毛有铭两军。均有挫失。祁黟休婺。岌岌堪虞。当是皖南迤西各境。逆氛更肆。左宗棠所派王开琳等军。由马金街出岭。以截贼于婺源之南。德兴之东。又因汪逆折窜浙境遂安一带。势不能不回军合队。迎头截击。其所续派刘清亮之军。赴马金街。若能赶到贼前。速与诸军并力截剿。将康逆此股。就地歼除。则由皖窜江之贼。势又稍轻。即饬王开琳、王德榜等各军。速赴江西。会同刘典之军。助剿江境之贼。其黄少春、刘清亮两军。自应留防遂安等境。俟湖贼剿平。贼踪稍定。乃可移动。惟皖南迤东之广德甯国以至绩溪。一路空虚。不但苏境余贼。全由此路窜走。即湖州之贼。以长兴安吉为出路。亦可由此窜徽。以入江境。毛有铭等近日军威。是否重整。堪资截击。丹阳尚未即克。鲍超一军。赴援江西。曾否启行。著曾国藩将皖南徽甯一路之防。加意布置。严督诸军。节节截剿。但能剿灭一贼。即少贻江境一贼之患。湖州官军。渐次合围。著左宗棠督饬高连升等军。迅图攻克。浙省惟余此城。及安长两邑木复。并著速行埽荡。全清浙境。李鸿章派赴助攻湖郡各军。前奏破贼钱溇杨溇。著即饬令乘胜会合浙军。并力攻捣。以资得力。江西南丰一城。曾否攻克。著沈葆桢严饬席宝田等各军。实力进攻。所派精捷等营。东驰前赴德兴一带。拦截皖南续窜贼股。并著饬令会合皖浙诸军。前截后追。共收夹击之效。其刘典、王文瑞两军。并遵前旨。催提星速来江。以凭调遣。该抚前奏。又有饬令席宝田添招二千五百人。此项新军。系由何处召募。现在曾否招齐。作何布置。并由江窜闽之贼。有无续往。兵力能否支持。均著随时驰奏。将此由六百里各谕令知之。　　

○又谕、昨据恽世临奏、楚师收复古州厅城。克复尤洞等处贼巢。惟贵州总兵金太文、尚无成军消息。粤军亦尚未入黔。前途无迎剿之兵。其势必将不及各等语。当经谕令劳崇光、张亮基、迅催金太文赴防剿匪。兹据劳崇光等奏、黎平发逆。经官军击败后。窜至古州平江地方。焚掠洋洞尤洞一带。亟须迅图兜剿。免与苗匪土匪句结等语。似系尚未知楚军收复古州之信。著劳崇光、张亮基、迅饬总兵金太文驰赴防所。会同湖南粤西两省援军。严密剿洗。分路堵遏。将该逆偪入古境。为一鼓聚歼之计。毋令匪踪旁窜。致官军著著落后。徒事尾追。如金太文迟延不进。即著劳崇光等严参惩办。昨据恽世临奏、杨廷桂已抵荔波。飞饬周洪印、戈鉴、彭炳武等、探踪前进。与广西之军。联络会合。著劳崇光、张亮基、恽世临、即檄令周洪印一军。仍于黎平古州一带。会合贵州派出之梁成珍等军。联络□□穴□又□剿。迅殄逆氛。张凯嵩派援黔省之副将杨廷桂一军。据奏业已师次罗城。本可直趋黎平。惟发逆现窜古州。周洪印楚军。已由黎平前进。若粤师亦由此道进剿。则大兵皆萃于东路。西路未免空虚。该逆伺隙蹈瑕。锐意西窜。恐由独山荔波。逸入定番广顺一带。即可窥伺省城。且该处毗连思恩河池等处。粤省亦有防不胜防之患。著劳崇光、张亮基、张凯嵩、檄饬杨廷桂所部。由思恩一路赴黔。在独山荔波一带。扼要驻扎。与黔楚各军。两面夹攻。迅歼丑类。兴义克复。贼首张啄三率死党窜并新城。著劳崇光、张亮基、饬令官军乘胜跟追。歼除首恶。务绝根株。将此由六百里各谕令知之。　　

○云贵总督劳崇光等奏、贵州军务未平。请将本年乡试展缓举行。从之。　　

○以故图谢图汗头等台吉那木济勒多尔济子乌尔津扎布袭职。　　

○以陕西攻克光泰庙逆巢出力。赏防御祥格等花翎。千总赵汝璧等蓝翎。余加衔升叙有差。　　

○以克复贵州兴义县城。予署知县陈聘儒以同知直隶州知州用。并赏花翎。举人胡尔昌等蓝翎。余加衔升叙有差。　　

○以缉匪不力。革奉天防御广福、知县吴富春职。　　

○予贵州古州阵亡武进士顾本立赏恤加等。　　

○壬午。谕内阁、贵州布政使龚自闳、湖北粮储道吴焯、福建延建邵道夏家泰、兴泉永道曾宪德、江西九江府知府景惠、升用道四川甯远府知府李祜、贵州安顺府知府沈丙莹、均著开缺送部引见。　　

○引见刑部员外郎张树菼。得旨。著发往浙江交左宗棠差遣委用。　　

○癸未。以贵州按察使裕麟为布政使。粮储道承龄为按察使。　　

○甲申。以神灵助顺。颁江苏常州府关帝庙扁额。曰兰陵永佑。　　

○谕内阁、李鸿章奏、官军攻克常州府城。生捦首逆。全股扑灭一摺。江苏常州踞逆陈坤书等拥众死守。经李鸿章亲督各军。于四月初三等日。乘雨搭造浮桥。四面环击。初六日。戈登、刘铭传等、将南门等处城垣轰塌。屋瓦皆飞。毙贼甚夥。各军同时奋勇登城。该逆率悍党数千。拌死抗拒。刘铭传等挥兵直前。将陈逆大股。偪入街心。节节追剿。贼尸枕藉。追至护逆住处。官军围之数重。杀伤无算。龚生阳等冲入贼队。生捦伪护王陈坤书、伪佐王黄和锦。余众奔溃。弃械投降者。六七万人。其时伪费天将一股。复由小南门蜂拥来扑。周寿昌等合力夹击。该逆亡命乱走。缒落城下数百人。经周盛传等截杀净尽。其潜伏城内悍贼数百人。悉数歼戮。并将费逆捦获。自未至酉。将逆党全股捦杀。无得脱者。当将常州府城克复。剿办甚属得手。此次李鸿章亲督各军。痛歼巨股。克拔坚城。实属谋勇兼全。深堪嘉尚。著加恩赏给骑都尉世职。道员李鹤章、遇缺提奏提督刘铭传、记名提督郭松林、王永胜、尽先提奏提督刘士奇、俱能亲冒矢石。奋勇争先。均著赏穿黄马褂。以旌劳勚。遇缺提奏提督黄翼升、著交部从优议叙。权授江苏省总兵戈登、带队助剿。叠著战功。此次协同攻克常州。尤为出力。著赏加提督衔。并著照李鸿章所请。颁给旗帜功牌。以示优异。仍俟将所部常胜军。部署妥协。再由李鸿章奏请嘉奖。
  </div>
  <div class="pagination">
   <a href="清实录同治朝实录_page153.html">
    上一页
   </a>
   <span>
    ...
   </span>
   <a href="清实录同治朝实录_page149.html">
    149
   </a>
   <a href="清实录同治朝实录_page150.html">
    150
   </a>
   <a href="清实录同治朝实录_page151.html">
    151
   </a>
   <a href="清实录同治朝实录_page152.html">
    152
   </a>
   <a href="清实录同治朝实录_page153.html">
    153
   </a>
   <span class="current-page">
    154
   </span>
   <a href="清实录同治朝实录_page155.html">
    155
   </a>
   <a href="清实录同治朝实录_page156.html">
    156
   </a>
   <a href="清实录同治朝实录_page157.html">
    157
   </a>
   <a href="清实录同治朝实录_page158.html">
    158
   </a>
   <a href="清实录同治朝实录_page159.html">
    159
   </a>
   <span>
    ...
   </span>
   <a href="清实录同治朝实录_page155.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
