<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 136 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 136 页/共 152 页</h1>
    <div class="content">　　○工部尚书刘昭奏西山密迩京城国家千万年风气攸系屡奉旨禁约不许开凿近年军民人等往往投托内外势要或开窑卖煤或凿山取石巡视者畏其声势莫敢谁何宜严加禁约且差官勘视如有开凿坑坎者姑宥其罪责令填平或年久审无证佐则量起火甲夫役填垫敢有仍前不悛者就将本犯枷项当地村市一月发边卫充军中间若有干碍应议及内外官员一体奏闻区奏庶奸顽知惧奏上  上曰应禁山场累有榜例晓谕不许凿石取煤内外势要何得故违都察院即出榜申明禁约有犯者如奏处治
　　○工部奏南京外罗城周围一百三十余里城门一十六座旧例俱属南京工部修理景泰六年守备太监袁诚始奏行应天所属上元江宁句容溧阳溧水五县暂借人夫兼用至成化九年府丞白昂又因二项人役推调以致经年不完建议自驯象门起八门属应天府修理沧波门起八门属工部修理其工料各备两无相关甚为便益今府尹于冕奏欲将本府该出工价以十分为率内八分改派苏松等九府缘各府俱有城池兼之差役有简有繁势难均一帷镇江宁国太平广德等府州原系国初恩例减免钱粮之处又与南京相近除太平已有抽分夫役宜令镇江宁国广德每年各出银六十两送应天府收贮以备分工修理从之
　　○锦衣卫军靳玺奏京城内外迩来奸恶之徒日滋月盛三五成群日则在街行□□凶害人夜则荒淫赌赙甚至占人妻女及为人报复私讐为害不可枚举强窃盗贼多起于此乞令巡城等官缉捕为便都察院覆奏  上谕之曰昔汉郭解一豪侠之雄耳武帝因公孙弘之言杀之以惩不逞论者谓其有关治体今群恶少相倚为奸恐将来效尤者无所不至宜榜禁之仍令保伍互相觉察有怙终不悛知而不告者各治以罪
　　○丁酉  皇第九子生母曰恭妃杨氏
　　○自正月至是风霾不雨  上命文武群臣斋戒遣英国公张懋保国公朱永襄城侯李瑾祭告  天地  社稷山川仍分遣官祭告于各寺观祠庙
　　○戊戌升兵科给事中仰昇为四川按察司佥事刑科给事中马中锡为云南佥事俱九年秩满也
　　○复除云南按察司佥事陈谟于福建
　　○工部议覆南京吏部尚书陈俊等应诏陈言内二事其一言差去内臣匠作成造摆朝军器者宜如所言取回已派物料令南京兵仗局造完解京其二直隶苏松等府买办年例供应物料及四川布政司岁办折纳皮张等物宜令有司径解折价转送应天府官库收候支用中间或有积出余银明立簿籍准作下年之数奏上  上曰差去内官匠作都取回军器造完者就令解来未完者令守备太监督造陆续解京买办物料俱准议行○辛丑神机营坐司监枪太监邓瑢等二十三员以近减军伴止与十人奏乞增益  上命各增十人
　　○壬寅致仕都督同知韩志卒志字英气直隶昌黎县人永乐初代父文为金吾指挥使宣德间扈  驾北征及平汉庶人累有功正统庚申调邳州卫己巳胡虏入寇志用荐入卫京师升署都指挥佥事景泰庚午驻山西大同破走虏寇于北门外进都指挥同知天顺丁丑  英庙复辟进佥中军都督府事辛巳诛逆贼曹钦升都督同知甲申乃以老乞解职从之至是卒年八十有三讣闻赐祭葬如例子广袭原职邳州卫指挥使
　　○甲辰礼部议覆南京吏部等衙门应诏陈言内一事欲将各处纳银米入监者分送南北二监自具薪米肄业请止限以坐监两月如自愿具薪米以留者听其年十三四或十六七则俱行各处提调学校官收入本学肄业满十年乃复监从之
　　○山西太原平阳二府曲沃榆次二县俱地震有声沁州震声如雷邠州一日再震翼日复震皆有声
　　○赐代府宁津王成鉖长子名曰聪滴次子名曰聪泠
　　○乙巳巡抚山东副都御史盛颙奏山东岁荒东昌兖州二府尤甚请以德州常盈库所收铜钱四百九十余万文量留数十万备用余皆借给籴粮临清德州仓储蓄甚富请借四五万石赈济灾重州县户部议铜钱可借三百万文粮则以原派成化二十年起运兑军者量留二万石如不足然后取于二仓从之
　　○丙午真定府知府余王□赞奏顺天府所属汤山等处旧设二十四马房御马民马各有草场以时牧放以备征操甚利比来马多倒损而草场荒弃民纳豆草加倍于昔困于转输请简命内外大臣诣各场并天津等处稽其界限并实有御马若干每马一匹于附近马房存留地五十亩责养马者耕种牧放其余荒闲熟地若干则以在京十二营各分草场二处每营二百队队五十人则人与宅地二亩官田四十亩分班耕操宅则庐舍相连守望相助田则通力而作计亩而分如每亩岁收粮五斗草十束官但取其十一通计十二营所徵则粮可得二十四万石草可得四百八十万束矣每队豆一百石草二千束约可餧餋御马五匹通计可餋一万二千匹其各处俵马并顺天府属寄养马皆每队量拨十匹令官军朋餋应支豆草则折支以为田器军装如有倒失公共陪偿则通计可养民马二万四千匹矣由是以所省山东河南北直隶豆草皆折徵为存留预备之用则公私有积而军民得所又陕西山西大同宣府辽东等处虏贼出没无常而供饷无限设法转运亦不能济访得边墙内地土肥饶近皆为镇守内外等官私役军士尽力开耕所获粮草甚富凡遇官民买纳加倍取息以此观之则各边所出皆足各边之用矣请敕遣科道部属官刚正有为深达大体者数员往会巡抚巡按镇守内外等官勘视凡堪种熟地系军民并千百户以下者听如旧管业其在指挥以上者请定则例量拨多寡以资其用余皆计常操官军若干队分拨每人宅地二亩田地二十亩每队分为班耕守以备征操亦但徵取十一则民可免转输之劳军可无饥寒之苦矣诏下其章于所司
　　○赏万全右卫指挥白道山等官军五十四员名银币各有差以狮子屯败虏功也
　　○命故金吾右卫带俸都指挥同知苗昇从弟实袭兄原职指挥使
　　○分守万全右卫都督佥事孙素自陈老疾乞令其子良代职许之命良为旗手卫指挥使
　　○命故锦衣卫带俸都指挥同知魏忠次子昂为本卫带俸百户昂徽王母妃之弟也王为乞恩故有是命
　　○丁未陕西右参议邓山以疾致仕  工部言荆王见潚奏祖荆宪王坟茔被水冲塌开圹修理而棺为蚁蛀已换易新棺奏请遣阴阳人自择地迁葬今祖母周氏薨又乞如近例造坟合葬缘王先奏迁祖坟已准自备工料今止宜差官择地行令所司造故妃周氏穴圹合葬从之
　　○戊申授故南京吏部尚书崔恭子璇为中书舍人璇以恩例就中书科学书三年至是授职
　　○总督大同宣府军务户部尚书余子俊奏大同各仓场粮豆缺乏军饷不给即今虏贼近边防御无时请于通州仓运粟米十四万石京通二仓运豆六万石以备支用事下户部会大臣议宜借拨京营军三万名运粟米十万石于宣府每石给脚价银四钱每军日支行粮二升其豆则京仓所储亦少可召人上纳每石偿以太仓银一两三钱仍以两淮成化十九年中剩见在官盐四十五万五千一百余引分拨大同宣府从巡抚官定例募商上纳＜锍-釒＞入  上令亟如议行乃遣户部员外郎钟镛主事原洁督运
　　○己酉升广东按察使闵圭为都察院右佥都御史巡抚江西以其地多盗故也
　　○命都察院右副都御史屠滽通政使司通政使何琮翰林院侍讲李杰清理武职贴黄
　　○升延平府同知刘瀚为漳州府知府瀚少詹事铉之子也由大理寺丞被劾调外任至是从镇守巡按等官奏举故有是命
　　○授故少詹事赠礼部左侍郎刘铉孙启□木为中书舍人启□木瀚之子也以铉侍  上春宫旧恩命供事翰林书诰敕至是授职
　　○命故万全都指挥佥事杨英子钦袭父原职蔚州卫指挥使
　　○临潼王诚澯奏陕西岁歉军民饥窘乞免差官造故妃纪氏坟工部覆奏宜令所司以原定工料银送府自造从之
　　○辛亥命右军都督同知陈瑛统步卒三万斡运京仓粟米十万石赴宣府接济军饷
　　明宪宗纯皇帝实录卷之二百六十三
明宪宗纯皇帝实录卷之二百六十四
　　成化二十一年夏四月壬子朔享  太庙
　　○遗内官祭司灶之神
　　○太子少保兵部尚书张鹏引疾再乞致仕得旨不允令病愈视事
　　○癸丑实授试监察御史余鐖汪舜民周宗桂镐吴珍李兴为监察御史鐖福建道舜民河南道宗狭西道镐四川道珍贵州道兴浙江道
　　○巡抚甘肃右副都御史鲁能以父丧去任
　　○监生虎臣奏狭西比岁饥荒至人相食盖因官司贪纵残暴不恤民艰赋役不均赈济无法剥下奉上私便身图藩宪失于觉察巡抚溺于因循台省不以告朝廷未之闻隐忍蒙蔽以至于此迩蒙  圣恩特遣大臣祭告山川又因星变求言宽免粮差军民不胜幸甚缘民饥已极就使收成猝难成立虽太仓内帑其积屡输然人多输少所及有限况河南山西亦然臣恐逃移死亡者日众万一变生不测粮刍无备何以支持臣请于浙江等处暨南直隶丰收府县或设法劝分或官仓预借或支官银籴买或令官吏僧道人等纳粟多方区画得粮数百万石敕遣大臣二员督运赴河南偃师县孙家湾量拨被灾地方供给赈济仍遣大臣三员考察吏治如有赈济侵克者编籍化外比及三年丰收之后定立三等赋役文册一里之中赀产富余者为上户家道充足者为中户衣食不给者为下户明置板榜三面悬诸申明亭谕众知悉凡有粮差依此科泒仍敕宪臣榜行天下如此则官司知惧赋役惟均民庶安生灾变不作矣＜锍-釒＞入下所司议户部以为所言优免粮差明诏已悉浙江南直隶诸粮前此已粜苏松常仓二十五万今边饷告急须留备用其言措置数百万石运至孙家湾虽与近差主事毕孝等所言暂拨江南兑军自清江口运至沔池事相合然所谓数百万石者亦难猝办惟上中下三等赋役实为便民此虽丰年举行其诸司官员贪纵残暴巧取民财及赈济乖缪侵克银米者旌别劝惩诚不可废第今方在赈给若欲遽行亦为有碍宜通行狭西山西河南赈济巡抚等官推访贤否明示劝戒其有奸懒不恤民患乃复忍为侵欺者不拘官职大小即与执问倍追赃物以供赈济仍拟谪配以警将来议上从之
　　○狭西都指挥佥事陈文坐求索所部财物问拟徒罪调行都司带俸差操
　　○甲寅礼部奏光禄寺乏牲果杂物供应余用价动万金而各处积负牲共一十三万余只果物共七十九万八千余斤本部宜遣官于无灾伤处亟发官库贮银解送应用而有司自追所负补还从之
　　○乙卯升刑部员外郎朱临监察御史孙弁南京刑部员外郎杨廷贵南京监察御史李珊户部员外郎江源俱为按察司佥事临四川弁浙江廷贵福建珊广西源江西
　　○丙辰太监覃昌传奉  圣旨升太常寺少卿康永韶为礼部右侍郎仍掌钦天监事永韶凡有占候曲为隐蔽甚者以灾为祥近尝进言今春星变当有大灾赖狭西等处民多饥死足应此变此诚国家无疆之福无他虑矣  上方忧天戒闻永诏言悦之而吏部又有援之者故有是命
　　○命山西行都司都指挥同知田赋子畴代父原职阳和卫指挥使
　　○丁巳以水灾免云南大理曲靖二府卫秋粮八千五百二十余石
　　○戊午礼部奏近两广山东狭西京畿地俱震而泰山五岳之宗一二月间动摇者四灾尤异常宜特降香弊命巡抚山东都御史诣泰山祭告以祈神贶安人心制可
　　○录剿平恶劄族小寨子等番贼功赏分守松潘副总兵都指挥同知傅泰整饬兵备按察司副使东思忠各银五两彩币一表里其余将士三十一员名升赏有差
　　○复置密云后卫指挥使司儒学从巡抚右参都御史杨继宗奏请也
　　○己未唐王芝北母妃宋氏薨妃东城兵马指挥真之女宣德戊申册为唐王妃至是薨讣闻赐祭葬如制
　　○户部议覆巡抚山东左副都御史盛颙救荒事宜一军民舍余人等纳银冠带前此或拟四十两五十两者今令四十两者仍给冠带五十两者授从九品六十两从八品七十两从七品俱散官仍行颙召纳除南直隶见行外余如例收给一吏典通吏仓攒纳米免其办事考试即与冠带依成化八年学士商辂等奏准之数令颙召纳至二十二年终停止一民间子弟纳银米例参充承差知印今拟纳米一百八十石或银八十两挨充承差米二百二十石或银一百两挨充知印亦至二十二年终停止一山东运盐使司成化二十年见在余盐一千四百二十五引有奇合如例令颙转行巡守官亲诣洛口等批验所查数卖银赈济丰年复旧一山东六府户口盐钞解京存留例俱一半今拟东昌兖州二府灾重去处成化二十一年解京之数停徵外其诸存留并济南青登莱四府该徵者依原拟每口该钞六贯折收粟米五升或折筭杂粮赈济二十二年照旧＜锍-釒＞上诏如议
　　○免直隶潼关卫秋粮子粒共七千一百余石以去年旱灾也
　　○申溺女之禁训导郑璟建言浙江温台处三府人民所产女子虑日后婚嫁之费往往溺死残忍不仁伤生坏俗莫此为甚乞令所司揭榜晓谕下都察院议以其事旧尝禁约但此弊不独三府延及宁绍金华并江西福建南直隶等处亦然宜悉晓谕如璟言  上曰人命至重父子至亲今乃以婚嫁之累戕思败义俗之移人一至于此此实有司之责自后民间婚嫁装奁务称家有无不许奢侈所产女子如仍溺死者许邻里举首发戍远方
　　○庚申升云南左布政使唐瑜为都察院右副都御史巡抚甘肃
　　○彰武伯杨瑾多纳市井恶少年为家奴暴横犯法瑾自以不能严禁服罪命姑宥之仍停禄一月
　　○壬戌户部奏陕西潼关饥荒为甚赈济之策发银不足移粟未至邻境无助计无所出惟今岁漕运四百万石粮内准将一百五十三万五千石粜银四十五万石为各边暨山陕河南之计除河南灾伤无徵一十三万五千石外尚有一百八十八万石该运京通二仓上纳今宜于内再拨四十万石以未过淮安运船就令从清河口运至河南偃师县孙家湾交卸仍敕本部官往淮安会漕运总兵都御史发运如黄河汹涌则每船均之为二使轻载以入复敕工部官往河南会巡抚并二司官督同沿河有司选集水手人夫以俟挽送敕本部官往河南会巡抚陕西都御史及二司管粮管屯官于孙家湾预备囤场并筹斛诸物粮至则如京仓每石加耗八升用充车运之费运至陕州听都御史郑时从宜转运潼关同左侍郎李衍会议量留备用其余复转运陕西官仓收用为便诏如议
　　○癸亥乌思藏阐化王遣番僧远丹等来朝贡氆氇等方物宴赉如例时来朝者四百六十二人四川守臣格以新例但纳其一百五十人礼部言夷人已在途难固拒宜顺夷情概纳之而准为后两贡之数制可
　　○甲子改巡抚南直隶右副都御史彭韶为大理寺卿
　　○乙丑辽府松滋王豪垔以母妃胡氏薨乞别择地造坟合葬工部覆奏旧无事例止宜准令添圹合葬从之
　　○丙寅命刑部左侍郎杜铭复职升正二品俸以九年秩满也
　　○命金吾后卫带俸都指挥佥事宋英子鉴代父原职本卫指挥使
　　○丁卯  仁祖淳皇帝忌辰  奉先殿行祭礼  戊辰  上以天气炎热命两京法司锦衣卫见监问罪囚自徒流以下递减一等发遣重囚情罪有可矜疑及枷项示众者悉具奏以闻
　　○工部奏巡抚保定等府右副都御史侣钟言大名等府灾重乞将柴夫照例改派河南有收府分以安人心缘顺天等六府原派人夫三千名例该三年一次轮当大名广平二府共当一年先年广平一府灾伤已尝奏准中半改派汝宁南阳二府暂当一年今大名一府告灾亦宜于内减去一半行令本府于所属灾轻县分多寡分派其减去者宜以本部岁收卖木价银量为支给以充其数庶供应不误民困少苏  上从其言且敕内外官匠人等不许多科侵害违者俱依拟治罪不宥
　　○己巳总督大同宣府军务户部尚书余子俊言比尝奏求粮豆户部会议欲借京营军士三万名三番转运京仓粟米一十万石此无容议惟料豆六万石定价召商上纳恐无应者欲令真定广平顺德三府民以运京仓粮者抵斗运豆赴边事下户部以为农务方殷恐三府民力不堪宜以其起运边粮二万一百一十石悉免徵纳就令运豆与前所定京粮一十万石分为四番兼运自余一万九千八百九十石数估价召商领送悉令两平收受五月完足其山东河南今岁兑运米麦量改三之一为豆以贱抵贵每石加豆二斗耗用本色如子俊言如此则边储粗济军民两便矣从之
　　○辛未勒监察御史倪进贤致仕进贤巡按宣府其继妻之兄闲住序班钱金以私事往嘱计进贤平日污行皆为所知必能见从而偶为所拒大失望既计无所出即握其左手啮一指落之以泄其忿进贤乃命左右执金送都司狱总督军务户部尚书余子俊为奏其事进贤亦苦疮痛以养病请  上曰御史巡按在外一方风纪所系使倪进贤素行修饬钱金岂敢挟私要请今既形残不堪任事可令致仕金杖之百发大同边方为民进贤徽州人以进士改翰林庶吉士昵事当道无复廉耻为缙绅所鄙笑及为御史巡按四川赃秽狼籍道天津以仪度不饬亦尝为群卒所敺云  癸酉  仁祖淳皇后忌辰  奉先殿行祭礼
　　○铨注忠义前卫带俸都指挥佥事萧通于四川行都司管事○命监察御史抽分竹木工部言杭州荆州芜湖三处各有工部抽分竹木官其人贤否不一或不能正已率下以致奸弊百出商旅怨嗟宜行南京都察院自明年为始每年轮差御史三员往彼公同抽分除选验堪中造船及成造器皿者运赴外其余尽以卖银以俟支给供应其或有余则解本部收贮以备别用所差官不许偏执己见自相矛盾每年须俟新旧交代清查数目造册复命如此则事体归一而宿弊可除从之
　　○甲戌免山东济南兖州东昌三府泰安等四十五州县并济南等八卫所秋粮米三十七万七千三百四十余石草八十万五千六百七十束花茸五千七百七十余斤以去年旱灾故也
　　○免直隶凤淮徐三府州邳徐宿淮等卫所夏税小麦子粒二十万一百四十余石以去年旱灾故也
　　○乙亥以福建左布政使李嗣为都察院右副都御史巡抚苏松等处
　　○丁丑户部议覆赈济山西刑部左侍郎何乔新救荒事宜一山西山东北直隶吏典两考役满例该赴京者纳米五十石或银七十两送部免其办事考试当该即与冠带纳米二十五石或银三十五两即拨当该一考役满例该转参者纳米七十石或银一百两亦免转参办事当该即与冠带纳米五十石或银七十两即拨当该岁豊停止一山西所属阴阳医官有缺例该额内生徒纳米选任缘今额内人贫无力上纳宜令本处官民子弟谙通阴阳医术者纳米六十石或银八十两起送吏部免考选用岁豊亦止＜锍-釒＞上诏如议
　　○命山西行都司都指挥同知钱泰子宝代父原职为朔州卫指挥使都指挥佥事张远子铉代为大同左卫指挥使
　　○己卯升翰林院修撰吴希贤为左春坊左谕德仍支原升俸一级以九年秩满也
　　○升太仆寺少卿韩定为本寺卿支正三品俸仍旧供职以九年秩满也
　　○赐赵王见灂第五子名曰祐枳
　　○户部奏山东比岁灾甚兹宜量留漕粮四万石于东昌临清二仓两平交纳内二万石听巡抚都御史盛颙坐拨灾重州县赈济秋成抵斗还官余俟本部别用其纳完空船令于天津囤内领粮四万石并所留耗粮斛夫运赴通州仓补纳从之
　　○庚辰哈密都督罕慎遣指挥哈哈马黑麻打力等来朝贡马驼赐宴并衣服彩叚等物有差
　　明宪宗纯皇帝实录卷之二百六十四
明宪宗纯皇帝实录卷之二百六十五
　　成化二十一年闰四月辛巳朔巡抚山东左副都御史盛颙考察所部登州府通判等官袁鲁等十五人老疾罢软素行不谨吏部请如例老疾者致仕罢软及素行不谨者冠带闲住从之
　　○壬午授荆郑宁庆四府长史年七十以上者五人正四品散官放回致仕先是沈王奏本府长史等官例不考满又无黜陟至年七十以上者犹不引退既阙实用且妨贤路计天下王府官必多类此乞下巡按御史将诸王府长史审理等官每岁勘实年六十五以上者准府州县官例加秩致仕或年近六十而沾病愿致仕者亦依例增秩事下吏部查贴黄得长史马驯等五人拟授正四品散官放令致仕复行天下诸王府勘报其有职可加者授以当升职名亦令致仕从之
　　○运户部折粮银二万两于山西以备边饷先是巡抚山西都御史叶淇等奏偏头鴈门等关军储缺乏欲以天津寄收粮改拨十万石送用至是户部以为天津粮已得旨粜卖且道远难致惟给银便故有是命  狭西开城县地震有声
　　○癸未升云南右布政使吴＜王巳＞云南按察使章格为左布政使＜王巳＞仍本司格福建湖广按察司副使冯俊山东按察司副使石渠为按察使俊广东渠本司
　　西兰河洮岷四州巩昌府固原卫俱地震有声
　　○甲申太子少保礼部尚书掌鸿胪寺事施纯卒纯字彦厚顺天府东安县人成化丙戌进士改翰林院庶吉士初授户科给事中升鸿胪寺少卿再升本寺卿纯习礼度每旦侍朝为磬折状甚恭又诸司奏事  上是之语颇涩纯请以照例易之用是蒙宠眷遂擢礼部右侍郎未几升尚书一旦与殷谦等八人同加太子少保卒年五十一无子以例赐祭葬纯长身伟然出群类表不十数年得骤登峻秩前此所未有也但在鸿胪怙宠不循分守多有所建请为士论所少云
　　○乙酉命都指挥使倪端张＜王巳＞都指挥同知殷偕袁林都指挥佥事刘俊周全指挥使李应琪指挥同知董永昌李璈指挥佥事赵福殷顺刘节毛祥李杰正千户蒋茂张俸副千户高明马赟大使张靖副使杜林俱复全俸靖林缘事仍免置理端靖初由锦衣军匠＜王巳＞福赟俱锦衣卫舍人偕府军指挥袁林人匠俊永昌祥俱金吾官军籍全太监金英义儿璈金吾百户顺府军指挥家人节富峪官籍俸大兴百户杜林武功军匠俱以绘事进应琪锦衣卫指挥杰府军所镇抚俱以银作进茂明武功锦衣军匠俱以表背服役夤缘造请驯至优秩顷以灾异稍黜幸进犹给半俸至是旋复自陈乞全给户部参究以覆诏复之且谕后不为例
　　○太岳太和山有盗入神殿窃金银供器数事提督太监韦贵潘记布政司右参议李谦皆坐误事有罪命俱宥免特令严督捕盗期在必获  丙戌赐百官扇
　　○伊府方城王鍉金□靡薨王安王之子母白氏景泰辛未生成化戊子册封为方山王至是薨年三十有五讣闻辍朝一日赐祭葬如制谥曰怀僖○丁亥升云南按察司副使董俊为按察使初俊九年秩满当迁为镇守太监覃平黔国公沐琮所荐复留任事至是按察使缺乃擢之
　　○戊子旌表孝子二人节妇四人烈妇一人顺天府举人万盛父母没俱庐墓有产芝驯鹿之异狭西保安县学生李端母没庐墓致泉涌庐后狼不为害各表其门曰孝行湖广武昌卫百户陈志妻彭氏应天府溧阳县民史子澄妻王氏真定府灵寿县民李庆妻贾氏河南息县学生刘茂妻岳氏俱蚤寡守节无玷表其门曰贞节分守大同都督周玺男凤妻王氏凤丧七日自缢而死表其门曰贞烈
　　○命锦衣卫指挥同知刘纲提督＜锍-釒＞浚京师沟渠
　　○工部言大名府柴夫半出工价本部已准收送惜薪司以充雇直近太监廖恭等奏所雇之人多出京师游食无赖出入禁门不可不虑有旨令会议缘前项夫役系朝廷日用供应诚不可缺但有司官吏往往缘以为奸多科重歛又多抵换原银以致不堪雇役今宜依拟每夫一名每年徵银一十四两四钱永为定例敢有擅自增减者参究治罪仍委官管押赴部转送惜薪司其出本部代支足数者亦如此例管押运送庶门禁有所稽考而供应不至违误从之
　　○己丑升监察御史刘肃浙江按察司佥事潘圭山东按察司佥事袁端俱为按察司副使圭肃云南端旧任
　　○铨注按察司副使刘璧于湖广整饬靖州等处兵备璧先为御史有军功当升至是以亲丧服阕乃擢之
　　○分守代州等处右参将署都督佥事支玉有疾召还京调分守大同东路右副总兵都督佥事周玺代之
　　○大理寺左少卿冯贯等以奏＜锍-釒＞违式被诘服罪且以刑部原文为解  上复以贯词涉文过欲加究治姑宥之并刑部堂上官俱停俸一月其执该司该寺属官鞫问如律
　　○庚寅降都督佥事慕勋为指挥同知勋以妄报功次冒升故革正之
　　○海西夷人引速哈来降命为正千户注广东广州前卫带俸
　　○辛卯太监覃昌传奉  圣旨内官监太监李荣镇守山东兼莅临清等处地方代太监韦焕还京既而复荣司礼监命往南京守备焕仍山东镇守○是日昌又传奉  圣旨升羽林前卫副千户杨玉为锦衣卫正千户御用监太监廖恭从子＜王巳＞为锦衣卫百户
　　○壬辰升户部郎中陈鼐为四川布政司右参议  直隶大名府开州并清豊县山东兖州府金乡县并濮州是日未申时忽黑云起自西北至半天杂以五色须臾黑暗如夜风雨雷电交作仆屋拔木雨雹伤禾稼
　　○癸巳顺天蓟州遵化县地震有声十四十五日复震城垣民居有颓仆者
　　○分守开原等处右少监蓝莹都督佥事巩寿坐不能严督备御致虏入境剽掠人畜有罪命姑宥之
　　○甲午翰林院编修于材服阕复任○乙未赐周府临湍王同钧第二子名曰安＜氵剽＞堵阳王同铉庶长子名曰安氵□驿宁府钟陵王觐锥庶长子名曰宸湤楚府崇阳王均镦第三子名曰荣濄  赵府临漳王祁鋆薨王惠王之子母王氏宣德辛亥生王统甲子册封为临漳王至是薨年五十有五讣闻辍朝一日赐祭葬如制谥曰恭安
　　○闲住兴宁伯李震请给诰券不许
　　○丙申增京通二仓太监军斗总督人三十名监督人二十名前此总督一百五十许留三十监督一百许留二十至是太监杨寅以役使不足请故有是命
　　○掌锦衣卫事都指挥同知朱骥等奏迩者兵部奏请考选各卫军职本卫见任官员乞照武骧等卫事例免考许之
</div>
    <div class="pagination">
<a href="明实录宪宗实录_page135.html">上一页</a><span>...</span><a href="明实录宪宗实录_page131.html">131</a><a href="明实录宪宗实录_page132.html">132</a><a href="明实录宪宗实录_page133.html">133</a><a href="明实录宪宗实录_page134.html">134</a><a href="明实录宪宗实录_page135.html">135</a><span class="current-page">136</span><a href="明实录宪宗实录_page137.html">137</a><a href="明实录宪宗实录_page138.html">138</a><a href="明实录宪宗实录_page139.html">139</a><a href="明实录宪宗实录_page140.html">140</a><a href="明实录宪宗实录_page141.html">141</a><span>...</span><a href="明实录宪宗实录_page137.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
