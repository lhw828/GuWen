<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 949 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 949 页/共 1860 页
  </h1>
  <div class="content">
   ○又谕、前宗人府。为斐苏之子袭职一事。将伊家谱进呈时。朕经降旨。俟回銮。将伊诸子带领引见后再定。今外间传言。宗人府与斐苏不合。是以将贝勒降为奉恩将军等语。此必无之事也。伊诸子尚未引见。何遽有此捏造妄传。若斐苏诸子内。果有尚堪造就者。引见时。或封贝勒。贝子。公爵。皆出自朕恩。岂该衙门所能专主者耶。著交宗人府。将斐苏之子。及袭职有分之人。照例带领引见　　

○又谕曰、扎萨克图汗巴勒达尔。皇控副都统留保住。迎请哲布尊丹巴呼图克图之呼毕勒罕。途次妄自尊大。欺凌伊等。并向番子需索金两皮张等项一案。朕令军机大臣询问。据留保住称、并无需索之事。途次因巴勒达尔。肆行滋事。曾经约束等语。询之随往章京等、语亦相同。巴勒达尔。所控留保住需索金两皮张。系一面之辞。并无实据。又不值因此提巴勒达尔质问。及究讯章京等。但留保住。系特派前往照料之人。巴勒达尔等、即有不晓事体之处。亦祇当开示训诫。乃谓其汗。公。及扎萨克等不堪。及伊等请见。复不肯见面。并令众人下马。不与巴勒达尔同行。令其与章京等同行。种种倨傲。俱属不合。且伊等呈递丹书克。原系喀尔喀之事。与留保住无涉。又何必争坐次耶。此皆由留保住糊涂所致。至巴勒达尔。亦非安分之人。伊等往迎呼图克图之呼毕勒罕。自应约束属人。乃欲取巧。少给番子价银。勒买羊只。并欲在现有禾苗地亩内住宿。亦属非是。留保住。著革去副都统。在理藩院郎中上行走。巴勒达尔。亦著严行申饬　　

○军机大臣等、遵旨将准噶尔家谱进呈。御制准噶尔全部纪略文曰。自古无不志外夷。而实者少。舛者多。非以其方域所限。言语不通耶。得什一于千百。加以鱼鲁亥豕。其堪信者鲜矣。兹者平定准部。止封达瓦齐子一人。居之京都。且城伊犁。驻将军镇守。事耕牧焉。念彼原一大部落。不可无纪。故就亲询实事书之。亦以便方略纂叙也。准噶尔四卫拉特者。绰罗斯部、杜尔伯特部、和硕特部土尔扈特部是。其辉特一部。本附庸于杜尔伯特。后土尔扈特。窜归俄罗斯。故别辉特为一部。仍称四卫拉特云。卫拉特、明史称为瓦剌。其音颇近。史所载脱欢太师。盖其始祖。元亡。而其强臣分为三。其渠曰马哈木者。即脱欢之父也。脱欢者、蒙古准语同为釜。今准人语釜为海苏。而蒙古语则仍旧。盖准人自避其祖讳。此亦一证也。自脱欢逮孛汗。其世次不可考。孛汗背正妻。与他妇野合而生子。曰乌林台巴靼太师。其母弃之泽中。孛汗收养之。遂统部落。又十一世。而传至赛音诺颜哈喇忽剌。是为策妄阿拉布坦之曾祖。子曰巴图鲁浑台吉。有子十二人。五曰僧格。策妄之父。六曰噶尔丹博硕克图。其余无事。无足称。长曰策臣次曰巴图鲁。策臣、与巴图鲁、杀其弟僧格。噶尔丹博硕克图、始自藏中回旧部。反俗为汗。于康熙年间犯塞。战败走死。先是噶尔丹博硕克图。既杀兄僧格之次子索诺木阿拉布坦。僧格旧臣七人。与策妄阿拉布坦同远逃。准语所谓多伦努库尔者是。多伦者、汉语为七。努库尔者、汉语为友。盖其患难相共。所谓世臣。并赦其子孙七死云。及噶尔丹为我兵败。策妄始还和博克萨哩。收其父旧属、及噶尔丹余众。复成部落。并缚噶尔丹子、献阙下。遂自据汗位。子噶尔丹策零。噶尔丹策零子策妄多尔济那木扎勒。其庶兄喇嘛达尔扎。执而篡之。达瓦齐复因阿睦尔撒纳之计。篡夺其位。达瓦齐者。巴图鲁浑台吉之第七子、布木之子。大策零敦多布之孙。于策妄为再从侄孙。其小策零敦多布。则策妄之祖、巴图鲁浑台吉之弟、默尔根代青之曾孙。其去策妄世派。盖已远矣。先是康熙年间。噶尔丹博硕克图。拘系和硕特车臣汗。收所属人众。并入准噶尔鄂拓克。其时有和硕特之拉藏汗者。居书古忒地。即顾实汗之裔也。子二人。一名丹衷。一名索尔扎。丹衷、由唐古忒仍回至厄鲁特。娶策妄阿拉布坦之女、博托洛克为妻。后策妄阿拉布坦、知其学习哈拉尔查达术。以两釜夹丹衷身烙死。遂令大策零敦多布、领兵六千。袭西藏。擒杀拉藏、并掳伊子索尔扎。我圣祖仁皇帝敕谕策妄阿拉布坦、不得绎骚唐古忒地。并发大兵进剿。于是大策零敦多布、携索尔扎、逃回厄鲁特。藏地复平。迨雍正年间。策妄阿拉布坦死。子噶尔丹策零、欲与唐古忒和好。给索尔扎户十资养。并以博托洛克、与韦徵和硕齐为妻。其在丹衷处所生子班珠尔、给户五资养。彼时博托洛克、后有孕未产。适韦徵和硕齐后。乃生一子。是曰阿睦尔撒纳。故阿睦尔撒纳、虽为辉特台吉。实与班珠尔、皆丹衷之子。噶尔丹策零死。策妄多尔济那木扎勒、恐索尔扎之子纳哈查、逃往唐古忒。将伊禁锢。至达瓦齐篡立。始将纳哈查释放。又和硕特罗布藏车凌者。娶策妄阿拉布坦之女、达什色布腾为妻。噶尔丹策零时。因罗布藏车凌、率领伊属万户。欲往土尔扈特。遂遣兵擒获罗布藏车凌、囚之。以其妻给韦徵和硕齐。二子交乌噜特鄂拓克宰桑乌巴什安置。至青海居住之罗布藏丹津、于策妄阿拉布坦时、逃至准噶尔。策妄阿拉布坦死后。罗布藏车凌、罗布藏丹津、二人。谋杀噶尔丹策零。嗣因罗布藏丹津被拘。罗布藏车凌、恐亦被囚。遂欲逃往土尔扈特。故雍正年间。我世宗宪皇帝。索罗布藏丹津。噶尔丹策零、称已缚送。至中途。闻进兵而止者。非诈也。盖彼业经拘系之囚。故不靳固。而且欲以为奇货也。噶尔丹策零、于丑年死。策妄多尔济那木扎勒年幼。其姊鄂兰巴雅尔、同母出也。每以善言相劝。禁其淫乱。策妄多尔济那木扎勒、年既长。遂不受其禁制。并听谗言。谓其姊欲效俄罗斯、自立为扣肯汗。遂将鄂兰巴雅尔拘系。并杀戮多宰桑。其后屠狗盗妻之事。无所不为。益无忌惮。鄂兰巴雅尔之夫萨音伯勒克、遂同噶尔丹策零庶子喇嘛达尔扎、攻执策妄多尔济那木扎勒。喇嘛达尔扎、遂篡汗位。有噶尔丹策零幼子策旺达什者。阿睦尔撒纳、班珠尔、欲诱出策旺达什、立为汗。后被喇嘛达尔扎知觉。遂杀策旺达什。阿睦尔撒纳、班珠尔、二人。怂恿达瓦齐云。喇嘛达尔扎、既将与尔同讐之达什达瓦杀戮。恐祸将及尔。于是达瓦齐、阿睦尔撒纳、班珠尔、三人。同逃哈萨克。至申年。达瓦齐、阿睦尔撒纳、班珠尔、复回旧游牧处。阿睦尔撒纳、遂杀其兄沙克都尔、据其众。复与伊犁喇嘛等合谋。杀害喇嘛达尔扎、立达瓦齐为汗。其次即阿睦尔撒纳用事。二人仍属亲厚。有达什达瓦侄讷默库济尔噶勒者。欲与达瓦齐分领准噶尔。猝率兵一万至伊犁。与达瓦齐战。达瓦齐败。至旧游牧额密勒处。与阿睦尔撒纳会。因阿睦尔撒纳计。诱执讷默库济尔噶勒、诛之。准噶尔众。仍立达瓦齐为汗。达瓦齐、听伊犁众宰桑言。与阿睦尔撒纳生隙。阿睦尔撒纳、本垂涎汗位。既失望。遂与班珠尔、纳哈查、及杜尔伯特讷默库等、会同哈萨克。将额密勒一带住牧者。肆行掳掠。且耕种额尔齐斯。为自固计。达瓦齐、凡三遣兵、剿阿睦尔撒纳、皆不克。其后自领兵三万。至阿睦尔撒纳游牧之额尔齐斯蹙之。阿睦尔撒纳、势不敌。始投诚来归。此准噶尔始终构乱所由也。至准噶尔鄂拓克、昂言之名各异者。鄂拓克、为其汗之部属。昂吉、为各台吉之户下。旧鄂拓克、凡十有二。乌噜特、有四宰桑。人五千户。为一鄂拓克。喀喇沁、有一宰桑。人五千户。为一鄂拓克。额尔克腾、有一宰桑。人五千户。为一鄂拓克。克里野特。有二宰桑。人六千户。为一鄂拓克。卓托噜克。有一宰桑。人三千户。为一鄂拓克。布库斯。有一宰桑。人三千户。为一鄂拓克。阿巴噶斯、哈丹、各有一宰桑。共人四千户。为一鄂拓克。鄂毕特。有一宰桑。人三千户。为一鄂拓克。鄂罗岱有二宰桑。人三千户。为一鄂拓克。多果鲁特。有一宰桑。人四千户。为一鄂拓克。霍勒博斯。有一宰桑。人三千户。为一鄂拓克。绰和尔。有一宰桑。人三千户。为一鄂拓克。其后复立鄂拓克十有二。巴尔达穆特、有三宰桑。人四千户。为一鄂拓克。库图齐讷尔。有五宰桑。人四千户。为一鄂拓克。噶勒杂特。有三宰桑。人四千户。为一鄂拓克。沙喇斯。有二宰桑。人三千户。为一鄂拓克。玛呼斯。有一宰桑。人五千户。为一鄂拓克。布库努特。有一宰桑。人二千户。图古特。有一宰桑。人五百户。为一鄂拓克。乌喇特。有一宰桑。人三千户。为一鄂拓克。阿勒闼沁。有一宰桑。人五百户。为一鄂拓克。扎哈沁、有三宰桑。人二千户。包沁。有三宰桑。人一千户。为一鄂拓克。奇尔吉斯。有四宰桑。人四千户。为一鄂拓克。特楞古特。有四宰桑。人四千户。鄂尔楚克。有一宰桑。人五百户。乌尔罕济兰、有一宰桑。人八百户。为一鄂拓克。明噶特、有二宰桑。人三千户。为一鄂拓克。鄂拓克之外。复有五集赛。阿克巴集赛。有二宰桑。人四千户。赉玛里木集赛、杜勒巴集赛、推素隆集赛、伊克胡拉尔集赛、各有一宰桑。人各一千户。其后复立集赛四。温都逊集赛、善披领集赛、各有一宰桑。人各一千户。桑堆集赛、品陈集赛、各有一宰桑。人各三百户。此九集赛。办理喇嘛一切事务。喇嘛有六千余。准噶尔共六十二宰桑。二十四鄂拓克。一切供赋。俱其汗公物。其外复取乌梁海、及叶尔羌、喀什噶尔、阿克苏、和阗、四城回人租。其二十一昂吉。为各台吉所有。而统属于准噶尔之汗。昂吉者。准语分支之谓也。绰罗斯部之达瓦齐、一昂吉。达什达瓦、一昂吉。多尔济丹巴、一昂吉。噶勒藏多尔济、一昂吉。讷默库济尔噶勒、一昂吉。鄂齐尔乌巴什、一昂吉。杜尔伯特之车凌、一昂吉。达什、一昂吉。伯什阿噶什、一昂吉。和硕特之沙克都尔曼济、一昂吉。辉特之塔尔巴哈沁萨音伯勒克、一昂吉。和通额默根、一昂吉。多罗特舍楞、一昂吉。敦多克、一昂吉。业克明安巴雅尔、一昂吉。车凌班珠尔、一昂吉。巴图尔额默根、一昂吉。察罕图克阿睦尔撒纳、一昂吉。博洛果特台吉诺海奇齐克、一昂吉。土尔扈特台吉巴图尔乌巴什、一昂吉。吞图布、一昂吉。共二十一。向于西师诗、称二十一昂吉。为其汗公属者。盖考之而未详。兹始详询。缕细如右。然各台吉。虽分领其昂吉。凡出师执役。无不听其汗之令。则初所译者。亦未为大差也。统计其汗之二十四鄂拓克。九集赛。及各台吉之二十一昂言。得二十余万户。六十余万口。成一部落者。百十余年。语云。十人成之而不足。一人败之而有余。吾于纪准噶尔之事。益见其不爽。贾生所谓仁义不施。而攻守之势异。虽夷狄之有君。岂能外是道哉　　

○癸未。孝敬宪皇后忌辰。遣官祭泰陵　　

○乌噜木齐办事副都统侍郎旌额理等奏、臣于上年十月。奏派兵二百名。在特讷格尔伐木。备造房屋一千二百间。本年七月告竣。合计六堡所造兵房四千八百间。仅敷兵二千四百余名居住。其陆续挈眷兵。约六百名。仍需造房一千二百间。查罗克伦以西。地名呼图毕。田亩广阔。河水充裕。木植亦多。约可驻兵二千名。相其形势。东至宁边城七十一里。西至玛纳斯一百三十五里。为哈萨克往来要路。臣等酌于本年冬季。砍伐木植。计足工料。运至造房处所。将罗克伦换班兵六百名。移于呼图毕屯田。所需农具耔种口粮。亦请于冬间运往。俟房屋工成。即趱筑城垣。庶屯田兵三千名。声势联络。且多留地亩。备给召募民人。不致兵民参杂。似属有益。得旨、如所请行　　

○是月。直隶按察使裘宗锡奏、热河三厅各山场。遍长红叶。系菠萝树。土人祇砍伐作薪。不谙养蚕。殊为可惜。又八沟厅属之难儿河。与塔子沟属之三座塔。木城等处。亦多长此树。应请令热河三厅。与八沟二厅地方。凡有旷闲山场。俱劝谕百姓。广为栽种养蚕。官给印票。填明花户姓名。及顷亩数目。三年后果有成效。酌定租息。给还地主。若系官地。照例升科。于地利民生。不无裨益。得旨、交方观承实力妥办　　

○两江总督尹继善奏、裁汰京口汉军兵。分别出旗为民。改补绿营充伍一案。经军机大臣覆准。骁骑校等、以绿营千总补用。笔帖式情愿改武者。以千总补用。候补笔帖式。及记名领催。皆以外委补用等因。查骁骑校应改补者三十四员。笔帖式改武应补千把者一员。江南通省各标营。共计陆路内河。千总一百十余员。每年出缺无多。尚有绿营应行考拔者。此项骁骑校。若专补千总。难以得缺。臣再三斟酌。江省陆路内河把总。共二百三十余员。每年出缺较多。似应于千把两项内。酌量借补。方不致日久守候。应请于通省各标营。陆路内河千把所出缺内。以一缺补用骁骑校。仍俟有千总缺出。与绿营应考拔人员。轮流间补。如此通融办理。约计年余。骁骑校可以补完。仍于绿营拔补之途无碍。至裁汰候补笔帖式三员。领催一名。须缺无多。即于京口。江宁。两标营。就近补用外委千把。得旨、好　　

○浙江巡抚熊学鹏奏、查南岸各工。现俱平稳。欲防来年春伏二汛。有堆积土牛一法。现饬及时挑成。又浙省草薪中。有乾柯一种。最易延蔓。并令督率民夫。于沿塘内外。广为栽植。一交春夏。即可生发。根底联结。塘工既资坚固。来冬民人。更可采薪获利。得旨、诸凡留心　　

○山东河道总督张师载、巡抚崔应阶奏、接准工部尚书阿桂。吏部侍郎裘曰修。咨开。东省四女寺减河形势。最为得地。而下游老黄河宽畅。足资容纳。若将四女寺坝口大展。则东省多减一分。直省便少受一分。现已奏明。须将口门加宽二十丈。或十五丈以外。口门以下。亦须一律展宽。接老黄河为度等因。臣等亲往会勘。缘卫河发源于河南苏门山。会合大丹、小丹、淇、汤、洹、等水。至东省之南馆陶。复有豫省清浊二漳。全流注入东北。达于临清。九百四十里。沿途并无支河旁洩。至临清板闸。又与汶水会。北流二百四十里。至恩县之四女寺。始有此减水坝分洩。由支河入老黄河归海。查昔年清浊二漳。在直隶境内。原有支河分洩。由威县、达天津入海。近因直隶沙庄筑土坝。截漳水分流之路。是以全漳归卫。卫河以二十余丈之河身。受直豫东三省之水。流复纡曲。易涨难消。遇伏秋雨大。常至陡长丈余。东省固虞冲溢。直属更患淹漫。臣等详加斟酌。卫河正面、宽二十六丈。四女寺坝门、及支河、现宽十二丈。拟再展宽十二丈。共二十四丈。较旧时加倍。足资分洩。所挑土。即于两岸筑成堤埝。遇盛涨时。先由此处掣消。则德州景州以北。水既水而势亦平。洵于直。东。均有裨益。至老黄河虽宽。但底平。水难畅流。是以节年于河心挑子河一道。现宽四五丈不等。今支河既已展宽。则子河亦应一律加宽。方足畅其入海之路。并咨直隶督臣。转饬办理。得旨允行　　

○四川总督阿尔泰、提督岳钟璜奏、臣阿尔泰到任后。与臣岳钟璜、详查西南两路。惟金川居各土司之中。地势险峻。该土司郎卡、贪顽成性。狡黠异常。向来逞强。滋扰邻境。如绰斯甲布、革布什咱、巴旺、小金川、党坝、五土司。与金川连界。夙被欺凌。结怨已久。又有沃日、松冈、梭磨、卓克基、四土司。距金川稍远。与绰斯甲布等五土司接壤。非亲即族。唇齿相依。九土司中。绰斯甲布势力稍强。可与金川相敌其余或兵力微弱。或土司庸愚。分处各巢。只可勉力防守。联为一气。则可并力攻击。此九土司共为合从之计。以遏郎卡窥伺之机也。上年九月。因郎卡侵占党坝地方。绰斯甲布发兵相助。并约会各土司禀恳。准其攻打。以图报复。本年五月二十九日。九土司会攻金川。分路前进。三月以来。节据两路委员禀报。各土司。或连得胜仗。或互相杀伤。核计杀掳数目。及焚碉夺卡。抢获马匹器械。郎卡甚为受创。臣等已饬委员。谕各土司。尔等会攻金川。乃自图报仇洩愤。以除后患。各宜努力进攻。并饬委员。如郎卡遣人投禀求救。款关请见等事。务严为拒绝。并谕以郎卡滋扰邻境。致各土司公坟会击。伊孽由自作。我等断不肯曲为护庇。如此驾驭各土司。合力进攻。固可长除后患。即一时不克。郎卡亦必畏惧自守。不致滋扰邻近土司。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百九十五


大清高宗法天隆运至诚先觉体元立极敷文奋武孝慈神圣纯皇帝实录卷之六百九十六　　

乾隆二十八年。癸未。冬。十月甲申朔享太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○颁乾隆二十九年时宪书　　

○谕、自来内外大臣中。有奉职克勤。扬历资深者。皆晋秩宫衔以示优眷。大学士梁诗正、著晋加太子太傅。协办大学士尚书公兆惠协办大学士尚书刘纶、兵部尚书公阿里衮刑部尚书舒赫德秦蕙田、工部尚书阿桂、俱加太子太保。吏部尚书陈宏谋、晋加太子太保。河道总督高晋、晋加太子太傅漕运总督杨锡绂晋加太子太保浙闽总督杨廷璋湖广总督李侍尧两广总督苏昌四川总督阿尔泰俱加太子太保江苏巡抚庄有恭云南巡抚刘藻俱加太子少保谕军机大臣等前因李侍尧奏湖广盐价骤增一事当经传谕高恒奏覆以楚省行盐一切并由汉口商人经理是其增价情由当与淮商无涉今阅李侍尧摺内称汉口卖商缴出淮商公札有嘱令不可贱价轻售之语则不得专委其过于楚商矣但所奏春间每包价银二钱一二分即谓淮商札致而然若卫凤翥等竟行卖至二钱七八分之多又岂尽淮商教之耶看来盐价之长落视成本之多寡物情虽本难齐而豫定价值自为节制商人之常法此则李侍尧之说终属优于高恒也总之高恒在淮言淮其意以恤商为重而李侍尧在楚信楚亦未免以莅任伊始汲汲欲为地方以平价便民使二人易地而处亦必更无异说然此究系意见所为非虚公无我之本心也著传谕李侍尧等办理地方公事惟在平心静气和衷商搉酌中妥办在汉口不得定价太苛致商人深苦余息之悭在两淮亦不得藉词定价无余勒掯不往运售致闾阎重贻淡食之患斯商民交便而体制尤为协宜将此详谕知之　　

○乙酉。军机大臣等议覆兵部奏称发遣病故德敏系福州驻防旗人应归驻防埋葬妻子仍归驻防该黑龙江将军不将该犯遗骸及妻刘氏解送福州据刘氏呈请携骸归旗移咨刑部刑部准其回旗正蓝旗都统将不应回旗人混收俱应交部察议刘氏应交旗送福州依次子养赡德敏遗骸已葬免其迁往嗣后遇此等事即由遣所移解驻防其例得回旗该犯妻子愿携骸归驻防者亦由遣所移解驻防埋葬从之　　

○伊犁办事副都统伊勒图奏臣往特穆尔图诺尔等处巡查哈萨克游牧并查询楚穆讷尔地名在何境询之前在特穆尔图诺尔等处游牧之厄鲁特据称哈萨克游牧之前地名西喇乌苏哈萨克呼为西喇苏其楚穆讷尔系一泉名源在吹之左近索和罗克哈喇巴勒塔地方又闻此处常有哈萨克乘间游牧来去无定顷明瑞等、业已遵旨往查嗣后应出其不意两路前往巡查南路自特穆尔图诺尔之南由巴勒珲岭至塔拉斯吹地方北路沿伊犁河由古尔班阿里玛图至沙喇伯勒地方方能周遍再哈萨克乌默尔之弟爪特色楞伯特二人去岁入觐蒙赏五品顶翎并准移驻伊犁现在携眷来卡应遵照所指之处居住乃妄称与厄鲁特同居不便欲于卡外和尔郭斯库陇癸等处居住又称无粮难度恳求给与种种虚词惟图侥幸臣等详细晓谕令于章什左近居住瓜特等又云去岁将军成衮扎布曾传谕旨乌默尔移驻伊犁后令于八月十五日至围场朝见等语详阅成衮扎布移文并未提及其妄可知臣等留心察看俟乌默尔到时再与明瑞等定议如何给与游牧办理具奏报闻　　

○以故多罗贝勒斐苏子明韶照例袭爵　　

○丙戌。上诣雍和宫行礼　　

○临奠履亲王允祹谕曰、御史叶启丰以尹继善等筹葺江省城工听收捐输一事具摺请杜大臣言利之渐所言非不持正可听但其意特缘朕近日谕止苏昌请解粤东闲款银两而发朕不过随事训饬百工本无好名之心似此摭拾浮词则不免因事揣摩。踵事效尤于实政究何益乎且尹继善等所请原经部覆将盐当出赀情弊。议驳于该御史未奏之先具奏准行设使朕欲博虚名。将该御史曲加奖借将令言官视虚言为捷径朕必不为若仅发还原摺而不为明白宣示无知者或致谬相推许竟疑为疏入不省又岂朕实心实政虚公采纳之本怀乎叶启丰所奏无庸置议　　

○丁亥。上诣畅春园问皇太后安　　

○幸圆明园　　

○谕曰丰讷亨前在军营甚属奋勉材质尚可造就著加恩承袭简亲王爵补授镶黄旗领侍卫内大臣丰讷亨所遗镶蓝旗护军统领员缺著定柱补授仍署理镶白旗蒙古副都统事务四达著补授镶白旗满洲副都统。留保住所遗正黄旗汉军副都统员缺著黄承恩补授　　

○戊子。上幸静宜园驻跸翼日如之　　

○谕军机大臣等成哀所布奏称从哈萨克逃出之厄鲁特沙鼐布库玛木特等酌拟晓谕杜尔伯特乌梁海等符入安插等语现在伊犁编设厄鲁特佐领著传谕成衮扎布等即将沙鼐等解送伊犁安插嗣后再有此等遇解送马匹牲只之便一体办理不必专行送往又谕据成衮扎布等奏称哈萨克之俄罗斯等至乌里雅苏台闻知不令入觐即欲将所进马匹带回因遣侍卫明成等护送出卡等语俄罗斯前欲入觐原以希图赏赉不令入觐辄欲将马匹带回明系图利取巧。成衮扎布不留伊等马匹遣送出卡所办甚是嗣后若系阿布赉特遣前来请安进马者令其来京入觐。似此图利取巧者照此办理　　

○己丑。刑部议覆两淮盐政高恒奏称嗣后拏获贩私盐犯承审官务究出买自何人何地及月日数目并密提灶户煎盐火伏簿扇查审确实将卖盐民人及灶户与本犯按律治罪若查审无据即属虚诬加三等治罪承审官不能审出诬扳照不能审出盗犯诬良例议处又私盐不过就近收买其积惯窝顿家必不敢卖与不相识人凡供不知卖主姓名者实系有心开脱如在三百斤以上不据实供出者将犯于本罪上加一等若在三百斤以下或卖自老幼孤独不能供出姓名仍以本罪科断从之　　

○庚寅。上诣畅春园问皇太后安　　

○回圆明园　　

○杭州将军福禄奏杭州汉军既经裁汰盔甲器械奏准收贮旗营查旗营原无存贮军器公所又满洲副都统衙署不敷居住请移满洲副都统居现裁之汉军副都统衙署其满洲副都统衙署正房五间存贮军器拨兵看守余房出租收项为修补房屋费报闻　　

○辛卯。论曰礼部侍郎五吉现兼署理藩院侍郎事务其所署工部侍郎不必兼管官保著以刑部侍郎管理工部侍郎事务其刑部侍郎事务。著四达署理　　

○又谕曰侍郎裘曰修现在告假逆养。顺道命勘濉河。著驰驿去　　

○谕军机大臣等前因勘办濉河一事命裘曰修驰驿前往。与高晋托庸会同相度筹办但河臣职司河道。未免意主兴挑。而抚臣又恐工程过大则支项浩繁。不如暂缓其事此中畛域。所谓易地皆然然于办公持议参差。不无隔碍今据裘曰修面奏、意在厚蓄清水以刷淤泥。方为拏要因拟令河官将闸座酌量随宜启闭遇应开黄疃闸则堵南股河头应开西流闸则堵北股河头使清水汇入濉河力足冲刷不致淤积此说不为无见如前此朕令河臣开放清口草坝湖水畅流下河即受其益乃其明验惟有司见小每以闸坝时拆时筑。惮于从事工程何由而集。尹继善久司河务且两无成见。不难悉心虚公商搉以定折衷裘曰修已奏明于本月十一日自京起程。著传谕该督令其酌量裘曰修将到即赴该处会同高晋托庸等屏除意见。熟计妥筹务于水道民生实有裨益。将此详悉传谕知之　　

○礼部议准福建学政纪昀陈奏事宜。一府学文武生员。在百里外者请照学政全书由各州县学教官。带理月课遇举报优劣本籍教官密行开单交府学转申如有失察。分别处分。一。学政全书载增生考列二等补廪。原为屡考前列而言。若附甫补增。增即补廪未免太优。请将新增考二等者。不准越补。一。岁科两考生童例用教官收卷。官系本省人难保无串通添改事应将生童试卷。令本人自填添注涂改若干字字样从之　　

○壬辰。上诣畅春园问皇太后安　　

○还宫　　

○谕军机大臣等、前岁沉德潜来京所进国朝诗选因有不合体制之处当令内廷诸臣裁订后寄交尹继善会同沉德潜刊刻成书至今已阅二载未知所刻曾否完竣。并旧有板片曾否更改著刘统勋寄信尹继善庄有恭等令其于奏事之便。附摺奏闻寻庄有恭奏沉德潜亲赍印就样书二套。并摺交臣代进其错谬原板。业于上年销毁报闻　　

○吏部议准两淮盐政高恒等奏称淮安分司已移驻板浦在海州地方请改称海州分司换给印信再板浦关前经奏明委员盘查夹带私盐令分司移驻尽可兼办请停委员又永丰坝坝官向无关防请铸给淮北永丰坝官关防从之　　

○癸巳。谕军机大臣等现在修辑韵书闻安徽婺源县有已故生员江永曾著四声切韵表及音学办微二书稿本已成未经刊刻著传谕该抚即饬该县就其家购觅如因一时钞录不及竟将原本随奏摺之便附封送京以备采择书凌即行发还　　

○吏部议准湖广总督李侍尧奏称各省缺出需人署事该督抚于试用人员及邻近府州县佐杂内拣委不得委相距太远者署事至紧要缺人地相需仍听督抚酌办有擅离职守无故赴省者查参照擅离职役例罚俸久驻省城逗遛不归者照移驻官员恋居城邑不即移驻例革职如督抚司道府不行揭参司道府降一级调用督抚降一级留任从之　　

○甲午。上御懋勤殿勾到奉天陕西湖广情实罪犯停决奉天斩犯一人陕西斩犯一人湖广斩犯一人绞犯一人余一百六人予勾　　

○谕军机大臣等前经传谕方观承于直属今年曾有蝗蝻停落地方豫为翻构除治现在时入初冬天气尚暖不知此时曾否尚有陆续萌生之处如果乘此冬暄蠕动出土在此时既无可蚀啮而霜雪踵至旋即冻毙将来不复遗种可以净绝根株于农田岂不甚善至未经生发处所则应早事掀犁豫杜闾阎之害该督连次奏事并未奏及著再传谕方观承将现在情形及曾否实力办理之处速即据实奏闻寻奏九月后并无蝻子萌生惟查有遗孽形迹督率村民翻犁蝻子透风即败兹又再饬各属实力遵行报闻　　

○乙未。谕军机大臣等陈宏谋请锁铜疯人一摺所奏亦有所见向来此等疯人病发原定有严加约束之例但行之日久地方官不能实力奉行以致旋销旋释甚至任其播弄笔墨滋生事端而匪人中实系丧心病狂者亦转藉词疯病冀为骩法于风俗人心甚有关系著于各督抚奏事之便将原摺钞寄阅看令其即饬所属遇有此等疯病之人应豫为严行看守防范母得稍有弛懈旌表守正被戕之福建平和县民赖其老女赖氏　　

○丙申。上御懋勤殿勾到浙江江西安徽江苏情实罪犯停决江西斩犯一人安徽绞犯一人江苏绞犯一人余七十二人予勾吏部议准安徽巡抚托庸奏称怀宁县三桥镇桐城县练潭镇俱系驿路差务络绎离县较远应各添设巡检一员查婺源县巡检三员一驻大鑇一驻项村一驻太白俱非紧要且大镛附近设有营员不必复设巡检请将大镛巡检移驻练潭太白距项村止四十里应归并项村兼办将太白巡检移驻三桥各归县辖其俸工役食仍由婺邑额项解司给发印信换铸衙署于城工捐项内动办从之封闭四川平武县天台山铜矿从前任总督开泰请也　　

○丁酉上御乾清门听政　　

○军机大臣等议覆福建学政纪昀奏称坊本经书尚仍全刻庙讳御名本字应伪唐石经宋监本例凡遇庙讳俱刊去末一笔并加有偏旁字者俱缺一笔又武英殿官韵及各经书于御名本字尚系全刻及加有偏旁字者俱未缺笔请将本字及加有偏旁字者并行缺笔载入科场条例如误书者依不谙禁例处分武英殿书板校正改刊并行文各省一体遵奉将坊刻各经籍改刊从之　　

○户部议准前任四川总督开泰奏称犍为县额盐井添锅六十七口南部县新井二十五眼应如例榷课又揵为县并资州岁产盐多应增水引一百四十三张陆引二千九百三十张均于本年起课从之　　

○戊戌。上御太和殿视朝文武升转各官谢恩
  </div>
  <div class="pagination">
   <a href="清实录乾隆朝实录_page948.html">
    上一页
   </a>
   <span>
    ...
   </span>
   <a href="清实录乾隆朝实录_page944.html">
    944
   </a>
   <a href="清实录乾隆朝实录_page945.html">
    945
   </a>
   <a href="清实录乾隆朝实录_page946.html">
    946
   </a>
   <a href="清实录乾隆朝实录_page947.html">
    947
   </a>
   <a href="清实录乾隆朝实录_page948.html">
    948
   </a>
   <span class="current-page">
    949
   </span>
   <a href="清实录乾隆朝实录_page950.html">
    950
   </a>
   <a href="清实录乾隆朝实录_page951.html">
    951
   </a>
   <a href="清实录乾隆朝实录_page952.html">
    952
   </a>
   <a href="清实录乾隆朝实录_page953.html">
    953
   </a>
   <a href="清实录乾隆朝实录_page954.html">
    954
   </a>
   <span>
    ...
   </span>
   <a href="清实录乾隆朝实录_page950.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
