<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 71 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 71 页/共 1860 页
  </h1>
  <div class="content">
   ○又谕、御史舒赫德条奏、请将各省税务。归并旗员管理。此奏甚无识见。彼意以为旗人生计艰难。若管理税务。则可沾余润以资养赡。不知国家设立关隘。原以查察奸宄。利益商民。并非为收税之员、身家之计也。若以旗员贫乏而差遣之。是导之使贪矣朕日以砥砺廉隅训勉臣工尚恐其不能遵奉。而可以谋利之见为之导乎。况当日旗员管理关务者。亦指不胜屈。惟视此以为利薮。故贪黩之风。侵蚀之弊。不一而足因而身罹罪谴籍其家产累及子孙。是今日旗员之贫乏。未必不由于当年收税之所致也。岂可使之复蹈前辙。且各省委办税务率多道府等官。并无满汉之别。如满洲有任道府而廉洁自爱者。何尝不可派委。而必定以为例乎。总之为上者。施逮下之仁。惟有励以忠勤示以节俭。固其根本之图。为下者则当早作夜思。宣力供职。以永受国家惠养之恩。方可谓之计长久盖厚其生计之道、不可不思而长贪风以为惠下。则利未见其为利。且贻害于后日此理甚明。非所以教旗员之道。亦并非所以爱旗员之心也。朕御极之初。图理琛即为此奏。总理事务王大臣、亦以为可行。朕并未俞允。后此陈奏者纷纷。朕概不准行。亦未交议今舒赫德又条奏及此。可将朕旨宣示于外。使咸知朕意。毋得以断不可行之事再行妄奏。　　

○户部议覆、顺天府府尹陈守创奏言、府丞、治中、通判等、亦系地方官。应照直省地方官例。酌予养廉。查府丞等官、驻劄京城既不得支领恩俸。又不能与外官一例。应照府尹每年养廉四百之数递减。府丞、二百四十两。治中、二百两。通判、一百六十两。以资家口盘费。其余经历等七官。查直隶佐杂、从前原无养廉。惟照本俸各加一倍。与京职相同而无俸米。庶内外画一。得旨。如所议行。　　

○又议覆、漕运总督补熙疏称、江南松江府属地土不宜种糯。请将向来额徵白糯。改徵漕粮经部以减徵白糯。于江浙二省、应运白粮之五府州内、酌量摊减。行令会议。续据议称将松江、太仓二府州属。额徵白糯。改徵漕粮。即在派运白粮十万石数内。通融盈缩以均应减应运之数等语。应如所请。与各该督抚会议、酌定章程。另行题覆。得旨。依议速行。　　

○御史周人骥奏言。请敕停有损无益之议准条例。一州县之弊。莫如徵粮重耗而重耗之巧。又莫如捉补短封前户部议覆、御史蒋炳条奏、州县拆封之弊。饬令监拆人员。眼同拆封如有短少。该委员即于袋面注明。汇单示谕。令花户于下卯补交等语。查现在州县徵粮虽系百姓自封投柜。而州县官恐其短少仍必责成书吏、从旁查看。但百姓既来完粮。岂肯短少些微。自贻后累。而书吏亦断不肯听其短少。取罪本官。是钱粮原无短封之虑。何须捉补。再州县每次拆封封袋不下数十万。若逐一核算清楚。非十余日不能彼监拆之州县何能久待。仍不过于各柜中。抽取拆兑。余俱任本官自拆。此例一开。州县借委员为名。任意私注。是委员不得不任其责。而本官反得行其巧。应将捉补短封之事。永行禁革一、州县买谷。向例俱于本地采办。自官吏不肖。不无抑勒派累等情。前户部议覆学士方苞条奏、常平仓谷粜籴之法。务令于邻近州县购买等语。查州县疆界远近不等。其运送谷石。水路可通者无几则车马人夫、以及装谷口袋、所费既多况谷非碾不可食。即非碾不便卖。向来州县买谷。系百姓各从乡村送交。若城镇市集。无谷可买。向邻封采办。必须沿村逐户购之。奸民借端居奇。必致高擡时价。更有不肖有司。名为远赴邻封。实仍买于本地。而反冒销运费。侵蚀盈余。又必致之势。应令仍于本地采买。每石比时价量加数分。以偿折耗。应将赴邻封买谷之处。永行停止得旨。此摺著直省督抚、秉公据实议奏。该部知道　　

○己丑。上诣皇太后宫问安。　　

○兵部等部、议覆贵州总督张广泗疏言、黔省上下两游。地广兵单。前经疏陈下游新疆。改置营镇官兵。准行在案其上游各标协营官兵额制。亦宜详酌险易量为改移添置一抚标额兵一千五百名。续经裁拨长寨营。实止一千三百八十名应添兵二百二十名。一提标额兵二千八百名。续经拨去四百名、为安顺府城守。应仍拨回提标另设安顺府城守营。添设游击一员。兵四百名其原设之安顺营都司一员。兵三百名。应将都司改为守备。分防安顺旧州归安顺府城守营管辖。一、贵阳城守营、额兵六百名。应添二百名。一、归化营额兵六百二十五名。应添兵一百七十五名。一、定广协、额兵八百名。应添兵二百名。并添设守备一员。与原设都司一员。分左右两营。以左营都司存城。右营守备驻劄高寨后山。一、平伐营、额兵二百七十名。应添兵三十名。一、长寨营。额兵八百七十名。续经裁拨归化营。实止六百四十五名。应添兵一百五十五名。一、毕赤营、额兵六百名。应添兵一百名。一、大定协、左营游击带兵五百名。分驻水城。应改为水城专营添设中军守备一员。兵一百名。仍归大定协管辖。至大定协原设左右两营、额兵一千五百名。今既拨出左营游击、及兵五百名、应添兵二百名。添设左营游击一员。仍分左右两营。一、黔西协、额兵一千一百名。应添兵一百名。一、平远协、应添设守备一员。与原设都司、分左右两营。一、普安营、额兵二百八十名。应添兵二百二十名。一、安南营、额兵四百名。应添兵一百名。一、永安营、额兵二百八十名。应添兵一百二十名。原设都司一员。改驻郎岱。一、长坝营额兵五百名。应添兵三百名。一、遵义协、额兵一千二百名。续经拨减。既又增至一千一百名。应添兵一百名。复原额。一、仁怀营。额兵三百五十名。节次拨减。实止一百八十八名。应添兵一百十二名。一、新添营、额兵二百七十名。应添兵三十名。一、平越营。额兵六百名。续经拨减。实止四百八十名。应添兵一百二十名。俱应如所请。从之。　　

○钦天监监正明图奏、奉旨履勘涞水县之拒马河。自铁索崖出山。分为二派。一派东去。其一派南趋者。乃泰陵左边护垣之水。引诸流过涞水县、扺定兴。会罗村河、作外垣环抱之水。因河头淤塞。两派并而为一。并趋涿州。请将分流之河口。挑浚二百八十余丈。宽四十丈。再将旧河头碎石淤塞处。挑浚一百六十余丈。并顺河道形势。接挑一百一十余丈。引水归入故道。以下河身、间有沙石淤塞处。计十一段。共应挑浚长八百余丈。其宽窄深浅、相度地势所宜。不特永固罗城。而滨河居民。亦蒙灌溉之利。得旨。著总督李卫议奏。　　

○庚寅。上诣皇太后宫问安。　　

○户部议覆、大学士管浙江总督事务嵇曾筠疏报、仁和、钱塘、孝丰、临海、建德、丽水、景宁等七县。冲塌田地山荡二百六顷三十亩有奇。应徵银米。永请豁除。又钱塘县、荒瘠地一十七顷三十四亩有奇。应徵银米。按例蠲免。均以乾隆二年为始。从之。　　

○辛卯。上诣皇太后宫问安。　　

○以大挑运河、改徵淮扬五属折色。谕总理事务王大臣、江南淮扬一带。于今冬大挑运河。自运口以至瓜洲。计程三百余里。分隶淮安府之山阳、扬州府之宝应、高邮、甘泉、江都、五州县管辖。将来筑坝开工之后。舟楫难通。民间输纳漕粮。须用车驴陆运。未免竭蹷。又淮安府之盐城、阜宁、二县。与山阳接壤。向于淮城内外、交仓兑运。则纳漕与山阳等五州县无异。朕心为此深切轸念。查雍正八年、十一年、江南所属漕粮。有改徵折色。每石纳银一两之例。著将今岁山阳等七州县。应纳漕粮。照此例改徵折色。以纾小民运送之力。再查此七州县。有上年缓徵漕粮二万余石。原议于今年完纳。今河道如此。亦应一体加恩。著宽至明年。再行酌量。或徵本色。或徵折色。看收成光景定议交官。著该部遵谕、速行江南督抚等知之。　　

○调准噶尔军营参赞大臣哈岱回京。以护军统领玛尼代之。　　

○予故阿尔楚喀地方、副都统衔协领阿萨尔汉、祭一次。　　

○壬辰。恭建世宗宪皇帝圣德神功碑于泰陵。遣官告祭。碑文曰。洪惟我圣祖仁皇帝。统承三圣之谟烈。奄奠万方。抚临天下。六十有一年。实兼开创与守成之事。爰自绥靖南荒。翦除三蘖而后。惟务以深仁厚泽。沦浃中外。俾涵泳优游。四方从欲。而励精图治。悠久无疆。晚岁之政。尤欲申严庶务。以正官方。纠诘敝民。以清礼俗。以明作济惇大。以节制保丰亨。故我皇考嗣承丕基。凡诚孝中正宽仁之大原。无一不与圣祖同揆。至用人行政规模。则稍有变通。以求继志述事之尽善。惟皇考神圣之姿。默契圣祖。是以膺付托之重任。而宏开夫万年有道之长。惟皇考诚敬之德。简在帝心。是以致嘉祥之骈臻。而即验于四海于变之盛。虽十三年之忧劳。无一日一时。少释于宸衷。而所以贻我子孙臣庶亿万禩之乐利无穷者。诚如天地之无不帱载也。皇考世宗敬天昌运建中表正文武英明宽仁信毅大孝至诚宪皇帝。圣祖合天弘运文武睿哲恭俭宽裕孝敬诚信中和功德大成仁皇帝第四子也。母孝恭仁皇后。在妊时。梦月中仙娥。授以神子。既觉而诞生皇考。皇考幼而徇齐。天性仁孝。圣祖恩眷踰常。八岁时、患腹疾。皇祖方巡狩塞外。闻之遽驰归。一昼夜而至。其笃爱有如此者。奉事庭帏。数十年深爱悫敬。无一言一动。不允当皇祖之心。每语众称为至孝。先是旧皇太子赠理亲王之未得罪也。皇考小心承顺。恪尽臣弟礼。而王恐圣祖眷爱日隆。有妨于已。遂至以非礼相加。皇考每顺受之。而刚正之气。亦不为少屈。律己则笃谨有加焉。及岁戊子。王以罪废。居常进谀者多背离。相忌者率倾陷。祸且不测。皇考多方保护。以悃忱恻怛。感慰圣祖之心。而曲为王解。始获矜容。王乃愧悔自失。东宫旧属。咸洒泣惊颂圣德。方是时。圣祖违和。又以允褆允禩等屡作非彝。以干天怒。居常郁郁。病势增剧。皇考竭心孝养。凡百躬亲。靡昼靡夜。逮四阅月。圣躬乃安。及理亲王再废。圣祖春秋益高。诸王中、私怀觊觎者。往往矫饰名誉。私树党援。而皇考绝不以一事自表异。友于兄弟。均平如一。莫不同其忧喜。轸其疾痛。其自取咎殃者。亦不避嫌疑。力为调剂。自内外族姻左右大臣。以及近侍宿卫。无一人往来亲密者。圣祖用是灼知圣德渊懿。大义明著。无党无偏。足以膺宗社臣民之付属也。及遭大故。水浆不入于口。以乾清宫东庑为倚庐。素服斋居养心殿。三年如一日。每遇朔奠殷祭。及献食寿皇殿。悲不自胜。哀动左右。躬送梓宫。安葬景陵。仁寿皇太后升遐。哀诚一如初礼。凡太庙郊坛。必躬必亲。致斋致悫。观者罔不肃然起敬。每遇水旱之祲。輙愀然曰。上天谴责朕躬。命直省旬月奏报雨雪。苟应时则喜动颜色。或过期即减常膳。元年五月。京畿旱。虔祷于宫中。自晨至夕不膳。霖雨立沛。盖皇考深念所任受于皇天暨列祖者。惟兹天下之烝黎。故休戚相关。如保赤子。而民之所以安者存乎政。政之所以举者存乎人。故宵衣旰食。日有孜孜。尤以是为先务焉。念民所苦病者。莫如赋重而刑滥。有司遇灾祲而不恤。巧法侵渔。或惰侈以自耗。致民俗之日偷。逐奸利。纵淫乐。聚徒斗很。若是者皆盗贼之源也。皇考即位之元年。即大免直省逋赋。陕西甘肃二省。以军兴运饷。其所供赋税。无岁不蒙豁免。七年至九年。轮蠲各省赋税有差。自元季张士诚据苏松嘉湖。陈友谅据南昌袁瑞。与明太祖苦战于江东西。横敛以给军。终明之世。故籍未改。特命永除数郡浮粮。著为令典。凡直省报灾。朝闻。发不待夕。夕闻。发不待朝。每语近臣。朕蠲租发赈。如救焚拯溺。犹恐灾黎之鲜有济也。彼视民之伤。与已若无与者。独何心哉。常念水土为农田之本。而救荒之政。莫要于兴工筑以聚贫民。遂博求海内水利。修川防。俾各省河渠湖泽。岁久或淤塞为连州比郡农商害者。咸开浚之。京畿则命怡亲王。大学士朱轼。经理水利营田。官开水田数万顷。听民自占者不与。十余年中。费数百万。贫民皆取食焉。洪泽湖都受淮流。广数百里。恃高家堰为关键。以束淮而潄黄。下河七州县民命系焉。发帑银百万。尽改石工。浙江松江海塘。经潮水屡涨。修筑相继。费数百万。滨海之民。始得安衽席。无为鱼之患。往者封疆大吏。好因事以自为功。有司承迎以速进取之路。凡有兴作及赈灾。动称捐助。或曰小民乐输。皇考再三谕禁。以苏民困。州县巧取有禁。门关苛索有禁。而民隐之万难上达者。莫不在皇考洞鉴之中。每遇重囚。即深廑睿怀。屡饬法司。必三覆奏。好生之德。发于不能自已者如此。念刑罚所以济政教之穷。必修礼正俗。乃可清其源。详注圣祖仁皇帝谕旨十六条。亲制劝农种树之诏。御书刊示四方。命九卿详定贵贱服色。兵民婚丧礼制。实举孝义贞节。分遣御史巡行直省。常恐所任非人。则虽有良法美意。德难下究。教不虚行。故搜扬俊乂。立贤无方。自唐宋以后。秩禄不足以赡庶官。不肖者各以他途取之。用此苞苴盛行。不可遏止。皇考于外省督抚。以及州县亲民之官。各赐养廉。较正禄数十百倍。其在京师卿贰则赐双俸。司旅并给饭费。虽闲曹职官。亦准俸银之数。赐之廪谷。而寡廉鲜耻。巧取以殃民者。法亦有所必行焉。左右辅弼及封疆重臣。忠勤夙著。猷绩彰闻。则推诚倚任。坦然不疑。俾得展尽底蕴。而常戒以面从。责以启沃。优容宠赉。十百于寻常。其有恃功骄蹇。植党营私者。则法立诛必。而忠直善良。即时有失误。屡被谴诃。卒保全其终始。建贤良祠。崇祀累朝硕辅。其余著勋伐。效命疆场者。皆录用其后人。又念士者民之表仪。而庶官所由备也。故广其登进之途。而董之以教。元年。命郡州县学官。必用正途。二年。躬诣太学。颁训饬士子文。四年。命直省督学。举英才。八年。举通晓性理举人八人。并赐进士。各省会俱特建书院。取之之广。恤之之周。如此。兵者民之卫藩。而国威之所蓄也。故勤其搜简之政。而曲体其情。命提镇考核将校。必察其训练拊循之实。毋得徇私。提镇之优劣。一以整饬将校。训练行伍。和辑兵民定之。士伍则正粮之外。别发帑银。俾军帅营运以恤其婚丧。盖皇考莅官驭将。勤民养士。整军恤众。使文武并励。中外相维。制防曲尽如此。重念八旗乃国家根本。内外大小臣工士民军吏所观式也。故所以教之养之取之任之。察其情而优恤之者。尤详且备焉。元年。即命举人庠生之服公事者。各还家专力于学诵。设八旗官学。各就其方。简其士之秀异者。而官教之。命诸王察举孝弟守分力学者。以承平日久。生齿愈繁。取八旗余丁四千八百人。为教养兵。岁给十七万有奇。自五旗诸王。不得以旗分人员。多供差役。擅治其罪。下此正副都统及参领佐领。不得苛索外吏财物。窃尝审究皇考治法之源流。然后古圣王所为以天下为一家。以中国为一人者。其规模气象。始可得而见焉。皇考自宗亲戚畹勋旧、以及八旗之士众。自京师畿辅、以及九州四海之军民。惟恐其疾苦之蔽壅。礼俗之衰恶。一如一身之中。毛发有触而必动。虽外藩蒙古。皆如家人父子。其职官并予俸禄。兵众咸给月粮。土默特守台站人。岁时有赏。用此凡有征讨。外藩效命。屡谕蒙古王、贝勒、宜爱民惠下。其子弟之俊秀者。或在内廷教养之。赐安南以隙地。减朝鲜琉球贡物。厚朝鲜俄罗斯国人之赏赉。给琉球来学者归国之道赍。不独泽流方外。而声教亦渐被于遐荒。十有三年之间。宵衣旰食。无晷刻之宁。不谓天下已治。万民已安。而少懈夫朝乾夕惕之皇衷。故以事天之诚敬。昭事百神。而神无不格。以法祖之仁孝。锡类万物。而物无不孚。至于孔子德配天地。尤加崇礼。王爵之封。上及五世。跪献之礼。首著上丁。详定配享先贤。增置五经博士。皆前古所未有也。教养宗室。而宽其拘禁者。自登宸极。即封理亲王子弘晳为郡王、而于理亲王未降一旨。未遣一使。曰吾不欲受其拜。并闻感恩之言也。锡赉频仍。惟命内监传送。且教以询所从来。勿令告以上赐及王薨。躬临哭奠。追赠理亲王。命弘晳进袭亲王爵。分封供具特厚。怡贤亲王之丧。躬临哭奠。哀恸久而不已。自戊子年后。允禩允禟辈。莫不妄冀非分。结党树援。尝触怒圣祖。圣祖降朱批。谕皇考及诸王云。朕与允禩。父子之义已绝。及皇考嗣位。重念兄弟情。且知彼明敏能任事。爰命辅政。加恩信用。冀以感悟其心。密封皇祖旨于内阁。不以宣示外人。乃允禩不但不改悔。且心怀怨望。怙恶不悛。允禟在西宁。多为不法。显悖臣礼。皇考虽申告中外。明正其罪。绝其属籍。而两人犹得以天年终。罚弗及嗣。自御极以后。瑞应骈至。日月如合璧。五星如联珠。黄河之清。自陕州至邳宿。二旬有五日不变。凤集麟生。庆云甘露。灵芝嘉谷之祥。不可胜纪。皇考每见奏章。必深自警惕。咨戒臣工。苟德政之不修。虽天瑞不足恃也。彰明人纪。更定刑章。凡继母虐杀前子。以所生子抵法。无故杖杀仆婢者。分别重轻治罪。访明太祖本支裔孙。袭封侯爵。以承其宗祀。自明初、绍兴有惰民。靖难后、诸臣抗命者。子女多发山西、为乐户。数百年相沿未革。一旦去籍为良民。命下之日。人皆流涕。自准噶尔扰边。圣祖仁皇帝宿兵西北陲。以保旧属诸蕃。青海之平也。彼又纳我叛臣。虽屡加训告。袭盗不休。故定议濯征。为一劳永逸计。及十年。大破之于喀尔喀之地。边将争言宜乘时进剿。皇考念彼远处外夷。武不可黩。乃遣使谕告。决意罢兵。西南洞苗。自古为附近州县之害。自平定广乌蒙古州归义。开地二千里。而时戒边疆大吏。为善后之谋。敬惟皇考自始至终。所以莅官勤民教士恤军安内驭外者。无不体之以诚。本之以孝。用之以中。持之以正。育之以仁。抚之以宽。与圣祖仁皇帝若合符节。而更化砥俗。使天下遵道遵路。如优恤宗室。而礼度必谨于防维。爱礼大臣。而法禁必行于贵近。搜罗才俊。而甄别不漏于昬庸。教育士民。而捕诘独严于败类。盖非此不足以移文恬武嬉、阴私交结之风。革吏蠹民偷、陕戾奸欺之习。未尝非圣祖晚年整肃官方。矫除薄俗之遗意也。是以数年之后。蒸然丕变。外自郡州县吏。私馈不行于大府监司。内而阁部院司台垣。不敢以已事干外吏。仓库侵蚀者。所在充盈。庠序鲜嚣陵之士。门关无苛索之兵。蠹吏散朋。奸民徙业。孔子所称善继人之志。善述人之事者。我皇考实克当之。皇考即位之元年八月。即手书建储事。密封宫廷。布告群臣。八年六月。圣躬违和。特召臣、及庄亲王、果亲王、和亲王、大学士、内大臣、数人入见。面谕遗诏大意。谓朕夙夜忧勤。惟体圣祖之心以为心。法圣祖之政以为政。因见人情浇薄。官吏徇私。罔知改省。不得不惩治以戒将来。故有从前条例本严。而改易从宽者。乃原议未协。朕与廷臣悉心酌定。可垂永久。有从前本宽。而改易从严者。本欲俟诸弊革除之后。酌复旧章。乃知皇考圣智天纵。灼见圣祖不言之意。以就前功。而随时取中。用建民极。盖圣祖时。疮痍初复。非遍覆包涵。不足以厚生养而定民志。皇考继承之初。则政宽而奸伏。物盛而孽萌。非廓清厘剔。大为之防。其流将溢漫而不可以长久。两朝圣治。正如天地四时之运。相推相代。以成岁功。先儒所谓虽有改制之名。而无变道之实者。此也。皇考圣意。原欲大加整剔。使弊绝风清。人人皆知理法。而后布恩施德。以培国家万年元气。昊天不吊。未假之年。使十有三年。惫精劳神之圣心。犹未释于龙驭上宾之日。而广大欲沛之泽。不及旁流汪濊。以遂皇考之初志。而亲见黎民遍德之休也。呜呼痛哉。雍正十三年。八月己丑。皇考崩。圣寿五十有八。乾隆二年三月庚寅。葬泰陵。小子谨拜稽首而献颂曰。惟天行健。运而不息。阴阳甄陶。万殊一则。惟圣时宪。建极宜民。其用曷先。曰义与仁。当丰而亨。蔀亦潜滋。既大且豫。必戒其随。皇帝继序。履盛持盈。日暄雨润。雷动风行。皇天所付。惟此嘉师。四圣容保。予承予依。曰予作君。在厚其生。其灾其害。我躬是膺。曰予作师。在正其德。其薄其顽。我躬之忒。设监置牧。惟民之安。苟非其人。虑为民残。心膂股肱。信贤不贰。庶司百吏。开诚以示。片言必录。小善必登。耳提面命。无或荒宁。官箴之败。交以贿成。贤奸可易。白黑可更。植党背公。诪张谲诳。上下相蒙。斯民曷望。重增秩禄。用绝苞苴。私涂既闭。邦经可胪。旌廉擢能。俾钦俾慕。诛恣惩贪。俾愧俾寤。九官承式。庶事寡愆。大府整躬。百城晏眠。敬刑明罚。乱狱无滋。岁会月要。出纳无欺。救荒拯溺。家沾户浃。增防浚川。役均廪给。兴礼明教。以示之则。禁暴诘奸。以除其慝。煌煌帝京。政肃风清。豪强屏息。奸宄潜形。博戏斗嚣。鹑茵鸡栅。奇技淫声。儿童莫识。近自畿甸。周于海隅。山行野宿。刁柝无虞。曷占政成。官称其职。曷占民安。鼓腹作息。皇帝致治。身为表仪。由中达外。诚一无私。郊庙明禋。洞洞属属。阙廷莅政。雍雍穆穆。大孝备矣。昭哉嗣服。眷旧亲贤。久而弥笃。近承德意。远树风声。父勉其子。弟祇其兄。未明求衣。日昃不食。一日万几。是匡是饬。天现其光。珠联璧合。地效其灵。河清川翕。亩穗丛歧。陵芝结纽。凤翙麟游。近在郊棷。皇帝曰咨。毋安毋豫。我君我臣。惟戒惟惧。遇灾而惧。灾可为祥。以祥为常。志将日荒。重道崇文。德心是懋。张皇六师。武不敢究。天衢如砥。万国朝宗。开我明堂。四裔来同。盛德之气。生物之元。于时为春。在人曰仁。尊严之气。物以凝闭。于时为秋。在人曰义。巍巍圣皇。是则是效。雨露雷霆。罔非至教。德厚于地。智崇如天。仪我后昆。亿万斯年。　　

○户部议覆、苏州巡抚邵基疏称、苏州、镇江、淮安、大河、扬州、五卫。事务甚繁。请照江淮兴武二卫之例。每卫各给养廉银五百两。其太仓、镇海、金山、仪徵、徐州、五卫。事务稍简。每卫各给养廉银四百两。均应如所请。以乾隆元年为始、一体支给。从之。　　

○又议覆、大学士管浙江总督事务嵇曾筠疏报、龙游、江山、二县。荒缺田地山塘四百五十八顷五十三亩有奇。应徵银米、永请豁除。从之。　　

○旌表守正捐躯之江苏江阴县民倪舜臣妻陈氏。　　

○癸巳。上御乾清门听政。　　

○诣皇太后宫问安。　　

○命河南两省、河兵桩手、得食战饷。谕总理事务王大臣、闻河营兵丁内、有桩手一项。下埽签桩。履危蹈险。较之力作兵丁。更为辛苦。前将江南二十河营兵丁。改为战二守八。俾桩手均食战饷。以赏勤劳。而河南山东两省河兵、尚循旧制。所当照江南之例、一体加恩者。著将河东两省河兵、亦改为战二守八。用力较多之桩手、得食战饷。以示朕慎重河防、优恤戎行之至意。　　

○礼部尚书徐元梦、以年老乞休。得旨。尚书徐元梦、老成望重。虽年逾八旬。未甚衰惫。著照旧供职。量力行走。不必引退。但伊繙译职掌甚多。难于兼顾。应酌量减派、以便颐养。其繙译日讲春秋等书。著内阁学士岱齐管理。一切繙译碑文祭文等事。著侍读学士德通承办。姓氏馆事务。著内阁学士春山代管。稽查咸安宫繙译。著詹事吴拜管理。　　

○准噶尔回民米尔阿书尔来降。赏给安插如例。　　

○甲午。上诣皇太后宫问安。　　

○户部议覆、大学士管浙江总督事务稽曾筠、疏报海宁县修筑海塘。取土挑废民田地荡一十五顷四十五亩有奇。应徵银米。照例开除。从之。　　

○又议覆、署陕西巡抚崔纪、疏报朝邑、郃阳、韩城、华阴、等四县。冲塌田地七百九十三顷四十二亩有奇。又荒卤低洼地四顷五十二亩有奇。应徵银米均请照例开除。从之。　　

○以驻防乌里雅苏台副都统塔勒玛善、为归化城左翼都统。　　

○予故正红旗奉恩辅国公讷图、祭葬如例。谥敦敏。　　

○乙未。谕总理事务王大臣、今岁直隶山东。有被水之州县。民食艰难。朕已屡降谕旨。多方筹画。务使闾阎不致失所。其勘明成灾之州县。该督抚等、自督率有司。蠲赈兼施。悉心经理。而勘不成灾之地方。旧无蠲赈之例。但彼地二麦既旱。秋成又薄。难保贫民无乏食之虞。亦当酌量加恩。以资力作。或应贷与社仓谷石。或应借给耔种银两。著直隶总督、山东巡抚转饬地方官、体访详确。实力奉行。毋得视为故事。　　

○又谕、邵基简任江苏巡抚正资料理。昨闻患病沉重。特遣御医驰驿前往调治。冀其痊可。今闻溘逝。深为悯恻。著该督委员经纪其丧。送回本籍。其应得恤典。该部察例具奏。　　

○调湖北巡抚杨永斌、为江苏巡抚。以署礼部侍郎张楷、署理湖北巡抚印务。　　

○丙申。上诣皇太后宫问安。　　

○命国子监圣庙用黄瓦。谕总理事务王大臣、至圣先师孔子。天纵圣神。师表万世。尊崇之典。至我朝而极盛。皇考世宗宪皇帝。尊师重道。礼敬尤隆。阙里文庙。特命易盖黄瓦。鸿仪炳焕。超越前模。朕祇绍先猷。羹墙念切。思国子监为首善观瞻之地。辟雍规制。宜加崇饰。大成门、大成殿、著用黄瓦。崇圣祠、著用绿瓦。以昭展敬至意。　　

○吏部议覆、巡查宁古塔御史苏昌奏称、船厂将军衙门。兼理地方人命事务。请添设理刑司主事一员。笔帖式二员。应如所请。从之。　　

○户部议准、云南总督尹继善奏、遵旨查勘陆凉州旱马厂、硗瘠地五十二顷七十五亩有奇。应徵夏部折色等项银两。概请豁除。其水马厂鱼课等、瘠薄田地三百四十五顷五十八亩有奇。止能照则科徵。至年收租折银两。应请减免。从之。　　

○旌表守正被戕之直隶民、温亮山女温氏。　　

○丁酉。颁赐圣祖仁皇帝御制文集。世宗宪皇帝朱批上谕。御制乐善堂集。各十部于官学。从翰林院侍读学士春台请也。　　

○户部议覆、直隶纵督李卫疏称、河间府属任邱等六州县。额设墩夫四百四十名。应付过往差使。其余府州县。并未设立。请将任邱等六州县额设墩夫。裁去一百七十名。以一百五十四名、改拨顺天府属之良乡、涿州。保定府属之新城、雄县。尚余十六名。查交河县所辖驿路。计程八十里。原额止二十名。应添入交河县属之富庄驿。以资接济。均应如所请。从之。　　

○闽浙总督衔、专管福建事郝玉麟疏报、惠安场、垦复盐埕一百三丘。诏安港口等场、垦复盐埕一百四十四丘。盐漏五十七口。　　

○予故镶黄旗蒙古都统塞尔弼、祭葬如例。　　

○戊戌。遣和硕履亲王允祹祭泰陵。　　

○谕八旗都统等、上年三月间、曾经降旨。将荆州江宁咨送官员内、告请留京效力行走之协领常在、噶尔萨、云布、著照原衔。即行补用。佐领五金儿、金图、防御珠成额、著以原衔试用。俟一年期满。行走果好。再行实授。原嘉其不恋故土。告请留京效力之忱。故准留京居住。伊等留京之后。若以尚未补用。不予食俸。情殊可悯。著交各该旗查明此项人员、已经补用者。其未用之前、未经支领之俸。著照伊等原衔补给。其未经补用者。亦著照伊等原衔、补行给俸。派委相当差使。效力行走。　　

○予故镶黄旗满洲副都统塞都、祭一次。　　

○己亥。上诣皇太后宫问安。　　

○谕总理事务王大臣、据福建总督郝玉麟奏称、福州地方。于八月十五夜台风忽作。甚为狂烈。省城兵屋民房。多被吹倒。亦有压伤人口者。沿河沿海之商民船只。亦多撞损飘没。现在饬查、分别赈恤等语。今年六七月间、闽省雨水过多。州县有被水之处。已谕令该督抚、加意抚绥。资其困乏。继闻水势消落甚速。贫民已获宁居。其他未淹地方。禾稼茂盛。朕怀稍慰。今闻福州一带。又有台风之灾。庐舍舟船。多有损伤。朕心深为轸念。著该督抚、转饬有司。速行确查、安插赈济。务使被灾兵民。各得栖止。不致一夫失所。　　

○恩科武会试、以刑部侍郎孙国玺、知武举。刑部尚书孙嘉淦、为正考官。詹事府少詹事许王猷、为副考官。　　

○庚子。谕总理事务王大臣、朕以八旗生齿日繁。而生计不足。日夜为之筹画。上年谕令总理事务王大臣、悉心妥议。随经王大臣等、议借官兵俸饷各一年。分季扣还。俟二年后、再为酌量奏请。朕思文官已给有双俸。武员亦给有随甲。似可敷用。惟兵丁生计向来艰窘。不无借贷之事。上年借饷时、多有偿还旧欠者。今若待二年后、方行找借。恐伊等目前艰难。又复重利借贷。有妨生计。除在京官员、及陵寝通州沙河兵丁等。毋庸借给外。其在京兵丁等。著再借给饷银半年。通前展限二十四个月。陆续坐扣。俾得藉以经历度岁之资。尔兵丁等、宜思国家之经费有常。朝廷之赏赉。有节。务从俭约。以仰事俯育。共受国家之恩。倘官银到手。快一时之意。徒事花销。而不计将来之用度。是既负朕恩。又自取困苦矣。思之思之。著将此旨通行晓谕。并传谕该部于闰九月给发。　　

○吏部议覆、给事中德山奏、请定稽察八旗事务御史处分一摺。凡各旗都统参领、所办案件。有错谬迟延。该御史不行查参者。罚俸六个月。有瞻徇情面。知而不行者。降二级调用。从之。　　

○工部等部、议覆江西巡抚岳浚疏请修筑丰城县、沿江土石堤岸。勘估物料夫工银四千二百两零。每年增修抢护。丰城县民捐岁修银一千五百两。请行豁除。均于盐规项下动支应用。从之。　　

○赈陕西咸宁、长安、咸阳、等三县。被水饥民。从署陕西巡抚崔纪请也。　　

○免湖北汉川、江陵、潜江、沔阳、荆门、监利、等六州县。乾隆元年分、水灾应免起存银五万六千六百十两有奇。
  </div>
  <div class="pagination">
   <a href="清实录乾隆朝实录_page70.html">
    上一页
   </a>
   <span>
    ...
   </span>
   <a href="清实录乾隆朝实录_page66.html">
    66
   </a>
   <a href="清实录乾隆朝实录_page67.html">
    67
   </a>
   <a href="清实录乾隆朝实录_page68.html">
    68
   </a>
   <a href="清实录乾隆朝实录_page69.html">
    69
   </a>
   <a href="清实录乾隆朝实录_page70.html">
    70
   </a>
   <span class="current-page">
    71
   </span>
   <a href="清实录乾隆朝实录_page72.html">
    72
   </a>
   <a href="清实录乾隆朝实录_page73.html">
    73
   </a>
   <a href="清实录乾隆朝实录_page74.html">
    74
   </a>
   <a href="清实录乾隆朝实录_page75.html">
    75
   </a>
   <a href="清实录乾隆朝实录_page76.html">
    76
   </a>
   <span>
    ...
   </span>
   <a href="清实录乾隆朝实录_page72.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
