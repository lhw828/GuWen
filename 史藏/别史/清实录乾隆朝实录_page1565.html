<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1565 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1565 页/共 1860 页</h1>
    <div class="content">
○丙寅。谕曰、顺天府府尹所管地方。与刑部交涉事件较多。即如昌平州赵子明争地自戕一案。刑部并未悉心研鞫。以致供情不能详尽。昨又有通州民人侯锐、控告顶凶之案。已交军机大臣、会同刑部审办。胡季堂、现系刑部尚书。兼管府尹年久。恐司员等、于顺天所属地方案件。不免心存回护。胡季堂。不必兼管府尹。所有顺天府府尹事务。著曹文埴兼管。　　

○谕军机大臣等、据刘峨奏、接奉谕旨。查办西洋人勾引传教。现访有民人王天德、刘三等。均系祖父在日。曾经供奉天主教。现在彻底严究。如与陕省查出汉色勒木等。有传教接引情弊。即将一干人等解部。归案审办等语。西洋人潜赴内地传教惑众。最为人心风俗之害。自不可不按名查拏。前所以降旨令该督抚等。实力办理者。原以陕省搜获西洋人呢吗方济各。马诺、二人。讯明罗玛当家。本年新派西洋神甫十人。分往直隶山东、山西、湖广、传教。是以令该督抚等、一体严密查拏。盖专指西洋人至内地传教者而言。刘峨接奉谕旨。止应饬属留心访缉。将分往直省之西洋人汉色勒木、阿头大多等。严缉务获。解京收审。其余如内地民人。因祖父传习供奉。业经自知悛改。与现在西洋人并无关系者。即当将呈出经卷等项销毁。毋庸深究。仍不动声色。为之以渐。以期尽绝根株。刘峨此奏。未免不审事体之轻重。著传谕该督、所有现获之王天德、刘三等、如讯无与汉色勒木等、勾结接引情弊。即可照例办理。毋庸解京。以省繁扰。将此传谕刘峨、并谕令特成额、陆燿、农起、明兴、一体遵照妥办。　　

○又谕曰、阿扬阿奏称、衮之伯克沙莽苏尔。沙赫尔格斯兄弟。与西克喃伯克沙旺第等。互相攘夺控告等语。看来沙旺第、人众力强。是以沙莽苏尔、沙赫尔格斯兄弟、携眷请于色哷库勒地方游牧。阿扬阿、遣密喇布伯克颇拉特等、前往确查。缘沙旺第、沙赫尔格斯、素相交好。结为姻亲。嗣因沙莽苏尔、沙赫尔格斯、将沙旺第之亲戚额里布伯克杀害。占据沙克达喇游牧。沙旺第始发兵侵掠。索其妺女。各自挟嫌。互相诬控。夷人等行同鸟兽。丝毫不必管理。沙赫尔格斯、亲来告请发兵办理。已经阿扬阿正词驳饬。姑允伊弟兄所请。准其在色哷库勒过冬。俟明春雪融。仍回旧地。又沙旺第之弟沙哈萨。亦来投控。准其同住过冬。著如所奏。俟明春雪融。即行逐回外。如沙旺第、沙莽苏尔、沙赫尔格斯、复来控告。阿扬阿、即以已意晓示云。尔等均受大皇帝深恩。安居已久。若如此挟嫌。互相劫掠。倘将来遇布噜特将尔等蹂躏。我亦断不救援。尔等宁不虑及乎。布噜特人强。专好劫掠。今惟感激大皇帝深恩。畏惧王法。是以不敢劫夺。尔等若不静处。任意滋事。布噜特必来乘间劫掠。孰得孰失。尔等惟宜自审。嗣后与各部落。均宜和辑安居。著将此传谕阿扬阿、特通额、色提巴尔第、妥协办理。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百十八

大清高宗法天隆运至诚先觉体元立极敷文奋武孝慈神圣纯皇帝实录卷之一千二百十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十九年。甲辰。十一月。丁卯。谕军机大臣曰、萨载、闵鹗元、于本年封篆以前。应来京豫备入千叟宴。前已有旨。令李奉翰兼署督篆。李庆棻护理抚篆矣。但思李奉翰、现有交办签盘漕船事务。若兼署督篆。即不能分身赴淮。稽查漕务。而江省亦不可无督抚大员。在彼管理地方事件。闵鹗元不必来京。即著兼署两江督篆。或仍在苏州驻劄。或前赴江宁省城。听其自行酌量。如该抚业经起程。不拘何处。接奉此旨。即遵照速回本任。将此由六百里传谕闵鹗元、并谕萨载李奉翰、知之。　　

○旌表守正捐躯湖北东湖县民李谷明妻王氏。　　

○戊辰。上幸瀛台。　　

○谕曰、内阁侍读学士曹学闵。前于御史任内。条奏建立辟雍。经部臣议驳。国学为人文荟萃之地。规制宜隆。业经朕特降谕旨。增建辟雍。现已落成。明春举行临雍典礼。曹学闵从前能参考古制。独抒所见。其建白亦不可没。曹学闵、著遇有应升缺出。即行请旨升用。以示嘉奖。　　

○谕军机大臣等、据农起奏、拏获西洋人安多呢、讯据供称、系四十六年由京赴晋。在范天保家居住传教。并不出外。地方兵役。无从查察。近因范天保被拏。恐其到案供出。料难脱逃。自擕包裹欲赴衙门出首。即被拏获等语。前已有旨。传谕该抚等、如西洋人潜赴内地传教者。必当严缉务获。解京收审。其内地民人。因祖父传习供奉。业经自知悛改者。俱可照例料理。安多呢、本系西洋人。在晋传教多年。此时因查办紧急。又自知言语状貌。易于辨识。难以漏网。其意本欲潜逃。及被拏获。遂尔捏称自首。希图末减其罪。自应解京归案审办。总之此案蔓延数省。可见西洋人私在内地潜住传教。已非一日。不可不实力查办。著再传谕农起。凡有实系西洋人似安多呢者。即严拏解京。其余内地民人。止系相沿传习者。仍遵前旨照例办理。不必辗转解送。致滋纷扰。　　

○庚午。上御乾清门听政。　　

○谕军机大臣等、前因毕沅奏、拏获西洋人呢吗方济各等。供出罗玛当家、派神甫十人。分往山西、直隶等省传教。当经传谕各督抚。上紧缉拏。而神甫名色。尤当饬禁。昨据农起奏、现获西洋人安多呢一名。讯供解京。本日。又据毕沅奏到。拏获西洋人王亚各比一犯。乃刘峨覆奏、饬属查拏西洋人汉色勒木、阿头大多、现在尚未就获。西洋人面目。最易辨识。何以山西、陕西二省。一经查缉。即将西洋人安多呢等拏获。而直隶省之汉色勒木、阿头大多。尚未访有踪迹。自系地方官查办不力所致。著再传谕刘峨、即严饬员弁。将汉色勒木、阿头大多、及接引传教之刘必约等。一并访获解京。毋令该犯等闻信远扬。致稽弋获。　　

○又谕、据特成额奏、通城县有黎姓叔侄。因争谷互殴成伤。该令郑师往验。突有十余人上前。将该县差役攒殴。并该令亦被殴打。恐其中有别项起衅情弊。特成额现亲赴通城查办等语。黎姓叔侄。争谷殴伤。郑师、前往该处查验。正为伊等办断曲直。何致转被殴伤。是其中必另有起衅激殴情节。特成额一闻禀报。即亲往查审。所办甚是。著传谕该督、即就近拘集人犯。秉公严鞫。如该县并无办理不善之处。民人等竟敢聚众殴官。必当从重定拟。以儆刁风。如该令竟有酿成事端情节。亦当据实查办。不可稍存回护。　　

○辛未。上幸瀛台。　　

○谕军机大臣等、西洋人蔓延数省。皆由广东地方官、未能稽察防范所致。而各该省又复漫无觉察。以致潜匿各该地方。著再传谕刘峨等。严行饬属迅速查拏。毋得视为海捕具文。致稽弋获。西洋人传教惑众。最为风俗人心之害。除已获解京之西洋人吧口□地哩口□央等。定案时、另降谕旨、传谕该处夷人外。现在各省神甫名目。尤当严禁。内地民人有称神甫者。即与受其官职无异。本应重治其罪。姑念愚民被惑。且利其财物佽助。审明后应拟拟发往伊犁。给厄鲁特为奴。该犯等曾受其番银者。其原籍家产。并应查抄入官。所有接引传教之人。亦应发往伊犁。给厄鲁特为奴。以示惩儆。至内地民人。因祖父相传。持戒供奉。自当勒令悛改。即将呈出经卷、等项销毁。照例办理。毋庸深究。总之此案皆由西洋人赴广贸易。与内地民人勾结。以致潜往各省。该省自不能辞疎纵之咎。向来西洋人情愿进京效力者。尚须该省督抚奏明。允准后遣员伴送来京。原不许其外出滋事。何以此次罗玛当家、竟公然分派多人。赴各省传教。澳门距省甚近。地方官平日竟如聋瞆。毫无觉察。定案时自有应得处分。倘嗣后仍有西洋人潜出滋事者。一经发觉。惟该督抚是问。即当重治其罪。不能复邀宽典也。将此由四百里各谕令知之。　　

○又谕、据萨载奏、黄河水头入境日期。并加长情形一摺。内称、闻豫工已于初八日合龙稳固等语。萨载此奏。系据淮徐道刘锡嘏等禀报。徐州距豫工不远。其侦探合龙日期。自非无因。黄水于十三日已过徐州。引河流行畅达。坝工自应克期堵合。何以十三日阿桂等拜发之摺。又称合龙之期。当在二十以内。是否此数日内。坝工小有变动。阿桂等未经奏闻。萨载摺著钞寄阿桂等阅看。仍著速行据实覆奏。以慰廑念。至阿桂等十三发摺后。距今又阅数日。迩来天气晴和。合龙自已稳固。伫盼喜音速至。将此由六百里传谕知之。并令即速回奏。　　

○又谕、前因佛喜保奏、请将临清鸡嘴坝、仍复旧制。已降旨令兰第锡、于豫工合龙后。前往会勘。并谕萨载、于来京之便。至临清公同勘办。现在豫工业已堵筑完竣。据阿桂奏、漫工合龙后。上下游形势变迁。必须河臣亲为筹办。且坝工堤工。尚须培。土加高。各工此时最关紧要。兰第锡系本任之事。自当在工次巡查督率办理。竟不必急于前赴临清。至鸡嘴坝工一事。应否改复旧制。萨载系熟谙河务之人。即可不必俟兰第锡到工。竟会同该抚等查勘具奏。交明兴等遵照办理。至运河小挑煞坝工程。即著毓奇、佛喜保等、查催督办。兰第锡亦可不必分身前往。统俟善后各事宜筹。办妥实。再行回东。于豫省新工。较为有益。将此各谕令知之。寻两江总督萨载、山东巡抚明兴奏、查临清闸河。为汶河尾闾。设有板闸砖闸二座。闸外即属卫河。卫浑而强。汶清而弱。卫水涨盛。或漫口门而过。或向闸内倒灌。将板闸贴蓆封闭。蓄高汶水。俟卫河水落。启板放汶刷沙。嗣于板闸南岸。顺崖筑鸡嘴坝。挑溜北趋。使汶水畅出抵卫。历年镶修挑护。卫河即向回西北坐湾。不复灌口门。而闸外两岸长淤。已将鸡嘴坝淤入滩内。上年河臣兰第锡。因外滩渐广。挑溜不能得力。于汶卫交会处。两崖接做钳口草坝。留口门三文。束汶攻卫。本年伏汛。汶水叠长。因钳口坝束溜过急。坝头太长。故被汶水冲蛰。坝头露出桩木。致碍漕船运行。是以巡漕臣佛喜保、请复鸡嘴旧坝。并挑去西岸淤滩。又于南水关下。筑挑水坝。以资挑溜。臣等详勘。鸡嘴坝本未废弃、钳口坝亦属有益。惟口门过窄。应展宽六丈。坝头太长。应收短二丈。坝下旧存桩木。尽行拔除。口门内北首淤腮。酌量挑切。口门外卫南淤滩。留护钳口。又钳口当汶卫交会之冲。水涨难免坐蛰。应于修竣后。贮料随时镶修。庶卫涨、则挑护钳口拦御。汶涨、亦可畅出口门。汶弱卫强。仍将板闸贴蓆。蓄汶冲卫。若如佛喜保议。挑去外滩。则鸡嘴孤悬无护。添筑挑水。则卫可藉势灌汶。似不可行。奏请训示。得旨、如所议行。　　

○壬申。谕、据阿桂等奏、河工自本月初五日启放引河。掣溜通畅。至十七日。金门东坝。向西游蛰。直抵西坝底扫。随即乘势赶办。分投抢镶。层层追压。金门旋即断流。并加镶边扫。赶浇土戗抢护。于十七日一律稳固。全河大溜。尽归引河等语。此次睢州漫口。开挑引河一万二千余丈。堵筑口门三百余丈。自八月兴工。至今两月有余。方引河开放之后。坝工正在垂成。忽东坝向西游蛰。直抵西坝底扫。随乘势追压抢镶。金门即已断流。所谓天然合龙。实天神默佑。而阿桂等在工督饬员弁。相机堵合。蒇工尚属迅速。阿桂、李奉翰、著交部议叙。兰第锡、何裕城。于该处漫口。应有疎防处分。现在赶办堵合事宜。尚均为出力。兰第锡、何裕城、亦著交部议叙。其在工出力、及该管专汛之大小文武员弁。并著兰第锡等、查明分别具奏。量予议叙议处。俾功过各不相掩。　　

○又谕、前岁隆宗门内班房。失火案内。发往新疆之原任侍卫德清、同福、色楞、齐讷保、业经二载。著加恩宽免。令其来京。俟伊等到后。再降谕旨。　　

○谕军机大臣等、据阿桂等奏、睢州漫工。十四日天然合龙。皆赖河神佑助所致。于二十日。前赴兰阳敕建河神庙。竭诚致祭等语。此次漫工。系在黄河南岸。今阿桂等所祭之兰阳河神庙。乃在北岸。虽河神灵爽式凭。无所不在。而相距过远。未免百姓无从瞻仰。此时阿桂虽已起程。伊在工日久。熟悉该处情形。著传谕阿桂、即将兰阳河神庙是否建在正河堤岸。抑系在新挑引河左近。该处庙工。距现在合龙处所。远近若干。或南北相距不远。民间便于吁祭。即毋庸另行建盖。抑或应于南岸另建河神庙。或该处附近。旧有庙宇。重加修葺。以答神贶之处。阿桂酌量情形。一面知照兰第锡等、遵照办理。一面据实具奏。至此次夫料各价。前据何裕城奏。例价不敷。请照前青龙冈之例。增价办理。俟合龙后。于通省摊徵。业经允行。但念夫料加价。为数自必不少。虽分年摊徵。民力究恐拮据。从前青龙冈加价。经李世杰具奏。朕即降旨宽免。此次加价银两。自应一体免徵。著传谕兰第锡、何裕城、即查明实用加价银两若干。据实奏闻。候朕朕另降恩旨。至河工用项。向例销六赔四。所有疎防之该管大小文武官员。若概予宽免。将来在工人众。转致心生疎懈。不足以示惩创。其应得处分赔项。仍著照旧分别著赔、议处。俾知儆畏。又据奏、于高家寨北岸挑挖引河一摺。该处溜势紧逼南堤。自应往北挑挖。引溜北注。俾南堤不至著重。方为有益。但此项工程。来春始行兴办。所用夫价。应照例开销。不得因有现在宽免之旨。一律请增也。将此由五百里各传谕知之。寻阿桂奏、查兰阳十二堡以下。旧河两岸。俱有旧建庙宇。近年河流不由彼处。庙貌倾颓。请将旧庙改建于兰仪、睢宁、新堤适中之地。令河臣、抚臣、董成。俾官民报赛吁祭。得旨嘉奖。　　

○御制兰阳、睢宁、新堤南岸河神庙碑记曰、中州河神庙之建于北岸者二。曰武陟。曰兰阳。建于南岸者一。曰中牟。皆以御灾捍患。有功德于民而崇祀者也。兹兰阳、睢宁之间。新堤南岸。复建河神庙者何。乾隆四十九年。秋八月。河决睢州下汛二堡。命大学士阿桂驰往。会同两江总督萨载、南北总河李奉翰、兰第锡、河南巡抚何裕城。五臣会勘。详议筑塞。并选带南河熟练河工员弁赴豫。俾资调遣。嗣据奏请改筑南堤。并开挑引河。自兰阳至商邱。长一百四十余里。朕按图审势。复命向北展宽引河。因即取土筑堤。为一举两得之计。阿桂等遵旨督办。冬十一月。引河成。初五日启放。掣溜通畅。至十四日夜。东坝陡向西蛰。直抵西坝底扫。遂乘势镶压。至十七日。金门旋即断流。天然合龙。全河大溜。尽归引河。是役也。天庥神佑。与庚子年仪封之天然合龙正同。在事文武员弁。以及远近士民。观者无不踊跃欢忭。额手称庆。以为非河神嘉佑。不及此也夫神之灵。盈天地间。临之在上质之在旁。昭布森列。无所往而不在。而人之依于神。将以邀福致敬。冀遂其瞻仰祈吁之私者。则非特建崇祠。无以昭灵贶。达群诚爰命阿桂等。度地于兰阳、睢宁新堤南岸适中之处。鸠工饬材。鼎新庙貌。就南岸者。所以别于北岸也。兰阳、睢宁、之间者。所以别于武涉、中牟也。当睢州下汛之初决。方以漂毁田庐为亟。且以稽工旷日为虞。盖自始事以迄成功。予之昼夜斋心默祷。无可言喻。凡赈助抚恤。和雇加价。不靳千百万帑金。以拯济我灾黎。而在事诸臣之竭诚襄事。与我民之奔走役作。子来恐后。实亦不遗余力。是以昨冬合龙志事诗云。天然忽报合龙信。神佑应怜众力殚。盖不敢谓予之尽心于民。而实神之笃眷于予也。且豫省频岁不登。自昨冬睢工合龙后。今岁夏秋来。连获甘＜雨澍＞。晚禾补种。秋苗长发。转歉为丰。是神之笃眷于予。实神之保乂吾民也。继自今。亦惟虔巩孜孜。永祈、安澜之锡。以与吾民邀福于无疆耳。庙工成。遂书缘起以勒于石。　　

○癸酉。谕军机大臣等、去年伊勒图奏请陛见。业经允准。但阿布勒比斯物故。杭和卓初袭王爵。不识游牧宁谧否。且有擒拏伯尔格、燕起之事。伊勒图可否暂离之处。令伊自行筹度。著传谕伊勒图、如果杭和卓游牧宁谧无事。擒拏伯尔格、燕起、事体亦结。即于明年七月前来陛见。于起程前。咨行乌里雅苏台将军奎林。令伊由彼前往伊犁。署理将军印务。伊勒图接奉此旨。惟宜详审该处情形。以定行止。不可因急于陛见。致有疎略也。　　

○甲戌。谕、明岁举行千叟宴。原定四品以下官员、年六十五岁以上者。始准入宴。现在人数已增至三千。而官员与兵丁不同。如必六十五岁以上。方准入宴。则年过六十之职官。不得邀荣者甚多。著加恩凡在京四品以下。现任原任各员。年过六十者。俱准其入宴。用昭普锡春祺、加惠耆臣之至意。　　

○谕军机大臣等、明年正月。举行千叟宴。各省总兵有军功者。已有旨准其一体入宴。李永吉、虽系南河副将。曾加总兵衔。且在河工年久。屡经出力。现在豫工漫口。合龙稳固。李永吉自已回本任。著传谕李奉翰。即转饬该副将、于本年封篆前后抵京。俾与盛典。如尚在豫省。并著兰第锡传知。即令就近起程。于封印前抵京。豫备入宴。　　

○又谕、据李绶参奏。署竹溪县知县张其章、因武生陈梦陇、包揽教唆。审讯时又恃衿咆哮。将该生杖责致毙。请将张其章革职一摺。细核此案情节。陈梦陇、名列胶庠。理应安分守法。乃因同族陈能申、佃种赵云开山地。主使陈能申抗欠不完。及赵云开赴县具控。恃衿挺身具诉。又因李元吉、欠方秀万公文。该生代作词稿。教唆方秀万告状。牵控行户。经该署县拘提审讯。竟敢倚恃生员。咆哮不服。种种恣肆。似此包揽教唆滋事抗欠之劣生。本有应得之罪。与寻常滥刑毙命者不同。惟该署县、不俟通详褫革。遽行杖责。其咎实在于此。然亦不过交部议处。止于降留。尚可不至革职。倘该署县于经手仓库事件。或有亏那情弊。自当参革审拟。李绶原摺。著暂行存记。著传谕特成额、李绶、查明。据实奏到后。再行交部核办。　　

○又谕、据顺天府尹奏、所有天主堂办事之刘多默、已经涿州拏获、解送直省审讯等语。此等要犯。既经涿州拏获。自当即由该处就近解京审讯。又何必解至保定省城。仍须由省解京。多此一番纡折。著传谕刘峨、即派妥员将刘多默一犯。迅速解京。嗣后遇有此等应行解京之犯。经近京各州县拏获者。即令径行解送刑部审讯。毋庸转解省城。致滋往返迟延。将此传谕刘峨、并谕顺天府尹知之。　　

○乙亥。谕、明岁举行千叟宴。现在已敷三千之数。所有年逾七十以上各兵丁。在入宴人数之外者。著加恩按年岁赏给银牌一面。　　

○丙子。上诣慈宁宫、寿康宫、行礼。　　

○谕军机大臣等、据特成额奏、查明通城县黎赞武等、聚众殴官起衅情形。并拏获案犯。现在审办一摺。已于摺内详悉批示矣。该县郑师、因黎明翰、被胞侄黎玉敖等、捆殴成伤。伊妻孙氏赴县禀报。亲往查验。突遇黎赞武等、拦阻殴打。是该县并无办理不善之处。虽有被逼至黎赞武家内、勒写照稿一节。但此等乱民。与叛逆贼众不同。原不必遽以身殉。该县即被勒逼从。从权写给。以为脱身之计。尚近人情。细核此案情节。该县竟属无罪。不可参处以长刁风。至黎赞武等、恃其聚族而居。人多势众。竟敢聚众殴官。并将知县逼至家中。勒写字稿。不法已极。即将首犯凌迟。亦不足蔽辜。必须按名弋获。尽法惩治。方足以靖人心而肃法纪。著传谕特成额、严饬各属上紧查拏。毋使一名漏网。并将现获各犯。速行究审。从重定拟具奏。今获正犯否。著即速奏。将此由五百里谕令知之。　　

○又谕、据闵鹗元奏、拏获在洋行劫盗犯审拟一摺。已批交三法司核拟速奏矣。此案盗首沈珍、起意出洋行劫。商同陈耀山等、纠约陈银等入夥。于崇明县长安沙洋面。行劫事主宋轶升货船。事主落水。飘至海门上岸。赴厅具报。经该同知、知县等、拏获首夥各犯。起出原赃。是此案行劫固在洋面。而赃犯则在岸上起获。前有总兵进京陛见时面奏。近来洋面。甚为安静。乃该处崇明县地方。仍有纠集多人、驾船行劫之案。可见地方文武员弁。不过视捕盗为具文。并未实力防缉。江洋大盗。行劫商船。其所抢货物。断难久住洋面。自必上岸变卖。地方官固应于洋面巡缉。而于沿江沿海各口岸市镇村落。尤当设法严密稽查。谨防奸匪出入。则水陆俱有兵役躧缉。盗案自无难立时破露。著传谕闵鹗元、即饬属留心查办。毋得仍视为具文。致奸匪得以潜踪漏网。将此传谕闵鹗元、并谕福建、浙江、广东、各督、抚、知之。　　

○又谕、据富勒浑奏、德克进布、承办海塘桩木。于木商许送加一银两之外。又复每万两、勒扣银五百五十两。其为婪扣。已无疑义。但案犯抵浙。尚须时日。请先赴京入宴。其德克进布到案。交福崧先审。俟与宴后。飞即回浙会同审办等语。此案初据福崧奏到。朕恐该抚或不免意存嫌隙。是以特令富勒浑、于顺道过浙之便。会同秉公审办。今据富勒浑奏、德克进布、于木商许送一成之外。又复每万两勒扣银五百五十两。是该员从中短发侵扣。情弊已属显然。本日据陆燿奏、于十一月十七日。将德克进布、即行解浙收审。但湖南距浙遥远。到案尚须时日。富勒浑、自当即行来京。豫备入宴。如此案人犯迅解到浙。即交福崧严行速办。如案犯不能到齐。尚须彻底清查。即俟该督回浙。会同审办定拟具奏。亦无不可。至德克进布、身为满洲道员。辄敢恣意婪索。实堪骇异。其由浙赴楚之家属。据陆燿奏。已派员迎截查抄。并著该抚严密办理具奏。毋任丝毫隐匿寄顿。将此由五百里各传谕知之。　　

○又谕、前查抄德克进布在京家产。将伊弟额尔登布、伊子英吉名下衣物地亩等项。加恩赏还。兹据陆燿奏、据德克进布供称、京中现在约存德仁处银二千两。制钱七千五百千等语。此项寄存银钱。虽额尔登布、久已分居。英吉年幼。不能详知确数。而德仁素与德克进布、往来亲密。连寄物件。伊等岂无闻见。查抄时。额尔登布等、并未将德仁供出。即与隐匿无异。所有加恩赏还地亩衣物等项。著仍行追缴入官。　　

○丁丑。谕、现在四库全书。四分造竣。该馆书籍。每分三万六千册。卷帙浩繁。自第一分书成后。迄今甫届三年。其二三四分。俱以次进呈全完。办理尚为迅速。所有总裁、总阅、总綦等。俱著交部从优议叙。其提调、总校、分校、收掌、誊录人等。并著该总裁查明分别具奏。咨部议叙。　　

○又谕、据署贵州按察院使觉罗喜崇福奏、接署臬司交代一摺。喜崇福三字、竟似汉人名。旗员取名。尚不应与汉人相仿。况伊系觉罗。尤不宜与汉人名相似。著改为尼堪富什浑。　　

○以福建按察使谭尚忠、为云南布政使。　　

○戊寅。谕曰、尚书庆桂、著驰驿前往山东。有查办事件。所有随带之军机处司员。亦著一并驰驿。　　

○谕军机大臣等、据李世杰奏、川省军需案内。尚有未完删减各项。及存变铁觔银。共二十七万二千一百余两。因其中有离任各员。力不能完。请仍照例、于通省各官养廉项下。摊扣二成归款等语。此项部驳删减、及铁觔各案应赔银两。与民欠商欠不同。自不在豁免之内。但如该督所奏、于通省各官养廉项下。摊扣二成完纳。在经手承办之员。固无可辞咎。若原办各员。陆续离任。接任各员。并未经手。亦将养廉摊扣。殊为未协。而离任升调各员。转得坐拥厚赀。置身事外。亦非事理之平。至离任各员。如果有身故家贫。及微未员弁。力不能完者。原不妨据实奏明。候朕降旨。加恩豁免。著传谕该督。即将此项未完银两。查明经手承办各员。分别有著、无著、详晰开单奏明。除无可著追之项。应加恩豁免外。其中有升调别省。及回籍而力能完缴者。即传谕各该督抚。查追归款。　　

○又谕曰、浙江。处州府同知方体泰、于升任道员德克进布、侵扣海塘木植价银一案。不早据实禀报。显有通同舞弊情节。其任所赀财。业经富勒浑等、奏明查封。该员住居涞水。其在籍赀产。著传谕刘峨、即派委藩司伊桑阿、速赴涞水。严密查封。并究明京中各处、有无置买财产。毋任丝毫隐匿寄顿。　　

○以四川松茂道李永祺、为福建按察使。　　

○旌表守正被戕山东商河县民张俭妻刘氏。　　

○己卯。谕军机大臣等、据福康安奏、审办续获逆匪。及应行缘坐人犯马希忠等。即行正法一摺。内称、现又据安定县知县陈善仪禀报、在马家河地方。续行拏获窜回逸贼马名正、马名惠二犯。已饬速行提犯至省审拟等语。此等窜匿余匪。因贼败潜逃。希图漏网。嗣潜回本处。或兵役拏获。或被亲族縳送。俱经该督审明。陆续正法。办理尚属认真。但恐地方官因贼平已久。妄意逆回已尽歼除。稍存疎懈。著传谕福康安、通饬各属。仍应实力严密搜拏。将潜匿窜回。及应行缘坐各犯。务获审办。按名正法。以净根株。毋使一名漏网。　　

○又谕、据保宁等奏、维州协副将李天佑、因进剿兰州逆回。膀受石伤。现在伤发。呈请乞休等语。李天佑、在川省年久。熟悉夷情。且系曾经出力之人。此时暂准其开缺。如将来调理渐就痊愈。仍可加恩录用。倘竟因伤成废。即当照新例给与全俸。俾养余年。以奖劳绩。著传谕保宁、即将李天佑受伤复发、将来是否尚能痊愈情形。查明具奏。候朕再降谕旨。寻奏、李天佑、委系年力衰惫。实难再邀录用。请照例给予全俸。以养余年。下部知之。　　

○庚辰。谕、博清额驻藏。业经三载有余。留保住熟习藏务。著伊前往领办。更换博清额来京。留保住员缺。著福禄调补。驻劄西宁办事。福禄员缺。著雅满泰前往。驻劄喀喇沙尔办事。雅满泰员缺。著尚安调补。办理库车事务。尚安吐鲁番员缺。著阳春保调补。阳春保员缺。著永泰授为领队大臣。前往乌噜木齐办事。阳春保接奉此旨。即速前往吐鲁番。尚安到库车之时。雅满泰即速前往喀喇沙尔。福禄将彼处事务。交代完毕。即行起身前赴西宁之任。福禄未到任时。著西安副都统敷伦泰、驰驿前往。署理西宁事务。留保住。即行赴藏。更换博清额。　　

○以一等子德勒格楞贵、为镶红旗蒙古副都统。　　

○兵部议奏、据云贵总督富纲奏称、滇省户稠地辟。昔之险僻处。今成大道。居民行旅。贪趋捷路。旧有官道汛塘。反成虚设。请于宣威、恩安、永善、寻甸、并贵州威宁等厅、州、县、扼要处。增添改拨塘汛卡房。共设汛二。塘十二。卡二十二。汛拨千把外委一员。带兵二十名。塘卡各置兵五名。每月于交界处。会哨二次。其会泽、宣威、闲弃塘汛。裁去。至镇雄、平彝、山径丛杂。酌令弁兵分别巡哨。均应如所奏办理。从之。　　

○辛巳。谕、据理藩院奏、病故科尔沁扎萨克多罗扎萨克图郡王纳旺色布腾之爵。照例题请带领伊子喇什端罗布引见承袭。喇什端罗布。年已二十岁。著该院带领引见。承袭王爵。嗣后凡内扎萨克蒙古。查明应袭爵之人。年巳及岁、已出痘者。著来京带领引见承袭。未出痘者。令赴热河带领引见。其果幼小不能来者。该院再行照例具题承袭。仍俟其及岁。已出痘者来京。未出痘者。令往热河。该院补行带领引见。著为令。　　

○又谕、据特成额奏、查阅。湖北荆、宜、襄阳、一带营伍。有宜昌镇总兵官福。揭报宜都营都司罗汉保。襄阳镇总兵伸泰、揭报竹溪营守备黄金显。均称年力就衰。弓马平常。随亲加考验。该二员精力俱已衰颓。请旨、将罗汉保、黄金显、革职等因一摺。著照所请。交部办理。总兵有整饬营伍之责。如所属营员内。有年力衰颓。弓马平常者。自应随时体察。据实揭报。何以直至总督查阅营伍时。始行揭报。是该总兵等、平时有心姑容。及督臣巡查营伍。明知不能掩饰。始以一揭塞责。殊属徇庇取巧。官福、伸泰、俱著交部严加议处。至特成额、身任总督。于通省武职人员。均应时刻留心。乃于该二员年力衰颓。平素既未能查察。而此时校阅后。摺内又未将该总兵瞻徇姑容之处附参。亦属不合。特成额、著交部察议。　　

○谕军机大臣等、据阿扬阿等奏称、由叶尔羌盘获靖远县属回民铁文喜等八犯。解送甘肃等语。昨国栋奏到。接准阿扬阿等咨文。即查甘省咨捕册内。并无伊等之名。请暂监禁。行文咨查。阿扬阿等、将此等出外经商之良善回民。必欲尽数擒捕。纷纷解内地审办。殊属错谬。著传谕阿扬阿、静俟国栋查办。并传谕国栋知之。　　

○又谕、据孙士毅奏、委员伴送西洋人德天赐等四人进京。应用盘费饭食银两一摺。已批交该部矣。从前因京城西洋人较少。是以令粤省督抚。选派数人送京。上年有罗机洲等二人。本年复有德天赐、汤士选等四人到京。西洋人已敷当差。嗣后可毋庸选派。俟将来人少需用之时。另行听候谕旨。将此传谕知之。　　
</div>
    <div class="pagination">
<a href="清实录乾隆朝实录_page1564.html">上一页</a><span>...</span><a href="清实录乾隆朝实录_page1560.html">1560</a><a href="清实录乾隆朝实录_page1561.html">1561</a><a href="清实录乾隆朝实录_page1562.html">1562</a><a href="清实录乾隆朝实录_page1563.html">1563</a><a href="清实录乾隆朝实录_page1564.html">1564</a><span class="current-page">1565</span><a href="清实录乾隆朝实录_page1566.html">1566</a><a href="清实录乾隆朝实录_page1567.html">1567</a><a href="清实录乾隆朝实录_page1568.html">1568</a><a href="清实录乾隆朝实录_page1569.html">1569</a><a href="清实录乾隆朝实录_page1570.html">1570</a><span>...</span><a href="清实录乾隆朝实录_page1566.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
