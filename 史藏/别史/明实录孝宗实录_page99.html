<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 99 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 99 页/共 128 页</h1>
    <div class="content">　　○监察御史张纶以灾异上＜锍-釒＞乞将近差去苏杭等处织造内臣已行者取回未行者停止工部覆奏请不允
　　○修会同馆增房舍四十三间
　　○癸亥命武安侯郑英镇守狭西
　　○给秦府庶人公炼等妻妾月米人三石男女未出幼者月一石五斗
　　○甲子修  大祀殿昊天上帝  后土皇地祗并  祖宗配位神主
　　○乙丑晋王孙镇国将军表槏以母妃杨氏殁乞欲庐墓王为之请  上以前无事例但令表槏于本府居丧
　　○巡按狭西御史刘绅以虏情猖獗请于固原靖宁等处中路设游击将军节制五路兵马兵部言前此已调甘肃游击将军赵铉驻于固原甘凉副总兵鲁麟驻于兰州今游击之官不必添设请假巡抚狭西都御史周季麟以节制之权俾往来调度从之
　　○丙寅给代府故辅国将军成锑夫人武氏餋赡米岁五十石
　　○是日卯刻日生右珥色赤黄
　　○丁卯录用故大学士徐溥之孙中书舍人文焕为尚宝司司丞文灿为中书舍人文焕先以溥致仕特授中书舍人至是文灿以溥没乞照内阁例录荫当得尚宝司丞吏部以文焕嫡孙请为裁处故有是命
　　○进封宁府瑞昌王拱栟母夫人杨氏为瑞昌悼顺王妃从王请也
　　○戊辰管山西易州柴厂工部右侍郎陈琬卒琬字仲廉广西全州人成化十四年进士授户部主事历升通政司参议左右通政工部右侍郎管理易州山厂柴炭至是卒赐祭葬如例琬和易通敏山厂柴夫价银多赢余任者往往得厚利琬颇能自守然急于求进于贵近用事者托为姻娅用是得骤至通显
　　○命南北直隶及十三布政司各绘进地里图以备  御览
　　○免山西布政司并所属府州县正官明年朝觐以地方灾伤边境未宁从巡抚等官请也
　　○南京国子监祭酒黄珣乞便道省祭许之
　　○免狭西布按二司并所属府州县正官明年朝觐以地方灾伤北虏侵扰从巡抚等官请也
　　○革通州至德州管河指挥千户等官从工部奏也
　　○命工部郎中陈绶督建阙里孔子庙绶时修造沂州王府工完故改命之
　　○夜南京雷火焚中和桥草场
　　○己巳内官监太监李兴请建僧寺一所于大兴县东皋村以僧录司左觉义定锜住持仍乞赐寺额护敕又以寺西有官路不便于寺乞以其私地易路东苜蓿官地为之得旨仍升定锜为右讲经兼本寺住持赐寺额曰隆禧礼科都给事中甯举等劾之谓  陛下自即位以来未闻修建寺观庵院亦未闻轻赐寺额滥升僧官今兴乃恃恩陈情作俑建寺有坏成宪罪一自知私创非宜奏乞寺额又请护敕使天下后世讥议  陛下崇此异端有亏  圣德罪二兴犹恐朝廷不信乃以祝延  圣寿护国祐民为辞窃惟内官脩建寺观不过自为身后香火之供眼前福田之计其于  圣寿何预似此欺诳有负  圣恩罪三且无故乞升僧官定锜职事以致奸僧得志有滥恩典罪四又苜蓿之地乃我  祖宗用以牧马之所今以其私便輙欲易之恐自今贵戚之臣但有庄所接壤官地皆将比例兑易其变乱成法罪五伏望断自  宸衷毁所建寺停罢寺额护敕不许兑易苜蓿官地仍禠定锜职治之罪以为奸僧交通内臣坏法者戒奏入命所司看详以闻礼部覆奏请悉如举等言以彰国法  上以前既有旨置勿论既而户部又奏谓苜蓿地宜令改正还官从之
　　○御马监坐营都指挥佥事句洪坐挟妓饮酒多占操军为总旗杨成所告下都察院逮治命三法司锦衣卫会鞫之未对簿东厂捕杨成等三人以捏词胁财抵罪洪因奏辩得旨复职都察院执不可复下洪狱考竟乃坐洪赎徒降一级原卫带俸差操
　　○夜月犯垒壁阵东第三星
　　○庚午命南京太常寺卿吕＜常心＞之子言为南京国子监生从其请也
　　○赐唐府华容县主并仪宾张翀代府射洪郡君并仪宾吴镛诰命冠服如制
　　○命山西都司都指挥佥事刘軏充参将分守偏头关
　　○壬申赐晋府辅国将军奇浧奇湫秦府奉国将军秉榩诰命冠服如制
　　○是日晓刻月犯天囷星
　　○癸酉前延绥游击将军李祥以威远之败革冠带停俸戴罪杀贼至是屡有功兵部言其功可赎罪  上命祥复职支俸
　　○甲戌改云南大理府通判刘杰为顺天府通判从其叔镇守狭西太监云请也都给事中王洧等交章论劾请逮治杰仍究云先年镇守偾事之罪不从
　　○增设湖广荆门州建阳巡检司
　　○乙亥南京户部右侍郎郑纪南京刑部右侍郎金泽巡抚南直隶左副都御史彭礼巡抚河南右副都御史郑龄各乞致仕不允
　　○礼部尚书傅瀚以足疾奏乞暂免朝参专理部事许之
　　○丙子命浙江都司都指挥佥事熊冈掌本司印
　　○时大同守臣请并工脩筑大边吏科给事中许天锡奏往年举脩边之役疆圉无警旧墙缺坏未多尚期以三年今当困惫之余使之空镇就役兼程而作恐冬时贼复入寇则疲于版筑之人何以复战乞量于宣府四路拨一二万人助役大同官军分修东路者以次掣回修中西二路仍乞命大臣往督其功选医士赍药饵往疗其病者以安人心事下兵部议以宣府军调用已多止可以一万助之大同镇巡官已总理其事止可谕令用心督理不宜复差他官从之
　　○夜有流星大如盏色青白光烛地自天弁西南行至斗宿
　　明孝宗敬皇帝实录卷之一百七十四
　大明孝宗敬皇帝实录卷之一百七十五
　　弘治十四年六月丁丑朔升顺天府府尹张宪为工部右侍郎管理易州山厂柴炭
　　○戊寅黜广东按察司佥事金章以总督军务都御史刘大夏等言其素行不谨也
　　○户科给事中丛兰等言近奉旨拣选官军正阳等九门官军宜并从拣选提督九门太监陈良等奏称门禁要害不可暂离乞免拣选有旨许之兰等复言门军轮班守门则下班之日可选况应役者少办钱免役者多拣选之法不宜独免事下兵部覆奏从之
　　○命会昌侯孙铭耀武营守备沂州署都指挥佥事赵鲁五军营左掖管操
　　○命湖广靖州卫指挥佥事邓旻守备郴桂等处以都指挥体统行事
　　○己卯命狭西按察司副使陈珍赞画军务从提督都御史史琳举也
　　○庚辰升监察御史方志为山东布政司左参议
　　○南京给事中牧相及监察御史王倬等各上＜锍-釒＞言前巡抚宣府都御史雍泰为边人所持赖不宜因边将李稽私忿之愬遽令致仕而去巡按山西监察御史杨璋亦言不独泰不宜去如致仕尚书周经侍郎许进皆闻望素著不宜久置闲散又户部尚书王继巡抚都御史刘大夏张敷华陈金皆才识有余可济国事不宜久处僻左请皆及时起用以慰人望不允
　　○改应天府府尹韩重为顺天府府尹以丁忧服阕也
　　○辛巳辽东锦义二州及广宁等处是日至十二日大雨如注坏城垣墩堡仓库桥梁渰没田禾人民多压伤者
　　○狭西汉中府大风雨雹
　　○壬午起福建按察司致仕佥事章懋为南京国子监祭酒
　　○升山西按察司佥事谭肃为狭西副使
　　○癸未广西按察使吴倬卒
　　○命番僧锁南揪柰袭其师大崇教寺国师沙加之职从其请也
　　○复前广西按察司佥事黄錀官初錀以访求  孝穆皇太后亲属受银币之赐后以失实责令冠带闲住錀上＜锍-釒＞自辩而总督两广都御史刘大夏等言錀常有破贼功宜令还职故有是命
　　○甲申给蜀府故镇国将军申镕幼子三人餋赡米岁五十石
　　○调贵州云南官兵会讨普安州贼妇米鲁及福佑等初阿保既败米鲁亡入沾益州匿其侄土官安民家安民假以蛮兵五百夜袭杀其故夫隆畅妾适乌以下十余人执其子隆珀隆王□答以去寻亦杀之至是营长福佑迎来鲁归故营攻劫诸寨大肆杀掠且言欲据普安胁其州卫母得申奏贵州守臣建议讨之兵部以为宜故有是命
　　○以湖广武冈州苗贼窃发罚分守参政涂旦参将刘英等俸各三月指挥王震等下巡按御史逮问之
　　○乙酉命工部右侍郎张达往勘潮河川工役
　　○命监察御史陈琳提调南直隶学校
　　○丙戌赐南京国子监祭酒黄珣母宜人韩氏祭葬从其请也
　　○丁亥山西平阳府地震有声
　　○命花马池千户所新军暂免纳秋青草束令有司鬻池盐之价补其数从分守右参将马隆奏也
　　○戊子云南道监察御史陈珀丁忧服阕复除原职
　　○南京通政使司右通政徐说乞致仕不允○己丑分守延绥西路左参将曹雄等御虏于石涝池堡等处斩首二十五颗获马一百五十余匹器械二千四百余事提督都御史史琳等以闻命赏琳及雄并镇守太监刘政总兵官张安巡抚都御史陈寿银币有差
　　○升刑部员外郎来天球浙江宁波府同知官贤俱为按察司佥事天球山西贤狭西
　　○命故署都指挥使许宁之子泰袭原职羽林左卫指挥使
　　○山西定襄县地震有声如雷
　　○壬辰湖广永顺宣慰司宣慰彭世麒以北虏犯顺请自帅土兵一万赴延绥助官军讨贼兵部议以为不可许命赐敕奖谕并赐奏事人路费钞一千贯○监察御史王献臣还自大同上边计六事一停大役以餋军锐谓自威远失利之后士无战心今又令修筑大边况地多沙石土脉疏燥军丁荷粮而往气已消竭岂胜畚臿之劳万一虏猝深入何以御之乞择要害者量加修治大势工程望赐停止一公大法以惩不职谓大同副总兵姚信游击陈广当贼虏内侵闭门不出及令戴罪自效顾乃过于剥削军士怨入骨髓其马昇王杲秦恭丧师之罪无可矜疑乞行诛戮而以信等致之于理以快人心一从权宜以用土人谓大同延绥极边土人素称勇敢前虽招募多不肯附盖处置失宜故也乞榜示沿边任彼父兄子弟亲朋邻里或一二十人或二三十人自相为伍报籍在官官为给办器械各随所能用之有功不次升赏其止欲得赏者厚赏之一家愿并功一人者听庶可得其死力一蓄健马以资军用谓频年贼虏敢于深入非独欺我军弱亦以战马疲驽今马价不过十两□无厚利又加之留难虽有良马亦不至矣乞自今应买一万者并价止补五千务得良马勿惜重费仍严饬将士饲餋瘦损者重罪之一添府佐以平出纳谓大同各城仓场已设官吏又设监收判官立法最善但近年多用年老纳粟之辈才力操守无异吏胥往往有盗卖冒出之毙乞将判官革去于本府增设同知或通判二员分管东西二路仓场则出入有稽矣一恤兵荒以固人心谓大同延绥旱伤频仍连被虏患差役繁难人不堪命宽恤之典不宜迟久必待勘报恐缓不及事乞即行抚治官将旱伤之地凡百逋负尽行蠲免虽秋田成熟亦望减半徵之以安人心命下所司知之
　　○癸巳先是湖广武冈州苗贼窃发有旨令守备都指挥荀铠以下俱俟捕事宁逮问至是镇巡等官奏铠部下有获贼首及斩获二十余级之功请赏之兵部议谓铠之功微仅可赎罪宜量赏其部下之有功者以励士气从之
　　○甲午兵部尚书马文升奉旨同太监陈＜宀十见＞及科道官二员续选京营官军堪听征者万一千一百有奇命提督坐营等官操练待用有仍前私役科歛者重治之
　　○命贵州都司都指挥佥事王璋之子槐代原职贵州前卫指挥使
　　○乙未狭西朝邑县地连震有声如雷
　　○自十六日至是日木星昼见于己位
　　○丙申狭西环庆守备指挥刘雄兵备副使于茂都指挥杨敬等领军御虏于清平萌城等处斩首十一级命镇巡官劳之其有功官军令御史核实以闻
　　○丁酉南京都察院右佥都御史林俊言前岁云南等处地震山崩今岁元日山狭同日地震灾变异常人心惊愕在古为幸臣之应柄臣之应兵祸之应  升下试静思之今日果有是乎伏望随事而善处之以消患于未然且南京苏杭等局织造币帛伤于巧细古人谓之服妖费财劳人亦足致灾至如斋醮当革占役当清冗食当汰工作当止供应当省赏赐当节诸如此类尤宜留情所以弭灾异者恐不出此＜锍-釒＞入命所司知之
　　○戊戌提督军务都御史史琳奏榆林等处岁荒民贫恐军储不继有误机事户部奉旨会官议上事宜请以近日礼部所借各处钞关课银仍还户部为供边之数仍开中河东弘治十六年至十八年盐课一百五十五万四千引并令浙江等布政司及南直隶所属凡问过徒流杂犯死罪囚犯俱照弘治十年事例纳银赎罪其按察司折收罪人纸价及各处扣除在官祗候斋夫及均徭余剩银两俱清查角□羊部转发榆林等处以给军储  上曰钞关银两仍会礼部再议闻奏余皆准行其后钞关银两户部犹执前议以请竟从之
　　○朝鲜国王李＜忄隆＞遣陪臣同知中枢府事李承健等奉表文方物来贺  万寿圣节赐宴并彩叚衣服等物有差
　　○提督军务都御史史琳劾大同副总兵姚信游击将军陈广谓信广自威远之败朝廷不即加诛仍令杀贼自效今延绥游奇兵累有擒斩功次而信广竟无一功可以赎罪请逮治之为不职者戒命下巡按监察御史鞫问别推有谋勇者代之
　　○虏寇延绥清水堡分守右参将乌铭闭门自守部下累趣其行仍逼遛从他道出以避贼锋居民多被杀掠巡按监察御史燕忠劾其罪命逮问之
　　○命修衡府宫殿房屋之损坏者
　　○己亥先是  上赐安南国王黎晖皮弁冠服及常服其陪臣刘孝兴等复奏称本国王既受王爵之封而所赐常服犹有乌纱帽等件与臣下无辨似有未称乞改赐王爵常服礼部议谓安南僻处南荒素慕文教我  祖宗朝以其能守臣节仍封其主为安南国王盖使之统制一方藩屏中国耳然名为王实则臣也是以前后相承百有余年其名位衣冠之品式朝贡燕赉之礼仪俱有定制凡彼国王有故乞恩嗣立朝廷俯念远人遣使诏封谕祭并赐王者弁服一副使不失君主一国之荣又赐一品常服一袭使不忘臣服中国之敬盖恩礼兼隆名分不紊今陪臣刘孝兴等不谙大体欲将钦赐国王常服通易王爵冠服使得异于其臣是不知彼国之王其名分亦为臣而朝廷之制其名器固有在也然此非孝兴等实为之乃彼国通事范怀瑾饰诈怀奸倡为此奏请并加究问以警将来  上曰范怀瑾刘孝兴等本当究治姑不问仍命礼部省谕之
　　○四川叠溪守御千户所地震有声如雷
　　○命修浙江黄岩县宋丞相杜范墓仍立祠祀之从知县黄印请也○庚子赐代府安泽县主并仪宾卢清秦府绥德郡并仪宾璩山诰命冠服如制
　　○南京监察御史陈熙等复劾奏南京户部右侍郎郑纪太常寺卿李温南京右通政徐说请赐罢黜命仍留供职
　　○壬寅  孝庄睿皇后忌辰  上祭  奉先殿遣驸马都尉崔元祭  裕陵
　　○秦府保安王诚渌薨王庄简王庶第七子母陈氏成化二年生弘治十一年袭封至是薨年三十六讣闻輙朝一日赐祭葬如制谥曰昭和
　　○赐晋府奉国将军奇渑诰命冠服如制○复运太仓银二十万两于榆林等处以备军饷从总督军储工部左侍郎李鐩请也
　　○初巡抚延绥都御史陈寿拟借山西布政司官银五万两及灰沟营粮草除留本处一年支用余皆起运清水等营以济军储至是巡抚山西都御史魏绅等言本镇连年被灾亦有寇扰仓库之储自救不暇难以借移欲将河东运司并本处报中两淮盐价银共拨五万两以济其急户部覆奏从之
　　○遣内官祭中霤之神
　　○兵部尚书马文升有疾命暂免朝参调理痊可以副委任○升狭西延安卫指挥同知时源为署都指挥佥事充右参将分守延绥东路狭西都司都指挥佥事卫勇充大同游击将军
　　○癸卯命分守怀来等处右参将都指挥佥事黄镇充左副总兵协守大同
　　○甲辰  孝穆皇太后忌辰  上祭  奉慈殿遣驸马都尉崔元祭  茂陵
　　○礼部奏  万寿圣节例赐百官宴  上命免宴赐以节钱钞
　　○夜西方流星大如盏色青白光烛地自贯索西行至大角旁
　　○乙巳命狭西都司都指挥佥事把琮协同分守宁夏东路
　　○命义勇卫署都指挥佥事角□羊端充右参将分守怀来等处
　　○丙午府部等衙门以灾异陈言三十一事一崇  圣德欲勤于讲学勇于听纳而躬行节俭一览群策欲将诸臣建议如系边情军务积至二十起以上本部径自会同各府部官计议于逐条下略断可否通行覆奏一汰冗官欲将景泰以后添设内外官员如镇守守备协守分守并兵备屯田等项悉与裁革及弘治间添设州县衙门悉与改正又各衙门属官出外公干久不还任今后宜以办事官代之一定事例欲将钦赐庄田仍旧徵收子粒在官待业主差人领用遇灾一体蠲免其有私自收租者许抚按官劾奏一息健讼两京法司遇军民人等隐下丁壮故令老幼废疾男妇奏诉者立案不行一停织造欲将各处织造太监通取回京其应造纱罗等项俱暂停止一清传奉欲将乞恩传升文武官尽数裁革止令冠带办事若该存留者止与半俸一止斋醮今后  两宫圣旦  万寿圣节及春祈秋报仍旧修建其余一切停罢一重名器内府各监局官匠有供事年久效劳颇多者止宜加赏应升官量与文官署职以荣其身一慎驾帖今后叛逆等事方差锦衣卫官校赍驾帖其余俱下法司转行巡抚巡按官勘问有应角□羊京者就彼差官押角□羊一励武职欲敕各处巡按监察御史每年务将各该卫所官员试验弓马韬略分为优劣具奏以示劝惩一节冗食欲将逃故军民人匠移文天下勾取定限到京及通查各监局新收人役量留三之一止月给米五斗一省门官京城九门添设至七八员者量为减免一清屯田欲行两京都察院六科户部各差官一员前往南北直隶浙江等布政司会同彼处管屯官各将所属卫所屯田清查拨派屯军耕种如无军听舍余或民人承种照例上纳子粒一通□贾乞禁约无藉之徒诈充皇亲族属及指称管店家人私开牙行侵渔民利一减价直欲将各王府自镇国将军以下房屋坟圹冥器价银除已减半外每百两再减二十两不及百两者减十两祭葬外斋粮麻布通行革免一简吏役在外两考役满吏掌印官照例选送吏部再加简选其应黜者黜之一节船只南京进贡荐新等船宜差科道官一员同该部委官看验拨载其应带家人军伴不许过五人亦不许沿途索取钱物回时仍不许多用快船及附搭□货一节供应乞将光禄寺牲口仍照弘治元年例应办其增添之数一切裁革一助边储乞敕法司问过囚犯凡该赎罪纳钞者每银一两折钱一千文以下杖笞递减折收类送户部给还各边上纳粮草□人价直一轸连坐凡巡抚巡按官旌举贤能有司乞从吏部访实取用如犯贪淫革职在旌举前者照例连坐举主如犯在旌举后及升迁别任者免坐一＜宀十见＞武职凡各卫指挥千百户等官有系亲犯奏请参提方许加刑一禁招亡乞禁约在京势要之家不许滥收来历不明之人及冒充勇士事发连坐一祛积毙直隶松江等处并河南布政司所属折粮等项布匹务收本色如式本府掌印官验角□羊该部验送该库巡视科道并部委官同收其有指称权豪势要诓骗银两者许科道参问重治一停起取兵杖局成造神器起取广西铎木乞将角□羊到者樽节使用未角□羊者暂令停止一苏运军凡军粮船只附带客货私盐止许管河并巡盐官照例搜盘其旗军自带货物者听一谨地方浙江福建俱江南巨藩乞照江西例添设巡抚官一员以备地方意外之虞一恤哨军乞于原食月粮外量加银两及照墩军例三年一给衣鞋以慰其劳一严责成云南两广湖广四川土官土人有争地争官者巡抚巡按等官督委巡守等官亲临勘报如延至一年以上者住俸一减防军欲将刑部押送囚徒防军革送该卫差操仍行吏部添拨办事吏典押送一严铸印乞行都布二司并直隶府卫等衙门各行所属果篆文模糊方许奏换若未应铸换者究治官吏  上曰卿等所言皆切时务崇圣德朝廷自有处置揽群策汰冗官定事例停织造清传奉重名器慎驾帖节冗食省门官减价直助边储轸连坐停起取谨地方所司各具奏定夺其余俱准行
　　大明孝宗敬皇帝实录卷之一百七十五终
　明孝宗敬皇帝实录卷之一百七十六
　　弘治十四年七月丁未朔孟秋享  太庙
　　○遣内官祭司门之神
</div>
    <div class="pagination">
<a href="明实录孝宗实录_page98.html">上一页</a><span>...</span><a href="明实录孝宗实录_page94.html">94</a><a href="明实录孝宗实录_page95.html">95</a><a href="明实录孝宗实录_page96.html">96</a><a href="明实录孝宗实录_page97.html">97</a><a href="明实录孝宗实录_page98.html">98</a><span class="current-page">99</span><a href="明实录孝宗实录_page100.html">100</a><a href="明实录孝宗实录_page101.html">101</a><a href="明实录孝宗实录_page102.html">102</a><a href="明实录孝宗实录_page103.html">103</a><a href="明实录孝宗实录_page104.html">104</a><span>...</span><a href="明实录孝宗实录_page100.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
