<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1365 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1365 页/共 1860 页
  </h1>
  <div class="content">
   ○以编修郑际唐、为云南乡试正考官。中书王瑸、为副考官。编修管干珍、为贵州乡试正考官。中书吕云栋、为副考官。　　

○己巳。吏部带领保送一等之翰林院侍讲学士成策等、五十九员引见。得旨、成策、准其一等。福克进、福明安、评德、杨钟岳、吴延瑞、戚蓼生、德隆、克星额、富纯、张有年、章铨、杨以湲、和德、张诚基、观音保、德龄、舒敏、达充阿、五灵阿、丰伸、新住、吉灵阿、齐丰阿、萨炳阿、常兴、瑚嵩额、永和、果尔敏、春贵、觉罗经禄海成、白鹤、德溥、玉麟、海宁、肃普洞阿、苏楞泰、文霈、万宁、穆克登、音德布、景福、罗汉泰、罗敏、苏楞额、陈其熀、图桑阿、凌云、陆苍霖、福全、扎拉丰阿、巴彦宝、扎尔杭阿、德恒、博尔岱、诚林、福庆、俱准其一等加一级。芳桂、著改为二等。　　

○庚午。谕军机大臣等、京师于初二日亥刻起。至初三日已刻止。得雨五六寸。入土沾足。续据周元理等奏报。近畿所属得雨情形。约略相同。而王进泰亦奏。古北口一带。俱一体沾足。惟西宁奏称、天津地方。止得雨三寸等语。似初三日之雨。西北一带。俱获普沾。而东南雨势稍小。恐未能一律沾透。山东、河南、与直隶毗连。未知初三日。曾否得雨。是否优渥。现在农田有无望泽情形。朕心深为廑念。著传谕国泰、徐绩、据实迅速覆奏。　　

○吏部带领京察保送一等之兵部郎中多隆武等、六十四员引见。得旨、多隆武、姜晟、俱准其一等。富森布、尚安、盛保、恒临、勒保、王禄朋、史梦琦、音登额、兴德、塞木琅、瑛琳、禄明、觉罗德坤、觉罗保宁、明善、百庆、傅巽、福兴阿、塔琦、海明、保成、吕尔昌、张登书、莫异兰、王嵩柱、景禄、五格、查克顺、文禄、奇丰额、保年、李世望、和盛额、岳禧、连柱、庆兴、玉保、伊兰泰、查克丹、万柱、岳克清阿、富明阿、觉罗忠德、傅尔嵩阿、孟兰保、锡郎阿、宝书、悟隆阿、图尔谨、俞廷垣、觉罗永恰、萨涵太、科灵阿、周道隆、富森阿、庆云、哈鲁喀、图尔斌、觉罗富鼐、六十四、觉罗佛德、英秀、俱准其一等加一级。　　

○闽浙总督管福建巡抚钟音疏报、侯官、尤溪、南靖、建安、霞浦、福安、漳平、太湖县丞、八厅、县、乾隆四十年报垦、首垦、田、地园、共十三顷八十四亩有奇。　　

○豁除福建南安县水冲官田六亩有奇额赋。　　

○赈恤甘肃皋兰、金县、西和、漳县、泾州、崇信、镇原、灵台、宁州、正宁、环县、东乐县丞、镇番、宁夏、宁朔、中卫、平罗、礼县、十八厅、州、县、乾隆四十一年雹、水、霜灾饥民。并予缓徵。　　

○旌表逼嫁捐躯湖北、云梦县民刘明雄妻陶氏。　　

○辛未。谕、元史、辽史、明史、通志、通典、音韵述微、蒙古源流、临清纪略各书。仍著于敏中、同原派之大臣等阅办。　　

○吏部带领京察保送一等之理藩院郎中福来等、三十六员引见。得旨、福来、巴什、巴永泰、永龄、明安、富僧额、普福、富通、扎克三、贤良、玉柱、保成、文敏、德谦、巴拜、纳隆阿、荣德、定柱、萨哈善、五正额、索兴阿、孟邵、王曾翼、刘锡嘏、觉罗图思义、景如柏、福永、图章、富尔敏、瑾拔、那达齐、正泰、德文、佟海、珠隆阿、达冲阿、俱准其一等加一级。　　

○壬申。上御乾清门听政。　　

○谕曰、刑部议覆富察善等、审拟山东民人史安百日内剃头一案。问拟斩决。固属援照定例。但百日内剃头之禁。我朝定制綦严。而直省人民。或未能尽行通晓。且此等乡曲蚩氓。原与职官及旗人有间。若因其无知蹈法。一概绳以极刑。朕心实有所不忍。亦非仰体圣母慈爱之心。况今已过百日。此案竟可无庸办理。该部即遵谕行。　　

○定宗室觉罗与人争殴拟罪例。谕曰、刑部审拟护军蓝翎长博尔洪阿、与闲散觉罗德丰、互相斗殴一案。尚未平允。博尔洪阿、因寻觅同旗护军六保、昏黑中误认德丰为所寻护军。呼唤老六。并非有心轻视。乃德丰辄与在街争闹互殴。实属多事。刑部等衙门。将博尔洪阿、照犯时不知之例。与德丰同拟杖责。而一则革去翎长鞭责。一则仅予折罚钱粮。虽俱照例办理。而轻重悬殊。未为公当。且国家议亲之典。专指宗室、觉罗、在家安分。或有不法之徒。借端寻衅者而言。若在街市与人争殴。则已甘自菲薄。下同齐民。其拟罪不当复有所区别。或所犯情节。不至甚重。尚可毋庸加等治罪。但当使相殴之人。亦就轻律同科。庶不致有所偏倚。若如刑部等所拟。恐宗室、觉罗、见有干犯之者。不论事理轻重。先被斥革鞭责。而彼仅罚月粮。损己少而损人多。自为得计。势必倚恃护符。肆行无忌。转非国家优恤成全之意。此案博尔洪阿、无庸革退鞭责。亦照德丰之例。折罚钱粮八个月。以昭允协。嗣后此等案件。均照此办理。著为令。　　

○吏部带领京察保送一等之户科给事中成德等、七十二员引见。得旨、王大鹤、刘权之、芮永肩、俱准其一等。成德、戴第元、张光宪、图萨布、湛露、五灵安、永昌保、富色克、兴昌、持庄、兆英、永在、陆朝砥、丰绅、陈初哲、黄轩、王仲愚、刘种之、翁方纲、宋铣、百龄、荣安、善宝、佛尔卿额、良弼、兴泰、广庆、世麟、富森布、觉罗恩治、扎郎阿、德勋、扎勒翰、扎拉芬、多永武、富永、达桑阿、赓音布、崇文、舒宁、安泰、承基、苏隆阿、瑭瑸、嵩龄、满格、吴省兰、扬桑阿、王巨源、永信、何廷瑄、刘宗澍、鹤龄、扬桑阿、讷苏铿额、倬令阿、觉罗伍拉纳、成宁、玉成、博通、苏尔芳阿、和纶、诺敏、兆亮、克兴额、图萨布、觉罗双保、宝祥、俱准其一等加一级。盛禄、准其于笔帖式任内一等加一级。　　

○护山东巡抚布政使国泰覆奏、入夏后得雨者。计八府一州。二麦现已登场。若五六月雨足。秋禾方可有收。得旨、览奏稍慰。　　

○蠲免直隶清苑、满城、定兴、望都、栾城、永年、磁州、赵州、柏乡、定州、十州、县、乾隆三十三年、至三十九年分。军行缓徵、灾缓、灾贷银、三万九千二百七十两有奇。谷、三千七百八十石有奇。米、三千三百九十石有奇。　　

○癸酉。兵部奏、武职向无命案处分。讐盗未明案。审明系盗。方补参。查讐盗之分。惟凭失物与否。若害命失物。即系盗杀。应将武职题参。从之。　　

○山西巡抚巴延三覆奏、太原、汾州、平阳、大同、朔平、宁武、忻州、代州、平定、辽州、十府州。并前得雨各属。俱于五月初三日。得雨四五寸不等。农田待泽。尚无急迫情形。报闻。　　

○甲戌。上诣太庙。恭进孝圣宪皇后玉册。玉宝。尊藏行礼。　　

○谕军机大臣等、据杨景素奏、潮州府属。有匪窃刘阿起等。多人纠夥肆窃。并有臬司衙门革役刘遂良、及海阳县役许文、豢赋分赃。现已拏获到案。彻底严审究拟等语。积匪纠夥肆窃。实为地方大害。况刘遂良、系臬司衙门久革差役。竟敢冒戴顶帽。诈称职员。庇贼为匪。尤属不法。县役许文、有缉捕之责。乃与窃匪刘阿起等、往来分赃。亦属可恶。此二犯。并应从重定拟。以示惩儆。并著杨景素、即拘集案犯。研讯确情。查究余党。一并严审。分别定拟具奏。至刘遂良、系按察司衙门久革差役。与现在臬司无涉。其未革役之先。历任臬司。俱系何人。难免于约束不严、及失察处分。并著杨景素查明。同失察衙役豢贼分赃之知县。一并参奏。将此由四百里传谕知之。　　

○乙亥。谕、京察罢斥之笔帖式。回旗时、仍准挑披甲食饷。司员降革。向无食饷之例。但旗人俱赖俸饷资生。此等降革人员。与获罪者有间。伊等虽不能办理部院事务。然于看守。坛、庙、库门等差。尚属去得。若因京察降革。致失生计。朕心实有不忍。嗣后八旗降革司员内。除年老不能当差外。其余遇有前项缺出。交该旗酌量录用。以示体恤。　　

○又谕、向来旗丁余米。准在通州变卖。以资日用。现在各省粮艘。陆续抵通。旗丁于兑足正供之外。尚有多余米石、情愿出售者。仍著加恩。准其在通州粜卖。在旗丁等既所乐从。而地方粮石益充。于市值民食。实有禆益。该部即遵谕行。　　

○钦差协办大学士阿桂、大学士管云贵总督李侍尧会奏、每年秋。提督巡陇川等处一次。总兵轮派。同腾越镇巡查。出防兵若骤减。恐缅匪闻知。妄生揣度。今秋应仍旧额。批、自应如此。又奏、乘便渐减。可资休息。再潞江、缅宁、二处。为各边总路。严密立法防范。又批、是、虽立章程。奉行不力。何益之有。又奏、现在董率文武。实力办理。得旨允行。　　

○护山东巡抚布政使国泰覆奏、五月初三日。省城无雨。登州、莱州、青州、三府。得雨二寸。至五六寸不等。此外雨虽未遍。望泽尚不甚迫。报闻。　　

○丙子。谕、上年因新设成都将军时。将各省将军养廉。通查匀派。除盛京、伊犁外。均定以一千五百两为率。但查各该将军、向有应得本色米石。若因匀给养廉。停其支食。未免不敷。著加恩准其仍旧支给。其新设成都将军。并著一体议给。　　

○又谕曰、福僧额年老。著留京。在散秩大臣上行走。所遗墨尔根城副都统员缺。著雅齐那补授。　　

○谕军机大臣等、据福隆安奏、銮仪卫校尉高云亭、代固安县民孙自孝等、谋充校尉。冀免县差。高云亭随得孙自孝小钱五十四串。分给校尉白福、杨得贵、各二十串。将应缴废照。贴改孙自孝名字。藐法取利。请交刑部审拟一摺。已交部办理矣。国家正赋。丁归于地。并无力役之征。并严禁科派里下。即遇有公事。应用夫役。亦皆给以工价雇用。此外更无应派差徭。何致小民图免本县当差。出赀谋充校尉。且孙自孝愿出小钱五十余串。必其平日在县所派之差。费用尚多于此。故欲避重就轻。一县如此。他县自必相等。是各州县派累之弊。未能尽除。著传谕周元理、即速查明。固安县向来派差之事若何。并通查各属。是否相仿。据实覆奏。毋稍徇饰。寻奏、固安县有河四道。汛前拨夫挑浚。系居民自保之计。例不给费。又秋冬时。防堤、支更、守栅、轮挨出夫。办理已久。此外无科派差务。校尉系内府效力人役。与绅士例免差徭。得旨、这所奏情节。该部知道。　　

○吏部带领京察二三等官、年六十五岁以上之宗人府笔帖式宗室恳特等、五十三员引见。得旨、宗室恳特、西岷峨、胡在慧、诚善、高谦、福明、刘增、图尔炳阿、长庚、兆昌、僧保、哈山、贲珠、拖穆齐图、实麟、赉图、巴哈塔、徐扬、阿杭阿、裕义、都尔松阿、宁昶、石禄、龄昌、善代、富琦、觉罗书敏、佛禄、成德、塞钦、书通阿、伊勒图、萨灵阿、明善、珅禄、张应楷、赋泰、定福、□□索克济、芳泰、赫楞额、黑达色、平德、德进、萨炳阿、韩保、叶布冲额、苏莽阿、六十八、阿必达、赫著、郎志安、马进泰、俱著留任。　　

○户部尚书兼管太常寺丰昇额奏、神乐署两廊房屋。日就倒塌。请将在内居住乐舞生房屋估修。得旨、神乐署南北两廊房屋。若止将现住乐舞生二十九家之屋修整。其余拆卸。殊觉有碍观瞻。自应将两廊房屋。可以葺治者。酌量修整。其两廊地系外围。原可令乐舞生移家居住。但不得开设铺面。招引闲人。致滋亵渎。所有踏勘估计各事宜。著福隆安、丰昇额、和珅、会同总理工程大臣查办。　　

○河南巡抚徐绩覆奏、四月后。开封、归德、卫辉、南阳、汝宁、许州、光州、七府州所属。多有得雨州县。惟河北雨少。现在祈祷。得旨、若于大田有碍。必当据实先奏。　　

○命署协办大学士刑部尚书兼翰林院掌院学士英廉、充日讲起居注官。　　

○豁除湖北江陵县筑堤挖压田五顷四亩有奇额赋。　　

○丁丑。上诣大高殿、寿皇殿行礼。　　

○遣官祭关帝庙。　　

○谕、满洲旧例。丧事过百日后。即举行大祀。今圣母孝圣宪皇后大事。已过百日。既立杆大祀。所有王、公、大臣、官员、与民人等嫁娶。皆伊等要事。若必俟二十七月后。始准举行。殊与众无益。其如何酌量亲疎品级。立定章程遵行之处。军机大臣、会同礼部、详悉妥议具奏。寻奏、近派宗室。俟二十七月后。举行嫁娶礼。远派宗室、觉罗、及三品以上满汉大臣官员。期年后举行。嫁娶日准作乐。寻常作乐宴会。仍俟二十七月后。四品以下满汉官。百日后举行。亦准作乐。寻常作乐宴会。俟期年后。兵民人等。百日后嫁娶作乐。从之。　　

○又谕、前因明史内。于蒙古人地名、音译未真。特命馆臣、照辽金元三史例。查核改订。并就原板扣算字数刊正。其间增损成文。不过数字而止。于原书体制。无多更易。兹阅所进签之英宗本纪。如正统十四年。巡按福建御史汪澄弃市。并杀前巡按御史柴文显、同时杀两御史。而未详其获罪之由。不足以资论定。又土木之败。由于王振、挟主亲征。违众轻出。及敌锋既迫。犹以顾恋辎重。不即退军。致英宗为额森所乘。陷身漠北。乃纪中于王振事。不及一语。尤为疎略。虽本纪为全史纲领。体尚谨严。而于帝王刑政征伐之大端。关系国家隆替者。岂可拘泥书法。阙而不备。致读者无以考镜其得失。盖缘当时纪事。每多讳饰。又往往偏徇不公。而明史修自本朝。屡淹岁月。直至朕御极以后。始克勒成一书。其时秉笔诸臣。因时代既远。传闻异辞。惟恐涉冗滥之嫌。遂尔意存简括。于事迹要领。不能胪纪精细。于史法尚未允协。前因明纪纲目所载。本末未为赅备。降旨另行改辑。所有明史本纪。并著英廉、程景伊、梁国治、和珅、刘墉等。将原本逐一考核添修。务令首尾详明。辞义精当。仍以次缮进。候朕亲阅鉴定。重刊颁行。用昭传信。　　

○吏部奏、内外各官请封。以奉诏日为始。定限二年。逾限停给。从之。　　

○戊寅。谕、前经降旨、自戊戌年为始。普蠲天下钱粮。仍分三年轮免。福建应于庚子年全行蠲免。但该省有台湾府属官庄租息一项。因与杂税无异。例应照旧徵收。乾隆十一年、及三十五年。普蠲各案内。均经加恩。准其蠲免十分之三。现在又届普蠲之年。所有前项官庄租息银两。仍著照上次之例。蠲免十分之三。俾海外群黎。均沾渥泽。该部即遵谕行。　　

○谕军机大臣曰、阿桂等奏、缅目送还苏尔相等。现在接收办理缘由一摺。其事甚奇。缅匪既反悔前说。何以忽行具禀还人。且苏尔相既经贼匪带回。因何复又送出。其故殊不可解。谅不能因此别藏狡诡伎俩。必因阿桂等、前次掷还原禀。置之不理。边境又并不声张。转将驻兵彻去。丝毫不露端倪。贼匪无从窥测。故有此举。抑系得鲁蕴于缅酋赘角牙处。讦告绽拉机、将其彻回。得鲁蕴始行其志。无虞掣肘。因得复践前言。亦未可定。今苏尔相等、既送至永昌。阿桂等、可即向其询明贼匪此次反覆缘由。先行具奏。仍速派人将苏尔相等、即行送京。并谕以伊从前原系奉差前往。被贼羁留。本无过失。且闻其曾屡次欲寻自尽。情颇可悯。到京后、尚欲加恩。令其不必忧惧。途中并毋庸锁解。即令伴送之员。同其由驿来京。至前曾传谕阿桂等、令将缅匪头目孟团、严加刑讯。细究贼匪因何反悔之故。原因贼匪屡变前说。实堪发指。孟团系缅匪得力之人。自应将其严鞫。令吐实情。并使其多受痛楚。稍可解恨。今缅匪既将苏尔相送回。则孟团即可无庸严讯。即派委妥员押解来京之处。阿桂、李侍尧、皆谙练晓事之人。亦可酌量。若无可问处。则亦不必解来矣。至所称将缅禀详细译出。看其词意如何。乘机勒献表贡。并送还杨重英等语。自应如此办理。缅匪忽将苏尔相送出。其心必生疑怯。此时乘机。勒令将杨重英送还。谅彼亦不敢违拗。若果将杨重英送出。并进表纳贡。原可准其开关通市。完此一事。设或提及蛮暮木邦土司之说。则竟当严饬云。尔等敢于羁留内地职官。本属非理。自应送回。至蛮暮木邦两土司。久经安插内地。岂有复行给还之理。况天朝体制。事皆准理而行。如秤官猛等、本系无罪之人。留之无益。因即遣回该处。并非欲向尔换人。今乃请将久经安插之土司。欲与所留内地人员互换。殊属狂诞。不达事理。断难为尔转奏。仍始终不能完事。且尔果还人纳贡。诚心归顺。即可奏闻大皇帝。加恩开关通市。实于尔等利益不少。尔若稍有异言。即是尔等自行偾事。中国惟严饬边境。不许一人出入。尔即有文禀。仍一概付之不理。尔技复何所施。祸福利害。惟尔自取。毋贻后悔。如此词严义正。传谕后、看其动作若何。再行定夺。总之外夷情性。若窥见内地稍存迁就之意。即视为奇货可居。诡诈百出。若内地付之不理。彼无从揣测。必惶惑恳求。此乃一定不易之道。阿桂、李侍尧自能见及于此。措置必合机宜也。况前此图思德、长清等。一闻得鲁蕴之信。急欲将就完局。意存见好。转为贼匪所窥。事多反覆。及阿桂、李侍尧到后。坚拒不理。贼匪忽尔还人。或转可因此完事。可见办理此等要务。惟在准酌得当。不可稍设成心。而为公为私。总不能外乎天理。图思德、长清、此时能无深悔乎。至阿桂现在既有应办之事。自应暂驻永昌。与李侍尧会商妥办。若其所约日期尚远。即又不值在彼久待。即可起程回京。入阁办事。惟在阿桂自行妥酌而行。将此由六百里加紧传谕知之。仍将应奏事宜。即速覆奏。　　

○是日起。上以夏至祭地于方泽。斋戒三日。　　

○己卯。署湖广总督湖北巡抚陈辉祖覆奏、拏获严金龙案内各犯。系护安襄郧道新调福建漳州府知府姚棻、督率知县马乾怡、史湛、分头缉获。马乾怡、诚实练达。史湛、明干老诚。应否送部引见。批、此二人、著送部引见。又奏、知府沈树声、止随同姚棻审讯。得旨、览。　　

○河南巡抚徐绩覆奏、五月初。得雨州县十九处。续据卫辉、南阳、汝宁、光州、四府州。均报初一至初五日。得雨一二寸、及五六寸不等。省以南麦地。渐次犁种。惟河北望雨甚殷。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三十二



大清高宗法天隆运至诚先觉体元立极敷文奋武孝慈神圣纯皇帝实录卷之一千三十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十二年。丁酉。五月。庚辰。谕曰、圣母孝圣宪皇后大事。赞礼郎德明、于一切读文赞礼等事。尚属勤慎。著加恩交部议叙。　　

○又谕、恩慕寺工程。办理甚属妥速。所有在工之监督等。著加恩交总管内务府大臣、查明议叙。
  </div>
  <div class="pagination">
   <a href="清实录乾隆朝实录_page1364.html">
    上一页
   </a>
   <span>
    ...
   </span>
   <a href="清实录乾隆朝实录_page1360.html">
    1360
   </a>
   <a href="清实录乾隆朝实录_page1361.html">
    1361
   </a>
   <a href="清实录乾隆朝实录_page1362.html">
    1362
   </a>
   <a href="清实录乾隆朝实录_page1363.html">
    1363
   </a>
   <a href="清实录乾隆朝实录_page1364.html">
    1364
   </a>
   <span class="current-page">
    1365
   </span>
   <a href="清实录乾隆朝实录_page1366.html">
    1366
   </a>
   <a href="清实录乾隆朝实录_page1367.html">
    1367
   </a>
   <a href="清实录乾隆朝实录_page1368.html">
    1368
   </a>
   <a href="清实录乾隆朝实录_page1369.html">
    1369
   </a>
   <a href="清实录乾隆朝实录_page1370.html">
    1370
   </a>
   <span>
    ...
   </span>
   <a href="清实录乾隆朝实录_page1366.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
