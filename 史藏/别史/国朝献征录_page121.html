<!DOCTYPE html>
<html>
<head>
    <meta charset="UTF-8">
    <title>国朝献征录 - 第 121 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 121 页/共 245 页</h1>
    <div class="content">　　右通政杜公明传（李濂） 
　　通政司右通政党公承志墓志铭（阎檏） 
　　左通政李公秦传（郭朴） 

　　△通政司左通政赵居任传（实录） 

　　实录 
　　赵居任应天府溧水县人洪武中以耆老授通政司左参议升山东布政司左参议再升左通政尝奉使日本其王赠以名马方物悉却不受　上闻而嘉赉之命往苏松治水居任虽以清介自持而无恤民之心在苏州十余年督治水及农务每霖没田禾不待雨止广集民男妇踏车出水随去随溢低田终不可救高乡之民困于其役不得尽力农而居任恒以丰稔闻永乐十七年以疾卒民用慰悦 

　　△通政使司右通政陈嘉猷传（实录） 

　　实录 
　　通政使司右通政陈嘉猷字世用浙江余姚县人景泰辛未进士授礼科给事中改刑科时朝鲜国王私授建州董山官命嘉猷赍诏往责之惶恐伏罪未几使满刺加国封王航海值风舟坏得不死归治舟再往竣事还升通政司左参议寻升右通政丁父忧夺情起复未几卒年四十七遣官赐祭时成化三年冬十月嘉猷仪观丰伟善于敷奏因宣弹文音吐洪亮尝　英庙所属意云 

　　△通政使司右通政刘文传（实录） 

　　实录 
　　通政使司右通政刘文字宗华山西大同县人以乡贡士选习夷字举正统元年进士授中书舍人仍译字十四年扈从北征还陈边务数事　景皇帝召入便殿面问之寻命提督四夷馆丁母忧诏夺情任事升吏部郎中天顺初以迎驾升右通政石亨败坐黜临安府同知复召入郎中提督夷馆成化五年再升右通政九年命偕都督李文抚安西番三年而后归因乞休致至家卒讣闻命有司致祭文在夷馆最久熟知夷情屡有建请多所采纳云 

　　△通政使司左通政徐世英传（实录） 

　　实录 
　　徐世英字国用常之江阴人祖晞兵部尚书世英幼好学攻书正统末以荐授中书舍人督写武臣黄诰积劳升通政司左参议进南京通政司右通政九年转左弘治初言者论其憸邪冒进贪不知耻以本自致仕弘治三年八月赐谕祭如例世英生贵家历官久积赀厚以此致讥然薄于自奉谨祠祀睦婣族赒人之急有足称者云 

　　△通政使司右通政赵侃传（实录） 

　　实录 
　　赵侃字至刚贵州普定卫人天顺甲申进士授吏科给事中迁都给事中升右通政清理军职诰命侃起戌伍无他长其在言路因人成事而巳适清理军职诰命通政缺吏部意在其属以侃陪文选郎中黄孔昭上请御笔点用故事凡书名先科道后部属吏部以侃居孔昭次　上特点侃名用之命既下而舆议未惬成化十七年五月卒赐祭如例 

　　△右通政杜公明传（李濂） 

　　李濂 
　　公讳明字文昭河南祥符人也姿貌俊伟司寇金堂杜公铭郎中时以公事至汴见而异之试以文优乃遣入邑学弟子员择诸生中有文行者俾从之游公时贫甚顾刻志读书靡间寒暑两肱当几处木之穿由是业益进领天顺壬午乡荐成化戊戌登进士第拜礼科给事中封驳克慎有声谏垣维时陜西甘肃洮河岷州等处边储积弊滋甚公以才望奉玺书稽察之乃会同廵按御史徐舟曁陜西藩臬二司自成化十三年以后各仓场粮刍一一盘验洗奸剔蠧风采凛然凡黜而罪者若干人人不以刻成化末言事者尚细故多被谴谪公掌科事最久多所建白务持大体善类倚赖之丁未春正月天下诸司例朝京辇公首倡大班举劾来朝官丰仪音吐动人　宪庙简注遂擢通政司右参议弘治辛亥转左参议壬子擢右通政公感知遇益夺励不懈出纳惟允声称籍甚廷议屡属公勘处哈密泊廵抚顺天山西皆不果行朝着方留公柄用忽遘疾不起时乙卯春三月也得年六十　上闻讣遣官谕祭有曰方当大用胡遽云亡盖深惜之先是公丧女不出同列奏□□上询公何在其素荷眷注如此公重厚端慎能急人之难乡人凡以事至京者有所控告必尽心之所无不感悦而归初娶刘氏貌甚寝亲族多不堪其配至有劝遣之者公礼之终其身不衰乡人称其有阴德继娶刘氏并受　锡命赠封宜人云子昌正德戊辰进士官御史廵按山西能振扬风纪蚤卒士论惜之天顺壬午东平梁御史觐按河南试知公有称赏语是岁乡试公在中列而梁寔监临有刘佥事瑄者与梁有隙因指公及同榜袁江唐昭梁之所私以奏并逮至京下馆阁覆考其试卷入格乃得释明年癸未会试河南乡试通一榜获第者止袁一人唐登成化乙未进士刘奏之诬于是益验 
【 刘文靖公健撰墓志】 
　　成化丙午　宪庙皇太子纳征有旨取礼科库贮宝钞装盒公偕诸给事开取之库无一贯众愕然失色曰钞非吾侪所必须挨究巳往升调去任者公曰挨究前僚法之正也有误大婚伊谁之责乃奏曰本科库贮宝钞年久浥烂不堪装盒请下户部行令宝钞局选取直挺新钞送库以备用　上允之于是大婚礼成而前僚咸免挨究朝着服公善处大事如此弘治甲寅祥符尹鉴恒以刁民某等忧乃列其□□恶迹走书于公属其白诸新廵按御史除之公笑曰令苟廉慎无难处之民阴害同乡之人以媚邑宰吾不也竟不从其言乡里闻之称长者同邑监生杨献历事武选卒于京邸公往吊之治棺殓且遍告同乡宦于京者共资助之以归其丧时郎中天台戴君豪闻之曰杨生历事吾司不幸客死杜公助其丧独义士邪亦捐俸以助人两德之 
【 银台杜公遗事】 

　　△通政司右通政党公承志墓志铭（阎檏） 

　　阎檏 
　　公讳承志字汝孝别号牧川幼而颖睿甫十岁巳摛文清畅弱冠入郡庠督学王公鸿儒石公玠试而奇之曰天下士也于是声望日溢正德庚午举于乡明年连擢进士授直隶保定府推官公莅以明恕有疑狱则立判决其怙终者不少贷居三年故俗大革治行称天下第一乙亥征拜刑部主事会吏部司属缺员朝廷慎简诸曹更补时太宰陆公重许可独器公奏调验封主事公感奋思报乙卯武帅导　先帝廵行方岳众惴惴莫敢谏公具疏谓朝政紊斁威柄下移宜亲贤远奸恭默图治謇謇千余言辞甚激杖于阙下寻欲解任终养其父谕之曰汝但效忠王事勿以吾系心乃己未几升稽勋司员外郎嘉靖改元预修　武庙实录成覃恩锡诰是冬充晋藩册封使郄馈遗不受癸未升验封郎中甲申议大礼抗疏忤旨复被杖继调考功再调文选先是选法壅于请托公锐意裁抑凡铨除拟注各量才器权贵恶其厉巳深衔之丙戌擢通政司右通政提督武职录黄丁亥值灾异诏求直言公上疏条陈者四曰节财用曰减征需曰饬边防曰练京卒皆切中时弊权贵不悦□阴讽言官论列然无可指之瑕止攻其峭执竟坐罢古所谓因贬见褒者与既归杜宾客绝交际暇则与二三逸老游眺川壑怡神自足弹冠之念泊如也先后抚按荐起凡十数己亥　今天子举用屈滞吏部合台谏疏公儒术弘深特宜甄录不果或劝结津要公谢曰行藏有命君子贵守道不辱身枉尺直寻吾不也庚子北虏内寇郡城卑且坏公有忧亟白抚台檄令增筑民乐输其力工成恃以无恐又捐赀葺古文昌祠轮奂孔饬别构堂数楹羣诸子侄及乡之俊秀课业于中挟策鼓笥洋洋而兴焉公天性夷旷笃于伦理事父乐轩公曲尽爱敬弟承赐进监察御史卒于官恤其嫠字遗孤如巳出处乡人底里洞见恂恂煦煦若无庙廊贵者居常博览强记自经史百氏以至兵刑律历象纬堪舆之说靡不该贯故其文涵肆演迤蔚然成一家言老不废诗视少作尤缜密渊粹得唐人体后学争传诵之晚着忻州志若干卷暮年发泽面晬矍铄无惰容俄顷疾作翌日遽不起遡其生成化丙午十月十二日享年七十有三 

　　△左通政李公秦传（郭朴） 

　　郭朴 
　　李秦字仲西河南临漳人生而颖异嘉靖十三年举于乡明年登进士改庶吉士授刑科给事中寻转吏科左条陈时政六事　上嘉纳之着令升礼科都给事中时分宜任礼部尚书新有宠子蕃颇放纵纳赂秦抗疏劾之分宜惶惧诉辩疏虽留中不报而秦声望大着后竟遭中伤调倅大名分宜屡因考察欲罢秦夺于公论不果秦在郡听断明允屡白疑狱有浚民屈际者素虐其妻妻逃去妻父告际殴死沉尸于河指际雠仆证其事际诬服狱成数岁秦阅案疑之密访于五桥堡民家获际妻际得开释岁饥上官委秦施赈旬日徧历十一邑给散有法全活甚众郡守载之守魏录永荒政式升凤阳府同知父丧去任服除升户部郎中寻丁母丧服除补武选郎中升通政司右参议即左通政自严氏专政淹滞外内二十余年后竟其党所排归来结庐洹上名曰知止时与朋旧吟咏灌蔬种芋此外无所事也卒年七十 

　　○左右参议 

　　通政使司右参议进阶朝列大夫赵公昂墓志铭（李东阳） 
　　奉政大夫通政司右参议王君萱墓志铭（费宏） 
　　张龙（弇州别记） 
　　通政使司右参议张公寰墓表（归有光） 
　　通政使司左参议进阶朝列大夫张公选墓志 铭（黄正色） 
　　通政使司右参议淇泉王公汝言墓志铭（孙矿） 
　　奉政大夫通政使司右参议观一赵公邦柱墓志铭（郭正域） 

　　△通政使司右参议进阶朝列大夫赵公昂墓志铭（李东阳） 

　　李东阳 
　　先生姓赵氏讳昂字伯颙竹溪其所自号也举正统甲子乡贡登乙丑进士第观吏部政授中书舍人直内阁领文臣诰勑事戊辰礼部会试充掌卷官己巳丁母忧景泰庚午起复修历代君鉴壬申兼司经局正字书成赐金织文绮甲戌以岁旱代祀淮渎乙亥修寰宇通志丙子成复赐金币擢翰林院编修天顺丁丑　英庙复辟超擢通政使司右参议督武官诰黄寻充蜀府册封正使其所领多文翰礼仪事余无所见也甲申　宪皇即阼出瑞州府同知至则劳抚字勤综理所属学校尤加意课劝藩臬部使未尝吏视之必称之曰能丙戌丁继母忧归己丑服阕辄上疏乞休命复旧官致仕自是屣脱荣利放意诗酒间虽处城市不异林壑燕游登眺惟意所适京府乡饮礼寘宾席亦岁赴焉丁未　今天子登极诏进阶朝列大夫其卒以庚申九月十日子五翊举乡贡知宿松县竑举进士历刑科都给事中光禄寺少卿靖鸿胪寺序班次立次竚先生风神朗彻性度宽谷与物无忤居家事上恤下务敦恩意亲尚虽疏远必致情爱虽幼且贱亦加礼接庆吊问遗举无违阙解纷拯难常若不及公卿大夫及勋戚贵冑罔不爱慕父丧致客千人仕虽未达而姓字甚着童儿隶卒皆称赵伯颙先生无异辞尤博涉羣籍善吟咏工书翰所著有贻安丛桂二集竹溪小稿若干卷 

　　△奉政大夫通政司右参议王君萱墓志铭（费宏） 

　　费宏 
　　君讳萱字时芳姓王氏别号青崖生有异质七岁书过目成诵十岁能文十六入邑庠学使者见其文皆奇之既冠魁弘治辛酉乡试明年登进士入翰林庶吉士自是益肆力于学馆阁诸老见其文皆奇之越二年拜刑科给事中会今　上改元正德太白屡见君谓弭灾图治贵以实应天今之要务则在戒因循广听纳亲贤臣而巳盖诸司有所建白少与时忤内批辄寝而不行此因循之大弊也故君首及之且其词恳恻有所感动　上嘉纳焉阅月又陈五事其一谓古人记人君君动今既名修撰编修检讨史官则宜令编录时政以公是非用惩劝其四事欲惩怠玩以除盗贼禁科索以苏民困清冤狱以广仁恩去奔竞以振吏治皆时弊所当亟救者闻者皆称重之未几移病乞归时逆瑾擅政以怨除都御史雍泰名君坐尝荐泰罚输边米三百石瑾寻矫令诸请告踰年者皆致仕君遂废处林下几三年庚午瑾败君复故职居兵科值四方盗起君条陈八事谓其患始于玩忽而成于蒙蔽所以御之者多非其人贼能设覆出奇以待我而我徒应以不教之民兵宜屡败而无益也且诏书有自相捕斩之购而有司槩不奉行卫所虽设官军而擅调既难罪责不及今宜重蒙蔽之罚开自新之路更用良吏广蓄将才屈羣策募死士有警听便宜调军策应不专责州县庶羣盗殄灭有期章下兵部多议行之壬申以四川师久无功择才往视众以属君君被命誓必灭贼即条上机宜八事筹虑精核类履军而素讲焉者至汉中闻贼势未衰乃复以添设大将请廷议用都督时源率边兵鼓行而西又以总制属之都御史彭公济物于是渠魁廖麻子喻思俸等诡请听招要我尽撤□兵处其众于开县临江市廵抚以丁皆堕其计欣然会奏以奇功君方入蜀境亟移书辨其不可奏至朝廷幸贼解散且降奖励之勑矣然识者谓廖贼稔恶流毒决不可原且君奏未至亦不能无疑也不数日君果以贼徒复叛闻乃停前勑用君言治主招者之罪君以贼以召误我且其党骆松祥度三儿等皆坐招而蔓也自是督剿益严诸将吏材鄙勇怯及功过所当刺举者铢称鉴别不少假借当道亦谅君忠恳言必见从时方用陈珣代杨宏总兵而以蓝海代阎纲□矣君复疏其不职竟以徐谦周诚易之于是赏罚严明人思奋励战始协力既踰年诸贼擒馘殆尽蜀境乃平　上嘉君功擢通政使司右参议人以宜君素孱弱缘军务积劳益病丙子使荆府册封王子得便道归觐二亲久之始持节还朝妻子皆留家侍养又明年戊寅五月十一日以疾卒京师春秋仅三十有七士大夫惜君之才未究于用莫不悲之君自幼负大志以刚正廉洁自持其自蜀还藩臬郡县发视笥箧示不持军中一物荆王循故事贿赠固辞遇□敢言如在蜀劾贪吏举遗贤表贞烈请帑蠲租赈穷皆非使指所急然得之闻见必吐乃惬性尤嗜学手不释卷其诗平淡清逸文章力追古人疏畅警拔奏议尤明辩峻厉纚纚不穷尝极论军中四害旁引曲喻切于事情诸老亟加叹赏以非流辈可及有青崖集若干卷藏于家 

　　△张龙（弇州别记） 

　　弇州别记 
　　龙弘治中进士性倾险狐媚时寿宁侯帝外家有殊宠而龙阴附之擢兵科给事中再选通政参议　帝亦微得状龙家多姻中贵戚里生夺人田舍赀产会考察吏部拟削职　帝笑曰此人归必亡赖大盗乃令止谪守滦正德初龙以珍异赂刘瑾擢定守刘瑾诛复谄附钱宁召入右通政则日夜趋宁门通中外贿近百万而龙所受谢亦不訾□宁诸给事御史交劾宁比龙龙所挟受徐汉兴白金五百两黄金百两王通白金千两下狱案问朋党交结乱朝政者斩未决以庾死 

　　△通政使司右参议张公寰墓表（归有光） 

　　归有光 
　　公姓张氏讳寰字允清世苏州昆山人曾祖讳用礼赠奉政大夫刑部郎中祖讳稹考讳安甫祁州知州封奉直大夫刑部员外郎初奉政有四子稹其长也次和中顺大夫浙江按察司提学副使次穆大中大夫浙江布政司右参政兄弟以文章节行称于世号二张先生次种濮州判官始　英宗皇帝临轩策士中顺兄弟同举礼部大中名第二及八对策中顺第一　天子使小黄门密至其邸识之以有目生月寘二甲第一大中积官当人都御史会李尚书秉大理寺卿王槩所排大中在李公奏中遂罢官而兄弟四人惟伯与其季不进士而伯实生奉直公其季生大理评事申甫又皆举进士奉直性高简不屑世故祁州满任即致政诏嘉之增秩以归盖张氏子姓不甚繁衍而世登科甲二张先生最有名而公父子仍绍其美昆山之人以是荣贵之公登嘉靖辛丑进士明年知济宁州至则减损户徭拊循流亡州水陆二驿并水驿须冰冱乃给陆以省其费修学舍拣生徒才俊者督课之创方正学先生祠时奉直公就养在济雅不乐公居孔道晨夜饬储待候望公遂疏乞改官濮州濮于济比境而僻公益蠲去繁苛出库钱以赈饥荒水囓州城公新筑增羊马城东郡有大贼诏书名捕不得公阴诱其豪具得囊槖遂捕斩之廵抚都御史上其最兵部以非边功格不行丁内艰服除补开州州濒河河溢水退多填阏之田豪民兼并以虚租影射下户公命鱼鳞比次以绝其奸辑二州志修卫公子路墓升刑部山西清吏司员外郎尚书以公才令摄浙江司郎中独循宽法人以无冤居顷之予告归养奉直公春秋高爱公甚常同卧起顷刻不离年八十有四而终公居丧庐墓有乳燕之祥服除授通政司右参议司事清简散衙后即从名流赋诗会九庙灾诏京朝官三品以上自陈而公秩五品往见夏学士问诏旨欲自陈夏公谩应之曰可盖素不乐公欲悞之也公遂自陈得致仕以强年坐废论者惜之其后抚按先后荐吏部特表荐皆不行公之归也惟以图史自娱临摹法书挥翰竟日不倦而好游名山初尝从奉直公观雁荡登天目父子相随衣冠俨雅浙人慕之后益得纵意渡浙江南抵武夷至匡庐还观石锺小孤采石九华黄山白岩足迹几遍东南先是坦上翁与名士吴珫陆昆辈湖社□□初亦与其中坦上翁者前工部尚书刘公麟也□安李尚书尝称见翁岘山了无宿具惟以乳羊博市沽风雨潇潇欣然达夜高风可□□翁独与公善公晚入社而顾尚书诸名贤皆在公春秋如期至苕上社毕辄游山然以其人夷旷多爱所至大吏迎将人比之郑庄千里不赍粮自阳明殁后学者稍稍离散公尝游其门至是吉水邹谦之余姚钱德宏以师门高第会讲怀玉之山公欣然赴之欲以明年大岳之游而遘疾不起矣实嘉靖四十年正月二十四日年七十有六公人笃于行谊事长姊终身孝敬不衰置义田以赡宗族少年有善推奖逾分以故多依归之陈主事者分司济宁诖误系狱公抗言□者竟白其冤杨太仆杖死朝堂召故人宾客棺□所部三州经三十余年其人犹不绝问遗其见爱如此人或当筵有所凌忤但坐睡少顷欠伸即命肩□□终未尝有所较也晚岁惟务游览在舟中之日□□家事一无所问人望之萧然有神仙气云 

　　△通政使司左参议进阶朝列大夫张公选墓志 铭（黄正色） 

　　黄正色 
　　静思张公与余同举于乡同登甲榜出宰又同浙地及内召公擢给事中以言事罢职余迁南台亦以言事谪戌其出处意气仅相同也而今巳矣伤哉公讳选字舜举静思其号世无锡人张之先在宋有循王者薨葬青山相传公之远祖入国朝讳策者寔公五世祖策生谡举贤良方正任广东高州府通判生士名士名生友谅友谅生东涯翁献可以公贵封萧山县知县娶周氏封孺人则公之高曾祖考妣也公生而秀拔东涯翁杂生徒中教之颇觉聪颖稍长锐志于学虽祁寒溽暑诵读达旦文恶剽窃务得肯綮乃巳正德乙亥恒山张公督学补邑庠弟子员公故家贫需馆榖养父母中罹顾华二孺人丧贫益甚其游从者乐其造就彬彬多成材时邵文庄公慎许可每见公文特叹羡之于是师资日众嘉靖戊子领应天乡荐己丑第进士筮仕浙之萧山萧山固绍兴隶邑当闽楚要冲人称难治公下车厚儒生兴学校尊乡饮别淑慝士论攸归民情向化然后稽册籍括丁田之多寡较赢缩均徭役之重轻验丰敛而征国税虞浸涝以筑海塘土□肆攘夺者抑之冗员恣□食者汰之尤所严者民命无论赝公必阅实始绳之法设施朞月遐迩胥向而颂声作矣他如诚格海神而护堤沙涨仁孚物类而兽遁蝗殄岂古所谓偶然者非耶诸监司风闻交相腾剡遽沐内召辞邑之日行李萧然士民立生祠树去思碑识感云赴铨擢户科给事中缄书报东涯翁曰儿今叨言官矣言官哩嘿恐贻尊人羞适值　太庙祫祭　上遣勋臣代行公思鬼神不歆非类夫子不云乎吾不与祭如不祭矧祫祭大礼　圣驾不出必有沮之者即疏奏大阙候旨　上御文华殿览疏震怒命廷杖八十杖折者三公精神愈爽谕杖者曰吾罪甘死汝无累　圣天子有杀谏臣名杖巳出朝濒死藉诸元老洎同乡诸君投之砭剂幸获生还抵家养疴禅院授徒赡亲出入徒步凡有所往必告亲而行遇奇果辄怀归以献东涯翁晚遘咳逆周孺人亦患首疾公遍求名医治之勿药乃喜一日不戒于火阖门惊悸公百方经画构堂数楹公语宗戚曰吾非爱轮奂也勉强安吾亲防火警耳公置别墅力课耕农又语宗戚曰吾非好劳勚欲给亲饔飱耳时抚按诸监司灼公廉□□孝屡荐于朝公固辞之二亲捐养公丧之如礼初□在室出告反面如存故西淙洪公颜其堂曰忠孝公平居接人煦濡谦虚未尝形矜骄色伉俪相敬如宾待从弟情踰同胞下迄子壻训导谆切人或非义于之畧不假借立论不避权贵处朋侪肝胆毕露当春掩骼埋胔暑月施药膏疗人疮疡隆冬煮糜粥赒冻馁使公握枢机以生天下其雨露沾被可推也公暇结社碧山偕行辈缙绅率会啸歌觞咏追王谢故事岁学宫行乡饮酒礼虚大宾以俟公赴数四佥曰宜之丙寅冬　世宗皇帝大渐轸念曩抗言受谴诸臣遗诏复公给事中加升通政使司左参议致仕未几　今上即位建储覃恩进阶朝列大夫隆庆戊辰十一月卒距生弘治甲寅十月年七十有五所著有谏垣遗稿归田养浩集碧山吟社稿卜筮范占作县事宜躬耕记事等集藏于家 

　　△通政使司右参议淇泉王公汝言墓志铭（孙矿） 

　　孙矿 
　　王公讳汝言字子慎号淇泉其先吴人徙山东之滨州高祖能永乐中以军功授武骧左卫百户遂居京师生福福生弘弘生二子次曰镰镰布衣豪娶张氏嘉靖乙酉二月三十日生公于京宅公生有异质十岁能文弱冠游乡校中己酉与余兄少宗伯公同举于京兆明年试春官不第入太学是时先君宗伯公祭酒大奇公癸丑复与余兄俱进士出身授行人有廉直声咄咄台省选矣丁巳乃迁户部江西司主事是时执政贪初选时人或谓公曰囊空矣称黛□如公曰是赀郎矣且以是入也欲志行得乎是□转饷辽东明年监江南税又明年以母忧解任壬□复除户部浙江司主事监银库司出纳侩人奸□公詷察密纤琐无不加意增定诸约束至今遵之会公宗人有与贾钱通者人因以伤公公性褊急闻之不能平因之尊官所辩焉尊官曰徐之事未可知也公愈怒忿激不能择辞攘袖曰索贿者岂人乎骨肉相残子孙隶乐籍而是时官尊者方不饰于簠簋以公设语侵之遂大恨癸亥大计吏公遂贬一级外补扬州府通州同知台使者檄守江都巳又守海门江都饶而冲海门僻而贫公以簿正减供张而以本业劝瘠土不数月两县皆治于是江北一时翕然称王同知声誉流于四府诸州最会客将来镇通州纵其军恣睢于市公持之又面数其罪于途客将者遂劾公以废格军兴公亦疏辩而是时以倭寇方剧　天子不欲伤□臣意诏下复贬秩一级而州同知品从六贬则正七秩当知县大学士李公兴化人稔知公善因请于天官愿得王同知治敝邑乙丑五月遂除兴化知县政自刻励公廉不私一钱讼者见辄决狱辞皆造自手胥人莫得与焉县患水筑堤障之自后稍得有秋贫民归业县中政清莅事二年仍擢户部陜西司主事抵沧州闻父忧未及任归庚午复除户部潮广司主事赠父镰如其官母张氏安人明年迁通政使司右参议公人豪爽好读书以博闻多能自负应物敏速官无逋事工书喜谈笑在京师宾宴饮无虚日典州县亦乐延接即邻境士大夫无不谓淇泉公亲巳者然狭中不能少忍好刺讥时事有不善者虽非巳所与常哓哓不巳又负气高自标置以不折节于人贤故贵者多不喜庸流亦多厌之用是频起频仆及是迁也寔以公登仕籍久向遭谪非其罪特超用之而忌者犹谓公才非异等快捷方式致显位意稍不满踰年复言者所中谪两浙都转运盐使司副使改忠州知州治如在兴化时蜀中称之明年大计吏以通政使司右参议免官家贫甚僦屋以居衣食或不给而谈笑自如世言察廉者不当于官当于家岂不然哉公好奕与人对奕或竟日独居则读书娱间授徒焉余尝共公奕公曰仆复官矣公知之乎余曰何哉公曰今兹以通政参议罢也岂知州乎因公大笑无何病矣公素知医及病作甚笃诸医皆不效莫知所公稍以意指授之得少间寻亦渐愈然衰颓非昔比矣己卯病复作遂不起 

　　△奉政大夫通政使司右参议观一赵公邦柱墓志铭（郭正域） 

　　郭正域 
　　予与安甫自童子时同起庠胶予长安甫五岁乃安甫先予六年举于乡后予六年成进士予在翰林安甫在吏部予南安甫亦南予归安甫亦归安甫于里中独雅重予两人生平多切劘语凡文章行艺予不忝一日之长言无忌讳而安甫领畧独深予遘大难安甫惊悸泣下其后安甫无疾而逝天何夺吾安甫之速也按状安甫姓赵氏讳邦柱其先豫章庐陵人宋宗室有经畧豫章者世家庐陵自敬荣公徙楚之咸宁生魁贤魁贤生鹤诸生饩于庠生安甫其仲也性颖敏美秀白晳望之如玉人时蒲圻魏顺甫有文名海内一见安甫文大奇之曰吾阅人多矣无如赵仲子遂以次女女焉年十四补诸生十九岁丙子举楚第三人己丑举礼闱授户部主事监崇文门税课九门盐法蓟州边饷一毫不入私槖人称其守改吏部主事有馈玉卮而诡言墨挺者觊其受也见而郄之诸凡干渎一切□□巳念姚太宜人病请告归而太宜人逝以不及□□敛龥天擗地布席柩侧服阕谋屏居田野奉太公菽水而太公促之行甫治□而太公捐馆哀毁骨立会铨部与政府不协相君故以事憾先后吏部诸郎遂下旨半逐诸郎而公名在所逐中调南京礼部仪制司主事朝野不平而公无几微见颜色在南十年买舟负米以供朝夕意豁如也少宰止庵杨公宣言于朝曰以赵某才品可久淹南耶改南京吏部文选司郎中时太宰见台曾公有道经留都者访人才于曾公公曰诸曹吾所未悉也吾署中宜莫如赵贤巳升南京光禄少卿曾公意未惬既致政去复以书言于当路不令公知也会以　皇太子千秋入贺时宰握其手曰公久淹南中此间宜藉重公公薄其人不答久之升通政右参议故事诸中贵以银台外府所请乞讼词以百数动至破人产公痛惩其敝关说不行诸中贵伺公上疏至殿庭环而谇语以百数公不应第命持一名刺诣司礼诸阉悉鼠窜会科臣有附执政疏言相权渐轻者公适在大司马李公坐谓公曰此疏殆有微指李公曰何谓也公曰是欲以逭四明山阴责耳李公未达明日台省藉藉如公言李公谓公曰仆阅全疏数过未喻公见疏首即了了此其智奚翅三十里哉有丞某具疏言天下事以时宰方唐杨绾宋文彦博公□其荧爚视听屏去不奏会署务旁午于一切奏报多所厘正梓书安甫故瘦削似不胜衣又重感时事纷沓有远引意遂乞差归里于近市隙地构一小楼避嚣计亡何以疾卒平居无疾言遽色临事不以利害祸福动其心自髫年与伯兄贡元公季宜黄令共朝夕驩甚及宦游抚诸侄如巳子处私室虽溽暑不岸帻娈童季女不入门食不兼味布衾裘葛不敝极不更也尝言仕宦须早归休计卜地园林凿池养鱼植花散步聊以颐性命摄身心何必车生耳哉通籍至膴仕手不释卷尤好诗歌不作近人语而天夺之年弗竟其学所著有享帚言南游草悠然斋尺牍纳言愚得周易注疏等书行于世生嘉靖戊午卒万历庚戌年五十有三 

　　◆南京通政司 

　　通政 
　　参议 

　　○通政 

　　南京通政司右通政强珍传（实录） 
</div>
    <div class="pagination">
<a href="国朝献征录_page120.html">上一页</a><span>...</span><a href="国朝献征录_page116.html">116</a><a href="国朝献征录_page117.html">117</a><a href="国朝献征录_page118.html">118</a><a href="国朝献征录_page119.html">119</a><a href="国朝献征录_page120.html">120</a><span class="current-page">121</span><a href="国朝献征录_page122.html">122</a><a href="国朝献征录_page123.html">123</a><a href="国朝献征录_page124.html">124</a><a href="国朝献征录_page125.html">125</a><a href="国朝献征录_page126.html">126</a><span>...</span><a href="国朝献征录_page122.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
