<!DOCTYPE html>
<html>
<head>
    <meta charset="UTF-8">
    <title>国朝献征录 - 第 45 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 45 页/共 245 页</h1>
    <div class="content">　　○光禄大夫柱国太子太傅吏部尚书兼都察院左都御史致仕进阶特进荣禄大夫赠太保屠公滽神道碑铭（李东阳） 

　　李东阳 
　　公讳滽字朝宗其先汴人从宋南渡迁淮阴再迁无锡五世祖讳季始始迁鄞曾祖讳顺祖讳子皆赠荣禄大夫柱国太子太傅吏部尚书父讳瑜累封荣禄大夫太子太保吏部尚书公始登第即以疾乞归越五年辛卯试监察御史壬辰实授勾稽湖广军储情法两尽甲午廵按四川革旧弊十事王襄敏掌院令总诸道章奏且荐其可大用辛丑起擢都察院右佥都御史至己巳历迁至右都御史或谮之调掌南京院事占城国安南所侵王子古来奔广东使愬于　朝公受往勘移檄安南谕以福祸辞对甚婉因请停册使俾古来就馆受封募健勇千人乘海舟二十护归国古来以金宝饰器异香奇木报公峻却之国人以疏请　上命公受之再辞乃止弘治改元戊申　命总督两广军务兼巡抚其地公乞终养不许督讨徭贼俘斩数百计　赐白金彩币己酉　召掌院事庚戌以疾恳辞辛亥乃得请道闻母徐夫人丧癸丑南院阙廷议以公名　上特命还掌院进左都御史加太子少保以灾异陈二十事多见采纳宁化王罪干伦理颇涉暧昧既遣官核实逮至京师辞不服公擿其疑误稍开其端多所宽释会荣禄公疾以诗趣归因复乞终养不许丙辰吏部阙廷荐四人　上亲书公名付内阁升吏部尚书太子少保如故公博采舆论务公黜陟每考察见以丧去任者非大过不去注选至恶地必停笔良久务以土俗稍宜者补之内降颇冗以灾异执奏言甚剀切重建清宁宫成　诏西僧庆赞公率诸大臣力陈不可又以彗见会奏十事早视朝勤听政其首也丁巳秩满加太子太保公以亲年踰八十请预　赐封诰许之戊午　今上在储宫出阁进学加太子太傅进阶光禄大夫勋柱国　赐麒麟服庚申周文端以户部尚书致仕公因召对言周经不宜退虽忤　旨不变因乞致仕特赐勑给驿令有司月给廪粟岁给舆隶归一年居父丧乙丑　今上登极以诏例进阶特进荣禄大夫正德戊辰复勑召至京仍以太子太傅吏部尚书兼左都御史赐蟒衣玉带及御制龙文诗历代通鉴纂要时逆瑾盗政先有都御史笞辱御史以徼宠幸瑾以激公公不肯有以私憾族瑾钩擿兵部尚书刘公大夏往事罪必欲寘之死公委曲调护乃得□论其它随事旋斡者尤多瑾意不满再夺月俸公亦自度势不可支复乞致仕以去壬申九月无疾而终寿七十二　上辍视朝一日赠太保公体貌魁硕器宇宏阔达治体精法比每值疑事大狱对众属藁不烦窜易然自处谦逊未尝挟以骄人在吏部尝援王文端王忠肃故事请起王端毅与之共事及与兵部尚书马端肃同太子太傅部当班上谓其先进特疏让之 
　　太宰屠襄惠公滽部堂燕居令办事官捧砚时公新衣白绫甚泽其人误倾砚汁狼籍公衣惶惧慑息顿颡请罪公曰去去汝何者吾方恶其泰白而易汗也此与韩魏公不责碎盏吏同襟度矣乡有柴姓者假称屠公子沿途骚动人以闻于公意公必大加谴责诘发其奸公但呼而戒之曰汝吾子亦不辱但难汝父耳法有明禁自今慎无复此其人顿首而退归营第宅规画巳定前老妪败屋二楹适当门楼之基屡使人从容譬说而欲券之其妪坚不听命既得吉矣公于丙夜从一小奚往扣其门妪曰扣门者谁小奚告之妪曰此不过欲券吾屋耳此吾死生所也券则须徙吾惸惸老寡将安归乎公曰汝第起吾与汝商之汝意不过惮徙耳今券而不汝徙也但去败屋而更之新听汝居也不限以年令汝子以其赀买贩稍生殖俟别有家也而方议去住不亦可乎妪曰即如是幸甚但烦明载券中耳公乃袖出柴薪二锭凡重二十四两浮其直付之妪乃以其子贩粥日有生息久之告公辞去公遽止之曰此可相安不汝厌也妪曰赖公之赐天亦助之今巳立业娶妇矣择日当徙复何待乎公曰妪幸得所其如去旧邻何款以饭食之惆怅而遣之鄞洞云张翁尚书文定公邦奇之父也公学宪时其听事仅二楹上官过访颇不便旁一楹乃其叔之居也适叔有宿逋愿售公以倍价买之将重构焉告于翁翁问价几何以若干对翁知其倍也甚悦巳忽澘然泪下公讶问故翁叹曰噫吾想至日拆彼屋以竖我柱使其夫妇何以情是以悲耳公乃恻然曰大人宽心儿当还之遽抽身取券翁又止之曰毋吾计其银巳随入手偿人去矣将若之何公曰第并其价不取可也翁乃忻然曰若然慰我甚矣吁翁之孝友仁慈载诸传志允哉淳德此特其遗事一节耳宜其笃生文定勋名道德卓然一代纯臣也 

　　○吏部尚书倪文毅公岳传（吴宽） 

　　吴宽 
　　公讳岳字舜咨姓倪氏其先从宋南渡家于钱塘国初诏徙江浙诸省民实京师公之高祖启在徙中故今上元人自启以下三世皆未显至公之父谦在　英宗之世始以进士及第入翰林仕至南京礼部尚书卒赠太子少保谥文僖文僖尝奉　命祀北岳其配姚夫人夜梦绯袍神人入室寤而生子文僖因名曰岳即公公生而瓌硕迥异常儿性更孝姚夫人没时年甫七岁居丧哀而尽礼吊客叹异幼即知向学业文之余兼通吏事偶有羣吏将赴吏部试戏出狱词题令剖断旁观者曰此老吏笔也识者巳知公他日非特以文名者文僖以翰林学士主顺天府乡试怨家中伤谪戍宣府公从行患难中学业益勤既长文僖择日筮宾行冠礼边人环观叹羡自是习行之天顺壬午以宣府学生乡试中式甲申登进士第年二十一选庶吉士绩学翰林预修　英宗实录成化乙酉授编修实录成加俸一级先是文僖用诏恩复学士一时父子同在翰林人以荣后文僖擢南京礼部侍郎致仕家居公乞归省因过钱塘展墓还任乙未秩满进侍读明年选充经筵讲官于是文僖再起尚书仍以疾致仕公再乞归侍竟遭丧服除还任适　今上　皇大子讲学春宫诏辑文华大训内阁大臣首以公名上壬寅书成进学士甲辰充春宫讲读官丙午擢礼部右侍郎仍　命经筵进讲弘治戊申　今上即位改元之岁进左侍郎癸丑拜尚书丙辰加太子少保改南京吏部尚书己未再改兵部赐勑参赞机务明年召吏部尚书兼大子少保如故公状魁岸目光炯炯袍笏伟然望之如神天资明睿文敏捷若不经意初在翰林凡考校纂修绰有余力每进讲　上前以古义附时事劝其言剀切而音吐洪畅人拟之范祖禹　上屡属目始有大用意及在礼部遇事如素习无难易即治累遇行大礼凡载于仪注者既多赞相合礼若国朝自　德祖以下九庙巳备及　宪宗山陵礼毕　神主将升祔于制当祧庙下礼部集廷臣议或以　德祖以下四庙以次当祧至　太祖百世不迁之祖公以此说固所以尊　太祖然岂　太祖崇本尊亲之意哉故周既追王太王王季又上祀先公以天子之礼其意盖出于此国家自　德祖以上莫推其世则　德祖乃周之后稷也不可祧　懿僖仁三祖以次当祧至　太祖太宗周之文武百世不迁今　宪宗升祔当祧　懿祖一庙宜于　太庙寝殿后别建藏祧主之所如古夹室之制每岁暮则奉祧主合享亦应古祫祭之制时又有言　孝穆太后当祔庙者复　诏议之公言周之姜嫄帝喾次妃后稷之母故周礼有享先妣乐舞葢指姜嫄而鲁颂閟宫之诗特见其名此别庙之明证也且唐宋以来皆有故事可考如奉慈殿是巳今　孝穆神主宜于奉先殿旁别立庙岁时祭享悉如奉先殿之仪知礼者皆以其言然奏上　诏悉从之二疏葢皆出公手云时　令上初元慨然欲新庶政公与同官协心辅政首革淫祠正神号将举宿弊尽除之建言者因及孔庙从祀诸贤亦宜改正公言汉儒专门六经转相传授煨烬之余赖以不坠其间诸儒立身不无可议然传经之功自不可冺故自唐以来列于从祀彼七十子名字载于迁史巳久又何必以区区臆见追论于千百年之后哉遂格不行未几尚书耿公自南京召至适以灾异求言公偕上七事又以八事继之大率劝　上躬节俭以先天下言今天下奢靡成俗财匮民穷惟从所好而巳且天下之土地有限而宗室之分封益增百年后又将何以处之宜以时减杀又近岁额外设官颇滥凡所供给皆出于民民安得不困宜以时裁革公尝以所当言者尚多不能专主恨及拜尚书适京师有大雨雹之变即上言天之告　陛下至矣葢变不虗生宜深求其故以回天意可也又劝　上勤讲学开言路黜奸贪进忠直止无功之赏停不急之役番僧惑世以异术售不宜复召而来贾胡邀利以夷兽进宜却而去故事四方奏报灾异多不能数奏惟岁终一上至公次其日月先后援引经史证言甚恳至欲　上下同加修省不事虗□　上嘉纳之尤严度僧道之禁以近世弊事莫甚于此有言及者辄辟之既以政事巳任士大夫争推重其才然所以取怨于人者亦多矣在南京吏部奉诏考核诸司人服其公明无异议者以灾异迭见率诸公卿条奏二十事如法　祖宗谨好尚恤军民选将帅积边储等事皆切于时后复以凊宁宫灾再以二十八事上　诏皆下诸司看详行之公既有才具部事益简人以不足竟改任自永乐间迁都于北每以武臣一人有重望者留后而以兵部尚书共事故其责任视他部重人以公宜一时武备修举军民倚重相戒不敢犯法留都肃然于是　上知公果可大用始有吏部之　命公居常则能鉴别人物一旦当铨选抑扬进退各当其才或言别白太过终当召怨公不恤曰吾知宰之职当如是若诸末务不喜纷更日昃退归私第若无事者当廷议凡军民利病能究知其故正色侃侃言之众亦惟公一言而定天下想望其风采方以吏部得人贺而公以疾不起矣年五十八疾革昏愦口喃喃犹及御虏□葢时边报方急也索笔作书惟及朝政其狥国之心至死不巳自幼事其父与继母郭夫人能尽子道友爱诸弟不以异母间其恩意诸弟亦谨事之至于亲戚故旧所以周恤之者尤至平生驭下虽严然未尝妄笞辱一人故人望其外若不可亲其中心实厚也卒之日人莫不痛惜之　上闻讣震悼特赠荣禄大夫少保谥文毅公娶卢氏生一子夭继娶袁氏无子以弟阜之子霦后霦蒙　恩授中书舍人三弟阜登进士第今工部郎中宽与公同朝三十年同在翰林同侍春宫颇知公乃因阜等之请传其平生藏于家　论曰国朝罢中书省专任六部治政事圣谟深远超出□古当时尤慎简六部之长欲其练习庶务俾三岁更迭之后既不行有缺止于转迁而巳百余年来政事举息则存乎其人若其间或稍自振迅众辄相顾而惊以立异故东汉时在位者多清确谨畏循常袭故之人其弊必至取媚于时如胡伯始而后巳如文毅公人挺然任事不少避忌其亦有大臣之风者哉 
　　国朝父子学士翰林得并谥文自公父子始文集并传自王忠文后再见云 

　　○吏部尚书马公文升传（王世贞） 

　　王世贞 
　　马文升字负图河南钧州人生而有异兆貌瓌奇多膂力尝与羣儿戏角之靡不仆者七岁读书知大义踰冠举乡试二十六登进士吏部尚书王直异其才选授监察御史勤力自课所论建靡不依傅大体时领台事者王文王翱皆严重鲜可而独寄腹文升以国器出按山西再按湖广所至发奸摘伏有神君称墨吏相率望风解印绶去还领全台章奏以母忧归服除超拜福建按察使镇守中贵人虐而肆独文升能制之小敛戢人谚语以美焉进南京大理寺卿丁父忧归成化之初固原土夷满四与其党劫其从子指挥璹据石城以叛陕西廵抚与中贵人将讨之大败事闻合宁夏延绥兵讨之复大败　诏逮廵□诸臣俱下狱而即家超文升都察院右副都御史代之廵抚俾佐总督都御史项忠率京边诸军五万人往讨文升驰急传十日而至陜时兵巳发则简练其留后者申约束通转饷五日而严驰至军偕项忠屯中路贼来敌与战杀伤相当居数日复战少利而伏羌伯毛忠意轻敌先登贼徼其归路战死众惧欲退而文升乃率麾下后继且令斩先退者众始得不败文升复言于项忠尽焚城旁草及断汲路贼始稍稍困诈请诈项忠与总兵刘玉以轻骑往未得要领而文升复继之满璹乃乘间出降而满四等复鼓噪坚守会得降人杨虎力故与满四腹心使间而诱之出伏兵执之石城寻溃先后俘斩首虏七千六百有奇获其男女老弱二千六百文升请于项忠释使归里而命右布政余子俊平夷其险敛战胔悉瘗之以少牢祭其人悦捷闻进文升左副都御史仍赐金帛汉中流民李胡子倡妖言挟其众以叛潼关军余火蝎儿蒲城民王彪负山铸山因肆劫掠文升悉捕灭之灭西固番族之不即命者三十余曹虏牧河套将窥伺我文升多筑城堡募土民数千授之兵使相聚保虏乃徙去临洮巩昌饥延绥旱文升前后设法转刍粟给之所全活以万计时茶法巳久弛文升饬之以易番马八千余匹军中骑皆给遂疏言时事十五条及御戎三策上皆嘉纳进提督甘凉宁夏三镇军务虏寇临巩文升遣兵逐之至黑水口破擒其平章迭列孙虏复寇韦州深入至好水川文升复纵兵破之于汤羊岭斩首积级至二百余获其马牛羊辎重不可胜计名其岭曰得胜坡勒石纪之遂进兵平岷州叛番获其酋首文升有所奏捷不夸张中亦无主之者以是报赏薄久之始入兵部□侍郎三品满九载仅予二品禄奉出饬蓟门以东至辽左边备文升严汰其弱弗堪者而制五花营八阵图教之使习皆精兵还进左侍郎时陈金戊等后文升而廵抚多诇伺将吏小罪辄逮逮辄罚马而释之将吏既怨且狎法而马价亦踊贵文升上边事十五条因反之金戊以是衔文升时海西卫都指挥散赤哈移文讦验夷管指挥受其珠豹皮官究管指挥惧赂其都督产察使系笞散赤哈恨之乃率所部十余骑称入贡欲以面闻金戊而守将以非所入贡道却弗纳散赤哈益恨而过经女直建州三卫亦以朝廷昔诛董山誂不平因留散赤哈聚兵得数千骑大掠凤集诸堡金戊集兵拒之则巳去矣独近塞者僧格等十八族皆巳有使贡恐误中兵而留其使走之抚顺所白其状金戊方欲自解与副帅韩斌谋置之狱而夜掩屠其族殆尽更奏捣巢捷且请大兵议剿抚太监汪直方锐功名欲自往言于上遣太监怀恩覃昌等诣内阁召六部议万安等相顾莫发而兵部尚书余子俊言虏使入贡而掩屠其家何以中国恩曰然则抚之乎抚之以一大臣偕大通事往可也其意欲以沮汪直而文升疾应曰善怀恩入白之上即传旨命文升偕大通事詹升往而直闻亦有所憾于文升矣文升至乃尽赦其被屠家余众数百人抚以好语且给之布粟而海西与三卫亦来听抚文升察其意不尽实乃具言其状而行诸路大兵以待俄复入寇大兵发斩首二百余级生擒数十人卤驼马称是因兵威以谕都督产察惧悉请归命而汪直意不能已欲自出以功至辽左而事定矣文升与议戒勿用兵直亦阳听纳然衔其敌礼且无所馈而陈金戊则饬厨传盛供张见直叩头便左右傔从皆有贿相与谋而倾文升矣文升竣事归锡彩币羊酒理部事而直则巳密疏言文升实激之变于是复偕刑部尚书林聪等往勘如直言而文升得戍四川之重庆卫天下闻而寃之汪直既倾文升则偕陈金戊大发兵破诸属夷金戊拜赏赐倾府库未久皆败而文升复起以左副都御史抚辽东士卒皆鼓舞而当陈金戊厚者不能无自疑文升坦怀待之而日孜孜理军政且禁戢中贵人洪义总兵缑缣之朘人益称之何进右都御史总督漕运兼廵抚凤阳等处文升至而其地旱文升策之岁且侵乃预江南粮二十万石舟费千万两免一切采办以待之岁果侵文升出以赈贷且平粜藉而毋流莩召拜兵部尚书文升念天下方困用兵思所以休息之而贵州都匀之叛苗不即命守臣请合三镇兵追讨文升议不可惟遣官勘处而巳卒无他时　上幸方士李孜省欲有所荐引代文升而间之　中旨调南京兵部尚书参赞机务留政一新　孝宗皇帝立召改都察院左都御史入见于文华殿赐彩织绯衣一袭从幸太学坐听讲于□伦堂侍经筵赐白金文币宝钞　上躬耕籍田与行九推礼既宴而教坊以杂伎陈且出亵语文升正色曰汝曹第陈农家作苦使新　天子知稼穑艰而亵语何咸逡廵却避公卿愧之时太监陈喜以方士邓常恩言诱　先帝于岳镇海渎俱立碑隐语下寘宝物厌镇文升请悉仆碑发函入宝物于官从之乃复条上十五事如简风宪重刑狱禁摭拾严考核申命令广储蓄驱术士清僧道节财用皆凿凿中窾　上皆嘉纳时　上山陵未毕而中官郭镛请益选二妃以广储嗣文升独持不可而少詹事谢迁亦言之乃□四川□西浙江建昌灾异洊作文升上书言之语甚危且请行赈施蠲采办银课与额外征税　持命文升提督十二团营兵马掌院事如故二品满初考时子总以乡贡士待选文升使请外曰必大臣子而京秩谁当外者寻复兵部尚书京师大水上疏陈时事十余条于贵幸多所侵而严核六军诸校斥其贪黩选愞者三十余人以是有怨家夜持弓矢警文升门又飞书证其过射入东长安门内事闻　上严令锦衣官校缉访而给金吾骑士十二出入文升卫文升因乞休　优诏不许属文升有小疾而虏小王子以数万骑驻大同边外势汹汹　上使中贵人挟医视文升疾　赐上尊脯因问计文升谓此虏方败于他部势巳绌无能也请密之备而杨声逼之虏果徙去安南侵夺占城之五州地诏勒还之数支吾不服文升言万里隃度固难且不足廑　九重顾而会二国各入贡贡使至乃请面折诸廷安南词服因谕以恩威利害且厚赐之归而果还侵地广西土守岑钦与侄溥相雠杀廵抚欲因以功请讨之文升不许第令腾书戒饬巳皆悔悟纳款请死时南畿浙江大小河南山东陜西山西旱文升请亟　勑抚臣发庾以赈遣使崇祀羣神民祈请马政弊甚苦孳生寄养者复请覆核减定其额着令　上以文升在任久特加太子少保久之又加太子太保　皇太子出阁讲学再进少保太子太傅阶光禄大夫勋柱国而文升上章请择正人辅导以端　圣功得谕德王鏊等十余人有　旨传升画工张玘等二十七员锦衣千户文升力诤谓此　先朝弊孔赖　上初窒之今复启之耶且无功而冒武职使边将解体而江南岁侵有司请募民入粟授以指挥等官文升复诤以授以散官可也授之指挥亦能使边将解体　上皆停弗行费州苗叛文升奏遣镇远侯顾溥讨之克其寨数十斩馘数千级苗遂平西虏数入寇甘凉文升请使游击将军鲁麟击之而调延绥洮河兵后继斩其剽掠者百五十骑虏乃退哈密忠顺王者故元遗孽也　文皇帝宠其王予金印使率其民城哈密居之以通西域贡道其位高而兵最弱忠顺王死王母当国吐鲁番酋锁檀阿力所擒卤人畜并夺其金印以去锁檀阿力死子阿黑立以金印归我文升请以王母之甥陜巴忠顺王填之阿黑怨明赏薄陜巴贱种也何得王哈密复轻兵入哈密虏陜巴及金印以去而使其骁将牙木兰以三百骑守之文升奏请执阿黑之贡使写亦满速儿等四十余人流闽广而荐都御史许进抚甘肃使率副将彭清等选番汉兵倍道而至夜坎城登破之斩级六十降自保者八百人牙木兰以千里马走谒阿黑而阿黑方与赤斤蒙古卫相□攻不能大发兵使别将将轻骑五百图复哈密复赤斤卫兵所徼杀殆尽乃遣使上书谢罪请归陜巴及金印于是文升亦奏还其贡使酬以少金帛而哈密复矣皇清宁宫灾　太皇太后　皇太后同居仁寿宫　上命文升与工部亟议修建文升上言团营军谷丸于役甚矣不可复相苦楚蜀灾亦不胜采伐而三厂有储木尚可材太仆马惜薪薪其价可以资工匠木石费也不足则幸发内帑数万金以继之报可葢落成而公私不告匮　皇太后徙居之欢甚予文升一子锦衣百户　赐锦币亦优等而北虏火筛大入边杀掠吏民　上忧之甚　召对便殿　赐酒馔给笔札询以战守之策文升乃荐保国公朱晖等十余人使选练营卒待报启行责沿边诸将坚壁清野谨烽火急收聚虏虽讧不能深入而会吏部缺尚书已首推文升矣给事中言非文升不可于是用倪岳而特加文升少傅以慰赏之陜西诸郡地震裂水涌多坏庐舍文升乃复条上十余事而其切陜利弊者取回织造绒毛曷中官停止不急征敛　上即行之又尝铸玄帝像二使中官送之武当山文升诤之切　上谢谓卿言是业巳行矣其戒中官自饬敛倪岳卒文升竟吏部尚书明年当大计天下吏　上名文升至暖阁而谕之曰天下觐吏毕集卿其用心采访毋纵毋枉以彰黜陟之典文升顿首曰　陛下图治若此宗社福也敢不仰承乃令中贵人掖之下阶自是所汰不职者二千余人皆当至考察京僚而给事中吴蕣王葢自以操妄当斥因先事诬论文升及都御史戴珊欲两持以解文升等白其繇至议察文升曰吾安可市名而废　天子法悉署去之人亦无间言云南夷猛密叛木邦不肯下有毛参政者躁喜事因孟养兵以攻猛密设大邀击大破之杀获且尽孟养之帅思禄怒大发兵破猛密取蛮莫等十七寨抚臣谕使还猛密寨不听则请讨孟养下廷臣议文升曰孟养所云报雠者名我也且蛮夷自相杀而我乃不令之臣役何也请毋发兵而以　诏旨切责孟养谕之利害孟养大惧上书谢罪因尽归猛密十七寨猛密亦上书陈谢　上悦满九载加少师兼太子太师时风雨坏南京凤阳　诸陵庙文升因悉考天下灾异上之而条修省十余事已又条汰冗员育人才惜民瘼清屯田重盐法广储积抚流移革吏弊修武备慎刑狱十事皆　优诏嘉纳始文升之都察院兵部与吏部王恕皆知无不言恕直而剀文升练而详每一疏出天下争传诵之而所树立亦坚定中贵人李广败时王恕久巳去公卿无不见染者弹疏猬上独不能及文升以是名声益者　天子亦严而冯之迨任兵部久虏警充斥不能尽得诸少年心而在吏部且八十材力亦微示倦　天子方向信大臣刘大夏戴珊等文升与内阁刘健等皆不能不少让矣　上崩梓宫当出德胜门文升以君臣分深徒步号哭二十余里不称疾　武宗立诸大礼皆预与刘健首面慰赐亦加于弘治初时承运库臣言　上即大位吉凶之费计黄金五千两白金百八十万两户部计无所之则欲裁诸王赐并借公侯勋亲庄田租课者文升言　人主即位例推恩恩未下而先夺之非礼也时巳预籍诸藩司及大郡帑积数请使进之可得数十百万果足而弘治中　上最慎名器然传升者犹七百六十三人文升悉革之又请籍宁晋河间静海　皇庄地悉以予民而收其赋　太后两宫用因革中贵人之主庄者御马监太监王瑞谓造大婚礼器物应用儒士李鼎等七人楷篆西天西番字巳得请矣文升力持之曰此曹皆昔考察无行且不良于书者而复用之何以杜幸进乃别选八人以进而给事中安奎因刺得王瑞纳贿状劾之瑞惭恚诬文升抗　旨更下内阁府部大臣会议如文升请文升因乞归不许当是时几巳内移而文升居位久其左侍郎焦芳乡人也而觊之会楚人熊绣兵部左侍郎文升推之总制两广怏怏不欲行流言闻于乡人御史何天衢因劾文升衰老不任文升再疏乞归报许而御史王时中谓兵部尚书刘大夏刑部尚书闵珪谋代文升文升劾大夏珪二公皆贤者相继亦恳归而焦芳坐得文升位矣文升之归　人主尚优礼之赐勑予宝镪锦彩驰驿以行月给禄米六石岁给夫八名供帐倾都啧啧以留侯疏传不能过也归后又三年而焦芳犹修郄构于中贵人瑾用小怏削其官秩寻卒年八十五明年瑾诛芳斥赠文升太傅谥端肃予祭葬嘉靖初加赠特进左柱国太师文升之卒无几而大盗赵鐩乱河南行剽至钧州以文升家在焉舍弗攻破泌阳前大学士焦芳已跳匿毁其家发芳箧取其衣冠缚苇若人者而屠裂之曰恨不天下杀此贼人谓盗亦有公是非云 

　　○资德大夫正治上卿太子少保吏部尚书赠太 子太保许公进墓志铭（景旸） 

　　景旸 
　　公讳进字季升号东崖姓许氏河南灵宝人系出周文叔至隋楚州刺史法光生唐谯国公绍绍生圉师左相圉师生力士洛州长史力士生钦寂钦寂生辅干海东慰劳使辅干生经同州刺史因家同州经生克一克一生田田生承宣宋给事中承宣生大用国子博士待用生巨圭举进士巨圭生宗都官员外郎宗生才举进士赠少傅才生简端明殿学士简生东迁长安东生祥祥生佐金大定中进士佐生炳军千户炳生威兵马都元帅因西征过灵宝爱其风土秀丽遂卜居梁村焉威生本本生玉俱百户玉生五五生九九娶何氏生仕信仕信娶同邑礼部员外郎陈晟女生实实娶焦氏生安定教谕娶何氏生公十岁随教谕公任安定授礼经天顺壬午领乡荐成化丙戌举进士授监察御史按治甘肃俱克树风裁太监汪直妄设建州夷人以冒功御史强珍劾之直诬奏珍逮入狱公具疏劾直留中不出人多危公巳而得　旨珍谪戌辽东公夺俸又劾奏直党摘发直鍜炼之狱　宪庙是之遂禁缉访官校直怒公竟以章疏字讹奏之杖于朝几殆壬寅擢山东按察副使乡试监临官司事者欲私一贵介公坚不可乃止东昌武弁子怀金归与所厚生遇饮于酒家暮散武弁子被杀且无首执生于官不胜拷掠即诬伏公知其寃私念必酒家杀之又意贫人得金必易货忽通召邑商人莫测其故至则验阅私历见酒家以杀之次三日易布数疋一鞫即服始获死首于空桑中人以神明焉其它类此者甚多弘治戊申迁广西按察使未几擢右佥都御史廵抚大同赞理军务屡条陈边事　上多从之武邑王聪禾凶纵不检公奏黜庶人太监石岩贪暴公劾之岩衔公诬公擅用旗帜谪兖州知府甲寅迁陜西按察使时北虏大寇甘凉以公左佥都御史廵抚甘肃公处得宜屡有斩获边陲遂安哈密旧羁縻番属捍御西戎与土鲁番构隙其酋牙兰逐忠顺王陜巴而据其城池患几二十年公遣人于罕东赤斤等处宣布恩威时加犒赉得其欢心争用命乃统官军至肃州命副总兵彭清出嘉峪关调赤斤罕东等处兵马声援直抵哈密克复故城城破之日城中土人牙兰胁从者八百人闻兵至惧诛登高堂不下公开谕之始下当时有欲屠之以图功者公不从卒得全活丙辰迁右副都御史廵抚陜西丁巳　名户部右侍郎进左侍郎　赐诰进阶通议大夫赠祖考皆如其官赠祖妣妣配张氏封继高氏俱淑人荫孙一人国子生刑部主事郑岳无罪下狱公疏雪之彗星见公与周司徒上言宜加修省明用舍省糜费等事庚申北虏寇大同　上命兼左佥都御史提督宣大诸军事法令严峻忤权贵竟坐奏劾将官不公勒令致仕公归筑东崖精舍游息其中若无意于世者而廷臣论荐凡四十余疏正德乙丑乃起公未行改兵部左侍郎提督京营兵马寻进兵部尚书　赐蟒衣上疏劝　上勤学问戒游逸　上嘉纳之每于团营操练必指授方略而南北各边事机处置周悉凡权贵请托多执不从改吏部尚书　赐玉带加太子少保阶资德大夫正治上卿贼瑾秉政与公不协诬以他事令致仕久之又令冠带闲住庚午八月十八日卒于正寝殓时闻空中有声如雷先是有流火入宅葢不偶也享年七十有四贼瑾败　朝廷用言者复公官遣官谕祭营葬赠太子太保配张氏邑处士张本女有贤行先行继配高氏侧室翟氏子男八人曰诏张出举人早卒曰诰给事中改检讨出全州判官曰赞御史改编修出临淄知县曰记曰诗邑庠生曰词曰论俱高出曰志翟出公器宇魁梧赋性端方肆力经史作诗文舂容典雅性至孝尝承教谕公庭训挞破指甲后每举指辄感泣不巳事二兄敬爱兼至家素饶裕而自奉俭约甚恶贪婪历官垂四十年孽之声始终一节议者谓公刚方正大缙绅鲜俦其边功类韩琦明断类包拯立朝大节贬黜不屈类唐介晚年退而不用用而未究人以歉然禄位名寿兼备子孙蕃衍科第不乏天之所以报公者未有艾也所著有东崖集宪台议平番始末诸作 

　　○张彩 

　　张彩安定人举弘治中进士授吏部主事迁员外郎再迁文选郎中彩内负文武略而恢廓自信不护小短人咸大期之偶与一给事中忤露章劾彩罪格不行彩即移病归里久之杨一清总制三边力荐彩自代而刘瑾其乡人也又素闻彩名因着令曰病过期不愈者斥民彩迫乃就道既见瑾高冠粲衣貌白晳长伟须眉郁然望之又词辩泉涌瑾大敬爱执手移晷曰子神人也我何以得遇子即日擢文选郎中某内批彩代之彩自是易心死向瑾矣尚书许进稍中立微欲异同瑾恶之彩因媒孽去进尚书刘宇代宇故瑾门人也益降卑言色接彩彩尝抱案立语宇俯偻不敢当文选半岁迁都察院左佥都御史踰月擢吏部左侍郎瑾遂欲大贵彩命刘宇入阁彩代之岁中自郎署首六卿僚友如故惴惴进左右白事彩厉色所假刘瑾尝出休沐六卿往候晨至晡未见彩故徐徐来直入瑾小阁饮数杯乃出揖众入众以是益恚畏彩所以见彩如瑾礼郡国守相馈遗金帛奇宝相望途巷间彩亦时别所繇不全纳而性特□色温守刘介其乡人也治郡善状而新续妻国色彩微知之特擢介太常少卿拜日盛服膏唇鬓往就介曰子何以报我介皇恐感谢一身外皆以奉公彩下拜曰命之矣即有肩舆入内宅金采绚烂媵婢将自拥妻出就舆去如风介错愕挥涕而巳彩寻遗介千金寿又闻平阳守张恕妾美索之不肯乃中恕奇祸俾适戍刘瑾擅权久饫于贿稍厌彩乘间劝曰公亦知财所自乎非盗县官帑即剥索小民且彼借公名自厚入公者十不一而怨且十及公何以谢之瑾大悟会少监李宣指挥赵良使还馈瑾二万金瑾疏收金上承运库宣良咸贬斥有差于是中外人或称彩能道瑾善云时彩恃瑾故见内阁臣绝不礼间有所托狥亦不允而焦芳亦厚其客炅炅见彩势盛即转投彩相与构芳于瑾逐之归内阁人人怨彩也会刘瑾伏诛并逮彩下狱论谋反状具廋死仍磔其尸妻子徙岭表 

　　○陆完 

　　完字全卿长州人也自有传完江西按察使宁王器重之时相召预曲宴并取金壶孟器赠完且指其带曰子自爱他日当系之疑也完既入兵部王举酒酬地曰全卿德我哉先是宁献王移国南昌草创未给护卫兵王乃大遗完金宝上章援祖训请复护卫完依违不能拂遂与之后王反按得状下完狱具论死　新天子即位末减戍南中 

　　○赠少保兼太子太保吏部尚书谥恭襄前少师王公琼神道碑铭（霍韬） 

　　霍韬 
　　英宗睿皇帝复位之二年岁己卯月甲戍日丙戌时癸巳公生于太原之黉馆有吉征焉公讳琼字德华号晋溪邑居晋水经流故也公四岁能楷书五岁邑尹举奇童八岁通尚书成化庚子举于乡甲辰举进士乙巳授工部屯田主事弘治元年戊申理易州薪厂癸丑署都水郎中治漕河丙辰四月改户部陜西司郎中己未迁山东参政辛酉居静学公丧癸亥冬起复河南参政乙丑冬迁河南右布政丙寅夏升右副都御史理盐政九月升户部右侍郎戊辰正月改吏部右侍郎宦瑾欲用私人尚书许襄毅公执不肯三驳卒用公瑾怒调公南京吏部右侍郎己巳居任夫人丧壬申起复户部右侍郎兼左佥都御史赈畿内山东饥癸酉六月升户部尚书甲戌春以灾异乞免不许六月以疾乞罢不许乙亥三月乞罢不许四月改兵部尚书御史高公韶论公不称任公韶谪公乞避位不许九月再乞避位不许疏六上不许丙子二月以疾乞免不许是月复自劾乞罢不许六月又求退不许加太子太保丁丑三月加少保十一月以军功加少傅兼太子太傅辞不许戊寅二月乞归不许己卯五月加少师兼太子太师兵部尚书八月宸濠反庚辰十月转吏部尚书辛巳夏五月下御史狱谪戍绥德丁亥礼部右侍郎桂蕚疏荐戊子起复兵部尚书兼都察院右都御史提督陜西军务辛卯冬十二月改吏部尚书壬辰七月公薨于位公先子静学公师事薛文清之门公幼承家学事践履实用不饰枝言业举时恒端坐一室不涉市肆试部政日与乔白岩正虎谷互益切劘正德时公当枢轴虎谷叹曰晋溪才识虽则优亦原学力观其施诣经济无一不由平日讲履之素云国家都北漕河特重沿河郡置通判县置丞各一员专任漕事总于都水郎岁久抚按时檄判丞兼杂委漕务无专职益弛公典漕务申勑丞毋听抚按檄漕政始肃先是河防扫草积数足赡几年量裁征数草不积腐民不困征踰年埽用益赢仍议年征十分之三折银储官帑积二年赢银三万有奇都御史议移补军粮公曰河漕重务费缺孰供急征之民民益病执不给御史移防河水材葺学舍公檄县官曰急舁材回漕司供缺须时谓公识体且曰公力定毅足以有执也公治漕三年凡漕河里步近远阃座丈尺漕舟木材之费考稽画一□□志继漕治者按志以稽不爽毫发服公精练云公理盐政时私盐行官盐壅敝公莅淮檄清强官一人巡察沧瀛从运河而南庤私盐补之一人巡察襄邓民货盐出境捕之一人巡察淮海盐徒千百聚剿捕之盐敝清乃议输粟法议量课中盐之法议商人买余盐之法皆未行君子曰输粟法行边卒可无饥也巳公理户部边帅乞精草则屈指计曰某仓庤粮几何某场庤草几何各郡岁输粮几何边卒岁采秋青草几何用葢饶也何重索边帅愕愕服公明察不敢横乞公莅兵部寇报至公坐筹曰某大师出某地某裨帅出某地某由某路会师某由某地夹攻某截某关隘某防某奔突某输饷粮某纪师勋又曰诸凡未悉之机主帅权宜从事大事先行后闻公策胜数千里如对面谈复不胶尼故边帅不窘吏以易策勋宸濠反闻朝士愕骇持两端阴卜成败从违不敢正名曰濠反又曰有故事公独奋曰竖子乌鼠聚刻期成擒又曰王守仁据上游蹑濠后擒濠必守仁乃从直房顷刻覆十三疏首请下　诏削濠属籍正贼名次请命平贼大帅趋南都次请命南和伯方寿祥防江翊南都次请命南都文武臣戒严次请命尚书玉鸿儒主给饷次请命王守仁率南赣兵由临吉泰金率湖兵由荆瑞会南昌李充嗣镇镇江许庭光镇浙丛兰镇仪遏贼冲俞谏率淮兵翊南都巳而阳明擒濠如公策辛巳之夏公在狱礼部主事梁焯语韬曰濠反时朝士归心濠十之七且曰濠必成立乞立乞不惧独晋溪一人而已矣丁丑八月武皇帝单骑巡边朝士凛凛曰远则汉高帝之平城近则土木可鉴也议严兵守京师公曰上偶出遽严兵如有谗夫曰将据国也祸孽作矣乃驰奏行在命文武大臣守都门又密调将士列大边城大同辽东延绥士马皆集行在又请暂命大帅一人开阃河间近保京师远控齐鲁又于大名武定权置兵备副使二人镇压盗贼又檄蓟州都御史臧凤保定都御史李瓒严兵要害　驾跸扈又檄山东河北饬武事又檄在京守备时察奸究是时　乘舆出边逾年无虏警京师至于边服按堵如常公筹划镇定之功也礼部廷议建储居守公曰斯议也古则有之我朝有　祖训在众默然吏部侍郎王鸿儒曰远谋也匪夷所思耳大学士梁储曰预建诸议邪谋也不可听乃罢议是时宸濠阴交贼臣朱宁谋入宁世子司香　太庙朝臣阴主焉大学士梁储力沮议大学士李时语韬曰储有社稷功外人无知者谓是也是时梁公执议于内王公正议于外奸谋乃寝不行江彬许泰扈跸回将进伯爵下兵部曰应州之捷彬泰上勋进秩二级公曰左都督上无级也执不上议内阁径勑吏部封彬平虏伯泰安边伯凡军功封侯伯由兵部议请乃勑吏部例也彬泰实佞幸借兵部议地公执议虽不能沮彬泰幸封国法犹恃存云辛巳春　驾驻通州江彬拥边兵环卫势极凶赫召九卿觐都下汹汹云江彬谋逆召九卿往屠焉因行大事九卿凛凛无敢诣觐公曰予也备位大臣天威咫尺敢不觐即日诣通州觐王事梁焯语韬曰江彬拥兵驻通州人心实危独晋溪不畏人云彬将掠夺九卿印行大事晋溪反佩印往与彬和同如鱼水不知何术也韬曰彬独扈跸邪谋可逞兵部尚书扈跸将士属兵部彬有邪谋将士不皆从晋溪居中阴制奸变系将士望彬虽有谋不得逞此大臣制变之略也亦智勇合德者能焉公由户部任兵部由兵部转吏部复由谪戎起总制再入吏部勋绩不毕书独书数略节取其足法者云尔韬甲戌春举进士夏六月归岭南辛巳入京公巳寘狱矣不识公问曰晋溪何罪或曰结交宦幸滥封爵乱朝政罪一也威伤善类罪二也军功滥升罪三也韬曰若是戮宜也越月韬任主事守职方阅旧牍叹曰古有寃诬其王公类乎宦者张永之弟张富张容冒安化功封伯彬泰冒应州功封伯内阁画勑兵部填纸尾惟曰如勑行而巳矣无溢辞故事军功封侯伯兵部上论功奏内阁据以拟勑富容彬泰等封勑自内阁无关兵部如曰佞幸滥封乱朝政内阁宜坐乃坐晋溪诬一也凡献军捷巡抚拟奏巡按纪功兵部请核实御史覆核乃拟赏典如曰军功滥升抚按宜坐乃坐晋溪诬二也都御史彭泽以哈密叛黜都御史范镛擅用赃黜官握兵符逮问彭泽先效河淮川蜀之大勋舆议惜焉哈密叛衅不得不黜法也范镛擅用军职罪在无将御史高公韶极诋公公任吏部迁公韶秩乃曰公职善类诬三也乃辩公诬于朝公再任吏部韬守母太夫人丧归竟不面公公薨公子朝立委撰神道碑铭且曰知公心迹惟韬悉也乃着其略 

　

　　吏部二（尚书二） 

　　◆尚书二 

　　光禄大夫柱国少保兼太子太保吏部尚书白 岩乔公宇行状（陈璘） 
　　丛说 
　　资政大夫吏部尚书偲庵杨公旦传（江汝璧） 
　　光禄大夫少保兼太子太保吏部尚书赠少傅 廖公纪墓志铭（李时） 
　　吏部尚书致仕赠太子太保谥文庄罗公钦顺 神道碑（严嵩） 
　　太子太保吏部尚书兼兵部尚书汪鋐传 
　　太子太保吏部尚书北原熊公浃墓碣（张鏊） 
　　光禄大夫太子太保吏部尚书赠少保谥文襄 唐公龙墓志铭（徐阶） 
　　题两疏后解（渔石集） 
　　资德大夫正治上卿太子少保吏部尚书赠太子太保谥恭肃周公用墓志铭（徐阶） 
　　闻庄简公渊传（汪道昆） 
　　吏部尚书李公默传 
　　太子少保吏部尚书万公镗行状（万浩） 
　　吏部尚书夏邦谟传 
　　吏部尚书欧阳公必进行状（刘阳） 
　　吏部尚书赠太子少保谥庄肃胡公松墓志铭（李春芳） 
　　光禄大夫柱国少师兼太子太师吏部尚书赠 太傅谥襄毅杨公博神道碑（徐喈） 
　　光禄大夫柱国少师兼太子太师吏部尚书赠太傅谥襄毅杨公博墓表 
　　吏部尚书张恭懿公瀚传（澹园集） 
　　资德大夫正治上卿太子少保吏部尚书赠太子太保谥恭肃寅所严公清墓志铭（王赐爵） 
　　吏部尚书赠太子太保谥恭介陈公有年行状（孙矿） 
　　陆庄简公光祖传（曾同亨） 
　　资政大夫吏部尚书赠太子太保谥庄敏栗庵宋公勋墓志铭（沈鲤） 

　　○光禄大夫柱国少保兼太子太保吏部尚书白 岩乔公宇行状（陈璘） 

　　陈璘 
　　公讳宇字希大别号白岩姓乔氏世居太原之乐平曾祖鉴主汤阴簿祖毅工部左侍郎父凤兵部职方司郎中俱赠光禄大夫柱国少保兼太子太保吏部尚书曾祖妣李氏祖妣王氏妣路氏皆赠一品夫人公少奇颕比成童日诵千余言文浩瀚即折衷理道人多奇之时公从职方公宦京师少师邃庵杨公道中书舍人学行道谊名天下职方公以公与兄光禄公宗从焉一时四方之士从游云集公以奇才庄志藻思沛然侪辈莫之与京十七岁以金吾卫籍中成化庚子顺天乡试录其文以式甲辰中进士通政司观政天下名士就交者甚众相与讲学之余政事之要无不考焉复倡诗赋一变时文之陋丙午授礼部仪制司主事是岁东宫皇太子婚礼成及五王冠礼毕俱荷白金文绮之赐明年会试天下士署提调官综理有法撤棘之日帘内什用之器类有司所取公则悉还之民丁未太宜人路氏卒归葬乐平公杜门谢客读礼之暇惟以读书考究事自是所养益深祖茔有松数百株皆职方公手自封植有虫食之殆尽公自文以祭遂止庚戌服阕县令以金赆公却之除吏部文选司主事公才名甚茂太宰三原王公特有是选壬子署考功员外郎丁巳补文选司郎中公日益策励门无私谒清畏人知凡三与考察惟公惟慎舆论称允壬戌迁太常少卿八月有事南郊公导驾斋坛孝庙奇公貌曰太常也乙丑孝庙宾天公以执事哀送梓宫于泰陵正德改元丙寅武宗皇帝即位告祭天下公分祭中镇霍山黄河西海娲皇商汤王陵及晋代藩诸王陵园事竣之日咨诹民隐六事上之多见采纳曰恤边民厚边军广储蓄省科派慎守令重祀典戊辰转光禄卿专以节浮费苏民困务数十年积弊涣然更新一岁升户部右侍郎庚子迁左侍郎边饷供亿不乏积弊革除无遗春至六月不雨漕河涸公奉命祷祭海岳精诚所格驻节雨泽随之祭竣遂霖雨四沛无不沾足时宦官瑾用事大肆饕虐公卿多被通关公恬然自守后瑾败公独曒然不所污辛未转南京礼部尚书公在南都礼曹事务清简公余得纵读国初所藏秘书于是所见愈邃清暇肆游江南山水大放厥辞如云日光洁虽片言只字世珍重士林往往以不得公辞翰耻甲戌公考满例赠祖考礼部尚书给诰命荫一子送国子监读书乙亥改兵部参赞机务公自条宿弊以明旧章数事曰严操练以修武备禁役古以肃军政禁冗员以宽民利买战马以振军威定船差以便进贡修船只以便差用遂定规时乌思藏传闻国西有童子记其前生事者以活佛　上遣使迎之公上疏极谏其事有伤国体且言国朝祖宗相承以不绝番僧朝贡者不过羁縻远夷而巳非崇奉信惑之也　陛下天纵圣明无微不烛抑岂不知西方异端佛教无益中国乎南京御史林有年以言事被逮公论救以御史朝廷耳目之官凡政体民隐皆当言之其言善则微婉将顺而无悍讦之失其言未善则愤激太过而少和平之气虽言有不同原其心皆忠于　陛下非身家也近奉圣旨差锦衣卫官校挐解来京中外闻之罔不惊骇岂以谏官而被逮失礼御臣下之道耶疏上遂得释　上巡狩无时宣大之地往来数矣又复事于关陜以伐虏名公上言天命人心累数百言无不剀切是时前星未耀中外危疑公疏乞早建皇储以安宗社不报己卯宁藩宸濠告变刻日东下欲取留都公预战守之具一时草创皆备率九卿台谏吁天誓以死守城门设文武臣各二员率军以守城中暗设军二营以防不虞未期濠预遣死士二三百人潜入留都大于鼓楼街揽头某人家内应如期而发守备太监刘琅实共谋之公廉知先缚揽头一掬而知之多执间谍以次而擒枭首江岸都城获安贼计少阻而公江防城守甚多严备寻闻贼至安庆安庆守备杨锐败之濠怒曰安庆一撮尔尚如此况南京乎且闻乔尚书甚有备将如何也乃杀方士数十人贼退兵是夜西北风恶甚舟缆尽绝比晓至鄱阳湖遂中丞王公乘之不战而败先是公视机务时密得濠反状又知指挥杨锐有才略可用乃署安庆守备诫之曰安庆南京上游也密通江西贼计汝必先□知则速来告我贼至必先攻安庆攻则汝死守之未几贼变作锐果成其用公之功于是大设使安庆无锐顺流而下燋烂者多岂能成殄灭之功哉较论公之功当受上赏终以爵不酬劳天下惜之先是濠变分布伪檄留都诸臣不敢上闻公独密遣官驰奏时上在西海廵猎览奏回内遂谋亲征十二月上南狩至则叛逆巳平遂受朝正于行在初有旨命百官以戎服朝见公独以两京礼仪一体岂容有异遂朝服率诸臣见时幸臣江彬以权宠势焰倾人欲谋不轨公以雅量镇服其邪彬始欲构公使人摭其事卒无所得驻跸既久宸极虗公倡九卿台谏凡三上章公独大阙上疏劝回銮舆以安定社稷计九月上还京师公扈从至扬州归辛巳五月公考绩录公前功加柱国少保太子太保七月诏拜吏部尚书辨论官材总统百度至于君子小人之际尤加意焉中外翕然称之　今上皇帝入承大统新政之初锐意图治甚倚重于公公亦忠勤靡倦知无不言言无不尽革弊兴废公力尤多上疏请早视朝以隆圣政葢人君法祖宪天莫大于以勤而治天下臣工莫不交相庆幸　上遂嘉纳焉壬午　今上御极之初命侍经筵　上亲耕籍田与行九推礼幸太学释奠先师孔子时预分献礼毕复至彝伦堂命祭酒司业讲书　赐坐听及　赐茶而退癸未王会之期裁革冗滥至四十余员宿垢积污廓然一新春三月廷试天下士公读卷官夏偶病休沐　上遣内使赐粥木菜三次复遣鸿胪寺慰问甲申公以议兴国大礼凡三抗疏乞休遂得俞允岁给人夫月米驰驿还乡有司以礼存问公归乐平始买地建宅徜徉于山水中至朝廷之事多不言及辛卯镇江少师邃庵杨公卒公门下士也挐舟渡江吊之及过江之日江南父老识公者举手加额曰活我公也多遗之以礼不受十月归偶感痰疾卒春秋六十有八公少从少师杨公游公遂高弟既举进士又从文正西涯李公游益肆力于文字间其所友者皆一时之彦德行道谊渐磨者深焉公居清职虽少烦剧余暇必友会作文而性命道德浩如也自今北方之士言词苑者必公首焉文不蹈袭工出入六经深沉酿郁自成一家有克蒙藁若干卷其诗始拟古作后摆落陈辞往往多自得语乐府雄隽有汉魏风识者以浑然一代大家之作公嗜山水尝历云中上恒霍登嵩华海岱太行及江南名山搜奇掘隐人莫之及通篆籕有二李风晚精鉴赏名书古帖一见即知性淳俭所用皆陶甓之器衣服恂恂与寒士角而延接儒雅如恐不及见善如巳出见不善义形于色卒之日天地晦冥阴霾集霰布满城郭数十里之内树木尽白识与不识言之多有叹息泣下者 

　　○丛说 

　　乔白岩参赞南京机务时方宁藩谋逆声言取南京兵巳至安庆而白岩日领一老儒与一医士所至游燕兼以校奕实以观形势之险要而外若不以意者人以一时矫情镇物有费袆谢安之风 
　　武宗在南京江都督所领边卒躯干颀硕膂力拳勇皆西北劲兵也白岩命于南方教师中取其最矮小而精悍者百人每日与江都督相期至校场中比试南人轻捷跳趫行走如飞而北人麤坌方欲交手被南人倚小者或撞其胁肋或触其腰胯北人皆翻身倒地僵仆移时江提督大之沮丧而所畜异谋亦巳潜折其二三矣 
　　武宗南巡时乔白岩参赞机务寇天叙应天府丞时缺府尹寇署印太监王伟内守备三入者同谋协力持正不挠故保南京无虞不然祸且不测　寇亦山西人与白岩同乡躯体顺硕眼微近视每日带小帽穿一撒坐堂自供应朝廷之外一毫不妄用若江彬有所需索每差人来寇佯不见直至堂上方起坐立语呼钦差语之曰南京百姓穷仓库又没钱粮无可措办府丞所以只穿小衣坐衙专待拿耳差人无可奈何径去回话每次如此江彬知不可动后亦不复来索矣 
　　王伟太监是小时与武宗同读书者时适南京内守备　武宗呼伴伴而不名从小相狎唯其言是听遂得从中调护故乔寇二公得行其志是虽适然之会亦可以占社稷灵长之福矣 
　　武宗在牛首山经宿江彬欲行异志而山神震吼达曙彬惧慑不敢举事次日归抵聚宝门时巳深夜江传旨开聚宝门迎驾白岩坚闭不纳是夜　武皇宿于报恩寺若白岩者镇重不挠可谓以死卫社稷者矣 
　　江彬所领边卒骄悍之极行游市中强买货物民不堪命寇时丞亦选矬矮精悍之人每日早晚至行宫祗候必命以自随若遇此辈即与相搏边卒大所挫后遂敛迹亦所以折江彬之谋也 
　　武宗在南京行宫诸司朝参时景前溪国子司业景腹大而矮几不能俯颇失朝仪江彬即大声问曰第几班第几人是某衙门官若司业亦是该拿人数白岩即应声曰是南京国子监堂上官遂不拿问葢出于白岩一时权宜而能全　朝廷儒官之体古人云此人宜在　帝左右 

　　○资政大夫吏部尚书偲庵杨公旦传（江汝璧） 

　　江汝璧 
　　吏部尚书杨公者太师文敏公之曾孙也名旦字晋叔别号偲庵祖锡考仕仪皆赠至南京吏部尚书祖妣詹继刘妣周皆赠至夫人初仕仪公之娶于周也三月而姙公公姙七月而仕仪公疾且逝又三月公乃生公之生也伯叔父有梦凤栖公舍者曰是儿也其将继文敏公而起乎乃公甫髫龄果颕异绝伦十七补郡弟子员二十四而领乡荐葢成化癸卯也丁未落会试遂卒业于大司成丘文庄公大奇之弘治庚戌登进士第二甲一名授吏部验封司主事即见重于太宰三原王公□□考功郎公风采刚方品藻精确即科道显贵人□敢干以私两秉述职之衡黜陟惟允时太宰青溪倪公性严毅慎许可顾独器重公继青溪者钧阳马公也尤峻急难近公每持正议初若相迕卒乃韪公言尝考察京职有佞夫被黜夤缘奏辩者有　旨再核实马公仓卒拜命欲改拟以从公毅然持不可曰　祖宗来未有此例且幸门一开后将谓何都御史浮梁戴公亟是之而马公亦悟竟覆罢再核之命甲子升太仆少卿乙丑改太常正德丙寅乞恩归省蒙路费宝镪之赐丁卯起复逆瑾欲一要见公公不见遂以违限例出知于温温海邦也地大物众务剧奸藂公治之不遗力郡以大冶时瑾之侦逻旁午州郡吏苦其诛求皆懔懔焉公独慎静民恃以安公平生守巳端洁自谪宦以来大书上帝临汝毋贰尔心于座右僚吏遵度不敢纵永嘉令王献臣者以御史谪篾视前守逮事公则敬畏独至焉居温二年庚午起浙江副使督学政会当乡试公以五阅月周回数千里所校士允惬公议若拔宁波增广生余本于久屈之中是秋竟高荐明年廷试及第至今浙士夫犹服其精鉴辛未逆瑾诛又起应天府丞寻进尹顺天顺天素号繁剧难治公治就绪贫民有负内供不能偿者公请以赃罚并帑藏之羡者以代仍禁县吏无重科巨寇刘六等流刼近畿又四方流民荐食京师道殣相望公因募人丛冢收葬之人多感泣壬申升南礼右侍尝摄国子监事士心归焉时　先帝在位巳十余年矣而　皇储未建公与司马泾川张公宗伯曰岩乔公议请择宗室之贤者育于宫中以系天下心二公欣然会九卿具疏以请　上虽不果行人称其忠寻转礼右侍掌大常寺事裁抑浮费民力赖以稍纾丙子改户侍奉　勑总督京通等仓时总督监督中贵人多公刬剔奸蠧持正不回属官倚以重而中贵人久亦自服丁丑西羌贼犯顺甘肃绎骚廷议推文武大臣总制三边公奉　勑督理粮饷所在克足开中盐课以其余均给三边及赏赉哈密有功人哈密人讙戴　上恩誓不敢负文敏公学士时扈从　文皇帝西征故尝过此公忠信感孚威惠翔洽廿人举手加额曰是大贤辅之后也莫不遮道耸□以获识幸寻升都察院右都御史总督两广军务兼理廵抚时严枉道之禁公念母老疏请便道展省　武皇帝允之且锡蟒衣羊酒宝镪等厚赉公抵家彩侍弥月亟戒行抵任乃肃纪纲饬武备省刑狱汰苛滥百度灿然一新会番禺清远河源等县苏峒十八山滴水岩青龙冈帽子峰等寨猺獞负固稔恶所过大肆焚掠民甚苦之公乃调集官兵分道并击斩级一万一千有奇俘获四千一百有奇夺回虏掠男妇一百三十有奇牛马辎重不可胜纪捷闻玺书褒奖兼有骈蕃之赐云己卯秋宸濠之变南赣抚治都御史阳明王公咨公援兵即委兵备佥事王大用朱昂都指挥欧儒于大经整兵以行仍会总镇总兵檄副使汪鋐都指挥董祯达官都指挥马英率骁勇五千继之而鋐意不欲乃鼓浮言以惑众公恐其败事遂改委佥事王大用统领直薄南昌前后凡七咨王公又咨廵抚湖广都御史秦公云西江之变正臣子竭忠效命之时况顺逆邪正老壮曲直之形昭然明甚逆党可刻期而破因选汉达兵三万余将亲率以往焉寻得报元恶巳就擒地方底定遂罢行田州府土官知府岑猛者思恩府土官知府岑浚族党也弘治间浚乱猛降级指挥佥事因功升指挥同知夤缘奏辩觊复其官会龙州知州赵源亡嗣袭以侄相猛因党其妹所立假子韦璋者赂京还驿使诈传诏旨起兵遂与璋袭破龙州逐知州赵相乃赂遗本兵及当国者猛图以功赎罪复原职璋图冒赵宗夺龙用请托于公公执不可当国者广人也子弟素与叛人通而本兵司马擅作威福廵抚者岁有厚馈公独无二人交怒嗾廵按广西御史曹珪诬劾公公素清谨吏部之驳白诬竟不行未几闻母周夫人讣奔丧归先是廵按御史汪珊特荐公贤有丁忧都御史杨旦操履端纯学识闳雅诚士林之高标缙绅之翘楚等语　今上记注之壬午公服阕遂起公掌南院寻升南户书公甫莅任又改南吏书甲申秋吏部白岩乔公致仕廷议会推公　俞旨又改公以北公具疏力辞　上不允会见山桂公罗峰张公以传奉升学士公亟率部院诸老上疏论列语极激切用是忤　旨遂给事中陈洸所诬劾并及东阁大学士吴公一鹏吏部右侍郎某公伟疏下吏部议时左侍孟公春覆题亟辩其诬且曰此必奸邪欲窃三人官故洸之辟路因发洸奸私且请有所惩罚以警将来竟有　旨令公及汪公俱致仕既而公论大哗科道交章辩公之诬论洸之奸者无虑数十人公抵家坦然自适放情于溪云山月间以诗酒自娱而科道之论荐则未少置朝野士大夫企公一出以辅中兴景运而公则自惟暮龄高位盛满宜戒遂不复有用世意第闻　朝廷用一善人行一善政则跃然喜藩臬郡邑或一事失中一民失所则愀然不乐公之忠义固天性然哉初成化间宗党遘难业籍没比公贵乃力雪辩竟蒙　恩复如初文敏公祠虽立而祀未虔乃相刘守与疏以请卒如南阳李文达公例春秋祀焉 

　　○光禄大夫少保兼太子太保吏部尚书赠少傅 廖公纪墓志铭（李时） 

　　李时 
　　公讳纪字廷陈别号龙湾世居闽父瑄商于东光因家焉公幼有至性好子不喜嬉饮乐成化庚子领京闱乡荐庚戌举进士登第时署公总宪风裁炳着少许可公观政属下独器重逮握铨柄首疏公考功主事公亦节介不渝期训所荐乡有士将游仕途奉贽谒冀蒙二天公不辞既完璧充赆以归其清而不激类如此历迁考功郎中再转文选雅不阿时宰士类高之升太仆少卿太常卿皆有实政纪录寻擢工部右侍郎督理易州山厂时岁羡余将万金公一无所染悉以　上供所用因以例升吏部左侍郎既而擢南京吏部尚书顷又转兵部参赞机务凡势权所役夺之俾尽还伍戎政用肃因人言求退章再上获允家居踰两载召起家吏部尚书公感激益自磨淬值修　献皇帝实录受命总裁事竣进太子太保　赐鞍马金币丙戌请老　上不夺其志加少保给人夫月粮庸示优遇仍　勑乘传归既抵家日惟杜门研索古义尝着庸学论孟管窥少业毛诗晚年尤嗜易公卒讣闻　天子罢朝一日赠少傅谥僖靖　赐祭九坛　命工部营葬　恩礼稠至士林荣之 

　　○吏部尚书致仕赠太子太保谥文庄罗公钦顺 神道碑（严嵩） 

　　严嵩 
　　有明宿德硕儒曰太宰整庵先生罗公以嘉靖丁未四月二十四日卒年八十有三初公致仕　天子特给月廪岁隶以示优礼既登八袠　诏遣守臣奉牢醴及门存问仍加赐廪隶至是讣闻　诏赐谕祭命有司营葬赠太子太保谥曰文庄葢褒贤崇德之殊数也君子谓惟公实克称之公风格峻整雅操贞肃进则崇节振迈而毗于国退则遵养纯固而范于乡谈道着论则言代之师反躬实践则行物之车丸好学不倦不知其衰耄之将至者耳公讳钦顺字允升吉之泰和人少即端重殊异年十四题其门有勉勉于仁义之语举弘治壬子江西乡荐第一明年入奉廷对赐进士及第授翰林编修每朝退即闭户读书不事交谒巳嶷然有公辅之望擢南京国子司业正容端则六馆以肃兰溪章公懋祭酒深见信重事多咨公而行以父栗斋翁年高得请奉归留侍久之不忍去因疏乞终养而逆瑾怒夺职民瑾诛复职由南京太常少卿升南京吏部右侍郎改吏部右侍郎　今上即位转左侍郎前后连摄部篆甄别人才咸极精当时论称重充实录副总裁是时栗翁年益高公归养之志益切拜南京吏部尚书抵任即驰疏乞休便养　诏允之既而　诏改礼部尚书未行丁栗翁忧服阕仍以礼部起公未至复改吏部而公具疏恳辞于是得　旨致仕葢公审时直巳不苟慕荣利如此自是江右部使两都台谏章数十上无识不识罔不冀幸其复出乃公则屏居却扫惟研精圣业穷探理性患近时学者持论高虗不屑古训简约是趋其流之弊将堕入虗诞作困知记若干卷其言议精微衍奥根极理要辩禅悟之学近理似是而斥其毫厘千里之谬时习波颓我矱无易于戏道之不明智巧横出古之圣哲罔不戒慎省察率诸终身而不足今之论者以谓圆明朗彻取诸一言而有余其学术异同世之君子必有能辩之者考公平生自史馆以历国学则士行雍规由以丕变由奉常而陟少宰则官常国是倚之取平中更仆抑秉志弗渝荣进屡辞去就惟洁然公虽蚤退而考论政务之得失究□生民之休戚固未尝一日不以天下念也每平旦正衣冠升学古楼羣从入叙揖毕端坐观书虽独处无惰容食恒二簋服无侈丽居无台榭燕集无声乐宗戚率之而兴于孝敬乡闾则之而化于礼让子姓僮孺罔不守其约而归于谦靖谨饬初公昆季三人并起高科季弟中丞先卒仲氏宪使公亦未老乞休德义相淑怡怡如也方属疾乃自作志继以二绝皆正家之语疾亟举□正巾而卒曾祖讳宁祖讳铎黟县训导父栗翁讳用俊由乡举历任国子助教祖及父俱以公贵赠通议大夫南京吏部右侍郎 

　　○太子太保吏部尚书兼兵部尚书汪鋐传 

　　太子太保吏部尚书兼兵部尚书汪鋐嘉靖十五年卒赐祭葬如例谥荣和鋐徽州府婺源县人弘治十五年进士授南京户部主事历佥事至布政使升副都御史提督南赣军务　召还院升刑部侍郎进右都御史兼兵部尚书掌院事提督团营加太子太保改吏部尚书兼兵部尚书十四年九月致仕是年七月卒鋐初以才略见称折节取声誉善窥时好取舍自佥事至布政使悉任广东故因方霍以纳交张桂自　上登极罢四方献祥瑞鋐在南赣首进甘露诸臣修明伦大典因标之卷末以　上孝感之应无何遂擢内台掌铨衡大被宠任鋐有干局内行修洁执宪秉铨多所建论数汰去不称任者　朝廷之肃然性倾狡好以智阴阳　人主外示强直而内以软媚取悦当其蒙恩幸遇台谏诸臣起而攻之者亡虑数十人咸见谴谪有杖死者而鋐每遭论列辄强辩自白指其人报复及后　上亦颇厌之语辅臣曰汪鋐邪佞诡随其去留不足有无也鋐不得巳乃自陈致仕归未几而卒迹其行事殆汉廷张汤之流欤 
【 实录】 
　　汪鋐婺源人也举进士刑部郎凡数历藩臬咸赫然声称着当时从都御史陈金破江西寇又再从破广寇有功迁副都御史抚南赣鋐自尊官勿改素谋比周夤缘新贵人以迟暮故躐资等其内深阴毒人也外若痴直亡城府貌入理都察院进刑部右侍郎遂进右都御史大学士张孚敬新贵　上敬任之鋐日夜先孚敬意排逐忤巳时当众攘臂骂大礼诸臣鲜顾忌也孚敬又内恶夏言宠因薛侃疏风鋐织言主使鋐即刑胁侃不应遂代款劾言下狱言请廷对得直孚敬罢　上意以是益怜爱言鋐好辞行谢言曰少傅实疏我不与耳且揭孚敬私求悦言亦止加太子太保孚敬复相御史冯恩因篲见露章论孚敬鋐人篲也而他复有所称引鋐恨极奏逮恩下诏狱论上言大臣德政律斩亲临视蹴而骂曰奴更言我篲耶然恩竟赦不死而鋐亦次迁吏部尚书寻兼兵部尚书鋐既领文武选威权震天下乃大收内馈遗从子弟豪其乡夺家人田产万计孚敬稍稍厌之而会有发鋐与夏言语者益大恚绝不见鋐计穷□从候孚敬私第长跪堂下孚敬瞥骇曰何此态耶□使起鋐不肯起而堕泪若有诉咽不得言者孚敬悦寻进少保以给事御史交□罢归老死鋐死时宗党数千人拆其舍立尽 
</div>
    <div class="pagination">
<a href="国朝献征录_page44.html">上一页</a><span>...</span><a href="国朝献征录_page40.html">40</a><a href="国朝献征录_page41.html">41</a><a href="国朝献征录_page42.html">42</a><a href="国朝献征录_page43.html">43</a><a href="国朝献征录_page44.html">44</a><span class="current-page">45</span><a href="国朝献征录_page46.html">46</a><a href="国朝献征录_page47.html">47</a><a href="国朝献征录_page48.html">48</a><a href="国朝献征录_page49.html">49</a><a href="国朝献征录_page50.html">50</a><span>...</span><a href="国朝献征录_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
