<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 598 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 598 页/共 1316 页</h1>
    <div class="content">
○礼部奏、朝鲜国与奥国订定条约通商章程税则。下所司知之。随手　　

○江苏巡抚奎俊奏、加徵洋药税厘。存储关库。听候拨用。下所司知之。随手又奏、已革保甲局委员候补知县朱佩馨。听信巡丁。挟嫌诬窃。致酿人命。请发往军台效力。巡丁等分别拟罪。下部议。随手　　

○江西巡抚德馨奏、南城县绅士危瑄璋。捐田赡族。请饬部立案。下部知之。随手　　

○湖南巡抚张煦奏、湘省营勇。碍难遽裁。土药税厘。分成提解。据实覆陈。下部知之。随手　　

○以詹事府詹事徐会沣为内阁学士。兼礼部侍郎衔。外记注　　

○以贪劣不职。革广东海丰县知县鲁其昭职。　　

○以因循弛职。广东三江协副将宋福庆等革降有差。　　

○予故前户部尚书董恂恤典如例。　　

○旌表捐资赡族江苏常熟县命妇季曹氏。随手　　

○乙亥。江西巡抚德馨奏、前垫金陵积谷等银。请在南字等营军饷内划抵。下部知之。随手　　

○以捐助赈款。予署江西万安县知县周文潮为其故父母建坊。摺包　　

○丙子。谕军机大臣等、大理寺奏、办公经费竭蹶。请饬筹拨常年款项一摺。著户部议奏、摺包　　

○丁丑。顺天府奏、顺属州县。猝被水灾。拟在部存顺属赈款项下。拨银十万两备赈。从之。现月　　

○热河正总管祥煜等奏、热河园庭各工。请择要估修。从之。随手　　

○己卯守护西陵大臣载迁等奏、连朝大雨。殿座等处渗漏情形。请查勘办理。下部知之。随手　　

○直隶总督李鸿章奏、顺直灾区甚广。请援案开办赈捐。允之。随手　　

○又奏、匪徒窃毁电杆请明定治罪专条。下部议。摺包　　

○云南巡抚谭钧培奏、会泽等县被灾被扰地方。恳请豁免钱粮。下部议。随手　　

○旌表仰药殉夫。四川泸州文生高霖先妻喻氏。　　

○以办理边界交涉得力。赏俄国总兵左克罗斯奇宝星。　　

○庚辰。谕内阁、大学士恩承、恪慎持躬。老成练达。历受先朝知遇。由主事随剿军营。转战直隶河南山东等省。卓著战功。赏穿黄马褂。洊升卿贰。朕御极后。＜闲＞擢正卿。历任都统。晋陟纶扉。管理理藩院事务。宣力有年。克勤厥职。前以微疴给假。方冀调理就痊。长资倚畀。兹闻溘逝。悼惜殊深。著赏给陀罗经被。派辅国公载泽带领侍卫十员。即日前往奠醊。加恩晋赠太子少保衔。照大学士例赐恤。入祀贤良祠。任内一切处分。悉予开复。应得恤典。该衙门查例具奏。伊子文森著俟及岁时。以六部主事分部行走。用示笃念耆臣至意。寻予谥文慎。　　

○谕军机大臣等、有人奏、职官重徵余租。败坏马政。请饬查办一摺。据称奉天庄粮衙门委署主事全禄等、结交副都统衙门门丁康大年。句串合谋。将余地租银。勒催肥已。现有陶成淩因无力完缴呈诉。拷打收禁。全禄又革去庄头。悬缺卖钱。侵吞豆折银两。大淩河官马缺额。废弛马政。请饬查办等语。著裕禄确切查明。据实具奏。毋稍徇纵。原摺著钞给阅看。将此谕令知之。现月　　

○陕甘总督杨昌浚奏、边事日棘。请派大员督办防务。下所司知之。随手　　

○驻藏办事大臣升泰奏、印度后三款办法。已无异议。饬商上具结定案。下所司知之。摺包　　

○山东巡抚福润奏、伏汛期内。黄河两岸险出。抢护平稳。报闻。摺包　　

○以记名总兵钟明亮为江南瓜州镇总兵官。外记注　　

○以捐助赈银。予贵州绥阳县文童王文新为其故母建坊。摺包　　

○辛巳谕内阁、巡视北城给事中庆绵等。遵保获盗出力官绅。请旨奖励。开单呈览一摺。著吏部议奏。现月　　

○护理浙江巡抚刘树堂奏、勘明海盐县境坍塌石塘各工。拟请筹款次第兴修。下部知之。摺包　　

○以额驸公符珍为内大臣。外记注　　

○以户部尚书翁同和为会典馆正总裁官。吏部尚书麟书为国史馆副总裁官。刑部尚书贵恒为会典馆副总裁官。外记注　　

○命协办大学士福锟稽查钦奉上谕事件处。外记注　　

○命镶黄旗蒙古都统容贵管理满洲火器营事务。外记注　　

○壬午。陕甘总督杨昌浚奏、捕获谋逆抢劫首要各犯。分别斩枭惩办。并将在事出力文武员弁。从优奖叙。得旨、刑部议奏。所有在事出力之知府胡学骏等。均照所请奖励。随手　　

○两江总督刘坤一奏、江南机器制造总局。铁铜机炉。不敷锻练拟添购以图扩充。下部知之。摺包护理山西巡抚胡聘之奏、晋省裁兵。节省米豆。改徵折色。体察现在情形。仍难照办。请再展缓以纾民力。下部知之。摺包　　

○调贝勒载漪为镶蓝旗满洲都统。以都察院左都御史怀塔布为正黄旗汉军都统。外记注　　

○以才识练达。勇于任事。予陕西平庆泾固化道何维楷。军机处存记。摺包　　

○以滥刑毙命。革安徵卢江县知县杨霈霖职。　　

○以招摇撞骗。革分省试用县丞李元镛职。递籍管束。　　

○予故两江总督曾国荃江甯专祠。列入祀典。从两江总督刘坤一请也。　　

○予因公殒命。长江水师参将茅子庄议恤。　　

○旌表节妇甘肃新疆昌吉县徐马氏等。　　

○癸未。上以孟秋享太庙。自是日始。斋戒三日。起居注　　

○甲申。谕内阁、本日刑部奏审明擅入禁门人犯。按律定拟一摺。已依议行矣。禁门重地。理宜慎重。乃近来直班官兵。等。日久生懈。怠忽偷安。任令闲杂人等。随意往来。殊属不成事体。此次该犯隆憘、执持金刃。擅行闯入禁门。所有各门未经拦阻之直班官兵。著两翼前锋统领。八旗护军统领。查明据实参办。嗣后著各该管大臣。严行申谕各门直班章京等。加意防范。不准稍涉疏懈。傥仍有怠惰疏忽之处。即著严行参处。毋稍瞻徇。外记注　　

○又谕、前据御史林启奏、福建陆路提督孙开华。剿办德化匪徒。日久无功。并所部弁勇。有虏掠等情。当经谕令希元确查具奏。兹据希元查明参奏。此案副将余宏亮。经孙开华咨调。派令剿办匪首陈拱匿踞之后宅乡。该副将因陈拱逃窜。将容留陈拱各乡房屋。烧毁二百余所。累及无辜良民。勒缴军器。又多索扰。实属荒谬。总兵衔浙江象山协副将余宏亮。著即行革职。福建陆路提督孙开华。于余宏亮肆意妄为。毫无觉察。亦难辞咎。著交部议处。外记注　　

○又谕、奎英奏、厅员任意虐民。有违定制。请旨革职一摺。署理山西归化厅同知张心泰。审理蒙民案件。不分曲直。辄用重笞。并有擅造。非刑情事。实属任性妄为。故违定制。张心泰著先行革职。该员尚有应查之款。并著山西巡抚按照奎英所咨。查明参办。外记注　　

○乙酉。西安将军荣禄等奏、遵筹添练洋枪步队。并请饬拨军火。如所请行。摺包　　

○协修官赖际熙恭纂　　

帮总纂官程棫林恭辑监修总裁世恭阅一签十一月初二日正总裁那月日专司藳本陆恭覆阅癸丑七月十四日　　

徐月日　　
</div>
    <div class="pagination">
<a href="清实录光绪朝实录_page597.html">上一页</a><span>...</span><a href="清实录光绪朝实录_page593.html">593</a><a href="清实录光绪朝实录_page594.html">594</a><a href="清实录光绪朝实录_page595.html">595</a><a href="清实录光绪朝实录_page596.html">596</a><a href="清实录光绪朝实录_page597.html">597</a><span class="current-page">598</span><a href="清实录光绪朝实录_page599.html">599</a><a href="清实录光绪朝实录_page600.html">600</a><a href="清实录光绪朝实录_page601.html">601</a><a href="清实录光绪朝实录_page602.html">602</a><a href="清实录光绪朝实录_page603.html">603</a><span>...</span><a href="清实录光绪朝实录_page599.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
