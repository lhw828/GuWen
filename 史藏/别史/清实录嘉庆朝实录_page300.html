<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 300 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 300 页/共 523 页
  </h1>
  <div class="content">
   ○谕内阁、向来恭遇大祀。朕阅视祝版。读祝官奉至殿上。安设之后。三叩退出。俟该堂官进至案前展袱。朕敬谨阅视。该堂官复行加袱。然后读祝官就案上奉请。安设龙亭。乃此次雩坛大祀。朕阅视祝版。该读祝官德龄、于安设案上三叩之后。不行退出。即将祝版奉请。维时有与伊序立之人。密向指拨。伊方照前安设退出。实属失仪。不可不加以惩处。德龄即著罚俸一年。并将伊本年京察记名外用销去。毋庸再交部议。明日祀期。不必令伊上坛恭读祝版。嗣后祇准充当遣官处差使。其明日恭读祝版。著另派满兴。至德龄奉请祝版失仪之时。该堂官俱未及见。著毋庸交部议处。亦不必自请处分。　　

○己丑。常雩。祀天于圜丘。上亲诣行礼。　　

○幸圆明园。　　

○庚寅。谕内阁、兴奎奏、接到阿尔塔锡第呈报色克通阿行至吐鲁番患病之信、即派年满主事职衔古裕什、带领医生前往吐鲁番看视、因一时不能痊愈、遂令色克通阿回京等语。奉派办事大臣患病。均应行抵任所。妥为调理。如不能痊愈。再据实奏请另行＜闲＞派。兴奎一闻阿尔塔锡第呈报色克通阿中途患病之信。仅派主事职衔古裕什、带领粗通脉理之医生往看。并未亲见色克通阿病势。亦未声明染患何病。惟照阿尔塔锡第所报、色克通阿一时昏瞆不省人事、一时稍宽明白等语。含混具奏。并令色克通阿回京。殊属任意妄行。派往新疆人员。设有不愿前往、于途中捏称患病者。岂有概令回京之理。兴奎甚不晓事。除申饬外。仍交部议处。并著通谕陕甘总督、陕西巡抚、及驻劄哈密古城等处办事大臣等、色克通阿行至何处。即由何处派医验看色克通阿究患何病。明白具奏。若果病势沉重。即留在彼处妥为调理。痊愈时仍令前往和阗新任。若医治不能痊愈。即据实具奏。到时再降谕上□日。　　

○辛卯。上幸万寿山。　　

○赏己革工部尚书苏楞额、圆明园六品苑丞。已革工部左侍郎阿明阿、八品笔帖式。在热河当差。已革山西巡抚成宁、以六部主事用。　　

○壬辰。谕内阁、晋昌等奏、民人张得喜逞凶故杀、复连伤三人、请上□日即行正法一摺。此案张得喜先与杨浩之妻杨李氏通奸。旋因杨浩夫妇索钱未与。欲绝往来。该犯辄将杨李氏连扎多伤。立时殒命。且于扎死杨李氏之后。复持刀往杨浩妻母李张氏家、寻扎杨浩未遇。又扎伤拦劝之李张氏等三人。淫凶已极。且犯事在新疆地方。自应从严惩办。以儆凶顽。张得喜、著即处斩。嗣后新疆遇有此等案犯。毋庸复行请上□日。余著照所拟完结。　　

○谕军机大臣等、本日章煦覆奏、试办海运一事。据称苏省惟有大号沙船、尚可洒带米石、约计装运之费、每一百石即需费三百两、且商船与军船不同、不能安设气筒、易滋徽变等语。海运一事。流敝□大本多。原非必欲如此办理。但年来河道阻滞。重空船只行走诸多不便。万一漕运稍有贻误。自不得不设法筹办。今据章煦查奏海运碍难办理。苏省如此。浙省大略相同。此时竟可无庸试办。然漕粮关系重大。筹办不可不周。现据漕督等奏报、本年漕船渡黄。较上年迟至四十余日。万一大汛经临。再有阻滞。势必复议截留。米石既多。一切抛撒徽变。俱不能免。而天庾正供。岁有短绌。成何事体。在河臣经理不善。固当重治其罪。而该督抚等身任地方。亦岂有坐视漕粮贻误、不行设法运京之理。该督抚务当未雨绸缪。除海运外尚有何法。详加筹画。妥议章程。豫行陈奏。以期有备无患。将此谕令知之。　　

○甲午。上幸静明园。诣龙神庙拈香。　　

○幸静宜园。　　

○云贵总督伯麟等奏、拏获宾川州聚众谋逆奸民陈老么等首夥多名。知县王禹甸等、升用有差。赏通判色克精阿、蓝翎。首报之贡生刘浩、举人。一体会试。并银二百两。武举平安邦、武进士。一体殿试。并蓝翎。骂贼捐躯村民施安名、把总衔。照阵亡例赐恤。及妻子二名口、旌表如例。　　

○是日。驻跸静宜园。至戊戌皆如之。　　

○丙申。谕内阁、丰绅殷德前于嘉庆四年赏给公爵。在散秩大臣上行走。嗣因被已革长史奎福控告。革去公爵。赏以头等侍卫。补放副都统。尚能勤慎供职。复赏给伯爵衔。近年来于一切差使。俱能小心无误。现在抱病未痊。著加恩赏给公爵衔。用示眷念。　　

○旌表守正捐躯安徽宁国县民饶传哲妻曹氏。　　

○丁酉。上御演武厅。阅健锐营操。　　

○旌表守正捐躯奉天义州马甲顾勇保妻金氏。　　

○己亥。上幸静明园。　　

○还圆明园。　　

○旌表守正被戕湖北钟祥县民彭士望妻朱氏。　　

○庚子。孝端文皇后忌辰。遣官祭昭陵。　　

○改设热河统辖大员。谕内阁、口外沿边地方。自康熙年间。已有内地民人在彼耕种居住。百余年来。流寓渐多。生齿益众。雍正元年以后。节次添设官员。现在吉林、盛京、直隶、山西、口外毗连一带。共设有一府、一州、五县、十二厅。此内各厅、有隶吉林将军统辖者。有隶奉天府尹统辖者。有隶山西巡抚统辖者。至承德府所属各州县、及宣化府口外三厅。皆属直隶总督统辖。地方辽阔。于吏治察核、刑名审转、诸多不便。朕意当于热河地方设一大员。将承德府等处附近各属、专令统辖。应如何改隶统属、并建置各事宜。著大学士会同各该部妥议具奏。寻议、热河原设副都统一员。应请裁汰。改设都统一员。除管辖驻防官兵外。所有附近一带蒙古事件。向属税员兼管者。俱改归该都统专办。惟查八沟、三座塔、乌兰哈达、三处。向派理藩院司官各一员收税。塔子沟、系八沟分口。向派理藩院笔帖式一员收税。地方辽阔。应添派司员。将笔帖式彻回。此四处请照察哈尔游牧理事司员之例。俱改为蒙古理事官。为都统之属。都统衙门应添设笔帖式二员。至民人租种蒙古地亩。向无存官册档。自应及时清厘。并交理藩院行文该盟长扎萨克等、谕以皇上轸念蒙古久远生计。虑及开垦益多。有妨游牧。嗣后各部落内。除先经开垦地亩外。不准再有私招民人开垦之事。现在该处聚集民人、既有十万八千六百余户。应责成理事司员州县等严查。勿令再添外来流民。庶可杜蒙古地亩日逐增垦。其穷苦者得以孳息牧产。流寓民人安居耕种。该扎萨克等亦长得租银津帖办公。一切均有裨益。从之。　　

○谕军机大臣等、张师诚奏、洋盗悔罪投首、分别办理一摺。洋盗沈带、悔罪投诚。并将船只炮械呈缴。尚非怙恶不悛。可以宽其一线。所有沈带等首夥三百一十名、著加恩均免其治罪。即照该抚所请、酌留三十名、出洋配缉。余俱妥为安插。又据另摺奏、闽洋近日虽无大帮匪船、其小仁及凤尾等帮尚有余匪、目前巢□刀捕、更比从前紧要等语。所论甚是。此等零匪。虽非大帮可比。然不早为扑灭。则日久勾结。又致渐成大帮。必须悉数歼除。不可因投诚者多、稍为松劲。近日广东盗夥。投诚者竟至有数万人。未免存招致之见。殊为悬廑。此等海洋剧盗。人数既众。心各不齐。安能保其不再滋事。是此时该省余匪。竟当悉力巢□刀捕。方为正办。张师诚即一面札会督臣。一面严饬各镇将分投巢□刀捕。期于办理净尽。设镇将等泄泄从事。即严行参办。俾知儆戒。将此谕令知之。　　

○遣侍郎英和、带领侍卫十员、往奠故固伦额驸丰绅殷德茶酒。赏银五千两治丧。照公爵衔赐恤。　　

○旌表守正捐躯河南叶县民张秉公妻朱氏。　　

○辛丑。谕内阁、御史昇寅奏、请禁八旗童试怀挟枪冒一摺。所奏甚是。各省考试文童。俱于入场时详加搜检。原以查禁诡遇。遴拔真材。何以八旗童试向无搜检之例。若竟以怀挟传递。习为故常。在学臣凭文取录。必致挟带诗文者侥幸入选。而真材反被斥落。童试为士子进身之阶。不可不严加防范。以端本源而正文风。嗣后八旗童试。著顺天府照考试繙择生员之例。奏请钦派王大臣逐名搜检。并著步军统领衙门、于围墙外加意巡逻。严拏传递。以清敝□大源。至向例入场之日。各该旗俱有参佐领领催等、亲行识认送考。乃奉行日久。视为具文。更不免有顶替代倩之敝□大。所有各旗委出之参佐领领催等、如有于考试日期托故不到者。并著稽察之御史查明参奏。　　

○谕军机大臣等、百龄等奏、盗首张保率众投诚一摺。张保恳乞内投。出于真情。现据该督等准其投首。祇可如此办理。惟张保请赏留船只随同舟师缉捕一节。此断不可行。该降匪等果欲立功报效。应俟首缴船械后。将伊等另配兵船。派赴前敌。既资其力。又可藉以钤制。如有伤亡。加以恤赏。其奋勇当先、歼擒多盗者。予以官职。用示鼓励。方为正办。若听伊等管带原船。自成一队。不特洋面辽阔。难以约束。即使伊等实心报效。屡有擒斩。是专赖降匪之力。用之缉捕。官兵竟成虚设。岂不为其轻视。傥再生反侧。官兵亦不肯出力。尚复成何政体。且人数众多。安能保其悔罪之心尽皆如一。设日久衣食无资。又复出而为匪。此实必有之事。必然之理。总须妥为安插。使其各图生计。安分守法。不致再生事端为要。将此谕令知之。　　

○旌表守正捐躯河南长葛县民朱玺女松妮。甘肃平凉县民李三恕妻杨氏。　　

○壬寅。上幸万寿山。诣广润祠拈香。　　

○癸卯。谕内阁、钱楷奏、拏获白昼夥众连劫两家之各盗犯、审明定拟一摺。已批交刑部速议具奏矣。此案王乐德等、均系土人。胆敢纠众至七十余名之多。白昼持械。偕至把荷墟。劫掠刘殷相、唐世良、两家银钱衣物。走至归顺州湖润寨地方。经该巡检张振远、将人赃一并盘获。即行押解天保县。而在逃之刘亚关一犯、复敢纠邀夥众。至该巡检衙署。希图抢犯。适各犯已经解县。刘亚关等夺犯未遂。即行劫该巡检衙署。拒伤家丁。该犯等以土人纠众肆劫。非寻常盗案可比。该抚审明后。即应恭请王命。将为首之犯。先行斩枭数名。其余犯再候部议。方为正办。乃概行循照成例办理。实属拘泥。设夥犯刘亚关等、于获犯内又有夺犯兔脱等事。幸逃显戮。尚复成何事体。广西地处边陲。近闻盗案繁多。尤不可不随时惩治。该抚务当严饬所属。留心查察。一有获犯。即按律严办。以靖闾阎。至该巡检张振远于所管汛地。即将为首之犯盘护解县。尚属能事。张振远、著即以县丞升用。无庸送部引见。　　

○又谕、文弼等奏、请豫支粮库银两、采办驻藏官兵食米一摺。据称向来驻藏官兵所食之米、俱系先将米价银两交商上噶布伦、由帕克哩、错拉、二处营官、采办秋冬二季兵米、随时采买支放、其米价即由各兵盐折银内扣除、惟春夏米价昂贵、须于每年秋成后豫为购买存贮、以备支放、约需用银一千八百余两、该营向无公项可动、皆借用粮库银两通融办理等语。驻藏官兵食米。动借粮库银两采买。始自乾隆五十九年。相沿已久。究系私自挪用。兹既据文弼等奏、实因官兵办米需用。著照所请、嗣后采买驻藏官兵春夏两季食米。准其由粮库豫发银一千八百两。交该营守备承领。转交商上采办米石。运贮该守备衙门。俟按月支放后。仍将各兵盐折银两扣存归款。以清库项而裕兵食。　　

○又谕、文弼等奏、审明西藏粮员盗用库项一摺。蒋作梅专司口外军饷。理应洁己奉公。胆敢私挪库项。交商生息。已属藐法。甚至将恩赏喇嘛银两、及后藏兵饷、易换低潮搀发。侵渔肥己。而于喇嘛与汉人口角争衅。又不秉公听断。意存袒护。事关边情。设或激成衅端。尤属不成事体。蒋作梅、著照所拟即于西藏正法。以昭炯戒。所有该员原籍资产。前已降上□日、与任所赀财一并查封。著即查抄入官。至文弼等于此案虽失察于前。但既经查出审办。所有自请严议之处。著加恩改为议处。　　

○又谕、兵部奏、巡捕营协缉马谭氏母女被杀案内降留各员、可否仿照步军营之案、准其挑拔、应得处分、仍带于新任等语。巡捕营现在都司守备千把等官、共十余缺。未经挑补。如将世职候补等项、尽行抵补。于缉捕难期得力。若专取健锐等营官员补放。亦未免诸务生疏。著照所请、巡捕营降留各员。照步军营之案。遇有缺出。准与健锐等营人员、一体拣选挑拔。其降留处分。仍带于新任。但此案于上年参限满时。复经展限一年。自立限以后。迄今日久未获。近日禄康等、于此案如何设法缉捕之处。总未奏及。未免意存松懈。几又视同海捕。兹特严行申谕。若仍不上紧缉拏。将来一年限满。除本智到任未久。尚可量从末减。所有禄康、英和、必当予以实降实革。不能再邀宽贷。　　

○甲辰。谕内阁、御史高鹗奏、请严禁新疆书吏役满久留一摺。所奏甚是。向例各衙门书吏五年役满。即行饬令回籍。原以防积久敝□大生。立法至为严密。况新疆地处遥远。尤非内地可比。若该书吏等役满后。仍以藉资熟手。留而再留。保无狡谲之徒。因缘为奸。有串通诈伪情事。不可不防其渐。嗣后新疆各处书吏五年役满。即照例速饬回籍。勿任逗遛。如因新吏生疏、暂留帮办者。亦不得留过二年。其已留再留之例。著永行停止。　　

○乙巳。以江西南昌城守协副将花连布、为九江镇总兵官。　　

○丙午。上幸静明园。诣龙神庙拈香。　　

○谕内阁、据薛大烈奏、访闻福建民人流寓天津之苏花脸等、开赌窝娼、即派员弁密拏、当经获犯四十六名、起出刀矛各件、现交天津县知县凌泰交看管等语。天津密迩京都。苏花脸等胆敢窝赌窝娼。藏有器械。以备凶斗。殊属不法。应即按律惩办。惟案内人数众多。若解往保定。程途较远。恐有疏失。著派穆克登额、温汝适、前往严审定拟具奏。薛大烈前因违例与属员结亲。冒昧渎奏。降为总兵。仍带革职留任处分。今能督饬营弁缉捕匪徒。尚属认真。且伊曾在军营出力。所有革职留任处分。著加恩开复。　　

○刑部议驳、两江总督松筠审拟纠众殴毙多命之徐守刚等一案。得上□日、此案徐守刚纠众至五十余人。持械赶殴。致毙二十五命。该抚仅照擅杀。以七人拟抵。将来秋审。仍可入于缓决。是七命并无一实抵者。何以昭平允而服死者之心。且衅由抢割滩地禾稻而起。自应分别官地民产。庶无枉纵。乃原勘既称系官断给与杨恺之地。后又称杨恺之地应一并充公。前后两歧。且徐守刚价买杨恺产业原契。亦并未调验。殊难凭信。部驳甚是。著交该督松筠再亲提人证卷宗、覆加研讯。另行定拟具奏。　　

○谕军机大臣等、台湾屯务。前经福康安等定议。在南北二路分设各屯。将未垦番地、拨给开垦。其民人已垦番地、勘丈收租。官为经理。立法甚为详备。今据方维甸奏、体访番情艰苦、皆由各屯未垦之地、多被奸民社丁人等串通欺诈、诱令典卖、越界霸占、地方官全不经理所致。实属废弛。至应徵屯租。原系厅县收发。乃前署台湾府杨绍裘等、辄议令屯弁自行徵收。散给各丁。不复官为经理。以致刁民抗欠甚多。而屯弁又从而侵蚀。屯丁苦累益甚。该府等擅改章程。不奏不咨。是何意见。除现在台湾一县、仍归该县徵收外。其余一厅三县、方维甸已派员查勘。分别清厘。著俟查报到时。将所有屯地屯租各事宜。会同张师诚、查照旧定章程。悉心详议奏闻。并将违例废弛各员一并参奏。方维甸于该处一切办竣后。起程内渡。前经有上□日准其陛见。该督顺赴江宁。看视伊母。即行来京瞻觐可也。将此谕令知之。　　

○丁未。谕内阁、本日召见刑部堂官。据称日内刑部应行呈进本章颇少。朕当经询以因何稀少之故。则称刑部案件、多与各部院衙门会议、必俟议覆到后、方能缮本具题、现在咨出各件多未覆回、须俟陆续呈进等语。各衙门会议稿件。均有例限。何得任意迟延。以致题本稽缓。将来必又有壅积之敝□大。除饬令各该衙门赶紧咨覆外。并著各该堂官、查明现在未覆刑部各案件。如已逾限三日以上者。即自行奏请处分。以儆怠玩。　　

○戊申。谕内阁、崇禄奏、审明行窃朝鲜牲畜、及受贿隐匿官常各犯、分别定拟一摺。此案玛英额、乌扎那、留成、三犯。均系锡伯旗人。甘心犯窃。已属不顾颜面。甚至越边偷窃朝鲜牛马。更属大干厉禁。无耻已极。该三犯应即销除旗档。先在边门地方枷号一年。俟满日再照崇禄等所请、发往伊犁充当苦差。已革防御佛尔果春、身系职官。知玛英额等谕窃外藩牛马。并不禀报。转庇护同族。私收赃畜。贪鄙藐法。亦著先行枷号半年。俟满日再发往伊犁充当苦差。哈青阿本系该处旗兵。有查拏匪棍之责。于玛英额等行窃时。窥见形迹可疑。即向查究。尚知旗人颜面为重。若彼时即送官究办。则不但无过。而且有功。并当加以奖赏升擢。今哈青阿窥破后。即同闲散迈德、方长西蒙额、捆缚回家。私行拷讯。实有不合。但此时若将伊等严惩。则嗣后遇有出边偷窃之案。该兵丁等俱相率观望。不肯认真缉拏。于边防甚有关系。哈青阿、迈德、西蒙额、三人原拟枷杖之处。著加恩宽免。哈青阿并著免其革役。　　

○己酉。上御勤政殿听政。　　

○谕内阁、温承惠奏、审拟纠众讹诈匪犯一摺。此案陈大见周景潞异乡浮寓。箱笼沉重。疑有厚赀。又见伊妻陈氏妇孺可欺。辄敢起意诬指家人马税图与之通奸。纠约多人。持械入室。逼令认奸。甚至翦去主仆头发。作为当场捉获证据。较之强盗。尤为凶很。可恶已极。该督拟请将陈大即予斩枭。其余各犯俱按律拟绞。请即行正法。所办甚是。惟均请押赴犯事地方处决。人多恐有疏虞。著祇将为首之陈大一犯、在该处正法枭示。以昭炯戒。其马八、于三、金七、刘玉山、四犯、即著于省城处绞。马三、杜大、霍三、三犯、亦照所拟于犯事地方枷号三个月。满日发往黑龙江给披甲为奴。无庸复交部议。　　

○又谕、御史甘家斌奏、请实行编户成法等因一摺。向例各州县乡镇村庄。设立门牌保甲。俾其互相识认稽察。原所以诘奸宄而弭盗贼。而每岁编户审丁。汇册报部。闲遇水旱偏灾。发帑赈恤。按册而稽。自不至于浮冒。立法最为详密。乃奉行既久。竟同具文。不但容留匪犯。无人举发。致令日久潜匿。恣为不法。而偶遇偏灾散赈。则奸吏蠹胥。浮开户口。较岁报丁册往往增多。任意敝□大混。殊不成事体。嗣后各省督抚、于编设户甲一事。务须饬属实力举行。俾奸匪不得潜藏。即申幸报晴雨及约收实收分数等事。并与编审丁册认真稽察。则户口多寡。年岁丰歉。随时核对。不致浮混。亦可杜捏灾冒赈之敝□大。将此通谕知之。　　

○又谕、前因方维甸参奏台湾镇总兵武隆阿、道员张志绪、于械斗重案办理迟延。交部严议。经部臣议请褫职。复经朕谕令方维甸、于到台后详查该镇道有无讳饰及办理不善之处。并平日官声如何。据实具奏。到日再降谕上□日。兹据覆奏、该镇道于械斗一案、查核节次摺禀、俱属实情、委无激变讳饰情事、其平日居官办事、武隆阿于营伍积习未能整饬、尚无别项劣迹、此次在北路查办、舆情允服、张志绪外任未久、办事不能果决、官声颇为谨慎等语。是该镇道之咎。止于办理未能迅速。武隆阿、张志绪、均著加恩改为革职留任。仍著方维甸传知武隆阿、以伊本系弃瑕录用之人。此次复经朕格外矜全。嗣后一切营伍事宜。务须力加整顿。张志绪于地方公事。亦当实心经理。持以果断。勿得仍前迟缓。以副朕宥过施恩至意。　　

○谕军机大臣等、方维甸奏、察看班兵情形一摺。内称班兵三年期满、即应停饷候代、而内地班兵、又不能按限到台、遂致旧班旷误差操、新班未能充额等语。此项换防班兵。当新旧更替之际。旧班业经停饷。而新班未到。设遇有徵调。难期得力。朕意嗣后班满候代兵丁。仍令其支领饷银一半。新班换防各兵。亦先予一半。俟新班到台后。再将旧班饷银停止。庶该兵丁等无所藉口。而差操可期无误。至向例派拨班兵。原以漳泉之兵较胜他处。用资防御。但漳人护漳。泉人护泉。每遇械斗之案。不免心存瞻顾。积习相沿。各分气类。嗣后换防班兵。或可于别府各营内、拣派东渡。以备操防。如有地方紧要事件。再于漳泉兵丁。量行徵调。如此酌为变通。是否可行。著方维甸等体察情形。详议具奏。寻奏、查班兵应支粮饷。向例按四月十月画一起住。是以班满候代兵丁。应于班满之日即行停饷。兹蒙圣谕。班满候代兵丁。仍令其支领饷银一半。即内地新派换防各兵。亦先予以半饷。俟新班到台后、再将旧班兵饷停止。是新旧更代之兵。皆有半饷口食。更为充裕。至换防兵额。向系按内地各营兵数派定。若将漳泉之兵停派。悉于别府各营内改派前往。内地未免空虚。且核计水陆各营。不敷派拨。似可仍循旧例。仍责成台湾镇约束稽查。随时驾驭。以期渐除积习。惟查北路协左营班兵内有水师提标兵二百五十名。悉系泉人。该营驻劄彰化县所辖地方。多系漳庄。窃恐不能相安。今应请将北路协左营泉籍水师兵二百五十名。派往台湾协。即以台湾协之闽安海坛烽火营水师兵二百五十名。调往北路左营。该兵等皆福州福宁等府之人。一转移闲兵数相符。人地较为妥协。从之。　　

○以故奉恩将军双德子德克进、袭职。　　

○广西布政使李鋐、年老。命留京、以三品京堂用。以户部主事齐布森、为广西布政使。　　

○调浙江黄岩镇总兵官陈琴、为定海镇总兵官。以广东澄海协副将沈添华、为黄岩镇总兵官。　　

○庚戌。谕内阁、百龄奏、遵上□日审明巢□刀捕洋匪案内之已革各将弁。按律定拟一摺。此案王国宝、何英、吴协山等。各带师船。在洋缉捕。见贼退避。均属罪无可逭。但王国宝、何英、于贼船冲拒时。适值天气阴黑。各兵怯退。该革员喝阻不住。虑及势单失事。随同驶退。至吴协山、因兵船搁浅。匪船追至。辄畏惧弃船逃避。凫水上岸。以致米艇被贼劫去。情罪尤重。吴协山著即行正法。余俱照所拟办理。　　

○辛亥。谕内阁、汪志伊奏、民船失火延烧在次漕船、查明已未兑米石物件、分别洒带赔补一摺。漕船受兑水次。傥有疏于防范之处。该管官均难辞咎。自应查明照例办理。兹据奏称襄阳卫漕船二十一只、于停泊处所、猝被民船失火延烧、该粮道即率同押运厅弁等极力扑救、共救护漕船十九只、惟段恩、邹学道、漕船二只、已被烧毁、并致烧毙人口等情。是此项漕船。因民船失火延烧。尚非疏于防范。且该管官率同弁丁等奋力扑救。仅止焚毁二只。其水手人等、并猝被焚毙受伤。情殊可悯。所有该管官应得处分。著加恩宽免。其被焚已兑米石及松板等件。均著加恩免其赔补。仍照例于下年搭运。被焚漕船二只。亦著官为补造。至失火民船。是否连人焚毁溺毙。有无捏饰。并著该督查明据实具奏。
  </div>
  <div class="pagination">
   <a href="清实录嘉庆朝实录_page299.html">
    上一页
   </a>
   <span>
    ...
   </span>
   <a href="清实录嘉庆朝实录_page295.html">
    295
   </a>
   <a href="清实录嘉庆朝实录_page296.html">
    296
   </a>
   <a href="清实录嘉庆朝实录_page297.html">
    297
   </a>
   <a href="清实录嘉庆朝实录_page298.html">
    298
   </a>
   <a href="清实录嘉庆朝实录_page299.html">
    299
   </a>
   <span class="current-page">
    300
   </span>
   <a href="清实录嘉庆朝实录_page301.html">
    301
   </a>
   <a href="清实录嘉庆朝实录_page302.html">
    302
   </a>
   <a href="清实录嘉庆朝实录_page303.html">
    303
   </a>
   <a href="清实录嘉庆朝实录_page304.html">
    304
   </a>
   <a href="清实录嘉庆朝实录_page305.html">
    305
   </a>
   <span>
    ...
   </span>
   <a href="清实录嘉庆朝实录_page301.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
