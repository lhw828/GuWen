<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 407 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 407 页/共 505 页
  </h1>
  <div class="content">
   ○又谕、英翰奏、津案暂结。隐忧方大。敬陈筹备事宜一摺。津案虽已了结。而蓄艾卧薪之志。不可一日或忘。叠经谕令沿海沿江各督抚。力戒因循。绸缪未雨。并因直隶江南为南北洋总汇。以曾国藩、李鸿章、分任其事。该督等为国家股肱心膂之臣。想必能先事图维。讲求实际。此次英翰所陈天津海防。宜设水陆提督。择威望素著之大将。畀以斯任。统其旧部。作为提标。兼辖海防水陆各营等语。著李鸿章斟酌机宜。妥议具奏。至所称铭军西去。畿辅空虚。请将淮军调驻海口。并令沿江沿海暂缓撤防。严行戒备。以杜窥伺等语。著曾国藩、李鸿章、会商妥议。实力办理。该抚又以日本吁请通商。恐贻后患。殷殷以杜绝为请。此事因该国向化甚坚。业已令其特派大员到时。再与妥议条约。自无再事拒绝之理。至将来如何明定章程以期永远相安之处。并著曾国藩、李鸿章、豫行妥筹。详晰奏明。庶临时较有把握。本日又据王家璧奏、修备设防。所以长保和约。请宣谕各国。毋庸疑虑一摺。另片奏、和不可恃。不可一日忘备等语。自古保邦致治。断无畏敌国生疑自弛武备之理。况中国增修战备。力求自强。亦岂外国所能阻止。惟在疆寄重臣。于练兵设防增修炮台讲求机器等事。实力奉行。毋徒托诸空言。庶不至贻笑于远人耳。英翰、王家璧、摺片共三件。均著钞给阅看。将此各谕令知之。　　

○又谕、都兴阿奏、遵旨截留官兵一摺。吉林官兵。现由威远堡边门截回二三百名。黑龙江官兵。尚未报到。乌城军务紧要。亟需兵力。著都兴阿赶紧催齐。即遵前旨。分别挑拨点验。发给军装口粮等项。克期分起趱程前进。毋稍延缓。昨准神机营王大臣所奏。谕令玉亮等于此项官兵折回时。饬令改赴昌平州地方驻扎。听候神机营王大臣派员前往照料。由部拨银六万两。酌给该官兵衣装器械鞍辔及粮饷等项。以利遄行。如该官兵原带器械未全。都兴阿查点明确。仍著先行筹给。应缴前领整装银两。加恩免其缴还。并著照该将军所议。发给一月盐粮。每兵各给皮袄一件。俾免饥寒。朝廷因该官兵远道出征。加意体恤。都兴阿务当激励拊循。使知感奋。所需皮衣银二万有余。准其提用洋税银二万两。俟部款拨到。即行归还。昨已虑及该官兵马匹疲乏。不堪乘骑。谕令古尼音布于大凌河牧群内挑选膘壮马二千匹。换给应用。并谕文盛、张廷岳等、宽筹马匹。留备出口征兵之用。当可藉资进剿。将此由五百里谕令知之。　　

○缓徵安徽舒城、芜湖、怀甯、宿松、当涂、青阳、宣城、桐城、望江、桐陵、繁昌、无为、和、含山、五河、泗、十六州县被水被旱被风被虫地方新旧额赋。　　

○己丑。谕军机大臣等、有人奏、安徽婺源县团练捐输。业于同治三年停止。至同治四年。忽有劣绅程元瑞、邀同绅士设立捐局。私刻关防。勒民报捐。迄今数年之久。捐输约数十万之多。而所给执照。止有公局私刻图记。上有善后关防字样。并无在官印信。捐生无处更换执照。纷纷聚讼。请饬查办等语。如果属实。亟应严切根究。著曾国藩、英翰、彻底详查。务令水落石出。递结参办。毋稍徇隐将此各谕令知之。寻英翰奏、遵查在籍知府程元瑞。因办理善后工程。收捐团费。擅用图记。给发执照。虽查无抑勒侵欺情弊。究属办理荒谬。应请革职。从之。　　

○又谕、左宗棠奏、官军攻克贼寨情形。暨覆陈贼窜米脂平罗。探报未确各摺片。甘省中北两路官军。自攻克汉伯堡后。雷正绾等接攻张家泉金家堡贼寨获胜。刘锦棠等复合力攻破杨明堡。阵斩贼目杨洪开等多名。正拟进攻王洪。适凉州大股贼匪绕窜。图援金积。恐马家河滩各堡句引援贼。遂先将该处各小堡及附近团庄一律埽除。尚有两大堡未下。仍当赶紧攻拔。俾援贼失所凭依。剿办方易得手。金积现已合围。各处匪股。乘隙来援。总当加意防范。著左宗棠严饬前敌诸军。稳扎力攻。以期埽穴捦渠。毋稍松懈。并分檄各路将士。扼要堵击。毋任援贼窜近。牵我兵力。前窜米脂平罗股匪。据左宗棠覆奏、探报未确。不足为据。金积合围。实无一贼窜出。十月以后。花定等处。未据报贼踪东窜。陕西北山窜贼。实亦无多等语。近据蒋志章奏报。草地逆回。窜至绥德。分扰清涧安定等处。是窜陕之贼。现尚陆续踵至。著即饬令成定康等随时兜剿。力遏狂氛。平罗地方。现虽无兵可拨。如遇有紧要军情。该大臣仍当妥筹兼顾窜入河西之禹彦禄等一起。左宗棠奏称禹彦禄即系余彦禄之讹。前已伤毙。何以金顺前后奏报王疃军情。尚有余彦禄在内。著该大臣查明具奏。左宗棠另片奏、遵筹成禄出关事宜等语。前因成禄已拔队西行。当谕该提督督军驻扎关外。不得轻率前进。仍著成禄懔遵本月十一日谕旨。择要扼扎。就近兼顾肃州。该提督营饷。积欠甚多。且川陕各勇。不能得力。成禄著毋庸另募勇丁。即就现有兵力。力加整饬。与提督杨占鳌和衷共济。遇贼即击。并办理屯田事宜。该军口粮。已准提用张掖等处运省仓粮。成禄当知体恤民艰。不准再有勒索苛派等情。致滋纷扰。将此由六百里各谕令知之。　　

○又谕、金顺奏、北路防军。进剿踞匪。暨陕回夜援王疃。另股乘夜南窜官军先后截剿获胜一摺。余逆马贼。回窜通昌一带。提督刘廷等败之于渠沟。疃庄之贼。复潜出纠合陕匪。并马家滩遁出匪众。内外合扑官军卡垒。各军迎击。捦斩多名。其窜踞王元桥迤东一股。亦经托云布等击散。寨贼虽已势蹙。惟通昌一带踞匪。仍时出逆援。牵掣官军。并据捦贼供称。有欲赴中卫阻扰河东各军南路粮道等情。亟应先行扑灭。著金顺会同张曜督饬各军。迅将此股逆援埽荡。并严堵该逆来路。以免内外句结。王疃一寨。日久盘踞。金顺虽叠报胜仗。而该逆负隅如故。援贼亦来往自如。岂能即行得手。金顺务当会同张曜激励将士。迅拔坚巢。毋再迁延贻误至逆首余彦禄。本日据左宗棠奏报即系禹彦禄。前已伤毙。是否即系一人。著查明具奏。将此由六百里谕令知之。　　

○以把持仓粮。革甘肃知县胡韵兰职。　　

○以甘肃好麦川等处剿匪获胜。赏游击刘三元、蒋柏高谭桂林巴图鲁名号。守备吕长乐等花翎。余加衔升叙有差。予阵亡副将蒋昌品、守备胡连升、祭葬世职。　　

○上以冬至祀天于圜丘。自是日始、斋戒三日。　　

○庚寅。谕军机大臣等、御史李宏谟奏、安徽广德等州县。客民麕集。劫夺频闻。强占田宅。并造有会馆。私藏军器。动辄聚众。地方官并不严办。江浙与皖南毗连处所。客民亦复不少。恐彼此煽惑。为患不可胜言。请饬妥为筹办等语。东南各省。兵燹之后。地旷人稀。各处遣散游勇。所在盘踞。欺压良民。乘机滋事。若不豫为防范。必至愈无忌惮。著曾国藩、张之万、英翰、杨昌浚、遴派明干大员。前往各该州县。认真体察情形。分别良莠。将安分守业之民。量给荒田暂行耕种。俾安生业。其强横不法之徒。查明原籍。递回管束。其实在无籍可归者。分别安置各州县。另编保甲。收缴军械。责成该管道府随时稽察。傥敢滋生事端。即行严拏惩办。以靖地方。原片著摘钞给阅看。将此各谕令知之。　　

○辛卯。谕军机大臣等、苏廷魁奏部议会估张秋筑堤束水事宜。现准张之万来咨。张秋南北两岸。均隶东省。应由河东河道总督及山东巡抚委员勘办。惟此事前经漕臣委道员章仪林会勘运道。倡为此议。现在察看情形。如欲筑堤束水。须就兰工口门两岸接续筑做。方能一气联络。事关黄河改道。仍复穿运而行。未敢率议举行。请饬漕臣带同章仪林来东会勘等语。漕运总督。前有旨令张兆栋补授。即著曾国藩、张之万、迅速委员署理江苏藩司印务。以便张兆栋早赴新任。该漕督即带同章仪林克期起程。前赴山东。会同苏廷魁、丁宝桢、体察情形。核实勘估。熟商办理。总须无害民田。有益河运。方为妥善。将此各谕令知之。　　

○又谕、苏廷魁奏、豫筹来年修守。请添拨节省防险银两一摺。据称黄河南北两岸各厅工程紧要。来岁修守事宜。必须豫筹布置。方不至临时掣肘。现在额款不敷。请于历年节省防险银两内。南岸各厅。添拨银十四万两。北岸各厅。添拨银十二万两等语。黄河南岸各工。险要叠出。自应宽为筹拨。著照所请。于历年节省项下。添拨银二十六万两。著李鹤年督饬藩司。于年内先拨四成。以便采购料物。其余六成。务于春汛前拨发。俾资接济。苏廷魁务当督饬该道厅等核实动用。总期工坚料实。不得稍涉虚糜。将此各谕令知之。

大清穆宗继天开运受中居正保大定功圣智诚孝信敏恭宽毅皇帝实录卷之二百九十六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治九年。庚午。十一月。壬辰朔。冬至。祀天于圜丘。遣豫亲王本格恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○停次日朝贺上诣绥履殿问慈安皇太后安。平安室问慈禧皇太后安。至辛酉皆如之。　　

○奉慈安皇太后慈禧皇太后幸漱芳斋。侍午膳。　　

○谕军机大臣等、户部奏、遵拨东三省辛未年官兵俸饷。并请饬直隶等省筹解历年欠饷各摺片。奉天吉林黑龙江三省辛未年应需俸饷现经该部核议。除将各该省应徵之款尽数抵充外。所有奉天余賸银一万六千余两。即著留为该省缉捕官兵经费。短徵船规并加税银七万二千余两。著都兴阿、额勒和布、著落经徵之牛庄防守尉、海城县知县等名下。勒限赔补。并著查取职名。送部核议其指拨吉林之长芦辛未年盐课银五万三千七百两。山东辛未年地丁银三万两。河南辛未年地丁银二万两。指拨打牲乌拉之长芦辛未年盐课银二万五千两。河南驿站存賸银一万四千一百三十六两。指拨黑龙江之长芦辛未年盐课银六万三千两。山东辛未年地丁银四万两。河南辛未年丁银三万两。驿站存賸银四万两。直隶旗租银五万两。著李鸿章、丁宝桢、李鹤年按照各数迅速筹拨派员解交盛京户部收纳。俟各该省银两解到。即著都兴阿等知照德英、奕榕、毓福、派员前赴奉天关领。以资散放。各项支放银两。该将军等务各遵照部定折放章程。核实办理。并将用过银钱。于奏销时照例题报。其余賸之银。即著归于下年请领时声明备抵。毋稍浮冒。至直隶山东河南陕西历年欠解东三省俸饷银共一百九十六万余两。并著李鸿章、丁宝桢、李鹤年、蒋志章迅即督饬藩运各司陆续筹解奉天交纳。不得仍前延欠致误要需。将此各谕令知之。　　

○又谕、前因有人奏、吉林叶赫站马被抢并五常堡马贼焚烧衙署各情。当经谕令毓福饬属严拏惩办。兹据毓福奏称、叶赫站于本年七月间。突有马贼八十余名闯入站街。施放枪炮。抢去孳生余马二十三匹。并向铺商偪索钱文。逃窜边外昌图地界。八月间。伯都讷界大岭四合城等处。亦有盗匪聚众游赌。乘隙抢夺。五常堡隔河地面。复有盗首王淀英等各纠夥匪忽聚忽散。该处官兵现在分护衙署钱库等语。吉林地方辽阔。匪踪出没靡常。摉捕岂容稍懈。风闻该处盗贼充斥。肆意横行该护将军所奏站马被抢二十余匹之多。五常堡虽无衙署被烧之事。而贼匪聚众纠夥。来往自如实属不成事体。虽经官兵拏获多名正法。而伏莽未净。滋扰时虞著奕榕、毓福、严饬所属及派出官兵实力严拏。务将著名各匪悉数歼除不准一名漏网。并随时督饬各卡官兵设法稽查。毋令宵小溷迹仍按季派员前往奉省接壤处所巡查结报。务期肃清地面以消奸宄而靖闾阎。至安荣等被参各款。著奕榕、毓福、会同瑞联迅速秉公确查。从严参办毋稍回护。将此各谕令知之。　　

○调镶红旗蒙古副都统西蒙古西克为镶白旗蒙古副都统。　　

○以甘肃甯夏解围暨攻克贼巢出力予总兵官陈祥胜以提督简放。佐领富春以副都统＜??闲＞放。赏副都统世禄副将安万全、协领全升、参将黄万发、任开泰、游击黄金堂、吴金魁、汪朝富、王得魁、王飞熊、佐领萨淩阿、舒英、阿精格、委参领莫尔赓额、都司曹正兴、刘占魁、罗永兴、纪才俊、叶金魁、守备张元凯、骁骑校淩宽、乌淩阿、千总李士明、鄢鸿盛、陈有华、秦涵达、郑国发、华文锦、田国昌、巴图鲁名号。员外郎玉敏、参将万福等花翎。通判张宝善等蓝翎。余加衔升叙有差。　　

○癸巳。谕内阁、前因江北漕船阻滞当经谕令两江总督等确查该粮道及委员等贻误情形。据实参奏旋据御史刘瑞祺奏江北漕船沿途售货逗遛各节亦经户部奏明。该交该督抚等汇案参办。兹据魁玉、张之万奏称、查明本年江北河运。始因出口处天旱河涸装兑较迟至行抵清江挽运尚速。惟入山东境内因大泛郗山两口及微山独山等湖节节浅阻。而郓城县之红船口堤埝溃决安山张秋一带挽运维艰加以今年黄水消落较早。以致守候月余并无卸货逗遛之事。该粮道王大经、于东境河道情形未能熟悉。漕船阻滞事出有因该粮道平日操守廉洁办事认真。请与委员等均免查议等语。本年江北漕船阻滞愆期。既经该署督等查明。实系人力难施。尚非迁延贻误。粮道王大经及各委员等。即著免其查议。嗣后江北河运事宜。该督抚等仍当饬令经手各员迅速办理。毋得再有迟误。　　

○又谕、魁玉、张之万奏、审明谋杀制使匪犯。情节较重请比照大逆问拟。并将在案人犯。分别定拟罪名一摺。据称凶犯张汶详曾从发逆。复通海盗。因马新贻前在浙抚任内。剿办南田海盗。戮伊夥党甚多。又因伊妻罗氏为吴炳燮诱逃。曾于马新贻阅边至甯波时。拦舆呈控。未准审理。该犯心怀忿恨。适在逃海盗龙启澐等。复指使张汶详为同夥报仇。即为自己洩恨。张汶详被激允许。该犯旋至新市镇私开小押。适当马新贻出示禁止之时。遂本利俱亏。追念前仇。杀机愈决。同治七八等年。屡至杭州江甯。欲乘隙行刺。未能下手。本年七月二十六日。随众溷进督署。突出行凶。再三质讯。矢口不移。其供无另有主使各情。尚属可信等语。马新贻以总督重臣。突遭此变。案情重大。张汶详所供挟恨各节。暨龙启澐等指使情事。恐尚有不实不尽。若遽照魁玉等所拟。即正典刑。不足以成信谳。前已有旨令曾国藩于抵任后会同严讯。务得实情。著再派郑敦谨驰驿前往江甯。会同曾国藩。将全案人证详细研鞫。究出实在情形。从严惩办。以申国法。　　

○谕军机大臣等、何璟奏、遵派大同官兵赴库起程。暨河保防务情形各摺片。乌城失陷。贼匪时虞纷窜。库伦兵单防剿甚属紧要。何璟现于大同镇标内挑选官兵一千名。备带器械。并筹动银两发给四个月盐粮。分起启行。即著饬令统带各员星速前进。驰赴库伦。听候张廷岳等调度。毋得沿途濡滞。致误戎机。河曲保德一带。冰桥已结。亟应严密设防。该抚尤当督饬派出各营。与河西宋庆一军联络声援。妥为布置。毋稍大意。金积堡现已合围。贼势穷蹙。难保不突围铤走宋庆一军。分扎皇甫川等处与榆绥相距较远势难兼顾。著蒋志章、刘铭传、分拨得力队伍力顾延榆绥一带保卫陕南。兼顾晋防。其沿边内外及陕甘毗连处所。并著分布各军妥为防范。以免疏虞。将此由六百里各谕令知之。　　

○追予江苏铜山等处阵亡殉难监生高勤等绅民妇女六百五十七名口分别旌恤。并入祠建坊如例。　　

○缓徵两淮富安、安丰、梁垛、东台、河垛、丁溪、草堰、刘庄、伍佑、新兴、庙湾、板浦、中正、临兴、十四场被水地方未完折价钱粮。　　

○甲午。遣官祭先医之神。　　

○乙未。谕内阁、于淩辰奏、查勘西陵树株情形一摺。据称海地内榆杨及四山松柏等树查系翦枝去皮。速之使乾。以为伐除变价地步。与原报回乾青形。大相悬殊。请饬查办等语。著派志和、胡家玉前往西陵详细查勘据实具奏。至于淩辰因上年未能查出树株情形。自请先行议处。著于查明覆奏时声明请旨。　　

○谕军机大臣等、李鸿章等奏、遣撤各路官兵全数起程。请将放余银两暂存备用一摺。前调驻防古北口之东三盟蒙古官兵及吉林黑龙江马队。现已全数遣撤起程。库克吉泰请将部拨饷项放余银两暂存备用。著照所请将此项放余银两留存热河道库。以备缓急。仍将支放数目及賸存银两若干。分晰报部。以备查核。东三盟官兵远道跋涉。情形困苦。著加恩赏银一万两。由库克吉泰于此项放余银两内如数提拨。迅速解交各该盟按名散放。以示体恤。将此谕令知之。　　

○以镶黄旗汉军副都统常顺署镶黄旗蒙古副都统。　　

○予四川巴塘殉难土司扎喜等赏恤如例。　　

○丁酉。谕军机大臣等、左宗棠穆图善奏、贼窜凉州镇番派兵剿捕。并续赴平番布置城防一摺。甘肃古浪县属韩家庄堡有马贼扑扰经副都统常明率队击退。其由裴家营东马家磨沟窜出之贼。复经都司尹天祥调营驰剿毙贼多名。官兵撤出沟口。被援贼围裹。致副将谢元兴等阵亡。贼由土门扰及凉州。图攻郡城总兵王仁和督兵扼守贼向镇番窜逸游击韩廷芝等各率兵勇迎击毙贼甚夥余贼奔往柳林湖一带此股贼匪。止有四五千名。不难剿洗净尽。著左宗棠、穆图善、严饬大清上门各防军。会同凉州兵勇实力合剿务期一律芟除。毋任延蔓。至平番为兰垣西路咽喉。深虑柳林湖踞匪及西甯撒回河州踞逆分途旁犯。穆图善亲赴平番。督饬副将钟本起等扼扎营垒。分布守御。并著饬令在防各营。严密堵遏。力固省防。毋稍疏懈。将此由五百里各谕令知之。　　

○以江西捐输团练。永广广信府学额五名。临江府四名。南康府一名。龙南县十名。贵溪、安义、进贤、三县各九名。上犹县八名。峡江、万安、二县各四名。　　

○以陕西延绥镇总兵官刘厚基捐输军饷。永广湖南耒阳县学额二名。　　

○以湖南提督杨鼎勋捐输军饷永广四川成都县学额一名。　　

○予甘肃马家磨沟阵亡副将谢元兴、守备傅永昌、把总石中和、潘永川、外委夏景融、祭葬世职加等。　　

○予甘肃侯家河阵亡外委郭有升祭葬世职加等。　　

○己亥。谕内阁、御史刘国光奏、请饬严禁各关税衙门留难需索等语前据丁日昌奏本年江苏应试诸生。闯关抗税。当降旨嗣后乡会试文武举人生监人等赴京赴省应试。概不准包揽客货私盐等项。原因不肖士子借考渔利。不得不严行查禁但恐该吏役等假公济私于该士子所过关津厘卡皆以查税为名藉端讹诈指无为有需索不遂任意留难。致令各士子沿途节节阻滞贻误场期。殊失朝廷优待士林之意。著各省督抚严谕各关卡官员凡乡会试文武举贡生监人等除有句串牙商包揽客货恃众抗税情事仍应查办外。其照例随带衣箱食物等件。该吏役等不得任意留难。如有需索情弊。准该士子赴该管衙门呈诉。将该吏役等从重惩办。如该管官有意袒护。并著该督抚一并查参。其寻常往来之人。如无夹带货物。亦应迅速放行。不得借端留难。以安行旅。　　

○又谕、御史刘国光奏、请饬整顿捕务等语。禁暴诘奸。本地方官之专责。若如所奏。近年河南山东直隶等省。时有路劫之案。并有摺差被劫情事。每遇事主报案。地方官往往讳盗为窃。其有盗案承缉限满则又求调他缺为开脱处分地步。似此捕务废弛。实属不成事体。著各直省督抚严饬所属州县认真缉捕。如有讳盗及承缉不获者。据实参处。不准稍涉徇隐。其通衢大道为行旅经由之处。并著饬令该管地方官多设更铺。添派兵役。画夜巡逻严密稽察。俾盗贼无所托足。遇有往来士商人等。随时加意护送。不得藉端需索。以戢奸宄而靖地方。　　

○谕军机大臣等、前因于淩辰奏查勘西陵树株情形。当派志和、胡家玉、前往详细查勘据实具奏。各陵树株。为风水荫护所关。极为紧要。乃将多年大树。胆敢翦枝去皮。速之使乾。竟至成片成段。以为伐除变价地步究系何人舞弊。亟应彻底根究。严行惩办。著志和、胡家玉、认真查明。据实参奏。毋稍徇隐将此各谕令知之。　　

○又谕、李鸿章奏、酌议津海关道章程七条。已令该衙门议奏矣。此外如尚有未尽事宜。仍著该督体察情形随时陈奏。另片奏、天津机器局添购碾器。增建厂屋。并兴造药库。该局事务。多与洋人交涉。拟派陈钦会同沈保靖办理等语。著即饬令该员等认真经理。以期渐臻精熟。又片奏、请以游击徐平川护理宣化镇总兵。该员能否胜任著李鸿章随时察看。如果不能得力。即著另行派员署理将此谕令知之。　　

○又谕、前据锦丕勒多尔济、张廷岳等先后奏报乌里雅苏台失守迄今二旬有余。未据续奏情形。殊深悬盼。贼匪窜陷乌城后盘踞附近游牧地方。近日有无窜动。在城各官下落究竟若何。锦丕勒多尔济现在驻扎何处。曾否调集蒙古官兵设法进剿。棍噶扎勒参曾否到乌。著即详细奏闻。并著张廷岳、阿尔塔什达、将乌城情形随时探明具奏。前据文盛等奏赴援乌城官兵。拟在察哈尔安设粮台。当经谕令李鸿章筹拨款项。饬口北道派员办理。该督谅已遵照筹办。惟自察哈尔至乌里雅苏台。程途甚远。军士粮食羊马。设有缺乏。关系非轻。应如何节节转运。派员照料。必须先行筹画。赛尔乌苏地方。应否设立转运粮台。并沿途应于何处设台接运。著文盛、杜嘎尔、张廷岳、阿尔塔什达、酌度情形。奏明办理。察哈尔马队。计已起程。著文盛、杜嘎尔、饬达尔济迅速管带前进。相机援剿。其吉林黑龙江马队。现赴昌平州整顿行装。即可出口。杜嘎尔一俟此项官兵到齐。即著统带继进。前调宣化大同官兵均已奏报起程。著张廷岳、阿尔塔什达、俟该官兵到后。妥为布置藉资防剿。将此由六百里各谕令知之。　　

○庚子。谕军机大臣等、苏凤文奏、越南夷匪滋事情形。暨防堵柳庆边境。剿捕武缘等处伏莽各摺片。越南贼匪。袭踞淰台等处。攻破木马仓城及谅山夷省。其贪班上巴通携高平地方。复有聚匪。图窥思陵等境。匪势如此狓猖。自应派兵堵剿。苏凤文现已派令知府姚茂田统带选字四营驰出太平边境。协同徐延旭相机堵击。即著饬令该员等迅速严密扼剿。毋令阑入内地以固疆圉。广东钦州辖境。亦与该处毗连。并著瑞麟、李福泰、一体严防。免致匪徒侵轶吴亚终一股。甫据苏凤文、冯子材、奏报全数荡平越南地方安敉。何以该处又有此巨股肆扰。恐仍系吴亚终余党。暗长潜滋该抚等因前报肃清。此次遂穬名于越南匪徒。粉饰入告。著苏凤文、冯子材、确切查明。据实具奏。不准稍涉回护。一面檄饬徐延旭等会同夷兵合力兜击。务将此股贼匪悉数埽除。冯子材本系办理越南军务。尤不能置身事外。若以中国窜匪。诿为该国本有之贼听其蹂躏。殊非矜恤小邦之意著苏凤文、冯子材、悉心商酌。设法剿洗。不得稍存诿卸。黔省苗匪。不时窜边粤边。柳庆边防。甚形吃重现在苗匪又有蠢动之信。该抚已添派林字两营。助防庆远檄令黄才贵等移扎葛谅。以固柳州一路。著即严饬防军及各该地方官认真防剿。力行坚壁清野之法。毋任该匪越境掳掠。以遏狂氛武缘匪徒刘新城业已歼除。积匪亦次第摉捕。并将宾州廖八股匪巢穴攻毁。惟南太泗镇思恩等府。距省较远。伏莽尤多。仍著该抚饬属分投剿洗。庶免死灰复然至桂林所属之永甯州三隍地方亦有积匪滋事虽已捦渠。埽穴难保无零星逸匪四出逃匿并著苏凤文严饬该地方官实力摉捕。毋任延蔓。将此由五百里各谕令知之。　　

○广西巡抚苏凤文陛见。以广东巡抚李福泰署广西巡抚。两广总督瑞麟兼署广东巡抚。　　

○以广西庆远等处剿办苗匪土匪出力。赏知府王达材二品封典。徐延旭巴图鲁名号。知州赵椿游击郑得威等花翎。同知潘世淑等蓝翎。余加衔升叙开复有差。　　

○以广西追剿逸匪肃清越南出力。赏总兵官杨安龙一品封典。都司韦永忠等花翎。守备杨安明等蓝翎。余加衔升叙开复有差。　　

○辛丑。谕军机大臣等、户部奏请饬江浙等省整顿漕务等语。据称近年来外省办理漕运迟延。由州县舍米徵银。司道复另行委员以银易米市侩屯积米石擡价居奇。委员等迟回观望。止求籴米之减价不问受兑之逾期。即如本年夏至后。东省黄水盛涨。如果江北粮船先到数日。早已直达通州是转运之迟滞实由开兑之迁延来岁新漕。亟宜整顿等语。漕运为京仓要需本年转运。业已愆期。亟宜豫先筹画赶办。以免临时贻误。著曾国藩、魁玉、张兆栋、张之万、将本年江北漕粮。严饬各该州县就起运之数。徵收本色。恪遵定例。冬兑冬开。以期早到东境。守候黄汛。并将受兑开帮到东各日期。随时奏报。由丁宝桢沿途催趱前进。毋再迟延。致蹈覆辙。其江苏浙江海运新漕。并著各该督抚提前赶办。毋稍濡滞将此各谕令知之。
  </div>
  <div class="pagination">
   <a href="清实录同治朝实录_page406.html">
    上一页
   </a>
   <span>
    ...
   </span>
   <a href="清实录同治朝实录_page402.html">
    402
   </a>
   <a href="清实录同治朝实录_page403.html">
    403
   </a>
   <a href="清实录同治朝实录_page404.html">
    404
   </a>
   <a href="清实录同治朝实录_page405.html">
    405
   </a>
   <a href="清实录同治朝实录_page406.html">
    406
   </a>
   <span class="current-page">
    407
   </span>
   <a href="清实录同治朝实录_page408.html">
    408
   </a>
   <a href="清实录同治朝实录_page409.html">
    409
   </a>
   <a href="清实录同治朝实录_page410.html">
    410
   </a>
   <a href="清实录同治朝实录_page411.html">
    411
   </a>
   <a href="清实录同治朝实录_page412.html">
    412
   </a>
   <span>
    ...
   </span>
   <a href="清实录同治朝实录_page408.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
