<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1712 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1712 页/共 1860 页
  </h1>
  <div class="content">
   ○丙午。御舟驻跸石屯汛水营。　　

○丁未。谕军机大臣等、本日据爱星阿奏、马兰镇一带。于本月二十日未时得雨起。至酉时止、入土四寸等语。现届二麦结穗之时。农田正资膏＜雨澍＞。蓟州距京不远。业经奏报得雨。近日京城分坛祈祷。是否同时亦得甘霖。尚未据奏及。著传谕留京王大臣、将现在京城果否得雨情形。即行据实具奏。以副朕廑念雨旸。无时或释至意。　　

○又谕、据穆和蔺奏、归德开封一带。二麦畅茂。吐穗扬花。高梁粟谷。俱已播种。省城于本月二十日酉时得雨起、至戌时止、入土一寸。当秋稼播种之候。得此春膏。深为有益等语。朕巡方所至。廑念雨旸。现值二麦结实之时。运河一带。久未得有透雨。天气燥热。风沙甚大。见道旁麦苗。已经吐秀。亟须渥沛甘膏。结实方能饱绽。是豫省二麦情形。虽据称吐穗扬花。恐与东省相等。且所奏省城得雨。仅止一寸。尚未深透可知。著传谕穆和蔺、即将豫省曾否续得透雨。各府地方。有无望泽情形。并与麦收有无妨碍。即行据实具奏。毋得稍有讳饰。致负委任。　　

○礼部以会试中额请。得旨、这会试。满洲、蒙古、取中三名。汉军、取中一名。直隶、取中十一名。奉天、取中一名。山东、取中十名。山西、取中六名。河南、取中五名。陕西、取中二名。江南、取中二十八名。浙江、取中八名。江西、取中七名。湖北、取中三名。湖南、取中三名。福建、取中四名。广东、取中三名。广西、取中一名。四川、取中三名。贵州、取中二名。云南、取中一名。　　

○漕运总督管干珍奏、江浙漕粮。经抚臣闵鹗元、琅玕等奏明、米色不纯。抵通后另贮先放。臣查该二省漕粮。为数较多。若如原奏将苏松常镇杭嘉湖七府、太仓一州、米石。尽数另贮。旧存米恐致积压。臣酌量分别。如江省之丹徒、丹阳武进、长洲、元和、吴县、南汇等七县。浙省之仁和、余姚、临安、新城、于潜、昌化、桐乡、德清、长兴、武康、安吉等十一县。米六十一万三千余石。颗色纯实。均堪久贮。其余应行先支。现将各数目、移咨仓场侍郎。验明酌办。得旨、甚妥。知道了。　　

○福州将军魁伦、闽浙总督觉罗伍拉纳、福建巡抚徐嗣曾奏、查大黄一种。遵旨严禁出洋。惟琉球岁勤贡献。恪守藩封。前经奏明、移咨该国王、酌计每年准买三五百斤之数。此次夷船回棹。应准其购用。第令自行买运。恐铺户以例禁出口。高擡价值。否则任意透漏。臣等酌议、委官代买三百斤。饬夷官缴价领运。批、是。又奏、一体免税。仍移行该国咨覆备查。得旨、览。　　

○是日、驻跸德州行宫。翼日如之。　　

○戊申。谕军机大臣等、顷据福康安覆奏、阮光平寄来蟒袍式样。系汉制圆领一摺。始悟从前错会所奏之误。总由福康安摺内。有该国王爱羡中华黼黻。阮光显已于湖北汉口、置买蟒袍带回之语。朕披阅之下。因文会意。一时以为在汉口置买蟒袍。断不能改圆领。自系该国王心慕华风。有到热河后随众更换中国衣冠。并表其恭敬之意。是以降旨询问。殊不知与该国禀请情形互异。竟似有强其改换之事。则错矣。今细阅福康安奏摺内。有此时未便先行照会之语。自系亦知此事错误。不敢显言。福康安受朕深恩。委以边关要务。兹办理安南一事。见阮光平恳请入觐。边隅宁谧。未免心存高兴。所奏之摺。每每敷衍闲文。转昧本意。即如前摺称、欣慕中华黼黻。在汉口置买蟒袍等语。试思汉制衣冠。并非本朝制度。祗可称为圆领。何得谓之蟒袍。更何得谓之中华黼黻乎。此必系庸劣幕宾。拟写摺稿时。随手填砌成文。福康安又不谙文义。未加检点。遽行入告。遂尔错误至此。思之殊增烦懑。似此劣幕。亦未便稍事姑容。著再速行传谕福康安、务将此旨、并前次谕令同看之旨。不必稍露词色。总以无此事为善。若阮光平业经进关。福康安已于晤时言及。亦著将实在情形。据实速奏。不可稍存欺饰。　　

○又谕、据康基田奏、署芜湖县事凤阳县丞胡琲、在沿江地方。盘获盗犯鲁玉、陈惟聚、张起、三名。究出向在粮船拉纤。曾夥同逸犯马老、王三、张三、薛三、王六等、自上年冬间。至本年春间。在安省之东流、望江、怀宁、桐城、并湖广江西之黄冈、湖口等处。先后行劫。现在飞提人犯到省。严行究办等语。盗犯鲁玉等、胆敢于江面地方。叠次纠夥肆劫。殊属不法。该县丞胡琲、访得形迹可疑。即带同捕役巡兵。亲往盘获。甚为能事。著该署抚、即将该员给咨送部引见。再降谕旨。其在逃之夥匪马老王三张三薛三王六等各犯。必须上紧查拏。全行弋获。以正刑诛。该犯等曾在湖广江西等省、沿江一带行劫。或在各省逗留窜匿。均未可定并著各督抚、严饬所属。派委妥干员役。严缉务获。毋任远扬漏网。　　

○两广总督公福康安奏、据安南国王阮光平、咨送左江道移文内称、已派国亲邓文真、范文治、并政省词林文臣、都督府武职各员。同文署乐工各名。先赴黎城。该国王往富春省母。回义安、即诹吉起程。兹先撰庆祝万寿词曲十章。令乐工演习。按拍定谱。先行送进。伏查前年缅甸贡使。带该国夷乐进京。曾命内府演奏。今阮光平所进词曲十章。俱系词阕。尚无不合体例。且其随带乐工演奏。希冀列入太常尤为恪恭庆抃。当即饬令照缮。携带进呈。报闻。　　

○己酉。谕、据奎林等奏、邵武左营把总杨辉亮、外委彭槐、管带南路营、班满换回兵丁一百九名。并水兵三十名。至澎湖洋面。猝遇飓风。船被击沉。除水兵李进国等十七名班兵马大雄一名遇救得生外。余俱漂流。查捞未获等语。弁兵等班满回厦。在洋遭风。击沉船只。以致漂没一百余名之多。殊可悯恻把总杨辉亮外委彭槐、著交该部照阵亡例议恤。其漂没班兵水兵等、著奎林等查明咨部一例赏恤。　　

○以巴里坤领队大臣永安、为镶红旗满洲副都统。　　

○蠲免直隶长芦严镇、兴国富国、丰财芦台等、五场。乾隆五十四年分水灾灶课有差。　　

○是日、御舟驻跸袁家楼水营。　　

○庚戌。谕曰、舒濂等奏称、班禅额尔德尼呼毕勒罕之父公巴勒丹敦珠克溘逝等语朕心甚为悯恻著遣普福致奠外。仍著拨赏该处库银五百两。以襄善事。　　

○又谕曰、奎林等奏、审拟李同殴死陈诰、贿买顶凶一案。已交军机大臣、会同行在法司速议具奏矣。此案李同毙命买凶各情节。业据该县唐时勋审讯得实。因审限已迫。与幕友潘鸿绪商办通报。潘鸿绪起意改作寻常斗殴。从轻完结。图避处分。该县家人翁元、知此案改轻。乘机诈骗凶犯李同番银五百圆。是唐时勋之擅改重案情节。几致正犯漏网。翁元之诈骗多赃。身罹重辟。皆由潘鸿绪起意改案所致。今唐时勋已在台湾枷号。满日发往新疆。充当苦差。而潘鸿绪系此案罪魁。较唐时勋情节更重。免其正法。已属从轻。若照奎林等所拟。转得于枷满之日。递回原籍。不足蔽辜。且幕宾等平日高擡声价。厚得修脯。庸劣官员。听其愚弄。陷于罪戾。伊等转得置身事外。实属可恶。潘鸿绪、著照唐时勋之例。一并发往新疆。充当苦差。以为劣幕舞文者戒。嗣后各省劣幕。如有似此主使作弊。本官获罪者。定案时俱著与本官同罪。不得稍从宽减。著为令。　　

○是日、御舟驻跸史家庄水营。　　

○是月。左副都御史陆锡熊奏、分校文溯阁全书事宜。得旨、立法虽详。仍在尔等尽心细阅。此番既定之后。若再有错讹。是谁之咎。慎之。　　

○漕运总督管干珍奏、浙船现已过淮。至杨庄口外。前月因黄水渐长。清水不能畅出河口。经臣商同督臣、河臣、酌放上游之水线河、芦口坝、及柳园头等水。下注运中河。并力畅刷。又经淮扬道于杨庄口外。增筑挑水兜水二坝。水势增长。略为起剥。即可畅渡。又江西十三帮。蒙借库帑。以清夙欠。又添给半本银米。现已转困为殷。臣于过淮时、即传集兵丁。明立规条。节浮费。定经制。俾永远济运速漕。得旨、欣慰览之。　　

○江苏巡抚闵鹗元奏、滇省委运京铜。于清河头坝。沉溺船只一号。未经全行捞获。运员病故。应著该处道府分赔。批、不如是。地方官更不认真捞获。可惜物力。况所赔亦不多。又奏、嗣有捞获。即官为给价收存报部。报闻。　　

○河南巡抚穆和蔺奏、豫省永城县洪河。经前抚臣奏准挑筑。查该县境有减水沟一道。在洪河西。上承砀山、虞城、夏邑、三县坡水汇注。下达江南濉河。又申堤一道。护卫城池。均因上年民埝漫溢。以致淤垫残缺。应请借帑兴修。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百五十一


大清高宗法天隆运至诚先觉体元立极敷文奋武孝慈神圣纯皇帝实录卷之一千三百五十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十五年。庚戌。夏。四月。辛亥朔。享太庙。遣肃亲王永锡恭代行礼。　　

○是日、御舟驻跸夏口北。　　

○壬子。以故西藏纳克书奔盆族百户谷鲁策丹子谷鲁擢袭职。　　

○旌表守正捐躯直隶雄县民唐廷汉妻李氏。江苏安东县民左秉彝妻梁氏。河南裕州民李秀成妻王氏。　　

○是日、御舟驻跸冯家口。　　

○癸丑。谕曰、普尔普在御前乾清门行走多年。其在军营。亦颇奋勉。今经溘逝。实属可悯。著加恩赏银一百两。以作善事。　　

○谕军机大臣等、据工部议覆、毕沅等估办常德府花猫堤石柜石工一摺。内称花猫堤一柜。加长展宽。挑溜护城。关系紧要。应如所奏办理。惟查选用旧料。即最少成数。亦有十分之一二。今该督等称旧料可用、仅止三十分之一。从未有似此抵选之理等语。此次毕沅等筹办花猫堤石柜。虽因旧料曹□少损。可用者未免较少。但向来选用旧料。即最少者亦有十之一二。今估抵仅止三十分之一。与向例太属悬殊。恐该省承办官员。不无浮开情弊著谕该督等、详悉查明。另行核估。据实覆奏。毋令属员稍有浮冒。致滋弊混。　　

○是日、御舟驻跸花园庄。　　

○甲寅。户部侍郎韩鑅、以江苏高邮州巡检陈倚道、将该州书吏、私描印信重徵各情申部。据实代奏。得旨、此案著派庆桂、王昶、驰驿前往。会同该督、提齐案内人证。秉公严审。定拟具奏。所有随带司员。著一并驰驿。　　

○谕军机大臣等、本日据韩鑅奏称、家人萧云汉、自京专差、禀有高邮州巡检陈倚道、差人张贵、将揭部文册。投至私宅。及拆看后、欲根问来历。张贵当即避匿。因将原文、差送中途投递。韩鑅以家人不加详询。擅自接收。恐另有别情。请将萧云汉拏交刑部。并查拏张贵、一并严审根究等语。萧云汉收拾公文。见用印文册。即专差封送伊主阅看。尚无不合。萧云汉免其拏交刑部治罪。至巡检家人张贵赍送公文。自应投交户部衙门。乃遽向韩鑅私宅投递。迨萧云汉拆看查询。又何以即行逸去。著传谕绵恩、即传萧云汉问明张贵年貌。选派番役查拏务获。讯究明确。据实具奏。　　

○又谕、据韩鑅奏、江苏高邮州巡检陈倚道揭报、查获私描印篆、假给串票、具禀该府州。俱未批发。本年正月初十日。将各禀稿、录详抚藩各衙门。亦未经批发。因将所获各项钱粮伪串。请据情代奏等语。细阅此案情节。及所描印信。真伪显然。自非出于捏造。闵鹗元、系朕信任之人。平日办事。尚属认真。似此雕摹印信。侵蚀钱粮之事。一经发觉。即应严行究办。据实具奏。朕必宽其失察之咎。乃于陈倚道详禀时。竟置之不问。既已失察于前。又复掩饰于后。殊负委任。此案既经陈倚道揭报。必须彻底根究。务使水落石出。现已钦派大臣前往秉公审办。该抚谅不能将陈倚道、加以陷害灭口。著传谕闵鹗元、即将此案情节。确切声明。先行据实陈奏。如一无欺饰。虽有应得之咎。尚可量从末减。倘意存回护。希图颟顜顸朦混。一经钦派大臣究出实情。恐该抚不能当此重戾也。　　

○又谕、地方徵收钱粮。全凭串票为据。高邮州胥吏。竟有私雕印信。假串重徵之事。实属大干法纪。既经巡检陈倚道查获伪串。禀明该州究办。该州意存袒庇。沉搁不办。及通禀巡抚、藩司、本府、各衙门。俱未批发。又令该巡检采办硝觔。自系藉差往他处。以图消弭此案。如此通同欺蔽。狥纵属员。尤非寻常袒庇可比。竟比直隶疎办盗案更大矣。查阅该巡检粘连呈递伪串二张。比对真串。印篆不符。显有私描私雕情弊。该巡检禀请查究。实非无因。况该州因陈倚道屡次具禀。面谕该巡检、此系前任之事。我既失察于前。难以救败。不过勒令书办。将钱粮弥补。毋庸过虑。是该州亦知此案情弊属实。特因前任事件。推诿不办。意欲弥补钱粮。将就了事。以掩其失察之咎。若地方官于此等侵蚀钱粮。竟敢私行弥补。则仓库设有亏短侵渔。亦将弥补不办耶。书麟身系满洲。世受国恩。非他人可比。高邮州虽其所属。但陈倚道祇禀抚藩。并未向该督具禀。书麟自无由知悉。将来咎止失察。亦无所用其回护。现在已钦派大臣前来查审。著传谕书麟、即速提集犯证。吊齐卷案。于钦差未到之前。先行查明。据实驰奏。若敢狥庇闵鹗元、康基田、查究不实。且以该知州吴瑍、系吴嗣爵之子。稍存袒护。一经钦差查讯具奏。必将书麟一并治罪。想该督亦不敢代受过也。　　

○又谕、据穆和蔺奏、开封归德、卫辉、怀庆、河南、南阳、陈州、许州、陕州等府州属。于三月二十七八九等日、得雨自二寸至四寸等语。现在山东直隶一带。望雨甚殷。间有得雨一二寸、至三四寸者。而于麦田尚未深透。今该抚奏、豫省各属禀报得雨。亦不过二寸至四寸。可见该省望雨情形。大略相同现在二麦渐次结实。半月内倘得透雨。麦收尚不致歉薄。若此时遽因缺雨。恐致歉收。稍露形迹。民间未免高擡粮价。即涉张皇。倘将来各府州属。或竟因雨泽稀少。实有成灾处所该抚即当据实奏明。不可稍存讳饰。著传谕穆和蔺、务须留心察看。随时据实覆奏。　　

○是日、御舟驻跸司马庄。　　

○乙卯。谕曰、普尔普所遗正白旗护军统领员缺。著阿尔萨朗调补。其所遗员缺。著德勒格楞贵补授。　　

○谕军机大臣等、本日披阅刑部会题云南巡抚谭尚忠、参奏前宾川州知州陶棻、短缺承变官项一本。贴黄内称、应如该抚所题。陶棻合依挪移库银五千两以下。已于限内全完。应照例免罪。而于该抚所题不准开复之处。未经叙入。转似该部出语。殊属含混。嗣后该部、于本内贴黄情节。务须声叙明晰。毋得稍有遗漏。　　

○又谕曰、富纲奏、南掌国王。遣贡使赴京。叩祝万寿。并进来年例贡。于三月初十日。入内地土司界。四月中旬。可抵省城。缅甸贡使。亦于三月十七日。自腾越州起程。约于四月初间到省。令该贡使等分起行走。务于七月二十一二日。前抵热河等语。本年为朕八旬寿辰。外藩属国。俱各纳贡祝厘。今改于七月十四日筵宴。已令军机大臣行知该督等。令缅甸贡使。于七月十一日至热河。南掌贡使。于七月十二日至热河。移前不过十余日该贡使等于四月中自滇起程。计至七月初旬。尚三月有余。尽可从容行走。沿途略觉趱行。亦不至过于劳顿也。　　

○是日、御舟驻跸杨家园。　　

○丙辰。常雩。祀天于圜丘。遣仪郡王永璇恭代行礼。　　

○谕军机大臣等、本日据康基田奏称、将擅出文结之训导陈尚志、及任凭教授李略、离任赴试。并不究办之知府张华甫、提省严究。虽别无受贿情弊。但陈尚志瞻顾同官。徇情出结。张华甫于李略起程。并未禁止。显违定例。除李略一犯。应听刑部审拟外。请将陈尚志、张华甫、照违制律。均问拟杖徒等语。已批交该部议奏矣。李略前经刑部审讯。据供伊父李鳌、年逾八十。本不愿远离应试。因伊父再三逼令进京。不及请咨。是以恳求陈尚志出结赴考。如果迫于父命。其情似尚可原。今据康基田摺称、陈尚志供、李略系藉词患病行迟。赴省路远。因恳陈尚志通融出结。则是李略显属有心违例。并非伊父催逼。不及请咨所致。李略在刑部所供。明系因无人质对托词亲老。希图宽减。未便以心存行孝。援亲老之例。准其收赎。将此传谕刑部堂官。并谕康基田知之。　　

○又谕、据毕沅等奏、汉阳县知县张瑢禀称、在汉镇盘获形迹可疑之王士虎、马三、张进忠、三犯。讯出纠夥行劫各案。正在提犯严鞫。适康基田将盗犯鲁玉等、供出逸盗马老、王三、张三等、咨会协缉。查明即系王士虎三犯。现在切实根究。从重定拟等语。毕沅、惠龄自莅任楚省以来。一切惟事模棱。于地方应办要件。并无认真办理之处。此次拏获江面夥劫之王士虎各犯。即督同臬司。严加推鞫。究出叠次行劫。并讯明与安徽获犯同案。毕沅等办理此事。可云差强人意。至知县张瑢、留心侦缉。尚为能事。著给咨送部引见。其供出未获各逸犯。并著该督等严饬沿江员弁。速行躧缉。务期弋获。毋致始勤终怠。　　

○调镶红旗蒙古副都统德勒格楞贵、为正白旗满洲副都统。以刑部右侍郎玉德、兼镶红旗蒙古副都统。　　

○是日、御舟驻跸湖洋庄。
  </div>
  <div class="pagination">
   <a href="清实录乾隆朝实录_page1711.html">
    上一页
   </a>
   <span>
    ...
   </span>
   <a href="清实录乾隆朝实录_page1707.html">
    1707
   </a>
   <a href="清实录乾隆朝实录_page1708.html">
    1708
   </a>
   <a href="清实录乾隆朝实录_page1709.html">
    1709
   </a>
   <a href="清实录乾隆朝实录_page1710.html">
    1710
   </a>
   <a href="清实录乾隆朝实录_page1711.html">
    1711
   </a>
   <span class="current-page">
    1712
   </span>
   <a href="清实录乾隆朝实录_page1713.html">
    1713
   </a>
   <a href="清实录乾隆朝实录_page1714.html">
    1714
   </a>
   <a href="清实录乾隆朝实录_page1715.html">
    1715
   </a>
   <a href="清实录乾隆朝实录_page1716.html">
    1716
   </a>
   <a href="清实录乾隆朝实录_page1717.html">
    1717
   </a>
   <span>
    ...
   </span>
   <a href="清实录乾隆朝实录_page1713.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
