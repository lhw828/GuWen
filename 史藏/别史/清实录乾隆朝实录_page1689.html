<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1689 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1689 页/共 1860 页
  </h1>
  <div class="content">
   ○辛巳。军机大臣等议覆、四川成都将军鄂辉等、条奏收复巴勒布、侵占藏地、设站定界事宜。一、前藏向驻绿营官兵五百十员名。现有驻藏大臣管辖。其扎什伦布地方。亦应酌拨绿营官兵分驻。请于察木多、抽拨外委一员。兵六十名。江卡、抽拨兵三十名。硕板多、抽拨都司一员。兵二十名。前藏、抽拨兵四十名。以上四处。共抽拨兵一百五十名。即令抽彻之都司外委管领。移驻后藏。再于马兵内、挑拔二人。作为军功外委。管束兵丁。再后藏既移驻官兵。由后藏至前藏一路。应分立塘汛十二处。以唐古忒番兵安设。每塘挑选附近番兵四五名。并交噶布伦等、办给口粮。均令驻防后藏都司、随时稽查管束。一、拉子地方。请添设唐古忒番兵二百名。并添第巴二名管领。按年一次更换。至胁噶尔番兵、亦不敷防守。请于拉子防兵内、拨出三十名。安置胁噶尔地方。其萨喀一处。距拉子不远。亦即于防兵内、拨出三十名。轮赴该处巡哨。再宗喀、聂拉木、济咙等处。远在极边。其紧要处所。仍须修砌卡碉。以资瞭望而严防守。一、西藏官兵。以耕牧为生。现饬噶布伦等、按寨落多寡。编定数目。前藏添唐古忒兵八百名。后藏四百名。于每岁九月望后操演。至十月底止。随同绿营驻防。一体练习。至操演枪箭。于绿营内挑取千把弁兵数十名。充为教习。令其分领番兵。逐日操演。惟唐古忒兵。向无钱粮。今定于派出操演日期、至散操日止。令噶布伦等酌给口粮。又达木兵、向住达木角地方、换班应差。今并归操演番兵内、一体教习。仍照旧令达赖喇嘛月给口粮。又查达赖喇嘛山上。旧存大小铁炮二十余位。请编定号数。令绿营兵带领番兵。演习施放。一、请于今岁秋收后。查明稞麦时值。动项发交该噶布伦等、在附近各处。买米稞麦三千石。交驻藏粮员。于扎什伦布城内、建仓收贮。俟采买二年后。按年出陈易新。以六千石常贮为额。至拉里、察木多、巴塘、里塘、四处粮台。皆有粮员。而察木多尤为川藏适中之地。亦请一体储备。一、西藏所属寨落。设立第巴管理。缺分甚多。其间美恶不齐。然皆有应办事件。请令噶布伦等、嗣后无论缺分美恶。一体补放。务令该第巴亲往照料。不许擅差家丁代理。至差遣堪布囊苏赴京进贡。并赴打箭炉办茶。皆系经行内地。往返需时。请嗣后均由驻藏大臣。会同达赖喇嘛、及噶布伦等、拣选妥人。给与护牌。将需用马夫。酌定数目。注明牌内。沿途照给。以杜需索。一、驻藏大臣。应于二人内、按年分为两次、轮赴后藏。巡查之便。亲加掺演。分别劝惩。至藏众散居各处。耳目难周。该处设有噶布伦四人。管理地方事务。嗣后请于四人内、每年轮派一人。于春秋农隙时。亲往稽察。一、从前驻藏大臣二员。同居一处。自珠尔默特纳木扎勒滋事后。房屋入官。始行分驻。查前藏之撒木珠康撒尔住房。即系从前珠尔默特纳木扎勒旧居。其地房屋宽敞。足敷驻藏大臣二人分驻。且同居一处。遇有公事。即可随时商办。一、西藏贸易外番。必须老成谨慎之第巴、协同该处头目。专管卡契回民。及巴勒布。平日悉心抚驭。不许互相欺压争竞。以便秉公调处。仍责令噶布伦等、随时访察。倘有第巴头人、及官弁兵役、倚势勒买。苦累外番。即禀驻藏大臣拏究。一、向来西藏遇有讼事。系归管理刑法头人朗。仔辖听断。俱照夷例、分别重轻。罚以金银牛羊。减免完结。恐有高下等弊。现在告知达赖喇嘛、及噶布伦等。凡有关涉汉回外番等事。均令朗仔辖呈报、拣员会同审理。一、聂拉木、济咙、绒峡、三处。均与巴勒布连界。迩来贩运日多。巴勒布驮载货物、来藏贸易者。第巴收税。加至十分之一。易致争执。以后止准减半收取。并令勒碑界所。长远遵循。一、西藏盐觔。于沙土中刨出。本不洁净。应即于挖出时、交该处第巴、查验盐觔成色。酌中定价。毋许故昂。任意勒买。一、驻藏大臣衙门。向挑官兵应役。均无定额。将备以下。从而效尤。应酌定名数。按期更换。至驻藏大臣。差遣官兵。赴省制办赏号之事。有旷操防。应咨明本省总督。饬有司代办。遇便带藏。并饬禁兵丁雇役番妇。以肃营伍。一、西藏噶布伦、戴绷、第巴等缺。办理地方。管束兵丁。均关紧要。遇有缺出。应于诚实勤妥之子弟中。慎选承充。至第巴营官商卓特巴等、不下二三百缺。逐一奏补。未免过繁。应请将大处紧要地方缺出。调验补放。其偏远第巴等缺出。仍令达赖喇嘛自行选择。一、理藩院司员。并驻藏游击。向未议给关防。恳敕部铸给办理藏番事务章京关防一颗。驻藏游击关防一颗。俾办事呼应较灵。一、宗喀、济咙、聂拉木等处。为巴勒布往来门户。收税行盐等事、均关紧要。现在噶布伦等、拣派第巴三人。分头安设。又选老成能事戴绷、驻劄胁噶尔地方。统辖宗喀、济咙、聂拉木三处。就近稽查。其缺较为繁重。请照阿哩第巴之例。由部发给号纸。以专责成。一、从前解赴打箭炉口外兵饷。皆系元宝。迨后祇解碎银。但自省至藏。万里崎岖。倘有碰失。各站易于推卸。况番地买卖交易。均以元宝成色为足。请嗣后、仍照旧以元宝起运。一、西藏向有赏需一项。系蒙皇上轸念达木官兵。素无钱粮。将三十九族每年所交例马银三百九十余两。买办缎布烟茶银牌。按年奖赏一次。此外并无别款。今既添设唐古忒番兵。按期操演。经驻藏大臣亲查。自当照例奖赏。请于川省闲款内、加给银五百两。饬办缎布烟茶银牌等项备赏。一、口外至西藏。一切事务。向归驻藏大臣管理。但里塘、巴塘、与川省较近。皆有土司管理。原非西藏所属。应划分综理。请自南墩迤西一路、凡属西藏所管之地。照旧归驻藏大臣管理。其巴塘迤东土司地方。归川省将军督提衙门。就近管理。至江卡、乍丫、察木多、并移驻后藏各营汛台站。统归驻藏大臣总理。其巴塘、里塘、安设塘汛官兵。就近归阜和协副将兼辖。一、打箭炉出口、以至西藏。向于文职内派委州县丞倅。武职内、拣派游击、都司、守备、千总、分驻办理。均三年一次更换。该文武等官员。远役三年。往返将及四载。向来期满。并无保题升转之途。嗣后请令驻藏大臣。照金川营屯各员、三年期满。出具考语。奏明咨送本省将军督提。考察保题。仿照边俸报满之例。一体升用。其驻防官兵。遇换班之期。亦须选派妥干。以资防守。得旨、依议速行。　　

○礼部议覆、陕甘总督勒保疏称、镇西府、及奇台、阜康、二县各学生员、均敷三十名之数。请照例添设廪、增、各二名。六年一贡。查五十二三两年、陕省送部岁科考学册。镇西、共二十九名。仅少一名。应如所请。其奇台县、止二十五名。阜康县、止二十七名。与例不符。毋庸议。从之。　　

○陕西副考官盛惇崇丁母忧。以洗马周兴岱、为陕西副考官。　　

○壬午。谕军机大臣曰、浦霖奏、伊在楚年久。向不闻有地方官向水贩需索之事等语。水贩接买转售。惟利是图。非在官承充、家道殷实者可比。伊等见前赴汉口贩售官盐。途远价贵。不能获利。而私盐无课价贱。易于销售。又可以多为沾润。则官贩即私贩之人也。前据全德奏有近年汉口湖南水贩到者寥寥之语。水贩既不到汉口接买官盐。必系去而贩私谋利。浦霖何未思及耶。并著浦霖留心严查。以期私贩敛迹。官引畅销。不可久而生懈。徒以一奏塞责。将此传谕浦霖、并谕全德知之。　　

○癸未。谕曰、长麟奏、蒙阴县地方山水骤发。沂河宣洩不及。浸塌民房四百余间。压毙男妇十三名口。亲赴查勘。分别照例给银。并将沿河各村被灾较重贫民。酌予口粮。借给耔种。令其赶种荞麦。五日之内。已种七分有余等语。东省本年收成丰稔。而蒙阴一县。猝被水患。浸及田庐。伤毙人口。殊堪悯恻。前经降旨、令该抚确查抚恤。酌量接济。今长麟遵旨、将贫民冲塌房屋。给银修葺。其被水村庄。各散给一月口粮。并酌借耔种。赶栽荞麦。小民栖止口食有资。自不致一夫失所。但各村贫民被灾较重。尚应多为接济。使养赡益资宽裕。该抚所请再酌借一月口粮之处。竟当赏给。以示格外体恤。所有应徵新旧钱粮。并著缓至来春麦收后。再行输纳。以副朕轸念灾黎。有加无己之至意。该部即遵谕行。　　

○甲申。谕、据勒保奏、西宁回匪聚众滋事。先经官兵全行杀获。并亲往搜捕余党。审明办理等语。此案苏代原等、胆敢复兴新教。纠集多人。经官兵前往搜拏。复逞凶拒捕。不法已极。该镇道等、于该犯甫经聚集之时。即迅速查拏。全行歼获。尚属可嘉。沐特恩、蔡廷衡、俱著交部议叙。所有在事出力员弁。并著勒保查明。咨部议叙。　　

○谕军机大臣等、据勒保奏、西宁回匪聚众滋事。经官兵全行杀获。并搜捕余党审办一摺。已交军机大臣、会同行在法司核拟速奏矣。又另摺奏、查出形迹可疑之回民马有成等、二十四名。请将该犯等佥同家属。发往云南广西等省、定地安插等语。马有成等、虽名为改归旧教。而行踪诡秘。自非安分之徒。自应概行发遣。以示惩儆。第云南广西等省。近在内地。该处均有回民。或在彼又有煽惑。亦非所宜。已谕令军机大臣等、于核议时改发黑龙江等处。给索伦为奴。自较为妥协。至该督奏称、甘省回民。从前新教居其大半。自四十六九等年、大加惩创之后。改归旧教者固多。而狡黠之徒。阳奉阴违。亦复不少。难保其不再生事端等语。因思回民旧教、自必多于新教。其饬禁之后。仍行暗习新教者。因查察甚严。不敢公然显露。而旧教中人。见其行事各异。自无不知之理。何不乘此查办时、晓谕旧教回民。令其将仍习新教之人。逐一指出。即可按名查缉。严行办理。以期永净根株。但须酌看情形。不动声色。密为妥办。毋得稍涉张皇。再苏代原等各犯。业经伤毙正法其家属应行缘坐者。何以该督摺内、未经查明声叙。著即照例办理。毋少疎纵。将此谕令知之。　　

○又谕、前经刑部以新疆遣犯人数众多。奏准少发该处。现在刑部定拟发遣各犯。已俱照此办理矣。但外省审办案件。有减死一等重犯。以及问拟军流人犯。情罪较重。不足蔽辜。从重办理者。仍多奏请发往新疆伊犁等处。此等凶恶匪徒。同在一处。聚集成群。难保无纠约滋事之患。且年复一年。人数日益众多。于该处地方。及约束收管。均有未便。嗣后应将问拟发遣各要犯。分往吉林打牲乌拉、及黑龙江之索伦、达呼尔、珲春等处。俾免徒不致日聚日多。方为妥协。著交刑部堂官酌定章程具奏。即行文各直省。令其一体遵照。　　

○又谕曰、书麟等奏、睢宁南岸周家楼漫口两头。裹护已定。大河溜势。仍有五分。非豫省漫口全行夺溜者可比。且江南土性坚实。将备弁兵。谙于堵筑。书麟、兰第锡、可以力肩赶办。似可无须阿桂前往等语。所奏是。该处漫口。既经书麟等、通盘核算。白露前后。即施工进做。两月内可以堵合完竣。该督等复力肩其事。自不必再令阿桂前往。昨因韩鑅由江西回京。必经过江南。已令其就近赴工帮办。著再传谕书麟、兰第锡、自行酌量。若并可不用韩鑅在彼帮办。亦即据实奏闻。令其回京。至该督等、前请于西坝上首稍远处所。拟建挑水坝。挑溜归入引河。系所应为。兹复遵照朱笔标识地方。斜往东北、建筑鸡嘴坝一座。有此两层埽坝。挑溜当更得力。现距白露不远。该督等宜勉力赶办。以期漫口迅速堵竣。早慰朕怀。又据奏、此次漫水下注。缘周家楼迤上郭魏二工。曾经漫溢。此一带堤内、地势淤高。是以周家楼漫溢之初。溜势颇觉汹涌。嗣渐平缓。皆由内地不甚洼下。所以不致多掣等语。前因该督等奏、漫水为湖水顶托。紧靠湖边张福引河而出清口。不致淤及湖身。因思周家楼距张福口、尚有一百五十余里。恐沿途不免淤高。曾谕令该督等、设法筹办。黄流挟沙而行。漫水归入洪湖。即湖中亦未必全无淤垫。据该督等奏、不至淤及湖身。若果如此。固属甚好。但水性就下。必使之宣洩有路。方免壅遏为害。今水势既出归仁堤而入安河下注。若渐次澄淤。日高一日。设将来又遇盛涨。南堤以下淤高。不能南行。改为北徙。以致北堤著重。稍有疎虞。关系岂不更重。著传谕该督等、于漫口堵合后。务详细履勘。将此次沿途所积之淤。多方捞挖。留出河形。其起出淤沙。或即以培就近民田。于耕种既可得肥腴。而水势亦有所疏洩。岂不一举两得。至湖身倘有受淤之处。亦当设法疏浚。不可回护。以致将来不能多为容纳。其五坝迤下高宝诸湖之水。若能使渐次入江。不至下河受患。则更妥善。该督等当熟商会筹。次第妥办。不可畏劳惜费也。　　

○又谕、据书麟覆奏、安徽学政徐立纲、前在学政任内。声名实属狼籍。自复任以来。颇知收敛。然竟谓三年之内。全无劣迹。臣不能保。现又密加察访。一得实迹。即行据实陈奏等语。徐立纲于前次任内、身名既属狼籍。该省巡抚、何以不即据实参奏。彼时巡抚系属何人。书麟摺内、何以不即声明具奏。现在虽据实奏称尚知收敛。并无劣迹。但此等作奸犯科之事。自然不敢使人闻见。焉知不比初任倍加秘密。以致无从得其端倪。况此等贪劣之员。亦断不肯改悔歛戢。著书麟设法访查。务将徐立纲实在有无劣迹。据实奏闻。毋得稍涉回护讳饰。代人受过。将此由六百里再行密谕知之。　　

○军机大臣议覆、山西巡抚海宁、陕西巡抚巴延三、同日奏到酌办查禁私贩大黄事宜。海宁奏、大同府沿边一带。界连蒙古。与俄罗斯较近之地。所需大黄。各赴内地购买。令其呈明地方官。发给印票。注明觔数。行知经由关口。验票放行。如私行夹带。及无票之商。即行拏究等语。应如所奏。遵照酌定章程办理。至巴延三奏、请将内地各省贩运大黄。通行编给印票。层层咨报。处处照验等语。诚恐办理过当。必致胥吏藉端勒索。种种滋弊。所奏应毋庸议。嗣后大黄一种。自应遵奉谕旨。止须于各省沿海口岸。及直隶山海等关口近边地方。严密稽查。即陕甘两省。止须于嘉峪关、榆林、等处密查。毋许偷越。其内地如台湾、琼州、崇明、等处。地悬海外。仍著各该地方官、酌定限制。给票呈验。以防私贩。其余各府州县。均听照常贩运。毋庸给发官票。以免纷扰。从之。　　

○以光禄寺卿武隆额、为奉天府府尹。　　

○豁除江苏丹徒县坍江田地、三十一顷七十八亩有奇额赋。　　

○是月。钦差侍郎伊龄阿奏、直隶省有旗租地方。共七十七州县。拖欠旗租者、十一州县。其盐碱抛荒。佃户逃亡。以致租银无著者。交河、沧州、南皮、青县、四州县。惟南皮县四顷有零荒地。实系堤占水冲。已照例开除外。其余三处荒田。并非不可耕种之地。良由包揽交租之人。丰年则完课之余。藉为分润。一遇歉收。则佃户以承认有人。抛地他往。包揽之人。即藉口无人顶认。年复一年。致令旗租无著。前经署总督大学士英廉、通饬各州县一体禁革。以杜逃亡隐射之弊。臣查悉前情。即面饬州县。嗣后如有逃避之户。务即随时招认。不得仍前颟顸滋弊。再查各属新旧积欠簿册。均系实欠在民。尚无隐混侵蚀等弊。其未经查办之安肃、清苑等十一州县。及所有拖欠租银。尚当以次查核具奏。得旨、俟查清奏到有旨。　　

○直隶总督刘峨奏覆、灵寿被灾等户。其房屋木料。未经冲失。高阜田禾。亦无妨碍。低洼处间有受伤。其坍损房屋之千余户。现给修费银。乏食贫民。现在抚恤。淹毙男妇四名口。给棺殓埋。至蠡县之孟尝、刘佃、二处、冲决之所。现已抢筑合龙。田禾被伤者、酌借耔种。俾得补种。并动义仓米谷。借给口粮。再现因雨水稍多。以致近河之清苑、望都、安州、雄县、高阳、任邱、河间、景州、献县、广平、静海、沧州、滦州、定州、赵州、隆平、宁晋、保定、东安、武清等二十州县、低洼地亩。间被浸淹现在上紧疏消。并查勘灾户。分别办理。得旨、不可讳灾。详悉查办。　　

○安徽巡抚陈用敷奏、泗州界连江苏省睢宁县。因彼处周家楼一带被水、漫溢下注。泗州境之赤山、青阳等堡。田庐间被水淹。现在设法宣洩。若及时消退。尚可补种荞麦杂粮。并饬布政使陈步瀛、赴勘。查有实在情形。即行奏报。得旨、妥协为之。应赈恤者、即赈恤。毋讳灾。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百三十三


大清高宗法天隆运至诚先觉体元立极敷文奋武孝慈神圣纯皇帝实录卷之一千三百三十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十四年。己酉。秋。七月。乙酉朔。享太庙。遣庄亲王绵课恭代行礼。　　

○谕军机大臣等、据全德奏、询在扬各商。佥称近接汉口来信。闰五月以来。湖南水贩来者日多。据各水贩称、督抚查缉私盐。甚为严紧。贩盐到彼。可以速销。是以上紧前来贩运等语。湖南官引、滞销已久。自系私盐未净。如该督抚等、果能饬属实力缉私。何虑官盐不行。今自闰五月以来。水贩至汉口。日渐增多。可见毕沅、浦霖等、从前并未严饬所属查禁私盐。以致水贩裹足不前。私盐得以充斥。经朕节次降旨饬查。始行上紧严缉私盐。水贩闻风。源源而至。则是私盐一经禁绝。官引自可畅销。不致壅滞。其效立见。著传谕毕沅、浦霖等、务须饬属时刻留心。实力查禁。毋再如从前之玩懈、致干咎戾也。再全德摺内称、湖南盐觔既可畅销。则汉口益宜储积充足。现饬各商倍加赶运。以供各贩运买等语。所办好。自当妥为经理。俾运岸盐觔充裕。湖南水贩得以源源接济。不致稍有短缺。将此传谕毕沅、浦霖、并谕全德知之。　　

○又谕曰、陈用敷奏、安庆府属之怀桐等县。并宁国、池州等五府州属。及和州、广德州二属。六月以来。晴燥日久。农民望泽颇殷。现在率属虔祷等语。时届六月。正当迟禾长发之时。全赖澍雨频沾。以资芃茂。今宁国等府州属。既经望泽。该抚等自应率属虔诚祈祷。以冀甘霖早沛。现在是否已得优泽。于田禾有无妨碍。著传谕陈用敷、即饬属查明据实覆奏。以慰廑注。又据该抚另摺奏称、安省之泗州地方。界连洪湖。据该州禀报、现在黄水下注。由谢家沟等处、绕入洪湖。一时不能畅洩。所有泗州之赤山青阳等堡。低洼处所。田房间被水淹。业经设法宣洩。并饬藩司陈步瀛、亲赴该州、逐一履勘等语。黄水绕入洪湖。一时不能畅洩。以致近湖低地。间被水淹。急应设法疏洩。及早涸出。尚可乘时补种。并著传谕陈用敷、于该藩司亲勘后。查明被淹地亩若干。民房有无坍塌。是否有碍秋收。如有应行赈恤之处。即一面赈恤。一面迅速奏闻。候朕酌量加恩。勿稍讳匿。该抚等务宜加意经理。毋使灾黎失所。方为妥协。寻奏、宁国、池州等府州属。于六月下旬得雨。安庆省城。于七月初六、七、及初十日、连得透雨。秋收可期中稔。至泗州一带。难免偏灾。然并未伤损人口。倒塌房屋。惟秋成失望。自应给赈。得旨、是。妥为之。　　

○又谕、本年春间、勒保进京。召见询以甘省地方回民情形。据称自四十六、九、等年。大加惩创之后。业经一体悔悟。改归旧教。并无仍从新教之人等语。昨据该督奏、苏家堡回民苏代原、复兴新教。聚众拒捕。伤毙兵民。不法已极。是该处新教。仍未能尽绝根株。系其明验。从前福康安、任陕甘总督时。悉心筹办。回民俱各安分守法。从未闻有纠众滋事之处。勒保接任以后。如果认真查察。将新教余孽。密访严拏。尽法处治。何至匪徒仍复公然聚众念经。致有抗拒官兵之事。是其积渐废弛。不能实力整顿。已可概见。勒保、著传旨申饬。至苏代原等、系在苏家堡居住。当官兵查拏时。俱退入堡内房上、抛打石子。前此勒保曾经面奏。所有回民山＜土幻＞内堡房。已全行拆毁。今该犯等在苏家堡居住。以致聚集多人。抛石拒捕。使兵民不能向前。是回匪仍然有筑堡聚居。将来即可恃以为据守之地。甚非所宜。嗣后除现在所有堡房、未便遽令拆毁、致有滋扰外。如有随时坍塌者。即可不必令其补造。可以由渐尽去。该督即饬属留心办理。仍须不动声色。行所无事。固不得稍存疏懈。亦不可过涉张皇。致胥役藉端扰累。将此谕令知之。　　

○又谕曰、陈杰奏、于六月初七日到任。即亲往定海、黄岩、各洋面、查看情形。督缉盗匪。实力整顿等语。浙江武备。废弛已极。亟宜加意整顿。伍拉纳、系闽浙总督。两省营伍。皆其所辖。陈杰、系新调该省提督。伊二人务宜同心协力。认真整饬。俾戎行渐有起色。不可复分文武、稍存畛域之见。又据另片奏、健跳洋面盗匪行劫一案。经游击董秉玉、拏获盗犯林飞、王五二名。讯据供称、同夥盗船、共有七只。盗犯百有余名。此言不可信。又系绿营化大为小恶习。署参将张殿魁、探闻大门洋、有盗船六只、在彼停泊。带兵往捕。见有落后盗船一只。盗众即约有百数十人。各执义刀枪炮等语。林飞等同夥盗船。有七只之多。其所供百余人之处。断不可信。至大门洋盗船六只。一只之内。即有百数十人。则合之其余五船。岂不竟有七八百人。如此纠众逞凶。肆行劫掠。若不及早严办。将愈聚愈多。势必酿成海寇。该督抚提镇等、讵能当此玩误之咎。陈杰现亲赴各洋面督缉。伍拉纳前据奏即往闽浙交界处所。亦即传谕该督、竟应亲至温州一带。会同陈杰、琅玕、督率两省弁兵。分投截捕。将健跳大门两案盗犯。速行全数弋获。尽法惩治。勿任一名漏网。务须亲赴各海口、留心稽查。多派能事弁兵。密躧盗匪出没踪迹。穷究根株。肃清洋面。方为妥善。再前因伍拉纳奏、署参将张殿魁、带兵巡至大门外洋时。哨船与盗船相遇。各兵随即施放枪炮。恐该员有畏贼放炮情事。已有旨交伍拉纳等、就近确查。今阅陈杰所奏、果系张殿魁当先放炮。海洋捕盗缉匪。全在密速追擒。若一见贼船、先行放炮。是与贼以退避之信。甚或知所防备。转得以肆凶抗拒。此总由绿营畏葸陋习。最为可恶。使张殿魁尚在。亦当治以应得之罪。今念该员已受伤殒命。不加追究。但伍拉纳、陈杰等、宜严加通饬各营将备弁兵。嗣后巡缉盗匪。务宜迅速追擒。不可与贼相距尚远、辄先放枪炮。致贼远扬。复蹈从前怯懦积习。将此由五百里传谕知之。仍将如何会同截捕、及盗犯曾否全行就获之处。速行覆奏。　　

○定滇省厂员给领铜觔限期。军机大臣会同户部遵旨议奏、各省委员采办滇铜。自起程及运铜回省。均有定限。惟到滇交价以后。至在滇开行以前。例无明文。请嗣后各省办铜。委员先后到滇者。尽先到之员给发。同时到者。尽远省之员给发。委员一到滇省。即将应办铜觔。指定厂所。何厂拨铜若干觔。应定限若干日。统计何年月日、可兑交委员领运。开单咨部存案。俟奏报开行时。将厂员给领、有无逾限。于摺内声叙。户部逐运查核。如厂员逾限不给。照运员在途逾限例议处。兑给铜觔。如有低潮。准该委员禀换。若因换铜误限。亦应将厂员照例议处。若委员并未禀换。至本省验明不足成色。即将委员查参。从之。　　

○丙戌。谕军机大臣等、据德成等奏、查勘嘉峪关一带边墙情形。该处多系浮沙。所有此项壕堑墙垣。修补挑挖仍属不能经久。毋庸办理。惟查嘉峪关、系西陲门户。为外藩朝贺来往通衢。旧有门楼等项。局面狭小。并有曹

□少朽闪裂之处。应请另行修建等语。边墙道里绵长。今昔异势。且该处取水既难。沙性又复松浮。旋修旋圯。究属不能经久。何必徒滋劳费。德成等所奏甚是。至嘉峪关、为外藩朝贺必经之地。该侍郎等因旧有城楼等项。规模狭小。年久未免曹□少朽闪裂。请另行修筑。估需工价。不过五万余两。为数无多。著即如所请办理。以昭整肃而壮观瞻。将此谕令知之。　　

○漕运总督管干珍巡视东漕御史和琳奏、南粮帮船。已全出山东境。东省拨船。现无需用。查直隶杨村地方。必须迅速轮拨。方能克日抵坝交仓。该省拨船一千五百只。固足敷用。如再令山东拨船三百只。遄赴杨村帮办。拨运更速。得旨嘉奖。又批、所想合宜。　　

○丁亥。谕、前因窦光鼐前来行在谢恩。召见询及各省学政、居官如何。据称上江学政徐立纲、人品声名。俱甚平常。随降旨密询书麟、陈用敷、令其将徐立纲两任在安徽考试情形、有无贪劣实迹、据实查奏。兹据该督抚先后覆奏、徐立纲前任安徽学政。声名实属平常。但无确实劣迹。自复任以来。考选尚知谨慎等语。各省学政。如果冰兢自矢。校阅公平。何至众口一词。不孚物议。上年因谢墉、吴玉纶、在学政任内。声名不好。曾将伊二人降调。以示惩儆。徐立纲、以编修微员。经朕简用学政。更当如何感激。益励洁清。乃竟不知自爱。致有廉隅不谨之处。现在虽无确据。但似此声名狼藉。其何以胜校士抡才之任。徐立纲著来京。以司务博士等官降补。在武英殿修书处效力行走。其提督安徽学政。著吴璥去。　　

○又谕、据琳宁等奏、免死为奴人犯袁文贵、将家长之母砍毙。现已拏获凌迟等语。所办是。此等发遣人犯。皆免死为奴者。交该家长收管。如听从服役。自不得致之死地。如不服约束。肆行强横。即行杖毙、于该家长并无不合。著交都尔嘉、于伊到黑龙江后。通行晓谕知之。　　

○谕军机大臣等、安徽学政徐立纲、现已有旨令其来京。以司务博士降补矣。此时乡试已将届期。该省尚有考录遗才等事。正需赶办。恐新放学政到任未能迅速。或致办理不及。陈用敷、系本年乡试监临。且系科甲出身。著传谕该抚、于新任学政未到之前。即将录遗考试各事宜。代为悉心赶办。毋使抡才大典。稍有迟误。　　

○又谕、据巴忠奏、巴勒布王子巴都尔色赫普、年甫十五。从前承袭伊父部长时。年止八岁。并非新近承袭等语。朕详阅摺内所叙情节。琐屑繁冗。皆系无关紧要。且并未提及沙玛尔巴呼图。克图之事。尤为错谬。沙玛尔巴呼图克图、由巴勒布前来办理两边事务。巴忠理宜候其来见。谕朕嘉予之意。乃竟弃置而回。实属非是。且巴忠系理藩院侍郎。熟悉唐古忒言语。以其稔知彼处情形。故特遣令前往。尤非鄂辉、成德、可比。有何迫不及待、遽尔先回耶。前已有旨令其仍回扎什伦布。接见沙玛尔巴呼图克图。想巴忠于发摺时尚未接到。著再传谕该侍郎、于接奉前旨后。即行赶回。务与沙玛尔巴呼图克图相见。遵旨宣示一切。再行来京。或沙玛图巴呼图克图、已见其兄仲巴呼图克图、仍回至巴勒布。则巴忠竟在扎什伦布、暂为留驻。遣人召之使来。倘召之而不肯复来。则其咎在沙玛尔巴呼图克图。倘仍不俟其来相见。则其咎即在巴忠。更无可逭。况沙玛尔巴呼图克图、既系解事之人。自无不欣然就见也。　　

○军机大臣等议覆、杭州将军宝琳奏称、乍浦旗兵。自乾隆三十三年、裁披甲一百名。今年久生齿浩繁。旗兵不免拮据。请于闲散内仍挑补披甲一百名。每名、月给银一两。应如所奏。从之。　　

○戊子。谕曰、盛住在新疆已及三年。著来京另行简用。其库尔喀喇乌苏领队大臣员缺。著策拔以头等侍卫职衔。前往更换。　　

○谕军机大臣等、据刘秉恬奏、云南委员黄澍、领运京铜九十四万一千九百余觔。行至四川大湖滩、大黑石滩、暨湖北江陵县马家赛地方。三次遭风沉溺。除捞获外。共计未获铜二十万余觔。该员存费留人、在彼打捞。殊非慎重铜运之道。请嗣后铜铅锡船过境。遇有沉溺。即令道府大员、驰往确勘。并催令上紧捞获等语。铜觔沉溺。至二十余万之多。虽经该委员留人在彼。不过有名无实。安能尽数捞获。并恐照料不及。或被人潜行盗取。均未可定。且安知非船户人等串通作弊。尤不可不严查确勘。刘秉恬请派大员往验。所奏尚是。著传谕李世杰、毕沅等、即派道府一员。前赴大湖滩、马家赛等处、督率地方官。多雇熟识水性人夫。务将黄澍所报沉溺铜觔。速行全数捞获。嗣后该督抚等、于铜铅锡船过境。遇有禀报沉溺之事。务须照此办理。勿任有捏报盗卖等弊。将此并谕刘秉恬知之。　　

○又谕曰、陈庄奏、据报署宁海营参将张殿魁、在大门洋、缉拏盗匪。被盗拒伤身死。即赴该处追捕。并请严加议处等语。同日又据陈杰奏、由宁波至温州、水程遥远。现值顶风、不能迅往。现由陆路兼程前往。此案盗匪。在洋纠合多人。肆行劫夺。经官兵追捕。胆敢逞凶迎拒。并将参将大员。杀伤落水。不法已极。若不及早严办。将来盗匪愈聚愈多。势必酿成海寇。尚复成何事体。现在伍拉纳、琅玕、陈杰、俱已前赴该处。务宜遵照节降谕旨。督率弁兵。迅速查拏。将盗犯全数弋获。尽法惩治。此等匪徒。出没洋面。或一时不能得有踪迹。但其抢劫货物。俵分后、必须进口陆续携至内地销售。再各回籍养赡家口。其赃据无由消灭。前据陈杰奏、拏获健跳营一案盗犯林飞、王五二名。供系福建泉州府晋江县人。琅玕亦奏称、访闻洋面盗犯。晋江惠安等县民人居多。伍拉纳、系闽浙总督。福建亦其所辖。该督当另派能事员弁。密带兵役。于泉州一带各海口。暨盗犯原籍。多方躧缉。并饬地方官清查保甲。奸宄从何窜匿。况张殿魁所带兵丁内、有受伤救回者。各盗犯年貌。该兵丁等自尚能辨识。或即令赴泉州、作为眼目。留心缉拏。但一得赃犯破露。便可根究踪迹。无难立时捕获。不可仅于温州等处查拏。致盗犯潜回本籍藏匿。或更闻风远扬。就获转需时日。至张殿魁以参将捕盗、受伤身死。已属不成事体。该督抚等、俱系大员。更不可冒昧涉险。著传谕伍拉纳、陈杰、琅玕、惟在实力督饬两省文武员弁。分投截捕。自能穷究根株。肃清洋面。原无庸轻于洋面赴险查缉。或致稍有疎虞。更不成事体。其原署参将张殿魁、一见盗船。当先放炮。实为绿营恶习。海洋捕缉盗匪。全在密速追擒。设或因兵少盗多。实在不能拘获。何妨收回哨船。再行禀报该管镇将、添兵前往赶捕。何得辄先放炮。与贼以退避之信。甚至如此案盗犯知所防备。得以肆凶抗拒。虽张殿魁已受伤身死、不加追究。该督抚等仍当遵照前旨、通饬各营。勿再蹈从前怯懦恶习。再大门洋地方。是否系温州镇所辖。该镇有无处分。著将陈庄本日奏到之摺。钞寄伍拉纳等阅看。令其一并查明具奏。将此由六百里各谕令知之。仍将如何会商截捕。及盗犯曾否就获之处。速行覆奏。　　

○以五品顶带哈密办事穆和蔺、为光禄寺卿。　　

○己丑。谕曰、闵鹗元奏、周家楼漫水下注。邳州等处田庐。致有淹没坍塌。被水灾民。现在散给口食。以济贫困。其桃源、清河等处。濒临洪泽湖。村庄间有淹浸。又阜宁县、滩水上漾。亦有被淹之处。现在亲往查勘等语。黄流漫口下注。民田庐舍。间有淹浸。该抚既亲往查勘。亟应妥为抚恤。所有睢宁、邳州、宿迁、桃源、被水各村庄。无分极次贫民。著先行赏给一月口粮。以资接济。并著查明成灾轻重。按月给赈。其安东、清河、阜宁等处。亦著一并勘明。如有成灾处所。即行分别办理。该抚务须督率所属、实心经理。俾小民均沾实惠。毋致一夫失所。以副朕轸念灾黎至意。该部即遵谕行。　　

○谕军机大臣曰、毕沅奏、今年江水。实比常年为盛。较之去岁。仅低五尺。系属汛水极大之年。荆州万城堤、工程完固。均臻平稳等语。荆州上年甫罹水患。万城各堤工。皆系新筑。非旧有堤塍可比。况据该督奏、此次江流盛涨。为汛冰极大之年。早应亲往、督率防守。以昭慎重。其道府各官、有在工出力者。亦可就近查明具奏。加之鼓励。乃毕沅竟安坐省垣。并不亲往防汛。不知谁夺其聪明。以至错谬至此。实属大奇。此时汛水已过。亦不必去矣。仍饬该管官、妥为修防。毋得稍存大意。今年汛水安澜。本欲将该督暨道府等。一并交部议叙。兹毕沅既不亲身前往。不值再加甄叙。其地方各官内、有实在奋勉者。仍著查明咨部、分别议叙。以示鼓励。将此谕令知之。　　

○庚寅。谕军机大臣等、本日苏凌阿、韩鑅、奏勘明江西凤凰滩等处、今春粮艘阻滞缘由一摺。于摺尾声称、即起程驰赴行在复命等语。又据韩鑅另摺奏、接奉帮办堵筑睢宁漫口谕旨。即日兼程前往。及阅摺内夹片、奏报途次雨水情形。则仍系苏凌阿、韩鑅、双衔。已各用朱笔点出。该侍郎等、在江西查办事件完竣、回京复命。韩鑅因接奉谕旨。令其至江南帮办堵筑漫口。既已兼程前赴睢宁。则其覆奏摺内、附陈途次雨水情形。何妨各自单衔具奏。乃仍列入苏凌阿之衔。殊属牵混。徒乱人意。苏凌阿、韩鑅、著饬行。本年粮船抵通较早。目下正当起卸之时。必须赶紧办理。俾回空迅速南下。以符冬兑冬开定制。苏凌阿、且不必前来行在。接奉此旨。著即回至通州。与刘秉恬赶办起卸诸务。俟事竣、再来行在复命。韩鑅仍遵前旨、前往睢宁。与书麟等、会商堵筑事宜。将此由五百里各谕令知之。　　

○又谕、据僧保住奏、配所脱逃之遣犯王淘气、蔡和尚二名。被旗民兵役缉获等语。缉获人犯。兵役人等、必有首先往拏者。自应查明奖赏。今概称旗民兵役缉获。为冀免处分起见。殊属非是。僧保住、著传旨申饬。并传谕东三省将军、副都统、嗣后拏获人犯。务将何人先行拏获之处。声明奏请奖赏。毋得似此牵混。　　

○又谕、本日据盛京侍郎僧保住奏、吉林遣犯王淘气、商同蔡和尚脱逃。行至宁远州地方。被查街旗民兵役拏获等语。遣犯在配脱逃。该管文武衙门。自应各派兵役、上紧躧缉。如有拏获之案。即照例量加议叙。以示鼓励。今僧保住所奏逃遣王淘气、及蔡和尚二犯。自必有首先盘获之人。乃辄称被查街旗民兵役等、群将该犯拏获之语。殊属无谓。岂有该处旗民兵役、同时拘获二犯之理。因思外省地方文武各官。往往规避处分。遇有查缉逃犯案件。所获人数、仅止一二名。亦必叙入兵役协同拏获字样。冀免处分。致究系何人缉获之处。转不明晰。殊为外省恶习。除僧保住另行降旨申饬外。著传谕各省督抚、嗣后如有拏获案犯。或系营兵。或系衙役。务须据实奏明。毋得稍存规避。致蹈牵混陋习。　　

○又谕、热河自入秋以后。雨水较多。日来阴雨连绵。尚未开霁。现在派回子祈晴。想京师近日、亦必雨水过多。于农田恐不无妨碍。著传谕留京办事王大臣、一体祈晴。　　

○以编修裴谦、为河南乡试正考官。编修陈万全、为副考官。户科给事中冯应榴、为山东乡试正考官。户部主事陈廷庆、为副考官。编修秦承业、为山西乡试正考官。庶子李潢、为副考官。　　

○辛卯。谕、本年永定河水势盛长。刘峨亲驻在工。督率保护。堤埝稳固。得庆安澜。刘峨、著交部议叙。其在事抢护员弁。并著该督查明咨部、分别议叙。　　

○旌表守正捐躯河南上蔡县民周道来妻陈氏。　　

○壬辰。谕、本日新授奉天府尹武隆额、前来行在谢恩。召见看其精力就衰。实难称职。武隆额、著仍回光禄寺卿本任。其奉天府尹员缺。即著穆和蔺补授。并令即赴新任。不必再来行在请训。
  </div>
  <div class="pagination">
   <a href="清实录乾隆朝实录_page1688.html">
    上一页
   </a>
   <span>
    ...
   </span>
   <a href="清实录乾隆朝实录_page1684.html">
    1684
   </a>
   <a href="清实录乾隆朝实录_page1685.html">
    1685
   </a>
   <a href="清实录乾隆朝实录_page1686.html">
    1686
   </a>
   <a href="清实录乾隆朝实录_page1687.html">
    1687
   </a>
   <a href="清实录乾隆朝实录_page1688.html">
    1688
   </a>
   <span class="current-page">
    1689
   </span>
   <a href="清实录乾隆朝实录_page1690.html">
    1690
   </a>
   <a href="清实录乾隆朝实录_page1691.html">
    1691
   </a>
   <a href="清实录乾隆朝实录_page1692.html">
    1692
   </a>
   <a href="清实录乾隆朝实录_page1693.html">
    1693
   </a>
   <a href="清实录乾隆朝实录_page1694.html">
    1694
   </a>
   <span>
    ...
   </span>
   <a href="清实录乾隆朝实录_page1690.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
