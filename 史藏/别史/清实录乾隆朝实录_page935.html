<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 935 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 935 页/共 1860 页
  </h1>
  <div class="content">
   ○己丑。谕军机大臣等、钟音奏、现在巴里坤所余火药二万四千余觔。据提督五福。咨明杨应琚定议。驻防巴里坤中左右三营。应行豫备三年火药。即于巴里坤现存火药内支取。已将所有火药。全交五福。以备兵丁操演之用等语。从前既据杨应琚。遵照部文议定。即将此项火药。存贮巴里坤备用。而钟音又云全交五福。以备兵丁操演。所奏殊未明晰。边疆要地。储备火药。自应充裕。此项火药。既供操演之用。又将何项以为储备耶。著传谕杨应琚等。查明据实具奏。再巴里坤现在移驻提督。需用火药较多其附近地方。有无出产硝矿。足资采用之处。该督等可彼此咨商。广为查勘。如能就近采办亦可省内地挽运之繁。著一并传谕该督抚知之。寻奏储备火药操演动用后仍需补贮。巴里坤应贮三年火药。现在库贮足敷。哈密存火药甚多又可随用随补。是以臣杨应琚议将巴里坤现存火药备用。臣钟音臣温敏奏明全交五福备操。但动用缺数。例应递年补额查安西玉门县属牛尾山。产有硝磺。已经开采试炼。工本外加以运费。较之运自肃州边外。尚有节省应。责成地方官募商采办资用。报闻　　

○又谕曰、方观承奏查出宣化碧天寺邪教一案。所有钞誊逆词之曹生泰。已咨山西缉拏解直等语。曹生泰传钞逆词。系此案要犯。著传谕明德遴委干员。速即查拏解往宣化。交兆惠等严行审究其该犯家中有无存贮悖逆字迹。一并严行搜查。不得稍有疎忽　　

○军机大臣等议准、据伊犁将军明瑞等奏称、挈眷驻防之索伦、察哈尔兵、到伊犁日。即将乘骑马驼。给为产业。索伦距伊犁尤远。其兵丁抵乌里雅苏台时。疲乏马驼。应行更换。从之　　

○庚寅。上诣南郊斋宫斋宿　　

○谕曰、阿桂现在出差。其工部尚书事务。著舒赫德暂署　　

○辛卯。常雩。祀天于圜丘。上亲诣行礼　　

○诣畅春园、问皇太后安　　

○幸圆明园　　

○壬辰。谕军机大臣等、常钧奏、请动款修理兰州城工一摺。城垣关系省会。岁久倾颓。理应及时修葺。以资巩固。所请各款。亦应准酌量动支应用。惟监办工程。则须得妥干道府大员。实心经理。务使事归实用。帑不虚糜。方为允协。至摺内所奏、西巡经费一款。此事并未传旨豫备。特系该省悬瑞之词。固不应列之经费。又岂可形诸奏章。现在修城一事。该抚驻在会城。正可随时自往察勘。俾官吏不稍有浮冒可耳。若徒恃该部核销。又焉保工员估报时。不已豫留地步耶。著传谕常钧。此案即令其自行确核妥办总属公项银两。不必分晰名色。缮本具奏。咨部存案　　

○缓徵浙江仁和、长兴、德清、会稽、诸暨、余姚上虞等七县。湖州所。乾隆二十六年。二十七年分水灾额赋有差　　

○加赈浙江钱塘、仁和、海宁、余杭、乌程、归安、长兴、德清、武康、安吉、萧山、诸暨、余姚上虞等、十四州县。仁和、钱清、金山等、三场。乾隆二十七年分。水灾饥民　　

○癸巳。谕军机大臣等、据观音保奏、审办遵化州刁民借粮鬨堂一案。办理殊属错谬朱覆泰、翟三、吴大瞎子、三犯。起意指使。固属此案罪魁。其张九思等五十四人。俱属胁从。予以满杖发落。亦足示惩惟崔四、王相、李五、王存仁、刘万斗五犯皆系摔碎公案。拆砖砌门夥党。其刁顽凶横情节。与朱履泰等无异。自应一并正法。使无知之徒。知所惩儆。若仅拟以监候。迟至数月。始行缳首市曹。为时既久附近村愚或转忘其获罪之由。而无悚惕畏惧动色相戒之意。且以此等大案而观音保于审鞫时并未加以刑讯。可见其一味姑息。全不识事理之轻重。若如此姑息。恐将来直隶。复有如此事也著传谕方观承。令其速遴干练大员。将崔四等五犯。一并即行正法。以昭炯戒。至夸喀等、既在乡散赈。一闻鬨堂情事。即驰回州署。一面据实禀报一面将各犯拘拏。并无应行参处之咎。从前因外省刁民滋事。曾降谕旨所有地方各官实有酿成事端应行参处者。尚令无庸于本案骤登白简。以长刁风。况夸喀等于此案。并无办理不善之处乎。至署游击伊桑阿。身系满洲。且为驻防武职大员遇此等肆横刁民。既已带领千把兵丁。前赴州署。即应将鬨闹之犯。立时擒拏纵因此格斗致伤数人亦不为过。乃反谕令俟该州公回借给粮石。为此婉转调停之语致令该犯等鬨堂砌署。毫无忌惮朕令满洲补用绿营者。原欲其遇事勇往不染外省习气乃竟怯懦无能至此。又非仅参奏交部所可蔽辜者著方观承。将伊桑阿即行革职。拏解来京。交军机大臣审拟治罪此案仍照前旨。即行完结不必题咨立案　　

○又谕曰冯钤奏粤西干卢二厂开采年久出铅渐少。请令湖南仍买黔铅不必赴粤西购运。至粤东一省需铅无几仍令赴买一摺。各省鼓铸钱文。并需铅觔应用。该抚虽因该省厂铅稀少。奏停湖南采买。而以同一总督所辖之广东。则又仍听购运。未免意存畛域。所奏殊未允协。且摺内称将楚南二十八年所需白铅二十万斤。停其买运。是湖南需铅即在本年。此时谅已委员赴粤又岂可听其徒手而回。致误该省鼓铸耶著传谕冯钤。。与陈宏谋彼此会商。通融筹办。将现在所存厂铅。酌量配给。务令两省铸局。均无贻误。至干卢二厂。现在出产无多。或可于该厂之外。再为相度。设法开采。使铅觔益加充裕。更为妥协。并将此传谕拣宏谋知之　　

○山东巡抚阿尔泰奏、查勘章邱。新城。所引明水泉。及乌龙河水。仅资已垦之田。而荒地应并筹办。查有珠龙河一道。挑郑潢沟引水。计垦稻田百顷余。引高苑县大湖之水。入小清乾河。计垦稻田二顷余博兴稻田。除引小清河水开垦外。蒲姑城西。筑塍开坝。引祁家漏水。计垦稻田五十余顷。寿光县。潍县。洼地尚多。挑沟建闸。计垦稻田十四顷余。尧丹河。入白狼河水口处。添闸开放。足资寿潍两邑灌溉。潍县南北台底。引大小于河水。计垦稻田二十八顷又青州府属之淄河莱州府属之胶莱等河。为两郡河渠关键河流湍曲处。开引河以分水势。福民落乐。五龙白狼等河支脉等沟。及登州府境内。颖门南栾沁水。沙河等河俱挑浅培堤。无虞漫溢。得旨、览奏诸凡留心殊可嘉也　　

○豁免江苏常熟。丹徒。二县。乾隆十五年。至二十四年分坍荒田。地。滩荡。民欠银。四千二百八十两有奇。米麦豆七千八百八十七石有奇　　

○甲午。上诣畅春园、问皇太后安　　

○谕、凉庄满兵二千二百余户现今移驻伊犁凉庄虽属内地。无可守御之处。但该处系西陲通衢且城垣房屋。建立未久。若因官兵移驻伊犁。将城垣房屋空闲。必致倒坏。即行人往来。亦不足以肃观瞻西安官兵驻防年久。生齿日繁。若将西安官兵内。酌量移往凉庄居住。则现有之城垣房屋。既不至空废。于西安兵丁生计。亦大有裨益。可将西安满兵内拨二千名。移驻凉庄。兵数既已无多毋庸设立将军。凉州留副都统一员。庄浪设城守尉一员。以资管辖其如何移驻之处。著交杨应琚、嵩椿、定议具奏　　

○乙未。谕军机大臣等、荡聘奏、审讯罗奋鹏假官诓骗一案。内有二十六年十一月内。该犯捏名欧阳璋。假冒捐纳同知。在扬州拜谒军厅解韬。以办差未会等语。南巡乃二十七年之事。该督等身亲办理又沿路随从。记忆自必甚真。岂有隔岁之前。地方官纷纷远出办差之理。且解韬等、身为地方官。即令公出其署中有此等匪徒款谒。岂得竟云毫无见闻。著传谕尹继善。即行逐细详查。是否该犯捏词。并解韬果否外出。及因何托言办差情事。一一据实具奏。寻奏、查据解韬供称上年冬间并无欧阳璋来拜。亦不识罗奋鹏为何人。是年十一月。奉委邵伯镇散赈。并非办理差以务等等语。罗奋鹏前供。均属虚捏报闻　　

○又谕、据汤聘奏、湖北通山县知县。协同江西武宁县差役。拏获假官诓骗之罗奋鹏一摺。此等匪徒。假冒职官在各省辗转生事。通山县知县、以邻省差捕之案。能留心踪迹。上紧协拏。不使匪徒兔脱。有司皆能如此急公奋勉。地方何忧不靖。该县可谓能事。著传谕该督抚。即将该员平日居官如何。出具考语。送部引见　　

○又谕曰、汤聘奏、审讯罗奋鹏假官撞骗一案。内有二十七年三月内。到杭州诡名李春观。假充捐纳知府。往拜同乡处州营游击曾节基。在杭承办马差未会等语。朕去岁南巡。浙省并无应办马匹。此系该犯信口捏供。抑或其中别有情节著传谕熊学鹏。详悉查明据实具奏。寻奏、讯据曾节基供。上年委办陆操帐房等项并非马差。所有罗奋鹏。诡名李春观实未认识其人等语。臣查办差旧案。有扈从官员乘骑。及塘站二项马匹。俱委员承办。未派曾节基该员差竣回营。亦无别项情节。报闻　　

○福建巡抚定长疏报、侯官、古田、屏南、永福、南安、浦城、霞浦、福安、漳平、龙岩、福清、莆田、同安、南靖宁德惠安、长汀、凤山、彰化淡防等、二十厅州县乾隆二十六年分、劝垦田、地、山、园、七十五顷二十八亩有奇。凤山县。劝垦官庄、田、园、二甲九分有奇　　

○豁除福建南安、建安、凤山等、三县。水冲田、园、地、三十四亩有奇。淡防厅无徵田、园、三百十九甲有奇额赋　　

○蠲缓长芦属沧州、南皮庆云、盐山、青县海丰、衡水等七州县。严镇、海丰、济民、芦台、丰财、兴国、富国等、七场。灶地灶丁乾隆二十七年分。水灾额赋有差。并予赈恤　　

○丁酉。谕、前经降旨。于五城内外。增设煮赈各厂。并于例赈之外加展以至四月。第念此时虽届清和。而麦收尚在有待。著加恩再行展赈一月俾贫民得资糊口。以示轸恤　　

○定职官犯罪脱逃治罪例。谕、昨阅部本。议处瑞昌县知县刘景福声钦疏纵参革千总朱振清脱逃事由。因敕查原参治罪本案。则该弁始以侵用旗丁银米。继复畏罪潜逃情罪甚属可恶。而刑部仅引平民犯罪脱兆例。于本罪加等定案。又复援赦减徒。执法殊未明允。职官与常人。地分迥殊。常人因逃加等示惩。于法已足。若既身叨一命。即不得藉口不知功令。其愧惧当万倍常人。即有大戾。亦惟束身归罪而已乃竟悍然窜迹。行如鬼蜮。藐视刑章。若不分别差等。俾共知儆惕。则君子怀刑之义何在且既为职官。自不当与常人一例看守是易致脱逃。而教人犯法也。此案朱振清著拏交刑部。另行治罪。嗣后职官犯罪脱逃。应如何准情定律。比照平民加重治罪之处。该部详晰定议具奏。寻奏律载犯罪事发在逃者。加逃罪二等。官吏杖一百所避事重者。各从重论嗣后职官负罪脱逃。除罪应斩决绞决者。毋庸议外。斩候。绞候。改斩决绞决军流改绞候。徒改军杖笞改杖一百。徒三年朱振清拏解到日即照此例办理。从之　　

○谕军机大臣等永贵等奏拖穆齐图等、向霍罕额尔德尼。索还所侵阿济比之鄂斯等处。额尔德尼。即遵约付还等语。永贵。伊勒图办理妥协著加恩交部议叙员外郎拖穆齐图侍卫鼐库纳。亦著议叙。同往之伯克阿布都喇伊木。著酌量奖赏缎疋　　

○又谕曰、永贵等奏称、闻得爱乌罕。遣赛特伯克来霍罕问额尔德尼内附情事额尔德尼。亦遣使往报。不无不疑当留心访察询问等语。额尔德尼。系外藩新附之人不知内地法度。且邻邦通使。亦伊等来往之常。无庸深究。果有结连爱乌罕。窥伺回部情形必难掩覆。原可直截办理。此时豫为意料于事无益著传谕永贵知之　　

○又谕据。明德奏宣化邪教案内人犯曹生泰。于乾隆四年前赴直隶张家口外华山庙出家。未曾回籍一摺。该犯既不在介休本籍宣化离口甚近著即传谕兆惠。钱汝诚方观承速委干员。就近严密查拏毋令闻风兔脱。摺著钞寄阅看　　

○军机大臣等覆奏、询各厂监粜大臣。据称原拨豆五万石。除粜去外尚存一万六千余石官员承买者。陆续出仓市价亦渐平减等语。查本年豫东奉天等处。采运豆四十余万石计本年二月至来年三月。各项支放所余尚可存十三万石。请交户部酌拨存厂备粜得旨、现在存仓黑豆。计各项备用外为数甚属充裕著该部即于存贮豆石内。每城分拨八千石以资各厂平粜接济之用　　

○吏部议准。吉林将军恒禄奏称吉林地方。向设理事同知一员通判一员。凡旗民案件俱系同知办理。通判既无专司事务。应裁衙署作为薓局。从之　　

○礼部议准。安徽巡抚托庸奏称、桐城县明故卒窦成。当流寇围桐时被执。胁以赚城至城下毕吐贼情。贼支解之桐邑得免请从祀忠义祠。从之　　

○江西巡抚汤聘疏报乾隆二十六年分。南昌、新建、靖安、萍乡、清江、莲花、庐陵薡安铅山鄱阳等十厅县。劝垦老荒续荒新生。田地塘。十一顷二十四亩有奇　　

○喀什噶尔办事尚书都统永贵等奏、萨尔璊修建新城。工竣后。将旧城官房拆卸。并回人捐备木料造官房七百余间报闻　　

○戊戌。上诣畅春园、问皇太后安　　

○谕据知贡举程景伊奏、此次会试外帘官。内有年老抱病。难于胜任者派员帮办。尚未贻误。嗣后请令各该堂官于开送时。将老疾者。验明扣除等语。所奏亦是。昨经侍郎钱汝诚奏、请将外帘执事各官通行开列请点。其意原以均劳逸而杜规避是以降旨准行。乃各衙门堂官并未详加甄选辄将衰疾之员。一概阑入致场内另派帮办殊失慎重之道。且以如此易办事件各该堂官率略乃尔。则其平日遇事不克周详尽力可知著传旨通行申饬。向来乡会试开送执事各官以内帘衡文取士。视为荣选而畏外帘之易干议处每多却虑。此固各官不以公务为急。惟以己利自图然同一承办科场。而使执事之员妄生趋避不若豫定章程。免致临时迁就。嗣后应按外帘应用人数及各衙门员数多寡分别定额。足敷点用著该部详悉定议具奏至开送时。该堂官等务宜公同验看不得视为具文。仅一二人画稿行文遂为了事其科场处分旧例。皆从严密者。盖因内帘去取攸关。自不得不严设科条以防弊窦若外帘之受卷。弥封誊录对读等官。原无校阅之责即有无心过犯致干吏议者。不过失察疏忽旧例所定。动致降革原亦未免过重。其外帘如何准酌平允宽严适中之处并著该部逐一分别。另行定议具奏。载入条例永远遵守寻奏、嗣后顺天乡试外帘官内阁开送四员吏礼兵工四部各开送四员。户刑二部。各开送六员。宗人府翰林院詹事府都察院大理寺通政司太仆寺。中书科各开送一员如无合例之员。行文国子监指定员数开送会试外帘官。除中书监丞等应试不开送外。吏兵工三部。各开送三员户刑二部。各开送八员。院寺等衙门。临期通融开列五员。共足三十员之数。请派十八员。足敷点用。至旧例处分过重。自应酌减。凡换卷联号等弊。其字迹可疑。未察出者。所官改照失察例。降一级留任应贴不贴。与不应贴而贴者。受卷官改照失于查察例。罚俸一年誊录生改试卷。誊录对读官。不能查明者。及誊录草率错落。誊录对读官。未经察出者。俱改照疎忽例。罚俸三个月。对读生私携墨笔。责在搜检籍贯偶误。受卷官无册可凭。原有处分二条。应删余仍照向例办理。从之　　

○谕军机大臣等、工部议覆。杨廷璋等、奏销南巡动用款项一本。因该督等笼统开报。未将应用各项。详细声明。驳令据实删减。现已明降谕旨加恩准其奏销矣。此系出自朕之特恩不可视为常例。奏销银款。原宜慎重例系将前后动用各款。暨物料尺寸细数逐一分晰造报。该部方可据以察核。若但笼统开销何以信其并无浮冒。且奏销时既可笼统。则动用时必不能加意撙节。此在督抚大臣。可保其必无染指。司道大员。受恩简用。即不致因办理差务混冒肥槖。而其往来食用。或不免借端取给至于承办之佐杂等官。藉此含糊弊混以为冒销之地。更势所必有。若以从前尹继善奏销江南办差银两。既降旨准销。今杨廷璋此本。又得一例降旨将来遂至视为故事。并不按照成例。详晰造册。仍前笼统开报。以致不肖官吏。得以从中取事。一经察出。则惟该督抚是问。朕巡省所至。凡行宫豫备等项。已屡经详谕该督抚等、一切务从简朴。从前三次办理。已不免踵事增华。傥将来彼此效尤。日甚一日。何所底止。且如朕在京及圆明园。每日视事之所。虽细如顶格糊饰之类。不过随时黏补。不求一律鲜华。此亦廷臣所共知。若以偶然驻顿之地。当上届已经整葺即小有渗剥。不过略加补苴。便已妥协何必更增繁费。前此地方官。知朕丝毫不肯累民。动以商捐藉口。殊不知官取给于商。而商人所捐。孰非民间所给该督抚惟应实力约省。凡有需用。只许支取例给之项。及前此赏用所余。据实册报查核。其商捐一节。著永行禁止。又扈从官员。并已给船乘载。何须豫备公馆。在扈跸大臣等、朝夕侍直该班。既不能四出居停。其各衙门官员差使稍缓者。即泊舟稍远。亦无难从容退食。乃有司等辄以此为名。致不肖胥役保甲等。占贴民房。勒索滋弊。此风断不可长亦著严饬禁止。毋得稍为宽假。或大臣官员等、自需住宿。则听其出赀僦赁。不许地方代为购觅。以杜扰累。此后公馆一事。亦竟宜停止　　

○户部议准。直隶总督方观承疏称、东河冷口。擦崖子。榆木头。青山口。龙井关桃林口。界岭口义院口大毛山、龙须门、了头沟、宽城站八沟、十三汛旗地额徵粮银。向系四旗通判经徵。路远徵纳不便。请改归八沟同知。就近徵收。从之　　

○旌表守正捐躯之直隶武清县民胡玉良女胡氏　　

○己亥。上御勤政殿听政　　

○谕、京师自三月以来间得微雨。未能普遍。麦田望泽甚殷。朕心深为轸念。宜申虔祷。期沛甘霖。著礼部即查照定例。敬谨举行　　

○谕军机大臣等上年因直隶近京洼地。秋霖过多。一切平粜借种常平仓谷。应行采买补额者颇多现在麦田。未得透雨。应多方先事豫筹。以资储拨之用奉天山东河南三省收成俱属丰稔米石必当饶裕著传谕该将军府尹及该抚等奉天购办米四十万石山东河南每处各购办米二十万石。各就本处粮价。酌量核定。先行知会方观承通融计算直隶粮价自属宽余除抵给该处市值之外兼可协济运脚挹注尤为便利。所有委员彼此递运接收事宜。俱特派大员并彼此移咨妥协经理仍将所派之员即行奏闻迅速办理　　

○又谕现在直属望雨甚殷一切赈务。均须董率经理。方观承为本省大员。必当身亲督办。于地方尤为有益。且近因粮价稍昂已降旨令奉天、山东、河南三省。购买米八十万石。运赴直隶接济。亦须该督豫为筹画储拨。至审讯宣化邪教一案。现有兆惠等专司审鞫。且口北道玉神保。近在同城。遇有应交事件。尽足以资调遣。方观承著即来京候朕面降谕旨。即速前往应行查勘地方。专心办理。所有宣化审案。方观承系。首发承审之人。此后摺奏。仍著一体列衔　　

○庚子。谕军机大臣等、据兆惠等奏、查审宣化邪教案内之曹生泰现未拏获。应将已获各犯。先行治罪一摺。此案现获之犯。既据查审明确。自应按律定拟。先行完结其曹生泰一犯。书写经符。笔迹显然。将来拏获到案。自可续行完结。兆惠等不必因该犯未就弋获。在宣久候。著将李继印各犯。办理完后。即行驰驿回京。至曹生泰。虽系游方靡定。察其情形。谅亦不过边口内外。匿迹潜踪。著传谕方观承。明德等、遴委干员。会同该地方官。上紧躧缉。拏获之日。即解军机处查审定罪　　

○辛丑。上诣畅春园、问皇太后安　　

○谕、吏部议处疏消积水迟延之天津府同知程健等革职一本。地方遇有积水不能即时设法疏浚。致妨农业。有司自应予以处分但此案办理不善。即方观承等均难辞咎。不独该员等、因循贻误所致。且伊等筹办迟延尚非出于有心。与御史永安等、所参武清县知县黄良栋等、纵役累民者有间。若概予革职。恐各该员现有承办地方事件。一时尽易生手。于公务转无裨益。著将伊等居官如何之处。询问方观承。如平日办事奋勉。尚堪造就者。即加恩准予从宽革职留任。若才具本属平庸。不过循分自守。即照部议革职　　

○予故辅国公衮楚克扎布。祭如例　　

○壬寅。钦差协办大学士尚书兆惠等奏、曹生泰已于山西天镇县拏获。据供。闻拏投首。途中即被盘获。质之捕役。亦云路遇。自说姓曹。并未讳饰各等语。臣等察其词色。似属实情。报闻。　　

大清高宗法天隆运至诚先觉体元立极敷文奋武孝慈神圣纯皇

帝实录卷之六百八十四
  </div>
  <div class="pagination">
   <a href="清实录乾隆朝实录_page934.html">
    上一页
   </a>
   <span>
    ...
   </span>
   <a href="清实录乾隆朝实录_page930.html">
    930
   </a>
   <a href="清实录乾隆朝实录_page931.html">
    931
   </a>
   <a href="清实录乾隆朝实录_page932.html">
    932
   </a>
   <a href="清实录乾隆朝实录_page933.html">
    933
   </a>
   <a href="清实录乾隆朝实录_page934.html">
    934
   </a>
   <span class="current-page">
    935
   </span>
   <a href="清实录乾隆朝实录_page936.html">
    936
   </a>
   <a href="清实录乾隆朝实录_page937.html">
    937
   </a>
   <a href="清实录乾隆朝实录_page938.html">
    938
   </a>
   <a href="清实录乾隆朝实录_page939.html">
    939
   </a>
   <a href="清实录乾隆朝实录_page940.html">
    940
   </a>
   <span>
    ...
   </span>
   <a href="清实录乾隆朝实录_page936.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
