<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 448 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 448 页/共 681 页</h1>
    <div class="content">
○己酉。升监察御史白硕色、为内阁学士兼礼部侍郎。　　

○兵部议覆、云南贵州总督巴锡疏言、滇省地处极边、副将游击等缺出、请照陕西例、于现任参将游击守备内、拣选保题。不论衔缺相当、准其越升一二等、以收实效应无庸议。得上□日、云南地方、甚为紧要。副将游击员缺照该督所请行巴锡曾为陕西巡抚。陕西武职官员若有贤能者、亦著一并保举具奏。　　

○庚戌。上奉皇太后、自畅春园回宫。　　

○壬子。谕礼部、乳母瓜尔隹氏、久侍宫掖。保护朕躬。殚竭悃忱恭勤素著。黾勉夙夜、咸合将奉之宜。阅历寒暑、克尽调育之道。每念畴昔、未尝暂忘、比来婴疾弥留、竟尔溘焉长逝。深为轸悼。宜加恩封。尔部议奏。寻礼部议、应封为保圣夫人。从之。　　

○江宁副都统鄂缉尔、杭州副都统阿喇纳、陛辞。上谕曰、驻防各省满洲兵丁、若平时怠惰不加训练、岂堪效用。朕顷南巡、见浙江之兵颇优、江南之兵甚劣。今擢用尔等为副都统。须亲加训练。每日习射。善射者录用。如有厮役及懦弱兵丁、即行革退。则众兵鼓励矣。尔等其勉之。　　

○以翰林院侍讲学士陈论、为河南乡试正考官。翰林院检讨喀尔喀、为副考官。翰林院侍讲学士张廷瓒为山东乡试正考官。翰林院检讨李象元、为副考官司经局洗马周金然为山西乡试正考官。翰林院检讨文志鲸、为副考官　　

○癸丑。上巡幸塞外。命皇长子多罗直郡王允禔、皇三子多罗诚郡王允祉、皇四子多罗贝勒胤禛皇五子多罗贝勒允祺、皇七子多罗贝勒允祐皇八子多罗贝勒允禩、皇十三子胤祥、皇十四子允禵、随驾是日启行、驻跸三家店。　　

○调镶黄旗护军统领崇古礼为正蓝旗护军统领升镶黄旗满洲副都统兼户部右侍郎鲁伯赫、为镶黄旗护军统领。　　

○刑部等衙门、会议户部郎中刚五达等审拟湖广茶陵州叛贼黄明、陈丹书、吴旦先等一案查黄明、系叛逆吴三桂下伪将军。康熙十九年、大兵取柳州时、遁入苗峒。后经查拏、苗子韦朝相、假献首级、黄明因潜住产峒多年。于康熙三十七年七月间、纠结陈丹书、吴旦先等、侵扰湖广茶陵州、攻围衡州府。俱被官兵杀败黄明、陈丹书、吴旦先等、一百三十四名、先后拏获。俱应照律不分首从拟斩立决。原任茶陵州知州赵国瑄、因私派激变应照律拟斩监候。失察总督李辉祖、应降三级调用、巡抚杨凤起、已经别案革职。无庸议。得上□日、黄明、陈丹书、吴旦先等、三十八名、俱著即处斩。华虞臣等、九十六名、从宽免死、照例减等发与黑龙江新满洲披甲之人为奴。赵国瑄私派激变之处著行文湖广总督郭琇查明再议。李辉祖等、处分尚轻。著一并再议具奏。　　

○甲寅。上驻跸密云县。　　

○乙卯。上驻跸遥亭。　　

○谕大学士等、朕巡幸至此。见田禾甚好。可谓丰年。但各处皆有蝗蝻、恐地方官民旗下庄屯因田禾已收遂至怠忽。今年若不将蝻子捕绝、贻害来年悔之无及须于未能翼飞之时预先灭净。即传谕之　　

○丙辰。上驻跸三岔口。　　

○丁巳。上驻跸喇嘛洞。　　

○戊午。上驻跸宜荪毕喇之杨树沟。　　

○二等伯舒敏、因病乞休以其子伊雷袭替　　

○升内阁学士温达、为户部右侍郎。　　

○工部议覆、河道总督于成龙疏言、臣等遵上□日查勘、芒稻河闸下通于江、河道宽阔、应于闸旁西岸、另开河口、可以宣洩。至归仁堤工、不议宣洩、恐难保固。臣等看白洋河、原有胡家沟出水之处请于此处、堤里挖河、遥堤建闸、两旁各筑迎水坝一道、以敌水势。如遇黄水泛涨、即行下埽、不许黄水到闸。俟黄水退去、拆埽开闸、放出清水。扬州所属东堤。虽经签钉排桩、仍不足资捍御。议加至顶宽四丈、底宽十二丈高家堰一带石工、必须加筑宽厚。徐州等处、遥堤、缕堤、均应加帮。黄河刷深之后、再将毛城铺等、闸坝闭塞、俱应如所请。从之。　　

○己未。上过西拉诺海达巴汉、命更岭名为阿布达里　　

○是日、驻跸邵府营　　

○翁牛特多罗杜棱郡王颁第等来朝　　

○庚申上驻跸波罗营　　

○喀喇沁和硕额驸噶尔臧公善巴拉锡等、来朝。　　

○辛酉。上驻跸汗特木尔达巴汉地方。　　

○壬戌。上驻跸穆禄喀喇沁地方。　　

○以故二等精奇尼哈番歪库子色普滕袭职。　　

○癸亥。上驻跸爱里和洛。　　

○乙丑。上驻跸克勒乌里雅苏台、西尔哈乌里雅苏台之界。　　

○升内阁侍读学士满笃、为内阁学士兼礼部侍郎。　　

○以故一等阿思哈尼哈番苏旦子哲库、袭职。　　

○调宁古塔副都统耿额、为黑龙江副都统奉天右翼副都统博定、为宁古塔副都统。以奉国将军威色、为奉天右翼副都统。　　

八月丙寅朔。秋分。夕月于西郊。遣左都御史马尔汉行礼。上驻跸土城地方。　　

○和硕端敏公主来请安　　

○科尔沁和硕达尔汉亲王、额驸班第来朝。　　

○丁卯遣大学士吴琠祭先师孔子。　　

○和硕端静公主、和硕纯禧公主、来请安　　

○喀尔喀和硕亲王车妄扎卜、敖汉多罗郡王扎木苏等来朝。　　

○戊辰祭大社大稷遣户部尚书马齐行礼　　

○上驻跸乌喇岱昂阿地方。　　

○固伦淑慧长公主、和硕荣宪公主、来请安。　　

○巴林和硕额驸吴尔衮苏尼特多罗郡王垂基恭苏隆等、来朝。　　

○免江南天长、桃源、二县、本年分水灾额赋有差　　

○己巳谕大学士等、朕前轸念蒙古生计。特遣官教养、已各安生理无有不乐业者近闻巴林人等、饥荒离散朕甚悯之此系公主所居、若令微员前去、不能料理。著护军统领鄂克济哈学士苏赫纳至彼、会同扎萨克等、将巴林所存米一千石赈之勿仅给公主人员也。离散之人、令其招徕。若人众米少、再将坡濑村米粮、速行运挽。行文至京、仍照抚养敖汉等处例。奉差官员、有愿前去抚养者、令其奏闻。　　

○辛未。上驻跸乌里雅苏台达巴汉昂阿地方。　　

○乌朱穆秦多罗贝勒博木波等、来朝。　　

○以固山贝子苏尔发子塞勤、为三等镇国将军。镇国公额尔图子讷音图、为三等辅国将军。奉国将军吴礼子图衲、辅国将军费扬午子姚努、奉国将军鄂飞子鄂齐、俱为奉恩将军。　　

○以翰林院修撰李蟠为顺天乡试正考官。翰林院编修姜宸英、为副考官。　　

○壬申阿霸垓多罗郡王吴尔占噶喇卜等、来朝。　　

○癸酉。上驻跸达颜达巴汉昂阿之宜荪毕喇地方　　

○甲戌。太宗文皇帝忌辰。遣官祭昭陵。　　
</div>
    <div class="pagination">
<a href="清实录康熙朝实录_page447.html">上一页</a><span>...</span><a href="清实录康熙朝实录_page443.html">443</a><a href="清实录康熙朝实录_page444.html">444</a><a href="清实录康熙朝实录_page445.html">445</a><a href="清实录康熙朝实录_page446.html">446</a><a href="清实录康熙朝实录_page447.html">447</a><span class="current-page">448</span><a href="清实录康熙朝实录_page449.html">449</a><a href="清实录康熙朝实录_page450.html">450</a><a href="清实录康熙朝实录_page451.html">451</a><a href="清实录康熙朝实录_page452.html">452</a><a href="清实录康熙朝实录_page453.html">453</a><span>...</span><a href="清实录康熙朝实录_page449.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
