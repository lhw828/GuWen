<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 273 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 273 页/共 518 页</h1>
    <div class="content">　　○升礼部右侍郎汪俊为吏部左侍郎
○翰林院编修黄初服阕崔桐病痊俱复除原职
　　○荫大学士费宏子懋贤为国子生以先任三品考绩恩也
　　○户部尚书郑宗仁工部侍郎赵璜再＜锍-釒＞辞加升俸级不允
　　○致仕南京户部尚书胡富卒富徽州府绩溪人成化戊戌进士授南京大理寺评事历升顺天府尹大理寺卿正德初忤逆瑾勒致仕瑾诛起升南京户部右侍郎迁本部尚书屡疏裁冗食袪宿弊事涉权幸多格不行因乞休疏六上始允仍给月米岁夫至是卒讣闻赐祭葬赠太子少保谥康惠富剔历中外四十余年始终一节士论重之
　　○命宣城伯卫錞佥书前军都督府事左军都督府佥书杨锐伸威营坐营管操
　　○己亥南京兵部尚书王守仁疏辞伯爵且让功于众欲均其赏得旨卿倡义督兵剿除大患尽忠报国劳绩可嘉特加封爵以明公义不允辞
　　○庚子升南京大理寺署右寺副事评事谢芝为山东按察司佥事
　　○监察御史张钦奏臣见言者多荐大学士杨一清  陛下特降纶音命之调摄以待用诚求旧之典也但辅相不以才识为先而以诚实为贵一清多知故典洞晓事情善议论敢施为此其美也至内怀阴险外张声势昔事  先帝招权纳贿无至诚感动之实乞敕该部再为酌处下所司知之
　　○以江西都司署都指挥佥事冯勋本司佥书管事仍提督捕盗
　　○兵部以宣大延宁诸镇警报屡至上御虏方略  上嘉纳之命京营内外提督并各边总制提督镇巡官严督所属务实举行敕武定侯郭勋不妨府事专心教阅营阵计画戎机以副朝廷简命至意
　　○辛丑复除病痊监察御史陈伯谅于河南道
○监察御史李镇言定策之赏内阁文臣俱已辞免此外或以迎立或以藩亲或司礼赞襄潜邸供事皆得滥膺高爵世袭锦衣臣以为公侯等爵非元勋不得滥封指挥等官非军功不可轻与乞重惜名器收回成命给事中史道亦＜锍-釒＞言内臣等禄荫宜听辞免俱下所司知之
　　○壬寅巡抚大同右佥都御史杨志学引疾乞休不允
　　○复以四川蕳州乐至县隶潼川州从巡抚都御史盛应期奏也
　　○命南和伯方寿祥掌南京后军都督府事
　　○癸卯升翰林院侍讲学士刘龙为礼部右侍郎
　　○甲辰起用刑部尚书林俊在道引疾恳辞新命  上曰卿承召远来已见忠爱何又屡辞宜即日赴京不允
　　○俊又上言天下有不能已之情有不可易之礼子女之于父母服三年无贵贱一也子为人后女为人妇则所生降期焉至于嗣子所得赠封尽移所后而不及所生制于礼也故司马光谓秦汉而下自旁支入承大统推尊所生者皆取讥当时贻笑后世  陛下何忍袭为之因辑尧舜至宋理宗事凡十条以上诏付所司
　　○夺晋府辅国将军表椤禄米四分之一先是椤祖方山王钟铤既以罪革爵表椤止袭今封而妄设典仗民校招集奸徒听信拨置巡按山西监察御史沉俊张英列其罪状都察院议请削夺禄米收销典仗印信革去民校三十名得旨如议仍贻书晋王切责之
　　○内官监奏内教场房屋及南城西海子殿宇亭轩损坏乞加修理部议以财匮民贫宜暂停止  上曰然各处地方艰难军民困苦财力匮乏不急工程一切停止无得生事害人
　　○乙巳  寿安皇太后令旦免百官及命妇朝贺
○兵部覆河南抚按议凡沿途军民私与西番朝贡夷人交易者比照在京事例问罪枷号及奸徒诱引投献王府夷物希图赏赐者比照拨置害人透漏事情律例问遣其伴送通使人等俱照例施行报可
　　○礼部上言各王府郡王将军有事必启亲王代奏除机密重事及请封王爵外其春秋类奏之事长史司止许批差一人赍进不许一事辄差一人在京潜住营求干事本府仍将类奏事件总造印信书册二本一开具郡王等所奏事件送礼科收贮一造具各郡王奏本封数及批文数目差人姓名送鸿胪寺收候但有王府差来人役挟带空本在京填写者缉事衙门即访察擒获追究用印之人从重治罪得旨允行
　　明世宗肃皇帝实录卷之十三
明世宗肃皇帝实录卷之十四
　　嘉靖元年五月丙午朔给赏大同旗军张兴等五千五百余名银人一两初  上即位念边军劳苦给赏银人二两兴等以非操军不与至是巡抚大同都御史杨志学上言各军原隶伍籍轮流哨探传递声息实与操军等况比年水旱霜雹为灾米价腾贵尤为贫困乞一体给赏事下礼部议请依冬操夏种分番备御土舍军余例减半给赏从之
　　○停止浙江织造生绫八百余疋初内监以缺纱绫纸劄等用奏下诸处买造已相继输纳惟浙江未完至是巡按浙江御史何钺以诏书蠲免奏请停造工部覆奏从之
　　○丁未命上林苑监内臣照弘治间员额存留其占种地土草场悉令改正养牲种果蔬人户除供应正役外一切科扰通行查革从户部请也永乐初设上林苑监于京师取山西平阳泽潞之民充之使蕃育树艺以供上用品物时止设文官职专进送于民无扰后增设内臣九员至弘治间渐增一十八员正德间添设总督佥书监工等名至九十九员于是科扰百出擅将牲地草场徵派子粒占用伴当御牢名目逼索月钱节年通计诛求至银三十五万余两逼死人命数多  上登极诏汰革之止存一十九员民始称便未几又传奉添设至六十二员弊复滋甚至是户部以旧额及节添员数并占种场地顷亩开奏请如旧额厘革  上是之
　　○云南道御史李显服阕复除山东道
　　○以浔梧参将都指挥同知吴漙充副总兵镇守广西地方
　　○戊申复给已故南京右通政强珍诰敕珍前为刘瑾所陷戍边籍没其家并夺所得诰敕瑾败诏罪非犯赃而追夺诰敕者许给还至是其子监生汝辩＜锍-釒＞请许之
　　○琉球国中山王尚真遣其王舅达鲁加尼等贡进香及献方物庆贺诏赐其王及妃锦纻纱罗并赏赉使者有差
　　○添设安陆祠祭署选皇亲蒋轮家子侄一人奉祀仍命世袭
　　○以四川都司佥书都指挥佥事张麟掌本司事
　　○己酉封驸马都尉崔元为奉天翊卫推诚宣力武臣特进荣禄大夫柱国京山侯赐诰券子孙世世承袭食禄一千五百石若犯杂死罪身免二次子免一次追封三代皇亲邵喜封吕化伯蒋轮封玉田伯俱与诰券子孙世袭食禄各一千石初内阁诸臣既辞伯爵元等亦具＜锍-釒＞辞不允两京言官交章请慎重名器保全戚里听元等辞封别加优宠  上命吏部拟上爵名尚书乔宇等言国家典礼赏罚必揆大义参之廷论其有国是未定人言未协者必审义从同以求至当元等恩命宜如科道所言听其辞免  上曰崔元亲捧信符远涉藩邸迎扈勤劳朕将入都城又奔走赞襄动中机会特加封爵以酬其功寔不为过邵喜蒋轮以戚畹至亲推恩进爵自是  累朝旧典已有成命何复言为
　　○总理易州山厂工部右侍郎沈冬魁引疾乞休不许
　　○庚戌复除原任河南左参政葛浩为广东布政使司右参政
　　○升刑部署员外郎主事林大辂为江西按察司佥事
　　○辛亥户部言狭西自洮州抵岷州冷地峪地方被虏残破请赐赈恤  上是其议令巡抚官查勘赈济先年拖欠并今岁应免税粮照数蠲免务使人沾实惠
○以都指挥同知吴启宗充分守广西浔梧等处左参将
○壬子谕礼部各王府宗室应奏事情止许启王代奏不许私自来京  先朝明有禁例近多越关妄奏甚至子讦其父不遵  祖训伤败伦理莫大于是今后违犯者原词一切不行遣官伴送回府止给口粮却力不许沿途需索轮马供应通谕各王府知之
　　○甲寅赐吉王见浚仍收蒸湘水利四年见浚先以缮修府第凡三次奏讨收水利至正德十四年岁限已满再乞不允至是复请工部议行抚按查勘诏特与之
　　○丙辰起用原任工科右给事中陶阶升原任南京刑科给事中史后为南京光禄寺少卿仍致仕后以＜锍-釒＞忤刘瑾移疾归寻以有疾考致仕谐数进直言为瑾所陷廷杖黜为民寻捃摭他事逮系谪戍肃州卫至是言官论荐故有是命○丁巳  仁宗昭皇帝忌辰遣官祭  献陵先是给事中安磐等奏称是日适值经筵衣绯赐宴辍讲则废学如仪则忘孝请移经筵前一日  上下其议礼部覆言经筵礼仪期日  累朝末之有改考之祭义曰君子有终身之丧忌日之谓也此专指父母而言祖父以上礼经未戴伏闻  考宗在位遇  宪宗忌辰仍御经筵凡侍班等官俱衣青绿花样赐宴宜仿此行  上特旨暂免
　　○升河南道御史熊相为山东按察司副使整饬密云等处兵备福建按察司佥事范辂为江西按察司副使整饬饶州等处兵备浙江道御史张翰为河南按察司副使整饬汝宁南阳等处兵备各铸给关防赐之敕从兵部会议请添设也
　　○狭西敖儿等大陆族番人石落肃等来朝进贡腰刀钦赏叚绢钞锭有差
○兵部尚书彭泽等上言近睹敕谕录定策之功封拜恩荫多至五十三员官爵太滥今大学士杨廷和等恳辞之＜锍-釒＞至四至五尚书毛澄与太监萧敬等具辞亦至于再内杨廷和蒋冕毛纪虽俱准辞伯爵改荫指挥费宏虽已准辞指挥改荫千户俱经日久不敢拜受而毛澄与萧敬等屡蒙温旨未见赐允臣等窃见诸臣之＜锍-釒＞皆出由衷况节经言官论建咸以为言伏望  皇上体念内外诸臣辞免之恳切俯从科道等官论奏之频仍痛革锦衣卫所官员冒滥之积弊将前项敕内有名如大学士杨廷和等量加别项恩典以为大臣忠诚之劝其费宏毛澄以下分别等第系文职者量荫应得文职系内臣者量赐优赏皇亲已受封爵者子孙弟侄俱不必概受武职并令世袭其前项内臣中间如有当时同心协力平定祸难者量荫一官止终本身以旌勤劳庶于朝廷崇德推恩之盛典诸臣秉忠戒满之本心言官随事纳忠之专职咸兼尽而两全矣得旨杨廷和等准辞伯爵在朕心尚快然杨廷和再荫一子四品文职蒋冕毛纪五品文职各一人费宏荫一子七品文职俱世世承袭廷和仍进二阶冕纪宏各进一阶庶称报功之典以昭于永久其余各官禄荫俱已有成命所司即拟授职衔以闻勿更渎扰
　　○兵部上言比年北虏为患俱因摅去边民及负罪投入者教以用兵节制以故所向无前今各边走回人口在虏营住久其于虏情动止关隘险夷及我边人为彼乡导者无不熟知乞敕各边镇巡官凡有走回人口如幼男妇女并掳去年浅者量给衣粮护回原籍其在虏日久谙晓虏情者务加研审若果忠实有才略即留边效用厚加慰劳以备咨访因而资为间谍诱我汉人使渐逃归以消虏势其无他者仍护还若有留难需索者加治不宥庶来归日众而虏情可得战守有赖从之
　　○戊午敕琉球国王尚真遵  先朝旧例二年一次朝贡每船不过一百五十人仍命福建巡按御史查勘验放
　　○己未复以湛若水王思俱为翰林院编修若水病痊思先以谏传奉贬广东饶平县三合水驿驿丞用抚按官奏荐故也
　　○命户科给事中汪应轸复原职初应轸为庶吉士谏止  武宗巡游罚跪午门外夺俸半年比授官吏部拟户科给事中仍以前事出知直隶泗州至是奉诏取还故有是命  南京兵科给事中毛玉服阕徐吏科给事中
　　○致仕大学士谢迁遣男谢正谢遣官存问及赐羊酒官廪舆隶恩因劝  上学古训监成宪以广聪明  上深嘉之曰卿辅佐  先朝直节忠言天下传诵朕知名久矣方将起用特先存问览奏具悉忠爱至意宜善自颐养以副眷遇荫其子谢正为中书舍人仍命所司查同时守正被害致仕大学士刘健尚书韩文曾荫否以闻
　　○掌詹事府吏部尚书兼翰林院学士石珤三＜锍-釒＞乞休  上温旨褒答命亟来勿固辞给事中张原言珤公忠直谅操持坚确乞敕吏部责以大义使促装就道赞襄  圣德  陛下宜倾心任用勿二勿疑庶德意交孚治理可望  上是其言命吏部遣官促之
　　○工部左侍郎赵璜以修仁寿清宁宫工费不赀请将已毁玄明宫石经山等房地变卖为用免派小民户科给事中徐景嵩等言前地已奉诏命科道官查处何得复请变卖因劾璜通同势豪狥情欺蔽宜罚治璜辩谓所请不过欲为国经画财用停免徵派非有所私语侵景嵩言其搜求沮挠因发其先尝变卖官产以私意减价诸事景嵩遂斥璜欺罔极其丑诋璜复奏辩御史张鹏翰助景嵩直前事论璜摭舍言官无大臣体宜罢斥得旨赵璜徐景嵩所奏辩事朝廷自有公道张鹏翰何党护渎扰自自后言官论事务公是公非顾惜大体不许輙相回护既而璜＜锍-釒＞乞休致  上以其素履清慎不允辞且令不必深辩宜用心供职以副委任
　　○四川蓬溪县大雨雹大如鹅弹小如鸡子打伤牛马禽畜坏碎民居房屋禾苗无筭同日大昌县雨雹大水冲漂损伤尤甚
　　○庚申复设保定分司副总兵以都督佥事杨锐往赐之敕
○辛酉户部上言京营官军倒死骑操马匹数多请查扣草料申严牧养不如法之罪  上曰营操马匹追陪买补上纳草料皆出小民脂膏领马官军不行爱惜牧餋违法半年之间死者三千三百余匹玩法甚矣该管官员送问降级住俸各如拟行该部并各营提督官今后务申严号令关防禁约考较惩戒巡视科道太仆寺五城兵马司官俱宜加意督察锦衣卫将军校尉及腾骧等卫勇士马匹亦系民为买补官为给餋宜一体禁谕勿或因循怠玩
　　○壬戌升福建按察司佥事萧乾元为云南按察司副使整饬腾冲兵备
　　○癸亥改户科左给事中刘夔为翰林院检讨以兄龙任礼部右侍郎例应回避也
　　○大学士杨廷和蒋冕毛纪等各上＜锍-釒＞辞免恩命  上曰朕念国统未定事势危疑之际卿等能同心协谋请于  昭圣慈寿皇太后早决大策以安  宗社其时逆贼江彬稔恶负罪握重兵心怀不轨祸机难测卿等又能乘时擒获不动声色潜消大变使朕雍容入朝传序继统中外晏然弘济艰难功劳茂著考之前史汉文帝宣帝继承大统之后亦尝加封丞相陈平周勃杨敞蔡义等邑户我  太宗文皇帝以尚书茹瑺有默相事机之功亦进封忠诚伯况律云出将入相能除大患尽忠报国者同开国功勋一体封拜朕前敕加封爵义不为过第重违卿等雅志已如所辞朕心快然赐宴进阶及文职录荫略示朕报功之意卿等宜勉承恩命不必过为高洁以伤朕怀所辞不允
　　○户部覆河南布政司参议徐文漙奏赋役之法  祖宗成＜矢见＞不容变乱自御史潘鹏创立新法名曰和平册事体纷更或议增脚价或议收余银或议均徭或议驿传或议户口盐粮阳减阴增朝更暮改法愈巧而弊愈甚乞行各该抚按令一应赋役悉遵  祖宗旧制其正德间如潘鹏等所立新法册籍并已刊成书者尽毁之仍榜谕禁革有不遵旧制妄议立法即坐以紊乱成法之罪间有于人情土俗不便者听抚按官从长议处事体重大者奏请定夺不许任情率意变法扰人得旨如议
　　○甲子升南京河南道御史陶麟直隶大名府同知王俊民俱为福建按察司佥事
　　○南京吏部尚书廖纪引疾乞休不许
　　○狭西阶州敖儿等大陆族番人石落肃等进贡腰刀赏彩叚绢钞有差
　　○丙寅大学士费宏＜锍-釒＞辞恩荫言臣于决策迎立实无毫发之与并叨褒赏内愧于心  上曰卿以硕德旧学辅佐先帝嘉谟入告备竭悃诚随事纳忠贤劳茂著逆濠护卫之请昌言沮止触忤权奸遭谗去国朕在藩邸已知卿名新政之初首先召起迩者敕加锦衣指挥世袭之荫用酬旧劳谊不为过卿抗＜锍-釒＞力辞重违雅志乃改荫正千户朕心犹以为歉再加文荫赐宴进阶略示优眷卿宜勉承无过辞以为高洁所辞不允
　　○停止鲁王阳铸邹平王当潩翌城王当澐食盐旧制王府俱无食盐后以亲王初封奏请间有所与遂缘为例至是户部以旧制奏革悉停之
　　○改镇国府仍为太平仓命总督仓场官管理
　　○减光禄寺供事内外近侍衙门常例酒馔有差从大学士杨廷和等言也
　　○户部尚书孙交奏言经筵日讲不可暂辍请今岁寒暑无传免  上嘉纳之
　　○录开国功臣韩成嫡长孙韩凤翔为冠带舍人食米月一石
○丁卯荫致仕大学士刘健一孙为中书舍人加致仕尚书韩文太子太保光禄大夫柱国给与  命仍荫一孙为光禄寺署丞
　　○总督漕运兼巡抚凤阳户部尚书兼都察院左副都御史陶琰＜锍-釒＞辞工部尚书之命因乞休致  上优诏褒答不允仍命吏部遣官促之
　　○湖广抚按等官以常赋拖欠蠲免数多宗藩禄米官军俸粮不足请动支库贮营建余银收取武昌盐船商税借留荆州府抽分料价太和山香钱各二年并掣回安庆等处借拨粮米暂停操备戍守军余月粮户部覆议悉许之
　　○庚午升浙江布政使司右参政王荩为本布政司右布政使
　　○辛未令钦天监八品九品员缺于天文生食粮十年以上者考补
　　○命都指挥佥事焦伦伸威营坐营管操
○壬申令在京七十二卫军册如武骧等四卫例五年一次备造及查议武选清黄事宜从兵部主事霍韬奏也韬三上劄陈七事极言清军武选之弊因请锦衣卫不宜典刑狱抚按兵部官不宜以军功受赏荫东厂不宜预朝仪兴府护卫军士不宜尽取北来升授官职江西功次宜昭雪谢源伍希儒之谤以劝忠良自江西安庆正功外悉听诸臣辞免天下夫役困弊已甚宜更为禁例节其人数兵部覆请  上可其武选清黄议余令如旧＜矢见＞及近日诏旨行
　　○靖江王经枎言本府凡遇正旦冬至初度各该官员庆贺朝服行八拜礼系洪武旧＜矢见＞今各官改易常服止行四拜礼乞查究坐以更改旧制之罪下礼部议会典所载八拜礼系洪武十八年所定其后  祖训职掌俱无开载弘治十一年四川巡抚都御史钟蕃具奏本部题准文武官员朝见并庆贺行四拜礼朔望行一拜三叩头礼近该广西布政司参议梁亿等具奏本部覆请上裁已奉  武宗皇帝俞旨宜令遵照  先朝旧＜矢见＞凡遇庆贺除王府官属外其余文武官员俱常服行四拜礼  上曰王府庆贺行礼  祖训及诸司职掌开载甚明又有弘治年间奏准仪节靖江王如何妄奏姑不究礼部仍通行申明与各王府知之
　　○命靖远伯王瑾佥书右军都督府事
　　○癸酉升户科都给事中邵锡为浙江布政使司右参政
　　○致仕少傅兼太子太傅吏部尚书武英殿大学士杨一清遣侄杨元谢遣官存问恩  上优诏褒答仍给与诰命荫元为中书舍人
　　○御史卢琼言史笔之公取信万世窃观  景皇帝当也先犯顺之时为正位守国之计危疑以定国体以全而修  实录止称郕戾王附  孝宗敬皇帝以始终典学之圣为太平守文令主深仁厚泽浸渍人心而  实录成于焦芳之手未免贤否混淆是非颠倒恐将来无所据以为信乞乘今纂修令儒臣改撰  上曰景皇帝事已附载  英庙实录  孝宗敬皇帝实录虽出自焦芳间有笔削任情不足取信处但当时朝廷大政大议及人才忠邪枉直天下自有公论后世亦不可欺不必改修其余系一人事者令今纂脩官因事辩白之
　　○甲戌复除沈灼为浙江道监察御史以病痊也
　　○南京户部尚书蒋昪引年乞休许之仍赐驰驿归命有司月给米三石岁夫四名
　　○裁革广州府新会县税课司
　　○改云南大理府所属赤石厓神摩洞蔓神寨白羊市金沙江五巡检司仍隶宾川州迁备溪江巡检司于江口十二关长官司于一泡江之西赤石厓巡检司于俄打喇只蓂之间你甸巡检司于石沉江自羌浪十字路官道之间从云南巡抚何孟春奏也
　　大明世宗肃皇帝实录卷之十四终
明世宗肃皇帝实录卷之十五
　　嘉靖元年六月丙子朔命吏部重给少保兼太子太保户部尚书武英殿大学士费宏诰命宏先以沮止逆濠请求遭谗去任盗焚其舟所得诰命俱毁至是陈情乞重给  上特允之
　　○丁丑巡抚宣府右佥都御史李铎言宣府积草数多非人马经行之处年久腐烂乞酌定时价补支官军月粮户部覆议称便从之
　　○大学士杨廷和等言五月二十二日经筵甫毕遽传旨并日讲暂免又免午奏臣等叨官辅导略不与闻心实未安义难缄默窃念人君一心关系最重餋之以善则智若声货利一或有动于中则妨政害事其患有不可胜言者伏望  皇上宫中无事不废读书以涵养此心其大学尚书容臣等接续前日所讲读者量进起止仍乞选委司礼监官一二员但遇视朝听政之后恭侍左右请于每书读十数遍务令字义通晓遇有疑惑特御文华殿召见臣等俯赐访问讲读之暇时临古人法帖一切声色货利不使少接于前则  圣德益新  圣治益隆矣  上善其言已而编修湛若水亦以为言谓经筵虽免犹当操存此心不使放逸因请宣召大臣慎择左右以为交修之助报闻
　　○戊寅升浙江按察司副使丁沂为广东布政司左参政
　　○初  上登极诏书查革冒滥军职寻遣科道部属锦衣卫官公同查审应存应革已奉旨遵守矣至是锦衣卫千户刘瓒等各纠众奏辩兵部覆奏瓒等皆正德间违例奏带之人或一人而数处报功或一时而数处并功甚者足迹未出京城军功已报边阃一岁转迁不啻数级一家通显何止数人既经清查削革仍欲夤缘觊复宜治以罪  上是部议命弘治十八年以前升授职级如故正德元年以后升授尽行查革再有奏扰者罪之
　　○己卯秦府宜川王秉楀薨讣闻  上辍朝一日给祭葬如例赐谥思裕
　　○升南京都察院右都御史杨旦为南京户部尚书
　　○南京吏部尚书王华卒华浙江余姚县人成化辛丑进士及第授翰林院修撰预修  宪庙实录进春坊谕德充经筵日讲官选侍东宫讲读升翰林院学士主考两京乡试升詹事府少詹事教习庶吉士预修资治通鉴纂要升礼部侍郎南京吏部尚书忤逆瑾传奉致仕家居十余年卒子守仁平逆有功封新建伯赠华如子爵至是浙江布政司官为华奏乞恤典命给祭葬如例华才识宏达操持坚定方贼瑾用事士大夫争走其门华独不往华子守仁论瑾瑾怒逐守仁顾素敬慕华不輙迁怒间以语人欲讽使就见华不往及转南京瑾又使人言华不久当召用冀得往谢华竟不往其平生大节如此
　　○庚辰命修中公主府第
　　○辛巳升原任江西道监察御史许完为浙江按察司副使
　　○以江西兵荒免南京吉安赣州南安四府及各所属州县正官朝觐
　　○壬午升兵科左给事中梁本茂吏科右给事中张汉卿礼科右给事中安磐俱左给事中汉卿都给事中茂户科磐工科吏科给事中毛玉礼科给事中储昱俱右给事中玉户科昱兵科
</div>
    <div class="pagination">
<a href="明实录世宗实录_page272.html">上一页</a><span>...</span><a href="明实录世宗实录_page268.html">268</a><a href="明实录世宗实录_page269.html">269</a><a href="明实录世宗实录_page270.html">270</a><a href="明实录世宗实录_page271.html">271</a><a href="明实录世宗实录_page272.html">272</a><span class="current-page">273</span><a href="明实录世宗实录_page274.html">274</a><a href="明实录世宗实录_page275.html">275</a><a href="明实录世宗实录_page276.html">276</a><a href="明实录世宗实录_page277.html">277</a><a href="明实录世宗实录_page278.html">278</a><span>...</span><a href="明实录世宗实录_page274.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
