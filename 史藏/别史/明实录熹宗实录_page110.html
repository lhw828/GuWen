<!DOCTYPE html>
<html>
<head>
    <meta charset="UTF-8">
    <title>明实录熹宗实录 - 第 110 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录熹宗实录 - 第 110 页/共 111 页</h1>
    <div class="content">　　○甲戌兵部署部事右侍郎霍维华题驿递应付内掌于该部外设驿传道实有专职宜一切责成之该省有私牌滥行该道不为严究则不职可知若夫驿马之毙皆毙于重包兼之夹带私书私货尤当严禁至于驿递纲头马驿皆市狯之尤者充之冠盖华要者奉承惟谨曹局闲冷者靳不应付致使节坐荒驿而叹无鱼下役泣道旁而嗟维谷而钱粮又开销如故也臣窃痛之特恳明旨申饬得旨这本说驿禁坏滥胪例诸积弊甚悉而专其责于各省驿传道两直隶则以本道兼任之凡藩臬司李所用马牌皆取给该道该道类申抚按挂号给发以防滥乞如有私牌该道以不职论及滥用假借严行禁革外其纲头留难应行夫马希图冒破钱粮者一并查处深得节省＜锍-釒＞通驿递良法余俱依议申饬行
　　○调河南磁州游击将军方懋功于甘肃洪水堡调南直隶刘家河游击将军殷缵绩于宁夏领兵营升都司佥书管天津饷院中军游击事李允盛为宣府新兵营游击将军
　　○乙亥谕刑部达奇勋即日释放著从督师赴关外立功赎罪
　　○镇守辽东太监纪用题锦州突遇贼至战守未备臣与诸官军约全城之日每日人赏一两于是人心踊跃思奋既又与约曰能出城杀贼者每员名赏银五十两而各官争先杀贼遂以战胜臣初谓贼必不能持久或二三日间可退虽每日一两所费不多不期贼困我二十五日以臣口许算之共该五十八万四千五百七十二两伏乞  皇上悯念官军劳苦再将别项银两量发前来使臣不失信于官兵为将来效力之地也得旨览奏锦城孤军抗守出奇杀贼既悬有赏格岂容中止除前给过赏功银每名五两外还著该部作速量行措处解发军前用示朕鼓舞将士之意
　　○总督宣大张朴与巡抚宣府秦士文巡按直隶汪裕共言隆恩祠已告竣乞以蔚州卫都司佥书张梦吉为守祠官从之
　　○补原任副总兵管蓟镇通昌三营参将事宋守义为本镇东路副总兵
　　○丙子太仆寺卿洪瞻祖题臣本寺外欠数多兼以支费扣留出浮于入况关宁犹有召募之银三万尚待找足督臣复有犒赏之费五万立待凑行若不设法催解其何以支今南北直隶山东河南等处所欠不少伏乞明旨照地方远近勒限起解其南直隶九府四州欠至五十万六千有奇须该部差风力司官分江南北照金花事例吃紧守催以便接济允行
　　○总督漕运太监崔文昇纠参不职官员得旨览奏力挽运漕尽心国储深体厂臣帷幄筹边至意勤恪可嘉奸诡插和势豪勒掯漕例甚严这崔世召杨日显何大显都著先行削藉为民追夺诰命并吴贵四等徐廷及蒋孝毛魁芳等一干人犯著行彼处抚按提解赴内外督漕衙门一并从重究拟徐廷骩法徐仪世不得不任其咎著吏部重处来说以后各省直凡官户纳粮俱与民户一例上仓不许堆贮私家勒军就兑插和糠秕等弊犯者指名参处官军勒索的并行究拟
　　○崔文昇又报修筑堤工得旨漕粮转输全赖河流顺轨这骆马湖新堤初成兼暑两淹浸浅阻可虞该监体厂臣绸缪彻桑至意多方设法船行无碍忠劳可嘉其俟守冻空船装粮到淮亲诣湖堤相度形势为修筑之计待秋深水落即勘估急修以图久远
　　○先是督抚辽东诸臣议将辽东解额四名尽还顺天而辽士之在登莱者今岁令赴顺天乡试至是礼部覆议今岁试期仅可一月自登莱以走京师几二千里即竭蹶兼程犹恐棘围垂撤况登莱至辽视京师几倍或怀故土之恋或就新疆之乐人情各趋谁得而强之合照甲子例仍取中一名于山东自庚午科始共取中四名于顺天乃为妥便得旨览奏辽士复还辽土就试顺天甚得抡才寓招集之意但秋试甚迫士从登莱跋涉归辽途远试阻反孤士望姑着照甲子例仍中一名于东省俟庚午科尽属顺天共中四名关外辽士就试宁前道委为妥便其廪例纳监暂将印结咨监考试还行文原籍查确方准实历俱如该部所议行
　　○升户科右给事中陈序为左给事中
　　○巡按狭西御史庄谦＜锍-釒＞请为魏忠贤建祠于延镇许之
　　○加升魏忠贤亲孙原荫锦衣卫指挥佥事魏鹏翼为指挥使以厂役缉获凶犯陈六等加恩也
　　○丁丑  孝安皇后忌辰遣镇远侯顾肇迹祭  昭陵
　　○  上传与户部计务殷繁着该司官趣尚书郭允厚即出供职
　　○巡抚广西王尊德题敬遵明旨已焚毁曹学佺所刻野史书板讫报闻
　　○镇守辽东太监纪用疏叙锦州功得旨锦州之捷雪耻除凶十年仅见朕心嘉悦厂臣魏忠贤贯日精诚补天经济彻桑筹箸帷幄刻刻关心军实边需接济源源凑手功贤十万身作长城允为功宗堪藏盟府朕所洞鉴宜有特恩着该部照依宁晋伯事例速议具奏以彰朕酬眷元臣至意内镇臣纪用捍孤城以当劲虏振久弛以挫方张义胆忠肝持危济弱此番郤敌厥功为最着加恩三等荫弟侄一人与做锦衣卫指挥同知世袭给与应得诰命赏银六十两彩叚四表里内臣胡明佐输忠竭力不避险艰接应边需深副特遣着荫弟侄一人与做锦衣卫正千户世袭给与应得诰命赏银四十两彩叚三表里武俊间关间道共济军实着荫弟侄一人与做锦衣卫副千户世袭给与应得诰命赏银三十两彩叚二表里杨得玉黄友德孙玉守能护城战能斩馘着荫弟侄一人与做锦衣卫试百户世袭给与应得诰命赏银十五两彩叚一表里孟吉祥吴秉臣杨进朝郑良辅履险冲锋均尝劳苦着荫弟侄一人与做锦衣卫诚百户给与应得诰命赏银十五两彩叚一表里镇臣赵率教总兵左辅朱梅志切同讎功著急难及战守在事有功内外文武诸臣俱着作速分别优叙阵亡及轻重伤官兵俱与照例优恤以彰激劝
　　○总督镇守辽东太监刘应坤复疏陈宁锦功次得旨宁锦之捷大振积靡克畅天威皆赖厂臣魏忠贤一腔忠诚万全筹算恩威迭运手枢治平之枢谋断兼资胸涵匡济之略安内攘外济弱扶倾念殊勋之难酬宜恩数之申锡着加恩三等荫弟侄一人与做锦衣卫指挥使世袭给与应得诰命赏银八十两彩叚六表里羊二只酒三十瓶新钞三千贯仍赐敕奖励以示优异监臣王体乾梁栋李永贞石元雅王朝忠郝隐儒李实涂文辅崔文昇功参密勿绩懋储糈着各加恩二等荫弟侄一人与做锦衣卫指挥同知世袭给与应得诰命赏银五十两彩叚四表里镇臣刘应坤鼓舞将吏努力戎行匪直大挫贼锋在宁远有却敌之效抑亦深寒虏胆于锦州有解围之助着加恩三等荫弟侄一人与做锦衣卫指挥同知世袭给与应得诰命赏银六十两彩叚四表里李明道刘忠陶文杨潮杜勋等矢心缓急殚力驰驱着各荫弟侄一人与做锦衣卫副千户世袭给与应得诰命赏银三十两彩叚二表里胡良辅葛九思张守成李应江等声实相资犄角攸赖着各荫弟侄一人与做锦衣卫副千户世袭给与应得诰命赏银三十两彩叚二表里苖成郭尚礼金节田奉王升张大兴等分猷边塞着荫弟侄一人与做锦衣卫百户世袭给与应得诰命赏银二十两彩叚二表里贾进朝贾进忠冯允昇董文儒阎思印刘尚用王爱陈贵许光先崔良用刘希延马化龙马忠孙正宾等效力战场趋事着各荫弟侄一人与做锦衣卫试百户给与应得诰命赏银十五两彩叚一表里满桂尤世禄孙祖寿杨嘉谟等浩气枕戈壮怀吞虏杨寰孙云鹤王崇德及王文元等诘奸禁暴俱着作速分别优叙王之臣等俱有旨了
　　○巡关御史梁梦环复查叙宁锦战功盛称厂臣德被四方勋高百代发纵指示汉高待鄼侯之懿典足徵尚父维师周武答齐公之成谟可考今举锦宁两处战守之捷而权衡之以封伯及指挥使合而为一大晋公爵斯足报旷世之殊荣耳得旨览奏宁锦之捷振起积弱克畅武功皆赖厂臣硕画渊谋知人善任有求必应士马获饱腾之资无备不周塞垣有守御之实故能大夺天骄之魄永奠地轴之安绩懋三韩功高百代宜隆殊恩业有明旨
　　○总督宣大张朴巡抚大同张翼明巡按直隶汪裕各疏请宣镇赤城为魏忠贤建坊榜曰一代崇功
　　○戊寅户部尚书郭允厚疏陈八款大略为欲核边饷当严册库之职掌欲足京粮当除流动之名目十三司各有分职然所辖者止一省耳有此省钱粮而为彼省用者不与闻也有本司止存入数而为别司之出数者不与闻也有此项钱粮参罚而别项之应罚应开不与闻也一部之中藩篱稍隔呼吸若不相通惟责成于册库为提纲挈领之道应将郎中刘应遇新创各册永远遵守更相交代十三司并银库每月将月会册实实呈堂送库注册必使无事不有册无册不用印一有稽查信手拈来靡不明悉外则杜各解侵欺兴贩之毙内则杜揽保假印之奸有一不备有一不真责在理库之官即以册为考核之殿最也至于钱粮所以稽迟有司可以藉口者则流动不一四字害之耳夫钱粮重事即画一之法犹恐难行而顾可使之流动乎官因之二三其见吏因之高下其手司农欲稽核而茫无定案百姓即重科而莫知其繇迩来省直揭报完欠州县仓口数目往往不侔职此之故谓宜责成册库将天启六年奉旨已行之岁会册溯至元年合六年内总撒并五年再闰应增之额逐省细加□确较数岁之中以为尝预派勘合应为定额宁稍赢余毋使匮歉宁流动于太仓毋流动于徵收酌成会计全册通行海内可以历千百年而不毙仍刊刻成书送吏户二科并发省直诸司岁岁行之庶部司有可摸索守令有可秉成吏书无可颠倒此一劳永逸之道也因留册库郎中刘应遇以新升参议职衔仍管册库以终其事得旨边饷日迟京储日诎都因钱粮庞杂数目混淆难以稽察览奏严册库之职掌除流动之名目则按籍了然考成有据百毙俱消真得提纲挈领之法奏内各款俱依议着实行刘应遇矢心任事不避劳怨着以新升参议职衔照旧料理册库册完之日另行迁转
　　○以京城巡捕右参将王家宾为宣府副总兵
　　○调松棚路游击将军陶承恩以原官守备磁州
　　○以宁夏都司佥书陈嘉宾为南直隶刘家河游击将军
　　○加升魏忠贤甥孙原荫锦衣卫指挥使杨祚昌为都指挥同知以厂役缉获凶犯加恩二级也
　　○己卯中元节命侯陈光裕薛濂蒋惟恭李弘济徐锡胤伯施壮猷朱自洪卫时春吴遵周郭邦栋孙廷勋祭  长陵  献陵  景陵  裕陵  茂陵  泰陵  康陵  永陵  昭陵  定陵  庆陵南宁伯毛孟龙祭  恭仁康定景皇帝陵寝都指挥使侯昌国祭  哀冲  庄敬二太子坟园
　　○  圣谕朕惟  祖宗旧制设立九边用严夷夏大防爰固疆圉胜势其以奠金汤而藩京国至烈也迩者边塞处处宜急而辽镇中于奴祸尤属吃紧赖厂臣谋在战先画定幄内功高指纵勋列旂尝三捷奏凯孽奴愤窜咸奏绩勚朕实倚毗焉惟是奴愤必思复逞秋高宜预设防守自山海内外以至宁远塔山锦州等处地当冲虏若车辅之相倚防应画界如犬牙之相制业既设有总兵分别信地其间将领应统若干兵马器械应发若干粮料刍茭应用若干合令内外督师镇臣抚道从公计议拨给庶缓急之有济而战守可责成也该部一面详议妥确回奏一面马上差人星驰传与各该总兵等官俱要同守信地慎加堤防当修葺的上紧设法修葺当振刷的着实申明振刷务平时操练谙熟才临警策应闲整于以舒朕东顾之忧无负厂臣制虏之虑也其有能歼奴恢辽功成之日高爵重禄朕不尔吝如或妄分彼此观望逼遛不肯实心为国戮力疆场负朕付托者  祖宗宪典具在朕亦曷敢私焉特谕
　　○吏部尚书周应秋复查宁晋伯事例奏言宁晋伯刘聚在正统九年在甘肃收捕都督南哥伪祈王锁南奔等又临水堡擒获达贼哈三木儿等天顺五年又杀反贼曹钦并擒也忽烈王等历升总兵官进封宁晋伯此成案可考也今奴孽不逞溽暑兴师宁锦受围声援几断较之甘肃奚啻万倍赖厂臣壮志吞胡赤心报国储糈器械协济实裕于边发纵指挥调度虏在吾目将洗  三朝未雪之恨禠十年匪茹之凶伟哉浴日补天允矣安内攘外应赐券诰用答元勋得旨魏忠贤报国心丹吞胡志壮整戎简备立三捷之奇功雪耻除凶洗十年之积恨绩奏安攘名列山河宁晋彝典昭然世爵褒封允当着于弟侄一人特封为安平伯世袭岁加禄米一千一百石锡之诰券与国同休仍赏银一百两彩叚八表里羊四只酒六十瓶新钞五千贯赐敕奖励以光贲大典风励忠良
　　○镇守辽东太监纪用题亟缺粮料乞速赐接济得旨粮储为三军命脉据奏该镇屯本既已亏折贼至又多焚毁新增三帅支费愈繁若不早为接济何以待敌着行天津督臣于漕米到日不拘何项截拨二十万石免其下卸速令顺流刻期运至宁远前屯诸岸口令所在官兵速运入城以备急需仍将起运及运到日期一并回奏不许推诿稽误责有所归
　　○升山西右布政王国相为贵州左布政管威清道
　　○庚辰宣延镇捷祭告  南郊  北郊  太庙遣宁国公魏良卿保定侯梁世勋驸马万炜各行礼
　　○巡抚延绥朱童蒙奏干儿骂素性狡猾尝轻内地自今岁入犯稍稍挫折今裹疮邻死犹敢聚兵犯边总镇孙显祖提兵应援分布设防虏分三股而三处迎敌斩馘虽止七级然堵回五六千骑使内地安堵兵马无损厥功茂矣故事保全堵回与血战奇捷同功况显祖屡战屡胜其功又非寻尝者比章付兵部
　　○总督蓟辽阎鸣泰等题曩者锦州围困兵部题奉俞旨调昌平兵一万领以总兵李嘉训赴关防守乃镇边居庸二路军百计逗遛要索天启六年月粮如数给与始行及行至马兰逃回大半则二路总兵谷应选焦庆延之训谕可知至于蓟镇总兵孙祖寿当援辽之时拥兵城下坚壁不战悠悠忽忽曾不得一臂之用皆不可不分别究处也  上令各策励供职
　　○兵部署部事右侍郎霍维华覆纪用与阎鸣泰疏言锦州一城为奴所必争内镇臣所六轻兵以防小修以补贼至则坚壁清野以待即督臣所谓虚着活局之意臣部以为锦城已守有成效决不当议弃倘临时设谋饵敌出奇应听新督师熟计而行今奴虽屡挫狡谋叵测关外练兵八万战守足恃不必专望外援若关兵六万亦宜分别训练勿令战守两误至蓟门各路宜守兴水口兵将宜添尤为绸缪急着得旨关门之倚宁远宁远之倚塔山锦州皆层层外护多设藩篱以壮金汤杜文焕驻宁远侯世禄驻塔山尤世禄驻锦州前屡旨分派自明着内镇臣会同新督师酌量地方拨与兵马都要各守信地修筑城池操练军士实心料理以战守急图不得妄分彼此推诿观望自取罪责喜峰兴水等处除戎器设兵将俱是绸缪至计封疆事大务期内外文武同心齐力以保万全着实申饬行
　　○辛巳户部尚书郭允厚＜锍-釒＞臣病起于忧思臣忧起于空乏如黔饷之请岛饷之增辽饷之已措而苦未措也种种关心无以自遂盖太仓之岁入仅三百三十万而岁出该五百余万臣思之而无策也省直之岁徵仅三百三十万而九边之岁支已该三百二十万臣思之而无策也三百三十万之应解京者甫一解京而先有一百八十万之支也三百二十万之该解边者未解边而更有七百八十万之欠也臣思之而无策也况澄城之官以催科而陨命句容之令以徵解而去官此等人情臣无不思恐三万调援之兵既已缺饷而逗遛殊甚数十万戍守之旅又安知不以缺饷而庚癸频呼此等军情无时不思恐秋高马壮胡虏生心数月枵腹宁堪荷戈至宣府内镇臣有欠饷三百八十万之＜锍-釒＞奉  皇上凑给三分之一之明旨而臣益苦无措发臣尝集诸臣悉心计议如复盐屯归并事例开馆会计等项盖以除此一着用财者日盛生财者无门而臣之伎俩穷矣与其以司徒之席为养病之地无宁乞休避贤者路有旨慰留之先是允厚有疏特开会计馆未蒙批发兹复得旨览奏具见裕国足庾之苦心卿上＜锍-釒＞时兵事方殷未便举行今始简发当此三空四尽之时其有禆生财不扰动军民者朕方委心以俟卿还即出与诸臣详议具奏朕自能酌行毋得托疾以孤眷倚
　　○镇守宣大太监葛九思请录洗马林之捷得旨览奏刀酋观衅蠢动已非一日近有洗马林之捷皆赖厂臣魏忠贤志安社稷念切封疆任用得人鼓舞三军之气筹画不爽振起累年之衰彼氊裘遁迹于望风皆桑土预周于未两着荫弟侄一人与做锦衣卫指挥使世袭给与应得诰命赏银六十两彩叚四表里羊二只酒三十瓶新钞三千贯仍赐敕奖励以答殊勋葛九思饬法修备功著塞垣着荫弟侄一人与做锦衣卫副千户世袭给与应得诰命赏银四十两彩叚三表里张守成李应江稽查巡历夙有劳绩各荫弟侄一人与做锦衣卫百户世袭给与应得诰命赏银三十两彩叚二表里田奉王昇张大兴共分猷念有造地方着各荫弟侄一人与做锦衣卫百户给与应得诰命赏银二十两彩叚一表里督抚道将大小文武官员以及获功员役俱与分别叙赉
　　○兵部随具覆总督宣大张朴巡抚宣府秦士文各加升一级按察使张宗衡户部粮储郎中王珍通判白麟各量加一级副总兵今升总兵官邹国威等各加职衔赏赉从之
　　○镇抚司奏问过走空诈骗犯人事得旨这犯人顾汝翼通同孙如洌作奸犯科赃私毕露既经究问明白孙如洌着削籍为民追夺诰命锦衣卫拏送镇抚司同顾汝翼一并严究其赃银三千五百两立限严追以助大工赃完日送刑部依律拟罪姜玉菓交比匪人着削籍为民追夺诰命厂臣魏忠贤振刷纪纲肃清辇毂无隐不照宁遗漏纲之奸有法必伸大破群邪之胆劳绩屡著风猷具瞻着于原荫弟侄一人加升二级赏银五十两彩叚四表里羊二只酒三十瓶新钞三千贯仍赐敕奖励以示眷倚原办官旗与照例并叙
　　○命广西提学副使徐仪世冠带闲住因漕监劾其父徐廷凭官势以勒抑漕粮吏部并议处其子也
　　○壬午  成祖文皇帝忌辰  奉先殿行祭礼遣镇远侯顾肇迹祭  长陵
　　○镇守宣大太监葛九思题宣镇缺粮数月乞亟催二运以杜脱巾得旨览奏宣镇戍军待哺数月向赖厂臣指纵节发京运以救湏臾今京民二运积欠二百九十二万九千有奇饥军将何接济着该部将京运不拘何项先行凑发以济然眉其民欠着该镇抚按速咨该省直抚按严立考成以完欠数目定大计黜陟务守催额欠前解该部都如议速覆行
　　○原任礼部尚书孙慎行谪戍宁夏边卫
　　○追朱大洽等赃银三千七百八十两邢元吉八千四百八十九两官秉彝等二百五十六两
　　○癸未兵部右侍郎署部事霍维华条奏边事一曰锦州不可不守夫全辽疆土期于必复咫尺锦州岂可异议况向以修筑未完之日尚能据以挫贼今乘此战守已胜之余何难凭以自固且尤世禄定为信地增兵奉有明旨宜一意修葺城垣整顿兵马料理刍粮为有进无退之计可也一曰塔山不可不城锦州既在必守而联络于锦宁之间者惟塔山是恃即无城犹与增置有城何难修葺苐恐转眼高秋时日逼而工程大故顾虑不决耳臣以为城欲坚不欲天止就旧垣补葺本山之石与附近残堡民房之甎运而砌之亦甚易易也一曰火器不可不练与奴争于数步之内我之骑射不如奴若击奴于百步之外神器所至奴之骑射无所施其力矣我之火器未尝不精火药未尝不多要必使件件各尽其用人人俱擅其能则一器可以毙数奴一人可以发数器即用寡敌众当无不胜一曰车营不可不备均此火药也用以城守则有余用以进战则不足者无他营垒不坚无所据以展其技也可以坚营垒拒奴冲突者莫如车而诸将反若视为缓图者未能穷其掣耳向臣在文华门见发出关外之车以古制而妙新裁即拒守而为抟战其法尽善关外宜仿而多备之俾诸营皆以车为主充以步卒足以尽火器之长中藏马兵可以妙出奇之计进凭以攻止据以固则有胜无败之势尝在我矣至若某处应兵若干某处应马若干刍粮应用若干是在督师与内外镇臣熟计定额各部竭力预办而速应之非臣部所敢逆揣也得旨朕虽静摄边备吃紧时纾轸念奏内守锦州城塔山练火器备车营俱关制奴大计着上紧申饬行兵马器械刍粮药料督师与内外镇臣作速额派各部宜协力预办以应急需不得迟误
　　○赐安平伯魏鹏翼养赡庄田七百项一如宁国公初封肃宁伯例仍行屯田御史择膏腴善地作速拨给从户部尚书郭允厚之请也疏内褒羙忠贤有安即是安  社稷之安而平非特平一方之平等语
　　○又命工部发银一万九千两作安平伯第宅买价修理之费其朝房并照肃宁伯前例行
　　○甲申命兵部锦衣卫选大汉将军照五年一选之例也
　　○初镇守大同太监张守成革去阳和标兵马兵放青银五月军士哗然汹汹几成大变至是总督宣大张朴言折空之银原为各军买补马匹之需成例已久一旦夺之于吻宜其不堪应仍旧例以安众心得旨这阳和标兵马匹既放青五个月则料草自应裁减内镇清查具见综核勤慎乃毙窦积久军士忽哗中间将领吏胥岂无别情该督臣既称折空例行在先朝廷体恤戍卒宜厚姑著照旧行以后折空银两务归各军补买马匹毋得侵渔
　　○刑部尚书薛贞覆拟原任左都御史高攀龙子世儒罪比官司追捕罪人致令罪人已死律禠配攀龙为左都御史时曾考核崔呈秀提问追赃呈秀必欲报之攀龙虽已削籍自料弗免已见缪昌期周宗建等先后逮系遂于三月十六日自沉池水乃次早缇骑至矣奉旨诘问漏洩之因刑部坐世儒以不能防闲其父拟奏从之
　　○西夷五地面土鲁番进贡
　　○兵部署部事右侍郎霍维华覆延镇加恩事得旨延镇大捷内外文武有功官员宜行叙赉厂臣魏忠贤秘谋潜授师中妙算遐施阃外勋铭鼎吕望重华夷已有特恩外总督仓场涂文辅劳在版部功著疆场着荫弟侄一人与做锦衣卫指挥佥事世袭给与应得诰命还赏银四千两彩叚二表里郭允厚赏银四十两大红纻丝二表里张晓曹尔桢各赏银三十两纻丝二表里王之臣加太子太师荫一子锦衣卫指挥佥事赏银四十两大红纻丝二表里给与应得诰命霍维华升一级荫一子锦衣卫正千户赏银三十两纻丝二表里给与应得诰命许可徵升一级赏银十五两庄谦赏银十五两田吉王登三各升一级赏银十五两单明诩林翔凤周鼎梁廷翰郭捍城刘席民苗思顺各赏银十两王之采荫一子锦衣卫指挥佥事赏银四十两纻丝二表里史永安加升一级荫一子锦衣卫指挥佥事赏银四十两纻丝二表里张九德加升一级赏银三十两纻丝二表里朱童蒙加升一级荫一子锦衣卫指挥佥事赏银三十两纻丝二表里俱给与应得诰命杨肇基加太子少师荫一子锦衣卫正千户赏银三十两纻丝二表里给与应得诰命杜文焕加右都督赏银三十两孙显祖加实授都督佥事赏银三十两夏时亨遇参政员缺推用赏银十五两杨嗣修遇巡抚员缺推用赏银十五两白贻清彭克济谭性教行吏部纪录各赏银十五两史＜范土＞何若鸾郭安民行吏部纪录各赏银十两王础给优恤银十五两王洪着与实授殷体信贺虎臣加五府衔遇总兵员缺推用侯一位遇副总兵员缺推用各赏银十五两颜则孔行吏部准照举人行头超选张时杰加升游击赏银八两王佩尤养鲲石在廊何汉叶洪春戴诚成汤宾李成各照原官加一级各赏银六两李国春王永祯孟应熊各用原官起用王根子等俱依拟
　　○协理戎政太子太保兵部尚书李春烨以母年九十乞终养不允寻再疏请命加太子太傅驰驿以归
　　○升太仆寺卿洪瞻祖为都察院右副都御史巡抚南赣等处
　　○命神枢营参将刘芳羙为京营巡捕右参将升宁夏卫指挥同知王光先为宁夏屯田水利都司
　　○乙酉  神宗显皇帝忌辰  奉先殿行祭礼遣彰武伯杨崇猷祭  定陵
　　○以叙延镇功加恩辅臣黄立极等升荫赏赉有差各＜锍-釒＞辞许之
　　○丙戌兵部右侍郎霍维华题计处营马以禆戎务夫内而三大营外而通州营张家湾营奠靖各马匹皆战守巡缉所必资而旗手卫之马又所以闲舆卫者也旧额诚不可缺至于三大营原额马匹共二万六千二百六十一匹自天启六年正月起至十二月终止倒死马共二千九百四十六匹又年终印烙变买马共二百九十五匹倒死之数已及一分之外次年朋银例应扣徵载在会典功令甚严今据总督戎政衙门所请遇灾蠲免或量徵一半无非优恤官军至意但遍查会典及节年题案从无此例咒九边俱有朋银遇灾并无蠲减此端一开遂成永例效尤何极且人心愈懈竟以倒马为不相关之事合无仍遵  祖制扣徵俟该营徵完之日类解太仆寺以备买马之用但寄养之马价值三十金一充营军旋至倒死皆缘贫远军士奔逐驮载作践不□迨至倒毙无皮验割真伪莫稽今于拣军必审贫殷壮弱住居远近查其曾否割皮无少假餙诸如此类惟将领稔知其详至若临期雇觅代点亦应将领举发如有军弁通同作奸冒领马匹许马政主事会同巡视科道将该营将领指名参奏从之
　　○巡抚山西牟志夔题冲边缺饷难支乞发京运以保危疆得旨览奏三关京运累年缺额数多即天启六七两年欠军饷多月而西路抚赏尤为无措饥军待哺边储仰屋将何以济著该即将六七两年春夏二年原题京运欠数速行措发以称厂臣竭虑筹边抒画恤军之意
　　○巡按直隶卓迈题年来积靡虚冒患在综核无法振刷非人赖厂臣魏忠贤视国如家处处周防匪独锦宁奇勋大快人意在宣镇则有洗马林之捷在延镇则有干酋之捷在东江则以一旅孤军四面受敌而犹有掩截堵击之捷神武遐鬯从前未有然有备无患今日急着不知喜峰口桃林黄花诸口边墙果营缮报竣否墩台布列果挺然金城否火药弓矢果器与人相习否车营骑卒果车与马相得否召买之草豆额饷之本折果及时解发否当此秋高马肥图之此其时矣  上嘉其条陈诸款切实可行着严加申饬
　　○授庶吉士蒋德璟王廷垣江鼎镇为翰林院编修李若琳钱受益张维机项煜师雅助丘瑜褚泰初为翰林院简讨李觉斯为礼科给事中其杨汝成闪仲俨马之骥刘垂宝俱以门户削籍为民
　　○升礼科给事中陈尔翼为吏科右给事中
　　○丁亥巡视屯马御史李时馨奏今日马价庐凤淮杨欠至二十万有余镇江应太欠至三万四千九百有余今日屯粮南京四十二卫所麦米欠至二十三万有奇在军也或诿于荒歉之数在官也实明犯自盗之条皆繇查参之法不行故至此今后当檄各该地方管粮官接比严催完解仍按季报该道分别参处屯马二政庶有禆乎得旨屯马二政俱系军国重务乃马政既多逋负屯政亦多侵欠总缘查参不严废阁已甚这本说慎举刺严考成以责实效最得裕国计肃官尝之法俱如议着实申饬行
　　○总督两广□周祚奏海贼一雚老等驾船百余只突入福建铜山寨烧毁兵船称欲侵犯柘林寨未几潮漳副总兵沉志亮又有贼势重大孤城难支乞督发中权船会同福建兵船夹剿之详臣牌行巡视海道总兵官挑选中权中部左部兵船五十余只仍令该道镇亲带省城标兵一千名调度策应兵未及到而贼已突入柘林焚毁兵船登岸沿烧居民房屋直入揭阳城下矣幸知县冯元飈督率乡兵出城拒斗仍分兵绝其去路四次交阵伤贼数十人  相持三昼夜贼败放火烧屋乡众放火贼遂开船遁去揭祸甫解而贼又闯潮阳城下矣潮阳知县陈国纪极力守御参将张应乾督兵防护亦相持数日前后斩馘生擒五十九名铳击碎其中军大马乌船一只桅挂斗衣小云霄船一只伤死强贼及柁工数名溺死无数贼见岸兵各处有备始解缆扬帆开驾外洋而去潮祸甫解而贼又飘入惠之碣石烧毁兵船敌杀把总叶台盖碣石兵船止三十四只又分五哨因檄赴揭潮协剿方出海而遇贼叶台把截巷口效死血战众寡不敌因而殒身臣今行总兵官再雇民船挑选中权三部并南山营各官兵督发随贼向往相机协剿先将将领守备胡其高等分别论罪以闻章下兵部
　　○南京巡仓御史蒋守藩奏南京为豊镐重地各营各卫官军所系命者此二十七仓之储积也乃楚赋二十五万割而饷黔今已六年各仓所积几何黔局未结不能遽尔拨还则南京营卫官军将奚以为糊口计也窃计此二十五万者输之三楚储之京仓是南粮非楚粮也黔之罪人未讨黔之疆宇未宁是天下所共亟非南京所独急也柰何独割南京额以饷使根本之地以黔故空虚而营卫官军以黔故枵腹也倘外解不接脱巾而呼东南隐忧有不忍言者得旨南庾告罄军需急在眉睫累经彼中诸臣迫切陈请该部还宜悉心区画或别策急黔而楚赋仍归南或别策急南而黔饷仍责楚要湏从长计议酌量挹注用固根本
　　○戊子修理  先农坛祭告  后土遣工部尚书薛凤翔行礼
　　○命御史晏春鸣巡视长芦盐政
　　○刑部浙江司郎中张云鹗削籍追夺诰命以熊廷弼亲戚波及也
　　○以巡按福建御史周昌晋之请旌表节妇林氏游氏郑氏黄氏徐氏烈女何玉采孝子李跃龙林氏仙游县人一门四寡号称世节林氏年十九岁遂丧夫无遗胤与寡姑寡叔母誓志共贞备尝百苦
　　○移内市于玄武门  圣谕朕念成周盛时礼制所载匠人营国朝市井我  祖宗则而法之其意良是朕践祚之始正逆奴方炽朝殿未兴遂将内市暂移北安门外于今七年矣器物颇觉不敷溷亵殊非长策今赖厂臣覃思密画战胜庙堂鼎建朝殿聿新挫虏捷音叠至神人奋悦朕甚嘉焉可将内市自八月初四日为始还遵  累朝旧典仍移于玄武门外着该衙门严加巡缉禁止纷嚣皇城各门都盘诘关防毋得疎怠复我  祖宗以来面朝后市之典昭朕轸恤□民至怀
　　○镇守辽东太监纪用题二镇新创营伍乞照例设官得旨览奏二镇新创自应照例设官侯拱极加升游击已有旨了其侯世禄所选杨华徵等尤世禄所选周镇等都准实授职衔俾各任事
　　○庚寅  上以锦州功加恩首辅黄立极加少师兼太子太师进中极殿大学士荫一子锦衣卫指挥使世袭赏银六十两彩叚四表里加赐坐蟒一袭次辅凤来瑞图国＜木普＞加少傅兼太子太傅改吏部尚书进建极殿大学士各荫一子与做锦衣卫指挥同知世袭每还赏银五十两彩叚二表里加赐坐蟒一袭都照新衔给与应得诰命余官如故已而各疏辞许之
　　○礼部尚书来宗道题辽藩支庶既已归并  惠王约束藩体尊矣其表笺封婚等项亦悉归于类进则藩体益尊矣事权业已画一惟有成命是遵无容复议至光泽王术堣所请奉祀一节以辽遗支派而奉辽藩六庙湘陵香火例所宜然乞以地土悉归惠府奉祀仍属辽藩则  皇上浩荡之恩益溥而亲藩之体统愈尊矣得旨辽藩支庶归并惠藩表笺封婚等项悉归类进已有旨了奉祀六庙祭扫湘陵一节照旧仍属辽藩以明支派而妥幽冥着如议行
　　○赐敕奖励魏忠贤仍于原荫弟侄一人加升三级并银叚新钞羊酒以缉获假充旗尉宋文登等也
　　○京棍王之龙雕刻假印充锦衣卫旗尉至扬州冒称吴养春子吴继绪供出吴养真等八人合本行盐提解追赃时继绪已死矣事露巡盐御史许其孝以闻刑部覆之龙律斩从之
　　○河南道御史李应荐条陈京闱切要事宜曰早印卷曰严栅栏曰序点名曰详编号曰谨受卷曰慎弥封曰清誊录曰稽对读曰禁棚厂曰核供给曰细摉简乞  皇上采择容臣刻示通衢以便遵守  上以诸条陈有禆场务下所司饬行
　　○诏以朝觐会试届期预防盗贼最为吃紧饬保定总兵邹国威通州参将李世爵河间守备孙弘谟德州参将尚廷练涿州参将王秉忠真定守备胡永宁张家湾守备耿应魁各将该管地方预先加意防范遇有盗贼窃发设法缉捕令各属官军照依分班巡捕自今年十一月起至明年正月尽止各遵照施行
　　○辛卯兵部覆阎鸣泰备查官军赴援之期疏得旨营兵甫出都门即行恣肆纪法何在着查的名分别究处王承恩等弹压不严本当重惩姑着革去加升职衔以在营原官痛加策励用赎前愆
　　○巡抚湖广姚宗文题兵兴以来海内交困而三楚为甚今两藩并开楚省  三王并出湘江经费浩繁四顾踌蹰无从措手  皇上亲亲而仁民仁民而爱物念供亿之难准三省协济计藩封铺设等费共该一十七万楚省已勉任其半其八万五千两坐江西河南狭西三省而属当倥偬之日或各存爱惜之心且斟酌通融地分三省多寡额数非部臣裁夺遵奉明旨颁行孰肯肥瘠一体今  瑞王即抵郧襄  惠王将届楚境计  桂王入楚亦在秋月孟仲之间万一楚省之望眼欲穿而各省之酌派未定几以西江之水润涸辙之鱼矣乞  天语叮咛从之
　　○福建道御史汪若极奏疆事制胜有功庙算战守宜定今宁锦之捷实赖  皇上大奋乾纲心膂厂臣机宜不爽故能以一锦为宁镇保障且为关蓟捍御也抑臣更有虑者诸路援兵非尽徵而不至千里间关气馁步却藉口饷匮逗遛不前则调兵应援不若预行各抚按议调良将能兵之官令自于行间择义勇兵丁不拘名数册报该抚按送部俟徵调之时给以行粮以觇本将平日训练能否设奴复渡河诸路兵将刻期可至如尝山蛇势首尾相应不呼而集国家受援兵之利无糜费骚扰之虞矣至于慎简中枢哨探河上严核奸细皆今日急务又必内外臣工各修职业使军实壮而兵气扬奴必不敢越宁锦而窥喜峰其敢舍弓马而渡海涛乎得旨这奏锦宁之捷厂臣握算机先任人制胜有此奇功朕所鉴悉及时简锐预整戎行著各抚按慎选才将自择勇丁不拘名数造册达部以便临时徵调免使恇怯骚动说得是至推中枢探奴信严奸细并属长策该部覆议行
　　○以太仆寺少卿郭兴治为太仆寺卿
　　○以浙省水灾异尝命巡按勘实灾伤以便定议宽恤从巡抚浙江潘汝祯请也
　　○壬辰大学士黄立极等题暂改经筵日期得旨缉熙进学此朕素志乃新愈之初殊不耐劳览奏说俟朕体万安另请择吉具见卿等忠爱至意依议行
　　○升广东右参议陆化熙为广西提学副使
　　○癸巳工科左给事中陈维新题大工告竣万国腾欢计时甚速计费又甚省谁非厂臣之殚虑劳心上体  圣明堂构之思下作百工趋赴之愿以至此然各项补欠尚多不赀即木□一节应给且逾百万他逋可知臣每查解官多于途次迁延驿递阻塞今须于起解衙门给发印信批文令经过地方实填时日听挂收衙门查验又寿州入卫班军大工服役而月粮经久不解成何事体伏乞  圣明严饬抵补并已复班粮随军起解违者参处下所司议之
　　○护送  桂王兵部尚书邵辅忠参铜陵县官抗旨慢王得旨览奏王舟至铜陵刘涵清金世章迎朝不虔膳支不备复纵殴员役抗旨慢王大干法纪已有旨削籍为民还行彼处抚按提问正罪具奏
　　明熹宗悊皇帝实录卷之八十六
明熹宗悊皇帝实录卷之八十七
　　天启七年八月甲午朔
　　○丰城侯李承祚疏颂魏忠贤中云厂臣筹边制胜勋高汗马且与我国家开天诸臣共光霄壤岂宁晋例所可拘者先臣徐达有开国功今子孙且以两公世其爵此例独不可循乎  皇上即隆以先臣徐达之报亦二祖  十宗所欣慰者乃若内镇臣纪用总兵赵率教有勇之心无怯之气则锡之勋爵以酬血战宁晋之例似可相及臣之先臣有封疆功今始得以世其爵不耕不读佩  天恩而饫  帝德正无已时傥诸臣得世其子孙谁无保后之情其谁不感而思奋鞭指奴庭有不策而自前者愿  圣明速赐允行得旨锦州之役贼势叵测厂臣念切封疆虑周先事接济以厚军实任人以恢壮猷高十年仅见之功寒奴雏匪茹之胆元勋昭著已有特恩内镇臣纪用等仰承秘画忠勇自将已加恩以酬劳勚赵率教等功次前有旨下部著即与议覆
　　○南京河南道御史刘渼等奏奴子大挫于宁三败于锦彼技既殚我武维杨皆赖我  皇上神武天授而心膂厂臣丹忱致主筹兵兵集筹饷饷盈战有定谋守无漏鏬所以人心鼓舞神气自张及兹闲暇之时益修实政明敕奖赏审辨功罪使谋完力裕士饱马腾或蹑奴之去而歼之或诱奴之来而灭之所以制奴贼之命而张恢复之图者可立决也报闻
　　○掌河南道御史倪文焕题臣窃见今日之天下朝政既已肃清疆圉渐见宁谧此皆心膂元臣赤心报主爱国如家事事精勤处处周到致有此丰功茂绩也然臣窃鳃鳃过计者  圣躬安矣得无有以忧劳失调者乎朝政清矣得无有以伏莽媒进者乎疆圉宁矣得无奴虏勾连思乘我所未备乎且臣尤有进焉乙丑以前朝政尽为奸党所混浊则用人惟恐其多乙丑以后党人一空今且众正充廷犹不无乏才之叹则今日用人又恐其少莫若令科道间举所知以备升除之选但不可过滥耳说者恐诸人市恩匪人杂进不知  圣明在上如日当空所举一不当罪坐举者况诸臣皆与门户为敌傥轻荐一门户之人不但不忠于  皇上且自为计亦大愚矣臣所真知有二人如原任江西参政庄祖诰太常寺少卿阮大铖一为臣房师一为臣同乡知之最真保之最力傥用之不效臣请以一官殉之得旨这本说厂臣赤心报主干国如家饬纪振法精勤周到说的是至于忠爱朕躬委曲调护朕所鉴知慎举措严边防是今日急著但不得滥举市恩阮大铖夙有才操为邪党所抑著即擢用庄祖诰亦与查议具覆
　　○南京吏科给事中郭如闇等疏宁锦奇捷皆赖厂臣指纵合窾克奏肤功功懋懋赏  皇上其有以处此矣然寇不可玩胜不可狃诸凡葺城池积刍粟利器械储火药御之于陆防之于水皆今日善后之虑也诏善其言
　　○遣御史李应荐卓迈监顺天乡试
　　○升浙江参政胡维霖为胡广按察使管武昌道河南参政陈其猷为本省按察使专管修河狭西参政孟楠为本省按察使分巡关内
　　○升山东巡抚标下中军游击将军施洪谟为神枢三营参将都司佥书管临洮总兵坐营事加游击将军眭自强为神机二营参将都司佥书管福建海道中军事加游击将军陶延鑨为广东惠州参将都司佥书管蓟镇游击事孙庆为宣府东路游击将军都司佥书管宁夏玉泉营游击事于腾云为甘肃清水营游击将军都司佥书管湖广洞庭守备事刘承胤为福建彭湖游击将军山东武定道中军守备王秉衡为昌镇左骑营游击将军
　　○乙未中极殿建极殿插剑悬牌遣工部尚书薛凤翔行礼寻赐阁臣黄立极等银各五十两及中书张承爵等二十七员各五两
　　○兵部叙宁锦功得旨宁锦大捷朕心嘉悦内外文武诸臣宜行叙赉厂臣魏忠贤体国忠诚筹边胜算开泰长否消之运收保世滋大之功劳而能谦勋名未艾恩命已涣申锡方隆监臣王体乾等协赞庙谟功在帷幄刘应坤纪用等拮据战守绩著疆场加恩示酬已俱有旨内臣孙成高进忠李进喜马吉祥臧钦马进忠王镇孙朝王永寿曹诚各升一级荫弟侄一人锦衣卫试百户给与应得诰命赏银十五两旧阁臣魏广微忠猷素著加赠一级荫一子锦衣卫指挥佥事世袭王之臣升二级荫一子锦衣卫指挥佥事世袭赏银四十两大红纻丝二表里冯嘉会加赠一级于原荫子锦衣卫指挥同知上加一级世袭霍维华升一级荫一子锦衣卫正千户世袭赏银四十两大红纻丝二表里郭允厚苏茂相李春烨薛凤翔崔呈秀孙杰杨梦衮各升一级荫一子入监读书赏银四十两大红纻丝二表里张晓曹尔桢张我续吴淳夫各升一级赏银三十两纻丝二表里俱给与应得诰命许可徵升一级赏银二十两叚国墇郭兴言李鲁生陈维新各升一级赏银十五两陈序升任日加一级赏银十五两潘士闻赏银十五两倪文焕加升京堂照旧管事赏银十五两卓迈侯升任之日加一级赏银十五两梁梦环即升京堂仍加一级赏银二十两刘徽加升京堂差满推补赏银二十两苏兆先杨文岳汪若极张素餋张枢智铤李应公各赏银十五两田吉升一级荫一子锦衣卫副千户赏银三十两纻丝二表里给与应得诰命洪瞻祖加升一级赏银三十两冯时行加升一级赏银十五两苗胙土王楫郭庚各升一级赏银十两王登三刘嘉遇各升一级赏银二十两单明诩林翔凤周鼎潘曾纮梁廷翰郭捍城刘席民苗思顺各于升任之日量加一级各赏银十两曹尔材孙廷泂毕可芳蒋茂浙叶宰各升一级赏银十两杨寰孙云鹤王崇德各升一级赏银三十两彩叚二表里王禄王选各升一级赏银二十两彩叚一表里王文光刘彬印灿王学礼李赞马钟乾杜春元方应登各赏银二十两阎鸣泰升二级荫一子锦衣卫指挥佥事世袭赏银四十两大红纻丝二表里黄运泰升一级荫一子入监读书赏银四十两大红纻丝二表里郭尚友量升一级赏银三十两纻丝二表里袁崇焕已离任加衔一级赏银三十两大红纻丝二表里刘诏升一级荫一子锦衣卫正千户赏银三十两纻丝二表里以上五员俱给与应得诰命张凤翼张翼明秦士文各赏银二十两纻丝二表里毕自肃王应豸优升京衔照旧管事赏银二十两俱给与应得诰命张春量加一级赏银十两孙织锦张维世庄起元石声谐张福臻陈其柱角□羊经传各赏银十两乔巍升一级赏银十两王玑赠一级给优恤银二十两张之芳加一级赏银十五两方岳贡于朝陈调鼎孙允杰李之茂辛思齐张志芳各赏银十两韩争春万民憼崔及第严昌祖李尚德各赏银八两吏部纪录赵广胤张珍刘梦龙苏涵淳赵宋儒各赏银六两吏部纪录内张珍俟升任之日加一级赵宋儒准复原职安国栋等十五员各赏银四两喇嘛僧王桑吉李锁南各赏银十两王举等十二员各赏银二两满桂加太子太师荫一子锦衣卫指挥佥事世袭赏银四十两纻丝二表里赵率教加太子少傅荫一子锦衣卫正千户世袭赏银四十两纻丝二表里俱给与应得诰命杨国臣升一级赏银二十两尤世禄左辅各加右都督荫一子锦衣卫正千户世袭赏银三十两俱给与应得诰命杨嘉谟黑云龙赏银二十两朱梅祖大寿徐应垣董用文钱中选尤世威麻登云巢丕昌王收民各加升一级赏银三十两李世爵徐琏王应晖各升一级赏银二十两许定国孟兆程应麟各准复原职赏银二十两冯廉等二十一员各升一级赏银十五两陈兆兰升一级赏银十五两宋承焘屠安娄云龙各准复原职赏银十二两黄士英等八员各准复原职赏银十两郑学舜等十员各准实授赏银八两贾得胜等四十七员各升一级孙怀忠等二十六员各升一级赏银十二两于化龙等四员各准复原职赏银八两宗珏准实授张令等九十二员各赏银六两听该镇移咨推用魏守义等共五百六十一员名各赏银五两听该镇移咨推用杨应乾赠都督同知袭升三级给与应得恤典弼科袭升二级给优恤银二十两刘成祖袭升二级给优恤银十五两金国化给优恤银十两姚启德等十六员各给优恤银十五两有世职者袭升二级李希周贾有怀等一千二百六十七名各给优恤银五两窦承功等六员各赏银十两仍给优赡银十两黑熊等五员各给优赡银十两咨部擢用刘钦等三千二十七名陈应元等四百一十名各给优赡银三两李应春等十名各赏银十两余俱依拟
　　○吏部随覆宁锦功恩得旨王之臣加少傅照旧督师霍维华加升兵部尚书郭允厚加升太子太傅苏茂相加太子太保各照旧管事李春烨加太子太师薛凤翔崔呈秀各加太子太傅照旧管事孙杰杨梦衮张晓各加太子太保照旧管事曹尔桢张我续吴淳夫各升都察院右都御史照旧管事许可徵升都察院右副都御史仍管兵科都给事中事叚国墇郭兴言各升太常寺少卿李鲁生陈维新各升太仆寺少卿以上四员各照旧管事陈序卓迈各俟升任之日加升一级倪文焕升太仆寺少卿照旧管事梁梦环升太仆寺卿暂准添注候补刘徽升大仆寺少卿差满遇缺推补田吉洪瞻祖各升都察院右佥都御史照旧管事冯时行加升太仆寺卿仍旧管少卿事阎鸣泰加升少傅照新推协理京营戎政黄运泰加太子太傅郭尚友加升都察院右都御史兼户部右侍郎各照旧管事袁崇焕加都察院右都御史职衔刘诏升都察院右都御史照旧巡抚部臣苖胙土等道臣毕自严等俱依拟
　　○礼部请以左谕德孔贞运右赞善雷跃龙简讨徐时泰孙之獬充顺天考试官中旨命时泰之獬往仍各升翰林院侍讲
　　○以太子太师总督蓟辽兵部尚书阎鸣泰协理京营戎政
</div>
    <div class="pagination">
<a href="明实录熹宗实录_page109.html">上一页</a><span>...</span><a href="明实录熹宗实录_page105.html">105</a><a href="明实录熹宗实录_page106.html">106</a><a href="明实录熹宗实录_page107.html">107</a><a href="明实录熹宗实录_page108.html">108</a><a href="明实录熹宗实录_page109.html">109</a><span class="current-page">110</span><a href="明实录熹宗实录_page111.html">111</a><a href="明实录熹宗实录_page111.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
