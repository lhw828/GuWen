<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1745 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1745 页/共 1860 页
  </h1>
  <div class="content">
   乾隆五十六年。辛亥。秋。七月。甲戌朔。享太庙。遣豫亲王裕丰、恭代行礼。　　

○谕、据佛住奏称、阿奇木伯克迈默特阿布都拉、呈请设立清文学校。选其子弟、及众伯克之子弟内、质可造就者。教习礼仪清语。可否准行。奏闻请旨等语。此诚美事。所请甚属可嘉。朕深欣悦。加恩赏给迈默特阿布都拉大缎一匹。著佛住即照其请、准设立清文学。仍择通晓清文清语员弁。令其在学留心教授。　　

○旌表逼嫁捐躯安徽望江县民刘自省妻金氏。守正捐躯河南洛阳县民李遂女李氏。　　

○乙亥。谕曰、福康安奏、广西庆远府知府张肇祥之子、闲散柏龄。上年奉旨交部咨取来京。该府任意迟延。及屡次檄催。复称伊妻患病身故。伊子扶榇由水路回旗。现在催令改由陆路赴京。请将张肇祥、交部严加议处等语。八旗外任官员子弟。年至十八岁。例应回京当差。张肇祥之子柏龄、年已及岁。并不即令回旗。已属不合。经朕圈出指名调取。又复有意迁延。嗣该督屡次檄催。辄以挈眷赴任。伊妻中途患病身故丁忧。于本年三月二十八日。令其扶榇由水路进京。藉词禀覆。殊出情理之外。张肇祥于上年十一月初。业已接奉令伊子赴京部咨。自应即起身来京。若尚未起身。适值伊母病故。即应以不便赴京之故。报该督抚。且向来旗人守制。以百日为期。计算本年二月内。柏龄早已满服。何以迟至三月二十八日。始令由水路起程。是其有心延玩。实属咎无可辞。然张肇祥种种托故迟延。庇留伊子。尚为罪之轻者。至以奉旨调取来京引见之人。竟称令其扶榇归旗。措词舛谬。岂上对君父之言。大不敬矣。张肇祥、著革职。送京交部治罪。以示惩儆。该部知道。又谕曰、鄂辉奏立限收禁小钱一摺。内称、小钱本干例禁。应立定限期。饬令赴官呈缴。无须给价收买等语。前因地方官收买小钱。恐奸民等、即将所易大钱销毁。仍行私铸小钱。缴换图利。谕令各督抚、所有呈缴小钱。但免其治罪。不必换给大钱。继复思小民收藏小钱。皆系贸易所得。若地方官、仅令将小钱交出。不给官值。恐愚民观望迁延。呈缴不能踊跃。甚至私行藏匿。日后又复间杂行使。仍属有名无实。复经降旨、令民间呈缴小钱。若止数百文、数十文者。不必将大钱给换。如缴至数十百千串者。即按照觔两。量行酌给以银。使小民不致赔累。自必争先呈缴。今鄂辉所奏、想尚未接奉后降谕旨。是以祇称民间所有呈缴小钱。免其治罪。不复给价。著鄂辉遵照续降谕旨。饬属出示晓谕。如有缴出小钱较多。查明实系零星存积。并非私销私铸。即照所缴小钱觔两。酌量给与银两。并著各督抚、一体遵照办理。又鄂辉奏、改铸小钱。若于额设匠役之外。另募人夫、入局帮铸。恐伊等学成手艺。一经铸毕出局。或竟骩法铸私。惟令尽此局中额设之炉户砂丁。尽力工作。不使稍懈等语。改铸收到小钱。额外多募人夫。一经学习鼓铸。出局之后。难保其不滋生弊端。此虑甚是。著各督抚、即仿照鄂辉所奏。祇须督率局中额设工匠。尽力鼓铸。毋庸另行多募人夫。致滋弊窦。将此通谕知之。　　

○又谕、据秀林奏、审明七品都管伯克鄂克塔木之子额依穆尔、与守备苏世义署内余丁王英斗殴、苏世义辄将鄂克塔木唤去、妄行掌责一案。分别定拟具奏等语。鄂克塔木、系七品伯克、伊子额依穆尔、与余丁王英口角相殴。该守备苏世义闻知。即袒护王英。将鄂克塔木唤去掌责。甚属糊涂不法。自应从重办理。以慰回众之心。秀林审讯明确。请将守备苏世义革职。仍留三年。令其效力赎罪。余丁王英、枷号两个月。杖责四十。并赏给鄂克塔木缎匹茶封等物。以示抚慰。所办尚属平允。向来各城驻劄大臣。办理外藩与内地交涉事件。多有袒护内地民人者。日久必致尹等寒心。殊非朕抚恤外藩之意。今秀林并不袒护守备苏世义、如此秉公办理。尚属可嘉。各臣驻劄大臣。遇有此等事件。亦应照此办理。但秀林原定苏世义之罪尚轻。不足蔽辜。著交秀林传集众回民、将苏世义革职。重责四十。枷号三个月示众。余俱照秀林所奏行。并将此通行晓谕回疆各城驻劄将军大臣等、嗣后遇有此等事件。均著照秀林办理。断不可稍存袒护内地之见。　　

○又谕、苏尼特二旗。连年被旱成灾。众蒙古等牲畜。多有伤损。本年虽经加恩赏给银米散赈。今值夏令。应当祈雨之时。蒙古等素崇黄教。何不聚集大喇嘛诵经祈祷。今特因二旗生计。发去大云轮经一分。乌尔图纳逊接奉后。即令苏尼特二旗。交有道行喇嘛。将此经唪诵。祈祷应时甘澍。以弭旱灾。　　

○谕军机大臣曰、魁伦奏、琉球船只出口、照例免税一摺。细阅单内所开、除大黄一项。系遵照奏定章程。官为代买外。其绸缎丝布、及川芎川连纸、泾县纸等件。俱系内地货物。而洋参苏木等物。乃外洋所出。又似带至内地售卖之件。该夷使既置买内地物件。带回该国。何以外洋之物。复转向内地购买带回。魁伦所开单内、殊属牵混。著该将军详晰奏明。又大黄系向何铺代买。来自何处。即行覆奏。寻奏、洋参苏木。俱出西洋暹罗等国。并非琉球所产。大黄一项。据承买药材行户等供称、各样药材。俱由江西樟树镇、贩运来闽销售。但江西亦不产大黄。闻得陕西泾阳县、为大黄汇集之所。转发汉口樟树等处行销等语。复询据琉球国通事魏廷玉禀称、琉球与西洋暹罗诸国、相距窎远。向无商贾贸易洋参苏木。故就闽购买。至大黄每岁或买数百斤、及数千斤不等。自饬禁后、核定数目。官为代买。带运回国。并无转售他处等情。报闻。　　

○丁丑。谕、据管干珍等奏、六月三十日。全漕抵通一摺。上年南粮各帮、于七月初八日全抵通坝。本年六月三十日。即已抵通。较早八日。况上年尚有江西后七帮在北仓截卸。本年系全漕俱抵通坝。办理更为妥速。所有总漕、巡漕、及有漕省分督、抚、粮道、俱著交部分别议叙、以示奖励。其押运催漕出力之文武员弁。并著该督抚查明、一并咨部议叙。　　

○旌表守正捐躯河南中牟县民张某妻潘氏。　　

○戊寅。谕、据永保等奏、拏获偷窃哈萨克马匹之察哈尔蒙古济兰泰、多尔济、已经正法。并将帮助贼人、借给马匹之棍楚克巴勒党、巴朗、枷号。解送内地发遣等语。永保如此定拟。办理甚是。新疆办事大臣。凡遇有关内地外夷人等事件。往往有心偏护内地之人。今永保并不偏护。如此秉公。示以大方。将偷窃马匹之贼。拏获审明。令图伯特眼同正法。及晓谕杭和卓之处。甚属可嘉。至坐卡委署参领富桑阿、见哈萨克阿哈拉克齐图伯特禀到、即带兵寻踪追缉。将贼拏获。且不准图伯特恳求私息之请。据实报出。尚晓事体轻重。黾勉从事。岂但可宥其罪。仍当量为加恩。以示奖励。著永保将富桑阿记名、俟编等之时。量加等第外。哈萨克阿哈拉克齐图伯特、自己马匹被窃。反求私下向贼追还了事。只求饶此二人之命等语。外夷哈萨克如此诚笃。央求息事。亦属可嘉。并当奖赏。著永保即于彼处赏缎内。赏给图伯特一匹。察哈尔佐领呢勒齐海、骁骑校色楞扎布、俱系该管之员。仍济兰泰等胆敢偷越卡座、偷窃哈萨克许多马匹。皆由该员等平日管束不善所致。呢勒齐海、色楞扎布、即照永保所奏。各罚俸一年完结。　　

○谕军机大臣曰、尚安奏、乌噜木齐地方。仓贮充盈。请将济木萨一处。暂停屯兵耕作。归营操演等语。济木萨旧贮新收粮石。共有二十万石。该处每岁支销。不过一千七八百石。而缺粮需拨之迪化州等处。又距济木萨程途较远。脚费繁多。不能运往以致该处粮石、日积日多。存贮年久。不无霉变损耗。自应量为变通调剂。但如该都统所奏。将济木萨屯兵。令其暂停耕作。归营操演。所遗屯地。招募商民户民领种。所办尚未允协。该处除种地屯兵之外。另有额设操防兵丁。现在中外一家。边陲宁谧。亦何必复将屯兵归伍。藉资捍卫。况此等绿营兵丁。务农日久。即令其操练技艺。亦属有名无实。且内地咨送屯兵、携挈眷口、到彼种地。一切行粮盘费。亦需按名支给。而该处粮既充余。又无藉屯兵耕作。岂非置之无用之地。莫若将额设种地屯兵。逐渐裁减。招募商民户民、领种输粮。俾仓储不致积多损耗。而屯兵又可省官为送往之烦。方为妥善。但此项屯兵、俱系挈眷在彼居住。并不换班。若概行裁彻。又恐不无失所。或将屯兵即为常住之训练兵。而省内地换班之兵。是否可以如此办理之处。著尚安酌量该处情形。悉心妥议具奏。不可拘于遵旨。稍存回护也。将此谕令知之。寻议、乌噜木齐提标各营。并无换班之兵。惟巴里坤镇标古城营。有换班之屯兵一百五十名。系由内地肃州镇标各营、派拨出口。五年更换一次。济木萨距古城仅七十里。请即于济木萨屯兵内、轮流派拨古城营屯田。一年更换一次。毋庸移住。亦毋庸添建兵房。所有肃州之兵。即令回营。此后不必再向内地调拨。其余兵丁、仍归济木萨原营操练。于旧制无增。即可免有眷兵丁之迁移改拨。又可省换班兵丁之行粮盘费。且在营之兵数稍多。该处遇有修城建仓。尽可拨兵修建。更可免人工价值之开销。得旨允行。　　

○又谕、据惠龄奏、访获新城县民张允智、设教诵经、敛钱惑众。现在严行审究一摺。内称、张允智之师许作信、先曾兴立龙天门教。念经传徒。许作信病故、徒党俱即星散。张允智穷苦无聊。遂复兴教骗钱。聚会念经。除现获各犯外。均须彻底根究。按名搜捕等语。外省邪教煽惑。最为风俗人心之害。其有悖逆诽谤。滋事不法。自当严行惩治。寘之重典。并究余党。以净根株。若不过吃斋念佛。烧香敛钱。其意祇图诓骗钱文。尚无悖逆情事。该地方官、审讯明确。即将该犯枷杖示儆。如有情节较重之犯。或即问拟发遣。已足蔽辜。不必辗转株连。波及良民。致多扰累。著传谕惠龄、所有张允智一案。祇须就案审办。迅速完结。毋庸别生枝节。以致拖累无辜也。　　

○己卯。谕军机大臣曰、梁肯堂奏报六月分雨泽粮价情形。摺内称、先经缺雨之磁州。现已得雨四次。惟顺德府属之邢台、内邱等处。未获优澍等语。本日又据吉庆奏、经过直隶沿途各州县、雨泽调匀。其顺德所属之内邱、邢台二县。农民稍觉望雨。与梁肯堂所奏相同。惟该侍郎摺内。又称于六月二十二日。入河南彰德境。甘霖滂沛。得雨三寸有余。该处与内邱、邢台、接壤。想已均得沾被等语。似内邱邢台等处。于六月下旬。亦经得被甘膏。或梁肯堂发摺时。尚未据各该县禀报。故奏称该处未获优澍。亦未可定。本年直隶地方。雨泽适中。现在正值田禾长发茂盛之时。尤藉澍雨滋培。如顺德所属各县、业经得雨则已。若尚未续获甘霖。于大田或有妨碍。梁肯堂、务须饬令所属、即时禀报。确勘情形。据实奏闻。不可稍存讳饰。将此传谕知之。并将顺德所属、现在曾否续经得雨之处。即行覆奏。以慰廑注。　　

○刑部奏、审验沈阳解送旗人张田五、戳死大功服兄张白得身死一案。提讯时、该犯哭诉翻供。实在非伊杀死。伊父同押在州。并未投首。且检验该州所详凶刀血衣。毫无凭据实系刑逼妄认。反覆严讯。坚供不讳。其中恐有番役串通情弊。请派员前往验审。得旨、此案著派玉德、驰驿前往奉天。秉公严审定拟具奏。至锦州地方、拏获赌博烧锅各案内。有沈阳番役。纠同合夥等情。最关紧要。并著玉德于经过锦州时。先行严审究办。张庸解送刑部。　　

○福建巡抚浦霖奏、琉球国番民安仁屋等、于乾隆五十五年六月内驾船回国。于洋面遭风折桅。漂至浙江临海县地方。当经护送到闽。照例安插抚恤。报闻。　　

○以贵州广协副将永宁、为云南普洱镇总兵。　　

○庚辰。谕曰、长麟奏、江淮五府州属除当年成熟。次年因灾拖欠银米麦豆等项。仍于本年秋收全数开徵外。其实在因灾积欠。请均匀酌拨分年催纳等语。江苏省淮扬、徐、海等处。屡因被灾歉收。经朕节次加恩。于赈恤蠲免之外。又将节年积欠钱粮。概予缓带。原欲使蔀屋穷檐。无不均沾惠泽。其中如系一年偶被偏灾。次年成熟后。自应按数带徵。若连年灾歉。即应据实声明。分年催纳。以纾民力。今江淮等处、自乾隆四十八年起。至五十四年止。因灾积欠银八十一万余两。米麦豆一十七万余石。俱系闵鹗元任内之事。仍闵鹗元身任巡抚。并未核计积欠之多寡。以定分年之远近。均系笼统声叙。概于次年秋后开徵。是小民遇有一岁丰收。即须并纳七年积欠。力不从心。以致吏役等催呼滋扰。转不若未逢乐岁。尚可暂缓追逋。此即闵鹗元办理不善。不能仰体朕惠爱黎庶之一端。所有江宁、淮安、扬州、徐州、海州等五府州属。自四十八年起。至五十四年止。因灾积欠银八十一万三千五百余两。米麦豆一十七万三千三百余石。均照长麟所请。按照所欠多寡。分作四年带徵。并著加恩将此项带徵银米麦豆。每年宽免一半。其当年成熟。次年因灾拖欠银二十二万余两。米麦豆一万七千余石。于本年秋后开徵时。亦著宽免一半。俾小民等户有盖藏。生计益臻饶裕、得以永亨丰年之乐。长麟、即将此旨刊刻誊黄。遍行晓谕。公僻壤穷乡。咸喻朕意。毋任不肖吏胥。因有恩旨宽免。从中影射侵渔。以完作欠。务须密访严查。肃清弊窦。使闾阎得以均沾实惠。方为妥善。该部即遵谕行。　　

○谕军机大臣曰、福崧奏、五月分海塘沙水涨刷情形一摺。内称、东塘自念里亭汛迤东起。至塔山外口。新涨水沙一道。逐渐增长。而南岸老沙。亦日见坍卸。今值梅汛水旺之时。所涨新沙。并未刷动等语。此系好机。皆仰赖海神庇祐。故能新沙日涨。保护塘堤。自应虔诚致祭。用答神庥。著颁发内府藏香五十枝。交福崧亲诣拈香。以酬灵贶。将此谕令知之。　　

○辛巳。谕、据善德等、将酗酒殴打民人龙和杰之马甲广福审明、并案内人众。分别定拟具奏。各省满洲驻防。特为保护民人、宁谧地方而设。今马甲广福、胆敢因沉醉踢坏龙和杰门户。恃强肆殴。甚属不堪。著将广福削去旗籍。发往伊犁吉勒章阿等、加重枷号半年。鞭责发落外。该管官员等、交部严加议处。该将军等、平日未能约束。咎亦难辞。善德等、著一并交部察议。将此通谕各驻防知之。　　

○谕军机大臣等、昨据秦承恩奏、雨水情形一摺。内称、省城于六月十一日得雨四寸。各府州属、得雨三四五寸等语。当此盛夏之时。风日炎燥。必得大沛甘霖。方于农田有裨。若得雨仅止四寸。虽足资濡润。但雨泽究欠沾渥。恐秋禾未得滋培畅茂。著传谕该抚、将近日是否续得＜雨澍＞雨。于田禾有无妨碍之处。据实奏闻。以慰廑注。　　

○壬午。谕军机大臣等、前因直隶顺德所属之内邱等县。未获透雨。曾经降旨询问梁肯堂、于农田有无妨碍。尚未据奏覆。兹张诚基具奏、保定省城、于本月初五日、得雨三寸有余。是直隶雨泽究未深透。但昨据留京王大臣奏报、京师于初五日未刻起。至初六日丑刻止。得雨七寸。保定距京甚近。既同时得雨。何以仅止三寸有余。著即查明覆奏。且京师于初七日又经得雨。而热河自初八日亥刻起。至本日辰刻。雨势连绵未止。云气甚为宽广。直隶省城、及顺德一带。是否得沾渥泽。朕心深为廑念。看来口外雨泽。业经透足。无虞短少。而口内不无望泽之处。著传谕梁肯堂、将省城及各属曾否续得透雨。即行迅速覆奏。以慰廑注。将此并谕张诚基知之。　　

○癸未。孝懿仁皇后忌辰。遣官祭景陵。　　

○甲申。谕曰、苏凌阿等奏、全漕到坝起卸完竣一摺。前因南粮各帮。抵通较早。业将总漕巡漕等交部议叙。兹苏凌阿等于漕船到坝后。即督率坐粮厅上紧起卸。并不留难勒掯。随到随收。于七月初九日。已将全漕俱行起竣。较上年更早至十七日。办理甚为妥速。所有仓场侍郎、及坐粮厅。俱著加恩交部分别议叙。以示奖励。　　

○谕军机大臣曰、富纲奏、据腾越镇州禀报、有福建民人蔡元妈、方贤二名。从缅甸投出。询系五十年十二月内、前往暹罗贸易。被缅人裹往阿瓦。上年国王孟陨感激恩准开关。查知伊等尚未回籍。各给路费。咨送进关等语。缅甸国王孟陨、前因向化投诚。吁请锡封通市。朕俯念该国王恭顺悃忱。锡之宠命。并准开关贸易。以示柔怀。今该国王感戴恩施。凡内地人民羁留在彼者。俱给与盘费。遣送进关。其效顺输忱。实可嘉尚。著赏给蟒缎二匹。锦二匹。大缎二匹。纱二匹。大荷包一对。小荷包二对。用昭优奖。著富纲派员赍至关外。交该国头目孟干。转送该国王祗领。并缮写照会。移知孟陨、以该国王资送内地人民回籍。具见小心敬顺。经本督部堂据情奏达。大皇帝垂鉴款诚。特加优赉。国王益当恪守藩封。永承恩眷也。　　

○乙酉。谕军机大臣曰、郑源涛奏、晋省盐课归入地丁之议。虽意在恤商。转举民食诸多未便。惟有将现在报乏之商。酌量抽换。另募殷实富户承充。至从前所定行销地方。均属因地搭配。并无应行改易之处等语。所奏非实心实语。晋省签商一事。向为该省富户之累。地方官藉此讹诈。而富户畏惧充当。罄赀图免。辗转更派。百弊丛生。前经书麟面奏签商。朕即以为不便。令军机大臣、会同新任山西巡抚冯光熊、详悉筹议。并将蒋兆奎调任晋省。俟冯光熊抵任后。督同蒋兆奎、亲履其地。通盘筹画。再行酌议具奏。但恐地方官向来得受盐规。今闻改归地丁。必有纷纷禀阻者。今郑源涛所奏。果以改归地丁为不便。仍应另募富户充当。显为晋省官吏。留需索富户地步。该藩司在晋八年。即系该省地方官。于签商一事。想亦均沾余润。今已调任河南。所有调剂晋省盐务。专交冯光熊等办理。与伊无涉。既往不咎。朕亦不加深究矣。但河南亦有行销河东引盐地方。将来冯光熊酌议晋省盐课摊入地丁。咨商豫省一体查办。彼时郑源涛倘复从中阻挠掣肘。必将伊一并治罪。决不宽贷。此时冯光熊想已抵任。俟蒋兆奎到晋后。即督同妥办。务使商民交便。利归于下。方为尽善。将此传谕郑源涛、并谕冯光熊知之。　　

○又谕、据勒保、奎舒、奏称、循化番众、纠夥抢掳青海扎萨克台吉沙喇布提理游牧牲畜。沙喇布提理带兵前往拒敌、中枪身毙。将贼番据去马匹夺回。贼众溃散。随尾至贵德番地访得贼番姓名。已饬属指名缉拏、严办示惩等语。此等番众、掳掠青海蒙古牲畜。致伤人命。尚非有心戕害。然因循日久。亦不成事体。今既向郎杆番目都拉等。访得贼番姓名务须尽数拏获。严加惩办。以昭炯戒。毋使一人漏网至西宁办事大臣。仅管青海蒙古番众。其附近蒙古地方之贵德循化等处。亦应归西宁办事大臣兼管。如遇有行窃事件。缉办较易。循化设有同知一员。贵德仅设有县丞一员。贵德地方。亦应照循化改设同知管辖。著交勒保、奎舒、将附近西宁地方番众。应如何归并钦差大臣管辖。贵德地方。应如何改设同知之处。会同妥议具奏。至纳罕达尔济、拏获循化所属沙布隆部落番夷罗扎克布沙木等三人。既无行窃。复不匿盗。俱行指名举出。尚知法禁。如将伊等过事穷鞫番众闻知。恐嗣后再遇此等事件。反至互相隐匿。奎舒用心过当。欲求详尽。反失机宜。此其不晓事体也。将此传谕奎舒外。并交勒保、俟罗扎克布沙木等、解到兰州时。祇须问明情由。安慰赏赐。遣回游牧。该卡管辖不善之梅楞旺沁革退。兵丁责惩。沙喇布提理赏给银两之处。俱著照奎舒所奏办理。　　

○丙戌。谕、今岁热河满洲兵丁等射布把甚善而平日当差、亦皆勤勉。著加恩赏给一月钱粮。厄鲁特兵丁、亦著赏给一月钱粮。以示朕爱养鼓励满洲蒙古世仆之意。　　

○谕军机大臣等、前因河南省民人郑守谦、在京呈控光山县役何九等、殴毙伊子郑宗宜等三命一案。谕令吉庆前往该省、秉公审办。兹据吉庆奏称、提犯研讯。郑宗宜致命重伤。实系县役何九所殴。是以畏罪潜逃。刘兴、听从胡文举许给银两全行承认。光州知州玉山。于饬委访查时。捏禀正凶实系刘兴一人。实无县役在内。扶同朦蔽。应据实先行参奏等语。是此案情节。与该省题结原案。大有不符。吉庆审出贿嘱捏禀各情弊。奏请开棺覆检。以成信谳。所办甚好。穆和蔺、前此一任属员朦混。率行题结。已属非是。乃本日覆奏移交审讯一摺。适同时奏到。内称、据前臬司李涛详称、郑宗宜、委系刘兴因索欠起衅。殴打致毙。即经亲讯刘兴、供认凿凿。与司详无异等语。尚属意存回护。因查知州玉山、系旗员。询为额勒春之子。额勒春为穆和蔺姑夫。谊属姑表姻亲。其由豫省调任山东东昌府同知。即因回避该抚。调往东省。是穆和蔺明知玉山于所属命案、颟顸详报。恐致获咎、尚欲曲为庇护。其为赡顾表弟、显而易见。穆和蔺摺内、竟无一语提及。实为欺隐。穆和蔺不应如此。此案竟不必会同审办。著将玉山即行革职。解赴豫省。交与吉庆归案审讯。至何九一犯。著该抚即严饬所属。迅速拏获。毋得久任远扬。致干重戾。穆和蔺前曾获咎。经朕不次擢用巡抚。乃敢意存瞻徇。典庇姻亲。甚负委任。著先传旨严行申饬。并令其据实明白回奏。将此传谕穆和蔺、并吉庆知之。　　

○又谕曰、秦承恩奏、据渭南县民人刘世俊、出首族叔刘照魁从远道回家。携有银两马匹恐系行窃为匪。经该县将刘照魁拘拏到案讯出该犯系入八卦教内。于上年二月自山东起身。由库车、阿克苏、叶尔羌、至喀什噶尔寻见震卦掌教王子重。该犯以刘照魁远赴口外。送伊家信。功行较大。封为东震至行开路真人。令其回至山东。与伊侄王腊元儿、兴复原教。并令该犯口许同教发遣叶尔羌等处屈进河等六犯封号等语。王子重系震卦教内。发往喀什噶尔给回子为奴之犯。乃不思悛改。复敢潜通信息。妄加封号。兴复原教。实为罪大恶极。而同教发遣新疆之屈进河等。仍向王子重讨求封号。均属愍不畏死。竟与叛逆无异。自应速正刑诛。以昭炯戒。但王子重系震卦掌教。为此案罪魁。著明亮等迅拏到案严审。令其供出在新疆地方传教煽惑。辗转授徒入教之人。一并查拏根究。无使一名漏网。速即驿奏。审讯明确后。即派委妥干官员兵役。将王子重迅速解京。再行根究同教匪犯。尽法处治。沿途务须小心管押。毋使乘间脱逃。此等邪教人犯。到处皆有夥党。若一经逃窜。必有同教之人。为之隐匿潜藏。往往难于缉获。并恐该犯自知罪重。或乘间自戕。幸逃显戮。皆未可定。务当防范严密。不可稍有疎虞。致干咎戾。其屈进河、申文成、宋明、周法才、周进、毛有伦、六犯。并著明亮等、密拏审讯。该犯等既向王子重讨求封号。必有兴教授徒等事。务须逐一根究。一面速奏。一面即将屈进河等六犯。在该处正法示众。所有王子重屈进河等供出各犯。如有在新疆复立八卦教名目。授徒惑众者。亦即在该处正法。其贸易民人内。如审系被惑听从入教之犯。著一并解交刑部发遣。以绝根株。又喀什噶尔遣犯詹清真、系天地会匪犯。托刘照魁携带家信。并给与纸条。声言到粤时。给伊家属看过。必有重谢。其纸条内语甚违悖。并著明亮严讯詹清真、在该处有无传习天地会教。曾否亦入过八卦教。切实研鞫。若有匪徒听从入教者。亦当一体从严办理。詹清真亦即正法。至此等邪教匪犯。原以新疆回子等。向不信佛。是以发往该处为奴。乃该犯等到彼、仍各互相交结。联络声气。甚至妄加封号。可见喀什噶尔叶尔羌等四处邪教遣犯如此。其余回疆地方。均有邪教案内发往为奴之犯。自必在彼仍行传教煽惑。此项邪教发遣之犯。俱系情罪重大。到配后、自应严加管束。乃回疆办事大臣等、视为寻常案犯。给与回子为奴后。遂尔听其在外滋事。来往招摇从不过问。若一经脱逃。不过咨会沿途查拏塞责。以致该犯等肆行无忌。看来八卦邪教天地会案犯。行教授徒。不特喀什噶尔四处为然。著传谕回疆办事大臣。一体留心访拏。如遣犯在彼复传邪教。立即从严查办至王子重等、在该处复思兴复原教。竟敢设立封号。诱惑匪徒。并有银两马匹。资给刘照魁。岂非入教之人。共相资助。若明亮等稍加管束不令与匪徒交结往来。何致该犯得有余赀妄思复教其平日毫无觉察。任听新疆地方遣犯邪教蔓延。形同木偶。咎实难辞。明亮、明兴、秀林、佛住等。俱著严行申饬。若再不将此案匪犯。实力查拏。细心根究以致狡供漏网。必将伊等一并治罪。决不宽贷也。除秦承恩飞咨该新疆大臣查照办理外。将此由六百里、并传谕福康安、书麟、长麟、惠龄、穆和蔺、梁肯堂等知之。并著将案内各犯。严行查办。　　

○又谕曰、秦承恩奏、请将刘照魁委员解交刑部。及王子重等托带各信。一并封送军机处等语。八卦邪教。煽惑人心。久经破案。分别治罪。刘照魁胆敢愍不畏法。复行入教。潜赴新疆重地。为遣犯王子重暗通信息。受封名号。罪恶已极。该抚将该犯拏到、审讯得实。所办甚好。业经降旨新疆办事大臣。及各督抚、将案内各犯。严行查办矣。至刘照魁族侄刘世俊、见伊叔远道回家、形迹可疑。即行禀首。尚知畏法。自应优加奖赏。所有审出刘照魁入教寄信各缘由之渭南县知县田灏、著送部引见。以示鼓励。其刘照魁一犯。著秦承恩派委妥干员弁。迅即解赴行在。以凭质讯。再刘照魁既可潜赴新疆。复行入教。该省保无有似此不法之徒。暗中煽诱。从前段文经案内之徐克展。即经逃逸陕省。旋被弋获正法。恐陕省尚有此教党羽。并著传谕该抚、仍宜留心访缉。饬属严拏。毋使邪教潜兴。漏网稽诛方不负任使。将此由六百里谕令知之。　　

○又谕、昨据奎舒奏称、循化番众、抢掳青海扎萨克台吉牲畜。枪伤沙喇布提理身毙一摺。朕即谕令查拏严办示惩。嗣后附近青海地方之循化贵德等处番众。可否亦归西宁办事大臣兼管。贵德地方。亦照循化改设同知管辖番夷之处。交勒保、奎舒、会同妥议具奏矣。今思此事。必应如此办理。此等附近蒙古地方番众。遇有此等抢掳事件。若归西宁大臣督办。自必得力。倘仅恃地方官管辖。既属有名无实。一经事出。又复妄生疑惧。因循了事。徒使愚番恣肆。至贵德地方改设同知。亦当照循化之例。作为旗缺。以满洲蒙古人员选用。但循化贵德番众内、现设有百户夷目。俱经赏给五六品顶戴。著交奎舒、其中如有能捕盗奋勉出众者。即行酌量奏请赏戴蓝翎。如此则伊等管束所属。既能得力。而于西宁办事大臣差遣。亦大有禆益著传谕勒保、奎舒、令其会同悉心妥议具奏。　　

○军机大臣议奏、热河总管盛住呈称、热河园内及外庙续添看守兵丁、共三百六十三名。每名每月除给钱粮一两外。又赏地六十亩。近年食物昂贵。所得不敷赡养。情愿将地亩退交。再热河看仓兵丁。每月祇给银一两。并无地亩。生计更艰。均请每月各加给钱粮一两。又千总十名。副千总十七名。亦愿将赏地退出。并请一体增给钱粮。报闻。　　

○旌表守正捐躯安徽无为州民张茂发妻李氏、湖北广济县民潘能任妻陈氏。　　

○丁亥。谕曰、金简奏、据广东提督高瑹咨称、堂兄高玮、送女来粤成亲。在署患病。令其上紧医治。即行回京等语。高瑹人本庸软。从前在军营、并无认真出力打仗之处。高玮系革职知州。前经呈明在伊弟高璨任所就养。于去年七月起程回京。复绕道往粤。以送女成亲为名。屡次托故潜逃。高瑹于伊堂兄来至任所时。即应押令回旗。并据实奏闻。乃迟延数月。始藉称因病滞留。移咨到旗。殊属不合。且伊子高嵉、年已及岁。经朕指名调取来京当差。又复托病耽延。至今尚未到京。实为有心庇纵。广东系海疆要地。似此疲玩性成之员。岂堪复膺专阃重寄。高瑹、著即解任来京。交部治罪。其广东提督员缺。著孙起蛟补授。　　

○又谕、据李侍政等奏、回民和硕勒墨特、因向该处民人。借钱不给。彼此口角。遂持刀将刘子英扎死。当将和硕勒墨特拏获审明。拟以斩决。请旨即行正法等语。新疆居住旗民人等、如系有意欺压回子。固应将旗民人等办理。而回子等、亦不可无故欺压旗人商民。即如李侍政等所奏、回子和硕勒墨特、因借钱小事。胆敢将民人扎死。殊属凶顽之至。此等人犯。拏获审明后。即当一面具奏。一面办理。又何俟请旨耶。新疆大臣等、往往拘泥。不识事之轻重。此等凶恶回子。若不如是办理。不但无以示惩戒。久而纵恣。成何事体。除交李侍政将回子和硕勒墨特正法示众外。仍著通谕新疆各处。嗣后如有似此者。即行果断办理。断不可如此拘泥。至和硕勒墨特之姊夫阿子墨特、及鄂木巴什克第沙、遇有此事。并不隐匿。即随同官兵拏获。亦应奖赏。著交李侍政等酌量赏赉。以示鼓励。　　

○又谕曰、诺穆亲、著兼署兵部右侍郎。所有三山事务、著伊龄阿兼管。　　

○戊子。中元节。上诣永佑寺瞻礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○谕曰、穆和蔺奏、商邱县民人张景仲、因向吴四索欠争闹起衅。杀死吴四等四家男妇十一命。并扎伤砍伤男妇十二名口。将张景仲凌迟枭示。其同居之母张刘氏、胞兄张二、胞侄张魁、一并发伊犁给官兵为奴一摺。张景仲以索欠微嫌。于黑夜携带凶器。杀害吴四等四家十一命。又扎伤十二人。跌压致毙幼孩二命。如此凶残惨毒。实从来未有之事。朕览奏深为恻然。更加恧然。向来杀死一家三四命者。其情罪已极凶恶。乃张景仲杀伤、竟至二十余人之多。固由戾气所钟。性成残忍。但地方官有亲民之任。化莠为良。是其专责。纵不能道德齐礼。亦当明示政刑。严加约束。如果平日切实惩诫。俾知畏罪保身。何致有此残害多命之事。可见各省牧守等官、所称于每月朔望宣讲圣谕广训。亦竟属托诸空言。以致愚民全无儆戒。重罹法网。甚至有肆行戕害。如张景仲者。即云世风日降。人心日坏。不能俗尽敦庞。亦何至凶暴若此之甚。朕实引以为愧。司牧者岂能辞平日失于训化之咎。所有该县知县、及巡抚以下该管上司、俱著交部分别议处。致张景仲杀死多命。并致令吴四绝嗣。该犯虽无亲子。亦岂可令其兄侄、仍延似续。乃该抚将该犯胞兄张二胞侄张魁、不过问拟发遣。殊属轻纵。除伊母张刘氏、著照所拟、即发往伊犁给官兵为奴外。张二、张魁、俱著解交刑部、照例治罪。并著通谕各省督抚、嗣后务当身为表率。以化民敦俗为要务。督饬所属。认真训诲。于听断词讼。收纳钱粮。与部民相接时。随事随地、将天理国法之宜畏。身家性命之宜保。剀切晓谕。使知交相警戒。勉为善良。庶暴戾之气。得以渐消。而民俗或臻敦厚。方为无负临民之任。督抚等其共加策励。整治民风。以副朕谆谆训勉至意。　　

○又谕、理藩院议奏、喀尔喀车臣汗部落台吉西哩等、因打牲失火。延烧商民张廷贵货物。经前任盟长王贡楚克扎布。将所烧货物。向西哩追出。赔给民人。兹据蕴端多尔济报称、并未烧死牲畜。所有著落西哩赔偿民人烧毁货物。实属错谬。请将西哩所赔之物。仍向民人追出、给还西哩收领。而该院拘泥成例、照依具奏。向因蒙古等恃牲畜为生。故蒙古律、失火烧死牲畜者。令其赔偿至商民原以货物为生。岂有烧毁民人货物。而竟不令其赔偿之理耶。前任盟长王贡楚克扎布、将所烧货物、向西哩追出、赔给民人。所办尚属平允。兹该院乃照依蕴端多尔济所报议奏。以贡楚克扎布所办为非。请将已与民人之物。复行追出。给还西哩。甚属糊涂拘泥。除将办理错谬之该院堂官交部查议外。仍著查明。所有货物。如尚未向民人追出犹可。倘业经追出、给还西哩。亦无庸复令西哩赔偿。即著落办理错谬之堂官等、分赔给与民人。至所罚袒护西哩捏报之蒙古达什等之牲畜。既不可给与民人。仍著照该院所议。追出存公。以备赏赉。该副盟长、协理台吉等、所办尚无错误。所有议罚俸禄牲畜均著宽免。如此办理之处。即著为例。嗣后遇有此等事件、俱照此例办理。　　

○谕军机大臣曰、陈用敷奏、署龙州通判王抚棠禀称、六月初七日。接据贡使阮文琠等禀称、因一路雨水阻滞。难以行走。现在芹营地方。守候水退。再行前进。查芹营系安南处北镇地方。距南关尚有四百余里。该贡使既因雨水阻滞。进关难定时日。断不能于八月初间赶赴热河。仍遵前旨。俟进关后、令其缓程行走。于封印前抵京等语。阮文琠、既未据报进关日期。此时距封印前月日甚宽。将来进关后、尽可从容缓程行走。竟于封印前抵京。与各外藩使臣。同与宴赉。较为妥协。著传谕沿途各督抚、此时竟可无庸豫备、俟该陪臣进关后。得有前途信息。再行照例备办。于经过时。令其从容前进。亦未为迟也。　　

○以山西蒲州协副将蔡鹏、为云南开化镇总兵。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百八十二



大清高宗法天隆运至诚先觉体元立极敷文奋武孝慈神圣纯皇帝实录卷之一千三百八十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十六年。辛亥。七月己丑谕、据善德奏、因伊陛见。将将军印务。交评德暂行署理等语。善德既阅三年未来陛见。即准其所请。但彼处现有总督。自应将印务、交与福康安署理。缘何交副都统署理。善德果不知此例乎。且近日广州满洲兵丁。尚有妄行与民斗殴伤人之事。若将将军印务、仅交副都统署理。又安能约束管理属下耶。著申饬。
  </div>
  <div class="pagination">
   <a href="清实录乾隆朝实录_page1744.html">
    上一页
   </a>
   <span>
    ...
   </span>
   <a href="清实录乾隆朝实录_page1740.html">
    1740
   </a>
   <a href="清实录乾隆朝实录_page1741.html">
    1741
   </a>
   <a href="清实录乾隆朝实录_page1742.html">
    1742
   </a>
   <a href="清实录乾隆朝实录_page1743.html">
    1743
   </a>
   <a href="清实录乾隆朝实录_page1744.html">
    1744
   </a>
   <span class="current-page">
    1745
   </span>
   <a href="清实录乾隆朝实录_page1746.html">
    1746
   </a>
   <a href="清实录乾隆朝实录_page1747.html">
    1747
   </a>
   <a href="清实录乾隆朝实录_page1748.html">
    1748
   </a>
   <a href="清实录乾隆朝实录_page1749.html">
    1749
   </a>
   <a href="清实录乾隆朝实录_page1750.html">
    1750
   </a>
   <span>
    ...
   </span>
   <a href="清实录乾隆朝实录_page1746.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
