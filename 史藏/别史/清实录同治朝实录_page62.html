<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 62 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 62 页/共 505 页
  </h1>
  <div class="content">
   ○调工部左侍郎崇纶为户部右侍郎。兼管钱法堂事。以内阁学士麒庆为工部左侍郎。　　

○以散秩大臣文谦为正白旗汉军副都统。　　



大清穆宗继天开运受中居正保大定功圣智诚孝信敏恭宽毅皇帝实录卷之三十五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。七月。壬寅。谕议政王军机大臣等、爱仁、王茂荫奏、遵查瑞昌等被参各款大概情形一摺。瑞昌系属臬司。应得廉俸。□山戊不□有定额。即使自奉省啬。亦何能于数月闲积有余银。购买赤金至五百两之多。其为黩货营私。已可概见。恐该革员所买赤金。尚不止此数。必应彻底查办。沈巢生开设盐店。已有确据。该店夥提解到省。不难严切根究。著爱仁、王茂荫、于该二员参款。悉心审办。毋任隐匿狡展。其钟秀、穆克金布、崇泰、各参款。虽较瑞昌等略轻。惟事关夤缘贿谋。于吏治甚有关系。著一并查审具奏。至陕省被参各员。情节尤重。该省现在情形。亟宜整顿。著爱仁等将山西省应办紧要情节。迅即审明定拟后。探明道路。驰赴陕省。秉公查办。有人奏、马德昭在江苏纵兵抢掠。并系川省回人。恐不足恃等语。马德昭所部在苏城焚掠。实有其事。朝廷因其前在扬州。颇著战绩。弃瑕录用。傥其才尚可用。亦不能因系回人。稍存歧视。前据瑛棨奏称、马德昭在西安连次剿贼获胜。是否实有其事。如果不知感激奋勉。深负再造之恩。亦必当重治其罪。并著爱仁等于抵陕后访查具奏。原片著钞给阅看。将此由四百里谕令知之。　　

○又谕、田在田奏、徐宿一营。因饷需匮乏。力求撙节。兵勇每日所领钱文。不敷食用。粮草购觅尤艰。每逢出兵。裹粮不足。继以赊欠。如所过皆墟。即行饥溃各等语。徐宿一带。为南北咽喉。地处必争。若兵饷如此竭蹶。虽有强将劲兵。枵腹荷戈。亦难责效。此事关系甚重。著僧格林沁会商吴棠。仍遵前旨。迅速酌派得力之员。前往徐州。接统田在田一军。一面将徐宿营饷。速筹接济。总期源源不竭。以收士饱马腾之效。田在田业经革职。原摺片各件。著发交僧格林沁阅看转给。将此由六百里各谕令知之。　　

○又谕、胜保奏、现探陕西南阳情形。同时并紧。郑元善奏、南阳府城被围紧急各一摺。览奏曷胜焦急。发逆紧逼南阳。四面环筑炮台。城中信息不通。亟应添兵助剿。迅解城围。胜保现已飞饬王佐臣等。督率马步各队。由鲁山一带进援。著即严饬该员等星速前进。直抵宛城。并著郑元善速饬驻扎裕州之卢得胜一军。会同王佐臣等并力援剿。毋许延误。据胜保奏、多隆阿所部。现在随枣。与南阳切近。若令移兵进剿。顺而易成。并据郑元善奏、襄樊向有重兵。业经飞咨官文等分饬防兵。越境会剿。雷正绾军。既为贼匪所隔。均即毋庸赴陕。著官文移咨多隆阿统带全军。并雷正绾一军。驰赴南阳。会同胜保、郑元善、所派各军。合力兜击。以期尽歼丑类。毋再蹈援陕故辙。迁延不进。贻误事机。至陕省回匪。凶焰日炽。昨已降旨。命胜保督办陕西军务。胜保统筹全局。拟由洛阳直趋潼关。进援西安。以保全陕。所奏甚合机宜。陕省望兵如□山戊不□。著即督饬乌勒兴阿等带领马步大队。克日进关。节节埽荡。歼除逆匪。安抚居民。俾关中一律廓清。以副委任。托明阿年力已衰。笔帖式裕纶所禀。不为无因。著胜保于驰抵西安时。将裕纶所禀各情。确切查明。据实参奏。再降谕旨。洛阳会元局逆首已诛。如该处民情。业已安戢。著胜保即饬杨长春统率四营。迅赴南阳。以厚兵力。将此由六百里加紧各谕令知之。　　

○又谕、英桂奏、晋省防兵。势难抽调赴陕。并请饬定援陕京兵饷需章程各摺片。晋省沿河各属。与陕豫毗连五百余里。隘口甚多。防兵本形单薄。珠尔杭阿等所带防兵。即著仍留晋省。毋庸调赴入关。知府李庆翱为守土之员。若入陕办理粮台。亦恐呼应不灵。而于晋省防务。转无责成。著毋庸随同成明赴陕。饷需章程。英桂所奏援照成案。步兵月给银四两五钱。马兵月给银六两。马队兵丁月给银七两二钱。既有奏定章程。何得率请加增。致启浮冒之渐。著即照英桂所奏办理。毋庸饬部核议。成明于到晋后。屡奏进兵情形。毫无定见。著即迅速渡河。驰赴潼关。先行入陕。俟胜保援军到后。随同相机攻剿。不准以浮词饰说。迁延观望。晋省防务。系英桂专责。珠尔杭阿等兵。既准留于该省。惟在该抚善于布置。著即督饬各员。认真防堵。设有疏虞。惟该抚是问。将此由六百里各谕令知之。　　

○署河南布政使按察使王荣第丁忧。以开归陈许道王宪为按察使署布政使。　　

○癸卯。谕内阁、毛鸿宾奏、请饬各路带兵大员。将因事撤遣及告假回籍勇弁。给与执照。并知照地方官。以备查核等语。军兴以来。各路军营召募兵丁。不下数十万人。其志切同仇。杀贼立功者。固属不少。亦有曾充匪类。为乡里所不齿。一经投效。渐保官阶。该勇弁恃有护身之符。辄告假回家。俨然以职官自命。不受地方官约束。甚至野性未驯。复萌故熊。地方官既无可稽考。各团练虽有闻见。亦且畏势而不敢言。党与渐多。扰害乡里。亟应严行查办。以杜乱萌。嗣后各路统兵大员所辖勇丁。无论保至何项官阶。凡因事撤遣。及告假回籍者。均著给与执照。将事由限期。开载明白。一面行文知照各该地方官。以备查核。如该勇弁等有倚势作威。藐法横行情事。该地方官即与齐民一体查办。毋得以曾经打仗。稍事优容。其有未经告假。私行回籍者。既无执照。又无各营咨会。即著照逃勇例从重惩办。以肃军律而靖闾阎。将此通谕各路统兵大臣、暨各直省督抚知之。　　

○谕议政王军机大臣等、严树森奏、陕省汉回构衅实在情形一摺。据称汉回互斗。西同等处。焚杀日甚。若甘肃等省回民。因而生心。川匪从中句结。发逆又复回窜。势必全省糜烂。请饬瑛棨选派素洽民心之牧令。带同汉回公正官绅。前往理谕。一面严催多隆阿速入武关。相机征剿各等语。所奏与现办机宜。均相吻合。现在回匪势极鸱张。非大兵痛加剿洗。不足以张挞伐。至议抚一层。亦必须将凶悍匪徒。悉行歼戮。其余慑以兵威。始能望风解散。消患已形。以眼前事势而论。正非区区口舌所能为功也。严树森谊殷桑梓。有所见闻。自应如此陈奏。以后如有续接信函。关系陕省确实情形者。并著随时具奏。将此由四百里谕令知之。　　

○又谕、毛鸿宾奏、防剿黔匪。连获胜仗。并楚粤官兵。会剿恭城匪党。现在肃清。并堵御张羔友等股匪情形一摺。黔匪自窜陷天柱邛水青溪各城。扰及湖南晃州属之凉伞贡溪一带。经湘军连次剿办。究未大受惩创。现在石阡等处数百里闲。无处无贼。前谕韩超等派兵会同楚军攻剿。何以至今未见黔省派兵。田兴恕是否出省。如此因循怠玩。置军务于不顾。殊出情理之外。著即酌派官军。前赴石阡等处相机进剿。将失陷等城。次等规复。毋令蔓延。该省与湖南处处毗连。现在周洪印等驰抵晃州。即著毛鸿宾迅饬在事员弁。通筹布置。越境会剿。以靖边防。其赵焕联等五营兵勇。并著催令前往。傥铜仁有警。仍当分投堵剿。毋稍松懈。粤西恭城土匪。虽已肃清。而平乐尚属吃紧。前据刘长佑奏称、亲赴莲塘察看军情。妥为布置。该抚办事稳练。务将被胁猺人。设法解散。以孤张逆之势。会合毛鸿宾所派之军。迅速歼除。湖南粤西。唇齿相依。应解军饷。毛鸿宾务即筹拨毋稍迟误。将此由六百里各谕令知之。　　

○以故大学士桂良举殡在即。命恭亲王带领侍卫十员。往奠茶酒。　　

○予河南军营病故户科给事中陆秉枢祭葬恤荫。　　

○甲辰。谕内阁、光禄寺少卿董元章奏、请饬整顿京营。稽察保甲等语。京师为辇毂重地。五方辐凑。良莠不齐。各城地面。必须严密稽查。方足以清奸宄。前经降旨。八旗地方。各按界址。由巡城御史与步军统领衙门表里稽查。并令八旗满洲蒙古汉军都统。各按本旗所属地面。认真查察。数月以来。仍未见大加整顿。此等紧要公事。日久尚未办有端绪。实属玩泄。著懔遵前旨。实力办理。并将各营积习。力为埽除。各该衙门堂官。仍须互相纠察。如有派委之员及地面官等奉行不力。即行从严参办。五城御史。有稽察巡防之责。著将团防保甲。迅速详定章程。认真办理。傥或日久懈生。毫无实际。必将该管各官。从重惩处。决不宽贷。　　

○又谕、都察院奏、盛京兵部解任侍郎讷尔济、遣抱告以案结无期等词。赴该衙门呈递。咸丰九年。驿丞李滋山等遣驿丁王永祥、揭告首驿于国宝克扣马乾一案。经先后派交玉明、和润等、审办。迄今四年有余未经奏结。殊属延玩。兹据讷尔济呈诉。案内银钱等项。均经讯明。惟陋规一节。因已故侍郎煜纶、现任侍郎联康、均照旧供应。该承审官故意迟延不结。致解任郎中庆龄、海绵、相继病故等情。案关解任大员呈诉承审官结案迟延。并牵涉现任侍郎有沿用陋规情弊。虚实均应彻底根究。著玉明、和润、一并严讯确情。按律定拟。迅速具奏。抱告存善、该部照例解往备质。　　

○又谕、前因庆端奏参福建带兵参将蔡润泽延不到防。降旨革职发往新疆效力赎罪。兹据庆端奏称、林文察军营员弁。不敷调遣。该革员久历戎行。熟悉各路情形。且参革后随军进攻。尚知愧奋。恳请暂缓发遣等语。蔡润泽著准其暂缓发遣。留于林文察军营。戴罪效力。傥或不能得力。即行起解。如有贻误军情等事。即著于军前正法。毋稍姑容。　　

○谕议政王军机大臣等、都察院奏、陕西绅士李应选等、遣抱告赴该衙门呈诉一摺。据称陕省被匪窜扰。渭南大荔等处。回匪倡乱。西安府属之临潼富平等处。同州府属之华阴朝邑等处。共十七州县。均被焚杀。五月初八日。前副都御史张芾带文武员弁。前往安抚被拘。闻已于十二日遇害。员弁亦遭毒手。援兵至今未到。合省生灵。呼吁无门。止得来京沥恳等语。前因陕省贼势狓猖。多隆阿等军。隔于贼南。一时不得赴陕。谕令胜保统领全军。进关援救。该大臣膺兹重寄。自应闻命遄征。迅除丑类。该匪肆意焚掠。残害官民。惨杀至数十万之多。实属罪恶贯盈。必当痛加剿洗。先除首恶。再抚善良。以慰该绅士等之望。若该回等闻胜保兵到。前来乞抚。断不可先行允许。致贻无穷之患。张芾久无下落。自系被害。其实在情形。并著胜保到陕后。会同瑛棨详查具奏。瑛棨仍当固守待援。俟胜保兵到。合力夹击。以期一鼓殄除。原呈著钞给阅看。将此由六百里各谕令知之。　　

○又谕、耆龄奏、行抵浦城防所。业经庆端将闽省援浙各军。移交接统。总兵秦如虎等、节次由青田等处剿贼获胜。温郡肃清。收复松阳宣平。贼窜金华。现在处州贼势已衰。大股悉聚金华境内。亟应乘机进剿等语。耆龄由广赴闽。沿途迟滞至数月之久。现在驰抵浦城。接统庆端所部各军。本日复经＜??闲＞放闽浙总督。膺兹重任。应如何矢发天良。力图报称。著即督饬秦如虎、吴鸿源、林文察等军。及所带粤勇。规复处州郡城。直偪金华。大张挞伐。联络衢郡楚军声势。与左宗棠会合。分路夹击。以为恢复全浙之计。遂昌收复之后。汤溪龙游两县。尚有巨股逆匪屯聚。迅即催督林文察与已革道员寥士彦等军。奋力进攻。此处一经得手。即与衢州声息相通。缙云甫经收复。又为另股逆匪窜入。亦即饬令道员苏镜蓉激励民团。迅图埽荡。温处剿贼。尚为得手。各属民团。义旗竞举。耆龄等务当迎机鼓舞。毋得稍有遏抑。以顺人心而作众志。闽省边境。如福鼎等处。与浙江边界毗连。仍须防贼突窜。以固疆圉。庆端现放杭州将军。一时不能到任。著即暂留闽省防所。帮同耆龄筹办防剿。台湾彰化匪徒未平。总兵曾玉明等带兵已抵鹿港。设法进攻。并著饬令该总兵等迅图蒇事。耆龄另片奏、军务布置稍定。即行晋省等语。浙省军务。正当吃紧。该抚甫经到防。正当策励诸军。迅筹进剿。岂可稍涉松劲。所有交查各件。既经派员赴省访查。尽可与徐宗干往返咨商。迅速查明。确实具奏。该督即毋庸回省。一意剿贼。以副委任。将此由六百里各谕令知之。　　

○以闽浙总督庆端为杭州将军。广东巡抚耆龄为闽浙总督。　　

○以喀什噶尔剿匪获胜。赏署换防总兵官福珠淩阿花翎。　　

○乙巳。彗星见西北方。　　

○上诣观德殿几筵前供奠。　　

○谕内阁、本日兵部带领引见之捐复二等侍卫福成。前派带兵防堵。因病请假。经绵勋奏参革职。似此恇怯取巧之员。岂容滥予捐复。备充宿卫。福成著不准其捐复。所捐银两。该部即行掷还。　　

○又谕、曾国藩奏、安徽巡抚李续宜丁忧。应否赏假。抑或准其开缺。请旨一摺。李续宜自＜??闲＞任巡抚到来。办理一切。深合机宜。当此军情吃紧之时。势难暂令离营。该抚现丁母忧。著即在军营穿孝。改为署理巡抚。毋庸赏假回籍。加恩赏银八百两。由该员原籍湖南省藩库给发。经理丧事。并著毛鸿宾饬令该地方官妥为照料。墨绖从戎。垂诸古训。李续宜至性纯笃。谅必能体朝廷军务为重。不得已而破格夺情。移孝作忠。以副委任。其毋再行渎请。仍俟军务完竣。准其奏请补行回籍终制。俾遂孝思。　　

○谕议政王军机大臣等、曾国藩奏、安徽抚臣闻讣丁忧。应否赏假回籍一摺。从前胡林翼在湖北巡抚任内丁忧。曾经给假两月回籍。并令穿孝百日后。仍行署理巡抚。此时皖省军务方殷。防剿事宜。头绪纷繁。较胡林翼在鄂时情形。尤为紧要。李续宜若回籍两月。则皖北军务。无人统摄。深虞大局稍有松劲。朝廷因李续宜威望素著。倚畀甚殷。且皖北军务。乏人更替。不得不仍令署理抚篆。所有安徽巡抚关防。仍著曾国藩交还李续宜接收。毋稍迟误。另片奏、鲍超克复甯国后。现经该大臣檄令进攻东坝等处。鲍超一军进取机宜。即照所拟办理。仍须速饬前进。毋任久稽时日。防庐之师。曾国藩已咨覆官文。仍令石清吉驻守。毋庸南渡。多隆阿、雷正绾等军。止令其剿办豫省南阳一带贼匪。谅不久即可蒇事。以后多隆阿等军。或须驻防庐郡一带。或须赴江南会同进剿。均著曾国藩酌量调度。迅速奏闻。将此由六百里各谕令知之。　　

○两江总督曾国藩等奏、福建水师提督杨载福、请更名岳斌。报闻。　　

○以河东河道总督黄赞汤为广东巡抚。未到任前。仍以两广总督劳崇光兼署。以山东巡抚谭廷襄暂署河东河道总督。　　

○西甯办事大臣毓科因病解职。调乌什帮办大臣玉通为西甯办事大臣。赏乾清门侍卫伊昌阿副都统衔。为乌什帮办大臣。　　

○予安徽各属阵亡殉难绅民妇女二千一百五十四名口分别旌恤如例。　　

○丙午。仁宗睿皇帝忌辰。遣官祭昌陵。　　

○谕内阁、议政王军机大臣会同礼部奏、拟请举行升祔典礼一摺。本年九月初九日。皇考文宗显皇帝皇妣孝德显皇后梓宫。奉移山陵。距永远奉安之期。为时尚远。皇妣孝德显皇后神牌。已于咸丰三年。照例供奉奉先殿。皇考文宗显皇帝神牌。若俟永安山陵后。始行同时升祔。□山戊不□月稽迟。殊无以妥先灵而昭诚敬。朕心实有未安。文宗显皇帝神牌。即于奉先殿神库内择吉恭制。并谨将孝德显皇后神牌漆饰改题。恭书庙号。一并先行升祔奉先殿。俟将来山陵永远奉安礼成后。再行升祔太庙。该衙门其详查典礼。敬谨遵行。　　

○又谕、钦差大臣科尔沁博多勒噶台亲王僧格林沁、公忠素著。威望聿隆。著统辖山东河南全省军务。并调度直隶山西两省防兵。直隶山东河南山西各督抚提镇以下各官。及正白旗汉军副都统遮克敦布、礼部右侍郎毛昶熙、署漕运总督吴棠、均归节制。其蒙亳徐宿等处防兵。并著一并调遣。所有剿匪事宜。即著会商钦差大臣李续宜妥为筹办。肃清北路。迅奏肤公。该大臣其钦承朕命。毋许固辞。　　

○谕议政王军机大臣等、恭亲王等奏、遵议改设长江通商大臣一摺。各国于沿海五口通商。历年已久。均有旧章可循。而长江上下。计有二千余里。地处腹心。事关创始。自应将通商大臣改驻长江。著曾国藩于镇江金陵或汉口九江察度形势。择一扼要之处。咨商薛焕酌量具奏。至通商大臣廉俸。以及委员差役。并沿江口岸应否设立行馆之处。即著曾国藩、薛焕、悉心核定。廉俸于何处支给。委员差役应设若干。务当核实议定。未可稍涉浮冒。其上海及长江一带。中外交涉事件。固应归通商大臣专管。而粤闽浙三省事务。通商大臣亦应兼理。以免歧异。薛焕现在办理比利时国换约事宜。著于事竣后。或亲赴长江。沿途察看。或江面尚难行走。即由曾国藩酌定。会同具奏。候旨遵行。原摺著钞给阅看。将此由五百里各谕令知之。　　

○又谕、谭廷襄奏、剿办教幅各匪情形。请仍暂驻兖州。兼顾沂州一摺。前因该抚奏称、先剿兰费一带幅匪。再行会合夹击教匪。兖州距兰费较远。是以谕令该抚仍遵前旨。驻扎兖州适中之地。以期东西兼顾。兹据奏称、教匪累次出掠。势甚猖獗。已派队驻扎邹县。扼其西路。教匪倚凤凰山为巢穴。闻有山口数处。为出没要区。若派得力员弁。严密堵遏。毋令出掠。必成坐困之势。再行设法进攻。剿办更易为力。沂州匪围。闻不下数百处。虽进攻闲有斩捦。究未大受惩创。著谭廷襄派拨兵勇。并各路防兵。迅图殄灭。该抚仍当权衡轻重。酌度适中之地驻扎。以期居中调度。呼应较灵。云谷山匪巢里围未克。会匪王广继遁入费县一带。并著咨会德楞额等力图攻克。将逃踞各匪。悉数歼除。毋令蔓延为患。另片奏、大名县人王叔喆、在馆陶县办理团练。纠党多人。在临清州所属之尖庄下堡寺亮团。经该州知州掩捕逃逸。前据文煜奏、威县余匪聚众。意在下堡寺会齐。是否该练众人数过多。骇人听闻。抑另有股匪啸聚。著文煜、谭廷襄、确切查明。不可含糊了事。王叔喆办理河东河西团练。据称良莠不齐。难保无匪徒溷迹其中。希图滋事。著一并查明覆奏。傥王叔喆办理未协。即将该练总撤退。另派公正绅士。将练众妥为钤束。毋令散漫无纪。别滋事端。将此由五百里各谕令知之。　　

○又谕、胜保、郑元善奏、南阳郡围已解。发逆西窜。现已督军绕出贼前。尽力兜剿一摺。据称逆匪围扑南阳。总兵图塔纳等协力固守。经胜保、郑元善、调派王佐臣、卢得胜等、督兵援剿。湖北襄阳道金国琛越境来援。图塔纳等出城夹击。贼势不支。败向西北山中逃窜。城围立解等语。此股贼匪。一闻大兵云集兜剿。即纷纷奔窜。难保不乘虚复入陕境。胜保已饬成禄等星夜改道。由卢氏灵宝阌乡绕出贼前迎剿。即饬令痛加截击。该大臣既由襄城前进。自可直趋陕州。径入潼关。著即督饬各军。奋力截击。并著郑元善严饬卢得胜等军。视贼所趋。跟踪追剿。俾该逆喘息不定。则殄除较易。胜保等所称多隆阿一军。亦必由西南追蹑。惟正西一面。与秦接壤。现尚无兵扼截。多隆阿现在驻军何处。著官文酌量缓急。即饬该将军督率所部。扼要截剿。雷正绾一军。现在随枣。并著官文飞饬该镇绕出贼前迎击。郧西防兵。相距较近。著官文一并酌量调派。飞速堵遏。金国琛所带兵勇。已抵南阳。即可乘此声势。会同郑元善派出各军。并力攻剿。务将此股逆匪。悉数歼除。毋令窜入秦中。句结回匪。蔓延为患。潼关扼秦豫之冲。胜保入关以后应否酌留兵弁驻守。著胜保、郑元善、会商妥为布置。总兵马升已＜??闲＞放太原镇。晋省防务吃紧。且少统兵大员。著胜保即饬该总兵速赴新任。以专责成。陕省望援甚急。本日已明降谕旨。命胜保督办陕西军务。该大臣膺兹重寄。必当奋勉图功。大张挞伐。不令楚军独擅其长。实所深望。其南阳府城文武员弁。固守待援。不无微劳足录。著胜保、郑元善、择尤酌保数员。毋许冒滥。将此由六百里各谕令知之。　　

○命钦差大臣兵部左侍郎胜保督办陕西军务。　　

○丁未。谕内阁、御史庆保奏、请清厘庶狱。以祛时疫一摺。据称入秋以来。疫气未除。问刑各衙门监押人犯。屡被传染。不能及时拯救。日有监毙等语。近来问刑衙门各司员。往往性耽安逸。积压案牍。任听书差得贿舞弊。案内人证。一再提讯。永远不结。甚至株连无辜。羁禁囹圄。累月经年。任令毙命。以致愁苦之气。上干天和。实堪痛恨。著刑部步军统领顺天府各衙门。将斩绞军统徒犯以下。赶紧清厘。如有待质应讯之人。饬司坊各官取保后。迅速传讯。次第结案。傥该司员等仍前积压公事不办。即著各该堂官严行参处。以示矜恤而迓祥和。　　

○又谕、左宗棠奏、官军攻剿衢州东南北三路贼垒。地方一律肃清。并绅民兵勇。克复台州甯波郡县情形各一摺。逆首李侍贤纠党由龙游等处上窜。经左宗棠督军分路进剿。先将莲花洋塘等处贼垒攻破。复将里外黄等处贼匪击败。蹋毁贼垒三十余座。衢州东南两路贼垒。亦一律蹋毁。地方肃清。剿办尚属得手。著左宗棠亲督各军。由龙游等处进剿。次第克复各城。其台州绅民倡义讨贼。旬日闲连复郡县。毙贼五六万名。贼目李鸿钊等悉就捦斩。该绅民等敌忾同仇。深知大义。殊堪嘉尚。著左宗棠传旨嘉奖。甯波郡县各城克复情形。前据李鸿章、庆端、先后驰奏。兹据左宗棠派员前往。即著饬令在事员弁。迅速进攻。所有台州等处出力绅民兵勇。并著查明酌保。候旨施恩。用昭激劝。　　

○又谕、前据巡抚毛鸿宾、御史华祝三、先后奏参贵州提督田兴恕奏报不实。纵寇殃民等情。当经降旨交骆秉章秉公查奏。嗣据该督奏称、田兴恕自接任钦差大臣、署理巡抚印务后。意气骄盈。行为乖谬。被参各款。定非无因等语。田兴恕从前由湖南转战入黔。历著战功。其过人之才。良可爱惜。是以仅令其缴回钦差大臣关防。毋庸署理巡抚。仍以提督剿办贵州苗教各匪。被参各情。悉置不问。原冀保全始终。使知悛改。该提督如果感激殊恩。自应奋勉图功。力赎前愆方不负训诲成全之意。乃自上年十二月闲。谕令带兵出省。迄今半载有余。而铜仁石阡等府。匪踪遍地。竟未派兵攻剿。该提督安驻省垣。养尊处优。不复亲历行闲。并不遵谕旨。杀害外国传教并内地民人多命。虐及无辜。如此任性乖张。总由田兴恕恃恩骄恣。年少志满。不可不严行惩创。田兴恕著先行交部议处。即著驰赴四川。交骆秉章差遣。仍一面听候骆秉章会同崇实等秉公查办。　　

○谕议政王军机大臣等、曾国藩奏、妥议西兵助剿。并鲍超克复甯国府城。历陈林福祥等先后赴浙。李鸿章奏、官军进攻青浦。并金山设守情形。及厘定镇饷章程各摺片。前因发逆攻扑青浦嘉定二城。西兵遁走后。有秋闲调印度兵助剿之说。谕令曾国藩等先事豫防。兹据曾国藩奏、细察洋人调兵一说。当是解嘲之词。如查询果有其事。请申大义以谢之。陈利害以劝之。令总理衙门与住京公使。委曲商搉各等语。筹画甚合机宜。著俟探询确实。再行密谕该大臣妥筹办理。鲍超一军。既已克复甯郡。自可由东坝等处。与曾国荃会师金陵。曾国藩既不虑孤军寡助。似大局已有把握。深堪欣慰。据李鸿章奏、秋冬以后。贼势不支。恐并出南岸。就食于里下河州县。所言不为无见。多隆阿、雷正绾等、应否分拨一军。前往扼扎之处。并著曾国藩妥筹具奏。又据李鸿章奏、据苏州投诚之刘万东供称、洪逆于六月二十八日由南京挈眷来苏。李秀城自率群贼往金陵救援。如所供果实。是贼势已形衰散。著曾国藩速饬曾国荃等设法进攻。迅图克复。该逆巢穴既破。则苏郡踞匪。势成釜底游魂。其林福祥、米兴朝、恒起等。据左宗棠奏、该员已先后赴营投到。惟况文榜、吴再升、陈步高、贵廷芳、尚未解到。请饬速解。已谕令左宗棠就近审拟办理。除贵廷芳、陈步高二员。本日据曾国藩奏、现经解到皖营。即著曾国藩讯明分别惩办外。其况文榜、吴再升二员。并著李鸿章查明速解左宗棠军营。李鸿章密饬参将李恒嵩、探明进攻青浦路径。派令程学启等各率所部进攻。又调华尔由松江带兵来会。兵力不为不厚。著即激励该员弁等直抵城下。务将青浦县城赶紧克复。其金山卫城。并著严饬知府潘鼎新等慎密防守。卫城东面海塘。被潮冲激。势甚危险。即著照该署抚所议。筹借款项。分别修筑。至镇江军饷。以沿江厘捐、上海协饷、口岸盐厘、为三大宗。除照向章拨给各营外。所有各项进款。以五成归镇营。四成归水营。其余一成。提为水陆两营制造军火。并台局委员用费。均著照该署抚所拟办理。将此由六百里各谕令知之。　　

○又谕、李鸿章奏、请严饬水师镇将。防守江面。并前调之红单等船。请即停止一摺。甯国郡城。业经鲍超克复。该提督已由东坝等处。会合曾国荃各军。进攻金陵。该逆被剿穷蹙。势必渡江奔突。里下河各州县。亟宜严密设防。以保完善。著都兴阿等速饬水师镇将员弁。将通靖泰兴各口岸。实力防御。昼夜梭巡。毋得稍有疏虞。致该匪乘闲偷渡。至所调红单等新船入江。而旧船仍未能即撤。现当苏饷艰窘。势难再议增添。且红单船水勇。多系粤省亡命之徒。与粤匪难免熟习句通等事。前此江南用之。有害无利。当此军情得手。大局已有转机。尤宜慎益加慎。都兴阿向能通筹大局。著察看情形。如前次奏调红单等船四十号。可以无须来江。即著迅速一面奏请停止。一面行文广东督抚。截追回粤。再来鸿章片奏、沿江自仪徵至通海各口。该水师镇将。自行设卡三十余座。如能滴滴归公。当可敷用。而近来所收。月不过二三万两等语。著都兴阿严加整顿。饬令该镇将等核实收放。严禁侵渔中饱等弊。以裕饷需而资接济。将此由六百里谕令知之。　　

○又谕、左宗棠奏、攻剿衢州三路贼垒。地方肃清。并台州甯波郡县克复。温郡渐次安堵各一摺。览奏甚为欣慰。逆首李侍贤、倚金华为老巢。严处为掎角。该抚本拟由严州进规省垣。现因龙游等处。贼党分布。拟先撤其藩篱。犁其巢穴。然后分兵严处。以收破竹之效。随机决策。甚合机宜。即著由龙游等处进剿。若金华克复。则规取省城。更易得手。刘培元一军抵浙后。造船调炮。添设水师。亦属军行必不可少。即檄令妥为办理。该抚既知苏镜蓉、吴琮、最为出力。布兴有等颇能剿贼。不妨奏请奖叙。藉以收拾人心。不至气竭情涣。甯波虽地处海滨。而于筹饷尚足取资。本日已将史致谔＜??闲＞放甯绍台道。即著饬令将税厘事务。妥为经理。前据庆端奏称甯波克复。系道员张景渠、知府林钧、会同办理。张景渠既经革职拏问。林钧尤不协民情。著一并革职查办。另委贤员接署。得与绅士联络。于筹饷防守。更为可恃。傥饷项可筹。即于楚军内酌派前往。以资进剿。另片奏、米兴朝等到营。分别审办。并湖郡失守。自请严议等语。米兴朝等逃溃滋扰各情。已属罪无可逭。而林福祥以方面大员。靦然投贼。尤为罪不容诛。著左宗棠于审明后应正法者。一面传旨先行正法。一面奏闻。庶丧心昧良之员。不至久稽显戮。陈步高、贵廷芳二员。已经李鸿章解交曾国藩军营审办。如应有质讯之处。即行咨询。毋庸解赴浙江。况文榜、吴再升二员。已谕李鸿章迅解浙营。湖郡虽系该抚统辖之地。而隔于形势。无从救援。情属可原。所请交部严议之处。著加恩宽免。其失守情形。并赵景贤等下落。即著查明具奏。将此由六百里谕令知之。　　

○又谕、前据总理各国事务衙门奏、田兴恕起意杀害传教民人等情。当经谕知骆秉章等派员密查。尚未据详查覆奏。因思此事关涉国体。若徇外国人之请。将中国带兵大员即行惩办。转足以长其骄。而田兴恕自二月闲谕令出省剿贼。迄今半载。贵东遍地皆贼。并无一兵进剿。闻其行步须人扶掖。若不稍加薄惩。无以示儆。因降旨将该提督交部议处。饬赴四川差委。著骆秉章即令将石逆悉数歼除。用赎前愆。既可以杜洋人之口实。而于整顿军务。亦有裨益。该提督才堪造就。素为骆秉章所用。若经此次磨折。或能愧悔悛改。亦未始非教诲成全之道。此时需材孔亟。著骆秉章檄调赴川。细心察看。如果奋勉图功。不敢任性妄为。即著随时具奏。傥竟不能得力。亦著据实驰陈。贵州提督一缺。甚关紧要。著骆秉章咨商韩超。于赵德昌、沉宏富等员内。何人相宜。一面檄令暂行护理提篆。一面具奏。江忠义刚愎嗜利。闇于大体。虽不足当封圻之任。而于田兴恕军营。闻尚联络。令接统其众。带兵剿贼。或可胜任。著毛鸿宾即饬赴黔。署理提督篆务。以资统率。该员现在楚省带队。能否赴黔。并著迅速具陈。再据左宗棠奏、蒋益澧自广东发禀。所部十七营。已早抵湖南。现在浙省温台衢甯等郡县。均已收复。左宗棠亟盼援兵攻剿金华。著毛鸿宾迅将蒋益澧所部十七营饷需。迅速筹备。催令拔营前赴浙江。听候左宗棠调遣。其蒋益澧欠饷。并著劳崇光克期筹给。俾得迅速起程赴浙。毋许再行延缓。将此由六百里各谕令知之。　　

○先是礼科给事中卞宝第奏、军务未平。请饬定逃官议罪章程。命议政王军机大臣会同刑部议奏。至是议上。嗣后各省督抚提镇。除失守州县。仍照统辖兼辖旧例。交部议处外。如遇省城及驻扎地方。不行固守。辄即闻警先逃者。即照失陷城寨本律。拟斩监候。声明情罪重大。应即处决。仍请旨定夺。傥情罪重大。必须于军前正法者。应请旨即在军前正法。如有必须研讯情节。再行定罪者仍拏问来京审讯。其寻常失守一城一寨。并无闻警先逃情事者。仍照各本律办理。从之。　　

○以藉差规避。革浙江道员梁恭辰职。永不叙用。　　

○赏澹泊敬诚殿讽经喇嘛银。　　

○予故署陕甘总督户部尚书沈兆霖入祀贤良祠。
  </div>
  <div class="pagination">
   <a href="清实录同治朝实录_page61.html">
    上一页
   </a>
   <span>
    ...
   </span>
   <a href="清实录同治朝实录_page57.html">
    57
   </a>
   <a href="清实录同治朝实录_page58.html">
    58
   </a>
   <a href="清实录同治朝实录_page59.html">
    59
   </a>
   <a href="清实录同治朝实录_page60.html">
    60
   </a>
   <a href="清实录同治朝实录_page61.html">
    61
   </a>
   <span class="current-page">
    62
   </span>
   <a href="清实录同治朝实录_page63.html">
    63
   </a>
   <a href="清实录同治朝实录_page64.html">
    64
   </a>
   <a href="清实录同治朝实录_page65.html">
    65
   </a>
   <a href="清实录同治朝实录_page66.html">
    66
   </a>
   <a href="清实录同治朝实录_page67.html">
    67
   </a>
   <span>
    ...
   </span>
   <a href="清实录同治朝实录_page63.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
