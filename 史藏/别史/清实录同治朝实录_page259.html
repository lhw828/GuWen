<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 259 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 259 页/共 505 页</h1>
    <div class="content">○予河南各属阵亡殉难绅民妇女一千五百七十六名口分别旌恤如例。　　

○癸未。吉林将军富明阿奏、查办禁山内穵金浮民。得旨、所奏老金场人数较多。难以驱逐。著恪遵叠次谕旨。妥筹安置之法。毋得以移出界外各安生业空言。致贻后患。　　

○甲申。谕军机大臣等、李鹤年奏、张牛两逆。分股西窜。已至新野邓州。任赖股匪。由新郑禹密。窜至襄城以南。现饬豫军分投追剿一摺。张牛两逆。经马德昭、宋庆等军。乘胜疾追。颇有斩获。该抚因北面吃紧。调回马德昭一军。现止宋庆一军追截。兵力殊形单薄。该匪现由邓州往西南奔窜。著官文、曾国荃、督饬各将领分路扼守。一面派兵出境。与豫军合力兜剿。尽歼丑类。免致入境滋扰。更为妥善。曾国荃已扎德安。务当审机度势。妥筹调度。任赖一股。由许禹窜至襄城。陕汝一路。门户洞开。毫无准备。马德昭一军。势难兼顾。著曾国藩迅饬周盛传、潘鼎新等、督饬诸军。实力进剿。毋任该匪西窜。致剿办又形棘手。李鹤年另片奏、朱仙镇至黄河南岸。地系飞沙。旋挖旋圯。现以六营兵勇。先行试办。不能以全力从事。自系实在情形。著即照所陈办理。如兵力不敷。或添募勇丁。藉资防剿。前敌之兵。未可再行抽调。将此由六百里各谕令知之。　　

○以四川官军越境剿办滇匪出力。予总兵官李有恒优叙。知县李岳恒等以同知直隶州知州用。并赏花翎。余升叙有差。阵亡外委汪永昇祭葬世职加等。　　

○以贵州攻克席家山等处贼巢。赏参将毛际惠巴图鲁名号。余加衔升叙有差。予阵亡参将王春福、守备陈仕林、把总雷裕泰等、祭葬世职加等。　　

○予贵州娄寨阵亡千总谭应隆祭葬世职。如都司例。建惠祠。　　

○乙酉。谕内阁、巡视北城御史景云、给事中王宪成奏、坊官承缉重案。限满无获。请予革职一摺。北城吏目庄椿龄、承缉新顺铺黟张二被劫砍伤身死一案。一月限满。赃贼无获。实属缉捕不力。著即行革职。以示惩儆。王宪成另摺奏、声明则例。请将外七门关厢以内劫盗杀人之案。照内九门劫案。一月赃贼无获。即行题参等语。著照所请行。　　

○又谕、麒庆奏、查办失守之知县。援案定拟一摺。热河朝阳县街。前被马贼阑入。知县庆康未能设法守御。经麒庆奏参撤任。兹据讯明该员于攻复县街后。摉捕余匪多名。并筹办善后事宜。不遗余力。该处绅民。亦深爱戴。请将该员革职暂行留任等语。庆康著照所请革职暂行留任。麒庆另片奏、庆康前在平泉建昌一带。缉获匪犯多名。请宽免该员革职留任处分等语。著不准行。　　

○谕军机大臣等、张之万奏、上南河厅猝出险工。分投抢办。请饬豫省筹拨银两一摺。本年河流异常盛涨。上南厅紧抱南岸。溜势侧注。正当其冲。以致胡家屯等六堡堤埽蛰塌。情形极为危险。现经张之万相机抢护。而六堡之长。一时同生巨险。镶新补旧。需款甚繁。当此工程万紧之时。若用项不敷。恐难一律稳固。著李鹤年迅饬藩司。将奉拨未解银两。源源拨发。毋许延宕。以固要工。张之万仍当严督在工员弁。设法抢护。化险为平。不得稍有疏懈。将此由四百里各谕令知之。　　

○又谕、麟兴等奏、筹办进剿官兵应需乌拉驼马等项。并扼要添防。及训练各军。文盛等奏、拨兵候调、历陈俄国变乱情形各一摺。前调内地征兵二千五百名。应需驼马等项。麟兴等拟令扎萨克图汗、赛因诺颜、两部落。凑备马一千七百匹。驼八百五十只。向导兵三百四十名。派赴西南两路三十四台站。以备支应。均著照麟兴等所议办理。如该两部落任意推延。即著指名严参。其官兵应行分起行走。并裹粮前进之处。并著麟兴等咨会廉至照办。俾免贻误。官兵备战马匹。若由张家口沿途牧放。送到科城。不惟有需时日。且恐遗失倒乏。著奎昌、明瑶、在于该城附近。赶紧采买膘壮马数千匹。俾该官兵到防应用。较为径便。所需马价银两。即于解到科城饷银内动用。归军需项下报销。乌里雅苏台所属三十四台站。应备廪羊等款。并西两部落训练蒙兵饷需。已谕令户部速为筹拨矣。麟兴等调拨扎萨克图汗等部落兵数。与李云麟前奏小有参差。其应如何相机调拨。及防守德德库鄂博等处之处。著李云麟会商麟兴等。妥筹调度。其东两部落应调各兵。著文盛、阿尔塔什达、即照麟兴前调之数。赶紧挑选。并配齐军火驼马锅帐等项。迅速派赴乌城。听候调遣。文盛等奏、据章京庆徵禀称。俄国廓米萨尔丕飘斯、面称伊国逸出罪人九百名。在城南边界肆扰。又有帕勒雅克三千人反乱。伊国已派人防守各口等情。与本日麟兴等奏俄国边界滋事情形。大略相同。惟廓米萨尔领事官等来文。及俄国卡伦人等所言伊处反乱情形不同。俄人狡诈性成。恐其别有诡谋。著麟兴、车林敦多布、文盛、阿尔塔什达、各饬派出官兵。认真防范。不可稍涉疏懈。车林敦多布奏、筹办地方情形。愿自备资斧。赴乌属西南游牧紧要地方。巡查训练等语。车林敦多布、前已有旨令其督率蒙兵。随同李云麟剿贼。仍当懔遵前旨。随同李云麟驰赴古城进剿。毋得以巡查游牧等词。藉端推诿。另片奏、喀尔喀四爱曼应派蒙古兵各一百四十三名。已饬各照数点派。即著带赴李云麟军营。听候调遣。以后遇有地方公事。紧要军情。仍应会衔具奏。期于和衷共济。李云麟惟当懔遵七月二十四日寄谕。督率各军。迅赴古城。妥筹剿办。以副委任。将此由六百里各谕令知之。　　

○上以祭社稷坛。自是日始、斋戒三日。　　


大清穆宗继天开运受中居正保大定功圣智诚孝信敏恭宽毅皇帝实录卷之一百八十二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治五年。丙寅。八月。丁亥朔。上诣绥履殿问慈安皇太后安。平安室问慈禧皇太后安。至丙辰皆如之。　　

○祭先师孔子。遣大学士周祖培行礼。　　

○谕军机大臣等、工部奏、请饬催各省积欠硝斤等语。工部火药局硝斤短绌。不敷配造。各旗营所存火药。不敷演放。而各省积欠之硝。为数甚钜。直隶欠解正额硝二十八万斤。短额硝九万余斤。河南欠解正额硝二十八万斤。短额硝九千余斤。山东欠解正额硝四十二万斤。大兴宛平尚欠搭解硝九千余斤。亟应赶紧办解。以济急需。著各该督抚府尹等。按照该部所开欠解数目。严催办运之员。埽数解部。傥再延玩。定将该员等从重惩办。将此各谕令知之。　　

○署陕西巡抚刘蓉奏、防剿吃紧。请将陕省两届大计。一并展缓举行。从之。　　

○甯夏将军穆善善奏、筹计现在军情。先带马队驰赴中卫。布置进剿。得旨、盐固安抚事宜。仍当妥筹办理。不可稍涉大意。该将军现拟驰赴中卫。察看进兵。即著催调各营。统带前进。与杨岳斌之兵联络声势。埽荡逆氛。以副委任。　　

○以山西绥远等城办防出力。赏协领文山花翎。防御常喜蓝翎。余加衔升叙有差。　　

○予甘肃古水营阵亡佐领扒子祭葬世职加等。　　

○蠲缓江西南昌、新建、进贤、新淦、安福、永新、东乡、余干、建昌、安义、德化、德安、瑞昌、湖口、彭泽、丰城、清江、新喻、鄱阳、莲花、二十厅县。暨九江府同知所属被水被旱地方新旧额赋有差。　　

○戊子。祭大社。大稷。遣定郡王溥煦恭代行礼。　　

○上奉慈安皇太后慈禧皇太后幸漱芳斋。侍午膳。　　

○署陕西巡抚刘蓉因病解职。调安徽巡抚乔松年为陕西巡抚。以安徽布政使英翰为巡抚。调广东布政使张兆栋为安徽布政使。以广东按察使李福泰为布政使。　　

○哈密帮办大臣奎章因病解职。赏已革叶尔羌参赞大臣景廉头等侍卫。为哈密帮办大臣。　　

○以候补总兵官姜国仲为直隶大名镇总兵官。以甘肃克复甯夏等城出力。赏提督黄金山、刘定邦、总兵官胡世英、程兴烈、马洪胜、一品封典。协领海禄、巴尔疆阿、博栋阿、额尔庆额、委参领富恒、佐领杨德、兴林、骁骑校赫尔精额、鄂辍尔、副将石玉元、罗承勋、万金荣、参将李复玉、关得胜、钟立春、岳佐福、游击余明正、华闳发、阳凤仙、李考祥、周占魁、董金春、刘崇庆、程泰旺、都司汪永金、黄仕彪、张志春、孙占魁、张寿安、唐玉春、陈全胜、石定邦、李宏林、刘宏发、李大胜、雷万福、李云飞、守备李福友、巴图鲁名号。台吉沙克吉扎布等花翎。守备周炳恩等蓝翎。余加衔升叙开复有差。　　

○以直隶大名堵剿捻匪出力。赏道员段广瀛三品封典。总兵官陈济清巴图鲁名号。副将文瑞、知州李秉衡等花翎。知县余载恩等蓝翎。余加衔升叙开复有差。予阵亡守备刘得福、千总刘得喜、祭葬世职加等。　　

○予河南商邱阵亡县丞刘昌祚、陈桐龄、祭葬世职加等。　　

○蠲缓广东高明、恩平、茂名、灵山、新兴、西甯、化、罗定、八州县被扰地方额赋有差。　　

○己丑。谕内阁、阎敬铭奏、濮州城圩被水。现筹赈济一摺。山东濮州地方。自黄河漫口后。州城久被水浸。居民于南岸筑圩迁避。本年阴雨兼旬。黄流盛涨。致新旧城圩。均被淹没。该处被水灾黎。荡析离居。情殊可悯。阎敬铭现已筹款抚恤。著即督饬该州知州妥为散放。务使实惠均沾。毋令一夫失所。其城北金堤□山戊不□修之费。并著宽为筹备。赶紧兴修。以工代赈。　　

○命孚郡王带领侍卫十员。往奠故寿禧和硕公主茶酒。　　

○以翰林院侍讲徐桐、翁同和、充日讲起居注官。侍讲学士马恩溥、孙毓汶、司经局洗马黄体芳、署日讲起居注官。　　

○庚寅。谕内阁、户部奏、申明定章。请饬遵办一摺。向来各省徵存各库。暨报销余賸。交代实存。并一切核减还借扣完应缴等款。自道光三年严定章程。均应按季列册。报部核销。立法极为周备。乃各该省历任藩司。奉行日久。视为具文。并不依限报部。以致积案愈多。概归悬宕。即如江安等省。未经报销各款。自道光四年起。至同治三年八月。积压将及千万两之多。亏帑长奸。莫此为甚。若不申明旧例。严定处分。何以挽积习而清弊窦。除同治三年八月以前旧款。前已加恩豁免外。著两江总督、漕运总督、江苏安徽各巡抚、严饬各该藩司。迅将豁免以后各款。登记银两。查有无报拨之项。即行造册咨部。以凭核办。嗣后此款银两。如已解司即列入季册。按半年定限。入拨查销。未解司者。严饬催提入拨。不准久存属库。致滋流弊。如各该藩司等仍敢任意延玩。遗漏造册。即著该部查明。严行参处。　　

○谕军机大臣等、御史汪朝棨奏、直东交界枭匪充斥。请严饬缉拏一摺。据称直隶山东等省枭匪。千百成群。抢盐拒捕之案。层见叠出。被扰各商。纷纷上控有案。请饬直隶山东各督抚、暨驻津通商大臣严拏等语。枭匪连年抢劫盐滩。拒伤官役。实为直东等省之患。必须实力查拏。尽法惩治。方足以锄积匪而裕鹾课。著刘长佑、阎敬铭、崇厚、督同该运司等。严饬该州县。按照该御史所指著名匪犯。勒限缉拏。讯明正法。如逾限无获。即行从严参处。至所陈移营弹压。及该管地方文武等禀报迟延处分。查办通贼村庄各节。并著该督抚通商大臣等妥议具奏。原摺均著钞给阅看。将此各谕令知之。　　

○又谕、赵长龄奏、捻逆窜扰豫省。西路空虚恐阑入晋境。请饬李鹤年派兵扼截等语。捻逆分股。窜向襄城邓州等处。渐近西趋。豫省各军。俱在东南追剿。恐该逆乘虚西窜。晋省虽有黄河之险。而山西为完善之区。尤为该逆所垂涎。防堵宜倍加严密。赵长龄现饬副将阎文忠一军。扼扎河干。恐尚未能堵截。著李鹤年探贼所向。如该逆有西窜之势。即饬令各军绕前拦截。毋令阑入晋境。臬司陈湜、现赴河东一带筹办防务。并著该抚知照赵长龄、饬令该臬司严密布置。毋稍发懈。复据大学士倭仁奏、捻匪屯聚朱仙镇。杞县郑州。俱有贼匪出没。河北防务紧要。请饬李鹤年派员巡察等语。捻逆既在杞郑等处。则河北之防。岂可稍懈。乃如倭仁所奏。该州县仅雇民船数只。有人查验。则以此充数。无则仍旧撤去。实属废弛已极。著李鹤年派委妥员。实力巡察。如有仍前玩泄者。即著严行参办。倭仁片著钞给阅看。将此谕令知之。　　

○又谕、德勒克多尔济等奏、请借山西藩库银两。添备运费等语。乌城征兵。需用米石。现由归化城所属之清水厅仓谷内。碾运四千石前往接济。需用驼价较多。该城前因土默特台站护解新疆军饷。曾借提山西藩库银二千两备用。现仅余银一千三百余两。不敷供支其新疆所需军火饷项米面。正值源源解济之时。应用运脚。亦须豫筹添备。著赵长龄于山西藩库内。暂行提拨银五千两。赶紧派员解交德勒克多尔济等应用。此项银两。即著该将军归并前借存银内动用。于年终报部核销。仍俟土默特旗库减成项下。集有成数。即行移解山西藩库。归还原款。将此各谕令知之。　　

○以内阁学士奕庆署理藩院右侍郎。　　

○以镶黄旗蒙古副都统玉亮暂署镶黄旗汉军副都统。　　

○以江西石城县捐输团练。永广学额九名。　　

○以湖北天门县捐输团练。永广学额五名。　　

○以广西浔州生捦逆首姚新淐。予知县徐延旭以知府用。并赏花翎县丞文孔诒蓝翎。余加衔升叙有差。　　

○予甘肃红城被戕云骑尉李逢春祭葬世职。　　

○予江苏长洲等处殉难附生陈儒珍等绅民妇女一百五十一名口分别旌恤。并立祠建坊如例。　　

○辛卯。谕内阁、前据李云麟奏调刑部郎中锡纶随营差委。当经降旨允准。兹据都察院据伊母伊尔根觉罗氏呈称、年老援案留养代奏等语。锡纶著准其留京当差侍养。　　

○钦差大臣曾国藩奏、潘鼎新一军。迎剿获胜。任赖逆股。窜至贾鲁河以西。现仍办理河防。得旨、现在捻踪西趋。防河之议可成。即著该大臣督饬地方官绅。实力修浚。以杜纷窜。并著饬令鲍超等军。往来游击。迅歼丑类。以慰廑念。　　

○以训练火器营马队出力。赏二等侍卫熙拉布副都统衔。　　

○予因公淹没江苏知县谭鳌祭葬恤荫加等。　　

○壬辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　
</div>
    <div class="pagination">
<a href="清实录同治朝实录_page258.html">上一页</a><span>...</span><a href="清实录同治朝实录_page254.html">254</a><a href="清实录同治朝实录_page255.html">255</a><a href="清实录同治朝实录_page256.html">256</a><a href="清实录同治朝实录_page257.html">257</a><a href="清实录同治朝实录_page258.html">258</a><span class="current-page">259</span><a href="清实录同治朝实录_page260.html">260</a><a href="清实录同治朝实录_page261.html">261</a><a href="清实录同治朝实录_page262.html">262</a><a href="清实录同治朝实录_page263.html">263</a><a href="清实录同治朝实录_page264.html">264</a><span>...</span><a href="清实录同治朝实录_page260.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
