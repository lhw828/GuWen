<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 587 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 587 页/共 681 页</h1>
    <div class="content">○以故喀尔喀多罗郡王盆楚克子格勒克颜木聘尔、袭爵。　　

○甲戌。上诣皇太后宫、问安。　　

○上自畅春园回宫。　　

○以都察院左副都御史绰奇、为内阁学士兼礼部侍郎。　　

○免江南海州、山阳等十二州县、并淮安大河二卫、本年分水灾额赋有差。　　

○乙亥。上御太和殿视朝。文武升转各官谢恩。　　

○上幸畅春园。　　

○丙子。谕大学士等曰、吏部引见八月分掣签官员、内有行止不端、出身不正者、著九卿各据见闻陈奏。将所奏之员、即令原品休致。此等人员、不于此时查明、俟到任后、被上司参劾、致缺久悬、于地方甚属无益。嗣后月选官员、掣签后、某人得某缺、人品何如、行止何如之处、著问九卿具摺启奏。　　

○九卿议覆、山东总兵官李雄题、武举告降补用者、请先分与八旗教习、限满以千总补用。应不准行。得上□日、告降武举、遽以千把补用、不谙营伍事务、殊为无益。李雄所题亦是。将伊等分拨八旗、照汉护军一体学习、再行补用。　　

○升原任贵州按察使子牙河分司阿琳、为湖南布政使司布政使。　　

○丁丑。上诣皇太后宫、问安。　　

○升都察院左佥都御史董弘毅、为奉天府府尹。　　

○己卯。谕大学士等曰、刑部事件、人命攸关。故凡刑部所奏之事、朕尤细心详阅、一字不肯轻忽讹舛者、必改定发出。朕在热河驻跸、命内阁于本章到时将刑部本章次日送进、以便详阅。盖慎之又慎也。　　

○升正黄旗副都统噶尔弼、为正红旗护军统领。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百五十一




大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百五十二　　

康熙五十一年。壬辰。十一月。庚辰朔。上诣皇太后宫、问安。　　

○癸未。旌表山东烈女、张春女张氏、守节不辱、惨死完贞、给银建坊如例。　　

○甲申。九卿遵上□日议覆、现任提镇、以至守备、及丁忧革职提镇等官、俱不准在任所入籍置产。如违定例、令该地方官严查、催回原籍。得上□日、依议。如已经身故、不能回籍者、著该督抚另行具奏。　　

○乙酉。升工部郎中明安、为都察院左副都御史。　　

○先是、福建巡抚觉罗满保、会同浙闽总督范时崇、列款纠参革职原任福建提督蓝理、贪婪酷虐、流毒士民。现在京师、应请拏究。上命兵部左侍郎觉和托等、将蓝理带往福建会审。至是、觉和托察审蓝理霸市抽税、婪赃累万。被害不止一家、流毒已极。应拟斩立决。得上□日、蓝理应依议处斩。但在台湾澎湖对敌之时、奋勇向前、著有劳绩。著从宽免死。调取来京入旗　　

○丁亥。上诣皇太后宫、问安。　　

○己丑。授故奉国将军李生额子德伦、为奉恩将军。　　

○免江南沛县、本年分水灾额赋有差。　　

○免浙江安吉、长兴、诸暨、三州县本年分水灾额赋有差。　　

○辛卯。上谕大学士等曰、前原任四川巡抚能泰、曾具摺奏请开矿。后又奏称江中有银、派官监视捞取、以为兵饷。朕以此二事俱不可行、随朱笔批发、朕乃人君、岂有令江中捞取银两之理。观此二事、即知能泰必贪。尔等可传能泰问之。寻大学士等奏传问能泰、据云奏请二次、皇上皆朱笔批不准行。算开矿所用工费价值、亦无大益。上曰、以此观之、一面奏请、一面即行矣。督抚提镇奏摺一二次、朕即可知其行事也。　　

○广东碣石总兵官陆臣扬、陛辞。上谕曰、尔昔年出征、曾至广东。此乃熟悉之地。务训饬将卒、以尽职守。今闻彼地尚有海贼。尔到任之后、当严行查拏、不可怠忽。若入海巡察时、须多带人去。此系国家要务、当谨志遵行。　　

○壬辰。以翰林院侍讲学士周起渭、充日讲起居注官。　　

○广州副都统汪世臣、以病乞休。允之。　　

○癸巳。吏部尚书兼管仓场总督事务富宁安奏曰、九江兴武等七处、回空漕船、至东光阻冻。此皆因量兑装载过闸、以致迟误。此等船只、若俟明年解冻去而复来、则又必至于迟误。臣请行文总漕、查在何处迟误、即令伊等之力运至。上曰、漕运迟误皆有故。朕南巡时、知之甚悉。漕船难于在江停泊。由江左来者、过江自仪徵至宝塔湾停泊。由江右来者亦过江自瓜洲至宝塔湾停泊。虽有先到宝塔湾之船、亦必俟未到之船、按次挨帮而行、故尔迟误。并非量兑装载过闸迟延之故。若一到即行、不但漕船不致有误、而于商民亦有裨益。上谕大学士等曰、今年河道平隐。所报黄水清水、势力相当。其先清水不能抵黄、每每倒灌。自朕指示筑堤、引清水由北岸流去之后、黄水始不倒灌。又将杨家闸处修理、所以大得利益。朕以河道关系甚要、故将河图置于座右、不时详阅。即小处地名、亦皆留意也。　　

○甲午。户部议覆、都察院左都御史赵申乔疏言。皇上施恩天下、将地丁银两、俱皆蠲免。请将陕西潼关卫、及山西大同府所属、徵收米豆草束、一体蠲免。应不准行。得上□日、潼关卫、大同府所属、康熙五十一年应徵米豆草束、已经徵完。今虽蠲免、无益小民。明年应徵米豆草束、著蠲免。　　

○乙未。上自畅春园回宫。　　

○以废皇太子允礽、遣官告祭天地、太庙、社稷。告天祭文曰、嗣天子臣玄烨敢昭告于皇天上帝曰、臣缵承鸿业。祇迓天庥。夙夜忧勤、惟以社稷苍生乂安为务。向以允礽狂惑成疾、难以负荷丕基。于康熙四十七年九月十八日、特行废黜。嗣以臣体违和、因念父子之恩、冀其悔悟自新、遂从宽释。允礽亦自立誓、痛改前非、因而复行册立。讵意数年以来、狂疾益增。暴戾僭越、迷惑转甚。臣念太祖太宗世祖缔造艰难。付托不易。如允礽者、罪咎滋深、断难承祀。爰行废黜、用加禁锢。昊天上帝俯鉴臣衷。谨告。其告祭地坛、太庙、社稷文同。　　

○调正黄旗蒙古副都统发福礼、为镶红旗满洲副都统。升步军总尉晏布、为正黄旗满洲副都统。护军参领宗室善寿、为正黄旗蒙古副都统。　　

○升甘肃永固城副将张自兴、为山西大同总兵官。　　

○丙申。大学士等、以秋审情实罪犯五十人请上□日。上将刑部重囚招册、逐一详阅、反覆审定、勾者三十二人既毕谕大学士等曰、明代决囚、俱于西四牌楼。其时秋决之囚亦甚多。崇祯时、偶遣内侍往觇、有鸣冤者否。俄有一人鸣冤。即归奏闻。乃遣太监袁本清传谕、将此人暂停处决。时禁城不许乘马。而袁本清习于安佚、两人扶掖、逾时方至。其人已典刑矣。袁本清不得已、将应决人犯尽释。崇祯怒。杖袁本清。臀肉俱尽。朕昔亲见袁本清、言之甚详。此皆不慎之于平时、以致临期舛错也。故朕于招册、皆细加研勘。此情实五十人、即尽诛之并无冤枉。而犹必反覆详究、于无可生之中、求一线可生之路。无非矜慎民命之意也。　　

○丁酉。上幸畅春园诣皇太后宫、问安。　　

○兵部议覆、广东广西总督赵弘灿疏言、广东和梢山为翁源曲江英德三县要区。应于后山添设千把总各一员、领兵一百名驻防。又翁源县龙眼峝、亦应设千把总各一员、领兵一百名驻防。此添设官兵、即于臣标提标下拨给。应如所请。从之。　　

○戊戌。以吏部郎中裘君弼、为四川乡试正考官。礼部主事赵守易、为副考官。翰林院编修查嗣瑮、为广东乡试正考官。礼部主事邹琯、为副考官。吏部郎中郭晋熙、为广西乡试正考官。内阁中书卢弘熹、为副考官。翰林院检讨谢履忠、为福建乡试正考官。工部主事董之燧、为副考官。　　

○先是、镇国公景熙、首告托合齐父子、于该王服内宴会并贪婪不法各款。上命皇三子诚亲王允祉、皇四子雍亲王胤祯皇五子恒亲王允祺、皇七子淳郡王允祐、领侍卫内大臣、阿灵阿、内务府总管赫奕、署理内务府总管事马齐、海章、会同宗人府察审、至是奏称、景熙首告各款俱实。应将托合齐、即行凌迟处死。伊子舒奇、拟绞监候秋后处决。奏入留中。　　

○己亥。上奉皇太后自畅春园回宫。　　

○诸王、贝勒、贝子、公、文武大臣官员等公奏、钦惟我皇上至圣至神。允文允武。道贯三极。勋配两仪。御极以来、敬天法祖、勤政爱民、圣敬日跻、乾行不息、宵衣旰食、励精图治者、五十余年。厚泽深仁、向风被化者、千百余国。论功、则超越三王。语德、则包涵二帝。荡荡巍巍。麟麟炳炳。自生民以来聪明天亶、学问性成、笃敬纯孝、仁至义尽、声教暨讫、幅＜巾员＞广大未有如我皇上者也。是以运际昌期。一人有庆。天锡纯嘏。万寿无疆。率土咸宁。兆民永赖。洵乎德福兼隆、成平极至。臣等曾率文武大臣官员军民等、屡表请上圣神文武大德广运尊号。我皇上圣德谦冲未蒙俞允。今欣逢万寿六旬正诞。礼部请上□日庆贺、又未蒙俞允。臣等何敢再奏。惟是圣德崇隆。臣民爱戴。万方普庆千载一时。敢竭愚忱、吁恳我皇上俯顺舆情、允上尊号。纶音特沛、钜典聿昭则臣等幸甚天下幸甚。得上□日、朕临莅日久、每于读书鉴古之余、念君临天下之道、惟以实心为本、以实政为务。若侈陈功德、加上尊号、以取虚名。无益治道。朕所不喜。前诸王大臣等屡有奏请、朕曾手书批示、谕以断不允行。前上□日甚明。所奏知道了。　　

○以故喀尔喀镇国公巴穆子诺尔布、袭爵。　　

○庚子。上诣皇太后宫、问安。　　

○差往江南审事户部尚书张鹏翮疏言原任江南布政使宜思恭叩阍案内、原任江南江西总督阿山、江苏巡抚宋荦、索取节礼、查审是实。应交该部议处得上□日阿山宋荦、俱系年老大臣。著从宽免。　　

○癸卯。冬至祀天于圜丘。上亲诣行礼。　　

○停止次日朝贺。　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○甲辰。上诣皇太后宫、问安。　　
</div>
    <div class="pagination">
<a href="清实录康熙朝实录_page586.html">上一页</a><span>...</span><a href="清实录康熙朝实录_page582.html">582</a><a href="清实录康熙朝实录_page583.html">583</a><a href="清实录康熙朝实录_page584.html">584</a><a href="清实录康熙朝实录_page585.html">585</a><a href="清实录康熙朝实录_page586.html">586</a><span class="current-page">587</span><a href="清实录康熙朝实录_page588.html">588</a><a href="清实录康熙朝实录_page589.html">589</a><a href="清实录康熙朝实录_page590.html">590</a><a href="清实录康熙朝实录_page591.html">591</a><a href="清实录康熙朝实录_page592.html">592</a><span>...</span><a href="清实录康熙朝实录_page588.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
