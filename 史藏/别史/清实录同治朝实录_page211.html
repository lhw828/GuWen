<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 211 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 211 页/共 505 页
  </h1>
  <div class="content">
   ○庚寅。谕内阁、本年入夏以来。雨泽愆期。颇形亢旱。叠经降旨设坛祈祷。虽闿泽频沾。农田仍未深透。现在节近大暑。待泽尤殷。睹兹风燥日炎。实深忧惧。因思致旱之由。必有所自朝廷综理庶政。终日乾乾。固无事不以敬天勤民为念。今乃恒晹示儆。未能速沛和甘。意者恐惧修省之忱。有未挚欤。抑用人行政之闲。不无阙失欤。昨览御史张观钧所奏。勿徒修祈祷之文。仍宜尽省躬之实等语。与朝廷之意。正相吻合。朕奉两宫皇太后深宫戒惧。惟当益加修省。冀格天心。在廷臣工。亦应交相惕厉。黾勉从公。毋负期望。并著有言责诸臣。摅诚献替。凡有裨于国计民生者。直言毋隐。以备朝廷采择。见诸施行。至京外问刑衙门现办各案。并著赶紧清厘。不得稍有积压拖累。以消祲戾而迓休和。　　

○谕军机大臣等、乔松年奏、皖北近日军情一摺。捻匪围攻雉河营盘甚急。日日添营。势益凶很。雉河营中粮米。仅敷现月食用。岌岌可危。英翰既离雉河。前赴西阳集合军回救。则设法运送粮米入营。为第一要著。乔松年务当督饬英翰。并激励易开俊、张得胜等军。奋勇进攻。以便护送粮米。运入雉河。毋得迟延观望。致干重咎。至贼匪大股麕集雉河。正可乘此机会。四路进剿。为聚而歼旃之举。张曜、宋庆两军。已抵亳州。周盛波一军。已抵宿州。即著曾国藩、吴昌寿、迅催各军。星夜前往雉河。解围通饷。一面飞提刘铭传、康锦文诸军。赶紧赴亳。一俟诸军到齐。即可将围攻雉河之贼。四面兜剿。曾国藩仍遵昨日谕旨。驰赴临淮。指挥调遣。务将该逆就地围歼。毋令再行他窜。清淮等处防兵。如可分调。即著吴棠酌拨数营。驰援皖北。不可稍分畛域。并著曾国藩、李鸿章、将由闽回苏之郭松林、杨鼎勋两军。酌量调援亳州。以厚兵力。蒙城团练。既能守圩杀贼。即著乔松年激励鼓舞。以期兵民合力。众志成城。将此由六百里各谕令知之。　　

○又谕、国瑞奏、粮台事务。未能深悉。请饬阎敬铭令卢朝安据实报销一摺。据称自帮办僧格林沁军务以来。整顿军务等事。是其专责于稽核度支。碍难过问。粮台收发数目。据卢朝安笼统开报。并未详细分晰。请饬该员将原存银两数目。及支发正杂各款数目。作速据实报销等语。国瑞自随僧格林沁出师山东以来。既有帮办之名。营中事无钜细。自应周知。前于奏报僧格林沁阵亡摺内。亦称其在邳州行营。分放月饷。并有赴济甯将一切军火粮饷布置等语。此次忽称稽核度支。碍难过问。且于本日另摺内奏称、僧格林沁军营向章。从不找发积欠。吉林等处遣撤官兵。亦经酌给津贴。此次又称归德有存储二十万两有奇。据卢朝安声称、若将欠项放竣。及应发杂支。能否有赢。尚难悬揣等语。此项存银。国瑞前于奏报陈州另款存储银二十万两时。并未提及。迟至此次方行入告。僧格林沁军营。既无找还积欠章程。所谓欠项杂支各节。又系何等款目。层层轇轕。殊欠清晰。僧格林沁军营粮台。前经阎敬铭奏请专归卢朝安经理。所有一切收发款目。自属责无旁贷。现在该营马步兵勇。均经国瑞开单奏明确数。分别散遣。粮台即应撤去。所有前后各项支发正杂等款。著阎敬铭严饬卢朝安。将存发银两。逐款详细稽核。分晰开报。不准稍有冒滥。并著迅速清算完结。毋任日久耽延。致滋流弊。国瑞原摺。著钞给阎敬铭阅看。将此由五百里谕令知之。　　

○调盛京副都统庆春为锦州副都统。以记名副都统富平阿为盛京副都统。　　

○辛卯。谕内阁、礼部奏、各省选拔生请考纷歧。请旨办理一摺。向来各省拔贡朝考。均于选拔之次年。定限考试。其有事故后期者。止准在部补考。咸丰十一年辛酉科选拔。本应于同治元年会齐考试。因军务未竣。或考选停留。或入京梗阻。曾经礼部奏明。展至同治四年汇齐补考。上年因四川等省选拔生呈称、旅费维艰。实难久候。加恩准其先考。以示体恤。现在复有四川等省选拔各生到京。呈恳考试。本应饬令静候各省报齐时。再行补考。惟念该生等均系寒儒。未谙朝廷体制。今既长途跋涉。远道赴京。吁恳考试。情尚可原。所有现到应考之选拔生。著格外加恩。准其先行考试。此后未考各生。著俟礼部另定年分。与未经报齐各省之选拔生。并作一次考试。不得纷纷赴京。随时渎请先考。以肃政体。另片奏、四川等省选拔生内。有曾报患病。及丁忧在会考后者。可否一体朝考等语。著准其归入各该省无事故各生一体补行朝考。下届不得援以为例。　　

○谕军机大臣等、麟翔奏、直隶藩司解到工程银两。由载华发放杂款。长芦银两解到无期。恐误开工吉期。请饬下直隶总督转催迅解。并据载华奏称、办公不知缓急。先将藩司所解之银。发放浇灌树株等项。以致要工不能及时修办。并陈明此次所收银两。由该贝子一人点放。失于详慎。自行检举。请交宗人府严议各等语。此项工程银两。业经麟翔传知广恩库不准改放。何以载华并不酌量缓急。会商办理。将解到银四千两。尽数发放杂款。其中显有蒙混冒领侵蚀款项情弊。亟应彻底根究。以重库款。即著灵桂、贺寿慈、提集管库司员人等。严切讯究。据实参办。并将发放之款。如数追缴。以期无误要工。载华业已任满。著饬令听候查办。俟此案办理完竣。再行回京。麟翔等摺二件。均著钞给阅看。将此谕令知之。　　

○又谕、都兴阿、穆图善奏、官军驰援甯夏满城。立解城围。杨能格奏、庆防官军攻克铁角城。叠获胜仗各一摺。逆回纠党筑垒围扑甯夏满城经都兴阿等亲督官军攻拔贼垒多处毙贼二千余名城围立解其紧靠郡城之西门桥各贼垒复经官军一律平毁偪城而营即著都兴阿穆图善乘此声势激励兵勇迅将甯夏郡城克日攻拔不得再有耽延致干咎戾杨能格当设法筹款将甯夏官军粮饷源源转运毋令缺乏固原窜逆围扰中卫此股不除于甯夏一军终形掣肘著雷正绾懔遵前旨督饬援军迅解中卫之围埽荡逆氛以收夹击之效毋稍迟误庆防官军分路剿贼攻克铁角城逆巢捦斩逆酋哈伏威等尚属奋勉所有历次尤为出力员弁准由杨能格汇案保奏不准稍有冒滥回逆诡谲异常现在东窜保安县境并图窥伺安化县元城镇难保不牵缀我师暗为甯灵掎角著杨能格督饬魏添应等相度机宜实力防剿并著刘蓉添拨兵勇驰赴延安鄜州安边保安等处扼要堵截不得稍有疏虞前据德勒克多尔济等奏称、回匪千余名。扰及花马池定边一带边墙。希图窜越。当经谕令德勒克多尔济等、咨明都兴阿兼严后路之防。此时甯夏官军。进扎西门。正在得手之际。该将军仍当分拨兵勇。将花马池定边一带回匪。先行剿除。肃清后路。毋任甯夏大营兵势为所牵掣。将此由六百里谕知都兴阿、穆图善、雷正绾、刘蓉、并传谕杨能格知之。　　

○予山东章邱等处阵亡殉难八品衔王景瑞等绅民妇女四千六百三十三名口分别旌恤如例。　　

○壬辰。谕内阁、本年九月二十二日。皇考文宗显皇帝皇妣孝德显皇后梓宫。永远奉安。据钦天监奏、谨择于九月二十日卯时。由隆福寺行宫。奉移至定陵隆恩殿等语。前已降旨。朕于九月十七日。恭奉慈安皇太后慈禧皇太后启銮。敬于十九日。驻跸隆福寺行宫。恭诣几筵前奠酒行礼。二十日。恭奉皇考文宗显皇帝皇妣孝德显皇后梓宫至定陵隆恩殿。二十一日。祇谒昭西陵。孝陵。孝东陵。景陵。裕陵。礼成后。敬诣定陵隆恩殿几筵前行迁奠礼。二十二日。奉安礼成。恭请神牌还京。升祔太庙。朕于九月二十五日还宫。所有恭奉梓宫由隆福寺行宫至定陵永远奉安。及神牌还京。均著毋庸另备御道。至应行典礼。并一切事宜。著各衙门及直隶总督敬谨豫备。　　

○谕军机大臣等、皂保奏、盗匪出窜。添兵追剿一摺。奉天铁岭开原一带贼匪。突由围场出窜。扰及吉林界放牛沟屯。掳杀差役。署长春厅通判博霖调练剿捕。于靠山屯接仗失利。被拒毙五六十名。另股窜至苏瓦延站北奢岭口。经协领富明阿带兵追至半拉山门边外太阳沟。毙贼二十余名。番役伤亡六十余名。该匪逃往北荒。此股贼匪。分窜吉林边界者。为数仅百余人。或数十人。辄即伤毙官役至七八十名之多。可见该地方官平时毫无准备。跳梁小丑。亦不能制。实属可恶。皂保摺内所称盗匪百余人。又另股七十余人。恐尚不止此数。该处为两省毗连处所。此拏彼窜。最易藏奸。著皂保迅饬添派之佐领那斯洪阿等。督带兵役。觇贼所向。实力兜捦。不准存五日京兆之见。并著玉明调派官兵。会同堵剿□□穴□又□捕。务期尽绝根株。不准因循贻患。其蒙古地方。并由玉明知照一体督兵严防。毋任阑入。恩合已＜??闲＞放吉林将军。著俟庆春到任。即行迅赴吉林。将剿捕事宜妥为调派。庆春著迅速前赴锦州新任。毋庸俟富平阿到任交卸。并著皂保饬令富平阿。即赴盛京副都统新任。以重职守。以上各员。均著勿庸来京请训。将此由六百里各谕令知之。　　

○以吉林长春厅疏防窜匪。摘通判博霖顶带。　　

○予浙江杭州殉难协领隆锵等官绅妇女九百十二员名口分别旌恤如例。　　

○癸巳。谕军机大臣等、张凯嵩奏、梧州官军。叠破贼巢。生俘首逆。现饬□□穴□又□捕余逆一摺。逆首霍十八犷悍凶横。倡乱浔梧。积年漏网匪徒。纷纷响应。经张凯嵩派令蒋泽春等增军集练。一月之闲。捣穴捦渠。歼毙著名匪首多人。办理尚为得手。著即饬令吴光春、会同粤东派来之曾敏行一军。剿捕梧州余匪。贺三元会同覃远琎募勇。捕拏浔州余匪。毋得稍留余孽。致贻后患。现在浔梧已可渐次肃清。而那檀山泽。大兵合围。刘坤一已放江西巡抚。即须赴任。蒋泽春一军。应否饬赴那檀山泽之处。著张凯嵩酌度调派。以资得力。另片奏、镇安府属。有小张三等匪滋扰。经知府兴福督率兵团剿办。颇有斩捦。余匪奔回马隘。著即督饬该府整顿兵练。乘胜捣巢。及时扑灭。首民陆润庭。自应准予自新。惟此辈忽团忽贼。终不可恃。仍著随时察看。如能始终奋勉。再行酌量加恩。以示鼓励。将此由五百里谕令知之。　　

○予安徽蒙城殉难知县宋维屏祭葬世职加等。　　

○予陕西鄠县阵亡殉难知县王在雍等绅民妇女一百五十五名口分别旌恤如例。

　　

大清穆宗继天开运受中居正保大定功圣智诚孝信敏恭宽毅皇帝实录卷之一百四十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。六月。甲午朔。上诣绥履殿问慈安皇太后安。平安室问慈禧皇太后安。至壬戌皆如之。　　

○谕内阁、军机大臣会同吏兵等部、议覆两江总督曾国藩等奏请添设安庐道员等缺一摺。著照所请。安徽省准其添设安庐道一员。分巡安庆庐州二府。滁和两直隶州。即著作为安庐滁和道。其原设之凤庐颍道。著改为凤颍六泗道。分巡凤阳颍州二府。六安泗州两直隶州。仍兼凤阳关监督。以重职守。咸丰五年。曾因皖南军务紧要。将徽甯池太广道暂加按察使衔。并添设皖南镇总兵。准其会衔专摺奏事。俟军务告竣。道员仍归旧制。总兵作为额缺。现在江浙肃清。皖南安谧。除皖南镇业经作为额缺外。所有徽甯池太广道暂加按察使衔。著即撤销。亦不必与该镇会衔奏事。用符旧制。雉河集滨临涡河。地当冲要。并著照该大臣等所拟。添设涡阳县治。藉资弹压。凤台县与寿州同城。殊为无益。著即将县治移于下蔡镇。俾沿淮要区。得所控扼。宿州之龙山。地势极关紧要。并准其添设游击一员。仍归寿春镇节制。所有添设各官应行分建疆界、设立佐贰营汛。及一切应办事宜。仍著该督等奏明办理。　　

○又谕、八旗都统等会同户部等部奏、遵议沈桂芬条陈筹费移屯。恤旗民而实边防一摺。据称旗人听往各省之法。道光年闲曾经筹办有案。现拟量为推广。以裕旗人生计。请嗣后旗人有愿出外营生者。无论降革休致文武官员。及未食钱粮本食钱粮举贡生监。暨兵丁闲散人等。准由该都统给照前往。如愿在外省落业。准其呈明该州县编为旗籍。其服官外省之降革休致文武各员、及病故人员之子孙亲族人等、无力回京者。亦准一体办理。所有词讼案件。统归该州县管理。如有不安本分滋生事端者。即由该地方官照民人一律惩治。其愿入民籍者。即编入该地方民籍。文武考试章程。俟应试有人。再由督抚体察情形奏交该部核议。至八旗兵丁人等在外落业者。并准其调补缘营马战守兵各等语。所筹尚属周妥。即著八旗都统将此次推广办法。逐节出示晓谕。俾众咸知。以裕生计而示体恤。沈桂芬摺内所称独石口外之红城子开平等处。张家口外之兴和新平等城。可以筹费移屯一节。现在该处情形如何。有无可辟地亩。著各该将军都统督抚等认真筹画。务须变通尽利。因时制宜。不准畏难苟安。一奏塞责。一俟查勘确实。即行迅速具奏。　　

○谕军机大臣等、刘长佑奏、直隶防务较松。请将防军分别撤留一摺。发捻各匪。均已回窜皖亳。相距直境较远。所有直隶防军。并防河练勇。均可暂行遣撤。以节经费。著即照刘长佑所拟。将宣化镇标各营兵丁。先行撤归。以重边防。山东张秋迤西各军。仍撤回直境。交余承恩管带训练。以期得力。张秋以东各军。即咨商崇厚酌量撤留。长龙三板船只。河面尚可驾驶。即著督饬委员赶紧照式添造。将吴棠派来水勇炮位。安设成营。并将曾国藩前拨大炮百尊。派员迎提。以备巡防之用。此股贼匪。虽经南窜。防范不可稍疏。仍著督饬留防各兵勇。严密堵遏。并著将李鹤年留于防所。以资督率。刘长佑著暂行回省。潘鼎新一军。前已有旨令其驻扎济甯防守。仍可与直隶防军联络声势。互相援应。另片奏、请将李荣发等三员留直差委等语。记名提督李荣发、副将李昌连、戴盛宽、均著准其留于直隶差委。此项投效人员。果能带兵得力。将来补授该省各缺。固可收得人之效。如果不能得力。该督仍当奏明撤回湖南本籍。毋得瞻顾情面。稍事迁就。将此由四百里谕令知之。　　

○直隶总督刘长佑奏、直省需饷甚繁。所有甘肃协饷。委难兼筹。请俟库款稍充。再行解济。得旨、著准其暂缓拨解。一俟库款稍充。仍行源源接济。毋稍推诿。　　

○乙未。上复诣大高殿祈雨坛行礼。　　

○遣惇亲王奕誴恭祀天神坛。恭亲王奕祈恭祀地祇坛。醇亲王奕譞恭祀太□山戊不□坛。钟郡王奕詥诣时应宫。孚郡王奕譓诣昭显庙。郑亲王承志诣宣仁庙。贝勒载治诣凝和庙。肃亲王华丰诣觉生寺。礼亲王世铎诣黑龙潭。克勤郡王晋祺诣清漪园龙神祠。顺承郡王庆恩诣静明园龙神祠。怡亲王载敦诣密云县白龙潭。拈香。　　

○谕内阁、钦天监监正音德讷奏、清理庶狱。请将情罪较轻之军流人犯。并徒杖各犯。分别减等宽免一摺。著刑部查照向章。酌核办理。　　

○谕军机大臣等、德兴阿奏、请饬拨欠饷。购买马匹。酌加马队兵饷。请饬发官员俸银各摺片。据称陕西藩库。欠发满营官兵饷银。为数甚钜。请饬拨给银五千两。派员由山西前往绥远归化一带。采买马四百匹。所筹尚妥。著刘蓉即饬藩司。于六月内。将前项银两如数拨给。以应要需。此项马匹。经过山西绥远归化等处。均著免其纳税。并著德勒克多尔济、沈桂芬、桂成、饬令各该州县。豫备棚厂。应付草豆。此外概不准滥应。德兴阿于此项马匹到营后。务须认真操练。不得有名无实。此次购买之款。即著免其造册报销。德兴阿所称拟挑练马队兵一千名。请照旧章按八成五支放。即著照所请办理。满营官员。情形艰苦。所有该营俸银。并著刘蓉自本年春季起。每季按照部定七折六扣章程给发。毋令缺乏。将此由五百里各谕令知之。　　

○以凉州协领图明额署西安左翼副都统。　　

○丙申。谕内阁、本年九月二十二日。文宗显皇帝孝德显皇后梓宫。永远奉安定陵。所有蒙古王公。受皇考厚恩。至优极渥。伊等感戴先恩。自必同来叩谒。惟念该蒙古王公游牧。各有应办事件。且道途遥远。往返跋涉。未免劳苦。所有御前乾清门行走之内外扎萨克蒙古王贝勒贝子公台吉等。均著加恩无庸奏请前来。即著理藩院传知遵行。以示体恤蒙古至意。　　

○又谕、前因雨泽愆期。谕令京外问刑各衙门。清厘庶狱。以消祲戾。兹据给事中刘毓楠奏、各省株连无辜人证。应迅结省释。并各州县应行解省要犯。不得任意迟延各等语。各省京控案件。凡发交各该督抚督臬提讯者。均应提省研鞫。以昭慎重。惟案内干连人证。往往有无辜之辈。或缘事牵涉。或被原告挟仇诬指。一经传案。胥役讹索百端。甚至到省羁押。动经数年。延不讯结。死亡相继。无可控告。实堪矜悯。总由各该省积习相沿。视京控为无关紧要案件。漠不关心。各州县于应解要犯。反因差役贿卖捏病。藉故延不起程。转致无辜干证。先期羁省。冤抑莫伸。殊堪痛恨。嗣后著各省督抚于京控案件。仍责成臬司亲提讯问。各省首府发审之案。务令严定限期。随到随结。无干人证。立予省释。不得任情积压。滥行拖累。各州县应行解省要犯。不准托故耽延。傥查有案经数年。任意延宕。及州县解犯迟延者。即著该管上司从严参办。以清案牍而重人命。　　

○谕军机大臣等、曾国藩奏、请调马队官兵。到皖助剿。吴昌寿奏、豫军攻克廖楼龚李庄贼寨。直抵义门。张曜等进击获胜各摺片。僧格林沁营中马步各队。叠经有旨令赴曾国藩军营。妥筹分布。并谕令将拟留山东之勇丁四千名。酌留两营。由阎敬铭统带。余著拨交曾国藩调遣。嗣据阎敬铭奏、马队无庸留东。复经谕令一并调皖协剿。由曾国藩等体察情形。妥筹调度。即拨归吴昌寿乔松年之兵。该大臣亦可斟酌缓急。一律檄调。托伦布等曾否带兵赴豫。著吴昌寿催令迅赴曾国藩军营。听候调遣。温德勒克西等马队。著曾国藩查明。相机调派。并催刘铭传等速行赴援。毋稍延缓。英翰因雉河被围。退至西阳集。现在各军曾否渐集。雉河营盘能否固守。著乔松年严饬英翰等。疏通饷道。设法解围。如雉河有失。定惟英翰是问。豫军进剿获胜。捦斩捻首廖和尚。攻克廖楼龚李庄。已抵义门。距雉河不过数十里。张曜、宋庆等军分途进击获胜。颇有斩捦。著吴昌寿督饬该总兵等乘胜进剿。会同江皖各军。力解雉河之围。务各迅速进兵。以成三省会剿之局。如有迁延退缩。即著曾国藩等指名参奏。毋稍姑息。如贼因被剿西窜。曾国藩、乔松年、吴昌寿、兼须酌派劲军。于皖豫各境。严行遏截。官文前奏调飞虎四营赴豫。已至何处。即著催令赶紧入豫。归吴昌寿调遣。姜玉顺办理蒋凝学所部溃勇。能否竣事。成大吉等军。现扎何处。贼匪恐被击南趋。鄂省防务。未可松劲。著官文妥为布置。毋令窜越。将此由六百里各谕令知之。　　

○钦差大臣曾国藩奏、恳收回节制三省成命。得旨、仍遵前旨。毋再固辞。　　

○以安徽义门剿匪获胜。赏守备李永芳巴图鲁名号。余加衔升叙有差。　　

○抚恤琉球国遭风难夷如例。　　

○丁酉。谕内阁、前因华丰等奏、会审降调翰林院编修蔡寿祺所供各词。与刘蓉原奏不符。请饬下四川总督详查具奏。以凭核办。当经降旨谕令崇实、骆秉章、据实查覆。兹据崇实等奏、查明各缘由据实覆奏一摺。仍著原派王大臣华丰等查核办理。　　

○又谕、长善奏、请将接收官马核实查办。并操练马队随时举劾一摺。所有解到马匹。即著长善验选精壮。以资应用。至训练马队。尤宜认真校阅。该教练章京及演习技勇之弁兵等。如果操练得力。著准长善酌保数员。毋许冒滥。傥差操不力。即著严参惩办。毋稍徇隐。　　

○又谕、骆秉章奏、广东省坟山禁步。请饬遵照例定丈尺办理。以杜争端一摺。四川总督骆秉章本籍广东花县。有前明所葬祖坟。同治二年正月闲。该县文生邓辅廷于切近坟旁。盗葬骨墰三穴。经该族众控县清理。该地方官并未丈量。率行拟结。复经骆秉章咨明广东督抚核实查办。旋据郭嵩焘咨称、该省通行章程。无税官山。茔葬以穿心四丈为限。计由坟心量数至边。每面实止一丈。邓姓原开坟穴。在该督祖茔一丈以外。照依定章。无可科罪。骆秉章复咨查礼部刑部。嗣据各该部咨称定例庶人茔地九步。穿心十八步。凡发步皆从茔心数至边。邓辅廷盗葬该督祖茔之处。系在例文禁步之内。应照例科罪。是郭嵩焘所称该省现行章程。系与礼部定例不符。广东省多有无税官山。与别省情形不同。坟茔禁步。自应恪遵定例办理。若概用本省章程。以前后左右各得一丈为准。恐倚势侵占者得所藉口。盗葬之风益炽。流弊伊于胡底。著瑞麟、郭嵩焘、申明旧例。通饬各属。嗣后审断坟山案件。无论官民。均照例定禁步为限。毋得率以本省定章定谳。以致争端难息。流弊滋多。并著该督抚将邓辅廷盗葬之案。迅即按照定例丈尺核实定拟具奏。不准稍涉回护。寻奏、骆秉章咨查祖坟侵葬一案。经花县押迁。事已了结。粤东每以侵葬讦讼。拟请饬部核准。凡有力绅民。照依山粮料则。详报升科立案。即准作为私地管业。并准照例定步数。开拓坟茔。其未经呈报者。仍照省例科断。无论绅民。均以横直二丈之内。不准进葬为率。下部议。从之。　　

○谕军机大臣等、官文奏、鄂省现办防守。请将常星阿等马队调回楚疆。并密陈各路勇丁情形等摺。据称前派飞虎四营克日赴豫。该营于奉檄后沿途迟滞。又复枝梧不欲前进。细察情形。亦不可遽令前往。惟有赶紧遣散。以节糜费等语。飞虎四营。既不愿赴豫。即令勉强从事。亦难期其得力。著即分别遣撤安置。惟不可令其沿途生事。致贻他省之患。吴昌寿现已开招豫勇。著即认真训练。并将绿营兵丁妥为＜??闲＞练。务使一兵得一兵之用。如须调何省知兵将领。即著指名檄调。以资臂助。常星阿、温德勒克西等马队。已交曾国藩等调遣。皖省军务方殷。需用孔亟。未便调回楚境。著官文就现有兵力。大加整顿。以防逆踪窜越。姜玉顺一军。令驻黄安麻城。距豫切近。如豫省有警。即檄令出境会剿。不得任令观望。致误戎机。将此由五百里各谕令知之。　　

○又谕、恩麟奏、探查关外回匪变乱情形。并嘉峪关城经民勇收复。及狄河回匪势已穷蹙。亟应攻取老巢。成禄等奏、请饬杨岳斌先派十营交成禄统领。并请饬雷正绾迅檄谭玉龙带兵前来进剿各摺片。狄河回匪。前在安定被创穷蹙。自应乘机攻取老巢。嘉峪关虽经收复。而群贼萃于肃州城内。出关之路。尚未疏通。是甘省军务。在在均关紧要。杨岳斌前已行抵泾州。著即督饬所部。驰赴兰州。将各路军情。通盘筹画。酌派兵勇。进取狄河回匪老巢。迅将州城克复。成禄等奉旨西征。责无旁贷。著俟杨岳斌抵省后。迅即督同联捷马队进取肃州。疏通道路。乘胜出关剿办。以副委任。如兵力不敷。著杨岳斌拨兵助剿。雷正绾前拨六营。尚有四营未到。仍著该提督速饬谭玉龙管带四营。前赴成禄军营。以资进剿。川兵帮办营务处之陈庆有。及鹤龄行营亲兵六十余人。最为狡猾。留于军营。殊属无益。即著成禄将陈庆有等弁兵。遣撤回川归伍。安西玉门敦煌等州县回匪变乱。并民勇收复嘉峪关详细情形。著杨岳斌确切查明。据实具奏。陶茂林奏、勇因索饷溃散。贼即乘虚扑营。自请治罪一摺。营勇溃散。是否因欠饷过多。抑或因该营弁克扣侵蚀所致。仍著杨岳斌恪遵前旨。确查具奏。俟奏到时。再降谕旨。将此由六百里谕知杨岳斌、雷正绾、成禄、并传谕恩麟知之。　　

○又谕、恩麟奏、请饬催各省协饷。开单呈览一摺。拨甘并进剿新疆诸军。现已陆续到甘。需用甚钜。该省东西州县。多遭蹂躏。捐输既无可劝。厘金所收。亦属无几。若非各省力筹接济。饷需匮乏。饥军哗溃堪虞。各该省叠奉谕旨。先拨急需之款。自应赶紧解济。以备供支。著瑞麟、刘长佑、骆秉章、李鸿章、阎敬铭、吴昌寿、沈桂芬、刘蓉、马新贻、郭嵩焘、孙长绂、按照恩麟单开。将欠解协甘急饷。赶紧筹措。源源接济。毋再迁延推诿。致误戎机。恩麟原单。著分别钞给各该省督抚等阅看。另片奏、曹克忠一军。饷项奇绌。帐房军火。亦不敷应用。苦省无款可□□穴□又□。万难筹济。请饬陕西抚臣拨解等语。著刘蓉将应解曹克忠一军饷银。并军火帐房等项。竭力筹画。随时报解。毋令稍有缺乏。将此由五百里谕知瑞麟、刘长佑、骆秉章、李鸿章、阎敬铭、吴昌寿、沈桂芬、刘蓉、马新贻、郭嵩焘、并传谕孙长绂知之。　　

○护陕甘总督恩麟奏、北路降回。复谋不轨。现经镇臣曹克忠殄戮无遗。得旨。仍著饬令曹克忠随时访察。妥为防范。不可稍涉大意。又奏、查阅陈墉两次禀函。皆以肃城之变。由官民激成。恐系逆回授意。诡词缓兵。俟查明再行具奏。批。仍著确查起事实情。并严拏陈墉到案讯究。　　

○伊犁参赞大臣联捷奏、体察关内回民情形。似宜随剿随抚。未可专恃兵力。得旨、著即乘机利导。分别剿抚。妥为办理。惟不可一意主抚。将就了事。粉饰养痈。致贻后患。该大臣仍当迅速赴甘。合力剿办。不准迟延。致负委任。　　

○以江西甯都州城解围。并抚州等府防剿出力。赏知府金魁梅、都司余长胜等花翎。守备黄学澜等蓝翎。余加衔升叙开复有差。　　

○以甘肃安定县城解围。予提督刘正高遇缺提奏。署知县胡国栋以知州用。与署守备秦兆祥均赏花翎。余升叙开复有差。阵亡副将胡海万等十一员祭葬世职加等。　　

○予江西各属阵亡殉难生员陈二南等绅民妇女四千六十八名口分别旌恤如例。并予立祠建坊。　　

○予江西义甯被戕武举帅从龙赏恤如例。　　

○戊戌。谕内阁、前因本年九月二十二日。皇考文宗显皇帝梓宫。皇妣孝德显皇后梓宫。永远奉安山陵。銮仪卫应行豫备各项校尉。用款甚钜。当经降旨谕令直隶总督长芦盐政。无论新旧欠款。迅速凑拨银四五万两。于五月以前。解交该衙门应用。兹据銮仪卫奏称、迄今一月之久。仅据直隶解银四千余两。其长芦利银。丝毫未解。请旨、严催欠款。以济要需等语。该衙门应行豫备各项校尉饭银等款银两。均关紧要。前经降旨勒限严催。至今限期已过。仍属解交无几。实属任意延玩。著直隶总督、长芦盐政、迅将前次饬拨银四五万两。务于六月以前。解交该衙门。以备要差之用。傥再批解迟延。或解不足数。即著该督将各该州县等指名严参。勒限催解。毋得视为具文。致干重咎。　　

○谕军机大臣等、崇厚奏、分别撤留防兵。并请将所节兵饷修筑大沽炮台一摺。直东地方平靖。西路防兵。已经次第酌撤。崇厚现拟将东路防兵。撤回洋枪队及津海通永三营官兵归伍。酌留直字前后右等营马步勇队。并现办之水师炮营。均归陈济清统领巡防。所筹均属周妥。即著饬令春霖等。将洋枪队等营官兵。分起管带回津。以节经费。大沽炮台。英国既将退出。即可将撤回之洋枪队并海口官兵。分派驻扎。崇厚俟查验水师炮船后。著即起程回津。将接收炮台各事宜。妥为办理。该侍郎前次奏准由长芦运库匀拨之盛京饷银。并山海东海两关洋税。此时洋枪等营。既经撤回归伍。一切军火饷需。均可节省。即著照所请。将此项节省之款。作为修补大沽炮台添办炮位之用。一俟炮台工竣后。应需防兵月饷。由崇厚核定数目奏明。按月照拨。其余拨款。即可概行停止。其潘鼎新不敷月饷。崇厚已如数解足。即著知照刘长佑查核。以清款目。将此由四百里谕令知之。　　

○以吏部尚书朱凤标兼署户部尚书。都察院左都御史全庆署吏部尚书。刑部右侍郎谭廷襄署管户部三库事。　　

○以镶黄旗汉军都统春佑署正蓝旗满洲都统。
  </div>
  <div class="pagination">
   <a href="清实录同治朝实录_page210.html">
    上一页
   </a>
   <span>
    ...
   </span>
   <a href="清实录同治朝实录_page206.html">
    206
   </a>
   <a href="清实录同治朝实录_page207.html">
    207
   </a>
   <a href="清实录同治朝实录_page208.html">
    208
   </a>
   <a href="清实录同治朝实录_page209.html">
    209
   </a>
   <a href="清实录同治朝实录_page210.html">
    210
   </a>
   <span class="current-page">
    211
   </span>
   <a href="清实录同治朝实录_page212.html">
    212
   </a>
   <a href="清实录同治朝实录_page213.html">
    213
   </a>
   <a href="清实录同治朝实录_page214.html">
    214
   </a>
   <a href="清实录同治朝实录_page215.html">
    215
   </a>
   <a href="清实录同治朝实录_page216.html">
    216
   </a>
   <span>
    ...
   </span>
   <a href="清实录同治朝实录_page212.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
