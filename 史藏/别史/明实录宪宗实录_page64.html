<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 64 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 64 页/共 152 页</h1>
    <div class="content">　　○己巳  孝慈高皇后忌辰  奉先殿行祭礼驸马都尉赵辉承命祭  孝陵
　　○改命右副都御史殷谦巡抚宣府右佥都御史郑宁巡抚大同初代王奏谦当朝使册封郡王不随侍行礼出视边墙不辞而行幵役银匠而不给佣钱诸不法事命户科给事中杜峤等往勘劾奏谦当逮问有旨宥之而敕谦与宁两易巡抚
　　○尚宝司卿杨＜道禾＞言尚宝司官虽经考绩止升本司吏部拘于近侍一概循例不复举用人材淹滞无以自效且翰林院六科光禄寺俱近侍官往往扷擢事功可称而尚宝司独终身不改盖所司拘于成案当道视为弃材旅进素餐自壮至老愓然思究内愧益切伏望鉴虞周任官任人之意体  祖宗随材任使之心敕令所司照例推举事下吏部尚书尹旻以为难从上曰古之王者立贤无方尚宝司官果有才堪政事者不宜使之终老是职吏部其视诸司例举用之
　　○狭西西安府奏所属州县自去冬至今春久旱兼以连年用兵财力困竭更加赋役繁重恐患出不虞乞罢徵夏税及儧运粮草凡该清军丁该班匠役并祭祀礼待羊与不急之物悉与停免其各边军马合用粮草移文巡抚总兵斟酌多方区画或间月折支官银或止拣择精锐步兵分守要害则军马数少粮草可省矣户部议以不急征役已节次宽免其欲粮草折支官银闻虏贼未退给边粮草难以停运且其事势甚重不可遥度请行镇守巡抚及本部委官斟酌处分如或儧运不可停欲起倩人夫量给口粮脚力并军马粮豆减省支银皆为从长区处从之
　　○哈密僧必剌牙失里把的剌奏其种落数遭速檀阿力劫杀避住甘州者二百人无以自给乞拨边方闲地耕住暂为量给口粮户部议以夷人固所当恤但甘肃储积不易且其情真伪未辨请行总兵巡抚勘实及稽积储有无可给  上允其议
　　○致仕前军都督同知杨茂卒茂湖广武昌县人袭父才职为副千户征麓川升指挥佥事景泰初用荐升湖广都司署都指挥佥事天顺初以五开等处功升都指挥同知继命充参将儧运粮储调锦衣卫带俸寻以征东苗功升都指挥使成化初升前府署都督佥事充漕运总兵官镇守淮安六年升都督同知未几致仕至是卒赐葬祭如例茂躯干壮伟颇读书好礼督运数年不事苛刻事济而人安之子徽袭沅州卫指挥佥事
　　○辛未升吏部郎中刘岌为太常寺少卿户科给事中施纯为鸿胪寺右少卿
　　○录辽东亮子河等处杀贼功赏参将都指挥佥事周俊等白金彩叚有差
　　○壬申故四川顺庆府知府阮迁干子廷圭奏臣父迁干以交阯归附人有功历升知府以老致仕寄籍宣城县而卒今乞授臣一职养赡以免流离失所之苦事下吏部难之第请行宣城免其徭役以示优恤  上曰迁干自交阯来归有官勋以没其子自陈孤寓流落有可矜者宜特授官县丞使食其禄不事事以称朕柔远之意○命故贵州都匀卫指挥使丁辅子辉食都指挥佥事俸优给辉祖寔尝任贵州都指挥同知于落卜茹等处剿贼阵亡至是其孙优给录寔功升之
　　○癸酉户部奏真定府诸州县先奉诏蠲免夏税五分寻以坝上等仓急缺麦豆令给太仓银买补纳之今其地灾伤比于上年为甚其所该徵五分亦乞蠲免仍于太仓给银买纳从之
　　○直隶清丰县知县汤涤奏本府地方连年荒歉今又大水时疫盛行死者无筭而预备仓粮放支已尽救荒无策莫甚此时请以每年户口盐钞人丁丝绢暂定则例每钞一贯绢一疋各折米若干俱收预备仓及各府秋粮存留起运之数亦以十分为率暂留二分仍令有司总计在仓粮数以三分为率支出二分每年给与愿借人户候秋成取息三分其本仍归官仓其息收于预备仓行之十年利不可计又请量留买办各色物料之半以资籴本俟年豊如旧＜锍-釒＞入命所司知之
　　○甲戌真定府奏成化六年以前所属乡民于户口食盐俱纳米计岁徵米二万三千四百二十余石官吏市民纳钞寻令概纳钞今各州县学驿俱缺粮支用而乡民无钞亦皆愿纳米请仍行旧例户部议以为宜从诏如议
　　○南京山西等道监察御史戴佑等言天道之灾祥由人事之得失南京今岁四月以来阴霾连旬凄风弥月兼以霪雨继作渰没田禾苏松嘉湖诸处亦被水患秋成未可全望又闻沧州飞蝗蔽天严州青虫遍地德州直抵淮安一路大水房屋田苗多为漂没咎徵若斯何以消弭伏望  皇上日严圣敬以答天心益隆圣学以亲治化日御便殿召集儒臣讲求昔之灾变何由而致今之弭灾何施而可总揽乾纲痛革奸毙事业无闻者虽亲信大臣而必去名实相孚者虽疏远小臣而必用御史耳目之官也选之不拘近例守令牧民之官也任之惟在贤能天下贡献非旧制之所有者即为罢去各处科派非军需之所急者量为减少以至漕运京储所系而总督久缺宜急求人以补之盐法边用所关而经年废弛宜慎择官以理之民饥赈之不可不早盗起捕之不可不严凡诸敬天恤民之政务求实效不为虗文将见人事尽而天理得咎徵弭而休祥致矣  上下其章于所司
　　○太傅会昌侯孙继宗等会推宣府游击将军都指挥使周玉宁夏副总兵都指挥同知王玺辽东副总兵都指挥佥事韩斌智勇出众堪受重寄都督佥事白玉都指挥使康永吴瓒都指挥同知于盛王杰都指挥佥事阎斌魏信孟玺王皞高通刘文陈志指挥使杜山丁固宗邹伦指挥同知刘良熊振张通颇有谋勇堪任偏将具＜锍-釒＞以闻  上曰俟边将有缺兵部推所举者用之
　　○调锦衣卫带俸都指挥佥事李珍于外卫兵部言珍屡尝绐取人财罪虽蒙宥而例宜改调  上以其累犯不悛调之
　　○乙亥祭太岁风云雷雨岳镇海渎山川等神
　　○遣旗手卫官祭旗纛之神○录征两广阵亡官军都指挥咬哈等一百九十人功以彩叚绢布给其孥
　　○并四川夔州府奉节县学于府学
　　○丙子巡抚北直隶右副都御史叶冕奏顺德广平大名河间真定保定六府赈济过饥民凡六十九万一千七百三十六户用粮七十五万三百石有奇
　　○刑部都察院各奏天下都布按三司并直隶府卫等衙门奏系死囚总二百六十八人今霜降在迩请差刑部官会同巡按御史详审无冤就彼处决间有翻异原招称诉冤枉及情可矜疑者会鞫其实以闻从之
　　○漕运总兵官平江伯陈锐劾奏把总运粮都指挥彭铸岁令各舡附载私货及与指挥李瑄铁琮等交通贿赂侵克官粮请逮赴京师治罪刑部以路远人众请下南京刑部取问如律从之○丁丑遣户部尚书薛远祭京都太仓之神
　　○遣顺天府官祭宋丞相文天祥
　　○太子少保兵部尚书白圭以继母丧去任命给驿归葬毕即起治事圭奏乞终制复有诏朝廷急于用人不允
　　○巡抚山东左佥都御史牟俸奏山东雨水虫蝗甚于往岁今欲复行赈济则公私储蓄俱竭何以支给百万生灵安能保其安心就死而司民牧者岂能坐视其死而不救邪臣前此曾进所陈救荒之策或可少裨荒政而所司以无益不录者多伏望  皇上重念民灾特敕廷臣各陈长策仍集议臣前所陈如召令监生生员听选入监复为事文武官员旧职给度僧道借拨余粮借支俸禄不拘常例特赐允俞并查狭西纳草例及存留漕运粮收贮庶几赈济有备民命可全而地方无意外之虞也户部议以俸所陈事宜皆先集议难行者今俸又以为言则惟僧道正当十年一度之期请令礼部出给空名度牒数万令赴山东告给每牒纳米二十石或银二十五两其借拨浙江等处余粮则惟常熟等县折银见在官库请行巡抚都御史毕亨借拨三万两其狭西纳草例凡在京办事及到部寄名吏纳银八十两者免京考冠带办事当该一年以上者令家属纳银四十两二年以上者三十两三年已满者二十两俱免考试即冠带依资选用各处军民人等有纳银五十两者纳冠带七十两者给从九品散官自从九品以上至正七品每一级递加十两今可如例召纳议入诏悉从之其漕运粮准留五万石于德州临清仓收贮
　　○户部奏直隶府州县被灾其夏税已奉诏免五分仍以太常寺等衙门急缺麦豆令照时价支给太仓银买纳今景州等处全灾则该徵五分亦宜蠲免仍请给银买补派纳之数从之
　　○礼科都给事中霍贵等劾奏太医院使方贤朦胧奏允以其子入监于例有违罪当究治监察御史聂友良等亦以为言有旨尔等所言良是然既允之矣其勿复问
　　○詹事府少詹事兼翰林院学士柯潜卒潜字孟时福建莆田县人景泰辛未举进士第一授翰林院修撰明年升右春坊中允仍兼修撰丙子寰宇通志成升司经局洗马天顺丁丑改尚宝司少卿仍兼修撰己卯充  东宫讲读官  上嗣位以侍从恩升翰林院学士掌院事先是掌院者多优于文学不屑吏事潜修举废坠一裁以法人颇以是称之而亦因以构怨预修  英庙实录成升詹事府少詹事仍兼学士成化戊子充日讲官是年冬赐讲官冠服潜适闻父丧不出遣使即赐于家故事四品官父母死有祭无葬特赐以葬时以为荣踰年复丁母忧会祭酒以罪去欲得老成者以镇浮躁时议非潜不可有诏起复潜力辞不起未几卒于家潜在太学者亦未有名一登伦魁遽奋发淬励学遂大进为文峭厉诗亦有风致为人高介有节仪观修整时以公辅望之但其乡人有上书攻大学士□辂者或疑潜使之及其守制家居颇为乡人所议责备者为之不满云○戊寅以大理寺卿王概为刑部尚书概上书辞诏卿宜就职理事所辞不允
　　○赏巡抚山西右副都御史雷复守备偏头关都指挥使戴广及将士九十五人以剿贼斩获有功也
　　○己卯改户部右侍郎陈俊于吏部升通政使司左通政刘昭为工部右侍郎湖广左布政使杜铭为户部右侍郎
　　○复除南京吏科给事中王让于南京户科
　　○监察御史阮玘奏国家比年旱涝民穷财尽  祖宗府库之积盖备兵荒不虞之需使不撙节何以足用伏望  皇上爱惜有限之财减省无益之费则财不竭而国计恒足矣又各处预备仓粮有司多不经意请查无灾伤之处粮数若干如有侵欺被盗者依律追陪及贫民关过未还并逃亡者验实分免仍责措置增补以备赈济及修理仓廒之颓坏者奏下户部以国家出入财用皆有常＜矢见＞惟内府支用本部莫能具悉伏乞  皇上念积蓄之艰难虑后用之不继敕令一体存省若盘粮及修仓措置储蓄已累移文有司遵行请申明戒敕上以玘所言皆见行已之
　　○庚辰巡按山东监察御史王衡奏辽东小黑山达贼拥众入寇杀伤官军数多宜治通巡指挥佥事毕昇备御都指挥同知焦贵失机败军之罪兵部请停其俸令剿贼以赎从之
　　○辛巳华阳王友堚奏臣父悼隐王乃蜀献王次妃金氏所生为第二子叔父保宁王乃献王宫人所生为第五子今保宁王子孙袭王爵位享有封国之富臣在澧州窘乏殊甚乞以献王所遗金帛器物内使宫女官校分赐于臣事下礼部言蜀王嗣位已久莫敢更议今所奏请亦无事例不敢擅拟俱请  上裁得旨蜀王承袭已定但王亦当念华阳王之贫量与白金济用余皆已之其后华阳王既薨得蜀王奏已与银五百两付华阳王长子申鍷以数不足不受  上乃赐之敕曰先因尔父华阳王奏分蜀献王遗赀已令蜀王量与银两本无定数既有五百两亦为厚矣岂可再索敕至即可领用自宜安分守禄图称藩辅之道毋复妄意索求有乖亲亲之谊
　　○甲申以山西右布政使钱昕为湖广左布政使
　　○巡按广西监察御史何淳奏三月以来柳州及浔梧等处蛮贼蜂起杀通判郭晖等又破石岭张村二寨杀虏一千余人请治分巡等官失机匿贼之罪兵部请移文总镇总督总兵内外等官画策剿捕其失机匿贼者仍令巡按御史核实以闻从之
　　○乙酉赐岷府南渭王音□四书大全洪武正韵等书从其请也
　　○丙戌复除按察司副使杨瑄于浙江巡视海道
　　○丁亥命都指挥同知田赋守备阳和城都指挥佥事周珍守备大同右卫城
大明宪宗纯皇帝实录卷之一百二十
　　成化九年九月己丑朔升狭西西安府知府孙仁为布政司右参政
　　○总督两广军务右都御史韩雍等奏自春至夏流贼为患参将杨广等累报克捷共擒斩八百余人而贼复破怀集县曾村等寨虏杀一百余人事下兵部尚书白圭等言近巡按御史何淳奏广西柳浔等府蛮贼杀通判郭晖等及杀虏石岭张村二寨一千余人今雍所报多寡不一而掇拾微功掩饰其败宜行所司案之诏可
　　○庚寅赏锦衣卫达官指挥章迭儿必失等官军李奉贵等一百八十八员名共绢三百三十四疋布一百八十六疋录征广东阵亡功也
　　○监察御史杨守随等言顷因山东灾伤议许在京办事及寄名吏纳银俱免京考见在当该者俱免考试给与冠带悉依资格选用是盖救荒权宜于一时者殊不知爵赏不可以无律名器不可以假人今吏典纳银越次受职其文移之通否年岁之老耄一皆不问将见幸门一开荡无纪极争相黩货以＜矢见＞骤进其于害政莫此为甚乞速为停止或量留漕粟以为济荒之策＜锍-釒＞入  上曰朕患吏道不清严考试以为进退今若募吏胥入赀赈饥免考登仕是教吏贪也御史言是亟罢此例勿行
　　○南京守备太监安宁为其弟靳顺乞官特旨授所镇抚锦衣卫带俸
　　○辛卯代府镇国将军仕堲既以罪革冠带禄米踰年遣妾诉贫甚无以养母情词恳切诏特予以半禄仍降敕戒谕之曰得尔二奏一为陈情冤抑事内多伤伦败化之语览之可羞故隐而不发以掩尔恶且恐贻笑外庭一为冠带禄米事已令所司给半禄为养前此因尔诬陷兄王每降敕戒谕冀即改过用惇同气之好今又重构虚词视前愈甚但知诬兄不顾辱母不孝不弟于此可见身在府中却称亲赍来奏事属不诚妾乃女妇却令远行旅寓尤为非礼一举动间而众失具焉则平昔恣肆从可知矣敕至务痛加修省谨言慎行孝亲敬兄各尽其道庶几将来禄位可复身家可保朕于待宗室之谊亦可谓全矣若复执迷不悟祖宗成宪具在朕不敢私
　　○镇守浙江内官李义杖杀宁波卫指挥马璋宥之初义至宁波璋馈以白金二十两意不足左右激之怒遂杖杀璋时巡按御史姚明以审囚至璋母赴愬不敢听乃讼于朝都御史李宾等请差官往按之有旨但命义以实自陈义言缘公事杖璋璋以病死宾等复请移文巡抚都御史核其实  上以义既以实回奏特宥之并其左右皆置不问
　　○壬辰  孝恭章皇后忌辰  奉先殿行祭礼遣驸马都尉周景祭  景陵
　　○置湖广远安千户所仓以本所官军俸粮俱于远安县仓支给以道远不便也
　　○癸巳礼部奏巡抚山东右佥都御史牟俸以山东旱灾奏乞给空名牒十万度僧道取银以助赈济户部奏行本部出给缘僧道例必十年一度自天顺元年至成化二年已度一十三万二千二百余人今若先期特度于山东则僧行道童必群聚其地反为骚扰诏不必行
　　○甲午命以临清德州二仓去年寄收粮米各存二万五千石以备赈济先是巡抚山东左佥都御史牟俸奏留漕粮五万石于二仓以备赈济至是总漕右副都御史李裕总兵官平江伯陈锐言今岁漕舟已过天津难以复回请以二仓上年寄收漕粮如数补之户部覆奏制可
　　○巡抚山东左佥都御史牟俸言山东士卒困苦尤甚今起赴京操意外之虞不可不虑伏乞暂留修治城屋河岸仍用京操法练习以备不虞诏可时山东军已到京总领指挥李武等闻诏即日率众而还管操都指挥佥事高通奏其不听约束且言士卒军器例寄于京今散漫而归本地何以为防御之备合逮武等治之兵部以闻  上命以本地兵器与之武等姑不问
　　○乙未升尚宝司司丞薛胤为本寺少卿支正五品俸以九年秩满也
　　○武靖侯赵辅以病痊出朝奏辞兵柄  诏曰卿年未老当勉副委任不允辞
　　○镇守松潘参将都指挥佥事尧彧奏三月间番贼出没为患屡发兵败之仍遣抚化国师子瑺等抚谕未退诏饬兵备之
　　○丙申修葺  天地坛正殿东庑斋宫正殿并金水河堤岸
　　○宥广西都指挥佥事马义等罪初广西流贼屡破村落义及指挥佥事吴谦刘源失机误事有旨使立功赎罪至是总督都御史韩雍奏义等于八年冬曾与贼战败之义生获贼四人斩首六十四级源谦共斩首九十余级贼远遁宜许赎前罪诏可
　　○丁酉重阳节赐百官宴于午门
　　○巡抚贵州右佥都御史宋钦劾奏都指挥佥事赵晟私役部卒多纳赂遗并盗支廪米等罪都察院请下巡按御史逮治如律从之
　　○户科给事中胡智除名智河南光山县人丁忧家居筑墓墙违式又兄及从子挟势为不法不能禁为乡人所奏命刑部郎中袁玘往会河南布按二司官按之智罪当杖还奏其事因以智不守礼法并身有恶疾为言都察院以具狱覆奏且请俟其服满更调别任特命除名
　　○己亥升南京刑部员外郎陈轾为福建按察司佥事
　　○庚子直隶井陉县民一产三男给米钞如例
　　○辛丑复除狭西按察司副使端宏于浙江以丁忧服阕也
　　○辽东总兵官都督同知欧信奏近以虏寇边奉命招募勇锐久无应者乞照正统间例定与升赏以激劝募者及请京营官军二千协力防御兵部议谓升赏例出一时权宜未可轻拟京军协助宜与之有旨令愿自效者协助操守京营官军不必调
　　○忠义中卫带俸都指挥吴广有罪死于狱广提督大喜峰口等关每朵颜三卫进贡至关者故不时纳俟其饥因徐啖以酒食与之贸易取其良马并狐豹皮以百数比还又多取其寄留余马及所赏彩叚不与者輙为沮抑三卫怨之既归乃率众犯边官军屡被杀掠辽东总兵官使人诘责之以书来具陈其故事遂闻命巡抚都御史核实下巡按御史逮治具伏追得其赃贿械至京都察院拟罪当斩命下而广死
　　○壬寅户部主事李炯然奏狭西沿边一带自虏酋孛罗忽癿加思兰入寇岁用刍粮以百万计今其地兵荒相仍疲弊已甚夫兵不能自给必须仰给于官官不能自运必须取办于民若不预为撙节后日边患有不可胜言者且城有缓急兵有聚散臣以为延绥官军一万三千宜放回休息或掣于附近朔州等处以就粮草庶得少省饷挽一二其中老弱送入内地养息而精选勇锐据险坚守且各边野草茂盛听令采牧是亦省边储之一事也事下兵部议行之
　　○甲辰监察御史胡琮刑部主事樊经以罪调外任初有假刑部郎中尚冕名以取赂者冕执其人杖之重伤下狱一夕死琮等相视以为中风其妻讼冤登闻鼓下冕令吏卒执以去事闻更命给事中刘吉和大理寺副萧谦等检视之皆以为毒药自杀遂以琮等相视不实俱下锦衣卫狱都察院拟罪冕坐斩琮经皆坐杖有旨冕减死充边军琮经不以人命为重相视不实皆调外任于是调经浙江台州府通判琮湖广麻城县知县○乙巳户部覆奏漕运巡抚等官会议事宜一递年民运赴淮安徐州临清德州仓粮官军领运原无加耗然民苦远运之劳军乏盘剥之助今宜免民远运就同本处兑军粮运赴水次与官军领运仍作支运之数其粮每石加耗湖广浙江江西四斗应天并江南直隶诸府三斗江北直隶诸府二斗五升山东河南一斗五升如兑支不尽仍令民运赴各仓上纳其各该官军原兑粮每石仍加七升不为例一成化十年南京运粮官军行粮二万五千余石宜就于直隶苏松常及浙江嘉兴等府该兑粮县分抵支每石再增二斗而以九年起运南京仓粮照数准除省民运纳原在济宁等处寄收并补支及应带补者俱与暂免一湖广荆州左右荆州襄阳四卫运粮旗军三千八百五十六名原运粮一十二万余石各军于成化六年存留操守其粮派各卫所代运今漕运官以为代运艰难欲取回四卫旗军自运宜仍留操守代运如旧一各处司府州县兑军民粮岁既稽迟又多腐烂屡行禁约不改此后该兑民粮务尽兑军不许混作灾伤其米晒扬必精俱于十二月以里运赴水次敢复故违者管粮委官悉照违限月日停俸其经该官吏通行参问如米已精而官军生事扰害者听漕运官惩治一徐州左卫及凤阳凤阳中右留守左中怀远六卫运粮旗军逃亡者多该运遗累于人今宜以曾经运粮且密迩徐凤地方归德武平沂州宿州四卫除京操不动余于守城屯田等项内选补一漕运京粮自张家湾起车赴仓或阴雨泥泞车价顿增累军陪补宜暂借京操旗军及火甲人等自朝阳门抵张家湾修筑道路约宽四丈务在高坦坚实道傍植柳每五里置铺凿井令人守之仍敕工部于兔儿山将旧余石板可用者令在京为事官吏运以甃砌不足则于沿河安山泗州徐州龙潭苏州产石处所釆运庶为久计一南京四十二卫屯田俱在江北地广人杂争讼不已虽有总督粮储都御史问理然屯所地远久不归结或其人于南京通政司讦告法司提对殊为不便宜差御史一员巡视各屯遇有词讼即与准理一切招状及应参奏官俱呈总督都御史区处一南京国子监钱粮繁夥典簿杨杰廉名未著宜依例黜罢且令御史巡察一浙江处州府松阳等县原有银场四十一处岁额课银二万一千二百五十两年久矿绝坑首人等累经陪纳用是遇有别山新矿輙紏外郡流移弄兵窃取因肆强劫甚至杀害官军今新矿堪采者宜从镇守巡抚等官勘实以新课补断绝之数一屯军或有选补戍边挈家以往所遗田地拨人补种荒芜之后复无牛种以致额课亏乏自后边军有缺须别选补庶屯军得以安业耕种子粒不亏一军夜不收与民夜不收俱在军中今军月米八斗冬给布三疋绵花一斤而民月支米三斗亦宜添米二斗布一疋绵花半斤庶几稍均而彼亦乐于从事也＜锍-釒＞上诏以为荆襄四卫官军以其半仍旧漕运南京国子监仓粮其令御史巡察余俱如议
　　○丙午永平府知府王玺奏伯夷叔齐庙在永平府境内洪武中有司春秋致祭景泰中始废今臣已重建请赐庙额及祝文  上曰伯夷叔齐清节凛然大有功于名教宜特赐庙额曰清节其令词臣撰祭文有司以时致祭
　　○丁未录辽东义州将士功以副总兵都指挥佥事韩斌督军深入虏境进一级太监叶达右副都御史彭谊总兵都督同知欧信守备都指挥同知崔胜俱加赏余将士升者七十一人赏者二千一百九十八人
　　○戊申遣恭顺侯吴鉴泰宁侯陈桓驸马都尉杨伟遂安伯陈韶安顺伯薛＜王卸-卩＞成安伯郭鐄为正使吏科给事中李俊刑科给事中赵杲礼科给事中张晟中书舍人黎昊户部员外郎林孟乔工部员外郎何淡为副使持节册封辽府世子豪墭为辽王妃余氏进辽王妃周府镇平王庶长子镇国将军子堠为镇平王代府潞城僖顺王嫡第三子镇国将军仕埬为潞城王夫人张氏进潞城王妃宁王庶第三子觐锥为钟灵唐王庶第三子芝坦为新城王第五子芝＜土瓦＞为荡阴王晋府方山王夫人于氏进封方山王妃
　　○户部覆议漕运总兵官平江伯陈锐总督漕运都御史李裕言运粮旗军连年守冻至有四年不得回家者今岁粮虽已完然通州空廒数少前此蒙改后船京粮一十八万余石于通州上纳今拟仍运京仓必再守冻愈益艰难宜以南昌前卫起至嘉兴所止该通州仓上纳兑运支运并改拨陪补火烧漂流粮自后船扣出四五十万石照成化六年例沿河就船兑与京卫官军作本年十月十一月俸粮于九月以里支尽且定河西务兑者每石脚价银四分或米五升张家湾者银二分或米三升通州河下者不与脚价为便从之且令速往兑支无得留滞
　　○命故南京中军都督同知翁信子琦袭父原职金吾前卫指挥使
　　○己酉晓刻东方流星大如盏赤色有光自正东中天行至近浊
　　○庚戌赐抚宁侯朱永诰券奉天翊卫推诚宣力武臣特进荣禄大夫柱国食禄一千一百四十石子孙世袭本身免二死子免一死
　　○辛亥巡抚永平等处左佥都御史张纲等奏朵颜三卫朝贡夷人有敕止令百人入关恐有觖望致生他变请如旧例概容入贡诏不许
　　○壬子敕各边巡抚都御史整饬边备时兵部以边备日弛乞命巡抚等官整饬或遣大臣以往诏不必遣官敕巡抚辽东大同等处都御史彭谊郑宁等曰沿边设备已有定＜矢见＞岁久因循不无懈弛敕至尔等宜遍历所属边关重加整饬军马缺乏即行选补兵甲损坏即为修理关口城堡墩台坍塌即督令筑塞完固省令墩军常时哨守传报声息中间若役占军士委用非人以致军旅不精守御无备者指实具奏管军头目自都指挥而下有贪懦无为者从公罢黜别选材武智能者代之应逮问者就尔逮问区处以示警戒凡毙可革利可兴有益于边者听尔便宜施行务秉公勤以副委任如或恣情偏执处置乖方责有所归
　　○平虏将军总兵官宁晋伯刘聚参赞军务左都御史王越会沿边镇守巡抚等官奉敕议上安边三策一狭西要地环庆虏虽少可犯固原非拥众不敢深入今虏出没河套环庆庆阳及西安等三卫守备官军止有四千余固原一带则有甘凉靖虏等处官军舍余民壮共一万八千颇足防守若此虏及冬渡河而去原调客兵可令各回本镇但虏情谲诈安保其不复来今宜将狭西官军每年冬初分拨一千五百人令都指挥康永率赴庆阳一千五百人令都指挥张瑛率赴固原并力防御河开而返固原既不设总兵宜令狭西在城镇守官至冬往来提督练习并调甘凉下班临巩秦平等卫官军并力截杀其固原环庆或挑筑壕墙或铲削山崖其靖虏接连宁夏黄河两岸各修筑厄塞使虏不得渡河此则狭西安边之策也二延绥沿边一带各处官军土兵轮班防守以次归农皆为常制自孛罗忽等继入河套彼时兵力寡弱调集客兵必以土军为向道传报以此班满不得归农而马不给刍豆士不给军器以致马毙军疲然狭西山西河南三处军民输给已及四年每年财力不下数百万兼以旱涝相仍瘟疫交作死伤不可胜计而粮草每告不足推原其由辽东甘肃虏难犯边而不能久驻惟河套北有黄河可据中有水草利于放牧南有人烟便于虏掠以是久居不去今欲省民力当于声息稍缓之时大同游兵令于朔州等处操候山西游兵原为延绥而设令于灰沟营等处操候宣府游兵又在临期相度事势调用其东西二路墩台迤南俱有山险先已役民五万铲削如城以便防守后因天旱以巡按御史苏盛之言而止然可责近效又能经久无如此举又定边营新兴堡安边营永济堡毕家梁镇靖堡俱水苦且远人马多病内定边新兴安边永济四营堡虏易窥我虗实军马难于出入镇靖堡已奏准仍守塞门其余四营堡俱宜就险而守移新兴堡于迤南海螺城安边营于迤南中山坡永济堡于迤南上红寺回塞门却于迤北白塔涧海螺城中山坡上红寺多削山为城白塔涧口就快滩河迤南之险其河深有二三十丈远有一百余里事成之后定边新兴安边永济宁塞靖边镇靖龙州八营堡以守则固以战则利且令纳户就彼刍牧可以省转输之费此则延绥安边之策也三宁夏三路俱当严守东路平漫尤为要害其花马池兴武二营为萌城盐池石沟一带藩篱而灵州尤宁夏城喉襟唇齿相赖但二营孤悬沙漠无险可据今当自灵州之东兴武之西曰磁窑又于兴武之东花马之西曰天池各添筑一堡二堡间仍筑墩四座以便往来传报供给刍粮仍照前奏于灵州兴武并螺山等处相度地形斩崖挑堑以绝贼路若虏深入二营止留步军守城马队俱掣盐池石沟等处会合截杀其盐池等塞亦量展筑积草储粮以备军马按伏西路则委州城亦为要害原守御旧籍庆府军余宜别选军五百委指挥一人统之外御虏寇内防奸宄诚为经久之利此则宁夏安边之策也兵部左侍郎李震等具拟其便从之
　　○夜西方流星大如盏青白色光烛地自奎宿西北行至近浊
　　○河南光州地震
　　○癸丑暂免汉中宁羗金州阶州文县西固城六卫所冬衣布花之给先是狭西布政司奏榆林宁夏甘肃三边并腹里西安等卫所地既极冷征调不常而汉中等六卫邻近四川利泸二州湖广荆襄诸卫天气温暖军士安闲屯种又俱膏腴之地今四川湖广别无冬衣布花之给而前此六卫乃与三边诸卫并受厚赐实为不均乞以每年该给布花折粮一万四千六十一石有奇暂且停止以足边储俟边事稍宁粮草有积别议进止事下户部议以为宜从之
　　○户部言比者内承运库太监林绣奏本库自永乐年间至今收贮各项金七十二万七千四百余两银二千七十六万四百余两累因赏赐金尽无余惟余银二百四十万四千九百余两今欲册封及后赏给俱合储金备用但天下屡奏灾伤既无官钱支买税粮折纳且湖广金场以课少而闭云南折银以民穷而止今宜行令浙江福建云南镇守巡抚三司等官于闸办银课内浙江折金三百两福建二百两云南五百两仍以浙江等处折粮银改折浙江金四百两松江常州俱一百五十两苏州三百两其云南所逋岁办差发金银及各处赃罚金尽数差角□羊以应急用＜锍-釒＞上诏令所拟折纳各倍其数仍于产金地斟酌取之
　　○南京吏部刑部会勘南京监察御史金忠所劾南京户部右侍郎黄琛事多实比上琛已卒刑部请逮其属司务主事罪之诏可
　　○夜南方流星大如盏赤色光烛地自参旂东北行至北河
　　○甲寅夜西方流星大如盏赤色光烛地自滕蛇西北行至近浊尾迹炸散
　　○乙卯兵部奏清平伯吴玺富阳伯李舆都督同知穆义都督佥事王义牧马无法马多损亡官军逃者以百数把总指挥佥事王玺等怠忽荒废俱宜按治  上曰吴玺李舆穆义王义姑宥之王玺停俸待追马完日以闻
　　○分守大同西路右参将都指挥同知张瑛以罪谪充军瑛坐阻军纵贼下巡按御史鞫实罪当斩都察院以闻诏免死发充狭西榆林卫军家属随住
　　○四川行都司都指挥佥事宫恒贪淫无厌恣肆妄为为巡按御史所劾命巡视等官核实且得其状下巡按御史会按察司官逮治之恒再奏申辩皆诬竟坐强夺良家妻女罪绞都察院以具狱奏诏恒免死押发云南边卫充军
　　○济州卫带俸都指挥佥事阎斌奉命率京营官军协守密云等处有逻卒六人出关为虏寇所杀继又有被掠去者管营指挥往报镇守署都指挥王荣而不报斌斌因奏荣等隐匿军情并诬其私事下巡关御史按之荣等皆就逮斌亦坐奏事不实下都察院狱赎徒还职已而巡抚都御史张纲言荣累立战功军民信服其所部亦为之请  上曰王荣既无失机受赃罪其勿治令御史责取招状
　　○丙辰免直隶大名府麦四万四千九十六石人丁丝折绢六千七百一十八疋桑丝折绢八百一十疋从监察御史孙敬言其地被灾也
　　○丁巳升狭西布政司左参政胡钦为山西右布政使○南京太常寺少卿刘宣言自古圣帝明王未尝不谨于祀事我  祖宗定鼎金陵百祀具举及北都以后南京祀典或存废礼制亦多蹈旧袭讹而未备者谨条陈十二事一  太庙自  太祖以上五庙帝后冠服宝座皆全  太宗有冠服无宝座而  文皇后则俱全  仁宗  宣宗止有宝座无冠服  昭皇后  章皇后及  英宗冠服宝座俱未备斯盖  太宗在御  文后已入太庙  英宗嗣位  两宫尚享孝养遂致因循礼制偏废乞先成宝座徐请  列圣遗衣奉安一孝陵等祭专命驸马都尉赵辉先师孔子主祭专命国子监祭酒或代以礼部堂上官假令临期有故不及奏请欲更他官则未有成命请于五府六部大臣内各增一员遇有事故即代行事一北京都城隍每岁  郊祀及祀太岁等神皆得祔祭五月十一日复遣太常寺官祭于其庙今南京都城隍则二祭俱无夫神功卫护生灵两京既无不同报祀之典宜无或异请如北京例祭之一我朝准古祭用太牢然必小犊者盖取茧栗义也今南京内外诸司动以牛小笞责养牲者殊乖礼制一  孝陵祭凡文武官无大小皆当与而诸司近多不赴请以御史稽其怠惰一郊堧地军民多纵畜牧其中请敕守臣重加禁革一本寺岁例荐新八次所载品物多不踰百斤而黄船重大是致沿途胶浅往往后期宜更造小者庶几便于速达一岁祀黄蜡例取之内帑劳弊滋多宜即附近州县办纳为便一每岁各处角□羊到供祀牲多因赁地窄小加以投牒淹留遂致损瘠宜暂处之于牺牲所以俟验收一功臣庙壁  高皇具图诸将战功盖示创业艰难于后嗣近渐磨灭请完餙之复略＜锍-釒＞其事刻其图以传使上而九重远而四海悉知  祖宗垂裕之心崇报之盛一本寺厨役数不踰三百而汛扫  郊庙十余处月必三次况大小祭祀岁无虚日亦颇效劳故例月给米人六斗有家属者一石后俱减其数无以养赡致多逃亡又此役之出上元江宁二县者止十余户故例俱复其家所以重祀事今有司多不循旧例往往杂役之请俱仍优免如例一神乐观乐舞生数甚寡近以未受度退闲者五六十人请不为例悉与之牒俾相继补充事下礼部会议诏  祖宗已尊祀于京师南京  太庙宝座未备者增之冠服不必再设功臣画壁仍旧都城隍太常寺其以八月中旬岁祭余俱允行
　　○南京前府都督佥事阮泰卒泰直隶江都县人袭世职为指挥同知正统十四年以功升指挥使景泰初升山西行都司都指挥佥事四年以草塘功升都指挥同知寻升都指挥使天顺二年征东苗有功升都督佥事南京前府管事至是卒赐葬祭如例子兴袭为大同左卫指挥使
　　○工部右侍郎乔毅卒毅字志弘山西乐平县人正统戊辰进士改翰林院庶吉士擢吏科给事中进都给事中天顺戊寅升大理寺右寺丞成化乙酉迁左少卿庚寅升工部右侍郎至是卒于官赐祭葬如例毅宽和质实表里一致不为矫伪之事性复俭素虽居显位不改其常子凤亦举进士官至兵部郎中
　　大明宪宗纯皇帝实录卷之一百二十终
　大明宪宗纯皇帝实录卷之一百二十一
　　成化九年冬十月己未朔享  太庙  遣驸马都尉王增杨伟分祭长陵  献陵  景陵  裕陵  遣内官祭司井之神  户部奏山东救荒事宜一山东并北直隶河间府州县仓粮不足司府州县卫所官员俸粮俱月支二石生员廪米亦减支其余折支赃物并赃罚钞贯使客廪给亦令减支以俟收成如旧一山东长芦二运司并各批验所见在盐课宜依时直支与旗校人等折粮存留本色以备支用或赈济贫民亦宜量与盐引听变卖一山东北直隶无灾之处该徵粮草宜及时徵纳起运不许概作灾伤一山东所在仓廪空虚本部屡奏拨送官银四万五千两德州库铜钱五百五十万文苏松粮银三万两俱系籴粮接济之数查已支用数目有余宜及今秋成于有收处收买杂粮拨于缺粮仓分收贮以备支给一各府贫民固多其间亦有富实之家官虽劝借不乐输贷宜察访有蓄积者官司以官钱支籴或与印信契券候来年量加利息酬还诏俱允之  以降虏脱脱木儿脱火台为广州后卫正千户故察罕察儿子撒银帖木儿食百户俸三人者皆迤北知院那孩部下平章也  庚申增设顺天河间淮安扬州四府通判各一员通沧景德徐邳高邮七州判官各一员武清靖海青兴济吴桥清河沛宿迁桃源清河山阳宝应江都十三县主簿各一员专理河道从总督漕运都御史李裕等请也  辛酉户部议巡按狭西监察御史范锳所奏茶马事一粗茶不堪易马欲行四川并汉中府今后后收课必须细茶或将粗者二斤折收一斤庶淂马用一照原差行人禁茶事例仍敕御史一员巡禁私茶于松潘各番买马及提督各该州县岁办茶课一汉中等府州县宜专委官一员各选精壮弓兵一百名每卫所各委指挥千百户各一员各选精壮余丁一百名专一统领巡茶如此则私茶不得出境而番马争趋以易矣＜锍-釒＞入诏御史免差止令巡抚巡按官并行人禁严之  壬戌总督两广军务兼理巡抚右都御史韩雍以疾乞致仕  上以两广事重不允所辞善加调理以副委任  卜剌罕卫使臣打兰帖木儿等来朝贡马赐宴并金织衣彩叚等物有差  癸亥命都督同知颜彪管后府事  甲子平江伯陈锐陈其叔祖仪麓川之功乞以其叔祜袭指挥佥事  上以仪自勋卫历升法不当袭不许  夜金星犯左执法  乙丑刑部都察院会官审录死囚八十人奏上情真罪当者四十六人诏如律处决情可矜疑者三十四人俱宥死充边卫军  丁卯诛犯边寇虏阿罗忽平章阿把石特平章伯颜秃于市  己巳命都督同知苪成管团子营  命卜剌罕卫使臣平章打兰帖木儿等皆进一级余千户镇抚冠带有差从知院嗔伯干郑王脱脱罕请也  庚午巡抚山东左佥都御史牟俸奏救荒事宜一河南等处税粮岁运至大名府小滩兑与官军儧运缘小滩邻山东境必经临清德州方至蓟州上纳支给沿边官军为米贱路远减价粜卖至以米五六斗粜银一钱者深为可惜乞以河南等处成化九年分该运岁粮留山东赈济而以粜粮银每米三石或二石五斗连耗粮脚价共作银一两兑与原运官军送纳支给一今之赈民者止赈其饥而不为寒计纵使得食犹不免于受冻而死今严冬已至乞以登州府并德州在库布花给与贫民待丰年仍令有司措置还官一仓廪府库皆以为民今饥民待哺命在旦夕臣已将东昌府寄收粮八万五百七十余石济宁州二万八千四百九十余石支作卫所官军俸粮又将二处及德州临清寄库脚价银令济南等府借之于有收处籴粮赈济昔汉汲黯矫制发仓宋洪皓截留上供盖为国保民急于救济不暇顾惜故也臣甘伏专擅之罪乞仍将德州临清见在寄收粮一体借支候丰年照数还官户部言其言多难行而其自陈专擅之罪伏乞裁处  上曰蓟州仓粮准留一半赈济户部定与银价折收送仓交纳俸罪其宥之  左军都督佥事夏霖以病乞致仕许之  壬申  皇太后圣旦  上率亲王上寿受命妇朝会赐百官宴于午门  狭西参赞军务左都御史王越袭破虏营于红盐池连营五十余里乃取弱马分布阵后以张形势选精骑令许宁为左哨奏云九月十二日满都鲁孛罗忽癿加思兰三酋自河套出分寇西路臣以为遣兵往追道远兵疲必难取胜宜率轻兵捣其巢穴乃与总兵官许宁游击将军周玉各率兵四千六百从榆林红山儿出境昼夜兼行百八十里夕营于白咸滩北又行一百五十里探知虏贼老弱俱在红咸池连营五十余里乃取弱马分布阵后以张形势精骑令许宁为左哨周玉为右哨又分兵千余伏于他所进距虏营二十余里虏集众来拒臣督诸将方战伏兵忽从后呼噪进击虏见腹背受敌遂惊溃擒斩共三百五十五获其驼马牛羊器械不可胜计烧其庐帐而还  上赐敕奖谕之河套在狭西黄河之南自宁夏至山西偏头关凡二千里古有城池屯堡兵民耕牧其中后以阔远难守内徙而弃之自是草木深茂人迹罕到天顺间虏酋阿罗出入居之时出劫掠成化初毛里孩癿加思兰孛罗忽满都鲁继至初犹去住不常六年以后始为久居计深入诸郡杀掠人畜动輙数千百万岁常四三入边将拥兵坐视或视其出而尾之偶获所遗老弱輙虚张以为斩获之数甚者杀吾民为虏级皆冒为功被升赏无筭有败衄者罪止降谪且多宥之尝三命大将朱永赵辅刘聚出征王越常董其役然大抵皆如边将所为耳虏患由是日炽用事者议搜河套聚兵八万于边预征狭西河南山西一岁刍粮数千百万以馈之然莫敢当其责皆以地阔事大为辞师老财屈而外郡皆被残破内郡亦且危急至是越始是役时三虏之精壮皆已四出惟老弱在营闻鼓炮声而馈我军邀其奔命不前者斩获之以还及三虏回见庐帐畜产皆已荡尽而妻拏亦多丧忘相顾悲泣以去由是不敢复居河套其势顿衰议者谓此捷自前所未尝有越等虽频年玩寇不得无罪然能乘夜冒险成此奇功亦可嘉尚云  癸酉晓刻月食免朝  起丁忧户部左侍郎原杰巡视江西时江西盗贼蜂起至杀死指挥等官兵部请简命大臣巡抚其地庶事有统纪而盗贼易灭  上曰巡抚官不必添设宜遣官抚治事宁而还廷臣共举杰可任遂起用之赐之敕曰近闻江西南昌等府强贼生发白昼行劫肆无忌惮守土官匿不以闻恐奸民得计日渐滋蔓贻患非细今特命尔驰驿巡视江西提督都布按三司并所在军卫有司抚安良善缉捕盗贼尔至彼询察民隐振举庶务自三司佐贰官以下有隐匿贼情违慢误事者听尔执治老疾贪酷无为者量加退黜事干方面正官具奏究治凡有益于军民者悉听便宜处置其于捕盗尤湏戒约应捕人员密切体访设法掩捕不许扰害平民朕以尔熟知彼处地方事情特兹简委尔宜仰体朕意务须抚治得宜俾盗息民安斯称委任如或乖方误事责有所归
　　○夜月犯毕宿右股星  甲戌己刻日生赤黄云鲜明
　　○定拟河间府等处灾伤纳银补官则例五十两者给冠带七十两授从九品散官八十两正九品九十两从八品一百两正八品一百二十两从七品一百五十两正七品  乙亥都督同知穆义差往永清县草场牧马杖其县典史因相讦奏坐诬赎徒还职  巡抚山东左佥都御史牟俸奏易州山厂供用柴炭始皆用人采输所以惟取山东山西北直隶夫役而不及河南江南者盖以南方之民轻财赋而重力役北方之民轻力役而重财赋故各就其所便役之今诸彩取殆尽柴炭类输银价犹独取给于山东山西北直隶之民而江南河南财赋所出之地乃不知及殊于立法初意不侔姑以山东一处言之岁额夫二万八百八十四人人徵价三两共六万二千六百五十二两此地累年灾伤小民救死且犹不赡其何能堪近者虽量加减免其该征者尚未能给请并免之  上命输惜薪司光禄寺御马监者再免一分输内官监兵仗局者一年俱免  丙子诚孝昭皇后忌辰  奉先殿行祭礼遣驸马都尉周景祭  献陵
　　○土鲁番速檀阿力王等遣使臣写亦米马儿黑木等来朝贡马赐宴并衣服彩叚等物有差
　　○丁丑命故东宁伯焦寿弟俊袭爵  戊寅赐江西赣州府知府谢昶衢州府同知魏安诰命旗其善政从巡按御史核实也  辽世子豪墭奏有弟镇国将军豪□土夹大□先赐禄米一千石米钞中半兼支今宫眷众多乞于折色内添赐实米以济不足诏于折色内改支本色米一百石  壬午鲁王泰堪薨王靖王之子也母妃严氏永乐辛卯嫡生宣德丁未册封为世子成化丁亥进封为鲁王至是薨年六十有三讣闻辍朝三日赐祭葬如制谥曰惠
　　○命南京太常寺少卿李本复任以丁忧服阕故也
　　○免山西平阳府所属三十五州县夏麦二十五万八千八百四十余石以山西按察司副使胡谧奏旱灾故也
</div>
    <div class="pagination">
<a href="明实录宪宗实录_page63.html">上一页</a><span>...</span><a href="明实录宪宗实录_page59.html">59</a><a href="明实录宪宗实录_page60.html">60</a><a href="明实录宪宗实录_page61.html">61</a><a href="明实录宪宗实录_page62.html">62</a><a href="明实录宪宗实录_page63.html">63</a><span class="current-page">64</span><a href="明实录宪宗实录_page65.html">65</a><a href="明实录宪宗实录_page66.html">66</a><a href="明实录宪宗实录_page67.html">67</a><a href="明实录宪宗实录_page68.html">68</a><a href="明实录宪宗实录_page69.html">69</a><span>...</span><a href="明实录宪宗实录_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
