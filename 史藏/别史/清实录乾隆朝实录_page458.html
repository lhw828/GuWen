<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 458 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 458 页/共 1860 页</h1>
    <div class="content">○赠故福建台湾总兵降三级留任萧瑔、署都督佥事。予祭如例。　　

○丁巳。上诣皇太后宫问安。　　

○幸南苑。行围。上亲射。　　

○诣永慕寺行礼。　　

○驻跸旧衙门。翼日如之。　　

○谕曰、将军博第奏称、料理西安兵丁二千名起程。领兵官员。支给二年俸银。前锋领催。每人给银四十两。马甲。每人给银三十两。置备行装。伊等具呈。愿于饷俸内坐扣还项。西安官兵、既为国家出征效力。此项银两。即著加恩赏给。不必坐扣。　　

○湖北巡抚彭树葵覆奏。荆襄一带江湖。袤延千余里。一遇异涨。必藉余地容纳。宋孟珙知江陵时。曾修三海八柜以潴水。又荆州旧有九穴十三口、以疏江会汉。故迹久湮。现在大江南岸。止有虎渡、调弦、黄金等口、分＜锍-釒＞江水。南入洞庭。至汉水由大泽口分派入荆。所恃为蓄洩者。江邑之长湖、桑湖、红马、白鹭等湖、譬之胸膈也。监、潜、沔阳诸湖、下达沌口、尾闾也。无如三襄水浊。多沙易淤。小民趋利者。因于岸脚湖心。多方截流以成淤。随借水粮鱼课。四围筑堤以成垸。人与水争地为利。以致水与人争地为殃。今欲复三海八柜之旧。势既不能。亦惟杜其将来。而使垸不增多。现檄饬各州县。亲行履勘。将所有现垸若干。各依土名查造清册存案。嗣后即以此次所查。著为定数。听民安业。此外不许私自加增。仍令该管道员。于出巡之便。详查加结具报。各州县实心奉行与否。查核劝惩。得旨。只可如此办理。知道了。　　

○戊午。上行围。亲射。阅镶黄、正黄、正白、三旗兵马箭。　　

○谕、山东今岁应徵之因灾出借各谷七十六万余石。春借谷四十六万石。又本年带徵之谷十数万石。及麦本、耔种、漕仓项下、应徵积欠钱粮。为数甚多。一时银谷并徵。即属大丰。以一年而完积年之欠。民力未免拮据。著加恩、于今岁岁底截数。所有未完谷石内。将春借一项。于明年麦熟后徵收一半。秋成徵收一半。留其余力。以输该年正供。其历年因灾出借之常、监、等谷。概宽至庚午年起。分作五年带徵。俾小民纾徐完纳。以示优恤穷黎之意。该部即遵谕速行。　　

○又谕。今日接到经略大学士奏报事件。系初七日巳刻、于获鹿县封发。计初五日由京所发谕旨。按程应于初六日戌刻、始抵获鹿。大学士接到谕旨。即办理覆奏。已需一二时。是日又有军营傅尔丹等奏摺。启封检阅。逐一覆奏。亦须数时。是又达旦未寐矣。途间如此劳瘁。将来抵军。何以办事。自应遵朕前旨。爱惜精神。将养身体。以仔肩重务。著传谕大学士。善体朕意。毋得过劳。更传谕达勒当阿、达清阿等。伊等何不规劝。大学士身体果然康健。精神果然好。饮食果然多。著达勒当阿等具摺奏来。不可隐饰。其初六日究系何时接到谕旨。何时办理。军营事件于何时接到。大学士于初七日何时起程。是否封发后起身。抑系定稿后留人缮写封发、大学士先行起身之处。著即便回奏。　　

○又谕。据傅尔丹奏称、从前进攻阿利山左首一碉。贼知我兵习于上碉。豫于碉顶挖穿小孔。俟我兵跃上。贼于孔内施枪。各兵鞋袜底皆穿。不能站足。所带火炮。不及挖投。上碉四十人。悉被伤损。是以后兵不敢复上等语。我兵攻剿。原以夺碉据险为最要。今贼番用计抵御。致损官兵。虽因后无接应。而先登之众。挫折可悯。逆番凶狡殊甚。日前操演云梯兵丁。豫备攻碉之用。观此情形。则薄险前进之时。更当相机持重。倘势有可虞。或别筹良策。不可轻用其锋。著传谕经略大学士傅恒。令其留心。再、班第参奏运粮贻误营私之保宁府降调知府周岐、汶川县降调知县刘士缙、舞弊作奸。种种劣迹。已令该督等严审究拟。并谕军机大臣传谕、查伊原籍家产。此等劣员。非寻常婪赃可比。审明时。即于军前正法。亦罪所应得。但经略以军务为重。此等案件。无暇兼顾。实亦不必分心。即遵另谕。酌量交傅尔丹、或班第等办理。又、傅尔丹等奏称、伊等近于美诺会商调兵运饷诸事。明系观望迁延。以待经略之至。其岳钟琪、从前尚有奋往之意。今亦不免迟回。业经传谕申饬。大学士计日可抵军前。一切进攻事宜。当另有筹办。亦无须伊等之竭蹷矣。至张广泗贻误军机。罪已莫逭。今乃有需索番目财物等事。更出意料之外。大学士所奏。甚为详确。即照大学士所奏办理。朕将来办理此事。亦惟有赏罚分明。不肯稍为姑息耳。将此一并传谕知之。　　

○又谕曰。傅尔丹等具奏美诺会商军务一摺。据称、现在定议调兵确数、运粮事宜、并需用器械等事。观此情形。诸事一无就绪。明系借端支吾时日。坐待经略之至。在傅尔丹起于久废之余。且未经外任。于调度绿旗兵丁。非所谙悉。甫署督篆。未能厌服众心。此自实情。然其不奋勉。则属愚老而可悯笑矣。班第则情殊可恶。伊生平以推诿为能。若在寻常供职部院。尚可自全。至军国重事。亦务为偷安保守之计。为大臣者。岂宜如此。至岳钟琪、日前进攻申达等处。据险夺碉。军威稍振。深冀其奋勇奏功。今伊亦歛军坚壁。毫无寸进。与傅尔丹、班第等何异。著一并传旨严行申饬。目今经略大学士抵营在迩。伊等惟有驻守防御。毋得稍致疏虞。统俟经略到日。从长筹办可耳。　　

○又谕曰。张广泗迟误军机。老师糜饷。应赔之项甚多。且伊在川支动公费。例应追还归款。伊在京家产一无所有。但久任黔疆。前经降旨爱必达。令将张广泗在黔所有隐匿寄顿之处、详悉严查。爱必达系张广泗保举之人。交情素厚。朕所深知。若尚存瞻顾之见。少有不实不尽。定将爱必达从重治罪。现今讷亲负恩误国。身罹重谴。爱必达亦应自知警愓。畏法奉公。洗涤私情。实力查办。毋得稍有瞻徇。致干严典。寻贵州巡抚爱必达覆奏。遵旨严查。实无寄顷藏匿。报闻。　　

○经略大学士傅恒奏。接到傅尔丹奏摺报匣。遵旨开看。内有小金川土司泽旺番禀一件。系告张广泗家人、通事、与汉奸王秋、勒取泽旺财物。不胜骇异。细按情节。张广泗纵无耻丧心。未必至于勒索泽旺财物。但观其平日袒护良尔吉、阿扣、王秋等。则家人、通事、因此勾通王秋、肆行不法。亦所不免。此事关系军中耳目。番蛮听闻。不可不实力严究。臣于途次遇张广泗。即先询问实情具奏。其良尔吉、王秋、二犯。如拏解已近京师。即解京审理。若尚未拏获。及已拏解而去京尚远。臣即将二犯带回成都。与张广泗家人薛二、通事焦修德等、严审定拟。良尔吉、王秋、本应于军前显戮示众。但沿途解送。恐有疎脱。请即于成都正法。去军营不远。亦可使番众闻知。至金川起事。原因泽旺愚懦。伊妻阿扣淫悍。加以良尔吉等助恶。酿成悖逆。现在小金川虽已投顺。尚不无首鼠两端。皆缘张广泗蔽护奸恶。无以服番众之心。臣以为阿扣断不可姑容。臣至军营。应生致阿扣。并其同恶之犯。立行正法。其土司印务。仍令泽旺管理。使努力报效。庶小金川实为我用。得旨。诸凡妥协详明。有何可谕。一如卿议行。　　

○己未。上行围。亲射。驻跸南红门。　　

○原任川陕总督、张广泗疏称。作固山顶。旧有大金川逆酋碉房一座。我兵攻夺。贮放火药。派官兵分日轮管。乾隆十三年四月二十九日。值日兵遗误失火。延烧火药。轰倒碉楼。压死官兵四十六员名。叠溪营游击阿尔占、以雷击碉倒情形通报。经臣饬究得实。所有疎防之员。叠溪营游击阿尔占、前派催土兵离营。其统辖事务。俱交靖远营游击吕大智接管。请敕部议处。疏入。谕。军营火药关系紧要。况已深入贼境。夺据其碉。藏贮火药。尤宜加谨游击吕大智。身为领兵之员。不能小心防护。致令失火。冲塌碉楼。压毙官兵。岂寻常疎虞失事者可比。张广泗膺总统之任。属员功罪。皆伊一人专责。此等劣弁。即应于军前究明正法。乃迟延观望。以本年四月内失事之案。迟至闰七月始行奏闻。十月始行题报。且祗请敕部议处。又将游击阿尔占、以奉差离营开脱。其平日于行军重务。毫无纪律。诸事徇庇属员。将弁等相率效尤。肆无畏惮。即此可见。此本、大学士亦应留心检阅。仅照例票拟交部议处。亦有不合。不知吕大智疎防之罪。既非议处所可了事。而阿尔占虽暂经离营。其捏报雷轰碉倒。明系有意掩饰。希图规避重罪。皆为军法所不容。吕大智、阿尔占、著即拏问。交与署抚班第、严审定拟。张广泗老师糜饷。乖张贻误。罪案重大。此不过其一端。俟提到日。军机大臣会同该部一并审拟。所有焚失之火药等项。即著张广泗照数赔偿。该部知道。　　

○谕军机大臣等。四月间、军营有碉楼火药被焚一案。已于题本批发。令班第从重归结。此旨可抄寄经略大学士知之。张广泗于此等事件。视为泛常。不过循例题请交部议处。其玩忽军情。姑息属弁。军营事事废弛。皆伊一人之罪。实无可容。经略到彼留心申明纪律。务令防范严密。自不至有意外疎虞。至办理此等事件。经略概不宜分心。嗣后倘有似此之案。听经略酌量。或交班第。或交傅尔丹、岳钟琪或交兆惠。俱可。经略不必兼营庶务。惟专办进剿事宜。克期奏捷。以副远念。　　

○又谕。前经降旨、选派盛京兵一千名、前往金川。后因阿兰泰办理迟滞。且盛京之兵、亦不及索伦。是以将伊等停止派往。增派索伦兵一千名补额。盛京官兵、深以不得前往军营为歉。再四恳求效力。经阿兰泰据情转奏。朕比降旨、谓已悉伊等奋勉之志。当更有用处。今思船厂、黑龙江、兵丁。陆续自彼处起程。路远行疾。马匹不无疲乏之虞。盛京官兵、既思效力。可传谕阿兰泰。晓谕官兵。将伊等所有马匹。多备数千。俟船厂、黑龙江、官兵到盛京时。倘有疲乏马匹。即行拣出。另换马匹乘骑。俾速得抵京。即与伊等效力行间无异也。著御前侍卫额勒登额、驰驿前往盛京。会同阿兰泰办理。并著公哈达哈、驰驿前往大凌河牧场。挑选堪以乘骑之马。以备酌量换给船厂、黑龙江、兵丁骑用。昨据将军傅森奏称、黑龙江兵丁如此际已经雨雪。即由蒙古地方行走。如尚未降雪。即由边内行走。今大凌河地方。既已豫备马匹。可速传谕傅森、及领兵之协领等。令将彼处所派兵丁二千。不必经由蒙古地方。即从盛京疾速行走。遵照所定日期到京不可迟误。　　

○又谕。著传谕科尔沁之达尔汉王罗卜藏衮布。此次所调黑龙江兵丁二千名。道经科尔沁地方。可将蒙古马匹。多为豫备。如有疲乏马匹。即行换给。令得疾速抵京。著侍郎玉保、驰驿前往。会同达尔汉王、妥协办理。所用蒙古马匹。仍照数给还。　　

○又谕。傅尔丹等所奏、泽旺投递番禀、首告张广泗一事。在张广泗起身进京之后。计其时日。降旨将张广泗革职拏问、已半月有余。必伊先已闻信。故有此举动。看此情形。军营消息。泽旺等辄已先知。伊等既知。则金川逆酋。本同一气。逆酋亦必尽知矣。昨经略所奏、诱致阿扣奸党、明正典刑。即此一事。已足申法纪而快人心。但凶徒狡狯。耳目周布。经略办理此事。必须加意严密。毋令伊稍有知觉。转使藏匿不出。或铤而走险。著传谕经略大学士。一切小心防范。即左右前后护侍之人。均不可不慎也。再、县丞任振功所言、讷亲初抵卡撒、贼人夤夜冒雨、直攻军营、赖良尔吉放枪救护、讷亲赏伊银一千两之处。询问讷亲诸条内。未经叙入。可将此条详悉询明。一并传谕知之。　　

○大学士等议准。浙江巡抚方观承奏称、酌议原任大学士公讷亲所奏海塘善后事宜。一、据讷亲原奏称、葛岙山逼近山脚之水。仍从山后漫流。当防其仍复故道。应设竹篓碎石滚坝等语。查北塘外涨沙绵亘。其葛岙山后回流之处。系因潮长落。正溜由引河直下。已深五尺余。似可不虞改溜。但江海之冲靡定。应如所奏、设竹篓碎石滚坝。以杀汛势。至尖山一带堰沟六道。其马界塘等四处堰沟。不能到塘。无庸堵御。其三里桥掇转庙塘外堰沟二道。应筑竹篓碎石滚坝。并加筑土坝镶垫等工。至大山圩、小山圩、二处。有民筑土堤一道。秋潮大汛。辄多漫溢。应请改建碎石塘。现在民力不敷。应给半价兴建。残损、令民灶各户修补。一、据讷亲原奏称、会稽县属宋家溇地方。遏抑曹娥江水。应加意防护等语。查江海全溜。改归中亹。东南掠近雷山。诚恐潮遏江流漫溢。应请将石土各工之在山阴、会稽、境内者。一律加高培厚。一、江水南趋。北塘工程稳固。紧要正在南塘。所有北塘左营之念里亭、石营之八仙石、章家庵、观音堂、靖海、五汛。原防千总二员。把总三员。外委六员。马步战守兵共三百五十名。应请彻拨南塘。安汛五处。分拨巡防。令右营守备移驻三江城管辖。于南塘建衙署官房。铸给海防道标右营守备关防。其南岸海塘江塘各工。专令绍兴府水利通判管理。又、北塘各汛。除调拨外。念里亭汛、尚余外委把总一员。并养廉守饷一名。应归入尖山汛。所有原管之北塘柴石山工程。均归左营守备管辖。从之。　　

○旌表守正捐躯之河南南阳县民邢云妻徐氏。　　

○庚申。上幸新衙门。　　

○诣皇太后宫问安。　　

○还宫。　　

○军机大臣等奏。船厂、黑龙江兵。遵旨于盛京换给马匹。必能速到。若于京城官马内。再选三千匹。派大臣一员带往山海关。豫备换给。军行似可益速。从之。　　

○工部等部议准。广西巡抚鄂昌奏、修灵川县城垣。从之。　　

○以兵部右侍郎雅尔图、为正红旗满洲副都统。　　

○辛酉。上至静安庄孝贤皇后梓宫前奠酒。　　

○谕军机大臣等。今日接到经略大学士傅恒奏摺。系初九日巳刻。在榆次县鸣谦驿拜发。必系初八日到鸣谦驿。连夜办理定稿。初九日早起起程后、交司员发驿站者。若大学士候至已时拜发。岂不又误路程。此处著于便中问明。以慰悬念。前降旨、令经略大学士、途次须爱惜精神。仔肩重任。毋得过劳。兹又彻夜办理。实觉有劳精神。大学士其善体朕心。务自爱养。嗣后办理奏覆事件。至初更前后尚可。若须至二更。即当至下站奏覆。不必过速。以致劳顿。并令达勒当阿等知之。　　

○又谕。军营粮务。最关紧要。从前办理运饷。尚无贻误。现今增调满汉官兵三万五千人。合之原拨在营官兵、及随役人等、数几十万。以每人每日支给八合八勺计之。加以挽运人夫口食。一月所需。已为浩繁。况大兵按起前进。来春二月到齐。即须陆续按日支给。纵使奏捷迅速。亦应豫为宽裕储备。计班第、兆惠、目下甫闻增调之信。应一面速行筹画拨运。一面将作何办理、及商运情形。详悉奏闻。伊等须亲身往来查察。务期兵粮充足。以壮士气。　　

○又谕。现在调遣京城满兵、及东三省之兵、前赴金川军营。沿途料理马匹、安设台站诸事。俱应各该督抚亲身查办。陆续奏到。其自西安至四川之神宣驿。该抚陈宏谋等。已奏明安顿妥贴。而自神宣驿以至成都。自成都以至军前。系四川地方官分内应行经理之事。近日不知作何查办。是否妥帖。并未据班第奏到。即或班第尚在军前。高越接到军机处文檄。业已办有就绪。详禀班第请示。以致往返迟延。高越亦应将缘由呈明军机处。以凭稽查。即摺奏亦可之事也。目下所派兵数。定为五百名一起。较之前派三百名。人数增多。四川境内。道路狭隘崎岖。人马难于行走。若不豫先料理。必致临时迟误。著传谕班第、高越、令其一面速行查办。一面具摺驰奏。如视为泛常。稍稽军行。咎有所归。　　

○军机大臣等奏。派往金川之船厂、黑龙江兵、到京。奏谕旨。皇上亲赐筵宴。此二省官兵三千名。计共六起。若每次俱蒙皇上亲临赐宴。伊等心必不安。请皇上不必亲临。容臣来保、同办理筵宴之大臣等、俟各兵等到京次日。至丰泽园赐宴颁赏。即令于次日起程。皇上出宫。或于瀛台、或于永安寺、回跸之时。臣等率领官兵等、道旁排跪。俾得瞻仰谢恩。得旨。朕所御蒙古帐房。照常豫备。朕若在瀛台回跸时。令官兵在路旁瞻仰。　　

○大学士等议准。黑龙江将军傅森奏。齐齐哈尔黑龙江、墨尔根、呼兰、等处被灾。计墨尔根、呼兰、二处所贮米石。可敷一二年之用。齐齐哈尔一年所用。不敷米二万五千石。黑龙江不敷米五千石。现已动粮价银、委员往吉林采买。每处各五千石。齐齐哈尔尚不敷二万石。请照雍正十年之例。将吉林、伯都讷、二处存仓米谷。用吉林运粮大船、拨送二万石。交齐齐哈尔存贮备用。得旨。依议速行。　　

○理藩院奏。额鲁特王色布腾旺布之养子朋楚克。或袭扎萨克台吉。或袭扎萨克辅国公。得旨。色布腾旺布之王爵。虽非世袭罔替。但色布腾旺布。甚属可怜。朕悯其效力多年。著加恩、将伊养子朋楚克、承袭扎萨克固山贝子。　　

○江西南昌镇总兵高琦丁忧。以浙江金华副将杨大立、为南昌镇总兵。　　

○壬戌。谕军机大臣等。署河南巡抚鄂容安奏称、陕省料理官兵起程。费用不敷。咨拨河南库贮银二十万两、解陕备用等语。现在调拨满兵、共计八千一百名。实为精锐劲旅。一可当百。且抵川迅速。足效臂指之使。倚以成功。而从前军营。陕甘之兵。不甚得力。大学士在京时。亦曾面奏、欲至军营酌量、如可不调陕兵、即一面停其调拨之语。朕思该省既经奉文调发。必已按营派拨。给发军装。一切经理。所费实繁。与其俟经略大学士到营。方行文停调。不若于经略大学士由陕省经过之时。阅看大概。如不过寻常绿旗充数之兵。非能出色精壮。即竟将陕、甘、兵丁停止。于事为便。专调云、贵兵。已足敷进剿之用。其湖广之兵。亦一并酌量。盖兵在精不在多。无用之兵。多人适足为累。鄂容安奏摺、一并抄发。再查沿途所设程站。多者乃至二百六十余里。至少者亦几至二百里。著将此单抄寄经略大学士。其自成都至金川军营程途。著大学士至军营时。照此详悉开明。遇便奏览。目今经略大学士按站前进。当此严寒短晷。冲冰雪。冒风霜。实乃劳苦。在经略大学士、为朕心诚。立功气壮。自不知身之劳苦。而朕心深为不忍。不能暂释于怀。惟望迅奏捷音。以惬悬企。经略大学士须善体朕意。切勿过劳。以养抵营办事之精神气力。则善矣。此时乘骑星驰。以示与士卒同甘苦。实属可嘉。至奏凯言旋。虽心切瞻仰朕躬。然定当肩舆就道。稍为将息。至攻剿事宜。如能生擒莎罗奔、及郎卡献俘。固为大快。即或逆酋自知不免。先伏冥诛。或窜伏他部。而我兵能捣其巢穴。夺踞勒乌围、刮耳崖。或擒获伊用事头人。即当奏捷献俘。如青海之罗卜藏丹津。未能就擒。亦即将所获头人献俘。具有成例。其莎罗奔等、釜底游魂。不过用兵一二千人。交岳钟琪等搜捕。必不能漏网。经略大学士应即回京。襄赞政务。不必定待莎罗奔之就擒也。至古人奏捷。俱用露布。将来经略大学士捷音。应即于传牌、书明攻夺贼巢、或擒拏贼首、露章飞报大捷字样。朕一俟奏捷。即当恭谒泰陵。并巡幸五台。可早与经略大学士相见。前岁自京至五台。计十有四日。著将驻跸原单抄寄。将来经略大学士奏捷到京。须十三日。自京降旨召经略大学士还朝。亦须十三日。计经略大学士自军前抵五台。约在一月内外。总计四十余日。朕得报降旨后。十数日启行。约半月可抵五台。与经略大学士相见矣。可按此计算程途。至军营后。遇便附奏。以慰萦望。其寄信班第、兆惠、速备军粮谕旨。著一并抄寄经略大学士知之。　　

○癸亥。圣祖仁皇帝忌辰。遣官祭景陵。　　

○上诣奉先殿、寿皇殿、行礼。　　

○谕军机大臣等。初七日所发经略大学士事件。计程应于十二日午间覆到。乃逾一日未到。或俟下次应奏之事、一并奏覆。抑或途中接得军营奏报、有应行查办之处。以致稍迟。可寄字经略大学士。于便中覆奏。再、经略大学士起身以后。军机处所办事件。多不能惬意。即如今日议覆山东请运奉天米石一摺。阿兰泰、近日曾以该处收成止有七分。未便大弛海禁、致妨本地民食具奏。而军机大臣、竟无一人记忆者。经朕指示。始查检入议。其余脱漏之处。一一须朕训谕。虽经改正。而朕心则已过劳。较之经略大学士在京时。诸事周详妥协。不至烦费朕心者。实已大相迳庭矣。此等处。讷亲向日尚能办理得宜。由是观之。向日朕加恩任用。自不为过。惟因贻误军国重务。大负朕恩。不得不重治其罪。亦出之大公至正。但从前当大学士鄂尔泰在之时。朕培养陶成一讷亲。讷亲在之时。朕培养陶成一经略大学士傅恒。皆几经教导。几经历练。而后及此。人材难得。固非一朝一夕所能造就。今经略大学士前往军营。朕实向来惟大学士一人是问。并未豫留此心、于大臣中培养陶成、以为接办之人。是以办理诸务。数日之间。已不能不时萦朕念。军旅固关紧要。第金川不过一隅。视机务孰为重大。且朕躬岂宜过劳。经略大学士到彼。荡平勒乌围、刮耳崖。即应遵照前旨。飞报大捷。其莎罗奔、郎卡、擒获献俘。固善。纵或兔脱潜逃。祗须留兵搜捕。一切应办事宜。或交传尔丹。或交岳钟琪。若策楞到彼。或交策楞、班第等。经略大学士酌量。分布妥协。于奏捷后四五日内。即当驰赴阙庭。赞襄左右。不必待奏到奉有谕旨。方行旋旆矣。此旨必应遵。大学士到彼。即将此旨传示傅尔丹、达勒当阿等。至经略大学士在京时。曾面奏、金川殄灭之后。乘我兵威。搜讨班滚。朕思金川告捷。大局已为完美。若再办班滚。未免过求万全。夫班滚之所以必期弋获者。惟以折服庆复之心耳。然班滚现在。人所共知。固可以服庆复之心也。即班滚展转逋逃。虽生犹死。竟可置之不问。若更劳师动众。转生葛藤。譬之漏网之鱼。何必为一鱼而重施罾罟。天下事亦不可求太称意。无一毫欠缺。况持盈戒满。古训昭然。若既灭金川。又平班滚。则为太称意矣。即朕所身历者言之。深信太称意之不可期。而知足常乐。信而有徵。经略大学士应善体朕心。金川军务一竣。迅速还朝。以副朕望。　　

○命兵部尚书舒赫德、暂管三库事务。　　

○命庄亲王允禄、管理正黄旗满洲都统。　　

○命正红旗护军统领庆泰、兼管满洲火器营事务。　　

○以故云南开化府土经历周霖之叔父天成袭职。　　

○甲子。上诣皇太后宫问安。　　

○谕军机大臣等。黑龙江副都统黑雅图奏称、打牲索伦等处兵丁。人甚壮健。枪箭敏捷。惯走山林。颇耐劳苦。但一时乏粮。每有窃取牛羊以食用之事。性好饮酒。不知礼节。约束稍觉费心。若能服其心。临战甚属得力。且伊等行路、甚属简便。旷野之地。插木为栅。随便即可栖止。黑雅图所奏。深知彼地兵丁情性。可传谕经略大学士知之。　　

○经略大学士傅恒奏。将军博第所奏、西安兵二千。分二起。于十一月初三初五日起程。查京兵每起五百名。办理驿马。已属拮据。若二千兵为二起。驿马断不能给。即使各骑驻防之马。然途次尖宿。计当与京兵相值。亦多未便。臣已行文该将军巡抚。令其酌量。与京兵或前或后。总期不至壅挤。又奉上谕。西安、成都兵、三千名。并京兵二千名。计算可冀速奏肤功。据罗卜藏奏称、进兵应稍待黑龙江兵丁为妥。伊系经事之人。此处亦当知之。臣思行兵贵乎神速。若有可进取之机。未便因兵未到齐。坐失机宜。容臣抵军营后。审度情形。乘机办理。总之不可欲速。亦不可必俟兵齐方进。得旨。甚是。实惬朕意。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百二十八


大清高宗法天隆运至诚先觉体元立极敷文奋武孝慈神圣纯皇帝实录卷之三百二十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉
</div>
    <div class="pagination">
<a href="清实录乾隆朝实录_page457.html">上一页</a><span>...</span><a href="清实录乾隆朝实录_page453.html">453</a><a href="清实录乾隆朝实录_page454.html">454</a><a href="清实录乾隆朝实录_page455.html">455</a><a href="清实录乾隆朝实录_page456.html">456</a><a href="清实录乾隆朝实录_page457.html">457</a><span class="current-page">458</span><a href="清实录乾隆朝实录_page459.html">459</a><a href="清实录乾隆朝实录_page460.html">460</a><a href="清实录乾隆朝实录_page461.html">461</a><a href="清实录乾隆朝实录_page462.html">462</a><a href="清实录乾隆朝实录_page463.html">463</a><span>...</span><a href="清实录乾隆朝实录_page459.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
