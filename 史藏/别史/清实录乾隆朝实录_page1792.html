<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1792 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1792 页/共 1860 页</h1>
    <div class="content">
○又谕、据伍拉纳奏、审明得钱包差之兵弁。分别定拟一案。已交该部议奏矣。至案内兵丁郑森、系派在大桥塘防汛。兼递文报。辄因同汛兵丁洪得升等四人。往往乘空回家。起意勒钱包差。以致文报迟逾。玩法已甚。郑森以防汛兵丁。似此包差勒索。非寻常案犯得钱者可比。设遇地方盗贼。亦可得钱卖放耶。该督自应将郑森问拟死罪。请旨正法。乃仅照铺兵用强包揽例。从重发察哈尔给兵丁为奴。所办轻纵。殊属非是除余犯照拟办理外。其郑森一犯。著交刑部另行改拟具奏。　　

○谕军机大臣等、本日兵部引见军政案内。填注才力不及。议以革职之江南盐城营千总衡景福朕看其年力尚属强壮。不似才力不及之人。因令军机大臣面加询问。据称上年总漕阅兵时。见我所送守兵太少。曾加严斥。此外并无别故等语。著传谕管干珍、即将衡景福因何填入计典。即使该千总所送考验兵丁太少。亦不应以才力不及填注。或此外另有废弛营务。及别项劣迹之处。自应据实参奏。著该漕督将办理缘由、据实覆奏。勿得稍存回护干咎。　　

○又谕、内务府议处全德在两淮盐政任内。率将辛亥等纲积滞引盐。奏销全完。请照溺职例革任一摺。全德在两淮盐政任内。屡获愆尤。节经降旨从宽留任。至此次辛亥等纲盐课。系属垫解。款项虚悬。而竟奏稍全完。心存掩饰。其过尤大。本应照依革任祇以一时未得其人而浙省盐务。正当清厘整顿之际。全德平日办理盐务。尚为熟习。著再从宽免其革任。实属格外施恩。全德具有天良。似此罪重罚轻。叠邀宽宥。扪心何以自安。著自行议罪。　　

○壬寅。上诣大高殿行礼。　　

○还宫。　　

○谕、向来绿营阵亡官弁。俱给予世职俟袭次完时。给予恩骑。尉世袭冈替原以轸恤勋劳特加优典至屯土官弁遇有徵调。无不踊跃争先。著有劳绩。而临阵捐躯者。向止给予赏恤银两。分别加衔。并未一体义给世职。该屯土员弁。与绿营同一效命疆场。而恤典各殊。究未免稍觉向隅。嗣后屯土官弁。设遇调发。有随征阵亡者。均著照绿营之例。按照实任职分。给予世职袭次。俟袭次完时。再给予恩骑尉世袭罔替。至此等承袭世职人员。遇有该处屯土备弁缺出。著先尽此项人员酌量拔补。如此逾格加恩。永为定例该屯土官弁等。益当倍加感激。尽力戎行以副朕一视同仁奖励忠荩之意。所有此次进剿廓尔喀、应行议恤之阵亡屯土员弁。即照此例办理。并著宣谕知之。　　

○谕军机大臣等、前据福康安奏、在巴塘调理数日。病势渐减。业经起程前进。朕心为之稍慰。今甫行数站。病又复作。神气颇形委顿。自因积劳之后。加以感冒。是以病体一时不能就愈。彼时。尚未闻伊母病逝之信。想接到此信后。自必心怀悲痛。更难调摄。但事已如此。福康安惟当以公事为重。为国爱身不可过于哀毁。现在所调之孙念祖已到。计屠景云亦可在途迎见。诊视医治。更易调理复元。且节据成林奏到。前抵安南封祭情形。该国臣民。欢欣感激人心怗服。断无他虑。福康安在途。尤不必因病体耽延。心怀焦急。更当安心调理。缓程而行。不必稍为勉强。将来进口后。水土较为服习天气日就和暖。病体自当全愈。朕廑念之心。亦可藉以稍慰至所奏冬间来京一节。已续经有旨令其毋庸前来。俟一二年后。再有旨令赴阙。福康安当遵旨而行可也。再金川屯土官弁。遇有徵调。向为出力。现已降旨。将出征阵亡者。照绿营之例。一体给予世职此等屯土官弁。屡经福康安调用。奋勇争先。最得其力。今有此恩旨。想福康安闻之。亦为喜慰。所有现降谕旨。并著钞寄阅看。将此谕令知之。仍著福康安将所患病恙。于何日全愈之处速行奏闻、以慰廑注。　　

○命大学士伯和珅、工部尚书彭元瑞、教习庶吉士、　　

○是日起上以夏至祭地于方泽。斋戒三日　　

○癸卯。谕兵部带领引见守备之护军校。竟有与太宗文皇帝之兄二贝勒讳同者。昨将凡与近派宗室王公同名。尚令更改。况此讳转可同乎。虽伊家无知。该都统等所司何事。著将正白旗蒙古都统申饬外。此名著改为阿勒坦。并将此旨通谕八旗。嗣后再有似此者。将该都统一并议处。　　

○谕军机大臣等、据富纲奏、派员伴送缅甸贡使赴京一摺。内称、该贡使孟干等、于四月十一日已到省城。即于二十日自省起程。已令伴送之员。妥为照料。务于七月到京等语。缅甸国王孟陨、遣使赍表恳请赴京祝厘。前据富纲奏到。已降旨令于该贡使到省时。派员伴送。缓程前进。于七月内到京。今该使臣已于四月二十日、自省起程。计至七月。为期甚属宽裕。著传谕富纲、即饬知派委伴送之员。现在时交夏令途中暑热。尽可从容行走。不必过紧总于七月二十边前抵热河。与蒙古王公及外藩各贡使等。一体宴赉观剧至所奏孟干禀请赏还蛮暮土司旧印一节。此印既经富纲向旧土司瑞团查出。已令军机大臣存记。俟该贡使到时。再行提奏。另降谕旨。　　

○以故镇国将军伦成子定敏、奉恩将军富宁额子定海、各袭职。　　

○甲辰。遣官祭关帝庙。　　

○以正白旗蒙古副都统伊兰泰、镶黄旗汉军副都统铁保对调。　　

○乙巳。夏至。祭地于方泽。上亲诣行礼。　　

○幸圆明园　　

○丙午。予故喀喇沁镇国公丹森达尔扎致祭如例。　　

○旌表守正捐躯山西曲沃县民杨理妻刘氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百二十八


大清高宗法天隆运至诚先觉体元立极敷文奋武孝慈神圣纯皇帝实录卷之一千四百二十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十八年癸丑五月丁未上以秋狝木兰自圆明园启銮　　

○谕、朕此次巡幸木兰驻跸热河所有经过地方著蠲免本年地丁钱粮十分之三。　　

○谕军机大臣曰、苏宁阿奏请添雇拨船一摺。经军机大臣会同梁肯堂议驳。已依议行矣。天津、山东两处设立官船原以备漕艘遇浅轮转起拨。尽足敷用即或值实在水弱之年官船不敷。亦可随时雇觅民船。无虞缺乏。何必常川添雇至九百只之多。必致商贾裹足。况近年以来。漕运迅速。河水并无短缺。今岁水势更属充裕六月内。帮船已可扫数抵坝苏宁阿所请。尤属无关紧要。看来此事非由字识营书等怂恿该镇希图从中需索沾润。即系误听地方官吏之言。欲藉端额外封雇为渔利地步。殊属非是苏宁阿著传旨严行申饬。嗣后若再不知小心悛改。或有干与地方之事一经查出。必当重治其罪。决不宽贷也　　

○兵部议准、两江总督书麟疏称、京口水师小哨船四十只。分派左营十八只。右营十只。高资营十二只。系由沙唬船裁改。但江面演练水操尚有艍犁快哨等船配驾。此项哨船较多。请裁去十八只。仍存二十二只裁船水兵。仍请存留分派驾驶。从之　　

○予故都统公海兰察祭葬如例。谥武壮。　　

○补行乾隆五十七年直隶省军政。卓异官十一员。罢软官一员。年老官一员。有疾官一员。才力不及官一员。分别议叙处分如例。　　

○是日。驻跸南石槽行宫　　

○戊申。谕军机大臣曰、福康安奏、廓尔喀贡使噶箕第乌达特塔巴等、行抵打箭炉。即来谒见。备述受恩优渥。顶戴难名。并称随来番子内。有拉纳兴塔巴等十六名。俱系在拉特纳巴都尔前当差之人。伊等羡慕天朝顶戴。在京时欲向中堂大人回禀。又恐冒昧干咎。可否仰恳代为奏明。赏给顶戴等因。福康安已允为代奏。酌将拉纳兴塔巴等四名。给与六品顶戴。撒噶第萨野等十二名。给与金项。并请敕下和琳。遵旨谕知拉特纳巴都尔等知悉等语。此等徼外小番。跟随头目进京即思得受天朝项戴。未免与体制不合。但伊等因福康安系办理廓尔喀。受降蒇事之人。于途次面求转奏。不敢在禀中提及尚属小心。福康安既允其代奏。且念该番等万里远来长途劳顿。而拉特纳巴都尔叔侄进表纳贡。十分恭顺。亦祇可俯照所请。给与顶戴。著传谕和琳、檄谕拉特纳巴都尔等、以福康安据噶箕第乌达特塔巴等所禀。转奏大皇帝。俯念尔等悔罪投诚。真心向化。遣使进贡。具见悃忱。拉纳兴塔巴等跟随尔贡使到京。沿途小心照料。跋涉为劳。蒙恩允准福康安所请。将拉纳兴塔巴等四名。赏给六品顶戴。撒噶第萨野等十二名赏给金顶。并谕知本部堂檄谕尔知悉。此系大皇帝念尔恭顺可嘉。推恩下逮。为从来未有旷典。尔国益当感沐恩慈。永遵约束。但天朝名器。不可滥邀。此等殊典异数。尔国源源入贡。不得因有此例。下次再有干渎也如此详晰谕知。俾拉特纳巴都尔等、知感知畏于体制亦为允协。和琳接奉此旨后。即遵照檄谕。不必专人赍往。矣该国遣人到藏。投递禀帖。或遇买卖人回阳布之便。交给带往方合体制。将此遇便传谕和琳、并谕成德知之　　

○又谕曰、福康安奏、安南宁静无事。福康安现取道豫省计进京往返。所迟不过月余。恳准暂行到京。绕至城外俟私事完竣。与福长安丰绅济伦释服后。再趋赴热河谢恩。仍即星驰赴粤等语。前因福康安奉差在万数千里之外。伊母在京病故。待福康安得信。不特含敛之时。断不能克期赶到。即福康安星驰回京。百日将满。亦属无及。是以令福康安于途次成服。办理广西事竣。即往广东在任守制。又因福康安患病。谕令徐徐缓行调养赴任。今福康安既以伊母之事。不获到京。心有难安。欲于未卜窀穸之前。居庐数日。沥忱陈恳。念其情词迫切。姑照所请。准其到家穿孝。俾尽私情。但福康安之母病故。福康安于四月二十六日始行闻信。计其百日期满。已在八月初旬。途次又需行走数日。方到热河。维时正届宴赉观剧之期。若福康安一体彩衣入坐。于伊心既有不安。且亦非吉祥之道。又断无因福康安一人而停止演剧庆贺之理、况福康安因公外出。伊母大事。不能躬亲料理。朕心至今尚为恻然实不忍与之相见。而两广事务。福康安素所熟习。亦无待朕再加面谕。福康安此次来京。不必进城。竟当绕至城外。于伊母权厝处所穿孝。计闻讣之日为始。百日期满。亦断不必前来热河。即由京赴粤。在任守制。此系朕格外体恤。姑准所请福康安务宜恪遵此旨。若福康安不能仰体朕意。复行陈请前赴热河。朕必另行降旨。令其即于途次转回。并不准其到京也。至福康安在打箭炉。遇见廓尔喀贡使。详加晓谕。及与安南国王照会二事。福康安遭此大故。所办尚能井井有条。看来病体已逐渐痊愈。不至委顿。览奏诚为欣慰。但福康安身体病后。究未能强健如常。且福康安此次进京。不过欲于伊母柩前。得伸哀戚。原无关数日迟早尽可缓程行走。不必过急。福康安到京时。若福长安、丰绅济伦、未满百日。伊弟兄叔侄。固可叙晤旬日。即或福康安到迟。福长安、丰绅济伦。已释服前赴热河福康安人子之心已尽。弟兄叔侄想亦无必需面晤之处。过事趱程。有失调摄致辜体恤至意。将此由五百里谕令知之。　　

○是日。驻跸密云县行宫。　　

○己酉。谕曰明兴雅德、于去岁派回人等、前往萨木萨克、及霍罕地方办理外番之事。本应奏闻。乃彼时并未具奏。今所遣之人已回。伊等复因意见不合。率行参奏。殊属不成事体。且雅德之摺。系先一日由五百里发明兴之摺。系次日由四百里发。今皆同日奏到。明系明兴现为参赞大臣。暂为按留。使伊之摺得以赶及甚属不堪。著俱离任。自备资斧来京。仍交部严加议处。明兴所遗喀什噶尔参赞大臣员缺。著永保调补。永保所遗塔尔巴哈台参赞大臣员缺。著伍弥乌逊调补。伍弥乌逊现无子嗣。准其携眷前往。其所遣科布多员缺著贡楚克扎布调补。贡楚克扎布所遗乌里雅苏台员缺。著特成额补授特成额著即起身先往塔尔巴哈台暂行署理。俟伍弥乌逊接任后。再赴乌里雅苏台本任。贡楚克扎布、著即往科布多接任。俱毋庸前来请训。明兴俟永保到后。再行来京。　　

○是日。驻跸要亭行宫。　　

○庚戌。谕曰、明兴雅德现在解任交部议处。但令伊等回京。反觉侥幸。若仍留该处。又觉非宜永保到喀什噶尔后。明兴著前往库尔喀喇乌苏更换策拔。伊江阿著调叶尔羌。帮同琅玕办事。塔琦著调往吐鲁番。雅德著补塔琦之缺。驻劄哈密办事。　　

○谕军机大臣等、前据郭世勋奏、接奉令福康安前赴粤西谕旨。即于二月十二日。委员将总督关防赍送广西。沿途迎交等语彼时福康安尚未丁艰郭世勋因福康安已奉命驰往广西。故将总督关防。委员赍往迎交。但郭世勋署理督篆已及两年。办理尚无贻误。俟探知福康安行抵粤省。再将总督关防赍交。亦不为迟。又何必急于交印于二月内即遣员赍往。在彼守候多时。岂不贻误公事。现在福康安之母。于四月内身故。想郭世勋亦闻知此信。昨已准令福康安来京穿孝。至百日满后启程赴任。到粤已届冬令著该抚即饬委员。将总督关防。迅速赍回仍行署理。该抚不得存五日京兆之见。心存懈弛。若于公事稍有贻误。惟该抚是问。恐不能当其咎也。将此由五百里传谕知之。　　

○又谕曰、福康安昨奏、于打箭炉途遇噶箕等。仍以吉服接见一节。廓尔喀甫经投诚。又不谙内地体制。若福康安遽行易服相见。未免致滋猜疑。今福康安从权办理。甚为得体。是福康安于伊母大事哀痛之际。尚能留心见及看来福康安病体。尚不致于委顿。朕览奏深为嘉慰。其广东总督印务。已另降旨传谕郭世勋仍行接署。俟福康安抵粤。再行交代矣。将此由五百里再谕令知之。　　

○是日。驻跸两间房行宫　　

○辛亥。谕从前阿桂平定金川时。系封四字公爵。福康安剿办台湾贼匪。由嘉勇侯晋封公爵。此次办理廓尔喀。跋涉险阻艰苦备尝。蒇功完善。著于嘉勇二字上再加忠锐二字。以示酬庸懋赏　　

○又谕、国家设科取士。原期甄拔真才。以为多士楷模。岂容文理平庸者幸邀入彀。以致鱼目混珠。转使真才摈斥。虽历来主试衡文。亦间有目迷五色。弃取未能尽当者。然每科磨勘。及近年举行覆试。其摘出文字疵类罚令停科。亦不过数卷。从未有如此次之多者。兹阅吏部议处本内。主考刘墉铁保、吴省钦、各按举子停科名数竟至罚俸十余年。而房官降级罚俸。亦有十余人。实为开科以来所未有之事。即将该员等重治其罪。亦所应得姑念伊等祇系校阅失当尚无别项情弊。著从宽照部议完结。但科场大典衡文者如此草率。仅予降留罚俸。不足蔽辜。刘墉等俱著严行申饬。嗣后考官等。务当恪遵前降谕旨将各房考呈荐之卷。公同尽心详阅。毋许公省校看。以一人竟见遽为定评若经此次格外加恩谆谆训谕之后。尚敢粗心从事。弃取不公。经覆试黜落多人。必将考官等加倍治罪决不再为宽贷　　

○谕军机大臣等、刑部议驳、四川省李辉田、令李世富至郭文海家。假装自缢致毙拟以绞候一本所驳是。此案李辉田、如系挟郭文海欲控之嫌。愚弄李世富上吊图赖。是有心陷害。则情近于故。若系彼此商同行诈偶致戕生自应减斗杀一等问拟。况人命攸关。李世富、断不肯因旁人令其上吊。弄假成真。轻于自毙之理。该督并未将此等情节审讯明确。率以斗杀拟绞。殊属含混。著传谕该督。核其情节另行研讯确供。按律妥拟具题。并将部驳情节。发交阅看。　　

○又谕、金川土司、今岁系应轮班入觐之年。前曾降旨。令福康安、惠龄、将此次随征廓尔喀出力之屯土将弁等、拣派数人。于年底一同赴京瞻觐。倘因人数稍多。不妨将例应入觐之土司。酌减为下班。嗣据福康安奏、于穆塔尔等五名之外。再添派甲噶尔绷等十二名。一体入觐。其年班人数。如何增减。届期开单俱奏等语。该土司等、远道从征。备尝辛苦。本欲令于八月内前赴热河瞻觐。俾得与蒙古王公及各国使臣。一体宴赉。以示奖励。特恐道里遥远。不能赶上。且该屯土将弁等、不耐炎热沿途未免劳顿。著传谕惠龄即照福康安所奏。将穆塔尔甲噶尔绷等十七名。一并到入年班数内。于冬底到京以备赏赉。其例派土司。作何增减之处。亦著即开单先行具奏。　　

○是日。驻跸常山峪行宫。　　

○壬子。以故云南归化县老窝土千总段纪子克勋袭职。　　

○旌表守正捐躯江苏铜山县民周举女周氏。　　

○是日驻跸喀喇河屯行宫。　　

○癸丑。上诣热河文庙行礼。　　

○谕、朕每年驻跸热河。绿营兵丁。一体当差亦属勤苦。著查明当差兵丁。加恩各赏给一月钱粮　　

○是日。驻跸避署山庄行宫。至八月己卯皆如之。　　

○甲寅。孝恭仁皇后忌辰。遣官祭景陵　　

</div>
    <div class="pagination">
<a href="清实录乾隆朝实录_page1791.html">上一页</a><span>...</span><a href="清实录乾隆朝实录_page1787.html">1787</a><a href="清实录乾隆朝实录_page1788.html">1788</a><a href="清实录乾隆朝实录_page1789.html">1789</a><a href="清实录乾隆朝实录_page1790.html">1790</a><a href="清实录乾隆朝实录_page1791.html">1791</a><span class="current-page">1792</span><a href="清实录乾隆朝实录_page1793.html">1793</a><a href="清实录乾隆朝实录_page1794.html">1794</a><a href="清实录乾隆朝实录_page1795.html">1795</a><a href="清实录乾隆朝实录_page1796.html">1796</a><a href="清实录乾隆朝实录_page1797.html">1797</a><span>...</span><a href="清实录乾隆朝实录_page1793.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
