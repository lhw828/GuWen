<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 327 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 327 页/共 848 页
  </h1>
  <div class="content">
   ○命盛京刑部侍郎惠显。来京。赏驻藏帮办大臣兴科、副都统衔。为办事大臣。以内阁学士隆文、为帮办大臣。　　

○赏二等侍卫乌里雅苏台参赞大臣恩铭。头等侍卫。　　

○以剿散叶尔羌贼匪。赏六品伊什罕伯克库尔察克、花翎。金顶回子呢雅斯等、蓝翎。兵丁马廷选、以外委升补。　　

○赏调往军营墨尔根城副都统鄂尔托彦等、银两有差。　　

○命添库车所属十军台马五十匹。以应差务。　　

○旌表守正捐躯山东恩县民宋迷糊妻王氏。　　

○缓徵浙江仁和、钱塘、富阳、武康、归安、德清、临海、新城、乌程、九县歉收田地新旧额赋。　　

○抚恤琉球国遭风难夷如例。　　

○甲辰。上御太和殿视朝。王以下文武升转各官谢恩。　　

○谕内阁、常德等奏、酌买粮石。并夷回安静。请将阿奇木伯克等鼓励一摺。乌什备办粮石。据该大臣等现已饬令阿奇木伯克等赶紧采买。应给价银。著先行发交一半。俟解到饷银时。即全数发给。其乌什各回户本年应交本色秋粮四千一百五十二石。业已埽数交纳。该回户等踊跃急公。诚悃可嘉。著将本年已交粮石。全行豁免。由该大臣按照时价。发给银两。以示体恤。所有尤为出力之阿奇木伯克等、均应分别奖励。乌什署阿奇木伯克木萨、在城年久。素得夷心。著将其子迈玛特塔里普、赏给二等侍卫。遇有各城四五品伯克缺出。尽先补用。乌什阿浑三名。著各赏元宝一个。大缎各一匹。卡内五品顶翎布噜特比库曲圭、著赏换四品顶带。六品哈资伯克伊萨克、著赏换五品顶带花翎。五品顶带七品明伯克胡鲁板、著赏戴花翎。遇有应升伯克缺出。尽先升用。六品顶带七品明伯克托克托逊、六品顶带多列特、俱著赏戴蓝翎。遇有应升伯克缺出。尽先升用。金顶莫洛雅和普、克里木、托胡达、三名。俱著赏换六品顶带。用昭激劝。　　

○谕军机大臣等、据长清等奏、西四城军务紧急。现在各路官兵陆续到阿克苏。已将哈丰阿等所带各项官兵。分派均匀。支领粮料。定于十月初七日探剿进发。并请暂令容安统领进剿等语。喀什噶尔、英吉沙尔、二城待援甚亟。各项官兵既经行抵阿克苏。即应迅速前进。及早解围。歼除逆匪。容安前已有旨令其折回伊犁。哈丰阿亦系带兵大员。且曾历戎行。上当与额尔古伦等相机统领各项官兵。乘时进剿。乃现据奏到哈丰阿所带之兵。定于十月初七日始行进发。其余官兵。复请旮暂令容安统领。行军之道。以神速为要。万里程送。摺报往返动需四十余日。若事事必须候旨施行。岂不耽延时日。坐失机宜。长清等既称军务紧急。即须进剿。仍复如此拘泥。实属不知轻重。前于九月初六日。曾降旨令哈丰阿等、无论何人先到阿克苏。相机前进。不可迁延观望。嗣复叠经降旨。催令进兵。哈丰阿等谅已陆续接奉。何以此次摺内并未叙及。其所称十月初七日进兵之期。已属迟缓。而届期曾否进发。尚未可知。现在伊犁、乌噜木齐、土尔扈特、各项官兵民遣。及胡超所带之兵。合计已一万有奇。断无令其坐食阿克苏。虚糜粮饷之理。长清驻守阿克苏。筹办过兵粮运等事。自不能分身带兵。容安已有旨革职。著哈丰阿统领。会同额尔古伦等。遵照叠次所降谕旨。乘机进剿。早解二城之围。毋得再存观望。致失事机。胡超此时计已到彼。即著会同前进。杨芳奏、十一月初旬可到阿克苏。哈哴阿想亦随后赶到。著即加紧前往。设法追剿。总期迅将逆孽捦捕。边圉廓清。朕日盼捷音之速至也。将此由六百里谕知哈哴阿、杨芳、胡超、哈丰阿、额尔古伦、孝顺岱、贵成、查隆阿、并谕长清知之。　　

○又谕、本日据长清等奏、请令容安统领进剿。摺内祇叙接奉九月初十日饬令容安折回伊犁谕旨。而于九月初六日饬令胡超。哈丰阿等、相机前进谕旨、并未声叙。此二次所降谕旨。均系由六百里加紧驰递。何以初十日谕旨、已于摺内声叙。而于前四日所降谕旨。转未声叙。如果长清等九月二十九日发摺时。初六日所降谕旨未经接到。著即逐站查明。将因何迟延和。据实具奏。其关以内。著长清行知杨遇春查明覆奏。将此附本日报便谕令知之。　　

○旌表守正捐躯山东济宁州民陈大妻唐氏。　　

大清宣宗效天符运立中体正至文圣武智勇仁慈俭勤孝敏成皇帝实录卷之一百七十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十年。庚寅。十月。乙巳。上御懋勤殿。勾到河南山东情实罪犯。停决河南斩犯四人。绞犯七人。山东斩犯五人。绞犯七人。余六十七人予勾。　　

○谕内阁、本月十三日。朕进宫时。大阿哥因病未痊。住圆明园。皇后亦未进宫。昨据该总管太监奏、仪亲王于十八日前往看视。径入福园门、至阿哥所内。当时值班官兵及太监等拦阻不听等语。国家体制。门禁森严。不准擅行阑入。即如惇亲王、惠郡王、系大阿哥之叔。及内廷行走之庆郡王绵慜、定亲王奕绍、自必俱为系念。然亦祇能差人探问。不敢自行擅入。乃仪亲王率行进门。不听阻止。殊属不合。想系年老神瞀。故习未悛。伊子绵志、不能从旁劝阻。甚属非是。其宗人府右宗正、及正白旗汉军都统。俱著开缺。所有圆明园驻班之阿尔邦阿等。并该门值班官兵及太监等、不能力阻。俱有应得之咎。此次姑免惩办。嗣后务当遵照门禁章程。慎重恪守。如再有似此擅入禁门之事。定当分别严惩不贷。　　

○又谕、理藩院转奏、阿拉善亲王玛哈巴拉、闻逆回安集延、布噜特等、在喀什噶尔一带地方猖獗。呈请率子囊都布苏咙、进驼一千只。又所属公台吉呼图克图等一旗。共进驼一千只一摺。军营需用驼只。业据杨遇春等陆续办妥。但运送粮石。需驼必多。兹据玛哈巴拉呈请、闻得逆回安集延等滋事。率子囊都布苏咙、暨所属一旗、共进驼二千只。具见诚悃。甚属可嘉。此项驼只。著即照玛哈巴拉所请收留。分起护解肃州。加恩赏给玛哈巴拉、玉搬指一个。玉鼻烟壶一个。大荷包一对。小荷包四个。伊子囊都布苏咙、赏给贝子衔。所属旗分公图萨拉克齐台吉章京等。均交理藩院分别议叙。赏给多布桑呼图克图伊什丹津、缎二匹。喇嘛钟尼达尔济、缎一匹。以示鼓励。　　

○又谕、王鼎等奏、查讯长芦商人华长裕等、以商力疲累。恐误运课等情一摺。长芦商力疲乏。总以钱桩赔折为词。自道光八年停议改桩。另筹归补果帑一案。定为年清年款章程。统计通纲每年交项、及带徵加价一款。业经核入年清年款章程案内分限完交。并非不在原定交款一百七八十万两之内。其料价帑本息银一款。当时未经列入。然为数仅止四万八千两。该商人等亦不致藉口亏赔。至倾镕解费。向系归商自办。更不得另行列款开销。即近年银价昂贵。交课致多亏折。而银价长落无常。且查道光八年清查案内、已准将嘉庆十七年之半文加价、一并给商贴补。其未经归补之旧欠银一百八十余万两。全行豁免。又将道光五年之二文加价。一半归商弥补积欠。又每引于旧定斤数外、加盐二十斤。免其交课。以纾商力。何以甫届两次奏销。即形竭蹷。现经王鼎等查访、银价昂贵。办运艰难。虽系实在情形。但甫经调剂。复思变更。是该商等妄生希冀。以为宕课地步。所有呈请调剂之处。著毋庸议。该盐政阿扬阿。即饬该运使督催通纲商人、按数迅速完交。无任观望。致误奏销例限。傥该商人中有藉词拖欠者。立即参革。若再不安本分。妄行呈诉。即照例治罪。以肃鹾政。　　

○以睿亲王仁寿、为宗人府右宗正。贝勒奕绘、为正白旗汉军都统。　　

○以病痊检京土默特贝子固伦额驸玛呢巴达喇。行至锦州复病。遣乾清门头等侍卫那桑阿。驰往看视。赏人薓四两。命缓行来京。　　

○旌表守正捐躯山东曹县民刘方乐女改姐。　　

○丙午。谕军机大臣等、据鄂山奏、遵旨密查藩司方载豫事件。所奏均悉。至该省州县仓库两项。据该署督访闻固原州、中卫县、均有亏短。现已行提交代卷宗来省。委员核算。著即将亏空确数查明。据实严参惩办。其豫买仓粮一事。现在虽据详报均已采买完竣。难保该州县不将积存额徵之常粮、或采买未支之兵粮、混相指抵。至杨遇春前奏、各州县实亏银两。并此外有无那垫款项。必应一并查明。惟现将各州县仓库银粮。统行盘查。并确查豫买谷数。若仍选派甘肃人员。恐不免被其欺混。新任巩秦阶道程德润、不日到甘。无所用其回护。云麟现署西安府。前该署督奏调时。已有旨令其无庸前往。著酌量如西安府有人接署。即令该员前往甘肃。与同知郭维暹、知县李希曾等、随同程德润、调取各州县盘查卷宗。详细核算。分别正杂各款。据实呈办。核定后。仍委结实可靠之员。前赴各处逐加盘验。奏明办理。至此次军需。著通饬各州县。将承办车马一切。随时领银备办。务须实用实销。不准有那垫名目。以杜牵混。其甘肃坐省书吏。实为州县之蠹。其弊甚大。著即设法革除。毋稍宽贷。将此谕令知之。　　

○又谕、昨据长清等奏、各路官兵陆续行抵阿克苏。朕以喀什噶尔。英吉沙尔。二城待援甚亟。当经降旨、催令哈丰阿、会同额尔古伦等、迅速进兵。现当军务紧急。各项官兵自应分别管带。及早前进。所有伊犁官兵民勇。即著派额尔古伦、孝顺岱、贵成、统领。土尔扈特蒙古兵。即著派查隆阿统领。乌噜木齐官兵。即著派哈丰阿统领。胡超所带之陕甘官兵。即著胡超统领。该大臣等务当戮力同心。和衷商搉。如遇应行合剿。即归并一处。或须分路前进。即各带所统官兵。分投迎剿。毋许互相推诿。亦不可彼此各不相顾。如有意存观望。迁延不进。以致坐失事机。自问当得何罪。此后杨芳先到大营。即各将所带官兵。统交杨芳。俟哈哴阿到时。即交哈哴阿、杨芳、二人统领。仍俟长龄到后。悉归长龄统领。听其节制。总须迅将逆孽歼除。永绥边圉。将此由六百里各谕令知之。　　

○又谕、玉麟奏、南路近日情形。及伊犁地方安静一摺。览奏均悉。现在喀什噶尔、英吉沙尔、二城待援甚急。伊犁等处官兵陆续到阿克苏。叠经降旨。催令领兵大员、与额尔古伦等、相机进剿。早解二城之围。一俟长龄到时。将各项官兵。归其统领调度。计南路一切剿办事宜。有长龄在彼。自当迅埽贼氛。廓清边圉。其伊犁地方。亦属紧要。据奏前于各卡伦要隘。添派官兵驻守。复派领队湍多布、前往巡查弹压。近据报沿边一带。俱属靖谧。该回众等并不因南路军务、稍有摇惑等语。办理尚属周妥。该将军务当不动声色。严密镇静。将应行筹办事宜。次第布置。仍于明春巡卡时。慎密稽查。妥为防范。毋稍疏虞。用副委任。至另片奏、现因叶尔羌大路军台阻隔。由阿克苏递来朱批扎隆阿等摺片七件。并寄扎隆阿等谕旨三道。著即封固。仍递交长清收存。俟台路稍通。由长清径递扎隆阿等祗领。将此由五百里谕令知之。　　

○缓徵湖南武陵、龙阳、华容、澧、安乡、五州县被水田亩本年额赋有差。　　

○丁未。上御懋勤殿。勾到直隶山西热河情实罪犯。停决直隶斩犯五人。绞犯十一人。山西斩犯八人。绞犯四人。热河斩犯一人。绞犯一人。余五十五人予勾。　　

○谕内阁、容安等奏、接据叶尔羌信称、贼匪滋扰。急待援兵。酌量派兵由和阗进援。及分拨阿克苏乌什防守。以待胡超等商剿一摺。览奏实深愤恨。前经叠降谕旨、令带兵各员。无论何人先到阿克苏。与长清会商。即行进发。不可因前途军台已断。稍有耽延。致滋贻误。乃容安等于伊犁乌噜木齐等处官兵、行抵阿克苏后。并不迅速起程前进。嗣接壁昌来信。以叶尔羌有三百马贼。直扑回城。当派官兵矛队二百名。令台布把总罗延、带领民勇二百名。两路出队。贼始遁去。又一股贼匪约二百名。转向东南抢伯什阡回庄。此庄距和阗坡斯坎木头台三十里。若被贼阻断。则与阿克苏文报不通。须速行发兵二千。由和阗草路前往。即可安保等语。前据长清等奏、伊犁头二三起官兵。于九月初一至初七等日抵阿克苏。容安等奏、官兵民勇。系九月十二日全行到彼。现据奏乌噜木齐土尔扈特兵丁。于九月二十二日、至十月初一日、陆续赶到。如果及早进兵。先赴叶尔羌一带。以壮声援。何至该庄尚有贼来滋扰。乃于兵到一月有余之久。且已接壁昌告急之信。犹复观望迟疑。坐拥八九千兵。尚云兵力较单。恐贼计诱我大兵深入。试思以大兵进至叶尔羌、何得谓之深入。实属怯懦无能。藉词延宕。且据奏称哈丰阿、孝顺岱、定期前往和阗。察看情形。再向叶尔羌进发。叶尔羌情形如此紧急。竟置诸度外。尚欲先赴和阗。探无贼踪。再行援剿。似此畏葸不前。丧尽天良。必应严行示惩。以儆延玩。容安前已降旨革职。著即拏问。交长龄派员押解来京讯究。长清、哈丰阿、俱著交部严加议处。　　

○又谕、云南巡抚伊里布由驿骣奏一摺。据称伊前于滇省永北大姚军务。曾经带兵。兹闻喀什噶尔等处、有回匪入卡滋事。请派令驻往。随同统兵大员剿办等语。同仇敌忾。固系人臣分所当然。但滇省距京师、程途几及万里。京师距喀什噶尔。又有一万余里之遥。该抚远在滇南。于回疆外夷不靖之事。不能悉其梗概。辄自谓曾办永北大姚军务。即可剿抚边陲。师心自命。视为易易。从前云南永北厅野夷纠众。扰及大姚。系因该土司将地土典给汉民耕种起衅。与喀什噶尔等处夷匪滋事情形。迥不相同。何得以此比较。乃该抚因寻常带兵安抚。即自恃身经行阵。不度德。不量力。妄行驰奏。徒劳驿站。实属不知轻重。冒昧糊涂已极。伊里布著先行拔去花翎。交部严加议处。　　

○谕军机大臣等、本日据陶澍等奏、两淮鹾务紧要。请饬新任运司杨振麟、速行赴任一摺。杨振麟现在广东署理运司兼署臬司。该员于惠潮道任内大计卓异。应行赴部引见。到任尚需时日。两淮正当整饬鹾务之际。本任尤关紧要。著李鸿宾等将广东运司臬司各篆。另行委员接署。即饬杨振麟速赴两淮运司之任。俟鹾务就绪。再补行赴部引见。将此谕令知之。　　

○又谕、本日刑部奏、审拟山东招远县民人王受倡牵控会匪一案。已明降谕旨、解交该抚督同臬司严讯矣。此案该民人前在步军统领衙门呈控。据供门友益等系掖刀会匪。在即墨县段泊兰村居住。当经谕令讷尔经额严密确查。兹据刑部审讯具奏、该民人所供门友益、门云昇、郭安瑞、夏仲等画符治病。并有周吴郑李王杨等姓。均系会匪。令该民人逐一供指。除门友益等数人外。其余不能指出。其所控随同入会之王成、到案坚供与门友益等素不认识。检查山东历次查办匪徒档案。道光八年十一月问。该省有即墨县民郭安瑞。与夏仲兴立根化教会。拟以军遣之案等语。该民人所控会匪。既经刑部查明郭安瑞。夏仲。从前办理匪徒案内。业已实有其人。其门友益。门云昇。是否实系会匪。周吴郑李王杨等姓。有无入会之人。王成曾否随同入会。必应彻底查明。著该抚督同臬司。亲提人证。严切根究。如果属实。即应查拏惩办。据实具奏。毋使一名漏网。以戢奸宄而靖闾阎。将此谕知讷尔经额、并传谕赵盛奎知之。　　

○又谕、本日据容安等奏、接据叶尔羌信称、恐贼匪抢断台路。请发援兵二千、由和阗草路进援一摺。前经叠降谕旨。令带兵各员。无论何人先到阿克苏。与长清会商。即行进发。不可稍有耽延。乃容安于伊犁官兵全抵阿克苏。并不及早赴援。迨乌噜木齐等处官兵到彼。犹复观望不进。并接据叶尔羌告急之信。尚称俟哈丰阿等到和阗察看情形。再向叶尔羌进发。容安等坐拥重兵。畏葸不前。可恶可恨。已另降谕旨。将容安拏问。令长龄派员押解来京。长清。哈丰阿。俱交部严加议处矣。喀什噶尔。英吉沙尔。待援甚急。叶尔羌亦时有余匪滋扰。前已叠次降旨。令带兵各员星速进兵。乃该员等竟屡催罔应。此等怯懦无能之人。朕亦不值再行申谕。著长龄即由六百里加紧飞咨哈丰阿、额尔古伦、贵成、孝顺岱、查隆阿等、迅速进发。毋得片刻迟留。如再宕延。即照军法从事。将来此三城如能保守。该员等尚可将功赎罪。傥稍有闪失。著长龄据实严参。再行从重治罪。将此由六百里加紧谕令知之。　　

○调镶黄旗汉军副都统伦忠、为广州满洲副都统。　　

○缓徵江苏上元、江宁、句容、六合、江浦、山阳、阜宁、清河、桃源、安东、盐城、高邮、泰、甘泉、仪徵、兴化、宝应、铜山、沛、萧、砀山、宿迁、常熟、昭文、昆山、新阳、华亭、奉贤、上海、南汇、青浦、丹徒、镇洋、娄、川沙、江阴、靖江、金坛、太仓、三十九厅州县及淮安、大河、徐州、金山、镇海、五卫被水被旱民屯新旧额赋。　　

○戊申。上诣皇太后宫问安。　　

○御乾清门听政。　　

○谕内阁、昨据容安等奏、叶尔羌急待援兵。酌量派兵由和阗进援。并分拨阿克苏乌什防守。以待胡超等商剿。朕以容安畏葸不前。业经降旨拏问。并将长清等交部严加议处。本日据壁昌等奏称、叶尔羌境内、并无布噜特、安集延之人。惟有贼目库尔班素皮察克、约霍普、黑色木阿浑三名。其和阗情形。据舒伦保奏、六城回子。现在尚属安静。并无贼匪窜入等语。叶尔羌境内、仅止贼目三名。乃容安张大其词。称该处贼回势甚猖獗。且所接壁昌等来信。祇令速行发兵二千。各路援兵已到阿克苏者。岂止二千名。如果迅速带兵。星驰前进。何难即将贼目全行捦获。乃一见壁昌告急信内称有贼目。即观望迟疑。坐拥八九千兵之多。裹足不前。其派往之兵。转令由和阗草路前往。和阗并无贼匪。以有用之兵力。反向无贼之处进发。是何居心。容安畏缩迁延。无谋无勇。丧尽天良。实属可鄙可恨。昨已有旨。令长龄派员押解来京。道途遥远。此等怯懦无用之人。值如此办理。令长龄即将容安派员解赴阿克苏。交长清看守。听候谕旨。　　

○又谕、颜伯焘奏、肃州为出口总汇。一切转输支应。文案繁钜。必须干员分司其事。著那彦成即饬令直隶河间府同知濮城、俸满通判锡谦、布政司库大使杨炳、驰驿迅赴肃州。听候差遣。锡谦系俸满保留之员。遇有应升应补缺出。仍照例升补。毋庸扣除。　　

○又谕、玉麟奏、塔尔巴哈台所属霍博克赛里土尔扈特亲王鞥克济尔噶勒、遣其弟台吉索诺木多布济、带领官兵一千员名。前来伊犁。现在毋庸前往。业经起程旋回游牧。所有已给之一个月盐菜银两。二十日口粮。俱请全行赏给。免其找缴。所办是。即著作正开销。汇造细册报部。　　

○谕军机大臣等、阮元等奏、越南国王咨称、内地县官擅拏夷目。委查并非彼境。应行照会该国一摺。云南建水县之礼社江以外、巴发河以内、六猛地方。自国初以来。投诚内附。久隶版图。乾隆年间。安南国王屡次以申画疆界为词。均经驳斥。嘉庆年间。越南国镇目传词各猛。意图越占。复经奏明驳斥。并将各猛各寨开写清单。照会该国。恪守旧规。兹该国来咨、一称刁国麟被拏监毙。一称刁政定等在昭晋州被拏。据该督等查明、系内地所辖各猛、应行治罪及拘讯之人。该国佯为不知。干预查问。自系故智复萌。先行尝试。以为罩占猛地之端。内地与外夷毗连地方。界画分明。丝毫不准占越。猛赖等六处。久归内地管辖。纳粮请袭。且有土练兵丁数千。安设多年。岂容该国妄生觊觎。借名罩占。该督等拟录叙旧案。行文晓谕。直斥其非。必应如此办理。著即将乾隆嘉庆年间叠次旧案、详晰行知该国王。晓以大义。谕令懔遵旧规。不得搀越滋衅。边圉交界。最为紧要。该督等务当严行檄谕。俾知恪守界址。断不可令外夷妄启冀幸。有违天朝体制。至内地与该国接壤处所。遇有查拏人犯。诚恐书役等藉端骚扰。不可不随时约束。此系内地应行查禁之事。嗣后著严饬所属。凡遇传提人证。务当指实确查。秋毫无犯。傥有意滋扰。激成事端。以致生衅外夷。必当从重治罪。决不宽贷。将此谕令知之。　　

○又谕、据庆保等奏、查有＜?口英＞咭利国大班口□盼口□师。携带番妇来至省城。到公司夷馆居住。又该夷商由船登岸。坐轿进馆。并因讹言有派兵围逐之说。心怀疑畏。通信黄埔湾泊各夷船。令水手百余人、乘夜将炮位数座、及鸟枪等件、收藏舱内。偷运省城夷馆。经庆保等密饬文武员弁、留心防范弹压。该夷等业将鸟枪搬去。水手散回。其炮位尚藏放夷馆门内。并浼洋商代求稍宽时日。再令番妇回澳。现在严饬速将番妇押往澳门。炮位运回各船。妥为办理等语。向例番妇不准来省居住。夷商不准坐轿进馆。其携带鸟枪炮位。止系外洋备防贼盗。尤不得私运进城。今该夷等擅违旧制。庆保等务当严切晓谕。令其遵守旧章。嗣后不得稍有违犯。致干禁令。傥仍敢延抗。即当设法驱逐。示以创惩。亦不可稍存迁就。总须酌筹妥办。于怀柔外夷之中。仍不失天朝体制。方为至善。将此谕知庆保、李鸿宾、朱桂桢、并传谕中祥知之。　　

○又谕、本日据壁昌等奏、叶尔羌境内、并无布噜特、安集延之人。祇有贼目库尔班素皮察克、约霍普、黑色木阿浑三名。勾结惰兰回子七八百名。煽惑抢劫。朝聚慕逃。出没无定。并未敢逼近城池。已咨商容安、先发马步官兵二千名。两路夹攻。应用粮饷。业经备办。又据舒伦保奏、和阗合境兵回安静各等语。叶尔羌仅有贼目三名。止须官兵二千、即可廓清台路。乃容安闻有贼目。即称势甚猖獗。坐拥重兵。虚糜粮饷。迁延观望。畏缩不前。转令派往之兵。由和阗无贼之处进发。容安无谋无勇。丧尽天良。可恶可恨。昨已有旨将容安拏问。并令长龄派员押解来京。本日又明降谕旨、令将容安交长清看守。将此由六百里谕令知之。　　

○又谕、玉麟奏、敬陈感悚下忱一摺。所称该逆回稔知伊犁有备。不敢觊觎。汰劣克等极意诡为恭顺。使扎隆阿深信不疑。乘其不防。猝焉入犯。贼情狡狯。兵多则遁。兵去复来。实不值以么＜?麻骨＞小丑。频劳国家纪律之师。又不值以腹地脂膏。屡供戈壁驰驱之用等语。所论均是。该将军前与容安奏请由伊犁分投进剿。经朕详细批示。今该将军自知陈奏失当。朕想大半系容安之意。玉麟太无刚决也。现在南路军情紧急。屡次催令进剿。伊犁等处官兵均到阿克苏。乃容安迁延观望。总未前进。自伊犁发兵之时。若祇派领队三人。早当集事。朕料及容安必不可靠。所以叠降令伊旋回来京之旨。今果何如。至另片奏、接准长清等咨照。奏请暂留容安带兵之信。嘱令照办等语。前次令容安折回伊犁。虽为地方紧要。其实非也。正欲及早离调此无谋无勇之物耳。今伊前去。玉麟之过也。今该将军以南路军行吃紧之时。札知容安专心带兵。赶赴叶尔羌、埽除逆匪。乘势长驱。为喀什噶尔解围之计。该将军如是想。朕亦如是想。孰知容安行为反是。昨已将其革职拏问。令长龄派员押解来京。今复降旨令其暂留阿克苏。交长清看守。听候谕旨。所有伊犁地方。该将军务当督率员弁。添派官兵。小心防守。周密巡查。毋稍疏懈。以副委任。将此由五百里谕令知之。　　

○又谕、据壁昌等奏、阿布都尔满、差派回子探禀。有被胁逃回之小回子、口称叶尔羌境内贼匪。并无布噜特安集延之人。惟有贼目三名。库尔班素皮察克、约霍普、黑色木阿浑、均系上次从逆逃往霍罕之人。今复进卡勾结惰兰回子。在各庄惑众。强驱本地回子。朝聚暮逃。因勾结不固。在各庄劫抢。出没不定。虽不敢逼近汉城。常来回城滋扰。经回子等放枪击退。保定城池。现在兵少回怯。不能远出追捕。如大兵速到。不难剿除。已咨商容安、先发马步官兵二千名前来。先清各庄之贼。若能两路夹攻。打通叶尔羌台路。以会大兵。喀什噶尔、英吉沙尔、贼众闻知。自必不敢东扰。至所需粮饷。现已赶紧备办。足敷供用等语。叶尔羌境内、并无布噜特安集延之人。祇有贼目库尔班素皮察克等煽惑勾结。回众并未全行从逆。不过惰兰回子数百名。截路抢掳。此等贼匪。若大兵早到。何难即时扑灭。该大臣只称先发马步官兵二千名。即可廓清台路。而容安坐拥八九千重兵。不敢前进。反向无贼之和阗进发。可鄙可恨。难以言喻。其罪实无可逭。昨已降旨拏问。并谕令哈丰阿等飞速进兵救援。自可由叶尔羌前进。以解喀什噶尔、英吉沙尔、二城之围。诚端此时当已接奉前旨。赴阿克苏办理粮务。壁昌、常丰、务当激励兵回。固守城池。并即速行咨催哈丰阿等、赶紧督兵前进。毋致再有迟延。以期歼除逆孽。克日蒇功。将此由六百里谕令知之。　　

○又谕、本日据舒伦保奏、和阗六城回子。尚属安静。并无贼匪窜入。现在各路援兵已陆续抵阿克苏。叠经降旨饬令进剿。和阗境内。亦属紧要。前谕诚端由叶尔羌迅赴阿克苏。经理军行粮饷。该处祇有舒伦保一人督率守护。务期益加慎密。小心防范。毋得稍有疏懈。将此谕令知之。　　

○又谕、前两次降旨、饬令琦善于四川省官兵内、挑选精练六千名。迅赴肃州。所有先调之官兵三千名。已据该督具奏、于省城各标燥、及川北、松潘、重庆、建昌、各镇并永宁营属、如数挑派。分六起前进。此时自已陆续起程。著饬令带兵各员、迅速催趱行走。其续调之官兵三千名。亦据该督片奏。如数挑派。分起委员管带。现在各路调派官兵。已敷剿捕。该处续调之三千名。著暂缓起程。令在各该营豫备调遣。如业经起程。即迅速行知带兵各员。饬令兵丁各折回原营。听候谕旨。将此由五百里谕令知之。　　

○以叶尔羌办事大臣壁昌、为镶黄旗汉军副都统。　　

○铸给湖南沅州协中军都司关防、晁州守备条记。从总督嵩孚请也。　　

○己酉。上诣时应宫拈香。
  </div>
  <div class="pagination">
   <a href="清实录道光朝实录_page326.html">
    上一页
   </a>
   <span>
    ...
   </span>
   <a href="清实录道光朝实录_page322.html">
    322
   </a>
   <a href="清实录道光朝实录_page323.html">
    323
   </a>
   <a href="清实录道光朝实录_page324.html">
    324
   </a>
   <a href="清实录道光朝实录_page325.html">
    325
   </a>
   <a href="清实录道光朝实录_page326.html">
    326
   </a>
   <span class="current-page">
    327
   </span>
   <a href="清实录道光朝实录_page328.html">
    328
   </a>
   <a href="清实录道光朝实录_page329.html">
    329
   </a>
   <a href="清实录道光朝实录_page330.html">
    330
   </a>
   <a href="清实录道光朝实录_page331.html">
    331
   </a>
   <a href="清实录道光朝实录_page332.html">
    332
   </a>
   <span>
    ...
   </span>
   <a href="清实录道光朝实录_page328.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
