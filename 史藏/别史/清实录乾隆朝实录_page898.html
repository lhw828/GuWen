<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 898 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 898 页/共 1860 页</h1>
    <div class="content">○又谕、朕稽古省方。推恩赐福。其江宁京口。杭州乍浦等、驻防旗人男妇年七十以上者。亦著照从前恩诏例。一体赏赉。以敷庆泽　　

○壬午。上诣皇太后御舟问安　　

○谕军机大臣等向来巡幸所至。间有豫备灯船烟火。殊觉繁俗。适在扬州。不过为哈萨克陪臣入觐瞻仰聊示内地民情和乐之意。在朕初不以此为事。至几余适情则江山胜揽。岂不足供吟眺。何用多此烦费为耶。倘浙省不知亦仿照豫备。更属不必。现已降旨停止。恐部文到彼稽迟。先将此速行传谕知之　　

○又谕曰、阿桂奏哈萨克阿布丹素旺鄂拓克之哈喇图鲁什。遣伊子弟前来贸易。送出厄鲁特男妇大小四十四名口。已酌量奖赏布帛等语。哈喇图鲁什闻伊犁安插厄鲁特。即将所收男妇送出。固见诚悃。亦不无希冀赏赉。著加恩照前赏之数。各增一分遇便颁给。仍以朕旨宣示　　

○又谕曰、阿桂奏称、上年驱逐哈萨克兵回后。仍有潜来过冬者。因遣伊勒图丰讷亨带兵三百余名。由库克托木岭将潜来巴柴勒布西之哈萨克。捕获三四人。收其马群解送伊犁查讯。择其人尚明白者释放。令回传谕等语。所办甚为妥协哈萨克性喜徼幸。伺我兵彻回乘间驻牧。皆事所必有姑念伊等业经归附。此次再行宽免。著传谕阿桂。将哈萨克人等擒至伊犁。即谕云大皇帝屡经降旨。谓哈萨克不当越境游牧。我等复三次驱逐。仍不悛改。因拏获数人。请旨解京治罪。奉大皇帝旨。谓我等奏请究办甚是。但念哈萨克归附未久。性复愚蒙。不忍即行治罪。仍加恩姑从宽免。嗣后如不知畏惧有擅入游牧者。即照我等所奏办理。此大皇帝格外施恩。不可再得。传谕后量给口粮遣加仍将续办情形具奏　　

○军机大臣议覆、陕甘总督杨应琚奏称、前青海办事大臣多尔济。请将青海入官旷地。拨给该扎萨克等游牧。查罗布藏丹津入官之地。系与西宁甘肃等提镇地界毗连。原奏所指察罕鄂博。伯勒齐尔庙。洮赉郭勒。等处。现系西宁甘肃等提镇牧放官马厂地。其巴尔敦郭勒。特尔恳达坂。等处。现有黄黑番族住牧。安插日久且每岁贡马纳粮。均米便议拨。惟素拉郭勒。西尔噶勒金。二处。东西五百余里。南北三十余里。现闻旷。且与该扎萨克等游牧相近。堪以赏给至西尔噶勒金。过河即系产磺山场。曾经开采。嗣封禁。应指明定界。饬交该扎萨克就近看守应如所请。并画定北以山梁为界。西以河为界。河东听其驻牧。河西矿山。即照青海察察宁楚尔铅矿之例。饬交看守。毋许越界盗采从之　　

○在京总理事务和硕诚亲王允秘等奏遵旨。于京仓内酌拨三色米五万石。分给五城。设厂平粜。并会同该城御史赴厂稽查。其每石官价。各减市价大制钱一百文。所粜钱。交户部搭放兵饷。报闻　　

○是日、御舟驻跸三义阁　　

○癸未。兵部议准、原任绥远城将军署归化城都统舒明奏称、归化城都统。裁去一缺。现止都统一员统辖。从前土默特左右两翼关防二颗未便钤用。请改铸颁给。从之　　

○是日、驻跸政成桥大营　　

○甲申。遣官祭贤良祠　　

○赐哈萨克阿布勒巴。水比特阿布勒比斯。沙呢雅斯苏勒统罕和卓。博罗特苏勒统敕书曰。尔等遣策伯克等入觐。朕适巡幸南服。特遣侍卫护送尔使人等至行在。加恩宴赉。今遣令起程所赐尔阿布勒巴木比特等、缎疋、绸绫、器什、及使人冠服、器什、银两、各有差。从前尔等所告抢掠哈萨克之玛哈沁。查明首恶。系色布腾等。我兵追入俄罗斯该部落尽行缚献。讯出伤我官兵情事。俱已正法。至伊犁驻兵。凡塔尔巴哈台巴尔楚克等处。与尔等游牧相近。既为朕臣仆。当听将军大臣等约束。不可越境游牧。致遭驱逐又去年送尔等使人之喀尔喀梅楞达什敦多布。遇玛哈沁被掠。至尔沙呢雅斯苏勒统。所属章呼斯巴图尔。巴雅木拜之地。即派沙尔噶勒岱等、护送转回具见尔沙呢雅斯苏勒统恭顺之忱。朕甚嘉悦故。于常赐外赏赉有加。章呼斯巴图尔等、亦俱赏赐。沙尔噶勒岱。此次亲来又加赏银两。其各祇受。尔等惟约束所部永矢悃忱。以受无穷之泽　　

○四川成都副都统富椿奏、成都统防兵。向给官房。马甲每名三间。近役二间。其步甲炮手。未给。计初设驻防。至今四十余年。生齿渐繁步甲炮手缺出。俱以满洲幼丁挑补。闲散者尚六百余名。每名步甲。家属四五口至六七口不等。皆于隙地压盖草房。易致朽烂。查现无官房者。四百四十八名。请动马炮开垦洼地租银二千余两。于满城西南。附近教场空地。建瓦房一百四十四间。分给每名二间再此项地租。每岁收银八百余两并请嗣后三年一次。奏请添建。约至六次。步甲炮手等、皆得栖止得旨、著照所请行　　

○是日、驻跸十里亭大营　　

○乙酉。上诣皇太后行宫问安　　

○赐扈从王公大臣等食谕、扈从南巡之汉大臣。籍隶江浙二省者著于回銮时。酌量道途所便。请假归省　　

○谕军机大臣等、据将军成衮扎布等奏、俄罗斯毕尔噶底尔咨文内称、乌梁海逃人二。百余名窜入。喀喇萨尼雅尔地方。业经拏获请遣大臣。至彼领取等语。前玛哈沁色布腾等、窜入彼地。即行擒获解送前来今复将逃人送出。甚属遵守定约前目彼处逃来之玉尔喜内等。亦当送还著寄信额勒登额。酌派兵丁并于布林所属厄鲁特内。择其技艺好者数人带往。将玉尔喜内等、送至恰克图。会同桑寨多尔济等、明白交付。内有已经病故者亦著记明告知。其领回逃人著额勒登额。解京交部审办。勿使一名脱逃。再彼处现无事体。额勒登额副都统印务。即交协领暂行护理　　

○又谕曰、俄罗斯咨请领取逃人。三都布多尔济。径以该处。尚未具报。俟查明后再行派人往领等语咨覆。此事有何应查之处。设非内地逃人。彼安有假称内地逃人送来之理。三都布多尔济。妄存狐疑。遇事推诿。著交部严加议处。成衮扎布。知而不斥其非。但奏请饬莫尼扎布查办。甚属非是。成衮扎布及彼处参赞大臣。俱著申饬　　

○广东巡抚托恩多奏、近年刨薓人犯。多发遣云贵两广。定例在配脱逃。获日改发黑龙江等处为奴。但此辈或系盛京等处旗民。及直隶山东流寓。若照例改发。反近乡里。与加等之例意未符。应请嗣后云贵两广。此等人犯。均改发辟展。乌噜木齐等处。给种地兵丁为奴。得旨、著照所请行。　　

○是日、驻跸苏州府行宫　　

○丙戌。谕此次跟随人等。虽俱加恩赏赉。但内地行走与边外不同。所用之项。皆须少增。著交总理行营王大臣等。将此次跟随。并留王家营。各项人等。如何加恩赏给之处。分别定议具奏其赏银。在两淮盐政库贮公项内动用。寻奏查乾隆二十二年南巡。随从人等。照十六年总理行营大臣等议定各条赏给。此次应仍照十六年例。得旨、庄亲王。著赏银五百两。简亲王。额驸色布腾巴勒珠尔。傅恒。著各赏银四百两。扎拉丰阿。兆惠。阿里衮。富德。著各赏银三百两。刘统勋、旺扎勒。努三。福隆安。刘纶。于敏中。著赏给一年正俸。留住王家营人等、减半赏给。余依议　　

○吏部议。新开南明河糜费累民之原任贵州巡抚周人骥。照抚绥无术例。革职。得旨、周人骥著革职　　

○兵部议准、云贵继督吴达善奏称、滇黔两省各标协营。每兵千。设藤牌五百。提督抚标兵多。藤牌尚成队伍各镇协营兵。有分队汛守。护解饷鞘等差。藤牌兵少。且不适用。请以七成改为鸟枪手三成改为弓箭手。从之　　

○蠲免河南祥符、陈留、杞县、通许、尉氏、中牟、阳武、封邱、兰阳、仪封郑州、荥泽汜水鹿邑、虞城睢州考城柘城汤阴临漳、内黄汲县新乡、辉县、获嘉、延津、滑县、浚县、河内济源修武、武陟温县原武偃师。巩。县孟津、淮宁西华、项城、沈邱太康扶沟等、四十三州县。乾隆二十六年。水灾钱粮有差。并缓徵勘不成灾之洧川、鄢陵、河阴宁陵安阳、孟县、洛阳宜阳、渑池新野淅川等、十一州县本年额赋　　

○旌表守正捐躯之浙江江山县民王兆贵妻徐氏　　

○是日驻跸灵岩山行宫。翼日如之　　

○丁亥。上诣皇太后行宫问安　　

○吏部议覆、顺天府府尹罗源汉奏称、向例顺天府属。自治中通判至大宛两县印佐各官。京察之年。府尹出具考语咨送部科。大计之年。复由督臣附疏会题考核虽勤。转成故事查治中。通判。经历照磨司狱。满汉教职等官。皆府属府尹知其贤否。应归京察其保列一等者。准同部院司员一体引见。大宛两县印佐各官。所办事件与京外各官无异。应归大计。听直隶总督。会同府尹举劾。又崇文门副使一员专司税务。嗣后京察。应令崇文门监督出具考语。径送该管大臣核办。均如所奏。再查奉天府属城内官员。向与顺天府一例。亦应令该府尹查明何官专归京察。何官专归大计分别办理从之　　

○戊子。上诣苏州府文庙行礼　　

○谕军机大臣等、佟铭冒借宗人府银两一案。前因该犯脱逃。曾经降旨令提督衙门五城。顺天府严行查拏。今经日久何以未见获报。著传谕舒赫德。即将佟铭一犯。曾否弋获。并现在如何躧缉办理之处。即速查明具奏　　

○又谕、据正白旗都统奏、派往绥远城驻防巴延布。行至延庆州。逞凶持刀扎伤五人。现在该州监禁。应行文地方官。审明递解绥远城正法示众等语。巴延布系派往驻防兵丁。乃敢于途次持刀逞凶。连扎五人情甚可恶若审明之日。递解前往。恐致途中兔脱。著传谕方观承。令其遴选干弁。将该犯拏解绥远城。交与该将军即行正法示众。以昭炯戒　　

○是日、驻跸苏州府行宫。至庚寅皆如之　　

○己丑。春分。朝日于东郊。遣恒亲王弘晊恭代行礼　　

○遣官祭海神庙。禹陵南镇会稽山神江海潮神并遣官至吴越王钱镠。唐臣张巡。许远。陆贽。宋臣岳飞。明臣于谦。故大学士徐本。蒋溥。尚书徐潮等祠墓。拈香奠酒　　

○谕曰习寯、许王猷、各赏缎二疋诸锦、梁同书、许集朱桓、邵齐焘陆树本、许焞、柏谦、毛咏、谆孙顺、沈齐礼、冯秉彝唐淮、沈咸照、赵升言如洙、严源焘、章有大、孙宗溥、冯浩、孙岐福、俱各赏缎一疋。其进献黄山图之员外郎许荫材进献龙井见闻录之举人汪孟鋗。俱著赏缎二疋　　

○陕甘总督杨应琚奏、前经奏定。安西提标中左右三营官弁。带兵一千五百名移驻巴里坤。于二月底起程。查提标与所属各协营现在巴里坤屯防听差单身兵。不下八九百名。若皆彻回。由三营内更换。往返繁费。屯防听差。又悉易生手。且现在彼处兵。以田土日辟。生聚日繁。又自军兴以来。叠蒙体恤。咸愿留驻报效。应将此项按数截留以抵该标应移之数其截留之数。即在该标应移兵同就近拨还各协营补额。得旨、甚是　　

○又奏、准阿克苏办事大臣海明等咨称、叶尔羌解送阿克苏威远炮十七位。挑三位解送伊犁留四位阿克苏防守。余十位送内地。酌分哈密。巴里坤等处。查该处至哈密。巴里坤长途繁费。今安西提标前后二营。定议移驻乌噜木齐。炮所必需。应令阿克苏办事大臣。由伊拉里克就近运贮备用。得旨嘉奖　　

○庚寅。孝昭仁皇后忌辰。遣官祭景陵　　

○礼部尚书陈德华奏、历代帝王庙正殿。为景德崇圣之殿。旧制。覆殿顶瓦用青色琉璃。檐瓦绿色琉璃。考文庙大成殿瓦。前奉特旨。改用黄色琉璃今帝王庙正殿。所礼三皇王帝王代帝王皆以圣人在天子位亦应用王者之制。现值缮修。除两庑仍循旧制。其正殿覆瓦。请改纯黄。得旨。所奏是。著改盖黄瓦以崇典礼　　

○乌噜木齐办事副都统旌额理等奏、陕甘总督杨应琚送到人户。指给地亩开垦。应需马力。现在市易哈萨克马。约有三等。请将骨格小者。户给一匹。折银八两。同前奏明赏给盖房银。折交米面一石。分年完纳。其兵五百名。原议照巴里坤造房例。每名日给米八合。面四两外。加盐菜银三分。但所给米面。尚觉不敷。请将盐菜银两之半。折给米面。有益兵食。亦可稍节帑项。得旨、如所请行　　

○旌表守正被戕之甘肃河州民脱有德妻马氏　　

○辛卯。上诣皇太后御舟问安　　

○谕军机大臣等、内务府奏、怀来县快头李洪印等、将庄头张永旸所拴官车骡马套去一摺。向来地方官每遇大差承办车辆。胥吏人等、藉端滋扰。是以降旨改令内务府。派委大粮庄头等承办。乃庄头等甫经拴车。而蠹役竟敢藉势抢拏。是为地方官代办之事。而恶徒转以肆横。是诚何心此等棍役。断不可留于内地贻累小民。著传谕方观承。令其严讯明确。即将该犯发往伊犁。以示惩创。其该县知县。有无知情故纵。并著据实查明办理。速行奏来。寻奏查明李洪印拦拏庄头官车属实。遵旨将该犯发遣伊犁。至知县左世寿。讯系前期送兵公出。非知情故纵。第失察。请交部议。得旨、左世寿。从宽免其议处。仍通行各属。严禁胥役骚扰地方　　

○是日、御舟驻跸吉庆寺　　

○壬辰。御舟驻跸石门镇　　

○癸巳。遣官祭历代帝王庙　　

○谕、三吴两浙。文风素盛。前此清跸时巡。嘉惠胶庠。频增试额。兹朕敬奉皇太后安舆。载莅南服。仰惟慈惠之绵臻。益广作人之雅化宜循旧典。以示渥恩。其将江苏安徽。浙江三省。本年应试文童。府学、及州县大学、增取五名。中学增取四名。小学增取三名。各该学政务宜详加校阅。遴拔真才。称朕乐育甄陶至意　　

○又谕、朕稽古省方。乘春布令。而清理庶狱。矜恤尤深。用沛德音。式昭庆典。所有江苏、安徽浙江、三省军流以下人犯。俱著加恩、各予减等发落。凡亲民之吏。其谆切告诫。俾知改过自新。共享太平之福　　

○又谕曰、王无党现患目疾著解任调理。浙江提督员缺。著李国柱补授。所遗衢州镇总兵员缺。著永泰补授　　

○军机大臣等议准、叶尔羌都统新驻奏称、叶尔羌。和阗。台站回人。俱耕种附近闲由。所获粮。足敷支领。若将盐菜银。折给粮石。台站距村庄甚远。即令粜卖。亦无购买之人。转致徒为积贮请将每月应折粮交阿奇木伯克。照时价粜卖。分给钱文。从之　　

</div>
    <div class="pagination">
<a href="清实录乾隆朝实录_page897.html">上一页</a><span>...</span><a href="清实录乾隆朝实录_page893.html">893</a><a href="清实录乾隆朝实录_page894.html">894</a><a href="清实录乾隆朝实录_page895.html">895</a><a href="清实录乾隆朝实录_page896.html">896</a><a href="清实录乾隆朝实录_page897.html">897</a><span class="current-page">898</span><a href="清实录乾隆朝实录_page899.html">899</a><a href="清实录乾隆朝实录_page900.html">900</a><a href="清实录乾隆朝实录_page901.html">901</a><a href="清实录乾隆朝实录_page902.html">902</a><a href="清实录乾隆朝实录_page903.html">903</a><span>...</span><a href="清实录乾隆朝实录_page899.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
