<!DOCTYPE html>
<html>
 <head>
  <meta charset="utf-8"/>
  <title>
   清实录顺治朝实录 - 第 26 页/共 242 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录顺治朝实录 - 第 26 页/共 242 页
  </h1>
  <div class="content">
   ○赐故明宗室镇国中尉朱充革□＜亠爨-大＞。并其子廷□

□舒房屋　　

○礼部启言故明襄陵王朱逵木□兔投诚赴京请敕户部支给银米从之　　

○山东巡抚方大猷启言钱粮项款宜清并刻由单俾小民易晓。凡熟地若干现丁若干纳银若干米若干定为一册虽有积蠹无容售其奸欺下户部知之　　

○壬寅上驻跸三河县　　

○癸卯上驻跸通州摄政和硕睿亲王多尔衮率诸王、贝勒、贝子、公文武群臣迎驾。上遣人赐王鞍马一。王跪受讫偕诸王至通州见上跪候驾过上至行殿设仪仗奏乐对天行三跪九叩头礼毕上升御座和硕睿亲王率出师诸王贝勒文武各官、先诣皇太后前行三跪九叩。头礼次诣上前行三跪九叩头及抱见礼毕各退班。众汉官亦各行礼而退。　　

○甲辰。未刻。上自正阳门入宫　　

○乙巳平定山西固山额直叶臣等自军中奏报、潞泽所属州县俱已委员管理有董学礼者原系故明副将。降贼受职驻劄怀庆。后为我军击败遁往潼关以书招之。学礼遂降。愿率兵驻防黄河西岸因给与总兵官劄付又少林寺玉寨贼首李际遇明季屡攻不克授以总兵职衔后与流贼相持我兵至怀庆、差人招抚即将所据一府、二州、十二县、大小山寨千余兵二十七万赍书来降伪定西伯唐通败降后、我军复攻破流贼原籍米脂县歼其亲族掘其坟墓弃其骸骨。侦得流寇党羽、俱经星散以闻　　

○丙午。赐摄政和硕睿亲王多尔衮、貂蟒朝衣一袭。　　

○丁未。赐削爵肃亲王豪格、及多罗武英郡王阿济格、和硕豫亲王多铎、多罗贝勒尼堪、固山贝子博洛平西王吴三桂、恭顺王孔有德、怀顺王耿仲明、智顺王尚可喜、续顺公沉志祥、故明晋王朱审煊等、貂蟒朝衣各一袭己酉辰刻金星昼见。　　

○庚戌。摄政和硕睿亲王多尔衮率诸王及满汉文武官员上表言、恭惟皇帝陛下上天眷佑入定中原今四海归心。万方仰化。伏望即登大宝。以慰臣民得上□日、览王奏、具悉忠君爱国。情义笃挚。恭率文武群臣、劝登大宝。尤见中外同心。共相拥戴。特允所请。定于十月初一日即位。用慰王等廓清敉宁之意。　　

○大学士冯铨等奏言、帝命维新。佑下民而立极。皇图永奠抚方夏以开基。曜启东方辰居北所。恭惟皇帝陛下祥钟虹电。德合乾坤惟一人为众君师亶元后作民父母。欢腾海宇。燕及苍穹。伏愿俯答人心仰承天意敬登大宝际日月之升恒溥戴洪禧。颂冈陵于悠久得上□日览卿等奏、具见忠悃。登极吉期、定于十月初一日。一应礼仪著礼部缮本具奏。　　

○大学士冯铨、谢升、洪承畴等奏言郊庙及社稷乐章前代各取佳名以昭一代之制除汉魏曲名各别不可枚举外梁用雅北齐及隋用夏唐用和宋用安。金用宁元宗庙用宁郊社用成明朝用和本朝削平寇乱以有天下。拟改用平字。郊祀九奏。迎神奏始平奠玉帛奏景平。进俎奏咸平。初献奏寿平。亚献奏嘉平。终献奏雍平。彻馔、奏熙平送神、奏太平。望燎奏安平。宗庙六奏。迎神、奏开平。初献奏寿平亚献奏嘉平终献、奏雍平彻馔奏熙平。送神奏成平社稷七奏。迎神奏广平初献奏寿平亚献奏嘉平终献奏雍平彻馔、奏熙平。送神、奏成平望燎奏安平议入从之　　

○招抚江南副将唐起龙、自军中奏报臣抵清河口闻南来总兵陈洪范、已到王家营臣随见洪范备颂大清恩德并赍敕缘由洪范叩接敕书开读讫所赍进奉银十余万两金千两缎绢万疋其同差有兵部侍郎左懋第太仆寺卿马绍愉臣先差官赵钺驰报、即同洪范北上其行间机密到京另奏报闻　　

○辛亥。多罗饶余郡王阿巴泰、当车驾入山海关时各官俱朝谒独以更衣未至为都察院所劾下所司议罚银千两奏入命从宽薄罚之　　

○壬子恭奉太祖武皇帝孝慈武皇后大行皇帝神主奉安太庙遣固山额真宗室拜尹图代祭礼部尚书觉罗郎球奉太祖武皇帝神主甲喇章京胡世布奉孝慈武皇后神主吏部尚书宗室巩阿岱奉大行皇帝神主礼部侍郎蓝拜、理事官哈尔松噶、捧二功臣牌位。及太常寺官、俱于内院齐集学士额色黑捧祝版至谨身殿授太常寺卿郎球等奉神主及功臣牌位依次而行太常寺官六员前导每阶一揖代祭官随行至太庙门外由东中门入奉神主进前正殿跪奉太祖武皇帝孝慈武皇后神主安置正案南向大行皇帝神主安置东侧案上西向毕一叩头兴导引官引出立于阶上代祭官之后捧二功臣牌位进西庑殿内跪安正义公费英东牌位于左。至勇公额亦都牌位于右。东向毕。一叩头兴出立于阶下。赞礼官赞行四跪四叩头礼毕赞礼官赞行初献礼太常寺官三员、各捧一爵诣案前跪献毕鞠躬退一跪一叩头兴各就本位赞读祝文额色黑入殿内、跪捧祝文宣读毕跪奉祝版置于太祖神位前一叩头退代祭官及捧主官、行读祝礼听赞礼官赞行一跪一叩头礼毕赞行亚献礼太常寺官献爵如初献礼毕赞行终献礼太常寺官献爵亦如初献礼毕各退。二功臣位前亦如前各三献爵毕赞礼官赞行四跪四叩头礼。阶下各官亦照行礼毕赞焚祝额色黑捧祝诣送焚祝所。各官东向鞠躬。阶下各官亦鞠躬焚祝毕各官北向揖阶下各官亦揖。代祭官立于阶西侧捧功臣牌位各官立于阶下西侧导引官引奉太祖武皇帝孝慈武皇后大行皇帝神主官诣神位前行一跪一叩头礼各奉神主由殿内后门进至后殿跪置于神位上退出殿门外行一叩头礼导引官仍引至功臣殿前候代祭官齐出。　　

○孝慈武皇后忌辰。遣官祭福陵。　　

○赐国舅顾穆、衮楚、克苏默尔等、彩缎、甲胄等物有差　　

○鸿胪寺上进历仪注。十月初二日钦天监进历先一日、鸿胪寺执事官设历案一于武英殿中。又设案一于殿外东王门檐下是日早文武百官各具朝服侍班。上御武英殿升座。内臣传开门。执事官方进。锦衣卫传鸣鞭鸣鞭讫鸿胪寺堂官跪奏执事官行礼。起身一揖退。内赞赞入班鞠躬五拜叩头兴平身。赞各供事鸿胪寺堂官、传赞礼执事官、引钦天监官就拜位。鸣赞赞鞠躬。四拜。兴。平身。内赞立于东王门外、赞进历。序班二员、从丹墀引钦天监官至东王门外。钦天监官捧历、从东王门进殿内。内赞随入。钦天监官至案前立定。内赞赞跪。鸿胪寺堂官传跪外赞亦赞跪内赞赞进历。钦天监官将历跪置于案奏钦天监进顺治二年御览月令等历。奏毕。司礼监官捧上御览毕。又奏皇太后历亲王历。俱在午门外请命司礼监官捧。进得上□日是钦天监官同司礼监官承上□日毕。内赞赞钦天监官俯伏兴平身鸿胪寺堂官传俯伏外赞亦赞俯伏兴平身钦天监官从东边门出鸿胪寺堂官传起案执事捧案置殿东执事官引钦天监官、仍就拜位鸣赞赞鞠躬、四拜兴平身。一揖退。对赞赞百官排班。班齐、鸣赞赞鞠躬。四拜。兴。平身鸿胪寺堂官一员殿内跪奏传制自叩四头一揖。一躬。从东王门出至丹陛上西立称有制鸣赞赞跪传制官传钦天监进顺治二年时宪历给赐百官颁行天下传毕内赞立于传制官后赞颁历。待内臣分颁毕外赞赞俯伏兴四拜兴平身鸿胪寺堂官殿内跪奏礼毕鸣赞赞礼毕鸣鞭。上回宫。　　

大清世祖体天隆运定统建极英睿钦文显武大德弘功至仁纯孝章皇帝实录卷之八


大清世祖体天隆运定统建极英睿钦文显武大德弘功至仁纯孝章皇帝实录卷之九　　

顺治元年。甲申。冬十月。乙卯朔。上以定鼎燕京。亲诣南郊。告祭天地。即皇帝位。是日黎明。内院官奏请诣坛。上出宫升辇。亲王以下文武各官皆从。卤簿前导。出大清门。不奏乐。至圜丘、于昭亨门西降辇入左门御幄。更衣毕太常寺寺丞、从棂星门内导上至阶二级。典仪官赞乐人就位。执事官各司其事。诸王立于阶三级。文武各官、列于棂星门阶东西。典仪官赞迎神。协律郎奏迎神乐。赞引官赞升坛导上至神位前。捧香官跪于上左傍、捧香赞引官赞跪上香上跪三上香毕。赞复位。上复位。乐止。赞引官赞俯伏、兴。上行四跪四叩头礼。各官亦随行礼。典仪官赞献玉帛协律郎奏献玉帛乐。赞引官导上至神位前。捧玉帛官二员、跪上左右捧玉帛。赞引官赞跪献玉帛。上跪受玉帛献毕。授捧玉帛官置于案上赞复位。上复位。乐止。典仪官赞行初献礼。协律郎奏初献乐。赞引官导上至神位前。捧爵官接爵官跪于上左右捧爵。赞引官跪献爵。上跪受爵、献毕。授接爵官置于案上。赞引官赞诣读祝所。上诣读祝所。乐止。上跪。各官俱跪。读祝文。祝文曰。大清国皇帝臣敢昭告于皇天后土。帝鉴无私。眷隆有德。我皇祖宠膺天命。肇造东土。建立丕基。及皇考开国承家恢弘大业。臣以眇躬缵兹鸿绪。值明祚将终奸雄蠭起。以致生灵涂炭。傒望来苏。臣钦承祖宗功德。倚任贤亲爰整六师救民水火为扫除暴虐。抚辑黎元内外同心。大勋克集。因兹定鼎燕京以绥中国。臣工众庶、佥云神助不可违。舆情不可负。宜登大位、表正万邦。臣祇荷天眷。以顺民情。于本年十月初一日、告天即位。仍用大清国号。顺治纪元。率由初制。伏惟天地佑助。早靖祸乱。载戢干戈。九州悉平。登进仁寿。俾我大清皇图永固。为此祈祷。伏惟歆飨。读毕。奏乐。赞引官赞俯伏、兴。上行一跪一叩头礼。各官亦随地礼。赞复位。上复位。乐止。典仪官赞行亚献礼。如初献仪。典仪官赞行终献礼。如亚献仪。典仪官赞彻馔。协律郎奏乐。执事官彻馔毕。乐止。典仪官赞送神。协律郎奏送神乐。赞引官赞俯伏、兴。上行四跪四叩头礼。各官亦随行礼。乐止。典仪官赞执事官将祝文、祭帛、诸祭物、捧置燎所。上退立于拜位之东。祝帛过上前。上鞠躬。典仪官赞诣燎所前视焚祝帛。协律郎奏乐。赞引官导上至燎所。焚祝帛。灌奠。赞礼毕。赞引官导上诣更衣所。上衣黄衣。南向坐。诸王文武各官侍立。鸣赞官赞令排班。大学士刚林、从东班升阶正中、跪。学士詹霸、于案上捧宝授刚林。刚林捧宝奏云。皇帝已登大宝。诸王、文武群臣、不胜欢忭。奏毕。以宝授詹霸。詹霸捧置案上。刚林起退。鸣赞官赞百官行三跪九叩头礼毕。上起。各官俯躬。上步至原降辇处升辇。卤簿前导。奏乐。进大清门。上入宫。设御座于皇极门阶上。陈诸王表文于阶东。诸正。及文武各官以次列阶下。上升辇出宫。众官跪。候上升御座、始起。阶下三鸣鞭。内院都察院、及鸿胪官、俱于阶上行三跪九叩头礼。鸣赞官赞排班。诸王以下文武各官、排班于丹墀下。跪。候读表文毕、行三跪九叩头礼。毕、退就班。三鸣鞭。上乘辇还宫。众官皆跪。驾过、乃退。　　

○遣固山额真宗室拜尹图、告祭太庙。　　

○遣固山额真阿山、告祭大社大稷。　　

○颁顺治二年时宪历丙辰吏部议覆山东巡抚方大猷疏、请以孔子六十五代孙孔允植仍袭封衍圣公。照原阶兼太子太傅。其子兴燮照例加二品冠服。孔允钰颜绍绪曾闻达、孟闻玺、仍袭五经博士。衍圣公保举曲阜知县孔贞堪仍为原官。其在汶上县管圣泽书院事世袭太常寺博士、应以衍圣公第三子承袭。至尼山书院、洙泗书院、及四氏学录等官、俱照旧留用。管勾、司乐、掌书等缺、听衍圣公咨部补授。从之。　　

○户科给事中郝杰言、从古帝王、无不懋修君德。首重经筵。今皇上睿资凝命。正宜及时典学。请择端雅儒臣、日译进大学衍义、及尚书典谟数条。更宜遵旧典、遣祀阙里、示天下所宗。得上□日、请开经筵。祀阙里。俱有裨新政。俟次第举行。　　

○户部左侍郎邓常春、坐覆免泰安州钱粮、不白本部尚书、擅用印信。革侍郎职。仍降二等梅勒章京职、为一等甲喇章京。罚银百两。　　

○丁巳。以摄政王多尔衮功最高。命礼部尚书郎球、侍郎蓝拜、启心郎渥赫、建碑纪绩。　　

○戊午。升左庶子李若琳、为詹事府少詹事、管国子监祭酒事。　　

○以故明大理寺卿张三谟为原官。　　

○升户科右给事中冯杰为本科都给事中。　　

○擢遵化县知县廖攀龙、为山西道监察御史。　　

○辛酉。恭上大行皇帝尊谥。曰应天兴国弘德彰武宽温仁圣睿孝文皇帝。庙号太宗。遣固山额真谭泰等告祭天地。宗庙。社稷。遣固山额真宗室拜尹图、告祭大行皇帝。颁诏天下。诏曰。粤稽古帝王、茂建鸿图。维新鼎运者。丰功大业、既垂裕于后昆。显号隆名、必推原于本始。国之令典。实惟至公。恭惟皇考宽温仁圣皇帝德合乾坤。功参覆载。统承皇祖、开基弘神武之规。经始中原、继世焕钦文之略。柔怀宣雨露。恒子来以式归。谦让表江河。每天与而弗取。输诚归命者六十余国。沦肌浃髓者十有七年。用是东渐驹丽。西被龟兹。方扩鸿图揽九州而在宥。及兹燕翼、贻一统于藐躬。宠命自天。抚临华夏此皆显谟之启祐峻德之流光者也。朕初膺宝箓。追念先猷。虽大烈之既彰。惧徽名之未称。特敕文武群臣、稽古礼文。博参舆论。形容盛美。恭荐崇称。乃于十月初七日、祗告天地。宗庙。社稷。恭上尊谥曰。应天兴国弘德彰武宽温仁圣睿孝文皇帝庙号太宗。于戏天高地厚。固巍荡而难名。日照月临与臣民而共仰布告中外。咸使闻知　　

○壬戌。梅勒章京和托等自军中奏报臣等率师至山东流贼旗鼓赵应元等诈降。入青州。杀招抚侍郎王鳌永。据其城。臣等即率师往援擒斩应元等。恢复青州。　　

○癸亥。遣江西道监察御史黄昌允巡按陕西。　　

○甲子。以加封宗室诸王、遣官告太庙。　　

○是日、上御皇极门。颁即位诏于天下。以多尔衮功多。加封为叔父摄政王。赐册宝。并赐嵌十三颗珠顶黑狐帽一、黑狐裘一、金一万两、银十万两、缎一万疋、鞍马十、马九十、骆驼十、仍大宴诸王文武群臣。诏曰。我国家受天眷祐。肇造东土。烈祖创兴鸿业。皇考式廓前猷。遂举旧邦、诞膺新命。迨朕嗣服、虽在冲龄、缔念绍庭。永绥厥位。顷缘贼氛洊炽、极祸中原。是用倚任亲贤、救民涂炭。乃方驰金鼓旋奏澄清。既解倒悬非富天下。而王公列辟文武群臣、暨军民耆老合词劝进恳切再三乃于今年十月初一日、祗告天地。宗庙。社稷。即皇帝位。仍建有天下之号曰大清。定鼎燕京纪元顺治缅维峻命不易。创业尤艰。况当改革之初更属变通之会是用准今酌古、揆天时人事之宜。庶几吏习民安、彰祖功宗德之大所有合行条例、胪列如左。一亲王佐命开国济世安民有大勋劳者。宜加殊礼以笃亲贤。应行典仪部院大臣集议具奏一亲郡王子孙弟侄应得封爵。该部通察往例。损益折衷具奏。一、满洲开国诸臣或运筹帷幄决胜庙堂或汗马著功辟疆展土。俱应加封公侯伯世爵锡之诰券与国咸休永世无穷一、开国以来满洲将领等官应得叙荫。该部通察往例奏请施行。一、大兵入关以来。文武官绅倡先慕义、杀贼有功、以城池归顺者。该部通行察叙具奏。一、自顺治元年十月初一日昧爽以前、官吏军民人等罪犯、除谋反、叛逆、子孙谋杀祖父母父母妻妾杀夫、奴婢杀家长杀一家非死罪三人采生折割人、谋杀、故杀、真正人命、蛊毒魇魅毒药杀人强盗、妖言、及十恶至死罪者、不赦外。其余已发觉未发觉已结正、未结正、罪无大小、咸赦除之。有以赦前事相告讦者以其罪罪之。其隐匿在官及民间财物人口牲畜者许自首免罪。如被人告发。不在赦例。一朝廷高爵厚禄优养臣僚原欲其尽忠为国。国之安危全系官僚之贪廉。官若忠廉则贤才向用。功绩获彰。庶务皆得其理。天下何患不治。官若奸贪、则贿赂肆行庸恶幸进。无功冒赏。巨憝得以漏网。良善必至蒙冤吏胥舞文。小民被害。政之紊乱、实由于此自本年五月初一日以后、凡在京大小衙门、及在外抚按司道各府州县、镇协营路军卫等官、并书吏、班皂通事、拨什库粮长十季夜不收等役、但有贪贿枉法、剥削小民者。照常治罪。不在赦例。一、凡弁兵于行军之际、隐匿无主财物、因而犯罪者。尽行赦免。一、出征兵丁、多历劳苦。其家口著该部厚加存恤。一、地亩钱粮俱照前朝、会计录原额。自顺治元年五月初一日起、按亩徵解。凡加派辽饷、新饷、练饷、召买等项、悉行蠲免。其大兵经过地方、仍免正粮一半。归顺地方不系大兵经过者、免三分之一。就今年一年正额通算。一、各直省起存拖欠本折钱粮、如金花、夏税、秋粮、马草、人丁、盐钞、民屯、牧地、灶课、富户、门摊、商税、鱼课、马价柴直枣株、钞贯果品、及内供颜料、蜡茶、芝麻、棉花、绢、布、丝绵等项、念小民困苦已极。自顺治元年五月初一日以前。凡未经徵收者。尽行蠲免。一京都兵民分城居住。原取两便。实不得已。其东中西三城官民已经迁徙者所有田地、应纳租赋。不拘坐落何处。概准蠲免三年。以顺治三年十二月终为止。其南北二城虽未迁徙而房屋被人分居者所有田地、应纳租赋。不拘坐落何处准免一年以顺治元年十二月终为止。一丁银原有定额年来生齿凋耗版籍日削。孤贫老幼尽苦追徵殊可悯恻。自今以后各抚按官严行有司细加查核。凡幼未成丁、老残未豁者。悉与豁免一、军民年七十以上者、许一丁侍养。免其杂泛差役。八十以上者、给与绢一疋、绵一斤、米一石、肉十斤。九十以上者倍之有德行著闻为乡里所敬服者给冠带荣身。一穷民鳏笃孤独笃废残疾不能自存者。在京许两县申文户部告给养济在外听该府州县申详抚按动支预备仓粮给养。务使人沾实惠。昭朝廷恤民至意。一、所在孝子顺孙养夫节妇有司细加咨访。确具事实、申该巡按御史详核奏闻以凭建坊旌表一、所在神祇坛庙不系淫祠者。有司务竭诚敬。毋致亵慢。明国诸陵仍用内员及陵户看守。拨给香火地土。仍春秋致祭。各处帝王陵寝、及名臣贤士坟墓被人毁发者。即与修理。禁止樵牧。一、在京文官一品至九品。在外方面各官及知府、府佐、州县正官。俱给与应得诰敕。凡京官署职试职俱准实授。仍给应得敕命。文官三品以上、荫一子入监读书京官八品以下准给本身敕命。愿移封移赠者听。一部院及各衙门办事满洲官员年老深久。该部通行察叙。一山林隐逸之士有怀才抱德堪为时用。及武略出众胆量过人者。抚按据实举荐。该部覆核徵聘来京。以便擢用。一前朝建言降谪诸臣。果系持论公平有裨治理者。吏部具奏召用其各衙门官、有横被诬害公论称冤曾经荐举不系贪酷犯赃者。并与昭雪叙用一、应为民者准复冠带。闲住者、准致仕。一会试、定于辰戌丑未年。各直省乡试、定于子午卯酉年。凡举人不系行止黜革者仍准会试。各处府州县儒学食廪生员、仍准给廪增附生员、仍准在学肆业俱照例优免。一武举会试定于辰戌丑未年。各直省武乡试定于子午卯酉年。俱照旧例。一京卫武学官生、遇子午卯酉乡试年仍准开科。一体会试一、京府并直省各府州县学廪生贡额年分不等。今正贡准改恩贡。次贡准改正贡。每处贡二名止行一年。后不为例有才华出众孝弟著闻者。不拘廪增附学、俱许提学官特荐试用。一、前朝文武进士、文武举人仍听该部核用。一品官有三母、三妻、照前朝覃恩事例俱准封赠。一、品官妻已受封。其次室亦准用本品冠帔束带礼服。一、直省各学贫生、听地方官核实申文该提学官于所在学田内、动支钱米酌量赈给。一、国子监积分监生已经考定者。即与选授。拨出历事监生免历二个月其各衙门办事官吏自大军入京以来、效有勤劳者听该堂上官分别具奏。应上卯者准与上卯。应冠带者量给冠带。一前朝宗室首倡投诚、先来归顺。赴京朝见者。仍给禄养以昭朝廷兴继至意。一、在京在外武职官员应给封诰者。照例给与三品以上仍准撰文。一、前朝勋臣及子弟有倡先投顺、仍立功绩责与本朝诸臣一体叙录。应给封诰照例颁给。其见有官职、已经来朝者。仍准授原职。一、在京锦衣等卫所、及在外卫所官员已经归顺者。俱准照旧供职。其带领兵丁、献纳地土、倡先投诚者。加一级归顺后立有功绩者。另行优叙一、在外营路将领等官有乘寇乱扰攘私带在官兵丁马匹自护回家者准将原兵原马照数交官。前事免其追论。一、北直河南山东节裁银及山西太原平阳二府新裁银、应解兵部者。前朝己经免解其太原平阳二府旧截及各府新旧节裁银两、在本年五月初一日以前者。俱免解。以后仍照见行事例分别蠲免。一会同馆马站、馆夫及递运所车站、夫价等银除本年五月初一日以前、免解外。以后仍照例分别蠲免。一有司徵收钱粮、止取正数。凡分外侵渔、秤头火耗、重科加罚、巧取民财者、严加禁约。违者从重参处。一、京师行商车户等役、一遇佥派、顿至流离。近年己经停报嗣后永行除豁以苏民困。一各运司盐法、向来递年加增。有新饷练饷及杂项加派等银深为厉商。今尽行蠲免。止照旧额按引徵收本年仍免三分之一。一、关津抽税、原寓讥察。非欲困商。顺治元年准通免一年。自二年正月初一日以后、方照故明初额起税凡末年一切加增尽行豁免。其直省州县零星抽取落地税银名色概行严禁。一、各处州县、有曾经兵燹寇乱残破地方其应纳钱粮、己经前朝全免者户部察明汇题、仍与全免。不在免半免一之例。一、柴炭钱粮、向来派顺天保定山西六十八卫所掌印官于军饷内扣除解兵部、给发商人承办。今卫军额饷久停。前项银两、户部即于应发军饷内除出。径自招商办买。以供内廷烟爨。各卫官不得朦胧私派。一直省额解工部四司料银匠价银、砖料银、檾麻银、车价银、苇夫银、苇课银、渔课银、野味银、翎毛银、活鹿银、大鹿银、小鹿银、羊皮银、弓箭撒袋折银、扣剩水脚银、牛角牛觔银、鹅翎银、天鹅银、民夫银地租银匠班银、缸坛银、燋炭银、麻铁银、斑竹银、白猪鬃银、闸夫银、栀子银、蓝靛银、河夫银、椿草子粒银、状元袍服银、衣粮银、砍柴夫银、搬运木柴银、擡柴夫银、芦课等折色银、盔甲、腰刀、弓箭弦条、胖袄、裤、鞋、狐麂兔狸皮山羊毛课铁、黄栌、榔、桑胭脂花梨南枣、紫榆杉条等木、椴木、桐木、板枋冰窖物料、薥楷、芦蓆、蒲草、榜纸、磁坛槐花、乌梅栀子、笔管、芒帚、竹扫帚、蓆草粗细铜丝、铁线镀白铜丝、铁条针条碌子青花绵松香光叶书籍纸严漆、罩漆桐油、毛筀紫、水斑等竹、实心竹、棕毛白图藤翠毛、石磨、川二珠、生漆、沙叶广胶、焰硝、螺壳等本色钱粮、自顺治元年五月初一日以前、逋欠在民者、尽予蠲免。以苏民困自五月初一日以后、仍照见行事例、分别蠲免。一直省解屯田司助工银一项原系加派钱粮准予豁兔一、各直省运粮官役、有因漂流挂欠。并侵没漕运钱粮。见在收粮衙门、及原籍追比未完者。自本年五月初一日以前、尽行免追释放。一、直省解官解户、领解钱粮、被贼寇劫失、在顺治元年五月初一日以前者、咸予豁免。一、山陕等处军民人等、有昔被流寇要挟、今悔过自新、倾心归化。于所在衙门投有降表及有甘结文案可据者。概从赦宥。一、直省各州县土寇、有贼首己经就擒、胁从归农复业及胁从共擒贼首赴所在官司连名自首者。前罪并赦勿论。一、凡讹言妖术、煽惑平民、烧香聚众伪造符契、拥集兵仗传头会首己经缉获正法。其胁从人等果改邪归正者。前罪免论。一、向来势家土豪。重利放债、折准房地、以致小民倾家荡产。深可痛恨。今后有司不许听受贿嘱。代为追比。犯者以违制重论。一、越诉、诬告、败俗伤财。已经严禁。而有司奉行不力。刁风未止。自今大赦以后。凡户婚小事俱就有司归结。傥奸棍讼师、诱陷愚民入京越诉者。定加等反坐。如刑部官不由通政、滥受民词。许科道纠参请上□日究处一、赎锾之设。原开罪人自新之路。向来有以追比罚赎反致伤生。或以罚赎不完、扳引代纳。甚为民害。嗣后一切禁止有力不能纳者。速与免追归结。一向来巡按官以访拏为名、听衙蠹开送、诬害良民。科取赃赎。最为敝政。今后悉行禁革。如地方大奸大恶、贼窝盗穴及包揽词讼诈财害众者。许访察的确。一面密奏。一面严拏务尽除奸宄、以安良善。一、人命至重。历朝皆有三覆奏之条。而失出之罚、轻于失入。以后凡问刑官员、毋执己见。毋徇贿嘱。务在得情。仍须勤敏速结。毋致拖延苦累。以干天和。于戏天作君师惟鉴临于有德。民歌父母。斯悦豫于无疆。既己俞上□日布恩。弘敷大赉。将使投诚皈命无阻幽深。惟尔万方、与朕一德。播告遐迩。咸使闻知。赐多尔衮册文曰。太祖武皇帝肇基鸿业。垂裕后昆。太宗文皇帝嗣位。西并蒙古。东臣朝鲜。拓土开疆。显庸创制。皇考命叔父摄政王征讨元裔察哈尔国。俘其后妃世子。迁其邦族。获制诰玉宝。又随皇考征朝鲜。率领水师破江华岛。尽掳其国王眷属。遂平朝鲜。各处征伐、皆叔父倡谋出奇。攻城必克。野战必胜。叔父幼而正直。义无隐情。体国忠贞。助成大业皇考特加爱重赐以宝册。先封和硕睿王。又辅朕登极佐理朕躬。历思功德高于周公。昔周公奉武王遗命辅立成王代理国政。尽其忠孝。亦皆武王已成之业我皇考上宾之时。宗室诸王人人觊觎有援立叔父之谋叔父坚誓不允。念先皇殊常隆遇。一心殚忠精诚为国。又念祖宗创业艰难。克彰大义。将宗室不轨者、尽行处分以朕系文皇帝子、不为幼冲。翊戴拥立。国赖以安。及乎明国失纪。流贼窃位。播恶中原。叔父又帅领大军、入山海关、破贼兵二十万。遂取燕京。抚定中夏。迎朕来京。膺受大宝。此皆周公所未有而叔父过之。硕德丰功。实宜昭揭于天下。用加崇号。封为叔父摄政王。锡之册宝。式昭宠异。重念我叔父靖乱定策。辅翊＜耳少＞躬。推诚尽忠克全慈孝中原赖以廓清万方从而底定。有此殊勋。尤宜褒显。特令建碑纪绩。用垂功名于万世。　　

○天津总督骆养性违上□日擅迎南来左懋第陈洪范等。部议应革职为民。得上□日养性有迎降功。革总督任。仍留太子太保左都督衔。　　

大清世祖体天隆运定统建极英睿钦文显武大德弘功至仁纯孝章皇帝实录卷之九

大清世祖体天隆运定统建极英睿钦文显武大德弘功至仁纯孝章皇帝实录卷之十　　

○顺治元年甲申十月乙丑卯刻雾色苍白。　　

○升都察院副理事官雷兴为右副都御史巡抚天津等处。　　

○丙寅升工部主事于连跃为山东按察使司佥事兖西兵备道礼部郎中房之骐为山东按察使司佥事提调学政。　　

○工科给事中朱鼎□□清奏言今皇上建极锡福兆民用康顾一代之兴必制作灿备使子孙率由而冈愆四海则傚而弗忒则纲纪不可不明也。臣请举其大者。如礼仪为朝廷之纲。而冠履侍从、揖让进退、其纪也若上习便安。下乐盘辟。则错乱无纪、而礼仪之纲坏。用人为致治之纲而典铨司剧论官辨材、其纪也若年近衰迈。操非洁清则昏黩无纪而致治之纲坏。理财为经国之纲而撙节物力厘剔弊源其纪也。若佐计不择廉能。出入漫凭胥吏则溷淆无纪、而经国之纲坏。诏令为出治之纲而令行禁止慎始要终其纪也若朝更夕改反汗滋疑言美实乖遵从靡适则惑乱无纪而出治之纲坏。法守为政令之纲而上行下效较若画一其纪也若王言已。经涣布或多偏执不从内外事本相同、间以朦胧致左。则二三无纪、而政令之纲坏推诚为黜陟之纲。而立贤无方斥奸克断、其纪也。若比肩事主或作新旧之观伪职废官未除营进之狡则进退无纪而黜陟之纲坏故今日之急务必以振纲肃纪为第一义而后治化丕臻遐迩悦服也至于收拾民心莫过于轻徭减赋务俾人沾实惠、无托空言则有土有财足食足兵。将航海梯山无非公家府藏安有身为天子富有四海而患财用之不足者哉疏入。是其言。　　

○丁卯。上御皇极门加封和硕郑亲王济尔哈朗为信义辅政叔王赐册宝黄金千两白金万两彩缎千疋复和硕肃亲王豪格爵。赐册宝。鞍马二。空马八。晋封多罗武英郡王阿济格多罗豫郡王多铎俱为亲王赐册宝。鞍马各二。空马各八。多罗贝勒罗洛宏、为多罗衍禧郡王。赐册印。鞍马一。空马二。封硕塞为多罗承泽郡王。赐册印。赐平西王吴三桂册印白金万两鞍马一。空马二。赐恭顺王孔有德怀顺王耿仲明智顺王尚可喜续顺公沉志祥、朝鲜国世子李＜溰-豆王＞次子李淏、及满洲蒙古汉军固山额真梅勒章京护军统领等鞍马大宴赐济尔哈朗册文曰我太祖武皇帝肇基立业垂裕后昆太宗文皇帝缵承洪绪收服蒙古诸国平定朝鲜国开拓疆宇敦厚伦彝。惟兹谟烈之光实赖亲贤之助。和硕郑亲王秉心忠义幼即恪恭为国奋身。亲历行阵辅佐王室屡著精诚前已封为和硕郑亲王后遭先帝上宾诸王兄弟相争为乱窥伺神器尔矢忠协赞共定大计宗社用安又率大军攻克明国东界中后所前屯卫中前所宜膺懋赏以答殊勋是用册宝封尔为信义辅政叔王永存带砺与国咸休豪格册文曰我太祖武皇帝肇基立业。垂裕后昆。太宗文皇帝缵承洪绪奄有蒙古诸国平定朝鲜。拓土开疆。弥敦典礼及朕绍服尔和硕肃亲王前以引罪削封后随叔父摄政王入山海关破流贼二十万。遂定中原。厥功懋焉。朕诞登大位特加昭雪。授以册宝。复封为和硕肃亲王。永存带砺与国咸休。阿济格册文曰我太祖武皇帝肇基立业。垂裕后昆太宗文皇帝缵承洪绪。奄有蒙古诸国平定朝鲜拓土开疆弥敦典礼及朕绍服尔多罗武英郡王随叔辅政王率兵至明国山海关。及破中后所、前屯卫中前所。又随叔父摄政王入关破流贼二十万遂定中原厥功懋焉朕诞登大位特授以册宝。封尔为和硕英亲王永存带砺与国咸休多铎册文曰我太祖武皇帝肇基立业。垂裕后昆太宗文皇帝缵承洪绪。奄有蒙古诸国平定朝鲜。拓土开疆弥敦典礼及朕绍服尔多罗豫郡王随叔父摄政王入山海关破贼二十万遂定中原厥功懋焉朕诞登大位特授以册宝。封尔为和硕豫亲王永存带砺与国咸休罗洛宏册文曰。我太祖武皇帝肇基立业垂裕后昆太宗文皇帝缵承洪绪奄有蒙古诸国。平定朝鲜。拓土开疆。弥敦典礼及朕绍服尔多罗贝勒罗洛宏随叔父摄政王、入山海关、破贼二十万遂定中原厥功懋焉朕诞登大位。特授以册印封尔为多罗衍禧郡王永存带砺与国咸休硕塞册文曰我太祖武皇帝肇基立业垂裕后昆。太宗文皇帝绍缵洪绪奄有蒙古诸国。平定朝鲜。朕今嗣服。定鼎中原景命维新诞登大宝尔硕塞乃太宗之子朕之庶兄当兹国庆宜笃懿亲特授以册印封尔为多罗承泽郡王本支百世与国咸休吴三桂册文曰朕闻有一代应运之君。必有一代翊运之臣结以腹心共襄大业是以尊贤用能崇功尚德、乃国家之大典乘机构会达变通权乃明哲之芳踪朕登大宝特仿古制视诸臣功德差等授以册印俾荣及前人福流后嗣咨尔平西伯吴三桂洞识天时当叔父摄政王统兵西征之际尔即擒流贼说士遣官归命军前。迨王师式临开关迎入又随叔父摄政王、破贼兵二十万。底定中原。大功茂者。宜膺延世之赏。永坚带砺之盟。特授以册印封为平西王尔其益励忠勤屏藩王室钦哉无斁平定山西固山额真叶臣等自军中奏报臣等出固关进平三晋所至迎降有伪伯陈有福窃据太原我军以红衣炮攻击之克其城安抚居民五州二十县皆降下部知之。　　

○戊辰户科给事中郝杰奏言自古有道之君久安长治鲜不亲贤远佞揆文则进一德之臣奋武则尚熊罴之士至刑余宦寺、特备洒扫供使令耳从不敢于大庭广众之中、与朝臣齿明洪武时中官不许识字。诚慎之也诚贱之也。挽末宠任厂卫。遂贻杜勋阎思印、边永清等、开门迎贼之祸。我国家深鉴往弊、痛绝中官。一切厂监钱粮。悉归有司远迩臣庶无不歌颂迺者颁诏大典、赐宴廷臣突有内监数辈先行拜舞辱朝廷而羞当世莫此为甚伏乞敕下礼部凡遇朝贺悉照旧典、内监不得入班行礼尤有请者先朝原有牙牌旧制非独别品级实以防奸伪也今应仍照品级悬带至于杂流赀员不得滥越词林科道侍从之前庶观瞻肃而体统明于礼法所关非小也得旨、内监原未赞礼何得溷入朝班悬带牙牌事宜还著定议奏闻。　　

○己巳赐副将刘大受游击孟国梁都司杨国永鞍马各一并甲胄、弓矢裘衣鞾帽等物仍隶旗下以其自江南解粮来投诚也　　

○辛未上御皇极门。封固山贝子尼堪博洛、俱为多罗贝勒。赐之册命辅国公满达海吞齐博和托、吞齐喀、和托尚善俱为固山贝子赐之诰命。赐尼堪册文曰。我太祖武皇帝肇基立业垂裕后昆太宗文皇帝绍缵洪绪奄有蒙古诸国平定朝鲜开拓疆宇敦厚伦彝暨朕嗣服。底定中原遂登大宝。兹封尔固山贝子尼堪为多罗贝勒其贝勒博洛及诸贝子册文诰命文俱同。　　

○定诸王、贝勒、贝子、公俸禄摄政王、三万两辅政王、一万五千两亲王、一万两。郡王、五千两。贝勒、二千五百两。贝子、一千二百五十两。镇国公、辅国公、俱六百二十五两
  </div>
  <div class="pagination">
   <a href="清实录顺治朝实录_page25.html">
    上一页
   </a>
   <span>
    ...
   </span>
   <a href="清实录顺治朝实录_page21.html">
    21
   </a>
   <a href="清实录顺治朝实录_page22.html">
    22
   </a>
   <a href="清实录顺治朝实录_page23.html">
    23
   </a>
   <a href="清实录顺治朝实录_page24.html">
    24
   </a>
   <a href="清实录顺治朝实录_page25.html">
    25
   </a>
   <span class="current-page">
    26
   </span>
   <a href="清实录顺治朝实录_page27.html">
    27
   </a>
   <a href="清实录顺治朝实录_page28.html">
    28
   </a>
   <a href="清实录顺治朝实录_page29.html">
    29
   </a>
   <a href="清实录顺治朝实录_page30.html">
    30
   </a>
   <a href="清实录顺治朝实录_page31.html">
    31
   </a>
   <span>
    ...
   </span>
   <a href="清实录顺治朝实录_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
