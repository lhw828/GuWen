<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1248 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1248 页/共 1860 页
  </h1>
  <div class="content">
   ○又谕曰、富德、著授为领队大臣。带领头起兵丁。前往四川军营。其末起兵丁。著派蓝翎侍卫讷苏肯带往　　

○定边将军尚书阿桂奏、两金川贼酋。甚为猖獗。木果木一带。大经挫损。不得不添兵办理。俟悉彼处确实情形。并应调何处兵。另筹具奏。谕军机大臣等、阿桂奏称、俟定有应调之兵。另行具奏。看来阿桂此时。亦知从前伊等所奏、无需满洲兵之错矣。今统计现调兵有一万三千名。兵力甚壮。复缮写谕旨、晓谕各土司。伊等接到后。通行晓谕各番。一面扬言。已调十余万精兵前来合剿。则贼酋闻之。丧胆震动。而各土司闻此。亦可定其游移之志　　

○敕谕各部落土司曰、从前金川土司莎罗奔、郎卡等。不遵法令。欺侮小金川。夺取土司印信。拘囚泽旺父子。复扰明正、革布什咱地方。是以出兵征讨。莎罗奔、郎卡等、闻威震惧。计穷祈命。至经略忠勇公大学士傅恒前。叩头求款。朕仰体上天好生之德。念伊等既已抒诚知罪。宽其既往。准其请降。仍为土司如故。并颁恩命。敕伊等安居守法。永勿侵犯邻封。番酋等、理宜感朕不诛之恩。恪遵法纪。讵意数年之后。背恩蠢动。又于邻近部落。渐行扰害。俱为川省总督办理寝息。并未奏闻。至近日金川逆酋索诺木、与小金川逆酋僧格桑、狼狈为奸。索诺木、既将革布什咱土司。用计杀害。占夺地方。僧格桑、亦将沃克什地方夺取。肆行猖獗。直至明正土司之境。始经总督具奏。是以发兵问罪。乃僧格桑、胆敢抗拒天兵。而索诺木、又助凶同逆。朕思此二贼酋。若不尽加俘戮。则国家之法令不彰。而附近各土司地方。必至皆为所据。是以命将军大臣等、统率雄师。先将小金川荡平。而逆酋僧格桑、逃赴金川。此时索诺木、若将僧格桑擒献。亲赴将军营盘。乞恩请罪。朕尚可加之曲宥。乃转将逃贼容留。负嵎抗拒。是核其罪恶。较甚于僧格桑。必须剿除。始可永清边徼。俾各部落长得宁居。是以屡谕将军大臣等、声罪致讨。以迄天诛。今僧格桑愍不畏死。与索诺木等、商同潜出。煽惑旧属丑徒。断截台站。以致将军大臣等、殉难阵亡。此其罪大恶极。万无可恕。朕统御天下。善者必予奖赏。恶者必示惩诛。如尔众土司内。有实心出力、急公奋勉者。朕皆从优给赏。锡以缎匹、银两、花翎、名号。用示嘉予。今僧格桑、与索诺木、罪恶贯盈。神人共愤。此而不加惩治。何以统驭万方耶。朕现已降旨、将副将军阿桂、授为将军。督办讨贼事务。拣派满洲、索伦、厄鲁特等、健锐兵丁。并陕西、云南、贵州、湖广等处。劲兵数十万。厚储粮饷。转输接济。又运饷数千万两。以备其用。如许兵力。如许军资。剿殄贼番。易于反掌。朕所以如此筹办者。皆为尔众土司等、恐致失所耳。尔等自应努力并心。同期灭贼。以冀永受朕恩。逆酋所恃。不过山路险峻。碉巢坚固。犹如潜穴之鼠。有何伎俩。计至今冬必当扫灭。设不能长驱深入。再俟二三年、或四五年、将贼酋要隘。四面奋攻。贼众不得耕作稍休。必至尽为饿殍。又何从逃死耶。今降旨晓谕尔等、各自保守地方。毋使逆酋轶出。并听将军等调遣。奋勉从事。早灭两金川逆酋。受朕恩眷。坚心助讨。永图乐业。不得稍有游移疎懈。勉之。特谕　　

○以原任顺天府府尹吉梦熊、为太仆寺卿　　

○是月、两江总督高晋奏、安南国入贡。由水路进京。往返均由江宁换船。该贡使每次自带花样。在铺家定织绸缎。次年自京回至江宁取货。若货未齐全。往往逗遛日久。查外藩使臣。置买绸缎。虽无禁例。但私相交易。恐酿事端。请嗣后饬使臣通事人等、将需买各货。开具清单。呈交地方官。传集铺户议价。给与现银。取铺户承领限状。地方官查催。该贡使回宁。即于半月内、照数清交。不许私相授受。地方官毋得纵令胥役家人经手。如违参究。得旨嘉奖　　

○署云贵总督彰宝奏、云龙州之大功山。平彝县之香冲。禄劝县之狮子山。大姚县之力苏箐。矿砂丰旺。试采煎炼。目□呈色俱高。均可设立新厂。遴委专员。驻劄山场。专司攻采。酌发工本银三四万两。分贮厂所。其炉户办获铜觔。仍照九渡箐等新厂、以一分通商例办理。其印委各官出力者。亦照例议叙。得旨嘉奖　　

○又奏、木邦土司线瓮团、前已安插于蒙化厅漾濞地方。拨营弁一员看守。兵力单薄。将来生齿日增。虑难约束。请将线瓮团等、迁移大理府城内。与蛮暮土司瑞团、孟连土目线官猛、一处安置。仍各别居住。俾提标府县。就近弹压照管。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百三十七


大清高宗法天隆运至诚先觉体元立极敷文奋武孝慈神圣纯皇帝实录卷之九百三十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十八年。癸巳。秋。七月。戊午朔。享太庙。遣諴亲王允秘恭代行礼　　

○谕曰、舒赫德现在回京。伊犁将军员缺。著伊勒图补授。伊勒图塔尔巴哈台参赞大臣员缺。即著庆桂补授。伊勒图在塔尔巴哈台。所办诸事。俱甚妥协。著有成规。庆桂到彼。著悉照伊勒图办理　　

○又谕曰、御史金云槐、因巡漕事竣。前来热河复命。见其人尚明白。且曾在军机处行走。御史无需办之事。著驰驿前往四川。交与富勒浑、文绶、酌量以道府用。令其办理军需事务　　

○谕军机大臣等、今春因闵鹗元奏到江宁藩司所属历年积欠银米。多至四十九万八千零。适萨载陛见在京。谕令分别熟灾二项。开单覆奏。今据奏称、查明熟田项下、欠银二十万六千一百七十九两零。米麦五万二千九百八十九石零。灾田项下、欠银六万二千七百六十七两零。米麦十七万六千二百四十四石零等语。熟田项下未完银米。本属积欠应徵。江省连岁丰收。又经朕加恩、分展年限。自应及此时踊跃输将。即系灾田尾欠。而地值丰穰。亦当按限完纳。惟濒河之安东等县。今夏偶因霖涨被灾者。贫民未免拮据。若有旧时灾欠未完。难更事催科之扰。自应查明蠲免以纾民力。著传谕萨载、确查今夏被水州县。如有节年灾田被欠。即将实数核明具奏。到日候朕另降恩旨。将此谕令知之　　

○又谕、据勒尔谨奏称、现令肃州安西哈密等处。豫办壮健骡头。以备移驻乌噜木齐官兵更换之需。所办好。但凉州移驻乌噜木齐官兵。均系携眷行走。不能急行。现今派拨伊犁厄鲁特兵一千名赴川。著传谕勒尔谨、将此项骡头。不必豫备移驻乌噜木齐官兵。即留备厄鲁特兵过境之用　　

○又谕、现在贼番占据布朗郭宗、底木达等寨。其帛噶尔角克、科多、各处。贼尚未退。而大板昭亦有贼占。恐贼众由别斯满山口。潜出滋扰沃克什、资哩。于巴朗拉一带粮台后路。所关不小。昨已谕令阿桂、富勒浑等、酌派勇干将领。带兵驻守沃克什、及资哩两寨。以资控扼。其巴朗拉一带。并须多派兵弁。往来严密防查。方为周妥。伊等自必遵照谕旨、上紧筹办。至打箭炉一路。与章谷相近。前据番人供词。有索诺木带兵一枝。往巴旺、布拉克底之语。恐其抄截当噶尔拉后路。已谕令阿桂设法严防。而阿桂现将附近该处降番。尽力洗戮。以防其内应。所办甚好。朕心为之稍慰。惟打箭炉为控驭诸番要地。据索琳自西藏回京奏称、城内仅驻副将一员。尚有往来查办之事。所余兵亦无多。甚有关系。万一贼众突至彼处滋扰。成何事体。现在川省在营官兵有限。且大率怯懦无用。难以再拨。所有续调之贵州、湖广、云南、陕甘兵。共九千名。已当陆续起身赴川。著富勒浑、文绶、通盘筹画。于续调兵内。酌留一千兵驻打箭炉。极少亦须五百名。并选勇练将领一员。带兵驻守。方为有益。阿桂此时若已至美诺。富勒浑等即将此事会同商酌。如尚未到。即与海兰察等斟酌而行。一面办理。一面奏闻。又查四川共有总兵四员。俱在军营。于职任难以兼顾。其本镇事务。现系何员署理。营伍诸务。是否不致贻误废弛。各镇标实存额兵若干。其窎远镇营边隘。是否足敷防御。并著查明具奏　　

○又谕、美诺、明郭宗等处。地方紧要。海兰察等带兵驻劄。清厘一切地方。剿杀贼众。办理接续台站事务。皆合机宜。前经降旨、令海兰察暂驻美诺办事。俟阿桂回美诺后。海兰察再带兵攻剿。今阅伊等奏摺。南路一带之贼。额森特等、已经痛歼前进。而留兵看守之桥。仍被贼占。虽因留兵数少。不能敌御。以致被夺。但额森特等去时。业将贼众俱行剿杀。并烧毁寨落。则此项贼番。又从何来。或于剿杀时躲避。俟伊等过后。复出侵扰乎。抑或他处贼番来夺此桥乎。今普尔普自沃克什带到贵州兵三百名。即派其前往夺桥杀贼。普尔普人诚实。汉仗亦好。海兰察等酌量领兵接应。所办甚是。至沃克什土司。与两金川素有仇隙。虽自当固守地方。但力弱不能御贼。今防守沃克什之事。仅刘秉恬一人前往。恐不能济事。著海兰察于满洲领队大臣侍卫等、择其曾经历练之人。派令前往。方为有益　　

○又谕、此时最要之事。惟在阿桂即从军营回至美诺。筹办剿贼事宜。第恐阿桂未肯退兵。然军营大局。当务其切要者。阿桂此时驻守当噶尔拉。亦属无益。且又须防守后路。徒使朕多一番悬注。自六月二十三日以来。屡次谕令阿桂回兵美诺。阿桂接奉前旨。谅即遵照彻回。或留明亮仍驻当噶尔拉。或令驻守僧格宗。自必妥协筹办。今贼番现占布朗郭宗等处。实为美诺肘腋之患。不可不急速剿除。上紧收复。其河北科多、新桥等处之贼。阿桂赴布朗郭宗时。即可令海兰察统兵前往。尽力剿杀。务将丑类尽歼。肃清小金川地面。以便屯驻官军。另筹进剿。至美诺官寨。固属紧要。若阿桂到后。即统兵剿复布朗郭宗声势甚大。而海兰察又带兵在河北剿贼。军威更整。贼自不敢轻觑美诺。但须派驻精兵。留博清额经理一切。即可无虞。至沃克什官寨。尤为后路要隘。昨已详晰传谕、令派勇干将领。选拨重兵。驻守其地。并防守资哩隘口。伊等如能经理得当。则巴朗拉一带军台粮路。便得安固。今据称、贼已由别斯满往沃克什。果如朕前旨所料。尤当急为防范。其看守沃克什寨之人。将金川潜往之贼。立时杀死。亦足以寒贼胆而挫其气。所有杀贼之人。即当查明重赏。以示奖励。但带兵之员。必须速往接应。方无后患。至军营粮运。最关紧要。富勒浑调集人夫。源源接济。甚为得力。此时美诺无甚应办之事。富勒浑不必急于前往。若富勒浑已回美诺。而阿桂亦可克日回兵。富勒浑即留驻美诺。同博清额办理诸务。其沃克什一路。现有刘秉恬前往。所有巴朗拉一带督催粮运诸事。必须实力妥办。至海兰察等称营中之兵。无器械者甚多。刘秉恬现往沃克什一路粮台。查有剩存军器。即送美诺备用。此等固可应急。但恐所得有限。不能敷用。富勒浑已飞饬军需局、将鸟枪腰刀铅药等项。急速制备。即当再檄该局。迅速送往、以供军营利用　　

○步军统领衙门奏、直隶良乡县民左明、控知县张浚、被窃饷鞘。讳匿私赔。请将该县交直督严审。得旨、著派刑部侍郎袁守侗前往。会同周元理查审具奏　　

○调任署四川总督湖广总督富勒浑奏、军米一项。从前陆续出口。长运滚运。业已在途。今因军营失事。观望不前。臣沿途晓谕。并出示背夫。运米一背。至明郭宗交收。赏银一两。又派专员、逐站趱催。复派总理大员督率。现今商夫渐增。沿途赶运。计三四日内。出卧龙关之米。并美诺、明郭宗、现存米。共有四千余石。陆续至营。足敷月余之食。又据文绶札称、桃关出口米。又有三千余石。自可源源接济。至火药铅丸。铸炮铜铁各项。须加倍增运备用。除飞饬军需局、并两标中军、赶紧办运外。其沿途各站、现在积存者。派员逐站挨查。严饬尽数赶运。至营内所需锅帐军械等项。亦饬赶紧制办。以备调用。再梭磨、党坝一路。与金川相通之处亦多。而布朗郭宗、底木达、已被贼踞。难保无潜出滋扰之事。五福现在彼处驻守。臣已札其小心防范。并饬梭磨、卓克采、从噶克各土司。多派头人番众。设卡堵截。又科多一带。交报阻滞。已飞饬军需局、将打箭炉至章谷各站。添设马匹。一应文报。悉由南路驰递。先后已办马二百五十。兼程赴炉。并派委游击、知府、各一员。在彼料理。至后路粮运军火。亦办理稍有头绪。得旨、所办俱妥。已授汝为四川总督。更宜勉力。　　

○己未。上奉皇太后幸卷阿胜境、侍早晚膳　　

○吏部议准、户部侍郎兼管顺天府府尹蒋赐棨奏称、顺天籍贯。假冒较多。请嗣后现任在籍候选人员、及举贡生监。除寄藉二十年以上、在京置立产业、本籍无依者。准其呈明入籍。仍声明祖籍备查。其实非土著、寄籍在二十年以内者。京官限三月。外官及举贡等限一年。概行改归原籍。从之　　

○又议准、给事中富尔敏等奏称、顺天府府尹府丞等官。缺出开列。向例祇回避籍隶顺天之人。但府尹统辖二十四州县。职分较大。地方事务。多与直隶总督会办。应将籍隶直隶人员。一体扣除。其府丞以下等官。均照此例。从之　　

○庚申。定边右副将军尚书公丰昇额奏、据知府盛英禀称、绰斯甲布土司工噶诺尔布告称。闻索诺木潜使人诱约三杂谷土司。令于智固山一路。截断宜喜粮台。随行知五福、官达色、李天佑、实力严防。并奖劝各土司、令其照前出力。并严守智固山地方。仍札谕优奖工噶诺尔布、示以信任之意。令其派人探听。随时报闻。又沃克什土司色达克拉、所属人众。俱随温福大营。所余惟有妇女老幼。已飞咨富勒浑、妥为查办。谕军机大臣等、丰昇额此次调度。均属合宜。不意其竟能如此。为之稍慰。逆酋潜谋断路。实属可恨。计其为时已久。尚无动静自可以保无虞。然究当留心防范。至沃克什一路。关系紧要。已早谕富勒浑等、酌派将领。带兵往驻。今丰昇额所办。与朕意适合。且计其移咨日期。在朕降旨之前。富勒浑接到即办。自更妥速。目今急务。惟盼阿桂速至美诺。整兵剿贼。恐阿桂以退兵为嫌。不肯轻彻。然朕自六月二十三日至今。已屡次详悉传谕。阿桂自应遵旨回兵美诺。迅即剿复布朗郭宗。尽歼群贼。廓清小金川。现在之事。无有要于此者。旬余以来。盼望阿桂信息。至废寝食。阿桂当善体朕意。将此一并传谕知之　　

○又谕、美诺、明郭宗、已俱失守。海兰察现退至日隆。驻兵防守。贼众竟敢如此猖獗。殊堪痛恨。总由营中未派满洲兵。无可倚恃。致屡为怯懦不堪之绿营所误。实切愤懑。此时急务。惟接济阿桂为要。美诺之路既断。阿桂难从原路退出。自应速由达乌一带。回至章谷。已有旨令富勒浑、博清额、普尔普、成德、四人。带兵往迎阿桂。并飞谕图思德、将续调之黔兵一千。星速起程遄进。径赴打箭炉一带接应。阿桂奉到此旨。即速整兵。由章谷一路退出。毋稍迟疑。至僧格宗、为当噶尔拉至章谷要路。阿桂前奏已派兵严守。昨额森特、伍岱、复自美诺剿洗河南一带贼寨。与阿桂通路。想已至僧格宗守住。或当酌从深嘉布等处。经由巴旺、布拉克底、一路而出。阿桂自能妥酌办理。此时总以阿桂整军而出为要。他事皆可缓商也。至丰昇额等一路。前已屡降谕旨、令其彻兵赴大板昭剿杀贼众。并断贼番后路。今美诺等处既不能守。贼势方炽。丰昇额等、不宜复往大板昭一路剿贼。计伊等接奉前旨。自已起程。若仍由正地一带原路退回。恐太迂远。自应由党坝、三杂谷一路。回至巴朗拉等处暂驻。但须于彻兵时、办理妥密。毋致绿营轻动。并谕各土司等、此时虽暂彻兵。俟新派之满洲劲旅到齐。即分路另筹进剿。仍须至该处进兵。该土司等、毋得稍有疎懈。如此方为妥协。阿桂等即将何日退兵。迅速加紧覆奏。以慰注念　　

○湖南巡抚梁国治奏、奉谕分路进攻。需添兵力。臣已札商署督臣陈辉祖、于入川较近之澧州、常德、九溪、永定、岳州、辰州、衡州、镇筸等营。并臣标、提标、长沙各营兵内。挑拨精壮鸟枪等兵共二千。分作四起。迅速起程。赴将军阿桂军营听用。报闻　　

○予故盛京将军加赠太子太保增海、祭葬如例。谥勤果　　

○以故敖汉扎萨克多罗郡王巴特玛喇什子一等台吉巴勒丹、袭爵　　

○辛酉。谕、据博卿额参奏、锦县知县图勒炳阿、于审办县民薛方耀殴死胞侄薛二秃子一案。草率招解。经该府尹委员审明。薛二秃子、原系薛士诏胞兄。薛士诏出继薛方耀为嗣。薛二秃子时往寻衅。薛士诏遂将伊兄吊起。同父共殴殒命。图勒炳阿逾限不详。复思回护朦混。并违例赴省恳求照详咨部。请旨革职等语。图勒炳阿、著革职。派侍郎阎循琦、驰驿前往。将摺内所参各情节。会同盛京刑部侍郎喀尔崇义、提集犯证。秉公严审定拟具奏。知府永敏等、均俟审明奏到。再降谕旨、阎循琦不必前来热河请训　　

○论军机大臣等、博卿额参奏、锦县知县图勒炳阿、审办县民薛士诏、同父薛方耀、殴死伊兄薛二秃子一案。草率招解。嗣经委员审出实情。图勒炳阿逾限不详。复思回护朦混。违例赴省恳求照详咨部等因。已降旨将图勒炳阿革职。派侍郎阎循琦前往。会同喀尔崇义秉公审办矣。又据奏称、图勒炳阿赴省恳求时。即向瓦尔达商酌参奏。瓦尔达托故迁延。欲照该县原详咨部。谕令委员以覆审无异详报。该委员不敢遵行。复令将委员覆审牌文送销等语。果尔、则瓦尔达有心袒庇。即有应得之罪。著传谕阎循琦、将此情节。一并审究。如果审有瓦尔达瞻徇之处。即一面据实参奏。一面将瓦尔达解任。同图勒炳阿审明定拟具奏。毋得稍有徇隐。博卿额原摺。并钞寄阎循琦阅看　　

○又谕、昨据图思德奏、续调之黔兵一千名。业已料理即日起程。今军营现在需兵接济。著传谕图思德、饬令带兵将弁。迅即携带军火器械。兼程赴川。星飞前往打箭炉一带。听候调用。仍饬知沿途各站。妥速照料遄发。毋致刻迟。并著谕令文绶、于川省经过各站。一体遵照速办。此旨著由六百里加紧发往。图思德仍即将兵丁起程日期。迅速覆奏。寻奏、黔兵一千。于六月二十一日。各自本营陆续起程。于七月初三四等日。具报出境。至七月初九日。全数出赤水河入川境。并檄饬带兵将官高瑹等、兼程速赴打箭炉。报闻　　

○壬戌。上诣皇太后行宫问安　　

○谕、四川提督员缺。即著王进泰调补。所有直隶古北口提督员缺紧要。候朕另行简放现在提督印务。著达齐暂行署理。曹瑞不必兼署。其宣化镇总兵印务。著周元理于副将内拣选一员。奏请护理　　

○又谕、据容保等奏称、归化城之八十三村蒙古等田地。被水成灾。在六分以上。请计其人口。借给粟米。限二年照数交纳等语。著照容保等所奏。于归化城厅仓内。动支粟米。计口借给被灾之土默特等、以资接济　　

○又谕、伊犁之满洲养育兵马步甲等、月粮微少。伊犁现有用过余剩官粮。著加恩每月、每人、加给米二斗四升。俾伊等从容养赡家口　　

○谕军机大臣等、上年嘉谟奏、各省屯田。原系给丁赡运。其间隐漏典卖者多。以致丁力益疲。请照江西查办章程。一体清厘。当经传谕有漕各省督抚。委员确勘。核实查办奏闻。嗣据河南、湖北、湖南、陆续奏到。俱经部议覆。其山东省近经具奏。现交部议。惟江南、浙江、尚未覆奏。昨嘉谟押运抵通。赴行在召见。询及查办军屯一事。据奏江省现在查勘造册等语。屯田隐漏典卖。田不归运。丁力日就疲乏。自应及早清厘。以济漕运。况系特旨查办之事。更不宜经久稽延。著再传谕高晋、萨载、裴宗锡、三宝、将清厘屯田事宜。迅速查明妥核具摺奏闻。仍将因何迟延缘由。一并覆奏　　

○又谕、据李侍尧奏、接阅安南国咨文。该国王接准部驳。不准发还黄公缵一案。虽称不敢不遵。而措词尚思妄渎。甚属支离可厌。拟以己意檄谕等语。自应如此驳回。已于摺内批示。第外间所缮檄文。恐未能严切得体。特命军机大臣另拟进呈。发交该督缮发。李侍尧毋庸再往黔省。业已传谕。计其拜此摺时。尚未奉到。又前据奏、在怀远县查审竜云偷入安南滋事一案。俟审案办完。即起程仍回粤东可耳。将此谕令知之。安南原咨仍发还。外寄军机大臣代拟檄谕一道。檄谕安南国王知悉、照得黄公缵一事。先经尔国呈询。本部堂因查此案始末。由尔国未经报明云贵部堂、以致自误。诚使先期呈报。何难协捕发还。即如博三等窜入内地。现经拏获发回。听尔国自办。此其明验。若黄公缵之案。当滇省久经办定。尔国始闻而渎至。既已悔不可追。虽复多言何益。本部堂念尔前此以诚请教。不惮反复开陈。其如始终执迷。听之藐藐。及尔国欲附贡具摺。本部堂随经以义阻止。喻以事理所宜。谓尔若冒昧渎干。部议必然驳斥。尔国王仍狃于偏见。妄达奏函。大皇帝天育海涵。不加责备。仍下部议。而内部果据理指驳。可见本部堂之开诚相告。揆事非诬。尔国王亦当知所省悟矣。今据称、接奉部议。谨已闻命。敢不遵顺数语。自为合理。顾犹喋喋烦言。舞文掉笔。不能动听、而适足取憎。皆由尔国僻处遐荒。未谙天朝体制。遂尔轻率若此。因复为剀切开导。我中国臣工奏事。一经部议。奉旨或准或驳。悉皆敬谨遵行。从不敢复为辩论。此乃纪纲所在。一定不移。尔国王世备藩封。素称恭顺守职。事大之道。自仍常经。岂宜逞弄虚词。稍乖仪度。况礼部议疏。以该国王违例渎奏。本有不合。念尔平日谨恪。从宽免议。仰荷允行。尔国王自当诚感钦遵。永受恩眷。若复哓哓置喙。必且自蹈愆尤。窃为尔不取也。功令森严。不可干冒。本部堂鉴尔颛悃。示尔正义。并将原咨驳回。该国王其虚心听承。循理安分。无负本部堂惓惓告诫之意。特此谕悉　　

○又谕、现在进剿金川。已派京城满洲兵、及吉林黑龙江兵前往。其西安驻防。亦有满洲兵丁。此项兵内、挑选一千名。并选派领队协领等官。所有应得之项、及军器等物。妥为办给。派副都统书麟、事领迅赴军营。交与色布腾巴勒珠尔、富德、调遣应用　　

○又谕、昨木果木军营失事。皆由绿旗兵溃逃所致。今美诺之不能守。亦系绿营兵先溃。其情甚为可恶。悉行处斩。亦不为过。但思此等溃兵。通计不下数千。若皆骈首就戮。虽其罪由自取。朕心实有不忍。况绿营兵恇怯轻退。总由营中无满洲兵。绿营无可倚恃。遂尔见贼即溃。此实温福等从前倡议不调满洲兵。以致自误。朕亦未能计及于此。悔已无及。若将伊等全办。转似事后诿过于无能懦卒。更觉无谓。莫若概免其死。著富勒浑、文绶、晓谕此项溃兵。以尔等临事溃窜。本当立时正法。此肃军纪。今奉旨念绿旗之溃。由于营中无满洲兵可为观法。遂致仓皇摇动。其罪虽无可宥。但不忍令此数千人。同受诛戮。特加恩免死。将营中所汰溃兵。遣发各省安插。以示格外矜全。如此通谕。俾绿营兵、共知感愧激劝。其已到成都之兵。现令文绶至四川省城办事。即著其遵旨传谕。其军营众兵。即著富勒浑传谕。并著文绶查明此项溃兵。如系四川本省、及云贵湖广者。即发遣甘肃两广。如系陕甘者。即发遣云贵湖广。俱分起陆续解往。并须避京兵所经栈道、及各省续调兵来之路。勿令相见。至此等溃兵。虽云罚不及众。其为首溃窜者。亦不可不查明重办数人。申军法而昭炯戒。著于发遣各兵时。录朕此旨。转寄所发之各督抚、于此等溃兵解到时。以次诘讯军营首先溃散。实系何人。如即在发到该省兵内。将该犯即留省城讯实。奏闻正法。其余应发之人。皆分别各州县安插。勿使聚集一处。饬令各属严行收管。如有脱逃者。拏获时。照新疆改遣例。即行正法。再川省连年办理军需。运送粮械。派拨人夫。不能不用民力。屡降旨加恩蠲缓。以奖善良。但其中、或有司办理不善。或胥役藉端滋扰。皆恐不免。文绶自当留心整饬。有犯必实力严惩。亦有奸民遇事生风。如酆都县民蒋正中、吴捷元辈之惑众阻挠者。自不可不严加惩儆。但平时亦当抚驭宁怗。勿使丝毫滋事。文绶到川年余。于该省土俗民情。亦已深悉。总宜不动声色。妥协经理。相安无事。以副委任。富勒浑前此带领黔兵。径赴明郭宗、及安设章谷一带军台。通阿桂后路。所办俱合机宜。亦见其能实心任事。甚属可嘉。富勒浑身系满洲。今又用为四川总督。自当益加奋勉。昨谕令同博清额、普尔普、成德、带兵往迎阿桂。自当迅速妥办。由章谷一带。探听阿桂军营所在。即行迎往。务令阿桂及早整兵。退回章谷等处。方为万妥　　

○又谕、四川提督员缺。已有旨令王进泰调补。绿营兵丁。怯懦不堪。而川省尤甚。则将领等平时之不能约束训练。亦难辞咎。所谓兵不知将。将不知兵。安望其能得实用乎。王进泰久膺专阃。阅历有素。自能措置合宜。今授四川提督。前往军营。凡各省调到绿营。皆可经管。而川省官兵。尤其专辖。著传谕王进泰、先就川兵实力整顿。激其愧耻之心。作其勇敢之气。使人思自效。营伍改观。俾诸军有所观感奋发。方足以副委任　　

○吏部议准、御史胡翘元奏称、四库全书誊录。向令纂修提调等官保举。易滋弊窦。请嗣后投充誊录之人。取具同乡六品以上京官印结。具呈投递。俟汇齐时。总裁官酌定应用人数。奏请钦点大臣、传集该誊录、当堂亲书数行。择其字画端楷者。录取充补。从之　　

○癸亥。谕、湖南永州镇总兵员缺。前经谕令于军营出力人员内。拣选升补。今据阿桂奏、湖广副将扎拉芬、在军营督兵攻剿。实为勇往。请以之升补永州镇等语。扎拉芬、著即升补湖南永州镇总兵。所遗副将员缺现据阿桂奏、参将刘辉祖、奋击贼众。歼戮多人。甚为勇往出力。刘辉祖、即著升补湖南长沙协副将。以示鼓励　　

○定边将军尚书阿桂、参赞大臣副都统明亮奏、各军营所调之兵。历时既久。而木果木、功噶尔拉官兵。伤损颇多。所余不过数千。且新经挫折。难望振作。当噶尔拉后路绵长。贼番时刻觊觎。防兵亦觉单弱。臣等前请添兵五千。为乘虚扫穴之用。目下情形。又与从前迥异。自当通盘计议。速筹分头再进之兵。以定各路各攻之局。请于湖北湖南额兵。已调二千名外。再添调三千。山西与陕省毗连。可于近山居住之兵。挑拨五千。连前所请昭通等处兵二千。计调绿营兵一万二千。恳敕下各督抚即行挑备。分起迅速赴川。并请挑派健锐火器二营满兵三千。吉林满兵四千。索伦兵三千。以备进剿。至木果木、功噶尔拉官兵。既经彻出。而丰昇额一路。现又分拨官兵护粮防后。亦不能竭力进攻。所有贼番力量。全注于当噶尔拉一路。此时别无官兵可调。而丰昇额处。又未能派兵前来接应。幸当噶尔拉一路。军粮火药。尚为充裕。惟有悉力筹办。即贼匪百出侵扰。臣等鼓励众心。亦尚能坚守两三月。如有台站文报、阻隔数日之处。乞勿上廑慈怀。得旨、自以由打箭炉回军为要。已令富德、飞速带兵接济。两路内外夹攻、以期安妥。回至内地、再筹进剿。谕军机大臣等、阿桂奏、当噶尔拉军营防剿贼匪情形。所办俱合机宜。朕心稍慰。贼匪敢于如此猖獗。阿桂现在鼓励众心。尚能坚守两三月。其志甚属可嘉。但美诺已不能守。海兰察俱彻兵退至日隆。阿桂即在当噶尔拉驻守。亦难急图攻剿。而小金川之地。又难即时克复。且贼势方炽。我力稍单。阿桂自应速由章谷一路。整兵而出为要。是以前日一闻海兰察退回日隆之信。即传谕阿桂迅速由章谷退兵。且俟新派京兵、及续调陕、甘、云南、湖广、各省绿营兵到齐。另筹分路进剿。并谕富勒浑、博清额、普尔普、成德、带兵往迎阿桂。今复授富德为参赞大臣。谕令先行驰驿兼程赴川。如遇新派之西安驻防兵二千。及自请赴营之成都驻防兵五百。并贵州续调之一千。湖南已经起程之二千兵。有可带往者。即速带领前赴章谷。迎接阿桂。并令色布腾巴勒珠尔、亦按程赶赴成都。俟有陆续兵到。即行带领。由打箭炉前往接应。但看阿桂之意。不肯轻退者。必因营中兵力不足。在外又无应援。若急于彻兵。恐绿营军心易动。而贼人转得伺我之隙。在后追蹑。所筹亦是。今富勒浑等及富德接续到彼。官军声势渐盛。阿桂自当趁伊等到后。即将当噶尔拉军营。料理周妥。与富德等内外夹攻。以次整兵而出。回至内地。方慰悬注。至丰昇额等一路。朕心亦深廑念。前谕其移兵往剿大板昭之贼。昨闻美诺退兵一事。复谕令即带兵由党坝、三杂谷一路。回至巴朗拉。若此旨到时。丰昇额等尚在宜喜。则自彼由革布什咱、巴旺、布拉克底之境。至当噶尔拉军营。较为径捷。丰昇额等就该处现在情形。斟酌万全行之。再成德一员。前已有旨补授川北镇总兵。所有镇远镇总兵员缺。著阿桂另拣军营出力之员。奏请补授。至所请调兵之摺。于阿桂未经奏到之时。已分别派出。其山西兵路既遥远。且亦不甚得力。自可无庸调往。今通计所调兵、共一万七千。军势亦可大振。统俟到川后。阿桂等悉心妥议。另筹分路进剿。迅奏肤功　　

○吏部议准、江西巡抚海成奏称、赣州府属定南县。地处万山。界连江广。政繁事剧。向设知县。不足以资弹压。请裁定南县知县一缺。将赣州府同知移驻。改为定南厅。其定南县典史。改为定南厅照磨。并另铸关防印记。从之　　

○甲子。谕、据彰宝等筹议汤丹等四厂清厘积欠一摺。事属可行。前因该督抚等、请将汤丹等厂欠项。在于应领工本内。每百斤扣银五钱。经户部议驳。因谕彰宝等另筹妥议具奏。今据称、新旧各厂出产。通盘核算。无虑额铜缺少。请以余铜一分。听厂民通商自售。仍将多办铜觔。官为收买。于东川加卯带铸。既可将余息弥补积欠。而月给工本。多放钱文。以供厂用。于炉民生计。益得宽纾。自属调剂之善法。均著照所请行。该督抚务饬各厂员、悉心经理妥办。并令该道府等、实力稽查。毋任影射滋弊。其官局加卯带铸事宜。仍著彰宝等、详悉妥议具奏　　

○谕军机大臣等、长青曾在军营带兵。于军务尚为谙习。现在滇省防边。无甚应办之事。而新调滇兵二千。即须起程赴川。著长青驰驿遄行。赶及在途之兵。带赴打箭炉一路。听候将军等派用　　

○又谕、现在所派京兵。头起于七月初七日起程。约计按站行走。极迟亦在八月初一二可抵西安。此后各起接续前进。且有吉林等兵三千。随后继发。昨降旨所调之西安驻防兵二千。该将军等奉到谕旨。自即料理起程。计本月十三四日内。头起即可遄行。分起续进。算至八月初。祇能行走十分之七。其时京兵已接踵到陕。并进既有所不能。又未便令京兵屯住守候。不可不豫为筹画。著将军福僧阿、及护抚毕沅、公同酌量。或可于驻防兵起内。每起量为添搭数十名。俾京兵将到之先。该处驻防兵已俱全数启行。不致羁滞。固为甚善。倘以栈内路狭。势难多添人数。则京兵不能留待。而驻防兵在本地家居。尚不妨稍缓时日。自应先尽京兵、及吉林等兵过竣后。再行接续前进。庶沿途不致拥挤。应付亦较便易　　

○以户部尚书舒赫德为大学士。调礼部尚书阿桂、为户部尚书。以署兵部尚书永贵、为礼部尚书。仍署户部事务。理藩院尚书素尔讷、兼署礼部尚书。
  </div>
  <div class="pagination">
   <a href="清实录乾隆朝实录_page1247.html">
    上一页
   </a>
   <span>
    ...
   </span>
   <a href="清实录乾隆朝实录_page1243.html">
    1243
   </a>
   <a href="清实录乾隆朝实录_page1244.html">
    1244
   </a>
   <a href="清实录乾隆朝实录_page1245.html">
    1245
   </a>
   <a href="清实录乾隆朝实录_page1246.html">
    1246
   </a>
   <a href="清实录乾隆朝实录_page1247.html">
    1247
   </a>
   <span class="current-page">
    1248
   </span>
   <a href="清实录乾隆朝实录_page1249.html">
    1249
   </a>
   <a href="清实录乾隆朝实录_page1250.html">
    1250
   </a>
   <a href="清实录乾隆朝实录_page1251.html">
    1251
   </a>
   <a href="清实录乾隆朝实录_page1252.html">
    1252
   </a>
   <a href="清实录乾隆朝实录_page1253.html">
    1253
   </a>
   <span>
    ...
   </span>
   <a href="清实录乾隆朝实录_page1249.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
