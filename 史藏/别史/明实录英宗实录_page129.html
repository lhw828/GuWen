<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 129 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 129 页/共 263 页</h1>
    <div class="content">　　○赏浙江丽水县生员谢孔良吏戴善军余潘八等十人人钞二百贯绢布各二匹以设计抚获强贼功也
　　○云南孟艮府故土官知府舍人庆马辣遣头目孟赛等来朝贡马及银器方物赐宴并彩币表里等物有差
　　○是日虏众奉  上皇车驾离猫儿庄北行
　　○壬申降虏之编置京畿者因虏入寇遂编发胡服肆抄掠人目为家达子又有驱避难人以附虏者在在纷然官军间有获之俱命斩首以徇
　　○命实授杨俊都督佥事
　　○杨洪等军至霸州境与残虏遇破之生擒引路劫掠家达子五人夺回被虏人口万余马牛羊无算
　　○蔚州左卫指挥使魏真坐临阵逃避命即军中斩首以徇
　　○日初出东方有黑云五道中高两头锐而卑日上黑云如烟寻发红光散焰似火
　　○癸酉遣驸马都尉石璟往泗州祭  祖陵中都祭  皇陵遣魏国公徐显宗往南京祭  孝陵
　　○给赐靖江王府镇国中尉相勉岁禄四百石
　　○敕右副都御史王暹曰比因虏寇入境顺天府所属州县城市乡村屯堡居住军民人等被其惊散至今未复今命尔往近山一带昌平等县长陵等卫往来督同卫所府州县官存恤如有流移设法招抚缺食给粮赈济谕以虏寇已被杀败逃遁出关军民人等各复业安生仍谕该管官司旗甲里老人等常加抚恤毋致克害务使安全且令自相劝勉编成牌甲但有冠至奋勇剿杀有功者重加升赏免杂泛徭役三年
　　○提督军务右佥都御史王竤奏范广所部骑兵数少倘再有寇无军追袭命石亨于分调益之
　　○敕蓟州等处总兵官宗胜右佥都御史邹来学都指挥佥事胡镛将所选精军五千付来学与镛率领来京追袭达贼其余军马胜领回本处操守
　　○山东等处总督备倭永康侯徐安等奏比见倭寇往来海中虑其登岸抢掠即墨县阴岛社请迁其民于陈马庄居住验户丁多寡拨与空间屯地耕种事下户部覆奏从之
　　○余丁王钦等数人在通州田羊村杨言虏至以恐民命俱斩以徇
　　○甲戌命修  献陵  景陵供器以为达贼所毁也
　　○监察御史姚龙奏臣分守河间府军民因见达贼入境暮夜私开东门及越城走尽臣措置不及固当有罪其沈阳卫指挥同知董芳河间知府杨定宜治其罪诏谕龙招抚百姓复业芳定姑宥其罪
　　○太子太傅兼礼部尚书胡濙等奏运粮船因官军存留在京操备每船止有军士三名撑驾不前多致沿河漂流请选拨原卫见操官军软弱者协同□□掌驾回还  帝命户部右侍郎沈翼兵部右侍郎邹干同都指挥汤节速往理之
　　○乙亥敕广通王徽煠阳宗王徽焟曰比得教授汪敬奏广通王阳宗王等各往东门出城称欲赴京奏事谨按  祖宗成宪各王非有敕旨不可擅自离王王若有事当奏须遣人赴京敕至王不问行远近即回府安住如或有违大法具在朕不敢以至亲自私
　　○命都指挥佥事李端往天津三卫镇守操备
　　○敕止所调朝鲜及野人女直各卫军马
　　○命塞居庸关以西一带山口以杜达贼往来
　　○应天府江宁县前任主薄王冕言南京快马船供送官物船夫岁食粮米近者每供送輙贿其官将一船所载官物散十余船甚至暴露船仓之外而以仓承揽客货沿途起夫拽送动輙百余船有司承送不暇如马槽本粗物暴露日久至则朽裂不堪用矣今后在京易办不急之物可不必远取其快船朽烂者可停造船夫可令还伍命工部议行之
　　○总督军务少保兼兵部尚书于谦言赏罚以示公论爵禄以待有功此古今之通义也比者狂胡犯我京畿命臣总督官军赖  宗社神灵  皇上洪福军士奋勇杀退胡寇臣本书生素不知兵既无骑射之能又乏运筹之略叨蒙圣恩升臣少保自揣浅薄上章恳辞恩命下临未俞所请臣以此时兵事未息身在营垒勉受职命未敢再辞今胡虏远遁人心向安臣既乏功能难居重任而保傅之职所系匪轻必才德兼优声望素著者然后足以当之岂臣后生晚辈肤陋鄙薄之人所能负荷苟臣冒昧荣宠不自揣度其如士大夫清议何其如天下后世公论何矧惟国家之治乱系乎用人之当否用人不当则众心不服众心不服则治功无由而成祸乱无由而弭矣伏望圣恩允臣所请乞回少保总督之命仍臣尚书旧职庶几上无负于国恩下以协乎舆论  帝曰国家重务委托于卿故授以少保卿既累辞足见谦退但今正用人之际不允所辞
　　○翰林院侍讲刘定之言臣观自古以来夷狄之祸未有甚于今日者也古者如晋怀愍陷于匈奴宋徽钦陷于女直其时皆先因边塞外破藩镇内溃救援不集播迁无所然后有蒙尘之祸未有若今日天下之大数十万之众陷  上皇于沙漠者也至于晋宋既遭此祸之后元帝继统高宗嗣服皆舍弃故都偏安一隅然尚能奋既哀之势以御方张之敌使刘曜石勒歛其虐焰而不侵梓宫韦后因其讲和而来归未有若今日也先乘胜入寇直抵京城奉  上皇以来而天下之大数十万之众既不能奋武以破敌又不能约和以迎  驾听其自来又听其自去者也臣愚谨陈所见以俟采择其一曰战阵臣观昨者之战但知闭营坚壁假托持重之说而不能出奇尽力以收胜捷之功甚至前队败而后队不救左哨出而右哨不随宜仿宋吴玠兄弟三叠阵之法前一行刀楯蹲伏以俟其阵最低第二行矛戟大枪立地以俟其阵稍高后一行骑兵弓矢其阵最高敌至得互相倚恃迭为救护庶几不至狼狈又虏骑之来奔腾荡突必资刀斧以制之昔郭子仪破安禄山胡骑用八千人执长刀如墙而进韩世忠破金虏拐子马用五百人执长斧上砍人胸下捎马足由此言之刀斧之挥霍便捷优于火枪之迟缓趑趄也其二曰守备昨者紫荆居庸等关既不能御虏之人又不能遏虏之出名为关塞实则坦途虏骑之来若长风之驱云雾豁然无所底碍今宜增兵士缮亭障塞蹊隧如古者画境分守之时因其陆地则纵横掘堑名曰地网因其水泉则遇处停蓄号曰水柜或多植榆柳以制奔突或多招土兵以助官军此皆古所尝为必有效验今武夫悍将多云古不可泥然□之贤相不云乎事不师古以克永世匪说攸闻此臣老生腐儒之所信其言者也其三曰通使夫通使之职欲其内蕴忠信之心外有言语之才昔汉文帝遣陆贾使南越用能屈赵佗之膝以去僣号宋仁宗遣富弼使契丹用能结华夷之盟以息战争若贾弼者所谓蕴忠信而能言语者也奈何往时专以译人驵夫为之哉今后宜选文武贤臣备正使之选令通敏者为之介绍录其动静言语纤息必载回日必奏庶乎不至招衅启戎矣其四曰降胡往年以来降胡皆留居京师授以官职给以全俸夫非我族类其心必异故昨者或冲破关塞奔归故土或乘伺机便寇掠畿甸今宜乘大兵聚集之际迁徙其众远居南土禁其种落不许自相婚媾变其衣服不许仍遵胡俗为兵者使与中国之兵部伍相杂以牵制之为民者使与中国之民里甲相错以染化之况又省全俸之给减漕挽之劳臣尝于  上皇时言之智谋浅短不足仰动  天听然今者之祸可鉴矣其五曰练兵夫天下之民农夫出粟红女出布而输纳公上者多以养兵也天下之兵受粟于仓受布于库而练习武艺者所以为国也向者兵士受粟布于公门而纳月钱于私室于是乎不习攻伐击剌之法足不习坐作进退之宜目不识旗帜之色耳不闻金鼓之节但见其或负贩货财以为□或习学技艺以为工而工商之所得仅足以补月钱之所费盖民之膏血兵之气力皆变而为金银以惠奸宄一旦率以临敌如驱牛羊以当虎狼几何其不败哉今宜痛革月钱之弊作新操练之政将帅有踵旧弊而不改者诛之可也怠新政而不务者降之可也士卒练习既久则缓急可用矣其六曰抚民夫养兵之费既出于民而兵败之祸民蒙其害始也出费而终也蒙害民其何辜又况重以守令之刻削乎今宜于报绩之日严考核之条朝觐之时伸黜罚之典至如大臣举官有犯赃私者必连及举主夫恩不加于贪吏则贪者寡罚不贷于举主则举者慎庶乎民蒙其惠而邦本固矣其七曰选将夫天生将材岂专在于将门贩缯屠狗之夫而汉赖以王被褐扪虱之人而秦赖以霸若赵括者岂非赵奢之子然殒首于白起王离者岂非王翦之孙然系颈于项羽今国家用将宜令各举所知不拘门地或以勇力或以计策量能而任之庶乎拔十得五将材由此而充矣其八曰赏罚夫有兵将而无赏罚犹无兵将也将非赏罚无以将其兵君非赏罚无以将其将昨者遣石亨于谦等将兵御虏未闻其搉陷腥膻迎回  銮辂但迭为胜负互相杀伤而已虽不足罚亦不足赏也今亨自伯爵升为侯爵谦由二品升为一品天下之人未闻其功而但见其赏岂不怠忠臣义士之心乎昔汉之图恢复也所恃者诸葛亮宋之图恢复也所恃者张浚其人皆忠义素著功业久立及至街亭之战不胜而亮降丞相之号符离之役未捷而浚解都督之职待收后效乃复前官今宜使亨等但居旧职勿受新升以崇廉耻之节以作敌忾之气他日勋名振而爵赏加亦何晚乎夫既与而不忍夺者姑息之政也既进而不肯退者患失之心也上不行姑息之政下不怀患失之心则治平可计日而望矣其九曰议政向者御史建议欲令大臣入内议政事寝不行夫人主当总揽权纲亲决机务如大裘之领不可以倒挈大阿之柄不可以倒持凡政事有早朝未及决者宜日御便殿使大臣敷奏言官察其邪正而加纠弹史官书其言动以示惩劝君臣之间询谋畴咨互相可否以求至当此前代故事  祖宗成法也  陛下遵而行之则决于万机也益以熟而察于百官也益以明若乃仍如前日奏本进入旨意批出臣恐偏听生奸独任成乱治化无由以底于雍熙也其十曰德学夫人主之德欲其知如日月之明则可以察枉直仁如天地之大则可以覆群生勇如雷霆之断则可以收威柄故中庸曰知仁勇三者天下之达德也而宋贤相司马光之告其君仁宗英宗神宗皆以仁明武为言光之所谓仁明武即中庸之所谓知仁勇也是岂可以易而能哉必本于学矣古者成汤之圣学于伊尹武王之圣访于箕子曾谓圣帝明王全由天资不假学力哉然五经诸史之博儒生且未易遍观而况于人主臣谓经莫要于尚书春秋史莫正于通鉴纲目  陛下宜留心焉不宜观其善而避其恶也夫善恶兼而观之则于为君也既知禹汤文武之所以兴又知桀纣幽厉之所以替而趋避审矣于驭内臣也既知有吕强张承业之忠又知有仇士良陈弘治之恶于驭外臣也既知有萧曹房杜之良又知有李林甫杨国忠之奸而用舍当矣其为智仁勇之助岂不大哉苟徒若前日使儒臣诵其善而避其恶是犹恐道路之有陷阱闭目而不视恐鱼肉之有馁腐拥鼻而不嗅其不至于误食而呕哕冥行而颠踬者少矣伏惟  陛下以不世出之圣当大有为之时诚能本于德学以见于政治则天下之大尚如金瓯之完固而未缺臣见国势可强讎耻可雪兄弟之恩可全  祖宗之治可复亦何难焉  帝以所言皆有理颇采用之
　　○锦衣卫指挥佥事吕贵奏迩者遣人调狭西临洮土军来京策应今虏寇已遁人民安业乞将土军或就狭西守边都督王祯处备冬待春放回原卫或停止不必调用事下兵部议宜行狭西镇守等官斟酌事宜奏请定夺从之
　　○景陵卫奏昨者达贼入营官军惊散并劫去印信诏官军限一月以里回  陵看守不至不宥印信补造与之
　　○巡按江西监察御史胡渊剿贼未平擅归命下狱
　　大明英宗法天立道仁明诚敬昭文宪武至德广孝睿皇帝实录卷之一百八十四
　明英宗睿皇帝实录卷之一百八十五
　　废帝郕戾王附录第三
　　正统十四年十一月丁丑朔  太上皇帝在迤北
　　○钦天监进景泰元年大统历  帝御奉天殿受之给赐亲王及文武群臣颁行天下
　　○迤北瓦剌使臣回致书达达可汗曰近者朕
　　兄太上皇帝一时信任奸邪遂为所误已往之事不必尽言今朕继大位岂肯再蹈前失当与可汗彼此鉴戒若听下人之言则其利归于下祸归于上国土人民皆不得安矣今得可汗致书与马足见能顺天心以全和好之意兹特加意款待使臣授以职事遣回并致礼物回答至可收领可汗其深亮之
　　○赐朝鲜国王李祹所遣陪臣郑陟等彩币等物以奉表贡方物贺  上皇万寿圣节故也
　　○诏直隶苏松等府及浙江等布政司造盔甲九十余万以给边用
　　○戊寅直隶真定府安平县老人郭弘生员郭清等十六人斩获达贼七人并盔甲器械诣阙以献命授弘为判官清等为正副巡检专捕寇盗
　　○命阵亡官府军前卫指挥佥事杨琮子纲济州卫指挥佥事钟亮兄林俱袭职
　　○移河南河阴县河阴巡检司于原武县改为黑洋山巡检司
　　○户部左侍郎刘中敷奏请拨杨州等卫取来官军遣官二员管领添运粮料二千石赴涿州良乡一路饷军从之
　　○升浙江按察司佥事陶成为本司副使以九载任满镇守中官举留也
　　○达贼屡犯甘肃屯堡军士皆走入城命毁肃王旧府为营房以居之从宁远伯任礼奏请也
　　○给济南等卫新选守城操练余丁月粮人三斗从山东都司奏请也
　　○徙山东济宁左卫于临清改为临清卫以临清守御千户所隶之
　　○禁私屠耕牛
　　○命阵亡官已给过八月以后禄者免偿官
　　○甘肃总兵官宁远伯任礼等奏肃州卫屯田俱被达贼食践烧毁无收军士缺食乞每军月给粮一石养赡家口俟明年住支从之
○都察院奏佥都御史叚信按察使曹泰锦衣卫指挥王虹监察御史吴中郭仲曦王晋等失守居庸紫荆诸关俱应逮问从之
○福建左布政使宋彰右布政使孙昂左参政彭森左参议金敬右参议徐杰按察使方册副使邵宏誉高敏佥事董应轸王迪况真坐匿贼不即奏当斩巡督海道右参政周礼提督屯种佥事马嵩巡视银场佥事王骥坐守备不设当充军至是遇赦降彰昂森敬礼杰册敏俱为驿丞宏誉应轸迪真嵩骥俱盐课司大使
　　○己卯泰宁卫使臣委劳儿等以奏事至赐彩币先是三卫朝贡使臣就馆每五日一供馈有牲酒米面饼果蔬菜十余品至是命止给羊酒米
　　○升大同中屯卫指挥使董宸为署都指挥佥事
　　○命指挥同知石彪率领官军于真定保定等处搜杀达贼
　　○礼部言安乡伯张安死于广东宜如例赐祭致赙辍视朝一日从之
　　○庚辰复除郎中余麟于礼部主客司以丁忧服阕也
　　○敕谕都察院臣曰臣下有恭敬恐惧之心朝廷礼仪自然严肃比闻群臣入朝多行私揖跪拜礼甚者三五成群高谈嬉笑略无忌惮此恭敬之心何在守卫官军例必辰时换直欲彼此相识以辨奸伪乃今于五鼓未朝时即纷然排拥出入甚至杂以贩鬻者此恐惧之心何在其榜谕皇城四门自今俱宜遵  祖宗法敢仍故违者纠仪巡视御史及鸿胪寺官举之重罪不宥
　　○先是平江伯陈豫充副总兵往征福建叛寇擅起复丁忧门馆训导陈冕随军至是吏科都给事中张固劾豫徇私擅举冕夤缘夺情俱请正其罪命姑宥之
　　○官军获虏谍者三人其二人太监喜宁家奴其一人忠勇伯把台麾下指挥使安猛哥也宁自土木随侍  上皇把台战败降虏俱为虏用虏之遁去也谋明年春夏复入寇故使三人者来觇且嘱猛哥潜约都指挥石连台率素所厚将军为内应法司鞫三谍者得实命斩之籍宁家把台家置不问恐降胡惊疑者众也
　　○翰林院侍讲吴节言人君负天下之大任必合天下之众谋而后能成莫大之功建不世之业从古以来未有不谋而成者也往者太监王振以藻饰太平为名遣小人陈友等招致北虏连年进马因此探知中国虚实远来寇边振素不习边务又不纳群言轻导
　　乘舆远出以挑祸衅迩者猾虏又假以送  驾为由深越关隘直抵京师诸将大臣既不能出奇效力歼远来疲弊之寇又不能料探设伏以邀其归路致令一夕遁去坐失事机一至于此诚可为痛哭流涕者也昔赵宋以一隅之地尚能与虏角胜况我国家万方一统金汤完固军旅众多谋臣猛将如林而不能得志丑虏者乎然欲得志亦在乎经营筹画之审而已矣伏惟陛下会合众谋审而行之运乾刚之断鉴委靡之失则建中兴赫赫之功端在斯时矣谨陈边务十事一曰明赏罚书曰用命赏于祖不用命戮于社予则孥戮汝盖赏贵重罚贵严赏重则人劝功罚严则人致命近者达贼临城总兵官石亨等建大营于城外各门之兵俱受节制又定与赏罚之令亦重且专矣而亨等惟事姑息军士有私自逃回而不知者有临阵退走而不问者有此军进战而彼军不救者此皆法所难容而亨等始终不戮一人以徇臣恐设有逆虏复至则人以退逃为幸其谁与为战乞申命亨等自今凡若此者即斩以徇则号令严明兵阵整肃虽赴水火无不如志矣二曰料虏情夫丑虏自鹞儿岭得志以来轻视中国及叛人喜宁导之深入于是越关而来直抵都城后虽遁去然闻其党尚藏易州涞水诸山中遣人四出劫掠此必欲据保定一路以为贼薮又倚紫荆关近可为走路其所以四出劫掠者盖欲诱我逐兵分散其势而取胜也乞命杨洪孙镗范广诸将勿贪小利勿急近功务探虏情或与对垒相持或夜劫其营或设伏以邀其归路使其匹马只轮无返则兵威振而丑虏不复敢睥睨金汤之固矣三曰定远谋夫丑虏也先深入中国其精锐必与偕来闻其老营尚在开平猫儿庄二处脱脱不花王子往来其中乞令杨俊仍往宣府将兵益以附近诸卫之兵潜遣人侦候其虚实日夜并走虏营擒其王子来献京师则贼必骇散而大业有光矣四曰耀兵威今之将臣贼至则设兵卫贼去则令老弱守之臣愚以为敌在近畿不可顷刻怠忽宜于城内设木马令军余习学超距城外令军士披甲执弓间列旗帜日遣御史等官巡视或虏人袭探见城上旗帜精明士卒围绕足以折其邪心不敢轻蹂京都之地矣五曰谨和议夫和议所以通好也平时两国往来未始不可方今之际切不可妄议夫城下之盟小国所耻执宋伐宋春秋所不忍言彼赵宋偏安江左秦桧主和犹为古今切齿况方今万方顺轨虏虽陆梁而吾城池疆场无缺甲兵足用人心亲附勤王之师日集奚急于和哉今后虏使再至止可给以赏赐勿遣人酬答俟诸将功业就绪然后遣人以正谊责之祗迎  上皇有日也至若大将军体貌尊严不宜与虏使狎自今乞勿令石亨陪宴则虏使畏其威名折冲消患之效庶乎有在矣六曰勤政务  祖宗自开国以来设午朝引诸近臣商确政务况今国家多难之余尤宜切切咨询治道复午朝之典仍引近臣于便殿与之计议用人得失战陈利钝生民休戚及古人成法之可行于今者则君臣一体政务罔不周知大纲举而万目张矣七曰固根本夫京师国家根本之地顷以虏寇内侵近臣中多有以迁都回南为言者至今其议未息夫以盘庚平时迁耿尚不免讹言况危急之秋而可轻于动摇人心者乎此其不可也明矣八曰护  陵寝天寿山守卫官军多调往各处守关致令达贼劫掠鸡犬皆空家属逃窜若夷虏复来轻剪松柏蹂践辇路则万世之下何以自文宜命大臣招集旧兵益以镇守之兵深沟高垒以防寇盗则  皇灵安慰而福被无穷矣九曰安民心今昌平至保定一路被贼杀掠军民逃匿无以自存近者诸将渐有擒杀达贼取还人口所得牛畜悉送京师宜令被掠所在军民辩识给与耕种其无人识领者悉付有司喂养俾有所藉以给春耕又闻河间以南人民妄传虏至逃窜未已乞榜示诸将杀退胡虏功迹以安众心十曰奖死士鹞儿岭等处战死武臣俱系忠勇之人已蒙遣人焚瘗宜令所管头目于官钱内支买牲醴仪物于其家祭劳明著恩意抚其妻子如此则生者叹羡死者有荣遇有战斗虽死无憾矣章下该部议多采用其言
　　○夜黑云一道东西亘天阔余五尺
　　○辛巳命平江伯陈豫掌前军都督府事
　　○命修兴州右屯卫土城
　　○六科给事中十三道监察御史交章劾奏宁阳侯陈懋保定伯梁珤平江伯陈豫都督董兴范雄奉命征剿闽寇逡巡畏缩久无成功又供亿浩繁民心怨苦尚书金濂参赞军务不闻正救惟事顺从俱宜治其罪  帝曰论懋等皆当第今贼寇已平矣姑宥之
　　○畿内顺天等八府例命监察御史二员巡按至是都察院以国家多事请暂增二员每员分巡二府从之
　　○壬午加宁阳侯陈懋为太保升平江伯陈豫为平江侯都督佥事董兴为都督同知刑部尚书金濂兼太子宾客懋濂二俸俱支以征剿福建贼寇功也既而懋辞太保濂亦辞太子宾客俸皆不允
　　○增置广东潮州府通判一员从巡海右参政严颐奏请也
　　○户部左侍郎刘中敷等言方今用兵之际论功行赏殆无虚日府库之财有限宜撙节以备缓急各处取来及征进回还官军未赏者俟安靖之日具闻定夺从之
　　○命户部左侍郎掌光禄寺事柰亨致仕亨坐擅以御厨物供太监王振及不法等事法司当以徒罢职  帝悯其年老俾致仕刑科给事中林聪劾亨憸邪小人附王振得职亚六卿又夤缘入其子为中书请以党恶行诛  帝曰事在赦前其仍令致仕
　　○癸未调刑部尚书兼太子宾客金濂于户部兼职如故改右都御史俞士悦为刑部尚书召左都御史陈镒回理都察院事命副都御史王暹代镒抚安军民
　　○复以顾兴祖为左军都督同知刘安为右军都督同知刘聚为中军署都督佥事同罗通杨俊修塞沿边关隘时兴祖等俱坐罪落职兵部以缺官巡关请复起用故有是命
　　○户部尚书金濂奏先征福建闻母忧未得奔丧今请如例终制不允
　　○降调福建都指挥佥事蒋贵徐信张凯闵忠俱为所镇抚贵信柳州卫凯忠南宁卫坐失机也
　　○甲申以虏退诏天下曰朕以凉德嗣承大统仰惟  祖宗创业之艰宵旰孳孳勉图治理重以  大兄太上皇帝銮舆未复痛恨日深方诘兵数十万欲以问罪于虏而虏以使来请迎复者屡皆诈  太上皇帝诏旨谓若重遗金帛以来虏必款送还京朝廷固疑其诳而于礼难辞拒悉勉从之奈何其计愈行而诳愈笃乃十月十五日也先悉众躬诣城下仍以请迎讲和为词朕遣大臣出迓遍历虏营不见  大兄銮舆所在遂焚书斩使挥六师捣之斩获其类无算虏众大溃乘夜奔遁余孽散伏于近郊者亦皆搜戮无遗京师内外为之帖然尚虑四方远近罔闻克捷犹怀惊怖耕鉴未遑室家靡定无以慰安人心特兹诏示其各复尔旧宁尔生永彰杀伐之功共乐雍熙之治
　　○贻书庆王肃王楚王曰京营官军缺马骑操闻府中蓄马甚富望多摘拨遣人送来给与价直决不虚负缘途应接及刍豆之具悉令军卫有司应付惟深亮之
　　○升户部右侍郎刘琏为左侍郎右副都御史罗亨信为左副都御史俱以守边效劳年久也
　　○升兵科掌科事给事中叶盛为本科都给事中
　　○乙酉升缘边总兵等官都督同知郭登为右都督都督佥事纪广方善张斌王祯张泰俱为都督同知署都督佥事王斌为都督佥事都指挥使杜忠丁信俱署都督佥事事都指挥同知王荣为都指挥使指挥佥事萧敬为指挥同知署都指挥同知事以在边有劳故也
　　○敕朝鲜国王李祹曰比者虏寇侵犯北边常徵兵王国自朕嗣位之初首败其众已敕王罢兵但兵之备既不可撤而马之用为尤急王宜以三万遣来少助军旅之用就令受直而归不致虚负王其如敕奉行无忽
　　○太常寺少卿习嘉言言人道莫先于孝弟慈爱推之以化成天下昔帝舜恭己南面而成至治亦惟推本于此  陛下日侍  慈极备殚孝诚窃惟  太上皇帝未还  圣母皇太后岂能割不忍之爱忘忧念之怀愿朝夕之际惓惓以迎复为言曲加宽释  东宫殿下幼冲不时遣人存问厚加慈爱至于宗室戚＜锍-釒＞益隆恩义以厚本支以资藩屏使孝弟慈爱之实昭著内外洋溢上下庶几有所感动以济大功
　　○保定伯梁珤往福建讨贼未平而归法司论当斩命降为事官送武清侯石亨处自效
　　○先是暹罗爪哇占城诸国贡使还例遣官诣广东设宴及措置沿途饮食供应等事至是左参议杨信民言广东番夷往来既有内使专统其事又有镇守巡按三司等官令其待宴足矣乞免差京官远行陪宴之礼从之
　　○丙戌升直隶凤阳府知府杨祖为河南按察司副使专理凤阳府所属刑名
　　○总兵官宁阳侯陈懋献净身幼男一百八人
　　○丁亥命凉州副总兵都督佥事王敬佩平羌将军印充总兵官镇守甘肃代宁远伯任礼还京以礼年老乞代故也
　　○升密云中卫指挥佥事张兴为署都指挥佥事协同都指挥佥事王通分守古北口地方命监察御史张斌协赞军务从右佥都御史邹来学奏请也
　　○命所在有司修理城垣
　　○宣府右参将都督佥事纪广击败达贼二百余骑于神峪口获其所掠人畜而还
　　○先是达贼寇肃州镇夷等处杀掠人一千三百有奇驼马牛羊一万三千有奇至是兵部劾奏总兵官宁远伯任礼等失机罪重不可宥命姑记其罪移文示之
　　○大宁前卫带俸都指挥佥事郭瑛坐分盗赃当徒特释之
　　○晓刻金星犯亢宿
　　○戊子升户部尚书兼太子宾客金濂为太子太保仍兼尚书
　　○升光禄寺少卿齐整为本寺卿
　　○命署都督佥事卫頴实授前职仍管将军上直
　　○命都督佥事杨俊副都御史罗通仍守备居庸关
　　○昌平伯杨洪奏右都督朱谦领兵与达贼战失利官军死者百二十余人兵部因劾洪父子各拥兵不援请治之  帝命优恤死者之家宥洪等罪不问
　　○太子太保兼吏部尚书王直言比者南京翰林院侍讲学士周叙言吏部正员及诸司属职宜察其贤否而去留迁调之缘侍郎曹义郎中李贤等俱无过举难以迁调惟臣衰迈不堪重任已常求退未蒙矜允乞赐骸归庶免清议  帝曰周叙欲迁调蒙耻冒进不堪任者众官皆不自咎惟王直才学老成乃屡求去然朝廷倚任岂可轻动其余宜悉从实举察贤否以闻直覆奏纵有蒙耻冒进之人亦已屡沾旷荡之恩维新有命指摘无从命姑置之
　　○少保兼兵部尚书于谦言训练军马国之重务今达贼虽遁虏情难测宜严饬兵政以为之备然各营总兵把总等官每于朝参后方诣教场非惟军士久待实亦妨误训练自今乞令总兵把总等官凡值操之日免其朝参就令诣教场操练臣不时往来总督怠惰贪黩者即奏闻黜罚庶军政修明训练不误从之
　　○礼部言弘教翊善国师簇克林巴卒请以其弟持善禅师劄思巴藏卜袭国师不许仍命今后番僧效劳边境显立功效者方许其袭
　　○己丑贻书宣宁王逊炓曰得奏欲偕怀仁隰川二王奉母往居河南今虏寇猖獗人民艰难王当镇静以固藩维不宜轻有动移
</div>
    <div class="pagination">
<a href="明实录英宗实录_page128.html">上一页</a><span>...</span><a href="明实录英宗实录_page124.html">124</a><a href="明实录英宗实录_page125.html">125</a><a href="明实录英宗实录_page126.html">126</a><a href="明实录英宗实录_page127.html">127</a><a href="明实录英宗实录_page128.html">128</a><span class="current-page">129</span><a href="明实录英宗实录_page130.html">130</a><a href="明实录英宗实录_page131.html">131</a><a href="明实录英宗实录_page132.html">132</a><a href="明实录英宗实录_page133.html">133</a><a href="明实录英宗实录_page134.html">134</a><span>...</span><a href="明实录英宗实录_page130.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
