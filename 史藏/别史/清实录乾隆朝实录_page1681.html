<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1681 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1681 页/共 1860 页</h1>
    <div class="content">○谕、朕此次巡幸盘山。所有沿途经过地方。本年应徵地丁钱粮。著蠲免十分之三。　　

○是日、驻跸汤泉行宫。　　

○戊辰。孝贤皇后忌辰。遣官祭陵寝。　　

○谕、上年奉天所属广宁等七城。被水成灾。曾经降旨交庆桂等、查明被灾旗民人数。应行酌借口粮蠲赈各事宜。妥为办理矣。本日雅朗阿复命。询以该处情形。据奏米粮价值。尚未平减等语。广宁等七城。上年被有水灾。现届青黄不接之时。米价较昂。民食究恐不能充裕。著加恩将广宁、承德、辽阳、开原、海城、凤凰城、牛庄等七城。再行展赈一月。即可接至麦收。口食有资。以示朕轸念陪都有加无已至意。该部即遵谕行。　　

○谕军机大臣等、奉天所属广宁等七城。上年被灾。经庆桂查奏。业已加恩展赈一月矣。至锦州所属地方。虽询据庆桂、该处上年并未被灾。但向来锦州等处。所产米粮。俱贩至永平售卖。今据刘峨奏、永平地方。因上年盛京贩运稀少。市价稍昂。永平商贩。转有载米出关之事。可见锦州宁远一带。户鲜盖藏。民食究不能充裕。著传谕都尔嘉、宜兴、奇臣、即行体察情形。如果民力拮据。应须赈贷。或酌量接济之处。即行据实奏闻。勿得稍存讳饰。寻奏、锦州、宁远二处。上年虽未成灾。而秋收仅止六分有余。市集粮石稀少。已饬该处地方官。将实在贫难户口。不论旗民。动支存仓米石。借给一月口粮。分作二年带徵完款。并不拘常例。再行减价平粜。报闻。又谕、据福康安覆奏接奉节次谕旨、摺内称、闽省地方之事。大约难于粤省。文武废弛。亟宜大加惩创。起行时已谆切告知徐嗣曾、务须振刷精神。加意整顿等语。闽省人情。素称犷悍。亦由地方官平日因循废弛。必须实力整顿。方可日有起色。现在福康安已调任两广。伍拉纳系新任总督。所有地方事件。皆其专责。务宜一切振作精神。与徐嗣曾商酌妥办。以重海疆。伍拉纳离该省藩司未久。徐嗣曾在闽有年。一切未能早为整顿。朕今不加深责。已属格外施恩。若再不实心办理。稍存疎懈。致有仍前玩误。恐该督抚不能当其咎也。将此各谕令勉力为之。　　

○又谕曰、王普奏报雨雪情形一摺。将怀庆府属各县地方得雨得雪分寸日期。详悉奏明。而卫辉、彰德等府。声叙牵混。殊未明晰。昨据刘峨奏、直隶顺德府属。入春雨雪颇少。因思豫省卫辉、彰德二府。与顺德境壤毗连。顺德雨雪既未普沾。恐卫辉、彰德二属。亦未能优足。本日王普摺内称、怀庆府属。得有雨雪深透。而于卫辉、彰德等府。则止称于二月十五六七八等日得雨。并未将各该府是否雨泽沾足之处。详悉声叙。朕心深为廑念。河北各属。近年颇艰雨泽。恐现在尚不无望泽之处。著传谕梁肯堂、即行详查该处雨水。是否业已一律普沾。如尚未能深透。农田难资播种。小民恐或致失所。况现届青黄不接之时。急宜酌量调剂。该抚务当饬属详悉查明。并将如何接济之处。一面办理。一面据实具奏。毋得稍存讳饰。以副朕轸念民依至意。　　

○又谕曰、福康安此摺。系二月十九日、行抵潮州拜发。计此时自可前抵镇南关。与孙士毅筹办一切。安南之事。屡经孙士奏、阮惠数次叩关乞降。已节降谕旨、令福康安酌量妥办。福康安到彼时。自能遵照办理。但朕于安南一事。决计不欲调兵进剿之故。不能不详悉谕知。安南蕞尔弹丸。以天朝全盛之势。调集大兵。分路进剿。何难立就荡平。前次孙士毅带兵八千。一月之内。即能直抵黎城。若命福康安檄调多兵。声罪致讨。必能立奏肤功。但阮惠自量螳臂不能抵御。必仍窜广南。即使我兵深入穷追。直抵广南。而阮惠或竟遁窜入海。逃至附近安南之暹罗、南掌等国。天朝岂有因阮惠一人未获。又加兵他国之理。况阮惠虽得罪天朝。旋即屡次乞降。颇知畏惧。情词恭顺。亦无干犯怙恶之事。从前缅甸。尚置而不办。阮惠情罪。较之缅甸有间。而其水土恶劣。又与缅甸相等。即使将其全境荡平。郡县其地。内地之人。在彼难以久居。且该处人情反覆。亦难保日久不复滋事。是以节降谕旨。如阮惠诚心归顺。孙士毅现已檄调兵三千名。防守关隘。不必再行纷纷徵调。福康安想尚未接到前旨。故有此奏。福康安抵镇南后。祇须遵照前旨。严行檄谕。阮惠现已震慑请降。福康安又威望素著之人。自必更加畏惧。俟可以准其降附时。即当酌量情形。奏闻请旨。此系朕就现在情形。思虑所及。遥为指示。如将来情事或有不同之处。朕再当随时训诲。福康安自能遵照妥办。　　

○直隶总督刘峨奏、永平府属。因五十三年、奉天秋收稍歉。商贩稍少。粮价较昂。请将该府属七州县仓粮。不拘常例。查明市价在一两六钱以上者。每石减银一钱五分。在一两八九钱以上者。每石减银二钱。二两以上者。每石减银三钱。零星粜卖。以裕民食。得旨、如所议行。　　

○湖南巡抚浦霖遵旨覆奏、湖南省每年徵存银两。除支应本省经费外。约余剩银三十万两。本属宽裕。惟自五十年至五十三年。节次拨解湖北等省二百二十四万余两。是以现存银较少。应请于本年春拨及奏销案内。拨出银十七万六千七百十九两。归还原款。通融筹备。下部知之。　　

○是日。驻跸三家店行宫。　　

○己巳。祭先蚕之神。遣妃行礼。　　

○谕、本日自三家店启銮。驻跸大新庄。所有经过地方。本属低洼。且当春泽沾霈之后。该地方官铺垫道路。俱能一律平坦。著该督查明本日承办前段道路之员。咨部议叙。　　

○谕军机大臣曰、毕沅奏、江陵县被水冲失逃散监犯。共八十八名。除已获五十三名。先后自行投到五名。尚未获三十名。现在饬属严缉。陆续又拏获六名。其余逸犯二十四名。仍饬购线认真勒缉等语。上年江陵被水。冲失监犯八十余名。曾经降旨、如有避水得生。自行投到者。尚为守法。应照其本罪、减等发落。其系当时救出者。自应均照本案办理。兹据毕沅奏、当时逃散监犯内。现在续获六名。该犯等藉灾逃逸。希图漏网。情节较重。著传谕毕沅、即将拏获之六犯。按其本罪。量为加重定拟。以示惩儆。其余未获之二十四犯。仍严饬各属。购线缉拏务获。照此从重办理。毋致各犯远扬漏网。再各犯等、系于上年六月内逃散。乃迟至半年有余。仅拏获六名。办理殊属迟缓。著毕沅严饬所属。将未获各犯。上紧躧缉。以期速获。毋得仍前怠玩。致干咎戾。　　

○又谕、据伍拉纳奏杭州协副将西密扬阿。系近族侄孙。应行回避一摺。已交部照例调补矣。至闽省地方情形。昨据福康安奏称、莅闽后目睹文武废弛。亟宜大加惩创等语。可见该省吏治营伍。疲玩已久。李侍尧甫经到任。即在厦门一带。办理军糈。旋即染患疮疾身故。不及整顿。情有可原。是该省诸事废弛。总由富勒浑、雅德、在彼一味因循。漫无查察所致。伊二人前于另案治罪。秋决时一同绑赴市曹示儆。旋即加恩释放。复因濂澳汛遗失炮位一案。发往伊犁。令其自备贫斧。效力赎罪。今思伍拉纳、离该省藩司未久。徐嗣曾、任闽抚藩有年。一切未能整顿。咎本难辞。祇因归罪于富勒浑、雅德二人。不复另加深究。并将伍拉纳擢用总督。徐嗣曾赏戴花翎。该督抚等、当如何感激愧惧。振作精神。力除积习。以冀稍赎前愆。将来一二年后。或另派他人赴闽。或仍将福康安调回。若查出闽省地方。尚无起色。则富勒浑、雅德二人。即伍拉纳、徐嗣曾、前车之鉴。试令伊等自思。当得何罪。尚不止于陪绑发遣己也。将此再行严切传谕知之。　　

○又谕、昨因福康安覆奏接奉谕旨一摺。业将决计不欲调兵进剿之故。详悉传谕矣。安南蕞尔弹丸。天朝若调集大兵。分路进剿。原无难立时荡平。但调集大兵。深入进讨。不特劳我师徒。而该国人众。罹于锋镝。中外一体。夷民亦皆赤子。朕心究有所不忍。况从前缅甸。将杨重英等擅留彼处。尚因其水土恶劣。置而不办。安南水土。与缅甸相等。而阮惠畏惧天朝。表文内情词恭顺。且称已将戕害提镇之人。查出正法。并将未出官兵。全行送回。其情事与昔日懵驳迥别。福康安檄谕阮惠。亦须于严正之中。开以一线之路。当谕以尔等悔罪求降。如表文内措词未能妥协。本部堂自当驳回。如情词恳切。立言恭顺。亦必为尔陈奏。候旨遵行。天朝体制。封疆大吏。事无钜细。从不敢壅于上闻。尔果有此诚心。自可仰邀圣鉴等语。如此明白宣谕。阮惠等不致绝望。必当恳切乞降。俟可以允准时。福康安酌量情形奏闻。候朕再酌量降旨。　　

○湖广总督毕沅奏、荆州万城堤工紧要。应照河工之例。拨派标营弁兵。协同知县佐杂。分汛防守。查荆州水师营。设有守备、千、把、专管水操。并护送铜铅等差。请令嗣后兼管堤工。其战守兵二百十三名。移驻堤上。每二里设一卡房。官兵二名防守。守备以下。听荆宜施道节制。并就近归荆州城守营参将兼辖。得旨、如所议行。　　

○是日。驻跸大新庄行宫。　　

○庚午。谕、据保宁等奏、伊犁正黄旗扬通阿佐领下闲散永福、在逃拏获。审明枷号五个月期满。发往南路回城等语。所办殊属错谬。永福系伊犁驻防满兵。素不守分。惧伊兄管教之严。胆敢在逃十有余年。情属可恶。回城亦系新疆地方。将此等不肖之徒。发往回城。亦不免复至逃亡。此等人犯。应即在伊犁永远枷号。既可示警。并亦不致再逃。著交保宁等、将永福即在伊犁永远枷号。以示儆戒。　　

○又谕、此次巡幸盘山。所有修垫山道人夫。著加恩赏给银二百两。　　

○吏部奏、尚书房旷班不到毫无稽查之总师傅大学士嵇璜等、照例分别降调。得旨、嵇璜、王杰、著改为降三级从宽留任。胡高望、吉梦熊、茅元铭、钱棨、钱樾、严福、程昌期。秦承业、邵玉清、万承风、俱著改为革职从宽留任。胡高望等、系专司训课之员。其旷职误公。非寻常玩误可比。并著八年无过。方准开复。　　

○是日。驻跸盘山行宫。至丙子皆如之。　　

○辛未。仓场侍郎苏凌阿、刘秉恬、长芦盐政苏楞额奏、山东德州卫首帮漕船。已于三月十二日抵坝。其后接豫省通所各帮。已过津关。臣等督率司漕各员。上紧催趱。俾各挨次衔尾北上。如期交卸。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百二十四


大清高宗法天隆运至诚先觉体元立极敷文奋武孝慈神圣纯皇帝实录卷之一千三百二十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十四年。己酉。三月。癸酉。闽浙总督觉罗伍拉纳奏、接奉廷寄。命赶赴闽省新任。查办海疆遗失炮位。及洋盗各事宜。自当实力整顿。不敢存姑息之见。自取咎戾。得旨、向亦不可谓无罪。此后再不认真。前车具在。　　

○甲戌。谕、武备院原存官鞍八百四十余副。为数太多。嗣后以五百副为定额。其减去鞍三百四十六副。仍存该衙门留备添补之用。　　

○谕军机大臣等、前次阮惠送出官兵五百余名。据称尚有未出二百余人。即当陆续护送进关。兹复送出兵夫三十九人。是尚有一百余人。未经送出。据称尚须陆续送回。现在曾否又续行送至。著福康安等查明具奏。然此亦非要事。至黎＜亻冋＞前此不避险阻。寻觅黎维祁。护送黎城。黎维祁弃印潜逃。黎＜亻冋＞复因该国印篆。系天朝颁赐。即欲赴关呈缴。颇知大义。既为贼众所追。似应略遣弁兵前往接应为是。孙士毅素系晓事之人。何以竟不见及此。万一黎＜亻冋＞为贼众追拏。致被戕害。岂不可惜。据通事陈正忠禀称。黎＜亻冋＞带同夷官数人。从后山逃去。日内即可到关等语。黎＜亻冋＞曾否业已赍印入关。抑或尚无实在下落。著即查明具奏。黎＜亻冋＞困苦艰难。始终一莭。其居心行事。殊为难得。朕欲亲见其人。将来入关后。福康安即当派员。将黎＜亻冋＞护送进京。候朕酌量加恩。并晓谕黎＜亻冋＞、令其安心进京。勿致稍生疑畏。至筹办安南之事。节次所降谕旨甚明。福康安此时自己前抵镇南关。如何与孙士毅酌量妥办。及阮惠曾否又遣人到关吁请之处。并著即行覆奏。　　

○丙子。谕曰、明亮等奏称、从安集延回民什仔库勒等六人、喀什噶尔回民博巴克等七人处。查出大黄四千余觔。请将安集延回民枷号一个月。喀什噶尔回民枷号两个月等语。所办殊属错谬。喀什噶尔回民等、受朕恩泽。历有年所。与内地民人无异。非安集延回民可比。今外部哈萨克、布噜特、安集延等地方回民。采买大黄。特为运至俄罗斯地方贵价贩卖。喀什噶尔等处回民。受朕恩泽。安居乐业。与内地民人无异。乃竟胆敢求得多利。兑换如许大黄转贩。情属可恶。若亦照安集延回民。一体枷号治罪。无以示儆。著交明亮等、将安集延回民什仔库勒、博巴克、朱里拜、丕尔图穆喇特、阿瓦斯默特、厄布色勒六人。即照明亮等所奏。枷号一个月。杖四十。逐回本地外。将喀什噶尔回民博巴克、遮林、鄂硕尔、迈玛第敏、佗克佗拜、阿什玛、迈玛口□赖玛七人。俱解送勒保处。遵朕屡降谕旨治罪。嗣后如有此等人犯。俱照此办理。至从前在喀什噶尔地方。搜获商民李贵升、系在新疆为首运贩大黄之人。著交勒保、俟尚安解到时。审明李贵升、即行定拟死罪。毋致稍为轻纵。　　

○谕军机大臣等、据刑部核拟行劫年班回旗蒙古台吉衣物之盗犯王大等一案。将王大、萧福等、分别斩枭发遣。其未获盗首秃耳子即拖姓、及夥盗彭大、仍请饬令直隶总督、山西巡抚、并提督衙门、都察院、顺天府、一体严缉务获。审拟另结等语。秃耳子知有年班进京之外藩蒙古。将次回旗。并探由保安州地方经过。辄敢起意邀人抢劫。彭大用石块掷开骆驼。帮同掀揭蒙古包。劫抢财物。均属法无可贷。断难任其漏网。除就近谕知刘峨、饬属严密查拏外。并著传谕步军统领、都察院堂官、顺天府尹、山西巡抚、一体选派妥干员役。购线缉拏务获。并案办理。毋致要犯得以远扬。　　

○丁丑。上回銮。　　

○谕、本日自盘山回跸。适霈春膏。所有岭上修道人夫。著共赏给银二百两。其沿途垫道兵丁。人数较多。著刘峨查明。每名赏给银二两。以示体恤。　　

○谕军机大臣曰、图萨布奏、审讯天地会匪陈丕、籍隶福建漳浦县。三十二年、与张破脸狗、同入天地会。俱拜从提喜和尚为师。后因同乡人卢茂等破案治罪。即害怕在家耕种。并无陈彪传授。亦未到过台湾。虽该犯所供。与陈彪在闽省所供稍异。但既与张破脸狗、同拜提喜为师。入会多年。未便因供情稍有未符。辗转咨查。徒滋延案。请将陈丕拟绞立决等语。陈丕一犯。虽据供认拜师入会。但传自陈彪、及同赵明德等在张破脸狗家传会等事。俱未据实供吐。若即将该犯正法。嗣后拏获会匪。转因质证无人。难于逐细根究。况陈彪及提喜之子行义、俱经闽省拏获。自应将该犯解赴福建。严加审讯。著传谕图萨布、即派委妥员兵弁。将陈丕解交闽省。与已获之陈彪质讯。或能从此究出会内要犯。亦未可定。俟无可质审之处。即在闽省正法。亦可儆众。将此传谕图萨布、并谕伍拉纳、徐嗣曾知之。　　

○是日。驻跸大新庄行宫。　　

○戊寅。谕军机大臣曰、富纲奏、此项进口兵丁。行走落后。因不识该国路径。以致未能全数回滇。今冯振先所带之兵。既由粤西一路退回。或经阮惠送出。均未可定。著富纲查明未到各兵。开具营分姓名。咨会粤省。著福康安等、于续行进关兵丁内。逐加查核。如有滇省之兵。即行移。送滇省归伍。并将该兵丁等、是否因迷路由粤西退回。抑系阮惠送出。遇便覆奏。　　

○又谕、据巴忠等奏、鄂辉、成德、自宗喀前进。因积雪甚深。不能迅速完事。该处地极冱寒。雪深梗路。以致行走多延时日。原属无可如何。然此时天气已届融和。想积雪亦当消化。何该将军等久无信息。朕甚为之焦急。至摺内所称前后藏七千石口粮。止用过二千余石。所余尚为充裕等语。此次口粮。皆在扎什伦布、及胁噶尔一带存贮。今鄂辉在宗喀以西地方。为雪所阻。曾否将粮石运至军营。速行查明覆奏。并将鄂辉等现在曾否前进。迅速奏闻。　　

○是日。驻跸三家店行宫。　　

○乙卯。上还圆明园。　　

○谕、上驷院衙门。管理御马骡匹。俱系豫备朕巡幸之用。事务殷繁。和坤所管之事较多。恐照应未能周到。而阿弥达目力迟纯。人又谨饬。不足以资整理。毋庸兼管上驷院卿事务。所遗员缺。著春宁补授。李质頴年力就衰。著以原品休致。其上驷院卿员缺。著巴宁阿补授。所有三山事务。著福克精额管理。　　

○谕军机大臣曰、鄂辉等寻觅小路。恢复宗喀。复因该处积雪甚深。阻滞不能前往。万一军粮不济。兵丁等不耐寒冷。不服水土。致多伤损。转属于事无益。聂拉木、济咙二处。究系偏僻小地。无甚紧要。理宜将兵彻回。朕此旨到时。若雪已融化。鄂辉业经前进。传唤巴勒布头目来营。诸事办妥。固属甚善。倘积雪未消。我兵既不能前往。巴勒布头目亦不能前来。鄂辉等不必固执前旨。不敢彻兵。朕反覆思之。此时竟以暂行彻回为是。但彻兵时。须于噶布伦内、择一能事可信者。并拣藏内旧有官兵。及鄂辉等带有屯练内熟习唐古忒话之人。各派一名。会同前往巴勒布地方。谕以从前噶布伦索诺木旺扎勒、侵渔商人。第巴桑干、私行增税。及尔等投递呈词。又未代为陈奏。大皇帝已一切鉴知。故将索诺木旺扎勒、桑干、俱分别惩治。尔等纵有屈抑。亦已伸雪。前因卫藏并未豫备。内地大兵。相离较远。致尔等抢掠聂拉木、济咙、宗喀等处。迨奉旨调兵前来。又遇雪阻。实是尔等徼幸万一。今以大兵不宜在此久驻。暂行彻回。尔等若倚恃雪阻。于官兵彻回后。复敢互有侵犯。我兵追驻藏内。尔等于春夏时滋扰。即行痛加剿戮。若仍俟冬雪之时。藉以抗拒。试思尔等既至藏界。归途岂独无雪。我兵当乘胜掩杀。绝其后路。不令一人生还。彼时追悔何及。如此明白指示。令噶布伦等传知。伊等如何登答。亦令噶布伦转行禀覆。即可知其诚伪。此事亦不必明言谕旨。即作为将军大臣之意。一面遣人前往。一面即将官兵彻回。在扎什伦布等候。俟噶布伦等回时。再行彻至前藏。但彻回之后。或巴勒布再有蠢动亦难保其必无。鄂辉等当与巴忠会议。或于此次所调达木兵内。及伊等带往应行换班之兵。共拣选一二千名。作为后护。仍留在藏。不时演习。以备不虞。更为周妥。著传谕鄂辉等、即行熟商定议。迅速奏闻。　　

○庚辰。谕军机大臣等、安南之事。不值大办。屡有旨谕福康安、如阮惠诚心归顺。于天朝体制已得。即可完局。临时当相机筹办。候旨遵行。福康安于初三日已抵梧州。距镇南关不远。阮惠业经震慑。三次乞降。福康安又系威望素著之人。贼匪闻福康安到彼。自必更加畏惧。计福康安此时已抵镇南。惟当遵照节次谕旨。与孙士毅就近筹办。俟可允准时。候朕降旨遵办。　　

○以少詹事庆龄、为詹事。以光禄寺卿德瑛、为太常寺卿。　　

○辛巳。谕军机大臣等、据富纲奏、该省腾越之杉木笼地方。上年冬初。派拨分驻巡防兵五百名。现在分起彻回。所有本年留防兵三百名。仍请暂留一季。以便稽查私贩等语。杉木笼地方。与缅甸接界。是以每年冬初。派兵前往分防。今缅甸业已投诚。毋须多兵驻劄。现届彻防之候。自可照例彻回。至留防兵三百名。原为稽查私贩而设。仍应照旧酌留。以资查察。惟闻该国货物内。如棉花等项。为滇省民人需用。似此等物件。于内地民人。甚属有益。于例禁之中。不妨稍存通变。但贸易一事。尚未据该国具表恳求。现在私贩。自应照旧严禁。即将来该国长遣使诚敬来求。俟该督等奏到。候朕临时酌量。降旨遵办。惟内地奸民。往往有偷至缅地者。从前懵驳时。即闻有江西湖广之人。为之主事。现在虽不闻有此等奸民。不可不防其渐。该督等惟应不时留心。严密稽查。不可因该国已经内附。稍存大意也。将此传谕富纲、谭尚忠知之。　　

○又谕曰、福康安于初三日已过梧州。计此时早抵镇南关。此事朕再四思维定计。不欲调兵进剿之故。亦已节经详细谕知福康安等。不知福康安到彼。察看情形。与孙士毅面为商酌。将来尚须略为进兵否。但朕意总以不复进兵之为愈。著再传谕福康安等、即将近日贼匪光景如何。及将来竟无须进兵。或二人另有所见之处。迅速熟商。据实驰奏。再降谕旨遵行。　　

○协办大学士公两广总督福康安奏、臣行至广西贵县地方。接受督篆。一路密察安南动静。并以情事推之。黎维祁弃印潜逃。竟系一童騃昏竖。不足怜惜。其国中亦并无爱戴故主者。阮惠既欲号召国人。自必仰藉天朝声势。其畏惧震慑。似非虚假。惟曾抗我颜行。此时未便遽略迹原心。臣到关后。当于拒绝之中。予以转旋之路。总须审慎堤防。一有把握。即当驰奏请旨。谕军机大臣曰、福康安所奏。大端已得。袛可如此办理。福康安于十二日已过南宁。计此时早抵镇南关。与孙士毅熟商妥办。俟福康安奏到。再当酌量降旨。至副将庆成、因其随至军营。是以谕令驰驿来京。以备询问。今福康安于途次遇见该员。先向询问。虽据福康安奏、该员所述。与传闻之言。无甚异同。但何不略叙数语奏闻。著传谕福康安、即将抵镇南关后。作何筹办。并庆成所述情形若何之处。遇便奏闻。　　

○壬午。谕、前因俄罗斯等不守定约。将为匪贼犯。不遵共定章程办理。是以停止恰克图贸易。并严禁私贩大黄出关。乃近来奸商回民。惟利是趋。不远万里。将大黄贩至新疆。由哈萨克、布噜特、安集延等处。转售于俄罗斯。经各处将军大臣查拏。业已从重治罪。并于沿海口岸。亦严饬禁止。此足令俄罗斯穷蹙。但新疆所需牲只。俱系哈萨克等、驱至伊犁等处贩卖。安集延人等、又与哈萨克、布噜特不同。常在俄罗斯地方贸易行走。俄罗斯等不得大黄。或中怀觖望。诱令伊等不将牲只带至伊犁。则亦甚有关系。哈萨克、布噜特、人尚淳朴。未必即入俄罗斯彀中。但安集延人等狡诈。恐为俄罗斯所惑。不可不留心查察。著通谕伊犁、喀什噶尔、叶尔羌、乌什、阿克苏将军大臣等、潜行访察。相机办理。　　

○癸未。谕曰、奎林等所奏审拟各案。于汛兵纠众械斗逞凶毙命。及棍徒纠夥强抢谷石两案。已将该犯陈柏、徐彩麟等、恭请王命正法。而于员弁因搜拏贼匪。兵役乘机肆抢一案。虽将兵丁柯鸣凤等、问拟斩决。但未即行正法。尚在候旨遵行。所办殊未允协。台湾甫经大加惩创之后。该兵丁等、辄敢借搜拏贼匪之名。乘机抢夺。实属目无法纪。奎林等办理此案。于审明定拟后。即应将柯鸣凤等、立寘刑诛。再行具摺奏闻。方为正办。若拘泥成例。候旨遵行。则台湾远隔重洋。往返稽迟时日。倘该犯等于监内病毙。转得幸逃法网。甚或因防范稍懈。以致别滋事端。更属不成事体。现已将所奏各摺。批交法司。即日速议发往。以便将该犯等速正典刑。并著传谕奎林等、此后如遇有此等抢劫械斗等案。即饬属上紧严拏审办。于审明后。即将该犯一面正法示众。一面奏闻。俟三年后。该处刀悍之习。日渐敛戢。兵民咸知畏法。然后于命盗等案。再照旧例办理。将此由五百里传谕奎林、万钟杰、并谕该督抚知之。　　

○谕军机大臣等、自二月二十九日。鄂辉等递到奏摺后。迄今又将一月。并未续有奏报。虽系雪深路险。事难速竣。然此时鄂辉等究系作何办理。并该处积雪。约计何时可以融化。亦当随时奏闻。巴忠现在前藏。既知官兵为雪所阻。未能前进。自应遣人急往探访信息。岂亦无风闻之处。朕因此事甚深悬念。宵旰不宁。伊等岂不知之。著传谕鄂辉、成德、现在路径曾否已通。究竟作何计议。即行奏闻。巴忠、舒濂等、得有访闻确信。亦即迅速驰奏。　　
</div>
    <div class="pagination">
<a href="清实录乾隆朝实录_page1680.html">上一页</a><span>...</span><a href="清实录乾隆朝实录_page1676.html">1676</a><a href="清实录乾隆朝实录_page1677.html">1677</a><a href="清实录乾隆朝实录_page1678.html">1678</a><a href="清实录乾隆朝实录_page1679.html">1679</a><a href="清实录乾隆朝实录_page1680.html">1680</a><span class="current-page">1681</span><a href="清实录乾隆朝实录_page1682.html">1682</a><a href="清实录乾隆朝实录_page1683.html">1683</a><a href="清实录乾隆朝实录_page1684.html">1684</a><a href="清实录乾隆朝实录_page1685.html">1685</a><a href="清实录乾隆朝实录_page1686.html">1686</a><span>...</span><a href="清实录乾隆朝实录_page1682.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
