<!DOCTYPE html>
<html>
<head>
    <meta charset="UTF-8">
    <title>钦定续通志 - 第 166 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 166 页/共 284 页</h1>
    <div class="content">










　　钦定续通志卷二百三十三
　　钦定四库全书
　　钦定续通志卷二百三十四
　　列传
　　唐【三十四】
　　裴守真【子余行立】　崔沔　　　　阳峤
　　宋庆礼　　　杨玚　　　　崔隐甫
　　李尚隐　　　潘好礼　　　倪若水
　　许景先　　　席豫　　　　齐澣【抗】
　　裴守真字方忠【据世系表补】绛州稷山人后魏冀州刺史叔业六世孙父眘大业中为淮安司户参军郡人杨琳田瓒等乱劫吏多死以眘仁爱相诫无敢害防送还乡贞观时官酂令守真早孤母丧哀毁骨立举进士六科连中【旧书作八科】累调干封尉养寡姊谨甚世推其礼法永淳初闗中旱悉禀禄奉姊及诸甥与妻息恶食不赡也授太常博士守真善容典才称其官高宗将封嵩山诏诸儒议射牲事守真奏古者郊祀天地天子自射牲汉武帝封太山令侍中儒者射之帝不亲也按封禅祀礼前明十五刻宰人鸾刀割牲质明行事毛血已具天子至奠玉酌献而已今若前祀一日射牲则早于事及日则晩不逮事汉又天子不亲恐不可行是时破阵庆善二乐舞入帝常立以视须乐阕乃坐守真言二舞诚祖宗盛徳然古无天子立观者化育诒庇孰非厥功不应鼓舞别申严奉诏可未及行防帝崩大行旧礼无在者守真与博士韦叔夏辅抱素等讨按故事称情为文时人服其得礼天授中为司府丞推覈诏狱多裁恕全免数十姓不合武后防出为汴州司马累迁成州刺史政不务威严吏民懐之徙宁州送者千数出境尚不止长安中卒赠户部尚书子子余耀卿巨卿曽孙行立【据世系表行立乃守真五世孙】耀卿别有传
　　子余事继母以孝闻中明经补鄠尉时同舎李朝隐程行谌以文法称而子余以儒显或问优劣于长史陈崇业答曰兰菊异芬胡有废者景龙中为左台监察御史泾岐有隋世番户子孙数千家司农卿赵履温奏籍为奴婢充赐口子余曰官户以恩原为番户且今又子孙可抑为贱乎履温倚宗楚客执辩于廷子余执对不挠遂诎其议开元初累迁冀州刺史为政惠裕人称有恩入为岐王府长史卒諡曰孝时程行谌諡贞中书令张説叹曰二諡可无媿矣子余居官清家闱友爱兄弟六人皆有志行云
　　行立重然诺学兵法母亡泣血几毁以军劳累授沁州刺史迁卫尉少卿口陈愿治民试一县自効除河东令寛猛得当由蕲州刺史迁安南经略使环王国叛人李乐山谋废其君来乞兵行立不受命部将杜英策讨斩之归其孥蛮人悦服英策及范廷芝者皆谿洞豪也于军它经略使多假借辄暴恣干治行立阴把其罪贷之许自効故能得英策死力廷芝尝休沐乆不还行立召之约曰军法逾日者斩异时复然且死后廷芝逾期行立笞杀之以尸还范氏更为择良子弟以代于是威声风行徙桂管观察使黄家洞贼叛行立讨平之【按通鉴元和十五年二月以行立为安南都防道卒是冬韩愈上言裴行立阳旻二人邀功求赏争献谋计虚奏杀获欺罔朝廷用兵二年贼犹依旧是时行立已死而贼犹未平则新书所称非实録也】俄代桂仲武为安南都防鋭于立功为时所訾召还道卒【按行立改安南都防行至海门而卒新书云召还道卒亦非也】年四十七赠右散骑常侍
　　崔沔字善冲京兆长安人后周陇州刺史士约四世孙【吴缜纠缪云案世系表并无陇州刺史士约而沔乃后周大将军説之四世孙与传不同】自博陵徙焉纯谨无二言事亲笃孝有才章擢进士举贤良方正高第不中者诵訾之武后勅有司覆试对益工遂为第一再补陆浑主簿入调吏部郎岑羲叹曰君今郤诜也荐为左补阙性舒迟进止雍如也当官正色未尝挠沮睿宗召授中书舎人以母病东都不忍去固辞求侍更表陆浑尉郭隣太乐丞封希顔处士李喜以代己处诏改虞部郎中俄检校御史中丞请发太仓粟及减苑囿鸟兽所给以赈贫乏人赖其利监察御史宋宣逺与卢懐慎姻家恃以弄法姚崇子彞留司东都通宾客招贿赂沔将按劾崇懐慎方执政共荐沔有史才转著作郎去其权盖惮之也乆之为太子左庶子母亡受吊庐前宾客未尝至柩室曰平生非至亲不升堂入谒岂以存亡变礼邪中书令张説数称之服除迁中书侍郎沔喜论得失或曰今中书宰相承制虽侍郎贰之取充位而已沔曰百官分职上下相维岂可俛黙偷安为懐禄士邪凡诏勅曹事多所异同説不悦出为魏州刺史雨潦败稼沔弛禁便人召还分掌吏部十铨以左散骑常侍为集贤修撰歴秘书监太子宾客是时太常议加宗庙笾豆又欲増丧服于是韦縚请每坐増笾豆至十二沔议以为不可【详见韦縚传】又欲加外祖父母舅舅母及堂姨堂舅服沔议曰正家之道不可以贰故父以尊崇母以厌降是以内服齐斩外服皆缌尊名所加不过一等今古不易之道也昔辛有适伊川见被髪而祭知其将戎礼先亡也往修新礼推广舅恩故道以来国命再移于外姓礼亡征兆可不戒哉诏中书门下参裁于是宗庙笾豆坐各六姨若舅小功舅母缌麻堂姨袒免余仍旧制每朝廷有疑议皆咨逮取衷卒年六十七赠礼部尚书諡曰孝沔俭约自持禄禀随散宗族不治居宅尝作陋室铭以见志子祐甫至宰相别传【按裴守真崔沔二人旧书入孝友传今从新书】
　　阳峤其先北平人世徙洛阳北齐尚书右仆射休之四世孙举八科皆中调将陵尉累迁詹事司直长安中左右御史中丞桓彦范袁恕己争取为御史杨再思素与峤善知其意不乐弹抨之任为语彦范曰为官择人岂待情乐唯不乐者固与之以伸难进抑躁求也遂为右台侍御史乆乃迁国子司业峤资谨饬好学喜诱劝后生修讲舎人以为善职睿宗立进尚书右丞时议建都督府择最吏故峤为泾州都督寻议罢歴魏州刺史荆州长史本道按察使率以清白闻魏州人耳阙下请峤为刺史故再治魏入为国子祭酒封北平县伯引尹知章范行恭赵黙为学官皆时名儒生徒游惰者督以鞭楚人怨之乘夜殴峤道中事闻诏捕殴者杖杀之峤抚孤侄与子均常语人曰吾备位方伯而心亦昔时一尉耳以老致仕卒諡曰敬
　　宋庆礼洺州永平人擢明经补卫尉武后诏侍御史桓彦范行河北鄣防居庸五回等路以备突厥召庆礼与议见其方略器之俄迁大理评事为岭南采访使时崖振五州首领更相掠民苦于兵使者至辄苦瘴疠莫敢往庆礼身到其境谕以大谊皆释仇相亲州土以安罢戍卒五千歴监察殿中侍御史以习识边事拜河东河北营田使善骑日能驰数百里性甘劳苦然好兴作滨塞掘井植兵以邀虏径议者嗤其不切事稍迁贝州刺史复为河北支度营田使初营州都督府治栁城扼制奚契丹武后时赵文翽失两蕃情攻残其府更治东渔阳城宗时奚契丹款附帝欲复治故城宋璟固争不可独庆礼执处其利乃诏与太子詹事姜师度左骁卫将军邵宏等为筑城使三旬毕俄兼营州都督开屯田八十余所追抜渔阳淄青没户还旧田又集商胡立邸肆不数年仓廥充居人蕃辑卒赠工部尚书庆礼为政清严吏畏威不敢犯太常博士张星以好巧自是諡曰专礼部员外郎张九龄申駮曰庆礼国劳臣在边垂三十年往城营州士才数千无甲兵强卫指期而往不愆所虑遂罢海运收嵗储边亭晏然其功可推不当丑諡庆礼兄子辞玉亦自诣阙诉改諡曰敬
　　杨玚字瑶光华州华阴人五世祖缙【旧书作高祖】为陈中书舎人以文学名终交爱九州都督武康郡公子林甫仕隋为栁城太守以郡归高祖授检校总管足疾不能造朝拜绛州刺史封宜春郡公子琮为上津令隋乱去官与秦王同里居武徳初为王府参军兼库直隐太子事平诏亲王宰相一人入宴而琮独预太宗赐懐昔赋以申恩意歴沔绥二州刺史【旧书云祖琮绛州刺史】玚始为麟游令时窦懐贞大营金仙玉真二观檄取畿内尝负逆人赀者防敛之以佐费玚拒不应懐贞怒曰县令而拒大夫命乎玚曰所论者民寃抑也何论位高下乎懐贞壮其对为止初韦后表民二十二为丁限及败有司追趣其课玚执不可曰韦氏当国擅权擢士大夫赦罪人皆不改奚独取已寛之人重敛其租非保下之道遂止不课由是名显当世累擢侍御史京兆尹崔日知贪沓不法玚与大夫李杰谋劾举之反为日知先搆玚廷奏曰纠弹之司一为恐胁所屈开奸人谋则御史台可废宗直之令杰还视事而逐日知玚进歴御史中丞户部侍郎帝常召宰相大臣议天下户版延英殿玚言利病尤详帝咨赏宇文融逮检脱户余口玚执不便融方贵公卿唯诺独玚抗议故出为华州刺史帝封泰山集乐工山下居丧者亦在行玚谓起苴绖使和钟律非人情所堪帝乃罢之入为国子祭酒表大儒王迥质尹子路白履忠等三人教授国子有诏迥质谏议大夫皇太子侍读履忠老不仕职拜朝散大夫罢归子路直文馆皆有名玚奏有司帖试明经不质大义乃取年头月尾孤经絶句请令自今已后尽帖平文且今之习左传者十无二三仪礼公羊谷梁殆将废絶请量加优奬以扶防学从之因诏以仪礼三传出身者免任散官遂着为令生徒为玚立颂太学门外又言古者卿大夫子弟及诸侯嵗贡小学之异者入太学渐渍礼乐知朝廷君臣之序班以品类分以师长三徳四教学成然后爵之唐兴二监举者千百数当选者十之二考功覆校以第谓经明行修故无多少之限今考功限天下明经进士嵗百人二监之得无几然则学徒费官禀而博士滥天禄者也且以流外及诸色仕者嵗二千过明经进士十倍胥史浮虚之徒眊先王礼义非得与服勤道业者挈长短絶轻重也国家啓庠序广化导将有以用而劝进之有司为限约以黜退之欲望俊乂在朝难矣帝然其言再迁大理卿以疾辞改左散骑常侍卒年六十八赠户部尚书諡曰贞玚常叹士大夫不能用古礼因其家冠婚丧祭乃据旧典为之节文揖让威仪哭踊衰杀无有违者在官清白吏请立石纪徳玚曰事益于人书名史氏足矣若碑颂者徒遗后人作矴石耳玚伯父志操颇刚简未遇时着闲居赋自托常曰得田十顷僮婢十人下有兄弟布粟之资上可供先公伏腊足矣位终司属卿安平县男玚从父兄晏精孝经学常手写数十篇可教者辄遗之
　　崔隐甫贝州武城人隋散骑侍郎儦曽孙解褐左玉钤卫兵曹参军迁殿中侍御史内供奉浮屠惠范倚太平公主胁人子女隐甫劾状反为所挤贬卭州司马宗立擢汾州长史兼河东道支度营田使迁洛阳令梨园弟子胡雏善笛有宠尝负罪匿禁中帝以他事召隐甫从容指曰就卿丐此人对曰陛下轻臣而重乐工请解官再拜出帝遽谢与胡雏隐甫杀之有诏贳死不及矣赐甫百缣孙佺败绩于奚擢隐甫并州司马防边防兄逸甫疾甚未及行诏责逗留下除河南令累拜华州刺史太原尹入为河南尹居三嵗进拜御史大夫初台无狱有囚则繋大理贞观时李干祐为大夫始置狱由是中丞侍御史皆得繋人隐甫执故事废之其后患囚往来或漏泄复繋之厨院云台中自监察御史而下旧皆得专事无所承谘隐甫始一切令归禀乃得行有忤意辄劾正多贬绌者台吏侧目威名赫然帝尝诏校外官嵗考异时必委曲参审竟春未定隐甫一日防朝集使询逮检实其暮皆讫议者服其敏帝尝谓曰卿为大夫天下以为称职张説当国隐甫素恶之乃与中丞宇文融李林甫防其过不宜处位説赐罢然帝嫉朋党免其官使归侍母嵗余复为大夫迁刑部尚书兼河南尹帝还京师即拜东都留守累封清河郡公卒赠益州大都督諡曰忠始帝欲相隐甫也谓曰牛仙客可与语卿尝见否对曰未也帝曰可见之隐甫终不诣他日又问对如初帝乃不用子弟问故答曰吾不以其人防易之也其材不逮中人可与之对耶隐甫所至洁介自守明吏治在职以强正称云
　　李尚隐其先自赵郡徙万年年二十举明经再调下邽主簿州刺史姚班【旧书作姚珽按姚班尝歴六州刺史且年世亦相当其作珽者字误耳】器其能神龙中左台中丞侯令徳为闗内黜陟使尚隐佐之以最擢左台监察御史于是崔湜郑愔典吏部选附势幸铨拟不平至逆用三年员阙【宋璟传作二年】材亷者轧不进俄而相踵知政事尚隐与御史李懐让【通鉴作御史蕲恒】显劾其罪湜等皆斥去睦州刺史冯昭泰性鸷刻尝诬繋桐庐令李师旦二百余家为妖蛊有诏御史覆验人畏其强皆称病不肯往尚隐曰善良防枉不为申明可乎因请行果推雪其寃湜愔复用出尚隐为伊阙令懐让魏令湜等伏诛宗知尚隐方严由定州司马擢吏部员外郎懐让自河阳令拜兵部员外郎懐让蓚人后歴给事中尚隐以将作少监营桥陵封高邑县男未几进御史中丞御史王旭招权不法仇家告其罪尚隐穷治具得奸赃遂抵罪进兵部侍郎俄出为蒲州刺史浮屠懐照者自言母梦日入懐生已镂石着验闻人冯待征等助实其言尚隐劾处妖妄诏流懐照播州再迁河南尹尚隐性刚亮论议皆披心示诚处事分明御下不苛密尤详练故实前后制令诵记略无遗妖贼刘定高夜犯通洛门尚隐坐不素觉左迁桂州都督帝遣使劳曰知卿公忠然国法须尔因赐杂防百匹遣之迁广州都督五府经略使及还人或褏金以赠尚隐曰吾自性分不可易非畏人知也代王邱【旧书作王鉷】为御史大夫时司农卿陈思问引属吏多小人干隐钱谷尚隐按之赃累钜万思问流死岭南改尚隐太子詹事不阅旬进户部尚书前后更杨益二州长史东都留守爵高邑伯开元二十八年以太子宾客卒年七十五諡曰贞尚隐三入御史府辄绳恶吏不以残挚失名所发当也素议归重仕官未尝以过谪惟劾诋幸臣及坐小法左迁复见用以循吏终始云
　　潘好礼贝州宗城人第明经累迁上蔡令治行最擢监察御史坐小累下除芮城令拜侍御史徙岐王府司马居后母丧诏夺服固辞不出开元初为邠州府长史王为滑州刺史好礼兼府司马知州事王御下不能肃有诏好礼检督王家过失皆上闻王每游观好礼必谏谕禁切农月王出猎家奴罗迾好礼遮道王初不许乃卧马下謼曰今农在田王何得非时暴禾稼以损下人要先践杀司马然后聴所为王慙为还迁豫州刺史勤力于治清亷无所私然喜察细事下厌其苛子请举明经好礼曰经不明不可妄进乃自试之不能通怒笞之械而徇于门复以公累徙温州别驾卒好礼博学能论议节行修整一意无所倾附未尝自列阶勲居室服用麤茍至终身世谓其近名
　　倪若水字子泉恒州藁城人擢进士第累迁右台监察御史黜陟劒南道绳举严允课第一开元初为中书舎人尚书右丞出为汴州刺史政清净増修孔子庙兴州县学庐劝生徒身为教诲风化兴行宗遣中人捕防防溪南方若水上言农方田妇方蚕以此时捕竒禽怪羽为园籞之玩自江岭而南达京师水舟陆赍所饲鱼虫稻梁道路之言不以贱人贵鸟望陛下邪帝手诏褒答悉放所玩谪使人过取罪而赐若水帛四十段时天下久平朝廷尊荣人皆重内任虽自冗官擢方面皆自谓下迁班景倩自扬州采访使入为大理少卿过州若水饯于郊顾左右曰班公是行何异登仙吾恨不得为驺仆未几入为户部侍郎复拜右丞卒【按阳峤宋庆礼杨玚崔隐甫李尚隐潘好礼倪若水七人旧书入良吏传今从新书】
　　许景先常州义兴人曽祖绪【按绪即世绪也避太宗讳单称下一字然世绪传所载里居官称与此互异姑两存之】武徳时以佐命功歴左散骑常侍封真定公遂家洛阳景先由进士第释褐夏阳尉神龙初东都造报慈阁景先献赋李迥秀见其文叹曰是宜付太史擢左拾遗以论事切直外补滑州司士参军举手笔俊拔茂才异等连中进扬州兵曹参军还为左补阙宋璟蘓颋择殿中侍御史久不补以授景先时议佥惬抨按不避贵近与齐澣王邱韩休张九龄更知制诰以雅厚称张説曰许舎人之文虽乏峻峯激流然词防丰美得中和之气开元十年伊汝溢壊庐舎甚众景先见源乾曜谓宜遣大臣存问失职罪已引咎以答天谴乾曜悟遽白宗遣陆象先持节赈赡十三年帝自择刺史景先由吏部侍郎为刺史治虢州大理卿源光裕郑州兵部侍郎宼泚宋州礼部侍郎郑温琦邠州大理少卿袁仁敬杭州鸿胪少卿崔志亷襄州卫尉少卿李升期邢州太仆少卿郑放定州国子司业蒋挺湖州左卫将军裴观沧州卫率崔诚遂州凡十一人【按通鉴尚书左丞杨承令为汾州刺史在十一人中此所叙列十一人无承令名疑本是十二人而承令以不欲外补贬睦州别驾乃止有十人耳】一治行诏宰相诸王御史以上祖道洛滨盛具奏太常乐帛舫水嬉命高力士赐诗帝亲书且给纸笔令自赋赉绢三千遣之后徙岐州入为吏部侍郎卒席豫字建侯襄州襄阳人后周昌州刺史固七世孙后徙河南长安中举学兼流略词擅文场科擢上第时年十六以父丧罢复举手笔俊拔科补襄邑尉奏事阙下防节愍太子难安乐公主请为皇太女豫曰昔梅福上书讥后族彼何人哉乃上疏请立皇太子语深切人为寒悸太平公主闻其名将表为谏官豫耻之遁去俄举贤良方正异等为阳翟尉开元初观察使荐豫贤迁监察御史出为乐寿令改懐州司仓参军复举超拔羣类科防母丧去服除授大理丞迁考功员外郎进绌清明为中书舎人与韩休许景先徐安贞孙逖名相甲乙出为郑州刺史韩休辅政举代己入拜吏部侍郎宗曰卿前任考功职详事允故有今授豫典选六年拔寒逺士多至台阁当时推知人号席公云天寳六载进礼部尚书封襄阳县子凡四以使者按行江南江东淮南河北南方俗死不葬暴骨中野豫教以埋敛明列科防俗为之改豫清直亡欲当官不为势权所撼性谨畏与子弟属吏书不作草字或曰此细事耳何留虑答曰细不谨况大事邪及疾笃遗令三日敛敛已即葬勿乆留以黩公私赀不足可卖居宅以终事卒年六十九赠江陵大都督諡曰文帝尝登朝元阁赋诗羣臣属和帝以豫诗最工诏曰诗人之冠冕也弟晋亦以文名当时齐澣字洗心定州义丰人少开敏年十四见特进李峤峤称有王佐才中宗在庐陵澣上言请抑诸武迎太子东宫不报及太子还武后召澣宴同明殿谕曰朕母子如初卿与有力焉方不次待尔澣辞母老罢圣厯初及进士第以抜萃调蒲州司法参军有父子连坐论死者澣曰条落则本枯奈何俱死太守不聴固争卒原其父景云初姚崇取为监察御史凡劾奏常先风教号善职睿宗将祠太庙刑部尚书裴谈摄太尉先告澣奏孝享摄事稽首而拜恭明神也而谈慢媟不恭并劾谈挟邪罔上神龙时事武三思陷敬晖以获进妻外淫男女不得姓氏夫告神慢事主不忠家不治有是三罪不可不寘之法谈由是下除汾州刺史开元初姚崇复相用为给事中中书舎人论駮及诰诏皆援准古谊朝廷大政必咨之时号解事舎人数讽崇年老宜避位时宋璟在广州因劝崇举自代崇用其谋璟为相它日问曰吾不敢冀房杜比尔日诸公云何澣曰不如璟请故答曰前时近郊戸三百以为困今不百户是以知之马懐素等绪次四库书表澣为副改秘书少监出为汴州刺史地当舟车凑集事浩繁前刺史数不称职唯倪若水与澣以清毅闻吏民颂美宗封泰山歴汴宋许车骑数万王公妃主四夷君长马橐驼亦数万所顿弥数十里澣列长棚帟幕聨亘上食凡千轝纳筦钥身进膳帝以为知礼喜甚为留三日赐帛二千匹澣以淮至徐城险急凿渠十八里入清水漕运便之中书令张説择丞辖以王邱为左澣为右李元纮杜暹当国表宋璟为吏部尚书澣及蘓晋为侍郎世谓高选尝奏事帝指政事堂曰非卿尚谁居者是时开府王毛仲宠甚与龙武将军葛福顺相婚嫁毛仲奏请无不从澣乘间曰福顺典兵马与毛仲为婚家小人宠极则奸生不预图且有后患又言君不密失臣臣不密失身惟陛下密此言帝嘉纳且劳曰卿第出我徐计其宜防大理丞麻察坐事出为兴州别驾澣往饯因道谏语察素奸佻遽言状帝怒召澣入殿中曰卿尚疑朕不密而反告察谓何且察轻躁无行常游太平门者讵不知邪澣免冠顿首谢贬高州良徳丞察再贬皇化尉乆之澣徙索卢丞郴州长史濠常二州刺史迁润州州北距步沙尾纡汇六十里舟多败溺澣徙漕路由京口埭治伊娄渠以达子嵗无覆舟减运钱数十万又立伊娄埭官征其入招还流人五百户置明州以安辑之复徙汴州澣中失势益怅恨素操寖衰更倚力士助得为两道采访使兴利以中天子意裒货财遗谢贵幸纳刘戒女为妾不答其妻李林甫欲挤之防其幕府坐赃事连澣诏放归田里天宝初召为太子少詹事留司东都严挺之亦为林甫所废与澣家居杖屦经过不缺日林甫畏之乃用澣为平阳太守离其谋更以黄老清静为治卒年七十二肃宗时録林甫所防者皆褒洗瀚赠礼部尚书孙抗【按许景先席豫齐澣三人旧书入文苑传今从新书】
　　抗字遐举少值天宝乱奉母隐防稽夀州刺史张镒辟署幕府抗吏事闲敏有文雅从镒镇江西及以宰相领凤翔奏署监察御史李楚琳乱奔奉天授侍御史迁户部员外郎萧复引为江淮宣慰判官徳宗自梁洋还财用大屈盐铁使元琇荐抗材改仓部郎中条理盐法俄为水陆运副使防漕江淮给京师歴谏议大夫坐小累为处州刺史歴蘓州徙潭州观察使召为给事中迁河南尹进太常卿以中书侍郎同中书门下平章事抗无逺谋大略虽用心至精末乃滋彰苛刻以病乞身罢为太子宾客卒年六十五赠戸部尚书諡曰成初吏部嵗考书言以它官第上下中书门下复遣官覆实寖以为例抗以尚书侍郎皆大臣选今更覆覈非任人勿疑之道【唐防要其年他官考判讫俾吏部侍郎自覆明年遂不置考判官】礼部侍郎试贡士其姻旧悉试考功谓之别头举人皆奏罢之又省州别驾田曹司田官及判司之双曹者减中书吏员此其稍近治者云














　　钦定续通志卷二百三十四
<史部,别史类,钦定续通志>
　　钦定四库全书
　　钦定续通志卷二百三十五
　　列
　　唐【三十五】
　　刘子【□　□　□□　□　□】　　　　　吴兢
　　韦述　　　　蒋乂　　　　　桞芳【登　璟冕】沈既济【传师】
　　刘子名知几以宗讳嫌故以字行年十二父藏器为授古文尚书业不进楚督之及闻为诸兄讲春秋左氏辄辨析所疑叹曰书如是儿何怠父竒其意许授左氏逾年遂通览羣史与兄知柔俱以善文词知名擢进士第调获嘉主簿武后证圣初诏九品以上陈得失子上书讥毎嵗一赦或一嵗再赦小人之幸君子之不幸又言君不虚授臣不虚受妄受不为忠忘施不为惠今羣臣无功遭遇辄迁至都下有车载斗量杷推椀脱之谚又谓刺史非三载以上不可徙宜课功殿明赏罚后嘉其直不能用也累迁鳯阁舍人兼修国史中宗时擢太子率更令【旧书云景龙初再转太子中允会要亦云太子中允刘知几以监修者多甚为国史之弊求罢史职】介直自守累嵗不迁防天子西还子自乞留东都或言子身史臣而私著述驿召至京领史事迁秘书少监时宰相韦巨源纪处讷杨再思宗楚客萧至忠皆领监修子病长官多意尚不一而至忠数责论次无功乃奏记求罢去因为至忠言五不可曰古之国史皆出一家未闻借功于众唯汉东观大集羣儒纂述无主条章不建今史司取士有倍东京人自为荀袁家自为政骏毎记一事载一言阁笔相视含毫不断头白可期汗青无日一不可汉郡国计书先上太史副上丞相后汉公卿所撰先集公府乃上兰台故史官载事为广今史臣惟自询采二史不注起居百家弗通行状视聴不该簿籍难见二不可史局深籍禁门所以杜顔靣防请谒也今作者如林傥示褒贬言未絶口而朝野咸知孙盛取嫉权门王劭见讐贵族常人之情不能无畏三不可古者史氏各有指归故司马迁退处士进奸雄班固抑忠臣餙主阙今史官注记类禀监修或须直辞或当隠恶十羊九牧其令难行一国三公适从焉在四不可属词比事劳逸宜均人思自勉则书可立成今监者不肯指授修者又不遵奉务相推避以延嵗月五不可至忠得书惜其才不许解史任楚客等恶其言诋切谓诸史官曰是子作书欲致吾何地始子修武后实录有所改正而武三思等不聴自以为见用于时而志不遂乃着史通内外四十九篇讥评今古徐坚读之叹曰为史氏者宜置此坐右也雅与徐坚元行冲吴兢等善尝曰海内知我者数子耳乃委国史于吴兢别撰刘氏家史及谱考上推汉为陆终苖裔非尧后彭城丛亭里诸刘出楚孝王嚣曽孙居巢侯般不承元王交按据眀审议者高其博尝曰吾若得封必以居巢绍司徒旧邑后果封居巢县子乡人以其兄弟六人俱有名号其乡曰髙阳里曰居巢累迁太子左庻子兼崇文舘学士景云二年皇太子将释奠国学有司具仪从臣着衣冠乗马子议古大夫以上皆乗车以马为騑服魏晋已后朝士驾牛车鞍马之故行于军旅戎服所乘贵其便习耳今陵庙廵谒王公册命士庻亲迎则盛服冠履乗辂车他事无车故贵贱通乗马然亦止宜于亵服博带褒衣革履髙冠自是车中之服非马上所施也比法驾所幸侍臣皆马上朝服不师古道有损威仪宜从废改太子从之因着为定令开元初迁左散骑常侍尝议孝经郑氏学非康成注举十二条左证其谬当以古文为正易无子夏老子书无河上公注请存王弼学宰相宋璟等不然其论奏与诸儒质辩博士司马贞等请二家兼行惟子夏易请罢诏可防子贶为大乐令扺罪子请于执政宗怒贬安州别驾卒年六十一子领国史且三十年官虽徙职常如旧礼部尚书郑惟忠尝问自古文士多史才少何耶对曰史有三长才学识世罕兼之夫有学无才犹愚贾操金不能殖货有才无学犹巧匠无楩柟斧斤弗能成室善恶必书使骄君贼臣知惧此为无可加者时以为笃论子善持论辩据明锐视诸儒皆出其下朝有论著辄豫殁后帝诏河南就家写史通读之称善追赠工部尚书諡曰文六子贶餗彚秩迅廻
　　贶字惠卿好学多艺术子卒有诏访其后擢起居郎厯右拾遗内供奉献续说苑十篇以广汉刘向所遗而刋落怪妄又尝以竹书纪年序诸侯列会皆举諡后人追修非当时正史师春一篇录卜筮事与左氏合知按春秋经而为也因着外云【艺文志刘贶六经外传三十七卷】子滋浃
　　滋字公茂通经术喜持论以防厯涟水令杨绾荐材堪谏官授左补阙久之去养亲东都河南尹李廙奏补功曹母防解服除以司勲员外郎判南曹勤职奉法进至给事中兴元元年以吏部侍郎知南选时大盗后旱蝗相仍吏不能诣京师故命滋至洪州调补以称职闻贞元二年擢左散骑常侍同中书门下平章事为相无所设施廉抑畏慎而已明年罢又明年复为吏部侍郎迁尚书会御史中丞韦贞伯劾奏吏选不实诏与侍郎杜黄裳俱夺阶卒赠陜州大都督諡曰贞浃亦有学称生子敦儒家东都母病狂易非笞掠人不能安左右皆亡去敦儒日侍疾体常流血母乃能下食敦儒怡然不为痛隠留守韦夏卿表其行诏标阙于闾元和中权徳舆复荐之乃授左龙武军兵曹叅军分司东都母防毁瘠几死时谓刘孝子后为起居逹礼好古有祖风餗字鼎卿天寳初歴集贤院学士兼知史官终右补阙父子三人更涖史官着史例三巻颇有法
　　彚左散骑常侍终荆南节度使子赞以防仕为鄂丞杨炎荐赞名儒后【旧书赞名儒子按彚未尝以名儒称也新书云炎荐彚名儒子又似荐彚而非荐赞矣今改】擢淅西观察判官炎入相进歙州刺史政干疆济野媪将为虎噬防女呼号搏虎俱免观察使韩滉表赞治有异行加金紫徙常州滉辅政分所统为三道以赞为宣州刺史都团练观察使治宣十年赞本无学第以刚猛立威官吏重足一即宣既富饶即厚敛广贡奉以结恩又不能训子皆骄傲不度素业衰矣卒赠吏部尚书諡曰敬
　　秩字祚卿开元末厯左监门卫录事叅军事稍迁宪部员外郎坐小累下除陇西司马安禄山反哥舒翰守潼关杨国忠欲夺其兵秩上言翰兵天下成败所繋不可忽房琯见其书以比刘更生至徳初迁给事中久之出为阆州刺史贬抚州长史卒所着政典止戈记至徳新议等凡数十篇【旧书载秩厯官给事中尚书右丞国子祭酒与新书异】
　　迅字防卿厯京兆功曹叅军事常寝疾房琯忧曰防卿有不讳天理欺矣陈郡殷寅名知人见迅叹曰今黄叔度也刘晏毎闻其论曰皇王之道尽矣上元中避地安康卒迅续诗书春秋礼乐五説【旧书作六説按艺文志刘迅六説五卷旧书是】书成语人曰天下防防知我者希终不以示人
　　廻以刚直称第进士厯殿中侍御史佐江淮转运使时
　　新更安史乱廻餽运财赋力于职大厯初为吉州刺史治行尤异累迁给事中
　　吴兢汴州浚仪人少厉志贯知经史方直寡谐比惟与魏元忠朱敬则防二人当路荐兢才堪论譔诏直史舘修国史迁右拾遗内供奉神龙中改右补阙节愍太子难奸臣诬构相王与谋朝廷大恐兢上言文明后皇运不絶如带陛下龙兴恩被骨肉相王仁孝遭荼苦哀毁以陛下为命若信邪侫委之于法伤陛下之恩失天下之望芟刈股肱独任胷臆可为寒心自昔翦伐宗支委任异姓未有不亡者秦任赵髙汉任王莽晋家自相鱼肉隋室猜忌子弟海内麋沸覆车可验且根朽者叶枯源涸者流竭皇家枝榦夷芟略尽陛下即位四年一子弄兵被诛一子以罪谪去惟相王朝夕左右斗粟之刺苍蝇之诗不可不察累迁起居郎与刘子徐坚等并职宗初立收还权纲鋭于决事羣臣畏伏兢虑帝果而不及精乃上疏曰自古人臣不谏则国危谏则身危臣愚食陛下禄不敢避身危之祸比见上封事者言有可采但赐束帛而已未尝防召见被防擢其忤防则朝廷决杖送夲州或死流贬由是臣下不敢进谏古者设诽谤木欲闻己过今封事谤木比也使所言是有益于国使所言非无累于朝陛下何遽加斥逐以杜塞直言道路流传相视怪愕夫汉高帝赦周昌桀纣之对晋武帝受刘毅桓灵之讥况陛下豁逹大度不能容此狂直耶夫人主居尊极之位専生杀之权其为威严峻矣开情意纳谏诤下犹惧不敢尽柰何以为罪臣诚恐天下骨鲠士以谠言为戒挠直就曲斵方为刓偷合苟容不复能尽节忘身纳君于道矣寻以母防去官服除自陈修史有绪家贫不能具纸笔愿得少禄以终余功有诏拜谏议大夫复修史以父防解宰相张説用赵冬曦代之终防为太子左庻子开元十三年帝东封太山道中数驰射为乐兢谏曰方登岱告成不当逐狡兽使有垂堂之危朽株之殆帝纳之明年六月大风诏羣臣陈得失兢上疏曰自春以来亢阳不雨乃六月戊午大风拔树坏居人庐舍曰敬徳不用厥灾旱上下蔽隔庶位逾节隂侵于阳则旱灾应又曰政悖徳隠厥风发屋坏木风隂类大臣之象恐陛下左右有奸臣擅权怀谋上之心臣闻百王之失皆由权移于下天降灾异欲人主感悟愿深察天变杜絶其萌且陛下承天后和帝之乱府库未充冗员尚繁户口流散法出多门赇谒大行趋竞弥广此弊未革实陛下庶政之阙也臣不胜惓惓愿斥屏羣小不为慢游出不御之女减不急之马明选举慎刑罚杜侥幸存至公虽有旱风之变不足累圣徳矣始兢在长安景龙间任史事时武三思张易之等监领多饰虚词兢不得志私撰唐书唐春秋未就至是丐官笔冀得成书【事在开元十四年】诏兢就集贤院论次时张説罢宰相在家修史大臣奏国史不容在外【按艺文志大明宫光顺门外东都明福门外皆创集贤书院学士通籍出入兢修国史就东都集贤院会要云在明福门外大街之西本太平公主宅也】诏兢等赴馆撰録【是时史馆在门下省南】进封长垣县男久之坐书事不当贬荆州司马以史草自随萧嵩领国史奏遣使者就兢取书得六十余篇累迁洪州刺史坐累下除舒州【按旧书载兢厯台洪饶蕲四州刺史迁相州天寳初改官名为邺郡太守与新书互异】天寳初入为恒王傅意犹愿还史职李林甫嫌其衰不用卒年八十兢叙事简核号良史晚节稍疎牾时人病其太简初与刘子撰定武后实录叙张昌宗诱张説诬证魏元忠事颇言説已然可頼宋璟等激励故转祸为忠不然皇嗣且殆后説为相读之心不善知兢所为即従容相谓曰刘五书魏齐公事不少假借柰何兢曰子已亡不可受诬地下兢实书之其草故在闻者叹其直説屡以情蕲改辞曰狥公之情何名实录卒不改世谓今董狐云
　　韦述机曽孙家厨书二千卷述为皃时诵忆略偏父景骏景龙中为肥乡令述从到官元行冲景骏姑子也为时儒宗常载书数车自随述入其室观书不知寝食行冲异之试与语前世事详谛如指掌使属文受纸辄就行冲曰外家之寳也举进士时述方少仪质陋侻考功员外郎宋之问曰童子何业述曰性嗜著书所撰唐春秋三十篇恨未毕它唯命之问曰本求茂才乃得迁固遂上第开元初为栎阳尉秘书监马怀素奏述与诸儒就秘阁详录四部书为总目二百卷五年而成【按艺文志羣书四録二百卷殷践猷王体韦述余钦母熙刘彦直王湾王仲邱撰元行冲上之本传作续七志非也今据旧书改】述好谱学见栁冲所撰姓族系录每私写懐之还舍则又缮录故于百氏源为详乃更撰开元谱二十篇累除右补阙张説既领集贤院荐述为直学士迁起居舍人从封太山奏东封记有诏褒美先是诏修六典徐坚构意嵗余未有所适及萧嵩引述撰定述始摹周六官领其属事归于职规制遂定初令狐徳棻吴兢等譔武徳以来国史皆不能成述因二家叅以后事始定类例嵩欲早就复奏起居舍人贾登著作左郎李鋭助述防绩逮成文约事详萧颖士以为谯周陈寿之流改国子司业充集贤学士累迁工部侍郎封方城县侯述典掌图书余四十年任史官二十年澹于荥利为人纯厚长者士无贵贱皆以礼接之蓄书二万卷皆手校定黄墨精谨内秘书不逮也古草帖秘书古器图谱无不备安禄山乱剽失皆尽述独抱图史藏南山身防贼汚伪官贼平流渝州为刺史薛舒所困不食死广徳初甥萧直为李光粥判官诣阙奏事称防因理述仓卒犇逼能存国史贼平尽送史官于休烈以功补过宜防恩宥有诏赠右散骑常侍韦氏之显者孝友词学则承庆嗣立邃音乐有万石逹礼仪则叔夏史才博识有述所著书二百余篇行于时弟逌迪学业亦亚述与逌对为学士与迪并礼官搢绅高之时赵冬曦兄弟亦各有名张説尝曰韦赵兄弟今之梓也
　　蒋乂字徳源常州义兴人徙家河南祖瓌开元中文馆学士父将明天寳末辟河中使府安禄山反以计佐其帅全并潞等州两京陷被拘乃徉狂以免虢王巨引致幕府厯侍御史擢左司郎中国子司业集贤殿学士乂性鋭敏七嵗时见庾信哀江南赋再读辄诵外祖吴兢位史官乂防从外家学得其书博览彊记逮冠该综羣籍有史才司徒杨绾尤称之将明在集贤值兵兴图籍殽舛白宰相请引乂入院助力整比宰相张镒亦竒之署集贤小职乂料次逾年各以部分得善书二万卷再迁王屋尉充太常礼院修撰贞元九年擢右拾遗史舘修撰徳宗重其职先召见延英乃命之张孝忠子茂宗尚义章公主母亡遗言丐成礼帝念孝忠功即日召为左卫将军许主下降又上疏以为墨缞之礼本缘金革未有夺防尚主者缪典礼违人情不可为法帝令中使谕以茂宗母所请乂意殊坚帝曰卿所言古礼也今俗借吉而婚者不少对曰俚室穷人子旁无至亲乃有借吉以嫁不闻男冒凶而娶陛下建中诏书郡县主当婚皆使有司循典故毋用俗仪公主春秋少待年不为晩请如礼便帝曰更思之太常博士韦彤裴防亦上疏谏帝迂其言促行前诏然心嘉乂有守十八年迁起居舎人转司勲员外郎皆兼史任帝尝登凌烟阁视左壁頺剥题文漫缺行才数字命録以问宰相无能知者遽诏乂至答曰此圣厯中侍臣图赞口诵以补不失一字帝叹曰虽虞世南黙写列女不是过防诏问神防军建置本末中书讨求不获时集贤学士甚众悉亡以对乃访乂乂条据甚详宰相高郢郑珣瑜叹曰集贤有人哉明日诏兼判集贤院事父子为学士儒者荣之顺宗既葬议祧庙有司以中宗中兴之君当百代不迁宰相问乂乂曰中宗即位春秋已壮而母后簒夺以移神器頼张柬之等国祚再复盖曰反正不得为中兴凡非我失之自我复之为中兴汉光武晋元是也自我失之因人复之晋孝惠孝安是也今中宗与惠安二帝同不可为不迁主有司疑曰五王有安社稷功若迁中宗则配飨永絶乂曰禘祫功臣乃合食太庙中宗庙虽毁而禘祫并陈太庙此则五王配食与初一也由是迁庙遂定迁兵部郎中与许孟容韦贯之删正制敕三十篇为开元格后敕李锜诛诏宗正削一房属籍宰相召乂问一房自大功可乎答曰大功锜之从父昆弟其祖神通有功配飨于庙虽裔孙之恶而忘其勲不可自朞可乎曰朞者锜昆弟其父国贞【新书作若幽按李锜父国贞本名若幽见旧书国贞传而求之新书宗室传世系表皆茫无可考亦踈牾之一端也】死社稷今以锜连坐不可执政然之故罪止锜及子息无旁坐者未几改秘书少监复兼史馆修撰与独狐郁韦处厚修徳宗实録以劳迁右谏议大夫裴垍罢宰相而李吉甫恶垍以尝监修故授乂太常少卿久之迁秘书监累封义兴县公卒年七十五赠礼部尚书諡曰懿乂在朝廷久居史职二十年毎有大政事议论宰相未能决必咨访之乂据经义或旧章以叅时事其对允切该详初以是被□终亦忤贵近不至显官遇权臣乗政辄数嵗不迁尝疏裴延龄罪恶及拒王叔文当世高之结发志学老而不厌虽甚寒暑卷不释于前故能通百家学尤明前世沿革家藏书至万五千卷论譔百余篇初名武宪宗时因进见请曰陛下偃武修文羣臣当顺承上意请改名乂帝悦时讨王承宗兵方罢乂恐天子鋭于武亦以讽它日帝见侍御史唐武曰命名固多何必曰武乂既改之矣更曰庆羣臣乃知帝且猒兵云五子系伸偕知名仙佶皆位刺史系善属文得父典实大和初授昭应尉直史馆明年拜右拾遗史馆修撰与沈传师郑澣陈夷行李汉叅撰宪宗实録转右补阙宋申钖被诬文宗怒甚系与左常侍崔亮涕泣苦诤申锡得不死厯膳部员外工礼兵三部郎中皆兼史职开成末转谏议大夫宰相李徳裕恶李汉以系女壻出为桂管观察使人安其治复坐汉贬唐州刺史宣宗立召为给事中集贤殿学士判院事转吏部侍郎厯兴元凤翔节度使懿宗初拜兵部尚书以弟伸位丞相恳辞乃检校尚书右仆射节度山南东道封淮阳郡公徙东都留守卒子曙字耀之咸通末由进士第署鄂岳团练判官除虞工二部员外郎改起居郎黄巢之难曙阖门无噍类以是絶意仕进隠居沈痛中和二年表请为道士许之
　　伸字大直第进士大中二年以右补阙为史馆修撰转驾部郎中知制诰白敏中领邠寜节度表伸自副加右庻子入知戸部侍郎九年为翰林学士进承防十年改兵部侍判戸部宣宗雅信爱伸每见必咨天下得失伸言比爵赏稍易人且偷帝愕然曰偷则乱矣伸曰非遽乱但人有觊心乱由是生帝嗟叹伸三起三留曰它日不复独对卿矣伸不谕未几以本官同中书门下平章事逾四月解戸部加中书侍郎懿宗即位兼刑部尚书监修国史咸通三年【本纪宰相表俱作三年本传作二年误】出为河中节度使同中书门下平章事徙宣武俄以太子少保分司东都七年用为华州刺史再迁太子太傅表乞骸骨以本官致仕卒赠太尉
　　偕以父任厯右拾遗史馆修撰转补阙主客郎中初栁芳作唐厯大厯以后阙而不録宣宗召崔从韦澳李荀张彦逺及偕等分年撰次尽元和以续云累迁太常少卿大中八年与卢耽牛丛王沨卢告撰次文宗实录蒋氏世朴学唯伸及系子兆能辞章取进士第然不为文士所多三世踵修国史世称良笔咸云蒋氏日厯天下多藏焉
　　栁芳字仲敷蒲州河东人开元末擢进士第由永寜尉直史馆肃宗诏芳与韦述缀辑吴兢所次国史防述卒芳绪成之起高祖讫乾元凡百三十卷叙天寳后事弃取不伦史官病之然芳笃志论著无须臾废属承寇乱史籍沦缺上元中坐事徙黔中时高力士亦贬巫州因从力士质开元天寳及禁中事具识本末时国史已送官不可追刋乃推衍义类仿编年法为唐厯四十篇颇有异闻然不立褒贬义例为诸儒讥讪后厯左金吾卫骑曹参军史馆修撰改右司郎中集贤殿学士卒子登冕
　　登字成伯淹贯羣书年六十余始仕宦元和初为大理少卿与许孟容等刋正敕格以病改右散骑常侍致仕卒年九十余赠工部尚书
　　璟字徳辉寳厯初第进士宏词三迁监察御史时郊庙告祭吏部以杂品摄上公璟据开元元和诏书太尉以宰相摄事司空司徒以仆射尚书师傅摄余司不及差限请如旧制从之累迁吏部员外文宗开成初为翰林学士初芳永泰中按宗正谍断自武徳以昭穆系承撰永防新谱二十篇璟因召对帝叹新谱详悉诏璟攟摭永泰后事缀成之复为十篇户部供笔札禀料迁中书舍人武宗立转礼部侍郎璟为人寛信好接士称人之长游其门者它日皆显于世防昌二年再主贡部坐其子招贿贬信州司马终郴州刺史
　　冕字敬叔博学富文辞且世史官父子并居集贤院厯右补阙史馆修撰坐善刘晏贬巴州司户叅军还为太常博士昭徳王皇后崩冕与张荐议皇太子宜依晋魏故事卒哭除服左补阙穆质请依礼朞而除冕议见用徳宗既亲郊庙慎祠事动稽典礼冕以吏部郎中摄太常博士与荐及司封郎中徐岱仓部郎中陆质修饬仪矩帝疑郊庙毎升辄去劒履及象劒尺寸祝文轻重之宜冕据礼以对本末详明天子嘉异久之以论议劲切执政不善出为婺州刺史十三年兼御史中丞福建观察使自以久疏斥又性躁狷不能无恨乃上表乞代且推眀朝觐之意曰臣窃感江汉朝宗之谊鹿鸣君臣之防颂声之作王道本始自兵兴以来不遑议礼方牧未朝防乐久缺臣限一切之制例无朝集足不践轩墀之地十有二年于兹矣国家故事天下朝集三考一见皆以十月上计京师十一月礼见防尚书省应考绩事元日陈贡棐集于考堂唱其考第进贤以兴善简不肖以黜恶自安史乱常始有専地四方多故始有不朝臣忝牧圉之寄愤不庭之臣思一入觐率先天下使君臣之义亲而不疏朝觐之礼废而复举比闻诸将帅亡殁者众臣自惟何徳以堪久长乡国人情之不忘也阙庭臣子所恋也朝觐国家大礼也三者臣之大愿表累上其辞哀切徳宗许还会冕奏闽中本南朝畜牧地可息羊马置牧区于东越名万安监又置五区于泉州悉索部内马驴牛羊合万余游畜之不经时死耗略尽复调充之民间怨苦坐政无状代还卒赠工部尚书
　　沈既济苏州吴人经学该明吏部侍郎杨炎雅善之既执政荐既济有良史才召拜左拾遗史馆修撰初吴兢撰国史为则天本纪次高宗下既济奏议以为则天皇后进以彊有退非徳让史臣追书当称为太后不宜曰上中宗虽降居藩邸而体元继代本吾君也宜称皇帝不宜曰庐陵王睿宗在景龙前天命未集假临大寳于谊无名宜曰相王未容曰帝且则天改周正朔立七庙天命革矣今以周厠唐列为帝纪考于礼经是谓乱名中宗嗣位在太后前而叙年制纪反居其下方之跻僖公是谓不智昔汉高后称制独有王诸吕为负汉约无迁鼎革命事时孝惠已殁子非刘氏不纪吕后尚谁与哉议者犹谓不可况中宗以始年即位季年复祚虽尊名中夺而天命未改足以首事表年何所拘阂而列为二纪鲁昭公之出春秋嵗书其居曰公在干侯君在虽失位不敢废也请省天后纪合中宗纪每嵗首必书孝和在所以统之曰皇帝在房陵太后行某事改某制纪称中宗而事述太后名不失正礼不违常矣若后姓氏名讳才蓻智畧崩葬日月宜入皇后题其篇曰则天顺圣武皇后云议不行徳宗初立鋭于治建中二年诏中书门下两省分置待诏官三十择见官故官若同正试摄九品以上者为之视品给俸至禀饩干力什器馆宇悉有差以公钱置举本赡用度既济谏曰今日之治患在官烦不患员少患不问不患无人两省官自常侍谏议补阙拾遗四十员日有两人备顾问亦不少矣且其中尚有二十一员未补若谓见官不足与议则当更选其人若欲广聪眀收淹滞则当先补其阙何事官外置官夫置钱取息有司之权制非经治法今置员三十大抵月费不减百万以息准本须二千万得息百万配戸二百又当复除其家且得入流所损尤甚今关辅大病皆言百司息钱毁室破产未有以革臣计天下财赋耗斁大者唯二事一兵资二官俸它费十不当二者之一所以黎人重困杼轴空虚今四方形势兵未可去资费虽广不获已为之又益以闲官冗食其弊柰何借旧而置犹可若之何加焉事遂寝炎得罪既济坐贬处州司戸参军后入朝位礼部员外郎卒撰建中实録时称其能子师
　　师字子言材行有余治春秋工书有楷法少为杜佑所器贞元末举进士时给事中许孟容礼部侍郎权徳舆乐推毂士号权许徳舆称之于孟容孟容曰我故人子盍不过我传师徃见谢曰闻之丈人脱中第则累公举矣故不敢进孟容曰如子可使我急贤诣子不可使子因旧见我遂擢第徳舆门生七十人推为顔子复登制科授太子授书郎以鄠尉直史馆转右拾遗左补阙史馆修撰迁司门员外郎知制诰召入翰林为学士改中书舍人翰林缺承防次当师穆宗欲面命辞曰学士院长参天子密议次为宰相臣自知必不能愿治人一方为陛下长养之因称疾出帝遣中使敦召李徳裕素与善开晓谆切终不出遂以本官兼史职俄出为湖南观察使方师与修宪宗实録未成监修杜元颖因建言张説令狐峘在外论次国书今槀史残课请付师即官下成之诏可寳厯二年入拜尚书右丞复出江西观察使徙宣州师明吏治吏不敢罔慎重刑法每防狱召幕府平处轻重尽合乃论决尝择邸吏尹伦迟鲁不及事官属屡白易之师曰始吾出长安诫伦曰可阙事不可多事伦如是足矣故所莅以廉靖闻入为吏部侍郎卒年五十九赠尚书师性夷粹无竞更二镇十年无书贿入权家初拜官宰相欲以姻私托幕府者师固拒曰诚尔愿罢所授故其僚佐如李景让萧寘杜牧极当时选云治家不威严闺门自化兄弟子姓属无亲疏衣服饮食如一问饷姻家故人帑无储钱鬻宅以葬子询字诚之亦能文辞会昌初第进士补渭南尉累迁中书舍人出为浙东观察使除戸部侍判度支咸通四年为昭仪节度使治尚简昜人皆便安奴私侍儿询将戮之奴惧结牙将为乱夜攻询灭其家赠兵部尚书左散骑常侍刘潼代为节度驰至刳奴心祭其灵坐【按通鉴咸通五年以京兆尹李蠙为昭义节度使与此异】









　　钦定续通志卷二百三十五
　　钦定四库全书
　　钦定续通志卷二百三十六
　　列
　　唐【三十六】
　　宇文融【审】　　韦坚　　　　杨慎矜
　　王鉷
　　宇文融京兆万年人隋平昌公防裔孙祖节明法令贞观中为尚书右丞谨干自将江夏王道宗以事请节节以闻太宗喜赉绢二百劳之曰朕比不置左右仆射正以公在省耳永徽初迁黄门侍郎同中书门下三品代于志宁为侍中坐善房遗爱贬桂州卒融明辩长于吏治开元初调富平主簿源乾曜孟温继为京兆厚礼之时天下戸版刓隠人多去本籍浮食闾里诡脱繇赋豪弱相并州县莫能制融由监察御史陈便宜请校天下籍收匿户羡田佐用度宗以融为覆田劝农使钩检帐符得伪勲亡丁甚众擢兵部员外郎兼侍御史融乃奏慕容琦韦洽裴寛班景倩厍狄履温贾晋等二十九人【按通典亦作二十九人旧书及通鉴皆作十人】为劝农判官假御史分按州县括正邱亩招徕户口而分业之又兼租地安辑戸口使于是诸道收没户八十万田亦称是嵗终羡钱数百万缗帝悦引拜御史中丞然吏下希望融防不能无扰张空最务多其获而流客颇脱不止初议者以生事沮诘百端而帝意向之宰相源乾曜等赞成其事又集羣臣大议户部侍郎杨玚以为籍外取税百姓困弊得不酬失玚坐左迁融乃自请驰传行天下事无巨细先上劝农使而后上台省台省须其意乃行下融所过见高年宣天子恩防百姓至有感涕者使还言状帝乃下诏以客赋所在并建常平仓益贮九谷权发敛官司劝作农社使贫富相恤凡农月州县常务一切罢省使趋刈获流亡新归十道各分官属存抚使遂厥功复业已定州县季一申牒不须挟名中书令张説素恶融融毎建白説辄引大体廷争融揣说不善欲先事中伤之张九龄谓説曰融新用事辩给多诈公不可以忽说曰狗鼠何能为防帝封太山还融以选限薄冬请分吏部为十铨有诏融与礼部尚书苏颋刑部尚书韦抗工部尚书卢从愿右散骑常侍徐坚蒲州刺史崔琳魏州刺史崔沔荆州长史韦虚心郑州刺史贾曾怀州刺史王邱分总而不得参事一决于帝融奏选事说屡郤之融怒乃与御史大夫崔隠甫等劾罢説融畏説且复用訾诋不已帝疾其党诏説致仕放隠甫于家出融为魏州刺史方河北大水即诏领宣抚使俄兼检校汴州刺史河南北沟渠隄堰决九河使又建请垦九河故地为稻田权陆运本钱收其子入官兴役纷然而卒无成功入为鸿胪卿兼户部侍郎明年进黄门侍郎同中书门下平章事融曰使吾执政得数月久天下定矣乃荐宋璟为右丞相裴耀卿为戸部侍郎许景先为工部侍郎当时长其知人而性卞急少所推下既居位日引賔客故人与酣饮然而神用警敏应对如响虽天子不能屈信安王祎节度朔方融畏其权讽侍御史李宙劾奏之祎宻知因玉真公主高力士自归翌日宙通奏帝怒罢融为汝州刺史【按通鉴祎入朝融使御史李寅弹之泄于所亲祎闻之先以白上与新书畧同新书李寅作李宙又不言祎入朝盖阙文也旧书云侍御史李宙驿召祎将下狱祎既申防得理融坐阿党李宙贬与新书通鉴皆异】居宰相凡百日去而钱糓亦自此不治帝思之让宰相曰公等暴融恶朕既罪之矣国用不足将奈何裴光庭等不能对即使有司劾融交不逞作威福其息受赃馈狼藉乃贬融平乐尉嵗余司农发融在汴州绐隠官息钱巨万给事中冯绍烈深文推证诏流于岩州道卒初融广置使额以侈帝心百姓愁怨有司寖失职自融始帝犹思其旧功赠台州刺史其后言利得幸者踵相蹑皆本于融云
　　子审融之贬也审与兄弟侍母京师及闻融再贬不告其家徒歩号泣省父使者怜之以车共载逹于岩州后擢进士第累迁大理评事以夏楚大小无制始创杖架以高庳度杖长短又铸铜为规齐其巨细杨国忠颛政杀岭南流人以中使口敕行刑畏议者嫉其酷乃以审为岭南监决处置等使活者甚众后终和永二州刺史
　　韦坚字子全京兆万年人姊为惠宣太子妃妹为皇太子妃中表贵盛故仕最蚤繇秘书丞厯奉先长安令有干名见宇文融杨慎矜父子以聚敛进乃运江淮租赋所在置吏督察以佐国禀嵗终增钜万宗咨其才擢为陜郡太守水陆运使汉有运渠起阙门西扺长安引山东租赋隋常治之坚为使乃占咸阳壅渭为堰絶灞浐而东注永丰仓下复与渭合初浐水衔苑左有望春楼坚于下凿为潭以通漕二年而成帝为升楼诏羣臣临观坚豫取洛汴宋山东小斛舟三百贮之潭篙工柁师皆大笠侈防芒屦为呉楚服毎舟署某郡以所产珍货暴陈其上船尾相衔进数十里不絶闗中不识连樯挟橹观者骇异而陜尉崔成甫衣缺胯衫锦半臂绛冒额立舻前倡得寳歌美妇数百皆巾防鲜冶齐声应和鼓吹合作船次楼下坚跪进诸郡轻货上百牙盘食帝大悦擢坚左散骑常侍官属赏有差蠲役人一年赋舟工赐钱二百万名潭曰广运坚进兼江淮南租庸转运处置等使又兼御史中丞封韦城县男坚妻姜皎女李林甫舅子也初甚昵比既见其宠恶之坚亦自以得天子意鋭于进又与左相李适之善故林甫授坚刑部尚书夺诸使以杨慎矜代之河西陇右节度使皇甫惟明数于帝前短林甫称坚才林甫知之惟明故为忠王友王时为皇太子矣正月望夜惟明与坚宴集林甫奏坚外戚与边将私且谋立太子有诏讯鞫林甫使杨慎矜杨国忠王鉷吉温等文致其狱帝惑之贬坚缙云太守惟明播川太守籍其家太子惧表与妃絶再贬坚江夏别驾未几长流临封郡弟兰为将作少匠冰鄠令芝兵部员外郎子谅河南府户曹皆谪去嵗中遣监察御史罗希奭就杀之杀惟明于黔中惟坚妻得原从坐十余人坚始凿潭多坏民冢墓起江淮至长安公私骚然及得罪林甫遣使江淮钩索坚罪捕治舟夫漕史所在狱皆满郡县剥敛偿输责及邻伍多裸死牢户林甫死乃止
　　杨慎矜隋齐王暕曾孙祖正道从萧后入突厥及破颉利可汗乃得归为尚衣奉御父隆礼【呉缜曰宰相世系表作崇礼盖避明皇帝讳改名尔】歴州刺史善检督吏以严辩自名开元初为太府卿封农郡公时御府财物羡积如邱山隆礼性详宻出纳虽寻尺皆自按省凡物经杨卿者号无不精丽嵗常爱省数百万任职二十年年九十余以户部尚书致仕卒慎矜沈毅任气健而才初为汝阳令有治称隆礼罢太府宗访其子可代父任者宰相以慎余慎矜慎名皆得父清白帝喜擢慎矜监察御史知太府出纳慎余太子舍人主长安仓慎名大理评事为含嘉仓出纳使被眷尤渥慎矜迁侍御史知杂事议输物有污伤责州县偿所直转轻赍入京师自是天下调发始烦天寳二年权判御史中丞京畿采访使太府出纳如故于时李林甫用事慎矜进非其意固让不敢拜乃授諌议大夫兼侍御史更以萧谅为中丞谅争轻重不平罢为陜郡太守林甫知慎矜为己屈卒授御史中丞兼诸道铸钱使韦坚之狱王鉷等方文致而慎矜依违不甚力鉷恨之虽林甫亦不悦鉷父与慎矜外兄弟也故与鉷狎及为侍御史繇慎矜所引后迁中丞同列慎矜与语犹名之鉷负林甫势滋不平防慎矜擢户部侍郎仍兼中丞林甫疾其得君且逼已乃与鉷谋防之明年慎矜父冡草木皆流血惧以问所善胡人史敬忠敬忠使身桎梏裸而坐林中厌之又言天下且乱劝慎矜居临汝置田为后计防婢春草有罪将杀之敬忠曰勿杀卖之可市十牛嵗耕田十顷慎矜从之婢入贵妃姊家因得见帝帝爱其辩惠留宫中寖侍左右帝尝问所从来婢奏为慎矜家所卖帝曰彼乏钱邪对曰固将死赖史敬忠以免【按通鉴云慎矜有侍婢明珠色美敬忠屡目之慎矜即以遗敬忠车载过贵妃姊栁氏楼下姊邀敬忠上楼求车中美人敬忠不敢拒明日姊入宫以明珠自随帝见而异之问所从来明珠具以实对事出明皇杂录与新书本传异又明皇杂录及唐厯俱作史敬思】帝素闻敬忠挟术间质其然婢具言敬忠夜过慎矜坐廷中歩星变夜分乃去又白厌胜事帝怒杨国忠知之国忠鉷方睦阴相语始慎矜夺鉷职田辱诟其母又尝私语谶书鉷衔之未有发也至闻国忠语乃喜且欲尝帝以取验异时奏事数称引慎矜帝勃然曰尔亲邪毋相往来鉷知帝恶甚乃与林甫作飞牒告慎矜本隋后蓄谶纬妖言与妄人交规复隋室帝震怒收慎矜尚书省诏刑部尚书萧炅大理卿李道邃殿中侍御史卢铉杨国忠杂讯驰遣京兆士曹参军吉温系慎余慎名于洛阳狱考治捕太府少卿张瑄致防昌传舍劾瑄与慎矜共解图谶搒掠不服铉遣御史崔器索谶书于慎矜小妻卧内得之以示慎矜慎矜曰它日无是今得之吾死命矣夫温又诱敬忠首服诘慎矜不能对有诏杖敬忠赐慎矜瑄死籍其家子女悉置岭南姻党坐窜徙者十余族近亲不得仕京师遣御史顔真卿驰洛阳决狱慎余慎名闻兄死皆哭既读诏辍哭慎名曰奉诏不敢稽死但寡姊垂白作数行书与别真卿许之索笔曰拙于谋已兄弟并命姊老孤茕何以堪此遂缢慎矜兄弟友爱事姊如母仪干皆秀伟爱賔客标置不凡著称于时寳应初慎矜王琚韦坚皆复官爵
　　王鉷中书舍人瑨侧出子也初为鄠尉迁监察御史擢累户部郎中数按狱深文宗以为才进兼和市和籴长春宫户口色役使拜御史中丞京畿闗内采访黜陟使林甫方兴大狱撼东宫诛不附己者以鉷险刻可动以利故倚之鉷所摧防多扺不道又厚诛敛向天子意人虽被蠲贷鉷更奏取脚直转异货百姓间闗输送乃倍所赋又取诸郡高戸为租庸脚士大抵赀业皆破督责连年人不聊生帝在位乆妃御服玩脂泽之费日侈而横与别赐不絶于时重取于左右藏故鉷迎帝防嵗进钱钜亿万储禁中以为嵗租外物供天子私帑帝以鉷有富国术宠遇益厚以户部侍郎仍御史中丞加检察内作闲厩使苑内营田五坊宫苑等使陇右羣牧度支营田使天寳八载方士李浑上言见太白老人告玉版秘记事帝诏鉷按其地求得之因是羣臣奉上帝号明年鉷为御史大夫兼京兆尹加知总监栽接使于是领二十余使中外畏其权鉷于第左建大院文书丛委吏争入求署一字累数日不得天子使者赐遗相望声熖薫灼帝宠任鉷亚林甫而杨国忠不如也然鉷畏林甫谨事之安禄山怙宠见林甫白事稍自怠林甫欲示之威托以事召王大夫俄而鉷至趋进俯伏禄山不觉自失故林甫虽忌其盛亦以附己亲之子准为卫尉少卿以鬭鸡供奉禁中林甫子岫亦亲近凖骄甚凌岫出其上过驸马都尉王繇以弹弹其巾折玉簪为乐既置酒永穆公主亲视供具万年尉韦黄裳长安尉贾季隣等候准经过馔具倡乐必素办无敢逆意鉷事嫡母孝而与弟焊友爱焊歴户部郎中召术士语不轨术士惊引去鉷畏事泄托它事捕杀之以絶口王府司马韦防安定公主子也窃语于家左右往白鉷鉷遣季隣收防长安狱夜缢死以尸还家防姻属权近而愓息不敢言鉷封太原县公兼殿中监为中丞也与杨国忠同列已而鉷用林甫荐为大夫故国忠不悦焊与故鸿胪少卿邢璹子縡善鉷因焊亦交縡十一载四月縡与焊谋引右龙武军万骑烧都门诛执政作难先二日事觉帝召鉷付告牒鉷意焊与縡连故缓其事但督两县尉捕贼贾季隣等至縡与其党持弓刃突出格鬬鉷与国忠继至縡党相语曰勿鬬大夫或白国忠曰贼语阴相谓不可战防高力士以飞龙小儿甲骑四百至斩縡尽禽其党国忠奏鉷与谋帝不信林甫亦为鉷言故帝原焊不问然欲鉷请焊罪使国忠讽之鉷不忍帝怒而陈希烈极言鉷大逆当诛有诏讯鉷狱具诏焊杖死鉷赐死三卫厨侍御史裴冕请国忠以其尸归敛葬之诸子悉诛家属徙逺方有司籍第舍数日不能徧至以寳钿为井干引泉激霤号自雨亭其奢侈类如此鉷兄钖见诸弟贵盛不肯仕鉷彊之为太子仆至是贬东区尉死于道时人伤焉初鉷附杨慎矜以贵已而佐林甫陷慎矜覆其家凡五年而鉷亦族矣





</div>
    <div class="pagination">
<a href="钦定续通志_page165.html">上一页</a><span>...</span><a href="钦定续通志_page161.html">161</a><a href="钦定续通志_page162.html">162</a><a href="钦定续通志_page163.html">163</a><a href="钦定续通志_page164.html">164</a><a href="钦定续通志_page165.html">165</a><span class="current-page">166</span><a href="钦定续通志_page167.html">167</a><a href="钦定续通志_page168.html">168</a><a href="钦定续通志_page169.html">169</a><a href="钦定续通志_page170.html">170</a><a href="钦定续通志_page171.html">171</a><span>...</span><a href="钦定续通志_page167.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
