<!DOCTYPE html>
<html>
<head>
    <meta charset="UTF-8">
    <title>明实录太祖实录 - 第 78 页/共 121 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太祖实录 - 第 78 页/共 121 页</h1>
    <div class="content">　　○戊子遣使赐长河西千户若剌等九十七人绵布各二匹
　　○赐思南宣慰使司佥事党宗仁等五十人绮钞有差以征南有功也
　　○颍川卫指挥佥事姜信征南战殁遣官谕祭优给其家
　　○己丑以户部试尚书栗恕为福建布政使司左参政
　　○礼部言应天卫千户王兴飞熊卫千户张德祥符卫千户田茂金吾卫千户张勇皆以征云南战殁宜循例赡给其家从之仍诏加赠其官
　　○河南府宜阳县民吴军儿作乱县耆民崔鹏举率众擒之事闻而鹏举以疾卒乃擢其子忠为黑石渡巡检赐冠带袭衣鞍马钞锭
　　○增设翰林院尚书博士二人秩从八品以儒士饶仲恭张庸为之命仲恭于潭王府说书庸于鲁王府说书
　　○庚寅伏日祭  孝慈皇后陵○命制国子监祭服
　　○上谕礼部臣曰曩者发兵征云南朕悯其劳若出师临阵皆有赏赉比者将士还京论功行赏士卒已令五军十卫验名给之近闻有赏不及格者或所司有欺蔽者致使窃议于外尔礼部即榜谕诸军或受赏不及格与有劳而不及赏者皆许陈诉验实赏之
　　○甲午  上谕礼部臣曰近命制大成乐器将以颁天下学校俾诸生习之以祀孔子朕思古人之乐所以防民欲后世之乐所以纵民欲其故何也古乐之诗章和而正后世之歌词淫以夸古之律吕协天地自然之气后之律吕出人为智巧之私天时与地气不审人声与乐音不比故虽以古之诗章用古之器数亦乖戾而不合陵犯而不伦矣手击之而不得于心口歌之而非出于志人与乐判然为二而欲以格天地感鬼神岂不难哉然其流已久救之甚难卿等宜究心于此俾乐成而颁之诸生得以肄习庶几可以复古人之意
　　○乙未睢州巴河决
　　○是月升岳州卫指挥佥事曹奉为黄州卫指挥同知
　　大明太祖圣神文武钦明启运俊德成功统天大孝高皇帝实录卷之一百六十二


太祖高皇帝实录卷之一百六十三
　　洪武十七年秋七月丁酉朔
　　○戊戌敕内官毋预外事凡诸司毋与内官监文移往来  上谓侍臣曰为政必先谨内外之防绝党比之私庶得朝廷清明纪纲振肃前代人君不鉴于此纵宦寺与外臣交通觇视动静夤缘为奸假窃威权以乱国家其为害非细故也间有发奋欲去之者势不得行反受其祸延及善类汉唐之事深可叹也夫仁者治于未乱知者见于未形朕为此禁所以戒未然耳
　　○命赐京卫士卒柴薪人月给一百斤
　　○建朝天宫其地即吴治城晋西州故址南宋时始置总明观唐建紫极宫宋真宗大中祥符间改祥符宫寻改天庆观元元贞时改玄妙观文宗时又改永寿宫至是重建赐名朝天宫设道录司于内○上御东阁翰林待诏朱善等侍  上曰人君能以天下之好恶为好恶则公以天下之智识为智识则明又曰人之常情多矜已能好言人过君子则不然扬人之善不矜己之善贷人之过不贷己之过又曰万事不可以耳目察惟虚心以应之万方不可以智力服惟诚心以待之善等顿首称善
　　○以国子生唐伯敬等六十三人为给事中郭恭等三人为承敕郎淩允等四人为中书舍人
　　○己亥以徐允恭署左军都督府事月给禄米二十石允恭太傅魏国公达之长子也
　　○癸卯晓太白犯天樽
　　○诏追赠神策卫副千户周安为明威将军指挥佥事安以从征云南溺死于东川故也
　　○甲辰夜太阴犯氐宿
　　○乙巳诏赐征南将校米公侯人一千五百石都督人一千石指挥人五百石千户卫镇抚人三百石百户所镇抚人二百石已故而有子孙承袭及有父母妻女者皆给之
　　○诏赠故西安中护卫指挥佥事罗晟官先是晟以致仕受命署曲靖府事蛮寇攻城晟率众力战死之乃诏加三等追赠厚给其家
　　○丙午  上谕吏部臣曰近郡县荐举多冒滥诸司考课殿最亦多失实其申谕之凡贤才必由乡举里选择其德行著称众论所推者贡之考核官员称职与否务从至公岁终来朝具实以闻违者罪之
　　○制钦天监观星盘
　　○丁未河南吏人上书言利民事所言卑陋又多摭拾陈言  上谓群臣曰谋国之道习于旧闻者当适时宜狃于近俗者当计远患苟泥古而不通今溺近而忘于远者皆非也故凡政事设施必欲有利于天下可贻于后世不可苟且惟事目前盖国家之事所系非小一令之善为四海之福一令不善有无穷之患不可不慎也
　　○戊申享太庙
　　○己酉命留守卫军士甃后湖城垣凡四百四十三丈
　　○以贵州金石番长官石保子昌袭父职先是石保卒子昌幼以其侄良玉袭职至是良玉谓昌年已长请归其职诏从之
　　○庚戌改云南沾益卫为千户所
　　○夜有大星起自外屏西北行至霹雳没
　　○辛亥以东川土酋宁隆之毋胜古为其府知府
　　○壬子置云南楚雄二府儒学○吏部奏考满官二员绩最当迁  上曰任官之法考课为重唐虞成周之时所以野无遗贤庶绩咸熙者用此道也若百司之职贤否混淆无所惩劝则何以为治故鉴物必资于明镜考人当定以铨衡尔等考核务存至公分别臧否必循名责实其政绩有异者即超擢之庶几贤者在位而人有所劝矣
　　○给狭西山西北平边卫将士皮袄
　　○癸丑北平税课司太使熊斯铭言仕者得禄养亲此人子之所愿也然有道远而不得养其父母者乞令有司给以舟车俾得迎养庶尽人子之情廷议以云南两广四川福建官员家属赴任所者官为给舟车已有定例自今凡一千五百里之外者宜依例给之若任所迎养者宜自备  上曰此勉孝劝廉之道亦宜给之
　　○诏建滁阳王坟享堂
　　○儋州宜伦县黎民唐那虎等作乱海南卫发兵讨之○甲寅遣国子助教杨盘等使安南征粮饷助云南兵食先是  上谓户部臣曰曩为云南数生边衅命将讨之今其地已平悉入编籍然兵多民少粮饷不给朕思安南壤地去临安甚迩彼能坚事大之心当助粮饷以佐兵食户部如  上旨咨谕安南复命盘等往使盘至陈炜即以粮五千石运至临安界之水尾且遗盘以金帛盘却不受
　　○命吏部以天下朝觐官所举属官之廉能及儒士人才之堪用者簿录举主姓名俟任满考其当否并为黜陟其所举仓库官即除人代之
　　○乙卯会川府土官同知冯成遣永昌府判朱成乌蒙军民府知府实哲遣其把事亦马来朝贡马诏赐成等文绮钞布有差
　　○上谕户部臣曰今天下郡县民户以百一十户为里里有长然一里之内贫富异等牧民之官苟非其人则赋役不均而贫弱者受害尔户部其以朕意谕各府州县官凡赋役必验民之丁粮多寡产业厚薄以均其力赋役均则民无怨嗟矣有不奉行役民致贫富不均者罪之
　　○民有与妻忿争而裂其钞者事觉法司以弃毁制书律罪之事闻  上曰彼夫妇一时私忿耳非有意于毁钞也宥之
　　○丙辰辽东都指挥使司送高丽所进马二千匹至京师
　　○皮作局大使许士哲言治道之急者十有四其目曰明赏罚以清官吏问疾苦以安生民均赋役以苏民力严铨选以择贤材拣精卒以杜妄费兴武举以罗英才崇节义以厚风俗明礼乐以教万民立平准以利商贾置常平以惠农民用直臣以任弹紏开言路以通民情灭亡胡之余烬以绝后祸监前代之兴亡以寿国脉伏愿  陛下以此数者时时省察乾乾惕厉慎终如始则天下治安为万世子孙无穷之福矣上善其言
　　○命北平降卒已编入京卫者悉放为民屯田
　　○兵部言金吾等卫银牌先锋朱真等十八人皆战没云南  上命厚恤其家官其子以百户子幼者俟年长授职
　　○丁巳升重庆卫指挥佥事王献为安陆卫指挥同知赐钞六十锭文绮三匹以从征云南有功也
　　○免应天太平镇江宁国府及广德滁和州今年官民田租之半寻又免应天等四府及广德浙西马草
　　○命苏松嘉湖四府以黄金代输今年田租
　　○云南平里军民府知府刀砍遣其子刀思拂来朝贡方物诏赐刀砍等文绮钞锭冠带
　　○诏户部以绵布往贵州命宣慰霭翠易马得马一千三百匹○戊午命廷臣详定合奏事目其琐细者勿以闻时内外诸司多以细务入奏故有是命
　　○己未敕谕延安侯唐胜宗靖宁侯叶昇曰尔等名世之臣前者遣镇辽佐朕尝备谕高丽必数有使至今果然矣然勿为善说所诱勿为华丽所惑岂不见曹魏之将田豫者为护乌九校尉却贿之故况高丽今春使至贿赂京官甚重内有一单云上等人若干中等人若干下等人若干以此观之甚无礼也设使受其赂者少有所知岂不赧哉今尔等知诱而能奏田豫不得独名千古矣辽坏东界鸭绿北接旷塞非多筭不能以御未然尔能筭有余则名彰矣
　　○监察御史唐铎言致治在于任官任官在于得贤宜选德行廉能京官编历郡县访求贤才体察官吏又于见任官内遴选历练老成兼通儒吏名望隆重者俾居布政按察之职庶能镇静一方民安盗息而治化有成矣从之
　　○庚申命刑部虑囚谕之曰今秋暑方盛狱囚不以时决或致疾病阽于死亡轻者误戕其生重者幸以逃法非所以明刑慎狱也其以时决遣毋更淹滞
　　○壬戌盱眙县民有伪造天书献者命诛之
　　○定辽卫卒田帖木儿女佐儿有羙色未嫁军中恶少谋私之一日阚其父出绐以达寇来夜导其母子窜荒野中持女欲污之女义不从急呼其母母来护恶少手刃其母死复以言恐女曰汝从我则生不从即死女骂曰汝杀吾母又欲污我我宁死耳恶少怒乃挥刃伤其颊及身血流满衣终不受辱昏绝仆地乡邻同窜者觉之恶少惧而逃黎明乡邻求得其母尸视女渐苏乃诉于官捕恶少寘于法
　　○景川侯曹震言容羙管勾沿边大旺散毛等洞蛮寇时出劫掠为民害已令施州卫及施南宣抚覃大胜招之如负固不服请于今秋发兵讨之又言西番有名朵甘思曩曰族者去松州计程八日约其众三千余人马二千余匹牛羊以万计屯于劄八草地洮河之西又有思曩日大族其人马尤盛请于来春二三月水冷草木未生牛马饥瘦之时发兵击之可尽获也  上遣使谕震曰以利而动非兵之善宜镇静以俟无轻举也若其不服则以兵讨之
　　○癸亥兴化卫请修理城垣  上曰方秋成未可兴工俟农隙修之
　　○乙丑以  孝慈皇后大祥将及诏制祔庙册宝以檀香为之册文填之以金
　　○秦晋  今上周楚齐六王来朝



　　太祖高皇帝实录卷之一百六十四
　　洪武十七年八月丙寅朔  上谓廷臣曰治天下者不尽人之财使人有余财不尽人之力使人有余力斯二者人皆知之至于不尽人之情使人得以适其情人或未知也夫使人得以适其情者不以吾之所欲而防人之所欲盖求竭吾之所欲者所求必得而所禁必行如此则人有不堪于是求有所不得禁有所不止则下之奉上者其情竭而上之待下者其情疏矣上下之情乖而国欲治者未之有也
　　○开封府河决东月堤自陈桥至陈留横流数十里
　　○丁卯命国子祭酒宋讷释奠于先师孔子
　　○荆州护卫军王保成妻马氏一产三男事闻给赐钱米俾求乳母养之
　　○命建府军卫军士庐舍三千六百六十间○戊辰祭大社大稷
　　○己巳兵部尚书俞纶言五府十卫军士亡故者皆遣人于旧贯取丁补伍间有户绝丁尽而冒取同姓名者或取其同姓之亲者致民被扰不安田里自今乞从有司核实发补府卫不必遣人  上从之令见差者悉召还京
　　○庚午命荣阳侯郑遇春东川侯胡海督金吾等卫造海舟一百八十艘
　　○壬申河决杞县入巴河命户部遣官督所司塞之
　　○平缅宣慰使思伦发遣刀令孟入献方物并上故元所授宣慰司印平缅在西南夷稍远自云南大理越金齿至其地所谓百夷者是也元时常属于缅甸有城郭室屋其人皆楼居地产象马官民皆髡发如僧出入则乘象自前代时未尝通中国元始遣使招谕遂入贡洪武十五年大兵既下云南进取大理金齿平回与金齿壤地相接思伦发闻之惧故遣使朝贡○左佥都御史张文通右佥都御史药理俱以罪降为广西属县丞左佥都御史黄政为县吏
　　○癸酉以通经儒士陈玄为都察院右佥都御史林文为左春坊司经局试正字
　　○乙亥  孝慈皇后大祥奉安神主祔庙  上以牲醴祭奉先殿享太庙毕百官行奉慰礼
　　○丙子  上谕户部曰比者河决开封属邑漂没民居渰浸田亩受害者必众其有被水灾者悉蠲其赋税
　　○改平缅宣慰使司为缅军民宣慰使司仍以思伦发为宣慰使改车里军民府为车里军民宣慰使司以刀砍为宣慰使以亦德为乌蒙军民府知府并赐朝服冠带及织金文绮钞锭
　　○戊寅普安军民府知府实恭遣把事阿居贡马诏赐以绮帛
　　○己卯遣官祀历代帝王　○以达县守御千户成信为成都卫指挥佥事赐文绮二匹帛四匹钞二十五锭以其从征云南有功也
　　○复以任昂为礼部尚部
　　○暹罗斛国遣其臣昭禄李霭观等表贡方物诏赐昭禄等衣钞有差
　　○置广东清远守御千户所
　　○命浙江江西福建三布政使司岁造黑漆角弓二千张
　　○庚辰祭太岁风云雷雨岳镇海渎山川月将城隍诸神
　　○遣官祭旗纛
　　○壬午诏翰林院撰皇伯寿春王墓文仍命工部立石
　　○癸未定考绩法先是监察御史李端言任官宜内外相参以杜权党  上命吏部议行之至是吏部尚书余熂等议三年一考九年通考乃本朝考绩之常法今在外官宜仍旧九年京官以三年为满惟钦天监太医院光禄司等官不入常选其余受任三年曾经考核者各遵前例四品以上黜陟取自  上裁五品以下考核称职无过升二等有公过而私罪轻者升一等有纪录罪至徒流一次本等用二次降一等三次降二等四次降三等五次以上于未入流内用平常无过升一等有公过而私罪轻者本等用凡犯纪录徒流罪者俱于未入流内用其通政使司翰林院尚宝司谏院五军十卫参军府考功监给事中承敕郎中书舍人仪礼司磨勘司判禄司东宫官俱为近侍监察御史乃耳目风纪之司及王府官属俱不入常选任满黜陟取自  上裁如才德出众与谨守官职夙夜奉公特蒙升擢者难以例拘京官有缺则于在外曾经考核称职者对迁为宜  上曰命官固宜内外相参然九年为满无内外之分对迁亦须慎择难为常例临时处置可也
　　○丙戌以州之民户不及三千者皆改为县改者凡三十七州
　　○己丑磨勘司核出河南等布政使司杨州等府州县自洪武十二年至十六年未徵秋粮一万八千四百三十三石及夏税丝绵等物奏请追理诏免之
　　○壬辰夕月
　　○赐建昌卫指挥使月鲁帖木儿家属布绢百匹
　　○重庆卫指挥佥事刘胜征云南被创而还赐织金文绮四匹帛八匹钞六十锭
　　○城施州卫
　　○南昌府丰城县民曾伯敬上言二事一曰内外文武大小之臣清忠报国者宜尊位重禄以劝将来设有小过宜宽宥之以存仁厚以养廉耻一曰有司循弊赋役不均宜以赋税之家编为等第凡有差役定注其名庶可革弊书奏从之
　　○甲午遣官祭历代忠臣蒋子文等五庙○改平缅军民宣慰使司为麓川平缅宣慰使司麓川与平缅连境元时分置为两路以统领其所部至是以思伦发遣使来贡乃命兼统麓川之地故改之
　　○太原卫言山水暴涨冲决城濠堤岸请以军民协力修治其侵及民田者乞除其租许之仍命给钞偿所侵民田
　　○乙未以儒士汪仲鲁为左春坊左司直郎诰曰朕嗣子求善人辅导以成其德岂易云哉夫人固有能言而行不逮者亦有能行而讷于言者盖非言无以达意非行何以取信惟善言不迫故听而不厌善行不亏故近而不狎从出入侍起居能格非而不挠承顾问进讲说在即物以为喻小则以讽大则以戒若积篑土期于成山若导众流期于会海苟非备此曷称厥职兹特授尔仲鲁承务郎左春坊左司直郎尔其输忠效诚陈善闭邪无有所隐斯为美矣仲鲁徽之婺源人以明经辟至京上召诸儒讲论仲鲁讲书之西伯戡黎篇辞旨明畅  上甚嘉之遂授是职
</div>
    <div class="pagination">
<a href="明实录太祖实录_page77.html">上一页</a><span>...</span><a href="明实录太祖实录_page73.html">73</a><a href="明实录太祖实录_page74.html">74</a><a href="明实录太祖实录_page75.html">75</a><a href="明实录太祖实录_page76.html">76</a><a href="明实录太祖实录_page77.html">77</a><span class="current-page">78</span><a href="明实录太祖实录_page79.html">79</a><a href="明实录太祖实录_page80.html">80</a><a href="明实录太祖实录_page81.html">81</a><a href="明实录太祖实录_page82.html">82</a><a href="明实录太祖实录_page83.html">83</a><span>...</span><a href="明实录太祖实录_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
