<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 96 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 96 页/共 523 页</h1>
    <div class="content">○丙申。谕内阁、吏部议处尚书朱圭不能约束轿夫。以致逞凶不法。请将朱圭降二级调用一摺。系属按例办理。朕惟敬胜者吉。古训昭然。朕寅承大宝。于天人交感之际。朝乾夕惕。一以主敬为本。即接待臣工。犹时存敬大臣之念。况人臣奉上。恪恭尽礼。尤当各循止敬之道。不可稍有疏忽。年来屡降谕旨。整饬朝仪。申严门禁。初非欲过示尊崇。实以堂廉之分。本自秩然。近年过于忽略。几不知君臣之辨。若不判以等威。何以为万世子孙臣民法守。朱圭前在上书房行走。小心恭谨。于在书房读书之皇子皇孙。无不一体尽敬。上年内召来京。朕叠施优眷。朱圭亦深以谦抑自持。惟本年夏闲。因彭元瑞在禁城内坠马跌伤。朱圭辄将彭元瑞所乘之轿。唤入西华门舁出。彼时朱圭见彭元瑞坠马昏迷。难以扶掖。又因其轿祇隔数武。遽行唤入。虽一时仓猝。不暇详思。殊不知尺寸禁门。不容稍越。究难辞疏忽之咎。旋经御史周栻劾奏、其言甚正。是以将朱圭交部议处。今朱圭复有轿夫在西阙门禁地酗酒争殴。戳打护军。撅断枪杆之案。即由伊轿夫滋事。而西阙门禁地。仅距西华门咫尺。可见平日恪谨如朱圭者。造次之际。稍不自检。不数月闲遂有此事。未必非默儆其疏忽。转为朱圭之福。此据感应之理而言。非徒神道设教之谓。大小臣工。可不共知凛惕。收敛身心。斯须不忘恭敬乎。部议将朱圭降二级调用。本属咎所应得。惟念朱圭平日为人谨饬。此案祇因约束不严。致挂吏议其轿夫向银库厨役折给饭银。亦属失于查察。朱圭著革去太子少保。不必管理三库事务。仍加恩改为降三级从宽留任。庆桂系同管三库事务之大臣。于折给饭银一节。均有失察处分。其三库事务。亦著不必管理。此旨通谕诸王贝勒贝子公等满汉大臣知之。　　

○予剿办苗匪伤亡云南训导胡芳浦、司狱戈昶、减半祭葬如例。　　

○旌表守正捐躯河南汝州民程珍妻王氏。　　

○丁酉。上御懋勤殿。勾到江西、江苏、情实罪犯。停决江西斩犯二十一人。江苏斩犯十二人。绞犯三人。余九十八人予勾。　　

○旌表守正捐躯湖南衡阳县民鄢国泮妻周氏。　　

○戊戌。上诣雍和宫行礼。火神庙拈香。　　

○补行嘉庆四年大计。江苏、卓异官四员。不谨官三员。年老官一员。有疾官二员。才力不及官一员。浮躁官一员。分别议叙处分如例。　　

○己亥。上御懋勤殿。勾到安徽情实罪犯。停决斩犯十人。绞犯五人。余七十八人予勾。　　

○庚子。谕内阁、向来顺天文乡试及文会试。分左右两翼。请派副都统二员。带领章京等入场弹压。惟办理武乡试会试。并无弹压大员。不足以昭慎重。嗣后武乡试会试届期。著该部不必拘定翼分。亦请派副都统一员。带同章京等、一体入场弹压。至武乡会两试。内场阅卷之主考房考。向虽有回避之例。尚未详尽。著军机大臣会同兵部妥议具奏。　　

○旌恤遇贼捐躯湖北竹山县武生张怀璧民人郭添显等、七十六名口。如例。　　

○辛丑。上诣昭显庙拈香。　　

○谕内阁、本日朱圭等将磨勘顺天乡试各卷进呈。朕详加披阅。内御史辛从益签出策题应磨勘者八条。经覆勘大臣公阅。惟第五问建武年号。辛从益签出宋孝武改元孝建。并无建武年号一条。实系策题书写舛错。其余如神农之货布。黄帝之金刀。各条策题。皆系引用西汪古鉴。有何可议。乃辛从益一一签出。并指为荒谬蒙混。杜撰纰谬。大加批斥。殊属非体。又戴璐名下分得七卷。伊签出六卷。惟白日华一卷。次艺用天地万物犯下应议。其余不过字画错误。无甚关碍。至周廷谨一卷。头场次艺内引用周礼圣义忠和。而戴璐签出中和二字犯下。不惟该生原卷忠字。本与下文无涉。且周礼原文本系忠字。岂戴璐竟未肄业及之耶。此皆有意苛求。殊未平允。前日发榜后。适召见彭元瑞。据称此次顺天乡试。江西士子赴考者。中式一名。江西系属大省。今科取中仅止一人。而辛从益籍隶江西。即将主考策题有心指摘。显系挟私。又闻戴璐之子入场未中。伊奉派磨勘。遂尔吹毛求疵。均非秉公核实之道。况每科乡会试总裁主考房官。及派出磨勘试卷者。皆系科甲出身人员。此次磨勘之员。安知下次不令其入闱校士。而此次总裁主考房官。又安知下次不派令磨勘试卷。设彼此各怀私意。互相报复。成何事体。且衡文者若因磨勘过刻。惧干处分。必有豫为请托、或被人挟制、交通照应之事。于抡才大典。殊有关系。辛从益、戴璐、著彻出磨勘班。并传旨申饬。　　

○又谕、伯麟参奏贪鄙不堪之知府知县等、请革职严审一摺。据称于平阳途次、有太平县乐输军饷王协之侄王濡翰、及尉维模、二户进见、询出平阳府知府缪晋、太平县知县郭明德、委员候选知县潞安府经历陈圣域、均称拮据、向该二户共借银十万两、王濡翰、尉维模、因无现银可借、议立银票送给缪晋、陈圣域、各四万两、又许定借与郭明德银二万两、并未给与银票、该抚当传缪晋等面质俱各不能隐讳、承认属实等语。晋省绅士。乐输军饷。甚属急公可嘉。乃缪晋等遽向太平县捐户王濡翰、尉维模、借贷银十万两。实属贪鄙无耻。并显有藉端勒索等毙。不可不彻底根究。缪晋、郭明德、陈圣域、俱著革职。交伯麟严审定拟具奏。　　

○赐故朝鲜国王李算、谥恭宣。以其世子玜、为朝鲜国王。命署散秩大臣明俊、为正使。内阁学士纳清保、为副使。往封。　　

○壬寅。谕内阁、彭元瑞奏、上年冒昧保举缪晋堪胜道府。请与那彦成一并交部严加议处一摺。固属咎所应得。惟念彭元瑞等、祇看得缪晋才具尚堪外任。亦不能豫料其卑鄙不堪。竟有向所属富户勒借之事。若即加以严议。恐将来部院大臣等、心存顾虑。不肯保举人才。但竟置之不议。亦无以为滥举者戒。彭元瑞、那彦成、俱著加恩改为交部议处。　　

○以刑部右侍郎陆有仁、为陕西巡抚。湖南巡抚祖之望、为刑部右侍郎。河南布政使马慧裕、为湖南巡抚。四川按察使先福、为河南布政使。四川候补道董教增、为按察使。　　

○命陕安镇总兵官庆成、在汉中专办堵剿事宜。暂护陕西巡抚印务。　　

○癸卯。上诣大高殿行礼。时应宫拈香。　　

○谕内阁、胡季堂参奏典史杨道纯、向该督衙门呈递条陈军务奏摺、恳求转奏。实属狂妄。请革职治罪。并将杨道纯奏摺、及原禀进呈。阅摺内所陈、以川楚教匪。叛由被逼。情尚可原。其意竟欲暂缓用兵。专事招抚。殊不知剿抚兼施之法。早经降旨宣谕、不啻至再至三。而逆匪等执迷不悟。尚未尽行解散。现在川陕楚各首逆。经官兵屡次痛剿。蒇功在即。岂有彻兵不办。徒以空言招抚之理。且该典史并欲于贼队中。择其言有可采才堪任用者。量为器使。尤为谬论。杨道纯因上年九月呈递表策。稍有可采。是以加恩赏给官职。交胡季堂委用。此时该员又妄生冀幸。若伊将奏摺于跸路经过地方呈进。或差人赴在京各大臣处赍投。自当照例治罪。今具禀总督恳请代奏、与蓦越控诉者有闲。但一交部议。亦必议以革职。姑念摺内所陈。尚无违悖之处。不过其言断不可行。著从宽免其革职。交胡季堂严加管束。俾以典史终身。遇有应升之缺。不准升用。若杨道纯再有不安本分。妄行条奏之事。必将伊革职从重治罪。决不宽贷。　　

○赈甘肃永昌、武威、镇番、三县、被旱灾民。并蠲缓额赋有差。　　

○甲辰。上御乾清门听政。　　

○以正黄旗汉军副都统阿隆阿、为内阁学士。兼礼部侍郎衔。　　

○丙午。孝慈高皇后忌辰。遣官祭福陵。　　

○谕军机大臣等、台布奏官兵分剿各路窜匪情形。俱经额勒登保长麟先行奏到。台布。已令其前往西宁办事。所有此次来京之贝子齐墨特达巴等、呈诉台费荫。广得。前此查办该处蒙古被贼番抢劫牲口等物。追给不及百分之一。并行文该处蒙古嗣后遇有抢劫之案。不准呈报各款。台布务须悉心秉公查核。如果台费荫广厚前在西宁。于此事竟未查办。全系空言。自应据实参奏、若被抢物件。已为查拏追给。而该贝子因未餍所欲。哓哓渎诉。此风亦不可长。蒙古卡伦。各有地界。其向系官为设卡处所。自应循照旧规。若本系该处蒙古自行设卡地方。即当自为防范。岂有伊等开门揖盗。处处皆藉天朝兵力为之保护游牧之理。且该处蒙古素称穷苦。亦焉能有牲口百万余俱被抢劫。是所控本难尽信。因该蒙古等屡次渎控。辄行更易大臣。亦属非体。著台布查明上年台费荫广厚是否全未查办。如祇系不实不尽。亦当据实陈奏、听候核办。至该蒙古如续有被抢之事。亦不可竟置不问。仍当为之查拏追给。但不得遂其无厌之请方合抚驭外藩之道。台布办理此事。惟当令番子各知震慑。不致再行滋事。而该处蒙古亦诚心悦服。更无控告之事。乃为经理得宜。其台费荫前奏、该贝子等于到京后。有欲恳请迁至阿拉善地方游牧。如不准所请即欲勾结丹噶尔地方回子闹事一节。现在该贝子等所递呈词内。并未提及欲迁游牧。且住京多日。亦并无他说。经朕将该处王贝勒贝子公等俱加赏赉。众心极为感悦。是台费荫前此所奏、自系误听人言。张皇入告。至贸易人谢朝礼。成因不能深悉蒙古语言。听闻不确。以致传述舛错。尚无大过。台布到彼后。如谢朝礼已经唤至。祇须向彼略加询问。即行省释。不必再事苛求。如该处穷苦蒙古。或有尚须酌加抚恤之事。台布当奏闻办理。伊等自必倍加感悦。边圉更可永期宁谧也。　　

○又谕、剿办教匪五载以来。所发饷银不下数千万两。此项饷银。原系供支军营官兵盐菜口粮之需。乃所发帑金。总不敷用。自由承办官员。遇有饷项到省先将例不开销之款。任情支发。转将官兵应领之项拖欠。藉口饷银缺乏。甚至兵丁有因拖欠盐菜口粮。竟致结队潜回者。现在承办各员。虽未必敢如从前滥行支用。但遇有解到饷项。或将本省他项应给之款。先行给付。以致支发军需。转形支绌。此则不知事体之轻重缓急。试思频年在京在外拨给帑项。原为军需而设。则支用亦应以军需为主。如有牵混之处。将来报销时部臣亦必议驳。若地方偶有灾赈。自当专摺奏请。如本年夏闲陕省地方。秋禾被旱。有应行赈济之处。一经台布奏请。于军需拨银七十万两之外。另发去银三十五万两办理赈务。原属两无牵混。断不准将此次所发军需。再于他项动支著传谕各路军营领兵大员。及各督抚等嗣后饷银一项。于拨解到局时。皆当一体遵照。尽供军需之用。至兵丁口粮。单例支大米。前经降旨询问额勒登保。据奏现皆米面兼放。即小米亦堪支食。是经略一路。并不单支大米。各路军营。自应仿照办理。若必欲食大米。则是有意刁难。所有各路领兵大员、及各督抚等、皆应遵照通融筹画。妥为经理。军营既可米面兼放。自易采办。傥再有贻误。或小米面亦竟至缺乏。则承办粮员。咎无可辞。必当严参办理。再各路领兵剿贼管理粮务之员。应随时供应。不得稍有迟误。乃带兵之员。往往藉口粮运不继。以致剿贼不能得力。而承办粮员。亦以军行无定。随时转运维难。并非粮储不足。似此互相推卸。何日始能蒇功。总之各路领兵大员。及地方督抚等、均系同办一事。现在各路贼势已形残败。不过数月即可办竣。当此功收一篑之时。尤为吃紧。在地方官办理军需。固应于军营所到之处。多方设法运送。务期无误。而领兵之员。亦当令该弁兵等随时酌量裹带口粮。即使粮运稍迟。亦不致枵腹从事。庶于剿贼机宜。更有裨益。此系朕指示所及。并非他人条奏。经此次通谕之后。该领兵大员、及各督抚等、务当协力同心。和衷共济。于年内一律办竣。同膺懋赏。不可不倍加奋勉也。　　

○丁未。谕内阁、前据伯麟奏、晋省绅士王协尉维模等、因官兵剿办教匪。大功将届告竣。一切善后赏赉诸事需费。情愿捐银二百一十八万余两。以备凯旋之用。并查从前该省曾因捐输军饷议叙官职。将该绅士等原呈进呈。朕念伊等情词恳切。且有该省捐饷成例。未例阻其报效之忱惟因捐数过多。祇赏收银一百五十万雨。其余仍著伯麟按数发还。将捐输之各绅士咨部议叙。原以该绅士等情殷报效。踊跃急公。于奖励之中。仍寓体恤之意。乃不料晋省府县缪晋、郭明德、陈圣域、竟有向富户王协之侄王濡翰、及尉维模、借贷银十万两之事。实属贪鄙不堪。已降旨将缪晋等革职严审。但恐各省督抚两司等、或因晋省富户乐输军饷。辄思仿照办理。希图见好。而不肖府州县。亦欲怂恿上官。以助饷为名。向百姓借索。假公济私。实难保其必无。现在川陕湖北贼匪。不日荡平。所发帑项。接济各路军需。极为充裕。即督抚等果有具奏富户捐输之事。朕断不准行。然一俟地方官禀报、督抚陈奏后。始行饬禁。而闾阎已不胜其扰。与其惩办于事后。莫若严禁于事前。朕宵旰勤求。于小民生计。刻萦怀抱。总期户有盖藏。人皆乐利。庶几渐臻上理。岂忍令贪官墨吏。藉词扰我良民。著传谕现无军务各省分之督抚等、此后如有奏请捐输者。不但不准所请。必将该督抚治以渎奏之罪。傥府州县有指称百姓乐输。从中渔利者。该督抚查出。即行严参治罪。决不宽贷。　　

○予四川阵亡副将李锡命、王清弼、参将张文贵、伊兰泰、游击陈选、夏钧、阿克东阿、都司何振刚、郑振贵、守备王百龄、董荣、黄起鹍、伍英扬、铁鼎、千总解化龙、许振起、程上德、周世伦、把总崔圣传、梁扬光、张英、陈祖荣、熊应休、林廖荣、外委王增、谭福、赵起云、陕西阵亡守备永虔、把总梁相、外委田守玉、田连、祭葬世职如例。四川阵亡生员郭承域、武生余耀先、祭葬世职。如外委例。兵丁张振等一千四百九十三名、赏恤如例。　　

○上以孟冬时享太庙。自是日始。斋戒三日。　　

○戊申。孝敬宪皇后忌辰。遣官祭泰陵。　　

○密谕张诚基知。朕闻汝近来小心谨慎。持正虚衷。力改前非。深可嘉许。但汝从前办理宁州匪徒一事。颇有冒功邀恩之毙。乡勇中有仗义忘身者。有倾家析产者。未蒙叙功。颇有含怨。不服官长。因此而起。此事已过二年。朕施恩不究汝冒功之咎。汝应作为自行续查出前次曾出力之乡勇头目数人。量予甄叙。以服其心。方为正办。再闻得江西颇有吃斋念佛之徒。若久聚因循。恐滋事端。亦应留心防察。有生事者即行办理。若安静守法。亦勿搜求。朕愿汝常存奉公守法之心。爱民察吏之念。久久不懈。将来为朕宣猷。受福无量。勉之。寻覆奏、当时未将乡勇声请优叙缘由。现即再行详查。酌量请旨办理。至持斋诵经。积习已久。惟严饬地方官留心密查。得旨、以实查办。加以鼓励。则人心平矣。至于吃斋念佛等事。总以聚众不聚众为断。不可妄行查拏。致启胥役勒索。滋成事端。然亦不可姑息。必须委托得人。于事有济。如不得人。宁迟勿办。此等处汝其勉之。　　

○谕内阁、向来各省采买谷石。原应按限补足。以实仓储。然各省收成分数。丰歉不一。亦须分别办理。即如本年四川陕西湖南广西等省。有得雨较迟州县。浙江江西福建等省。所属闲有被水州县。各该处收成未免歉薄。若将仓谷一律采买。转于民食有妨。著通谕各督抚等、除秋收丰稔省分。均当及时买补。报部查核外。其各省内有收成稍减之州县。不妨暂缓采买。俟谷多价贱之时。再行采办。嗣后各省办理买补。均须各按年岁情形。分别查办。以期民食仓储。两无妨碍。将此通谕知之。　　

○己酉。谕内阁、姜晟奏、请将丁忧永绥营副将仙鹤林。在任守制一摺。所奏非是。湖南现非办理务省分。该副将祇系在苗疆留防弹压。并无带兵之事。且该省苗疆地方。不止永绥一处。若遇有丁忧之员。俱以熟手为词。纷纷请留在任守制。成何政体。仙鹤林。著即回籍守制。嗣后寻常无事省分。该督抚不得率行奏留丁忧人员。以符定制。　　

○谕军机大臣等、蓝黄白线等股窜匪。由房县西南一路窜回川境。明亮等未能迅速赶上。痛加歼戮。仍任其逸出楚境。此系明亮等之罪。与姜晟无涉。但贼匪既窜回川。则楚境现已无贼。明亮系专派剿贼之员。早经降旨谕知。如贼匪折回川省。令其追剿入川。明亮自己遵照谕旨。赴川剿办。此时楚省防堵最关紧要。姜晟与倭什布、孙清元、俱当在本境防堵。傥贼匪经德楞泰等分饬镇将迎头截击。亦难保其不又窜回楚境。再徐添德一股。现在平利一带奔窜。经庆溥温承惠等并力剿杀。虽有长龄前往迎截。亦难保其不折而向东。是房、竹、巴东、一带。均应守御。姜晟务当与倭什布、督率所属一律严防。将此传谕知之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之七十五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆五年。庚申。冬。十月。庚戌朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后殡宫。　　

○遣官祭端慧皇太子园寝。　　

○颁嘉庆六年时宪书。　　

○辛亥。谕军机大臣等、此次德楞泰、勒保、分剿刘朝选、汤思蛟、等股贼匪。多有斩获。复会剿赵麻花等。将该逆戳毙。并歼净余匪。实为奋勇可嘉。前据姜晟奏、楚省蓝黄白线贼匪。俱将折回川境。已今明亮跟踪紧剿。此时德楞泰。勒保。在云阳一带。正系折川来路。可与明亮两面夹击。一鼓歼擒。转不必将贼匪截回楚境。再徐添德一股。已窜赴安康、平利、一带。今摺内又称王珊等、欲赴太平接取。可见该首逆。亦有入川之势。并当派委得力镇将。前往迎截。渐次逼入川境。虽川、陕、楚、均关紧要。但贼匪窜至陕楚。必致散漫。不如聚集川境。歼除较易。德楞泰、勒保、不可不知此意。将此谕令知之。　　

○以戳毙首逆赵麻花功。擢四川步兵何有富为千总。　　

○给黑龙江等处霜灾兵丁官屯人等口粮。并免本年应交粮石。缓徵齐齐哈尔、布特哈等处。旧欠粮石。　　

○癸丑。喀尔喀车臣汗桑斋多尔济、缘事革退。以其族子玛哈锡哩、袭爵。　　

○甲寅。上诣凝和庙宣仁庙拈香。　　

○谕内阁、台布奏、查明河南兵丁借支银两一事。系松筠将此项借款。口许赏给兵丁等语。军需银两。丝毫皆关报销。松筠如因各兵辛苦。所借银两。未便查扣。自应据实奏明。候朕降旨加恩。今松筠既未具奏、则系伊自行赏给。岂自动用官项之理。所有河南兵丁前借银五千两。著令松筠赔出。毋庸向各兵查扣。松筠现在伊犁。此项应赔银雨。即令该家属就近措缴。以清官项。　　

○谕军机大臣等、长龄现已带领吉林、黑龙江、官兵。迎赴紫阳、平利、一带。会同庆溥、温承惠等、协剿该处窜匪但吉林黑龙江兵丁。皆系生力劲旅。正宜及锋而用。长龄素未经历行阵。若将此项劲兵。徒事往来奔涉。恐又渐形疲乏。著额勒登保派员迎赴前途。将长龄作为领队大臣。听候额勒登保调派。于剿捕更资得力。至吹扎布等、系巴图鲁侍卫。遇有派委打仗。理应迅速勇往。今不遵调度。绕道迟延。甚属可恶。数年以来。军营大臣等、从未参奏巴图鲁侍卫。额勒登保系吉林人。能不徇情面。秉公参奏。甚属可嘉。吹扎布、著退出乾清门。与定色鼐、均革去巴图鲁名号。降为蓝翎侍卫。留于军营效力赎罪。以观后效。将此传谕知之。　　

○乙卯。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭显佑宫。东岳庙。城隍庙。　　
</div>
    <div class="pagination">
<a href="清实录嘉庆朝实录_page95.html">上一页</a><span>...</span><a href="清实录嘉庆朝实录_page91.html">91</a><a href="清实录嘉庆朝实录_page92.html">92</a><a href="清实录嘉庆朝实录_page93.html">93</a><a href="清实录嘉庆朝实录_page94.html">94</a><a href="清实录嘉庆朝实录_page95.html">95</a><span class="current-page">96</span><a href="清实录嘉庆朝实录_page97.html">97</a><a href="清实录嘉庆朝实录_page98.html">98</a><a href="清实录嘉庆朝实录_page99.html">99</a><a href="清实录嘉庆朝实录_page100.html">100</a><a href="清实录嘉庆朝实录_page101.html">101</a><span>...</span><a href="清实录嘉庆朝实录_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
