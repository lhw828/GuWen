<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 320 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 320 页/共 848 页
  </h1>
  <div class="content">
   ○遣官祭历代帝王庙。　　

○谕军机大臣等、禧恩、耆英、著即回京。所有相度事宜。著敬徵、会同容照、奕纪、详慎履勘。禧恩等所带熟谙堪舆之人。俱著交敬徵等带同相度。将此谕知禧恩、耆英、并谕敬徵、容照、奕纪、知之。　　

○又谕、昨据杨遇春等奏、喀什噶尔、有安集延逆回入卡滋事。并叶尔羌卡外不靖情形。该督亲往肃州。照料调度。所有伊犁、乌噜木齐官兵。已降旨令该将军都统等迅速调派。前往救援。并将乌噜木齐仓贮粮石。赶紧运赴阿克苏。为供亿官兵之用。兹据壁昌等奏、现在贼已扑近旧城。英吉沙尔城垣被围。文报不通。情形危急。又据长清奏、喀什噶尔咨调官兵三百员名。因恐贼匪由树窝子直扑阿克苏。存城兵力单弱。实难周顾。所有此项官兵。著仍留阿克苏防守。毋庸派往。其库车调赴阿克苏绿营兵一百名。业已派员管带前往。惟该处存兵无多。著照常格所请。俟乌噜木齐征兵到境。留驻三百名。以资防守。并著敦良将库车道光十一年经费银八千两。由哈密赶紧拨解库车。以备供支。至壁昌等所请兵饷。已谕令鄂山于甘肃藩库拨解银二十万两。赶紧运至阿克苏。再接运叶尔羌备用。该大臣等当各保守城池。严密防范。以待大兵之至。毋得稍有疏虞。将此由六百里加紧谕知壁昌、常丰、诚端、舒伦保、常德、景昌、长清、常格、并谕令敦良知之。　　

○又谕、前据杨遇春奏、逆回入卡滋事。当降旨令该督驰往肃州驻劄。并令杨芳、胡超、带兵出口。前赴阿克苏相机妥办。本日据壁昌等奏、探明贼势猖獗。大路断截。情形甚为紧急。该督接奉谕旨。著即饬催胡超迅速带兵。即日先行出口。一路迎探情形。赶紧至阿克苏驻劄。与长清相机固守。听候谕旨。不可冒昧前进。致有挫失。是为至要。将此由六百里加紧谕知杨遇春、并谕胡超知之。　　

○又谕、现在逆回入卡滋事。应调集官兵剿办。著福克精阿、挑备吉林官兵一千五百名。富僧德、挑备黑龙江官兵一千五百名。均须精壮。照上次之例。各酌派副都统一员。并谙练带兵官员管带。该将军等务须不动声色。豫先妥密筹备。俟续奉谕旨。再令起程前往。福克精阿本年年班。著毋庸来京。将此由五百里各谕令知之。　　

○又谕、本日降旨令福克精阿、富僧德、挑派吉林黑龙江马队兵。分起前进。该官兵等自骑马匹。长途疲乏。至大淩河应须更换。著瑚松额、奇明保、接奉此旨。即挑备膘壮马匹。在大淩河豫备。俟续奉谕旨。探明吉林、黑龙江、两路官兵。如由该处行走。到时将疲乏之马。照数更换。其该官兵等原骑马匹。即留于大凌河牧厂餧养可也。将此由五百里谕令知之。　　

○又谕、前降旨令将杨遇春咨调兵数。迅速派员带往救援。本日又据壁昌等奏称、现在贼已扑近旧城。甚为危急。玉麟、容安、成格、接奉此旨。著即将调集兵丁。派员饬令迅速带往喀什噶尔。探明扎隆阿现在何处。即到该处并力抵御。不可稍有迟误。至伊犁为新疆重地。该将军等务须严密查察。镇静防守。毋致疏虞。此为至要。将此由六百里加紧各谕令知之。　　

○命密云副都统布勒亨、来京。以盛京兵部侍郎那丹珠、署密云副都统。　　

○以前任山东布政使钟祥、署云南布政使。　　

○辛酉。上御洞明堂。勾到新疆、云南、贵州、广西、情实罪犯。停决新疆斩犯一人。绞犯二人。云南斩犯四人。贵州斩犯十五人。绞犯三人。广西斩犯五人。绞犯一人。余八十二人予勾。　　

○谕内阁、那彦成奏、假照案内官犯庞湘、中途自缢身死等语。所有管解员弁及地方官、著该督查取职名。交部议处。　　

○谕军机大臣等、前降旨令伊犁、乌噜木齐、喀喇沙尔、所属土尔扈特、和硕特、及库车等处。照该参赞等所调兵数。迅速派往救援。并令杨遇春驰赴肃州。督办后路。飞饬胡超领带官兵。先行出口。赶紧至阿克苏。迎探情形进剿。复派哈哴阿、杨芳、带兵一并驰往。本日又据扎隆阿等驰奏、贼势猖獗。系安集延霍罕布噜特勾结。突入卡伦。英吉沙尔军台。亦有夷贼拦阻。截回各城公文。现在调取游击马天锡来城。督率官兵固守等语。该处兵力甚单。贼来仓猝。且恐四面截阻。叶尔羌不能策应。难以久守。著扎隆阿等察看现在情形。如本城各处回子并未摇动。自可婴城固守。傥必须暂退。著即酌量退守。并力抵御。总在该参赞等临机审度。可守则守。可退则退。以待大兵到时。再图进剿。将此由六百里加紧谕令知之。　　

○又谕、据玉麟等奏、喀什噶尔咨报逆夷犯卡。势甚紧急。当即拣派领队大臣额尔古伦、带兵一千名。贵成。带兵一千名。定于八月二十日。先令一起启行。以后间一日行走一起。由冰岭星速前往救援。其喀喇沙尔所属之土尔扈特。和硕特。蒙古官兵。已飞咨萨迎阿速为如数调发。并派曾经出征、能蒙古语之协领奇拉布、由那拉时一路迎赴。带领前进。该处距阿克苏道途较平。可期早到等语。所有此项官兵二千名。业于八月二十日。先后启程。务即飞饬沿途带兵各员。加紧遄行。现在喀什噶尔一带。军台虽断。仍当探听明确。相机前进。能早到一日。即得一日之用。愈速愈好。不可稍有迟误。至所称如再探有紧急情形。即于该将军参赞二人内。酌定一人。带兵前往。此时伊犁地方。一切防守稽查事宜。均关紧要。且领队又带兵前往二人。该将军等均著毋庸前去。又据奏、阿克苏需用粮石。已飞札长清、成格、妥速筹备。就近接济。并知照哈丰阿、亲带乌噜木齐官兵。迅速启程。所办俱是。其经费一项。业经降旨谕陕甘总督。于封贮一百六十余万两内。随时拨解。并据户部奏拨山西等省银一百万两。解赴甘肃备用。所有伊犁一年经费。已谕令鄂山筹拨。迅速解往矣。至伊犁派赴南路换防官兵事宜。著俟来年应需换防之时。再行奏请可也。将此由六百里加紧谕令知之。　　

○又谕、昨叠经降旨。调派各路官兵。迅速前赴阿克苏。计可陆续云集。著胡超等行抵阿克苏。与长清会同商酌。侦探贼情。现在喀什噶尔台路虽有阻隔。然各台贼匪谅亦无多。务须相度机宜。带兵前进。以期廓清台路。直抵喀什噶尔、为保护城池之计。无论何人先到阿克苏。总当从长计议。可进即进。断不可因军台已断。迁延观望。设喀什噶尔尚在支持。亟望救援。若稍耽延。岂不大失事机。至该逆等乌合之众。一闻大兵将至。或即从喀什噶尔纷纷逃窜。其围自解。岂非又计之上者。更可合兵剿捕。迅就肃清。将此由訚里加紧谕知胡超、哈丰阿、长清、额尔古伦、贵成、奇拉布、并谕萨迎阿知之。　　

○又谕、据长清奏、接据叶尔羌咨报。喀什噶尔贼势猖獗。立待官兵救援。叶尔羌迤西军台亦属不靖。现在防范守御。迤东各台。不能兼顾。催调官兵前往等语。所有先后调派官兵叠经降旨。催令迅速前赴阿克苏。计可陆续到彼。阿克苏地方。固属紧要。但祇须酌留兵力。足敷防堵。不可全行留驻。此时喀什噶尔、叶尔羌、待援甚急。当侦探情形。酌量分兵进剿。惟前途军台已断。征兵前进。必须裹粮。著长清将官兵等应带口粮。妥速筹画。以利军行。毋致稍有短绌。将此由六百里加紧谕令知之。　　

○以右春坊右赞善王炳瀛、充日讲起居注官。　　

○以直隶永定河秋汛安澜。予出力州判蒋景旸等、升叙有差。　　

○旌表守正捐躯直隶任邱县民王帼汰妻周氏。　　

○拨直隶司库银。备办来年加培永定河堤埝及新挑引河料物。从总督那彦成请也。　　

○壬戌。谕军机大臣等、据壁昌等奏、派拨弁兵伯克回子等分防要隘。保守城池。并据查探信息之叶尔羌委笔帖式吉禄等、将英吉沙尔逃出民人都隆阿、押赴到城。供称闻喀什噶尔贼势甚众。已经打仗四次。英吉沙尔迤西五十里。有贼匪一千多人。又据出卡探信回子莫洛黑雅斯、迈玛散、二人声称、行至黑色塔克布噜特游牧地方。查看众布噜特神色傲慢。不似往常。传闻霍罕有巴图鲁爱散。带领马队安集延等前往喀什噶尔打仗。并闻色哷库勒地方。亦有霍罕安集延人马前去等语。壁昌等因叶尔羌卡外、亦有不靖情形。派拨弁兵防守。并传集本城回众。剀切晓谕。分派各要隘驻劄。均踊跃前往。同力堵御。保守城池。所办甚好。所有调派各处官兵。已屡次降旨。严催加紧遄行。计可速到。现在叶尔羌东路军台。文报尚通。必须防守周密。壁昌等当激励兵回。加意堵御。并随时侦探贼情。以待大兵到时。及早进剿。迅就肃清。将此由六百里谕知壁昌、常丰、并谕诚端知之。　　

○又谕、据常德等奏、探得乌什所属巴什雅哈玛卡外松塔石地方。潜来面生可疑之布噜特。约有四五十人。盘踞数日。复行散去。该处西通喀什噶尔边外各布噜特爱曼。恐系霍罕安集延勾结贼匪。潜来窥伺。并接长清札称、喀什噶尔五品伯克阿纳雅特、绕路至阿克苏。据称贼匪有从小路窜赴乌什之信。已严饬妥弁昼夜巡卡。以壮声威。并派拨回子四百名。协同官兵分守军台卡伦等处。尚属周密等语。乌什地方。西通喀什噶尔边外各布噜特爱曼。现闻贼匪有从小路窜赴乌什之信。各卡伦要隘处所。必须严密稽查。认真防范。其乌什至阿克苏一带军台。尤须加意防守。所有调派各路官兵。已屡次降旨。饬催迅速前进。计可陆续行抵阿克苏。相机进剿。该大臣等当随时侦探贼情。激励兵回。小心固守。毋得稍有疏虞。将此由六百里谕令知之。　　

○命江苏巡抚卢坤来京陛见。　　

○以前任湖南巡抚康绍镛、为光禄寺卿。　　

○赏镶红旗蒙古都统哈哴阿前往新疆治装银一百两。　　

○癸亥。谕内阁、蒋攸铦等奏、查明关税缺额情形一摺。前经降旨。令各省督抚将历年关税缺额。及间有缺额各关。就近详查具奏。兹据蒋攸铦等查明。除龙江西新关税。近年有嬴无绌外。其淮安扬州浒墅三关。应徵税课。递年均有亏短。而淮安关为尤甚。该监督及管关道员、经徵税额。若不认真稽查。一任奸商偷漏。丁役卖放。诸弊丛生。尚复成何事体。著责成该监督道员等时加查察。如有前项情弊。即行从严惩创。并明定章程。妥为办理。以期课税充裕。毋得日久懈弛。仍致有名无实。并著该督抚随时访查。如该监督道员等不能认真妥办。即据实参处。毋稍徇隐。　　

○谕军机大臣等、本日已有旨将恒泰补授工苏常州府知府。惟该员前因应补淮安府知府。据该督等奏、查明淮安地方紧要。非初任人员所宜。请将该员留于江苏差委。另行奏补。现在恒泰所补常州府。统辖八县。系兼四要缺。并有督办水利事宜。著陶澍留心察看。如不能胜任。据实具奏。毋稍姑容。将此谕令知之。　　

○又谕、玉麟等奏、南路贼情。待援甚急。所有调派各处官兵。已屡次降旨。严催驰赴阿克苏。计可迅速到彼。兹该将军等复于前派二千官兵之外。添派惠远城、巴燕岱、两满洲营。锡伯、索伦、察哈尔、额鲁特、四营。及绿营官三十员。兵一千名。并檄调库尔喀喇乌苏及精河两处游牧之土尔扈特王贝勒等。令其拣派精兵一千名。又召募乡勇、酌派民遣一千名。并拣派得力文武员弁。均由容安带往阿克苏防堵。昨该将军等请酌定一人。带兵前往。朕因伊犁地方紧要。谕令均毋庸前去。兹因南路情形紧急。添派援兵。著容安即督率前进。赶紧驰赴阿克苏。会同长清相机妥办。本日已有旨。令福克精阿等、先调吉林黑龙江精兵二千名。迅速启程。其陕甘官兵。已谕令杨遇春于该二省提镇各标。酌量添派官兵驰往。以壮声援。又据奏、布噜特比鄂勒吉拜禀称、霍罕与汰劣克等谋逆情形。不顾与其同类结仇。南属恭顺。著俟其到城。详询确实。即传旨酌加赏赉。并赏给顶翎。以示鼓励。至伊犁为边疆重地。一切防守调度事宜。该将军当加意妥办。用副委任。将此由六百里加紧谕令知之。　　

○又谕、成格奏、派兵迅赴南路救援。并拨饷接济一摺。昨因逆回入卡滋事。贼势猖獗。乌噜木齐相距喀什噶尔。叶尔羌等处较近。当已降旨令哈丰阿带兵赴援。业令成格将该处粮石。迅速运赴阿克苏应用。兹据奏已挑派绿营官兵二千二百石。满洲营官兵八百名。交提督哈丰阿、带领协领乌珍泰等分起前进。并于巴里坤古城两处。酌派满洲官兵五百名。咨调库尔喀喇乌苏领队大臣查隆阿、管带骣往救援。官兵早到一日。即得一日之用。该都统即飞饬带兵各员。加紧遄行。所有乌噜木齐提督印务。即著成格兼署。库尔喀喇乌苏领队印务。著协领都伦布前往署理。军行粮饷军火。尤关紧要。喀喇沙尔咨调银五万两。著即转饬迪化州。于该处商民内、汇兑银三万两。迅速派员解往。此项银两。已降旨令署陕甘总督鄂山、俟该商民赴省时。如数给领。至喀喇沙尔所调军火及一切锣帐等物。亦著加数备齐。解往应用。另片奏、前任塔尔巴哈台领队大臣德勒格尔桑、蓝翎侍卫德恩、主事职衔双庆、主事职衔改就武职慧□、该四员愿赴军前效力。俱著交哈丰阿带往差委。将此由六百里加紧谕令知之。　　

○又谕、前降旨令杨遇春驰赴肃州督办后路。并照该督请调兵数。令其迅速派往救援。飞饬胡超先行出口。赶赴阿克苏。相机进剿。复派哈哴阿、杨芳、一并驰往。本日据玉麟等驰奏、南路情形紧急。必须厚集兵力。星速进剿。著该督即于陕甘两省各营内。再行酌量添派兵数。拣派带兵官员。一面饬催星速前进。一面奏闻。并饬带兵各员。一路侦探贼情。加紧遄行。不可稍有迟误。将此由六百里加紧谕令知之。　　

○又谕、前据玉麟奏喀什噶尔逆夷犯卡。势甚紧急。已饬领队大臣额尔古伦等带兵前往。并飞咨提督哈丰阿、管领乌噜木齐官兵救援。当降旨令玉麟、容安、均在伊犁严密防范。无庸前往。本日又据奏、容安已督兵前进。自已加紧遄行。与哈丰阿先后抵阿克苏。会同长清相机妥办。惟是一切防守进剿事宜。务须和衷商搉。不可各执己见。致有疏虞。将此由六百里加紧各谕令知之。　　

○又谕、壁昌等奏、防堵要隘。并和阗办理堵御情形一摺。叶尔羌各要隘卡伦。经该大臣等派员分路各带兵回。设法防堵。其阿克苏援兵三百名。现留叶尔羌驻劄。以资堵御。布置尚为周密。该大臣等当激励兵回。固守城池。以待大兵到时。会合进剿。毋得过事张皇。致令人心摇惑。将此由六百里加紧谕知壁昌、常丰、并谕诚端知之。　　

○又谕、萨迎阿奏、喀什噶尔贼势猖獗。接准扎隆阿咨调各处官兵救援。并阿克苏存城官兵。不敷防守。飞咨各处官兵情形。当即飞驰前往土尔扈特和硕特、两游牧传知。旋据土尔扈特汗策登多尔济、挑选精壮阿勒巴图一千名。恳请亲自带领报效。和硕特贝子车丹多尔济。称拣选二百名。派出台吉鄂勒哲依图管带。俟兵丁调齐。即派定夷回处章京富伦布、随带笔帖式弁兵等。会同汗策登多尔济、贝子巴勒丹喇什、台吉章京等。即行带兵起程等语。土尔扈特汗策登多尔济、既愿带兵报效。出于至诚。著准其会同台吉鄂勒哲依图等、前往迅速赴援。其营屯中挑选兵丁一百名。已派游击伊龄阿带领。于八月十九日起程。著照所请、准其马兵每名借给银十两。步守兵每名借给银六两。官弁每员借给盘费银两。并支给路行盐粮。携带军械等项。前往协助。又另片奏、布古尔阿奇木伯克迈玛底敏、曾经报效。已札调回城。赴布古尔弹压回众。再此次派出绿营蒙古官兵等、应支盐菜口粮等项。现存经费。不敷供支。现有解送乌什经费银一万一千四百余两。准其截留四千两支发。以应急需。又另片奏、土尔扈特所属阿勒巴图等、一时实难凑集。现据汗递派出随征贝子扎萨克台吉各章京等名单。共三十八员。阿勒巴图一千八十名。著俟策登多尔济到城。即令台吉鄂勒哲依图、会齐起程。并届期移咨长清、如蒙古兵到阿克苏。务须斟酌。或随伊犁满洲兵。或随乌噜木齐满洲兵。一同前进。不可冒昧。将此由六百里加紧谕令知之。　　

○又谕、据穆馨阿等奏、选派官兵起程等语。该大臣等因喀什噶尔咨调官兵。当即挑选精壮马步官兵一百名。派员带往。著即饬催迅速前赴。随同哈丰阿统领进剿。哈密为各路官兵经由之地。需用马匹等项。务须豫为筹备。以资接济。毋得稍有短绌。将此由六百里加紧谕令知之。　　

○又谕、前降旨谕令福克精阿挑备吉林精壮兵一千五百名。富僧德挑备黑龙江精壮兵一千五百名。并挑派谙练带兵官员。候旨调遣。再令起程。本日据玉麟等奏、新疆南路各城。贼情紧急。著该将军等、即各先行挑派精壮兵一千名。各派副都统一员。并酌派得力带兵官员。迅速带领各官兵。乘骑本处马匹。分起启程。饬令赶紧来京。候旨带往。并将启程日期。速行具奏。其余五百名。著仍各行挑备。听候谕旨。将此由六百里加紧各谕令知之。　　

○又谕、前降旨谕令瑚松额、奇明保、挑备膘壮马匹。豫备吉林黑龙江两路官兵更换。现已降旨。令福克精阿。富僧德。各于挑备精壮兵一千五百名内。先行挑派一千名。并各派副都统一员。及得力带兵官员、带领分起启程。著该将军等即将挑备马匹。在大凌河豫备。探明吉林黑龙江官兵到时。将疲乏之马。照数更换。该官兵等原骑马匹。即留于大凌河牧厂餧养。其余吉林黑龙江挑备兵各五百名。现令候旨起程。所有应行更换马匹。著仍豫为挑备。听候谕旨。将此由五百里谕令知之。　　

○江南河道总督张井奏、春初面奉谕旨。令试行锁船逗溜之法。随于回任后。调集各厅船只。在外南厅兵二堡迤上河身最浅六尺之处。排锁船坝一道。按法试行。当锁船束逼。居然刷深尺余。一经移船。仍止六尺。然犹恐试行日浅。未有大效。如常行锁逼。或可见功。因与各道细加筹核。计春间试办一处。已需船七十余只。而自宿南北以下至山海一带。积淤高仰。应行锁逼处。殆难数计。即自御黄坝、至云梯关迤上各工。应设船坝。至少亦须三十余处。需船二千余只。照例约估。除兵夫工食等项外。已需银一百万两。即减半核计。亦需五六十万两。为费至钜。而于治河究无把握。应请停止。以节糜费。从之。　　

○陕西巡抚鄂山奏、宝陕局所存低铜。不敷下卯配铸。请配用高铜。量为调剂。以免停卯。从之。　　

○以盛京兵部侍郎那丹珠、管移居宗室事。　　

○巴里坤镇总兵官德克登额、因病解任。以乌噜木齐领队大臣果勒明阿、为巴里坤镇总兵官。　　

○赏护军参领拜淩阿、托云保、穆克登保、二等侍卫富伦保、英喜、三等侍卫果英阿、特克津、德珠勒格善、珠勒亨、蓝翎侍卫特兴额银、各四十两。护军校永明阿银、三十两。交镶红旗蒙古都统哈哴阿带往新疆。差遣委用。　　

○户部议准、河南巡抚杨国桢疏报、新乡县复种沙压地九顷八十一亩有奇。仍照例升科。从之。　　

○展缓陕西咸宁、长安、临潼、渭南、泾阳、三原、咸阳、醴泉、兴平、高陵、华、大荔、蒲城、乾、武功、十五州县节年歉收旧欠仓粮。　　

○甲子。谕内阁、前据孙尔准奏、请严定改用外海水师人员之例。当交军机大臣、会同兵部议奏、兹据奏、改用水师人员。向例与应升降调候补人员。相间轮用。改用人数。不敌三项之多。得缺难易迥殊。嗣后著准其补用应题二缺后。轮补改用水师一人。其豫保人员。仍照旧例办理。至此项改用人员。是否能收实效。不在历俸之浅深。而在试验之宽严。如果该督抚认真考察。该员等自不得不勤历外洋。习练技艺。即素未谙晓之员。亦知儆畏。不敢滥行呈改。若同涉风涛之险。历俸又显有区分转。不足以昭平允。所有该督请将改用人员。历俸二年方准保题之处。著毋庸议。又该督奏称、改用将弁。一时均不得人。皆因吴改之后。不肯留心学习。经军机大臣等酌拟章程。著照所议。嗣后在京各省武进士武举及候补候选等官。悉照闽粤水师效力之例。毋庸在部呈改。如实有熟谙水性。捦贼立功者。由该督抚保题送部。其外省世职。陆路呈改人员。亦著照此例办理。至业经改用之武进士武举云骑尉等官。即饬令有水师各省督抚严加考察。傥于外海不宜随时甄别。照朦混具呈例议处。以肃洋政而励人材。并著兵部即将各条纂入则例。通行遵照办理。　　

○谕军机大臣等、据那彦成奏、假照案内蔡绳祖之子蔡应联、现经拏获。供称马怀玉于八月间。往淮关养病。与总书谢姓。系属至亲。两次借过银四十两。伊不知谢姓是何名字。马怀玉或在彼藏匿。著陶澍迅速派委妥员。到该总书谢姓家。将马怀玉严密查拏。解京归案审办。毋任闻风远扬。将此谕令知之。　　

○又谕、寄谕盛京将军瑚松额。工部侍郎兼管奉天府府尹富呢扬阿。府尹乌尔恭额。昨因安集延入卡兹事。调派吉林黑龙江官兵。前往协剿。此项官兵经过盛京。所需车马等项。自不能不借资民力。惟地方官承办兵差。往往藉端勒派。吏胥等即从中舞弊。苦累闾阎。不可不严行查禁。此次该二处官兵过境。著该将军等严饬所属。查照成案。妥为办理。不许丝毫扰累。傥办理不善。即将承办之员。据实严参。如有心徇隐。别经发觉。或被人控告。除将承办之地方官从重惩处外。必将该将军等严惩不贷。将此各谕令知之。　　

○直隶总督那彦成奏、请赴军营。得旨、现在尚未得有确信。不必再行渎请。　　

○以故回子郡王衔贝勒哈迪尔子克克色布库、袭爵。　　

○以户部右侍郎宝兴、署都察院左都御史。　　

○以礼部尚书耆英署镶蓝旗汉军都统。　　

○以乾清门侍卫阿保、为乌噜木齐领队大臣。
  </div>
  <div class="pagination">
   <a href="清实录道光朝实录_page319.html">
    上一页
   </a>
   <span>
    ...
   </span>
   <a href="清实录道光朝实录_page315.html">
    315
   </a>
   <a href="清实录道光朝实录_page316.html">
    316
   </a>
   <a href="清实录道光朝实录_page317.html">
    317
   </a>
   <a href="清实录道光朝实录_page318.html">
    318
   </a>
   <a href="清实录道光朝实录_page319.html">
    319
   </a>
   <span class="current-page">
    320
   </span>
   <a href="清实录道光朝实录_page321.html">
    321
   </a>
   <a href="清实录道光朝实录_page322.html">
    322
   </a>
   <a href="清实录道光朝实录_page323.html">
    323
   </a>
   <a href="清实录道光朝实录_page324.html">
    324
   </a>
   <a href="清实录道光朝实录_page325.html">
    325
   </a>
   <span>
    ...
   </span>
   <a href="清实录道光朝实录_page321.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
