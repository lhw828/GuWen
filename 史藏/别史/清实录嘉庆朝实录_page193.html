<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 193 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 193 页/共 523 页
  </h1>
  <div class="content">
   ○调陕西布政使景安为福建布政使。以陕西按察使朱勋。为布政使。调山西按察使敦柱、为陕西按察使。以直隶清河道李鋐、为山西按察使。　　

○是月。河东河道总督李亨特奏、查验黄河各厅工程。所有临黄埽工秸麻料物分贮足数。其暗险段落及长堤无工之处、周密巡防。得旨甚是。总因地制宜。不可拘定险工平工有昔险而今平有昔平而今险。若能化险为平。又能保平不成险。则尽美矣。勉之。又批、敬于中而勤于外。中者心也。外者身也而以公正严明。实力办理。必能永庆安澜矣。勉之。　　

○两江总督铁保奏、总督兼管盐务。向有永丰坝泰坝二处。稽查盐包夹带。每引提公费银二分。归总督衙门因公动用。每年约得银二万两有奇。历任督臣、或于偶被偏灾时捐办煮赈。于此内提用。批、应积存些须、办理急赈为是。又奏、前项引费。系属外销之项。并无定款。与其日久混淆。不若酌定章程。以收实用。请以八千两给三省兵丁差费。禁止扣饷。五千两贮备海口缉匪添给口粮。并免扣武职养廉。三千两酌添各府书院膏火、并地方紧要公用。余项仍留为总督衙门阅兵防汛办公之用。批、固系好事。若有不肖营弁。仍扣兵饷。断不可恕。从严办理。江宁、苏州、耳目较近。易于查核安徽、江西鞭长莫及。恐中饱不肖营弁之私囊。仍属无益耳、又批。且莫定数。试行二三年后再定。营伍固宜体恤。汝之费用颇多。不止此一项。宽余最妙。勿太拘谨。朕不罚大吏养廉、不令自行议罪之故。非惜大吏也。保全大吏之清操。保全小民之性命。汝当知此意。勿忽。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百四十五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十年乙丑。六月。癸丑朔。　　

○甲寅。谕内阁、前因旗人佟澜、色克、舒敏、李庆喜等、传习西洋教。革职交刑部审办。旋据刑部奏称、佟澜等情愿出教。恳请免其治罪。但伊等被惑已久。诚恐一时畏罪。其言未可凭信。当经谕令刑部暂行羁禁。传到伊等家属面加告诫。兹据刑部奏称、传齐佟澜等家属到案、并监提佟澜等当面询问、佥供各自悔悟、情愿合家一齐出教、呈递亲供、并据各该旗查明伊等家内、现已供奉祖先、张贴门神灶神、出具参领佐领切实印结送部等语。佟澜等误习西洋教。经此番训诫之后。自知改悔。情愿合家出教。既属出于至诚。尚属天良未泯。著加恩免其治罪。即行释放。但伊等身任职官。传习邪说。实属有玷官箴。岂可滥膺名器。无庸复还原职。仍交与该旗管束。谕令安分守法。如敢复蹈故辙。私行习教。或与西洋人往来交结。该都统等即行据实奏明。一面锁拏。交刑部加倍治罪。傥该都统等视为具文。不加查察。或徇隐不办。设别经发觉。必将该管之都统、副都统、及参领、佐领等、严加议处。至管理西洋堂事务大臣。亦当留心访查。如佟澜等仍潜赴西洋堂私相传习。即著奏闻办理。傥稍有疏忽。亦治以应得之咎。　　

○旌恤遇贼捐躯陕西郿县民刘春母杨氏等七名口如例。。　　

○旌表守正捐躯直隶武强县民张春寅妻王氏。　　

○户部议准、直隶总督颜检疏报、阜平县、开垦水田一顷二十四亩有奇。照例升科。从之。　　

○以江苏扬州一带水大米贵。浙江春花蚕丝歉收。命截留四川运京米三十万石。分拨平粜。　　

○乙卯。以故礼亲王永恩子昭梿袭爵。　　

○户部议准、直隶总督颜检疏报、宝坻、香河、宛平、天津、怀安、丰润、六县、开垦田一百顷五十二亩有奇。照例升科。从之。　　

○丙辰。上幸静明园。诣龙神庙拈香。　　

○命礼部尚书恭阿拉、为正使。内阁学士瑚素通阿、为副使。持节赍册、晋封贵人钮祜禄氏为如嫔。册文曰、朕惟椒庭翊化。教妇学于六宫。兰殿承辉。备内官于九室。鸾章光贲。翟采荣增。咨尔贵人钮祜禄氏、德著柔嘉。心存敬慎。协彤闱之礼秩。绳矩明衷。茂紫掖之声华。珩琚合度。是用晋封尔为如嫔。锡之册命。尔其玉齍赞洁。式膺蕃祉于璇闱。珠佩宣勤。益励芳规于绮观。钦哉。　　

○丁巳。户部议准、安徽巡抚王汝璧奏、宿州浍河以南、经徵地丁驿站漕项等银、及漕粮米麦归新设南平抚民同知分别徵解。从之。　　

○戊午。命于黑龙潭设坛祈雨。　　

○己未。命嗣后国子监汉祭酒缺。照翰林院詹事府各官升转例。开列请＜闲＞。　　

○庚申。谕内阁、前据裘行＜闲＞奏称、查明直隶省初次清查各属亏短银二十七万有奇、二次清查则一百五十二万余两、皆经奏咨有案、至嘉庆六年以后、又复三次清查、未经奏咨者、已有二百六十四万余两、此后沿至九年为止、其为亏缺又不知凡几等语。阅之殊堪骇异。因命军机大臣、将嘉庆四年十一月闲户部奏核议直隶省清查亏欠摊赔各款时所降谕旨呈览。并查取四年十一月以后历任直隶总督藩司在任年月。开单进呈。各省仓库钱粮。均系国帑。稍有亏缺。即当按律治罪。前此谕令核实清厘。原欲该督抚藩司等、督饬属员速筹弥补。是以嘉庆四年闲、直隶省查明亏欠数目。因念历时既久。人数过多。特降谕旨免其治罪。按照所亏银数。分别给予年限追完。系属格外恩施。该督等接奉以后。自应一面截数。严禁各州县续亏之敝□大。一面将承追银两、依限严催归款。每年将已完未完数目。据实奏闻。划清年月。以期逐渐完结。乃各省清查数目。办理弥补章程。均已陆续陈奏。而直隶自四年冬闲奉旨以后。从未有一字奏及。节经降旨通谕各省督抚、令其督率清厘。毋许属员续有亏挪。不啻至再至三。而颜检历任直隶藩司总督、总未据实入告。每于差次逐日召对。面加垂询。亦未将实在亏短情形。备悉密陈。祇图含糊了事。实则并未上紧查办。颜检好为虚语。意存粉饰。屡经训饬。仍不悛改。一味徇庇属员。因循推诿。以致各该州县无所畏惧。藐法营私。不惟前欠未补。抑且任意续亏。此内不肖之员。甚或买田置产。声色自娱。或加捐升职。或为子弟捐纳职官。侵盗入己。将正项钱粮以完作欠。种种敝□大端。不一而足。今易州一处。亏空正杂款项至十一万余两之多。该督等佯为不知。并不将该知州陈渼及早劾参。任其交代前赴升任。直至接任之徐用书、以另案革职逮问。无人可以担承。又有裘行＜闲＞在彼查办。乃不得不据实陈出。设徐用书尚不败露。颜检必仍缄默姑容。是该省亏短之多。皆由各上司沽名见好、迁延不办所致。若云直隶差务殷繁。则四五六年闲、朕惟恭谒山陵。此外别无临幸处所。地方官有何承办。岂得以赔累藉词。颜检受朕厚恩。全不以帑项为重。袒护劣员。续亏至二百数十万。尚得谓之有良心乎。本日吏部议奏、易州亏空案内处分。将颜检议降四级调用。因本有革职留任之案。无级可降应行革任。此专指易州一案而言。合之通省续亏之数。该督获咎更重。本应革职治罪。姑念颜检平日尚能办事。操守亦尚谨饬。破格施恩。赏给主事衔。在吉地工程处效力。仍带革职留任。八年无过方准开复。瞻柱在藩司任最久。钱粮是其专责。乃于通省亏空。并不详晰核明从前亏缺实数。严切查追。又不截流彻局。年复一年。徒以清查名目。转启属员亏空之门。而款项亦轇轕不清。诸多牵混。实属庸劣无能。废弛已极。今以易州一案。部议革职。尚不足以蔽辜。瞻柱、著革职发往伊犁效力赎罪。傅修久任清河道。易州系其所属。乃于陈渼亏空至十余万。并不早行揭报。著照部议革职。亦令在吉地工程处效力赎罪。至四年以后。陈大文曾任总督。同兴曾任藩司。均在半年以上。于通省仓库钱粮。并不随时查办。亦难辞咎。著交部严加议处。姜晟实任总督。熊枚署任总督。为期均不过数月。且正当嘉庆六年夏闲、该省被水较重之时。未及查办。稍属可原。著交部议处。所有直隶总督员缺。著吴熊光调补。该督到任后。当督同裘行＜闲＞、实力整饬吏治。将各州县亏空数目。彻底查明。通盘筹画。应如何勒限追补、及如何分别著赔之处。妥立章程。核实办理。其延玩不行完缴之员。即严参治罪。并将亏空各州县之该管道府、一并查参。务须力返积习。使属员知所畏惮。以期帑项速归实贮。方为不负委任。其吴熊光未到以前。著熊枚前往暂行署理总督事务。　　

○又谕、本日吏部条奏升选各事宜一摺。内有道府选缺、不准改为在外题调一款。所议是。各省道府员缺、除请旨＜闲＞放外。其由部铨选、及在外题调。皆有定制。岂容纷纷更易。近年各省督抚。不但将府道各缺。具奏请改。即州县＜闲＞缺。亦多改选为题。殊属非是。试思外省多一题调之缺。则部中少一铨选之缺。该督抚祇知为属员设法升转。广为疏通。竟不顾部中需次之员。日形壅滞。若因该地方偶有一二重大之案。甫经办毕。辄称非本省之员不能接手。必须在外题调。则地方要件。所在常有。又岂能因一时一事定其繁＜闲＞。纷纷藉词请改乎。朕于＜闲＞放道府时。遇有应归部选者、即不行＜闲＞放。若督抚等皆欲为本省属员升迁地步。不顾选法。岂不开专擅之渐耶。嗣后除系特旨将选缺改交督抚题调者、该督抚遵行外。其余道府至州县各选缺。均不准改为题调。即实有今昔情形不同、不得不酌量调剂者。亦著于本省题调要缺内酌改＜闲＞缺互换。以符定制。　　

○以兵部尚书邹炳泰、暂署工部尚书。　　

○以广东巡抚百龄、为湖广总督。调广西巡抚孙玉庭、为广东巡抚。以江苏布政使汪日章、为广西巡抚。调山西布政使张师诚、为江苏布政使。以湖南按察使金应琦、为山西布政使。湖南衡永郴桂道史积容、为按察使。　　

○辛酉。上诣山高水长祈雨坛拈香。　　

○谕内阁、本日朕阅馆臣所进宫史续编。内载乾隆四十八年十一月初八日。钦奉皇考高宗纯皇帝圣谕、传谕总管等、嗣后宫内等处傥遇有火烛之事、总管等即行开门放外边王公大臣进内扑救。并著总管等量其相近之门开放。不可著外边人等绕远。如开较远之门。未免迟滞。以后谨记。钦此。仰见皇考慎重宫禁。圣虑周详。训谕昭垂。实为明切。惟思宫卫森严之地。若匆遽之际。总管等自行开门放人进内。漫无稽考。究非体制。嘉庆二年闲、乾清宫失火时、各门洞开、人众嘈杂、即有一汉军披甲、在内潜藏两日。始经查出。实属不成事体。嗣后自万无此意外之灾。但宫廷重地。不得不倍加详慎。将来设偶遇火烛。总当候旨启放何门。谕令何人带人进内扑救。该总管太监等、始遵旨放行。并著管门之大臣官员等、向进内之王公大臣等、询明所带官员等共若干人。至兵役人等进内时、询明系何员管带。人数若干。核对相符。方许放进。勿许闲人溷入。庶人众有可稽考。而禁卫亦昭严肃。著将此旨传谕总管太监等一体钦遵。并著馆臣载入宫史。用垂久远。　　

○谕军机大臣等、那彦成等奏、节次拏获外洋内河及陆路各盗匪、现在分别审办一摺。览奏俱悉。粤东洋匪土匪。勾结为患。日聚日多。皆缘吏治因循。营伍废弛。历任地方大吏。不能督率文武实力整顿。以致积习难返。那彦成、百龄、于到任之后。能悉心讲求。设法董劝。阅其摺内所叙。现在文武各员。在于洋面陆路先后报获者。总计已有三百余名。渐能认真缉捕。所办尚好。孙玉庭现已调补广东巡抚。伊与那彦成、惟当协力和衷。加意整饬。以期海疆日有起色。但此等匪徒一日不清。洋面地方一日不得宁谧。那彦成曾经出师陕甘。剿捕教匪。此时办理之法。即当如前此之带兵搜剿。洋盗以海为薮。较之陆地倍难。总应先截清洋匪陆匪、勿令勾结。先办陆匪。则洋匪不攻而自溃矣。务期根株净绝。勿令稍留余孽。方为不负委任。将此谕令知之。　　

○壬戌。谕内阁、御史苏兆登奏、请将六部郎中候选＜闲＞缺知府各员、分发各省以知府试用一摺。所奏殊不晓事。各部郎中俸满截取知府。该堂官等将平日出色者、保送繁缺。其才具中平者、保送＜闲＞缺。此项人员引见后。例应在部候铨。今该御史请将候选＜闲＞缺知府。分发各省。是＜闲＞缺人员分发后早得补缺。而繁缺人员在部候铨。或转落后。既不足以昭公允。且俸满之员。视＜闲＞缺分发为捷径。势必咸愿保送＜闲＞缺。岂甄核人才之道。该御史以此次三科新进士即用知县者、均经邀恩分发各省。思欲援引比照。乃为此奏。殊不知新进士内之以知县即用者。朕于引见时察其年力才具。较为优裕。即与堪胜繁缺无异。是以特予恩施。早资造就。若候选＜闲＞缺知府。则与新进士之归班铨选无异。岂有因疏通铨选。并将归班进士、一并分发之理乎。况知府一官。责任綦重。外省遇有缺出。该督抚等、或有将本省丞牧等官、熟谙风土民情者。保奏请旨朕每特予准行。原以地方繁要。破格取才。其或遇差委需人之际。经该督抚奏请拣发。朕亦必详加遴选。择其才力较优者、发往差委。遇有相当缺出。即可补用。俾资治理。设如该御史所奏。则此等候选＜闲＞缺人员。分发到省。各督抚因系特旨发往之员。遇有缺出。势不能不先尽题补。而本省练习之员。转不便遽行保奏。于人才必多遏抑。若必俟出有＜闲＞缺。始将补授。则缺分较少。该员等株守省垣。经年累月。支绌转多。曾不如在部候选时之尚有本缺职任。于事又有何益耶。该御史所奏、种种窒碍。揆其立言之意。不过以六部郎中开缺较多。则员外及主事等、均以次早得升补。部员可无壅滞。近于沽名干誉。其事断不可行。苏兆登著交部察议。　　

○两广总督那彦成奏、捕获龙门会匪。赏守备胡佐朝、都司衔。通判王衷等、下部议叙。　　

○改江南提督所辖川沙、吴淞二营。归苏松镇水师总兵兼辖。从总督铁保请也。　　

○以广东顺德协副将洪蕃锵、为碣石镇总兵官。　　

○予四川陕西阵亡都司郑启贵、外委杜镇海、薛文魁、祭葬加等。世职如例。生员吴鸿举、祭葬世职如千总例。生员刘潮辉、马兵王国忠、潘仲秀、王模、祭葬如额外外委例。都司刘胜祥、把总马福、外委赵连城、祭葬世职。生员吕志高、马步兵杜贵等二百七十九名、乡勇王文举等一千一百七十六名。赏恤如例。　　

○予福建出洋淹毙把总林黄生、崔发、外委黄际昌、祭葬世职如例。　　

○旌表守正被戕河南正阳县民李朝士女李氏。　　

○癸亥。上幸万寿山。诣广润祠拈香。　　

○谕内阁、吏部奏、据发往广东差委之魏元煜呈称、伊父自上年腊月患病、至今日甚一日、现未痊可、恳请赏假三月、专心侍奉调理、可否准其给假之处、请旨遵行一摺。魏元煜前于＜闲＞发广东具摺谢恩时。当经召见。即据伊奏称、伊父年老。患病多时。惟因粤东现当需人之际。不敢恳辞。俟稍痊后即行起程。今据呈称伊父病势日甚。迄未痊愈。乞假三月。侍奉调理。本属出于至诚。该员自以伊父衰病之躯。不能远道迎养。因系特蒙恩＜闲＞。未敢陈情。是以暂请给假。情殊可悯。魏元煜、著无庸发往广东。仍令在京供职。俟有御史缺出。该部即行奏补。俾得就近侍养。遂其乌私。以示朕恩施格外至意。　　

○甲子。命嗣后汉御史缺出。吏部将记名以御史用之翰林部属各员。轮班带领引见。　　

○赏广东贵州甲子科乡试年老诸生郭大康等二十五名、举人副榜有差。　　

○予故辅国公明崇、祭葬如例。　　

○乙丑。谕内阁、奇臣奏、综核存仓粮数、请裒多益寡以充仓储一摺。迪化州地方繁庶。为乌噜木齐附郭最要之区。现在存仓额粮。仅有十三万余石。为数未免较少。奇臣既查得昌吉、绥来、及济木萨县丞、呼图璧巡检、四处存仓额粮。俱极充裕。自应酌量改拨。以资调剂。但该四处距州远近不等。车辆载运。需费不赀。著照所请、将该四处仓粮拨出十万石。按照月报市价。在各该处分粜。即将所粜粮价解收道库。饬令迪化州、亦照市价、自来岁秋获后起。分作两年采买。归入州仓定额。永远存贮备用。　　

○四川总督勒保奏、请鼓励军营出力官员。赏还道员石作瑞、按察使衔。知府衔梁敦怀等、升擢有差。　　

○旌表守正被戕江苏崇明县民徐用妻王氏。　　

○丙寅。谕内阁、据兵部汇题议覆盗案等项寻常事件一本。向来吏兵二部、于此等议覆各案。俱归入汇题本内。或十日具题一次。或十五日具题一次。即遇有特旨交议事件。亦并不另本题覆。以致本内胪列案件纷繁。多者篇幅盈尺。少者数百页。朕披览章疏。固不厌繁多。而部中于应办事件积压迟延。久悬案牍。殊非慎重办公之道。即如本内、议叙司钥长舒隆阿、拏获书吏陈瑞华偷盗印册一案。系于三月十六日、经奕绍具奏奉旨特交议叙之件。迄今已阅三月。始据归入汇题案内议覆。实属任意迟缓。试思此等议叙案件。非如议处各案、尚须辗转咨查、致稽时日者可比。阅所议寥寥数行。何难即时议上。且议请将舒隆阿给与纪录一次之处。亦未允协。舒隆阿著改为纪录三次。所有兵部堂官、著交部察议、承办司员、著交部议处。以示惩儆。嗣后吏兵二部、于寻常交议案件。固不得怠缓迟逾。若遇有特旨交议案件。或专摺具奏。或另为一本。及早议覆。不得归入汇题本内并案办理。以致因循延搁。若再有特旨交议归入汇题者。该堂司各员、一并严议。著为令。　　

○兵部左侍郎刘跃云、以年老休致。调礼部右侍郎载联奎、为兵部左侍郎。以内阁学士王绶、为礼部右侍郎。　　

○以甘肃玛纳斯协副将明安、为山西大同镇总兵官。　　

○丁卯。谕军机大臣等、熊枚奏报到省日期、及接办总督本任事务一摺。现在直隶清查一事。最关紧要。熊枚应即督率裘行＜闲＞、详查妥议。酌定章程。奏明办理。直省亏项。积至三百余万之多。本非一朝一夕所致。此时上紧弥补。亦非能刻期促办之事。总在检核周详。划清前后任年月。分别多寡数目。立定限期。量力筹补。期于法在必行。自不难以次清厘归款。若不豫筹办法。徒开列虚单。以一奏塞责。即将多人参革治罪。而帑项终于悬宕无著。仍属有名无实。颜检在直督任内。尚无别项大过。因其意存回护。若不令其离任。恐办理转多掣肘。是以将伊降黜。俾接任者得以彻底清查。今熊枚等更无所庸其粉饰瞻徇。务当尽心筹办。实力整顿。无负委任将此谕令知之。　　

○戊辰。月食。　　

○礼部左侍郎关槐、以病解任。转礼部右侍郎王绶、为左侍郎。以内阁学士万承风、为礼部右侍郎。仍留山东学政任。詹事府少詹事顾德庆、为内阁学士。兼礼部侍郎衔。　　

○补予云南阵亡参将齐齐克、游击陈大定、千总段大伦、外委刘国荣、祭葬加等。世职如例。　　

○予四川陕西阵亡恩骑尉李启功、外委陈宗顺、祭葬世职。兵丁左成祥等十二名、赏恤如例。　　

○己巳。命再于黑龙潭设坛祈雨。
  </div>
  <div class="pagination">
   <a href="清实录嘉庆朝实录_page192.html">
    上一页
   </a>
   <span>
    ...
   </span>
   <a href="清实录嘉庆朝实录_page188.html">
    188
   </a>
   <a href="清实录嘉庆朝实录_page189.html">
    189
   </a>
   <a href="清实录嘉庆朝实录_page190.html">
    190
   </a>
   <a href="清实录嘉庆朝实录_page191.html">
    191
   </a>
   <a href="清实录嘉庆朝实录_page192.html">
    192
   </a>
   <span class="current-page">
    193
   </span>
   <a href="清实录嘉庆朝实录_page194.html">
    194
   </a>
   <a href="清实录嘉庆朝实录_page195.html">
    195
   </a>
   <a href="清实录嘉庆朝实录_page196.html">
    196
   </a>
   <a href="清实录嘉庆朝实录_page197.html">
    197
   </a>
   <a href="清实录嘉庆朝实录_page198.html">
    198
   </a>
   <span>
    ...
   </span>
   <a href="清实录嘉庆朝实录_page194.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
