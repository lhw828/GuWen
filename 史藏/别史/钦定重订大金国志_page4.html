<!DOCTYPE html>
<html>
<head>
    <meta charset="UTF-8">
    <title>钦定重订大金国志 - 第 4 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定重订大金国志 - 第 4 页/共 27 页</h1>
    <div class="content">　　斡里雅布夺郭药师常胜军器甲鞍马散归辽西辽东时宋京城未克两河未取燕云人心未安战争胜负未保而药师反覆之徒存之或为后患故夺其器甲鞍马而散之
　　尼雅满乌绅伊都自太原斡里雅布逹兰栋摩自燕山会于山后避暑议事及秋而还
　　时三大将避暑而宋朝援兵四合竟不能解太原之围
　　五月万戸罗索败种师中军于榆次师中死之【按金史败师中军者乃罗索子和尼此时将兵随其父故此书以为罗索】
　　我师围太原多于潞汾两路拒宋师不谓师中忽由平定出土门去太原无一舎之逺我师惊惶谓自天而下师中既不能乗我不意则当急趋太原薄城而垒与张孝纯王禀之军为表里则我必不敢越太原重兵往拒汾潞由是汾潞之师亦可前进而太原之围必解矣乃师中方以孤军为忧回趋榆次就粮宜乎为我师所袭以致败也【按通鉴纲目师中次平定军乗胜复夀阳榆次等县留屯真定许翰趋使出战师中约姚古及张灏俱进至夀阳之石坑为和尼所袭回趣榆次至杀熊岭战死此书言师中回次榆次就粮而于事之首尾未尝明叙今附识于此又按杀熊岭去太原百里师中之意本欲直趋太原但为金师所扼而不得前耳师中之失在于始之畱屯真定失兵贵神速之义使金师得以邀截而不在于后之回趋榆次也懋昭所论未为切中今并附论之云】
　　尼雅满大起云中路民兵之太原
　　秋尼雅满乌绅伊都自草地归至太原斡里雅布逹兰栋摩自草地归至燕山
　　九月尼雅满克太原宋副总管王禀转运韩总【按通鉴纲目作韩揆】等死之
　　始尼雅满攻太原乆不下乃于城外筑旧城居之号元帅行府已而归云中畱尼楚赫大王攻城至是尼雅满自云中复至乗胜急攻丙寅城破金师尽杀胜捷军帅臣张孝纯被擒继又释而用之副总管王禀负原庙太宗御容赴汾水而死转运韩总以下死者三十六人【按通鉴纲目云三十人】围城凡二百六十日城中军民饿死者十八九至是始破
　　宋下哀痛诏命两河互相救援
　　王禀原系宣抚司统制自童贯弃太原入觐畱禀守太原太原守御禀功居多及至城破禀引疲乏之兵欲出西门无何西门牐板索断不能出时金军已入城仓皇之间士卒劝禀降禀叹曰城陷士无鬭志又且门阻天亾禀也禀岂惜死违天命而负朝廷哉遂赴汾水死
　　宋遣使呉革至军前
　　革以閤门舎人充使见尼雅满庭防不拜责以贪利败约气劲辞直我师相顾动色为追回威胜军等处人马受书以归时宣抚折彦质请于朝急备河南及革对钦宗问割地事革曰金人有吞噬之志【原书作吞箭之誓据宋史呉革传改】乞措置边地起陜西兵马为京城援不复议和钦宗乃遣革陜西勾兵委诸帅臣讲武备仍置四道总管府
　　冬十月斡里雅布克真定府帅臣李邈钤辖刘翊【按宋史及纲目作刘竧】死之
　　先是斡里雅布以三镇未得遂越中山攻真定邈措置乖谬翊率众画夜搏战城上我师初攻北壁翊力拒之至是伪攻东城还薄北城黎明鼓众凭堞而上城破邈被擒翊犹率众巷战知不免缢而死真定之陷也邈已抗节故斡里雅布执归燕山后宰相刘彦宗逼之遂削发为僧示以不仕彦宗闻于尼雅满尼雅满命杀之邈谈笑赴市至死不屈
　　先是宋真定帅刘鞈守御备具人恃以安总管王渊钤辖李质训练士卒数千人皆可用是时真定在河朔最为坚垒宋人以太原危急恐东聮河朔命鞈为宣抚副使领兵五万守辽州以据其险鞈又辟渊质自随乃以李邈代守真定邈新至拙于应变人心未附我师猝至围城不旬日而陷
　　刘彦宗劝斡里雅布试真定儒士取七十二人授以敕命
　　斡里雅布尼雅满以书遣使宋朝责问契丹梁王及伊都蜡书并元割三镇
　　书畧曰乃者差萧仲恭赵伦等赍书报复回日辄受间谍之语隂传搆结之文今差杨天吉王汭为问罪使请速令皇叔越王皇弟郓王【按原书作晖王考徽宗子无封晖王者有郓王楷郓王拱拱早薨此所言必郓王楷也今改】并太宰一员同诣行府赍书陈谢过咎仍据元割三镇既行戒谕并令开门以待
　　先是斡里雅布军既还尼雅满尚畱隆徳宋遣佥书路允迪等以和议之书来上尼雅满遣使求贿时宋勤王之师踵至大臣有轻敌意猥曰吾兵盛如此当与金抗且彼既领肃王过河吾盍畱其使与之相当于是馆其使逾月不遣有都管赵伦者燕人狡狯惧不得归乃诈以情告伴使邢倞曰金国有伊都者领契丹精鋭甚众贰于金人愿归大国可结之以图尼雅满斡里雅布倞遂以闻宋大臣信之即以诏书授倞纳衣巾中仍赐伦等绢各千疋白金千两伦至尼雅满所首以其书献之尼雅满大怒以伦书奏闻于帝帝报云深入攻讨委元帅从长措置尼雅满复提兵南下又麟府折可求来献言夏国之北有大辽天祚梁王与林牙萧太师出榜称金人与南朝奸人约结毁我宗庙今闻南朝天子逊位嗣君明圣如能合击金人立我宗社则当修好如初呉敏以为然乃奏上令致书梁王由河东入麟府为尼雅满防兵所得故金人以为辞【按辽史保大三年天祚帝奔夏萧迪里等刼梁王雅里奔西北部共立为帝未几而卒而逹实林牙自谏天祚出兵不聴即率兵北行至起儿漫称帝是为西辽梁王之立非由逹实而不乆亦卒矣契丹国志言逹实立梁王而相之此书又言梁王与林牙出榜皆出传闻之误】我使至宋礼貌甚倨持其书于钦宗前曰陛下既不割三镇之地又安忍复立契丹之后耶钦宗曰此乃奸人所为也我使请必割三镇要金帛车辂仪物及加金帝徽号钦宗乃卑辞更书深明其非朝廷之罪令王时雍馆之时雍议尽以三镇所入总增嵗币并祖宗内府珍玩悉归二帅且厚犒河东之师我使颇领其説先取犒师绢十万疋以行
　　尼雅满克宋汾泽等州知汾州张克戬等死之
　　初尼雅满既取太原乃纵兵汾晋之间攻下县镇寨垒十数汾虽粮乏兵疲独坚守不降尼雅满聚兵并力攻至逾月又破之知州张克戬等死于难者八人乃东攻太原之夀阳夀阳城小而百姓死守凡三受攻而我师万人竟不能拔乃欲据井陉以困之其始攻也防士三千复与斡里雅布合兵攻平定斡里雅布自真定西之平定军亦防万人至是拔之
　　尼雅满斡里雅布会议平定军再征宋京城
　　时二帅会议再征宋乌绅曰今河东已得太原河北已得真定二者乃两河领袖也乗此之势可先取两河俟两河既定徐取东京未晚今若弃两河先取东京倘有不利则两河非我所有兼太子向到东京不能取之尼雅满谓诸将曰东京国之根本我谓不得东京两河虽得而莫守茍得东京两河不取可自下向时东京不能得者以我不在彼也今若我行得之必矣又舒右手作取物之状曰我今若取东京如运臂取物回首得之矣斡里雅布欣然称善南征之计遂决于是二帅分归本路约会于东京
　　尼雅满畱尼楚赫守太原斡里雅布留硕格韩庆和守真定各率其众南征斡里雅布攻庆源府宋都统王渊遣将韩世忠拒抗又宣抚范讷军五万守滑濬斡里雅布知有备乃由恩州王榆渡趋大名由李固渡济河十一月斡里雅布兵至宋京师屯刘家寺【按金史本纪十一月丙戌宗望至汴】
　　京师危急四方勤王之师至近甸者皆以有诏毋得逼城有妨和议皆尼雅满斡里雅布以和议之説误宋也
　　尼雅满克平阳府又克西京及河阳府
　　尼雅满自泽潞至河阳宋宣抚副使折彦质领兵十二万与之夹河而军签书李回以万骑行视黄河时亦至河上尼雅满曰南兵亦众与之战胜负未可知不若加以虗声遂取战鼓击之逹旦宋师溃散京西提刑许髙河北提刑许亢各提兵防洛口【按原书作路口据宋史改正】亦望风而溃我兵悉渡自河东泽潞官吏多弃城走西道【按原书作两道据宋史改正】都总管王襄与河阳守臣燕瑾【按宋史作燕瑛通鉴纲目作燕英】皆弃城去尼雅满乗胜取河阳及西京
　　闰十一月取宋郑州又取懐州守臣霍安国林渊张彭年【按原书脱张字年字据宋史补】赵士谔【宋史通鉴纲目并作士詝】鼎澧将【原书无此三字据宋史通鉴纲目补】张谌张潜【宋史作于潜通鉴纲目作于潜】沈敦张中行及部队将五百人【宋史通鉴纲目并作五人】皆死之尼雅满遂至宋京师屯青城【金史本纪闰月癸巳宗翰至汴】
　　我师已抵城而宋危矣【按原书此下云惟何防欲率都民巷战闻者争奋由此敛兵不下惟以割地赍金帛和议为説考何防欲巷战在城既破时事见下文又复见于此殊失伦次今删去】
　　丙辰宋京师破
　　自十一月二十五日围城凡四十日是日午时城破时宋京城中不过七万余人有炮五百余座在郊外皆弃不收我师得之反以为用张叔夜提兵入卫凡三万人转战而前其余勤王之师无一至者惟有贷粮之请防盟之説皆为和之説所误也
　　先是有卒郭京者都人盛传其能用六甲法可以生擒尼雅满斡里雅布而何防孙傅与内侍辈尤尊信倾心待之又有刘孝竭等各相募众或称六丁力士或称北斗神兵或称天阙大将大率皆效京所为有识者已危之矣是日郭京等大启宣化门而出去敌不百步天将明京尽令守御人下城独与张叔夜坐宣化门瓮城楼上宋钦宗以亲兵数万自卫俄顷我兵分四隅鼓噪而进前军殱焉后者悉坠河城门急闭京白张叔夜云须自下作法因下城引余兵南遁我兵登城者才数人众皆披靡城遂破王宗楚引殿班下城急呼救驾俄而四面兵至尽皆上城城中大溃里巷强梁乗此作乱
　　尼雅满遣使入城请二帝至军前议和及割地事【宋史本纪辛亥金要亲王出盟】城中子女玉帛宝玩车服器用图书百物括索公私上下俱空辛酉宋钦宗往青城二宿而返宋何防陈过庭与尼雅满斡里雅布相见尼雅满应答琅然斡里雅布唯唯而已初何防唱率都民欲巷战闻者争奋由是我敛兵不下仍为倡讲和议人心稍安
　　时李若水以出使畱我军中尼雅满斡里雅布令若水偕何防归议事若水入见钦宗曰尼雅满止欲得两河地别无他事乃遣防与济王栩来使以请成【按原书不言济王栩使金师而下文乃言防栩回殊为疎漏今据宋史通鉴纲目补正】尼雅满曰自古有南即有北不可相无也今建议期在割地而已防栩回言元帅请与上皇相见上曰我当自往耳
　　十二月癸亥钦宗往青城与尼雅满议和索金一千万锭银二千万锭缣帛如银之数自御马而下在京共七千匹皆归于我
　　宋朝大括金银命戸部尚书梅执礼提举根括而监察御史胡舜陟胡唐老姚舜明王俣副之
　　是嵗宋钦宗靖康元年














　　钦定重订大金国志卷四
　　钦定四库全书
　　钦定重订大金国志卷五
　　纪年
　　太宗文烈皇帝三
　　【丁未】天会五年春正月宋亲王二人来军前贺正
　　尼雅满遣使入朝贺正颇不为礼
　　庚子宋钦宗复如青城二月宋太上帝后及皇后皇太子亲王妃嫔皆如金营【按原书作皆挈而北考宋二帝北行在四月间不当遽言于此今改正】
　　尼雅满连遣人入城请宋帝车驾军前议事且赍帝所下诏书曰今已破汴二主不可复居宜于族中别立一人以为宋国主仍去帝后号但称宋王庚子钦宗复如青城【按宋钦宗再如金师在靖康二年正月庚子金史宋史通鉴纲目俱同是月辛卯朔庚子乃十日也原书既言庚子钦宗复如青城而其分注又云正月十一日尼雅满遣人入城请车驾军前议事二十九日又遣使请车驾出城二月十一日钦宗车驾出幸金营葢由杂采诸书未及审覈故致上下抵牾而以出降为幸金营尤为失实今并改正】百姓数万人阻扼车驾曰陛下断不可出恐既出后事在不测皆号泣不放行钦宗亦泣下范琼按剑怒曰皇帝本为两国生灵屈已求和今幸金营旦去暮即返矣若不使车驾出城汝等亦无生理百姓大怒争投瓦砾以击之琼以剑杀死攀辂之人数辈而去至军营尼雅满坐宋主西向使左右以诏书示之谕以别立贤君之意二月尼雅满遣二人持书一诣太上皇一诣钦宗前曰今日北国皇帝已有施行事件请车驾诣军前聴候尼雅满坐而言曰今北国皇帝不从汝请别立异姓为主使人拥宋主降自北道至一室以兵刃守之天明有人呼宋主出曰太上至矣宋主视之见戎衣数十人引太上由傍门小道而去皇族后妃诸王累累至军中日夜不止太上与钦宗各居一室后妃诸王皆不得相见十六日尼雅满坐帐中使人拥二帝至陛下宣诏曰宜择立异姓以代宋后仍令赵某父子前来燕京令元帅府差人津遣是日以青袍易二帝衣服以常妇之服易二后之服时惟李若水抱持大呼曰帝号不可去龙章不可褫若水惟有死而已【按原书此下有呉革结众欲刼还二帝为范琼诱杀之三句考呉革被杀事在三月中复见于此今删正】十七日尼雅满使骑吏持书示钦宗及太上曰元帅今遣汝趋燕京朝皇帝已召康王至军前同去南朝以张邦昌为帝国号大楚矣夏四月二帝北迁【按原书云十八日率驾北行考宋史及通鉴纲目宋二帝北行在四月庚申朔以此书楚国张邦昌录证之亦合此又以为二月十八日殊为舛误又二帝已降　尚称车驾亦为失实今并改正】六月二十三日安肃军传诏令往云州聴候指挥
　　李若水王履死之
　　吏部侍郎李若水之出使也修武郎王履副之若水至军前骂声不絶絶粒不食尼雅满怒囚之若水母张氏闻变哭且言曰吾子死难必矣至是尼雅满再召若水若水厯数失信五事肆骂不已尼雅满大怒即圜丘下敲杀之若水将死奋骂愈厉军中相谓曰大辽之破死义者十数今南朝惟李侍郎一人而已王履临被杀时略无惧色且歌诗其末章云矫首问天兮天卒无言忠臣効死兮死亦何人闻而悲之
　　刘鞈徐揆死于金营
　　刘鞈守真定有威名金人欲用之鞈不可手书片纸遣人遗其子曰忠臣不事二君此予所以死也乃以衣绦自经
　　徐揆本太学生为书以责尼雅满厉声抗论乃被杀【按通鉴纲目刘鞈死在正月徐揆请钦宗还宫被杀在二月中太后太妃未至金营之前也】
　　尼雅满责金银数不足杀宋从臣梅执礼等四人戸部侍郎梅执礼礼部侍郎陈如贤【通鉴纲目作知质】刑部侍郎程振给事中安扶【纲目作安秩宋史通鉴与此同】并坐根括金银不登悉敲杀之御史胡舜陟胡唐老姚舜明王俣但各杖数百于是再括令畱守司差官百员分赴坊巷遍括左谏议大夫洪刍分诣懿亲蕃衍宅遍括
　　三月朔尼雅满以帝命立张邦昌为帝国号大楚邦昌僣位之日风霾日色薄而有晕百官皆惨怛邦昌亦变色然邦昌不御正殿不受常朝不山呼不称圣防与执政侍从坐议必自称名遇我使至则遽易服禁中诸门皆缄锁题以臣邦昌谨封易诏曰手书
　　宋呉革谋起兵范琼诱杀之【按原书此条在立张邦昌为帝之前考通鉴纲目邦昌僣位吴革耻事异姓遂谋起兵今移正】
　　革初募兵后迁居同文馆附者至数万以图迎二帝事泄为范琼所害革至死顔色不变人为泣下
　　宋宗泽大军至东京
　　春三月斡里雅布退夏四月尼雅满退【按原书此下云宋建炎元年宗泽为东京畱守考宋建炎建元在是年五月宗泽为东京畱守在是年六月遽书于此殊无伦次今删正】
　　宋张邦昌手书奉迎元祐太后复居延福宫
　　其防语有曰尚念宋氏之初首崇西宫之礼葢用太祖即位迎周太后西宫故事庚午垂聴政邦昌以太宰退处资善堂邦昌僣位至是凡三十三日
　　甲戌宋张邦昌遣使奉迎康王【按原书云宋张邦昌手书奉迎康王而以元祐太后手书为邦昌之语殊为缪误今据宋史通鉴纲目改正】
　　元祐太后手书告中外曰乃眷贤王越居近服已循羣情之议俾膺神器之归由康邸之旧籓嗣宋朝之大统汉家之厄十世宜光武之中兴献公之子九人惟重耳之尚在兹惟天意夫岂人谋尚期中外之协心同定安危之至计庶臻小愒渐底丕平用敷告于多方其深明于吾意
　　宋张邦昌又率百官上表劝进康王
　　其表畧曰使生灵罹祸以无归虽沟渎自经而何益辄学周勃安刘之计庶几程婴存赵之心邦昌继至伏地请死康王待以客礼且慰抚之
　　夏五月宋康王即帝位于南京改元建炎六月安置张邦昌于潭州寻赐死【按通鉴纲目邦昌以是年九月赐死】
　　宋以宗泽为东京畱守
　　尼雅满由河东归至云中斡里雅布由河北归至燕山约会于山后草地避暑议事斡里雅布病卒
　　干里雅布知宋康王即位张邦昌入觐故防尼雅满于草地议送徽钦还宋尼雅满未之许防斡里雅布打毬冒热以水沃胸背致伤寒而卒议遂中辍时六月二十一日也
　　秋尼雅满自草地归至云中遣杨天吉约夏国同取陜西【按原书此条有评论辞防浅陋今删去】
　　七月宋二帝自云中如燕山府
　　起燕山云中上京东京辽东辽西平州长春八路于诸万戸入取宋两河诸州郡惟左监军逹兰亲围中山宋两河州郡自我师初入以指挥得便宜行事故各据人马以图自固逐路帅司不能调发致无连衡相援故一州既破复攻一州至是以京城失守河北州郡尽为军士作乱害之河东官军多弃城南走两河州郡外无救援内复自乱于是我师乗而取之如俯拾遗物惟中山庆源保莫祁洺冀磁相绛乆而乃克【按通鉴纲目云惟庆源府邢洺冀磁相乆而乃陷不言保莫祁三州考金史太宗纪天防二年九月栋摩取河间大败宋师于莫州逹兰克祁州永宁州保州顺安军皆降则此书兼言保莫祁三州者误也】逹兰亲围中山巨镇守御犹坚于他郡故也
　　安班贝勒舎音摩都元帅病薨和里玛代之【按金史太宗纪天防八年九月安班贝勒都元帅杲薨熈宗纪安班贝勒杲薨太宗意乆未决宗翰宗辅等议以和里玛先帝嫡孙当立相与请于太宗乃从之此书舎音摩之薨于五年又即言和里玛代之皆与史不合】和里玛乃熈宗小名也是时熈宗方童稚帝拟为储嗣故有是除是年冬除鄂勒欢【武元第五子也】为右副元帅代斡里雅布遂自国中至于燕山尼雅满约诸将分征河南鄂勒欢自燕山率众由清沧渡河以征山东
　　尼雅满知张邦昌之废故约诸将分征河南攻山东者鄂勒欢攻西京者尼雅满又除万戸罗索为陜西路先锋都统以万戸萨里罕贝勒副之以攻陜西宋贺师范以陜西兵与我师战于八公原败死
　　尼雅满自云中率众下太行渡河阳再取西京及遣尼楚赫博索彻克穆等以攻汉上
　　时宋郑建雄守河阳翟进扼河清白磊我师不得渡尼雅满乃以重兵屯河阳城北以疑建雄与进隂遣尼楚赫领轻骑九百渡河还攻河阳南城建雄之军遂溃尼雅满得渡首败姚庆军于偃师庆死之西京官吏弃城南走残民开门以降尼雅满遂入西京屯于大内以代州降守嗣本知河南府事且遣尼楚赫前攻汉上尼雅满不自行者时以宗泽守东京恐邀其后故亲自据西京与宗泽相持使汉上之师无后顾之后也
　　罗索自河中由同州韩城县界越河以攻长安
　　时罗索屯河中苏村宋军扼蒲津西岸我师不得渡遂潜从韩城上流一夕履冰而渡直攻长安于是安之众不战而溃
　　是嵗五月以后宋髙宗建炎元年
　　【戊申】天会六年春正月尼楚赫与其弟博索兵二十万下宋邓州【按原书系此条于二月在尼雅满屯西京一条之后今据宋史通鉴纲目移正】
　　帅臣范致虚遁走【按原书作危致虚据宋史及通鉴纲目改正】刘汲死之南阳储峙甚多至是悉为我有并刷邓汝金房凡四州之民以归
　　尼雅满屯西京鄂勒欢取青潍二州而还罗索取长安攻凤翔秦凤等路为张严所败尼雅满闻之将自西京提兵西援罗索行次会陜府闻严已败绩罗索北渡蒲津故尼雅满复取平陆渡河由解梁晋绛以归云中罗索至鳯翔宋守臣刘清臣弃城遁熈河帅张深遣禆将刘惟辅来御惟辅舞槊刺杀哈富大王罗索退走张深更檄张严以兵继进时尼雅满知罗索为张严所袭又闻韩世忠兵至故弃西京分兵亲援罗索且畱乌绅伊都之众以待世忠之至既而严趋鳯翔战五马山下罗索伏兵于五里坡严至伏发死之罗索谋趋泾州又为曲端使呉玠所败尼雅满焚掠西京取平陆渡河由解绛晋汾以归云中罗索自冯翊渡河破潼闗及同华陜于是知延安王庶遣将断河桥又遣将屯龙水峡【按通鉴纲目皆作神水峡】断我归路罗索遂归【按通鉴纲目张严败死在三月罗索为呉玠所败走同华在四月北归在五月此因言罗索事遂终言之尔】
　　三月逹兰克中山府
　　中山自宋靖康末受围至是三年乃克初逹兰围中山宋陈亨伯冒围入城固守逾半年我师不能下至是呼总管欲尽使城中兵出击总管以众寡不敌辞遂斩以徇复呼部将沙振使往振固辞亨伯固遣之振惧潜裹刀入府害亨伯并其家十七人城破我师见其尸曰南朝忠臣也
　　宋翟进复西京【按原书此上二条在乌绅伊都败翟进一条之后前后倒置今据通鉴纲目移正又原书系此条于庚子日考宋史本纪三月庚子宗泽奏河南统制翟进复西京疑庚子乃宗泽奏至之日非进复西京之日也今删去】
　　尼雅满去西京统制翟进提兵数百入洛阳【按原书云范致虚既败翟进提兵数百入洛阳考宋史致虚知京兆府以师出武闗为罗索所败在靖康元年其弃邓州在是年正月与翟进之入西京其事既不相因而其时亦不相及乃合而书之其比事属辞之意殆不可晓考纲目翟进得入洛阳实以尼雅满去西京之故今改正】杀我守臣髙世由
　　夏四月乌绅伊都败翟进于西京复下其城后又败进于文家寺继败韩世忠于永安后涧而归
</div>
    <div class="pagination">
<a href="钦定重订大金国志_page3.html">上一页</a><a href="钦定重订大金国志.html">1</a><a href="钦定重订大金国志_page2.html">2</a><a href="钦定重订大金国志_page3.html">3</a><span class="current-page">4</span><a href="钦定重订大金国志_page5.html">5</a><a href="钦定重订大金国志_page6.html">6</a><a href="钦定重订大金国志_page7.html">7</a><a href="钦定重订大金国志_page8.html">8</a><a href="钦定重订大金国志_page9.html">9</a><span>...</span><a href="钦定重订大金国志_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
