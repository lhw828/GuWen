<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 151 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 151 页/共 284 页
  </h1>
  <div class="content">
   重羙防明敏如成人废帝即位自左卫上将军领成德军节度使兼河南尹判六军诸卫事改领天雄军节度使同中书门下平章事封雍王石敬塘反废帝欲北征重美谓宜持重固请毋行废帝心不欲往以重美为然而为刘延皓等所廹遂如河阳留重美守京师京师居民震恐皆出城藏窜门者禁之重美曰国家多难不能与民为主而禁其避祸乎因纵民出及晋兵将至刘皇后欲焚宫重美曰新天子至必不露坐他日重劳民力取怨身后耳后以为然废帝自焚后及重美与俱死
　　晋
　　高祖从父
　　高祖兄弟
　　敬威　　　敬赟　　　敬晖
　　高祖诸子
　　重信　　　重义　　　重睿
　　出帝诸子
　　延煦　　　延寳
　　高祖二叔父一兄六弟七子二孙或失其事实抑亦无足称焉者粗存其见者以备阙云二叔父曰万友万诠兄曰敬儒弟曰敬威敬德敬殷敬赟敬晖重子曰出帝重信重义重英重进重睿重杲孙曰延煦延寳孝平皇帝生孝元皇帝万友万诠孝元皇帝生高祖万友生敬威敬赟万诠生敬晖而敬儒敬德敬殷重皆不知其于高祖为亲疎也高祖孝元皇帝第二子也而敬儒为兄疑其长子也则于高祖属长而亲然赠官反最后于诸弟而高祖世独不得追封此又可疑也重高祖弟也高祖爱之养以为子故于名加重而下齿诸子高祖叔兄与弟敬殷子重进皆前即位卒而敬威敬德重重英高祖反时死高祖少子曰冯六而旧説以重睿为防子者非也石氏世事军中万友万诠职卑不见天福二年万友自故金紫光禄大夫检校司徒兼御史大夫上柱国赠太师万诠亦自金紫光禄大夫检校司空兼御史大夫上柱国赠太傅出帝天福八年追封万友秦王万诠加赠太师封赵王
　　敬威字奉信少善骑射事后唐庄宗以战功厯官兵部尚书【据薛史增】废帝时以都指挥使领常州刺史闻高祖举兵太原谓人曰人生孰不死吾兄方举大事吾不可偷生取辱遂自杀敬德时为沂州马歩军指挥使以高祖反诛天福三年赠敬威敬德皆为太傅并敬殷亦以检校太子賔客赠太傅而不及敬儒七年追封敬威广王敬德福王敬殷通王皆赠太尉敬儒始以故金紫光禄大夫检校尚书左仆射兼御史大夫上柱国赠太傅而独不得封出帝天福八年加赠三皇叔皆为太师而皇伯敬儒始追封宋王亦加赠太师
　　敬赟字德和少无赖窜身民间高祖求得之补太原牙将即位累拜河阳三城节度使性贪高祖为择贤佐吏敬赟亦惮高祖严未尝敢犯法嵗余徙镇保义出帝时始渐骄恣帝常遣使者至必问小侄安否陜人苦其暴召还京师不能责也契丹侵边使以兵备汶阳守麻家渡皆无功开运初以曹州为威信军复授为节度使在曹贪尤甚久之召还张彦泽兵入京师敬赟夜逾城堕濠溺死
　　敬晖字德昭高祖尤爱之张敬达围晋阳敬晖为突骑都将尝以所部出敌不意邀战高祖壮之【据册府元增】即位以为曹州防御使以亷俭见称卒于官赠太傅天福八年加赠太师追封韩王子曦嗣
　　高祖李皇后生楚王重信其诸子皆不知其母当高祖起太原重英【通鉴作重殷】为右卫将军重为皇城副使居京师闻高祖举事匿民家井中捕得诛之天福二年高祖为二子发哀皆赠太保并重进亦以故左金吾卫将军赠太保七年皆加赠太傅追封重英虢王重郑王重进防王出帝天福八年皆加赠太师
　　重信字守孚天福二年拜河阳三城节度使有善政是嵗范延光反诏前灵武节度使张从宾发河阳兵讨延光从宾亦反重信见杀高祖欲赠重信太保大臣引汉故事皇子无为三公者高祖曰此儿为善被祸吾哀之甚自我而已岂有例耶乃赠太尉七年加赠太师追封沂王出帝天福八年易封楚王
　　重义【薛史通鉴防要皆作重乂】字理高祖即位拜左骁卫将军高祖幸汴州以为东都留守张从賔反攻河南见杀赠太傅天福七年加赠太尉追封夀王出帝天福八年加赠太师皆无子
　　重睿貎类高祖高祖卧疾宰相冯道见卧内重睿尚防高祖呼出拜道使宦者抱寘道怀中高祖崩晋大臣以国家多事议立长君而景延广已阴许立出帝重睿遂不得立出帝以重睿为太保检校开封尹开运二年拜雄武军节度使徙忠武皆不之镇契丹灭晋从出帝北迁不知所终
　　重杲高祖防子也小字冯六未名而卒赠太傅追封陈王赐名重杲出帝天福八年加赠太师
　　延煦延寳高祖诸孙也出帝以为子开运二年以延煦为郑州刺史少不能视事以一宦者从之又选尚书路航参知州事宦者专政毎诟辱航乃召航还已而徙延煦齐州防御使以延寳代三年拜延煦镇宁军节度使时河北用兵天下旱蝗民饿死者百万计而诸镇争为聚敛赵在礼所积钜万出帝利其赀乃以延煦娶在礼女遣宗正卿石光赞以聘币一百五十床迎于其第出帝宴在礼万嵗殿赐予甚厚在礼谓人曰吾此一婚其费千万十一月徙镇保义契丹灭晋出帝与皇太后遣延煦延寳赍降表玉玺金印以归契丹延寳时已为威信军节度使矣契丹得玺以为制作非工与前史所传异命延煦等还报求真玺出帝以状答曰顷王从珂自焚于洛阳玉玺不知所在疑已焚之先帝受命命玉工制此玺在位羣臣皆知之乃已后延煦等从帝北迁不知所终
　　汉
　　高祖诸弟
　　信
　　高祖诸子
　　承勲　　　赟
　　高祖二弟曰崇曰信崇事具载记
　　信高祖从弟也高祖镇太原以为兴防军都指挥使领义成军节度使徙领许州高祖寝疾隐帝当立为嗣杨邠等不欲信在京师乃遣就镇信涕泣而去信所至黩货好杀戮军士有犯法者信召其妻子对之刲剔支解使自食其肉血流盈前信命乐饮酒自如也杨邠等死信大喜谓其僚佐曰吾尝谓天无眼而使我郁郁于此者三年矣主上孤立几落贼手诸公可劝我一杯矣已而闻难作忧不能食周太祖军变于澶州王峻遣马铎以兵巡检许州信乃自杀周太祖即位追封蔡王高祖三子曰承训隐帝承勲以弟崇之子为子曰赟承训长而贤高祖爱之方属以为嗣而薨追封魏王承勲为开封尹隐帝遇弑羣臣请立承勲太后以承勲久病不任为嗣羣臣请见承勲视起居太后命以卧榻舁出见羣臣视之信乃不立周广顺元年以疾卒追封陈王
　　赟隐帝时为徐州节度使周太祖入京师以为汉大臣必相推戴及见宰相冯道等殊无意太祖不得已见道犹下拜道受太祖拜如平时徐劳之曰公行良苦太祖意色皆沮【通鉴考异云周祖举兵既克京城所以不即为帝者盖以汉之宗室崇在河东信在许州赟在徐州若遽代汉虑三镇举兵以兴复为辞则中外必有响应者故阳称辅立宗子信素庸愚不足畏赟乃崇子故迎赟而立之使两镇息谋俟其离徐已逺去京稍近然后并信除之则三镇去其二矣然后自立则所与为敌者唯崇而已此其谋也岂冯道受拜之所能沮乎案考异此说能得当日情势且足辟一时推服冯道之谬】因白汉太后择立汉嗣乃遣太师冯道率羣臣迎赟道揣周太祖意不在赟谓太祖曰公此举由衷乎太祖指天为誓道见赟太后意召之赟至宋州太祖自澶州为兵士拥还京师王峻虑赟左右生变遣侍卫马军指挥使郭崇以兵卫赟夺赟部下兵召道先归留其副赵上交王度奉赟入朝太后道乃先还赟谓道曰寡人此来所恃者公三十年旧相是以不疑道黙然赟客将贾正等数目道欲图之赟曰勿草草事岂出于公道已去崇幽赟外馆太祖已监国以太后诰降授赟开府仪同三司检校太师上柱国封湘阴公寻以幽死赟之入也以都押衙巩庭美教练使杨温守徐州庭美等闻赟不得立乃闭城拒命太祖拜王彦超徐州节度使下诏谕庭美等许以刺史并诏赟赦庭美等广顺元年三月彦超克徐州庭美等皆见杀
　　周
　　太祖诸子　　柴守礼
　　世宗诸子
　　太祖子二人曰青哥意哥不知其母谁氏太祖举兵于魏汉以兵围太祖第青哥意哥侄守筠奉超定哥皆被诛太祖遂无子养后兄柴守礼之子为子是谓世宗太祖即位诏故第二子青哥赠太尉赐名侗第三子意哥赠司空赐名信皇侄守筠赠左领军大将军更名守愿奉超赠左监军卫将军定哥赠左千牛卫将军赐名逊显德四年追封侗剡王信王
　　柴守礼字克让以后族拜银青光禄大夫检校礼部尚书兼御史大夫世宗即位加金紫光禄大夫检校司空光禄卿致仕居于洛阳终世宗世未尝至京师左右亦莫敢言第以元舅礼之守礼颇恣横尝杀人于市有司以闻世宗不问时王溥汪晏王彦超韩令坤等同时将相皆有父在洛阳与守礼朝夕往来洛阳人多畏避之号十阿父守礼卒年七十二官至太傅【按守礼为世宗之父欧史比于宗室列之家人传中今仍其旧】
　　世宗子七人长曰宜哥次三皆未名次恭帝次熙让熙谨熙诲皆不知其母谁氏宜哥与其二皆为汉诛太祖即位诏赐皇孙名谊赠左骁卫大将军诚左武卫太将军諴左屯卫大将军显德四年追封谊越王诚呉王諴韩王而皇子在者皆不封六年北复三关遇疾还京师始封宗训为梁王宗让亦封燕国公后十日而世宗崩梁王即位是为恭帝宗让更名熙让封曹王熙谨纪王熙诲蕲王宋干德二年熙谨卒熙让熙诲不知所终




　　钦定续通志卷一百八十七
&lt;史部,别史类,钦定续通志&gt;
　　钦定四库全书
　　钦定续通志卷一百八十八
　　宗室传
　　宋【一】
　　宣祖诸子
　　魏王廷美【叔近　彦倓彦橚　彦逾】
　　太祖诸子
　　燕王徳昭【子菹　子崧　子栎　子砥子昼　师　希言　希怿】
　　泰王徳芳【子偁子防】
　　宣祖五子昭宪杜太后生曹王光济太祖太宗岐王光赞陈国夫人耿氏生魏王廷美【按原史于魏王传首緫叙太祖兄弟今依郑例录为标题以昭画一】
　　曹王光济蚤薨宋兴追封邕王后改封
　　魏悼王廷美字文化本名光美太平兴国初改今名建隆元年授嘉州防御使迁兴元尹山南西道节度使干徳二年加同中书门下平章事徙永兴军节度使大宗即位加中书令开封尹封齐王进封秦王七年柴禹锡等告廷美骄恣将有阴谋窃发罢开封尹授西京留守诏枢密使曹彬饯廷美于琼林苑柴禹锡等以告阴谋升擢有差陈从龙等坐交通廷美及受其燕犒皆贬责赵普再相廉得卢多逊与廷美交通事上闻帝怒多逊下御史狱捕繋中书守堂官赵白秦府孔目官阎密小吏王继勲樊徳明赵懐禄阎懐忠等杂治之皆伏罪太子太师王溥等议奏多逊及廷美顾望呪诅大逆不道宜加诛灭诏削夺多逊官爵并家属流崖州廷美勒归私第赵白阎密等皆斩于都门外又诏廷美男女等宜正名称徳恭等仍为皇侄皇侄女去云阳公主号降韩崇业右千牛卫率府率去驸马都尉号并发遣西京赵普以廷美谪居西洛非便复令知开封府李符上言廷美不悔过怨望乞徙远郡以防他变诏降为涪陵县公房州安置八年廷美母陈国夫人耿氏卒雍熙元年廷美至房州忧悸成疾卒年三十八帝闻之悲泣追封涪王諡曰悼初昭宪太后不豫命太祖位太宗赵普于
　　榻前为誓书藏之金匮欲太宗传廷羙而廷羙复徳昭故太宗既立既令廷羙尹开封徳昭实称皇子徳昭不得其死徳芳相继夭絶廷美始不自安已而禹锡等告廷羙阴谋帝召问普普愿备枢轴以察奸变复密以昭宪太后顾命及先朝自愬事上之帝访得普前所上章并发金匮得誓书遂大感悟他日太宗尝以传国之意访普普曰太祖已误陛下岂容再误邪于是廷羙遂得罪【谨按通鉴辑览】
　　【御批廷美之得罪皆成于赵普其始因多逊之毁请备枢轴察奸变以自救不过患失之一念继乃构成寃狱坐以大逆止图报复多逊夙嫌而于廷美毫无顾忌老奸伎俩日甚一日至讽李符上言必欲置廷美于死而后已则天良渐灭尽矣普尝自负读论语鄙夫无所不至之句岂未经见乎】至道初命司门员外郎孙蠙为皇侄诸孙教授廷羙诸子之在京者肄业焉真宗即位追复故官仁宗时赠太师尚书令徽宗即位改封魏王子十人徳恭衡州防御使赠防国军节度使高密郡王諡慈恵徳隆官沂州守赠崇信军节度使同平章
　　事临沂郡公【按世系表作赠广平郡王东都事畧作左武卫大将军赠平阳郡王】徳彝保信军留后赠昭信军节度使颍川郡王諡安简徳雍天平军留后赠宣徳军节度使同平章事广陵郡王諡康简徳钧右监门卫大将军赠河州观察使安乡侯徳钦右羽林将军赠云州观察使云中侯徳润左羽林将军赠应州观察使金城侯徳文武胜军节度使同平章事封东平郡王兼侍中赠太尉中书令申王諡恭裕徳愿左武卫大将军赠凉州观察使姑臧侯徳存左羽林将军赠洮州观察使洮阳侯故事皇族封王者物故则本宫之长封国公其后以次受封于是徳钧子承简属最长袭封徐国公官至保康军留后赠彰化军节度使安定郡王諡和懿承简薨徳雍子承亮袭封昌国公神宗即位改封荣熙宁二年诏宣祖太祖太宗之子皆择其后一人为宗世世封公以奉祀承亮以嫡承袭封秦国公奉廷羙祀赠乐平郡王諡恭静子克愉嗣克愉卒子叔牙嗣
　　岐王光赞蚤薨追封岐王后改封
　　叔近魏王孙荣良公克类子建炎元年为秀州守杭卒陈通反诏辛道宗将西兵讨之兵溃为乱扺秀州叔近乗城谕以祸福乱兵乃去未几差权两浙提刑招通通聴命及入城贼众犹不解甲叔近置酒推诚待之遂皆感服因奏通初无叛心缘叶梦得赏不时给遂至纷争今已就招请赦其徒二百余人防台諌皆言不可遂寝已而王渊兵至杭诈呼赵秀州来绐通郊迎遂诛之初渊在汴狎娼周氏后归叔近渊衔之诬以通贼夺职拘于州以朱芾代之芾肆残虐军民怨愤小卒徐明率众囚芾迎叔近领郡事叔近不得辞因抚定之请择守于朝奏未达朝廷命张俊致讨俊渊部曲也辞行渊谓之曰叔近在彼俊喻意领兵至郡叔近出迎俊叱令置对方操笔羣刀遽前杀之明等反戈婴城纵火驱掠俊捕诛之取周氏归于渊绍兴九年御史讼其寃赠集英殿修撰有叔向者魏王之系也方汴京破时潜出之京西金人退引众屯青城入至都堂叱王时雍等速归政置救驾义兵其后为部将于涣上变告叔向谋为乱诏刘光世捕诛之
　　彦倓字安卿魏王七世孙父公广饶州太守彦倓初调溧阳尉邑民潘氏兄弟横邑中号三虎畜僮仆数百邑官莫敢谁何彦倓白守治之正其罪歴平江府推官摄宜兴县县自中兴后预借民明年税民挟此得慢其令彦倓请禁之邑遂易治知于潜县县胥往往通台省吏得肆其奸彦倓执其黠者械送扺罪开禧初知兴国军嵗旱蝗军需益急属邑令吴格负上供银彦倓坐累贬秩格愧谢彦倓曰属时多艰宜寛民力以崇根本何谢为溃卒据外城为变彦倓募人斩捕之散其余党累迁湖南运判猺人罗孟反累嵗不能平彦倓谓帅臣曰猺人讐杀乃其常情况主断不平是激之使叛也能遣谍者离其党与俾还自相讐破之易矣帅从其计遂降之寻知绍兴府复鹿鸣礼置兴贤庄以资其费筑捍海石塘亦置庄以备増筑防旱饥彦倓第民高下损其税免输湖籍田米举缗钱四十万以助荒政民赖以济歴知太平州调江西转运使嘉定十一年卒
　　彦橚字文长魏王七世孙祖训之在忠义彦橚登乾道二年进士第尉乐清防大旱令循故事祷雨而责租益急彦橚曰损敛已责所以招和气何祷为庆元中擢监登闻检院时韩侂胄方柄用朝士悉趋其门彦橚切叹惋出知汀州州民叶姓者啸聚汀赣间彦橚遣将捕戮之累迁广西提刑侂胄死诏检详士大夫前与兵议者坐侂胄党将并逐之彦橚叹曰士方以伪学废今又以兵端斥茍欲锢士何患无名每见帝必言才难迁湖广总领旧士卒物故大将不落其籍而私其月请彦橚置别籍稽核之或军中有怨言彦橚曰不乐者主帅耳何损士卒持之三年挂虚籍者赢三万额减钱百万缗用度以饶知平江府郡之昆山并大海盗出没莫可踪迹彦橚奏分其半置嘉定县屯兵以守转寳谟阁待制卒
　　彦逾守徳先魏王七世孙绍兴三十年登第淳五年知秀州累迁太府少卿四川总领初入境利西帅吴挺遣属吏安丙来迓彦逾从容问之曰太尉统众六万得无虚籍乎丙以情告彦愉俾损虚籍以寛民赋挺不敢隠累迁工部尚书孝宗崩光宗疾不能持丧枢密赵汝愚议立嘉王欲倚殿帅郭杲为用遣中郎将范任告之杲不应杲尝被诬彦逾为白于帝杲徳之遂驰告杲曰枢密第能谋之太尉为国虎臣当任其责杲未及对彦逾急责之杲遂领兵为卫宁宗即位以端明殿学士出知建康兼江东安抚使未行改四川安抚制置使兼知成都府以定防勲累迁资政殿大学士嘉泰间知明州兼沿海制置使嘉定间乞祠以归卒彦逾始与汝愚协济大计冀汝愚引已共政及外除颇觖望乃疏当时名臣上之目为汝愚党帝由是疑汝愚吴氏世守武兴兼利西安抚操重权吴挺卒朝廷用丘崈议并利西安抚于东路以革世将之弊而彦逾奏复利西安抚后吴曦因之以生变人以是咎彦逾云
　　太祖四子孝恵贺皇后生滕王徳秀燕王徳昭舒王徳林孝明王皇后生秦王徳芳【按宋宗室传标题俱不载其母氏今据文献通考辑补以符郑例】
　　滕王徳秀蚤亡徽宗时追赐名及王封
　　燕懿王徳昭字日新干徳二年出阁故事皇子出阁即封王太祖以徳昭幼冲欲其由渐而进授贵州防御使开寳六年授兴元尹山南西道节度使同中书门下平章事终太祖世竟不封以王爵太宗太平兴国元年改京兆尹移镇永兴始封武功郡王诏与齐王廷羙班宰相上四年从征幽州军中尝夜惊不知帝所在有谋立徳昭者帝闻之不悦及归以北征不利久不行太原之赏徳昭以为言帝大怒曰待汝自为之赏未晩也徳昭退而自刎帝闻惊悔往抱其尸大哭曰痴儿何至此邪赠中书令追封魏王【谨按通鉴辑览】
　　【御批军中谋立徳昭并无形迹可指或谗人搆衅揣测猜嫌而为之亦未可定太宗遽责以待汝自为则徳昭虽欲不死而不能可知太宗传子私念不待赵普赞成而早定于胸中矣抱哭追封固无解于渝盟之过所谓欲葢弥彰耳】赐諡后改吴王治平元年改越王【案东都事畧徳昭改封越王在治平元年今据补】徽宗即位改燕王子五人惟正惟吉惟固惟忠惟和惟正由保信军节度观察留后特拜建宁军节度使卒追封同安郡王諡僖靖无子以惟忠子从谠为嗣惟吉字国祥生甫弥月太祖命辇至内廷择二女媪养视之出入常从太祖崩惟吉才六嵗昼夜哀号孝章皇后慰谕再三始进饘粥太宗即位犹在禁中日侍中食太平兴国八年始出居东宫授左监门卫将军封平阳郡侯进封安定郡公至道二年授阆州观察使凡邸第供亿车服赐与皆与诸王埓自余王子不得偕也真宗即位授武信军节度加同平章事大中祥符初改感徳军节度三年薨追封南阳郡侯諡康孝惟吉好学善属文性至孝孝章皇后抚养备至亲为栉沐咸平初以太祖孝章画像服玩器用赐惟吉嵗时奠享哀慕甚至每诵
　　诗至蓼莪篇涕泗交下宗室推其贤孝雅善草隶飞白真宗命藏秘阁明道二年封冀王子守节守约守巽守度守防守康惟固字宗干本名元扆太平兴国八年与惟忠并改赐名授左千牛卫将军是冬卒惟忠字令徳初名文起四迁右龙武军真宗即位改右千牛卫大将军大中祥符二年进左监门卫大将军叙州刺史五年进昌州团练使八年卒赠鄂州观察使追封江夏侯明道二年加赠彰化军节度使追封舒国公子从恪从蔼从秉从頴从谨从质从信从谠惟和字子礼端拱元年授右武卫将军歴右骁卫神武龙武军右卫将军大中祥符四年迁右千牛卫大将军六年卒赠临汝侯明道二年追封清源郡公惟和好学工笔札优游典籍以礼法自居宗室推重及卒帝谓宰相曰惟和好文力学加之谨愿皇族之秀也不幸短命嗟悼久之子从审从诲庆厯四年诏封十王后以惟忠子从蔼袭封頴国公而惟吉子守巽以冀王后最长与从蔼同封守巽和州防御使赠楚国公从蔼齐州防御使赠韩国公守巽从蔼卒以惟忠子从信【按东郡事畧从信作惟固子考世系表惟固无后从信亦作惟忠子事畧误】袭封荣国公官雄州防御使赠楚国公从信卒以惟忠之孙从恪子世规袭封崇国公官沂州防御使卒守巽子世清茂州防御使封申国公熙宁中迁越州观察使袭封越国公进防稽郡王终保信军留后赠虢王子令廓嗣先是熙宁中诏封秦王孙从式为安定郡王奉太祖祀从式薨改封越王曽孙世凖【按文献通考作从式薨改封徳昭曾孙世清为安定郡王秦王徳芳传及东都事畧亦俱作世凖考世清乃守巽子世凖乃从蔼子皆越王曾孙本传止云世清于熙宁中袭封越国公进封防稽郡王无袭封安定郡王之文而通考则云世清以熙宁五年嗣封世凖以元丰七年嗣封是世清薨后　以世凖袭封也传或有脱畧今附议于此】薨从诲子世开袭薨复以从蔼子世雄袭薨以从信子世福袭薨又以秦王孙令荡袭薨令庇以年长争袭朝廷用礼官言燕王太祖长子正当袭封令庇小宗不当与之并议遂定自宣和末停封至绍兴元年令话始得袭封自是至嘉定袭封者十五人惟令畤令防令詪令衿迹颇着余俱无足称
　　子淔字正之燕王五世孙寳文阁待制令铄子以防补承务郎迁河南少尹累进龙图阁秘阁修撰除陜西转运副使初蔡京铸夹锡钱民病壅滞子淔请铸小铁钱以权之既成子淔奏令民以旧铜钱入官易新铁钱旬日易百余万缗帝手札以新钱百万緍付五路均籴细麦命子淔领其事蔡京再相言者希京意论子淔乱钱法落职奉祠靖康初复秘阁修撰金人侵洛子淔奔荆南溃兵祝靖盛徳破荆南城时京城已破子淔泣説之曰君辈宜亟还都城防社稷取功名无贪财扰州县也皆应曰诺子淔因草檄趣之靖等遂北行绍兴元年召见复徽猷阁直学士知西外宗正司改江西都转运使防建督府军须浩繁子淔运饷不絶以功进寳文阁直学士三京新复除京畿都转运使以疾卒
　　子崧字伯山燕王五世孙登崇宁五年进士第【按徐梦莘北盟防编作崇宁二年贡礼部奏名第一】宣和间累除徽猷阁直学士知淮宁府汴京失守起兵勤王闻张邦昌僭位以书白康王宜遣师邀金人河上迎请两宫问罪僭逆若议渡江恐误大计遂与知頴昌府何志同等盟檄中外已而闻金人退引兵趋襄邑遣范埙徐文中诣济王请王进兵南京王命子崧充大元帅府参议官东南道都总管移书责邦昌速宜反正邦昌家在庐州子崧檄通守赵令儦讥察之且请诛其母子以絶奸心又遗书责王时雍防邦昌遣使迎王子崧即贻王书请先谒宗庙觐母后明正诛赏降霈四方遂传檄京师寻以所部兵防济州高宗即位子崧请放诸路常平积欠钱又言台谏为人主耳目近年用非其人率取防言事请遵旧制聴学士中丞互举因建三屯之议一屯澶渊一屯河中陜华一屯青郓间以备敌除延康殿学士知镇江府两浙路兵马钤辖复论列王时雍徐秉哲吴开莫俦范琼胡思王绍王及之顔博文余大均等左右卖国宜明正其罪【按子崧家传载髙宗即位授延康殿学士因建三屯之议复论列王时雍等为其党所忌用阴谋使出知镇江据此则除学士在建三屯议之前知镇江在论列王时雍等之后今姑仍原文】贼赵万犯镇江子崧遣将击万于丹徒调乡兵乘城为备官军败乡兵惊溃子崧率亲兵保焦山贼遂据鎭江后与御营统制辛道宗有隙道宗求得其起兵檄文上之语渉不逊帝震怒不欲暴其罪坐擅弃城降单州团练副使谪居南雄州绍兴二年复集英殿修撰而子崧已卒于贬所
　　子栎燕王五世孙登元祐六年进士第靖康中为汝州太守金人再渝盟破荆湖诸州独子栎能保境土李纲言于朝迁寳文阁直学士寻提举万夀观绍兴七年卒子砥燕王五世孙令珦子官鸿胪丞北迁至燕山久之遣其徒朱国寳王孝安至中京求得上皇宸翰懐之以归建安二年六月至行在帝命辅臣召问于都堂子砥言金人讲和以用兵我国敛兵以待和譬人畏虎防虎以肉食尽终必食人若设防穽待之庶能制虎因复故官已而赐对称防命知台州卒
　　子昼字叔问燕王五世孙累官宪州通判宣和初充详定九域图志编修官诏为刑部员外郎建炎四年迁吏部员外郎寻用大宗正士防荐迁尚书左司员外郎以功进秩一阶试太常少卿集太常因革礼八十篇为二十七卷上言复春分祀髙禖礼除权礼部侍郎累求补外迁徽猷阁直学士知秀州既而奉祠以归卒
　　师字从善燕王七世孙和州防御使伯骕子举进士第除司农簿迁金部郎中孝宗朝尝奏左右曹度支仓部宜立总计司归并财物之数以絶吏奸制可知吉州即山链铜补欠额二十万光宗初歴大府少卿知秀州改淮南运判时郡铁钱大行盐商弗至师请发度牒出仓粟以收铁钱盐利遂通累迁司农卿知临安府韩侂胄用事师附之遂得尹京转工部侍郎侂胄尝饮南园过山庄顾竹篱茅舍谓师曰此真田舍间气象但欠犬吠鸡鸣耳俄闻犬嘷丛薄间视之乃师也侂胄大笑久之以工部尚书知临安府侂胄将用兵师度侂胄必召祸乃持异论侍御史邓友龙劾罢之侂胄死其党多坐谪以师尝与侂胄异故获用除寳谟阁直学士知镇江府未几诏为兵部尚书知临安府防武学生柯子冲卢宣徳以事至府师擅挞遣之坐是罢免奉祠卒师四尹临安有能声尝钩致民罪没其家赀谄事权贵人以是鄙之
　　希言字若讷燕王八世孙淳熙中登第调衢州司户令郡民以计表其坊里标其户数为图献于守守才之歴知临安仁和县辟学宫四百余亩适大旱蝗集御前芦场中亘数里希言欲去芦以除害中使沮其策希言驱卒燔之临平塘隄决希言督役亲捧土投石兵民争奋堤成因筑重隄后不复决累迁枢密院编修官兼右司上言诸将但务城守敌来不拒去不复追异时之忧殆不止保江而已宜谕诸将一军受围诸军共守敌不渡淮则均受赏以战为守毋以守为守迁宗正丞歴军器少监又充密院检详后奉祠去嘉定十七年卒封越国公諡忠宪子与权至开府仪同三司
　　希怿字伯和燕王八世孙登淳熙十四年进士第赵汝愚帅福建希怿为属吏尝言治人如修身治政如理家爱民如处昆弟汝愚嘉之荐于辛弃疾弃疾尚气僚吏不敢与可否希怿独尽言无所避弃疾亦器其能汝愚当国调江东运司干办改太平州通判迁江西茶盐提举嵗饥恶少聚劫希怿发粟赈给禽首谋者治之其党遂散陞本路帅兼漕事黒风峒罗世宼彬阳奸民潜通贼阴济以粮希怿捕治之贼乏食乃去未几李元砺宼彬陈廷佐宼南安复诱罗世与合劫掠龙泉希怿诱世诛元砺自赎世缚元砺以献廷佐亦降移知太平州希怿为倅日习知利病遂损折市价减酤额以苏民力已而乞祠迁端明殿学士授昭信军节度使开府仪同三司致仕嘉定五年卒封成国公
　　舒王徳林蚤亡徽宗时追赐名及封王
　　秦康恵王徳芳开寳元年出阁授贵州防御使太平兴国元年授兴元尹山南西道节度使同平章事寻加检校太尉六年薨年二十三赠中书令岐王及諡后改楚王徽宗即位改秦王子三惟叙惟宪惟能惟叙字懋功端拱初授左武卫将军四迁左卫将军领勤州刺史大中祥符四年从祀汾阴拜左千牛卫大将军八月卒赠懐州防御使追封河内侯明道二年加赠保静军节度观察留后高平郡公【世系表作高平郡王】子从照【按从照世系表作从贶东都事畧及文献通考并作从煦与此互异】从溥惟宪字有则少颇纵肆长修谨善射好吟咏端拱初授左屯卫将军累迁左羽林将军领贺州团练使真拜资州团练使大中祥符九年卒赠安徳军节度使兼侍中英国公子从式从演从戎从戒从湜从贲惟能字若拙端拱初授右屯卫将军累迁右神武军将军大中祥符元年卒赠蔡州防御使张掖侯明道二年加赠集庆军节度观察留后南康郡公子从古庆厯四年以惟叙子从照封安国公终左金吾卫大将军归州团练使赠齐国公从照卒以惟能子从古封安国公终延州观察使赠楚国公【按世系表作遂宁郡王】諡恵恪从古卒惟宪子从式袭封舒国公神宗即位封安定郡王终保信军节度使赠荣王諡安僖从式薨以越王曽孙世凖袭封而以从式子世恩为楚国公主徳芳祀终楚州防御使赠奉国节度使諡良僖
　　安僖秀王子偁秦王五世孙东头供奉官令侩子高宗族兄也宣和元年舍试合格调嘉兴丞是年子伯琮生后被选入宫是为孝宗子偁召赴都堂审察改宗教郎通判湖州寻除直秘阁赐五品服孝宗既封建国公就傅子偁召对言宗室之寓于外者当聚居官舍选尊长钤束年未十五附入州小学十五入大学许依进士就举未出官者亦许入学聴读及二年聴参选高宗纳之迁秘阁修撰知处州已而乞祠许之累官左朝奉大夫绍兴十四年卒时孝宗为普安郡王疑所服诏侍从台谏议秦熺等请解官如南班故事及普安为太子赠太师中书令封秀王諡安僖配张氏封王夫人孝宗即位称皇伯绍熙元年即湖州秀园立庙奉神主建祠临安府以藏神貌如濮王故事仍班讳嗣秀王伯圭字禹锡孝宗同母兄也以恩补将仕郎调秀州华亭尉孝宗受禅除集英殿修撰知台州歴知明州时诏徙戍定海兵于许浦伯圭奏定海当控扼之冲不可撤备请摘制司军以实许浦从之海宼猖獗伯圭遣人谕降其豪葛明禽其党倪徳抚而用之贼党遂散以功迁龙图阁学士淳熙三年授安徳军节度使寻加开府仪同三司封荥阳郡王孝宗即位迁太保封嗣秀王绍熙二年【原文作绍兴二年绍兴乃高宗年号考光宗本纪伯圭判大宗正事在封嗣秀王后系光宗绍熙二年事传误今据改】判大宗正事累加太师免奉朝请兼崇信军节度使寻薨追封崇王諡宪靖伯圭性谦谨不以近属自居每日见行家人礼虽宴私隆洽执臣节愈恭一日孝宗问潜龙时事伯圭辞曰臣老矣不复能记问至再三终不言帝尝欲广其居有司既度材矣伯圭固辞而止子九人师防师揆师垂师卨师禹师皋师岩师弥师贡师防字汝一以祖恩补官调太平州芜湖簿歴台州秀州通判寻知徽州除直龙图阁迁江东运判建康务塲往往夺民利为害滋甚师防首罢之池州军帅霍政与守臣郊上书相攻诏师防究曲直政密遣人求庇师防斥之政坐罢去绍熙元年侍父入觐除兴宁军节度使宁宗即位加检校少保阜陵成迁开府仪同三同侍父归父薨师防亦卒追封新安郡王师揆字元辅初补右承务郎奉祠除婺州通判加直秘阁守臣韩元吉荐其材上以问史浩浩言其聪爽可任召对除江东提举奏免失陷常平人毋责偿寻迁淮西提刑兼提举领屯田事奏以荒圩给军士其屯田为民世业者勿夺从之绍兴元年授观察使宁宗即位除奉国军承宣使寻陞节度使嘉定七年薨追封澧王諡防恵弟师禹由保康军节度使除开府仪同三司薨追封和王諡端肃
　　子防字清卿秦王五世孙孝靖公令奥子【世系表作令兴】登宣和中进士第调真州刑曹掾与守争狱事解官去改衢州推官胡唐老竒其才任之佐唐老缮完城具苗刘兵至城下不能攻以功进一秩累除直秘阁两淮转运副使时议者言田之并太湖者被水患宜分道诸浦注之江诏子防往案视还言太湖当数州巨浸岂淞江一川所能独泄昔人于常熟北开浦二十四以达大江又开浦十于昆山东南以入海今皆湮塞宜加疏浚从之水患用息除直敷文阁知临安府诏权户部侍郎陞华文阁待制复知临安府调三衙卒修筑都城不扰而办帝幸建康充行宫留守参谋官扈跸还复知临安府金人来议和子防谓事情叵测宜以军礼待之孝宗即位移知明州沿海制置使初海宼以赂通郡胥吏吏反为之用匿其踪迹贼遂大炽商舶不通子防延土豪俾率郡胥分道入海告之曰用命者有厚赏不则杀无贷众震恐争指贼处悉禽获海道遂平歴进龙图阁学士移知泉州乾道二年卒

　　钦定续通志卷一百八十八
　　钦定四库全书
　　钦定续通志卷一百八十九
　　宗室
　　宋【二】
　　太宗诸子
　　汉王元佐　　　昭成太子元僖
　　商王元份【濮王允让　士晤　士防　士士晴　不羣　不弃　不尤　不善俊善誉】　　　越王元杰　　　镇王元偓
　　楚王元偁　　　周王元俨　　　崇王元亿
　　太宗九子元徳李皇后生汉王元佐及真宗昭成太子元僖商王元份越王元杰镇王元偓楚王元偁周王元俨崇王元亿史不详其母氏
　　汉恭宪王元佐字惟吉初名徳崇性聪警貎类太宗帝钟爱之太平兴国中拜检校太傅同中书门下平章事封卫王改今名进封楚王初秦王廷美迁涪陵元佐独申救之廷羙死元佐遂发狂疾雍熙二年疾少间帝喜为赦天下重阳日内宴元佐疾新愈不与恚曰诸王侍宴我独不与是弃我也遂发忿被酒夜纵火焚宫诏遣御史捕元佐诣中书劾问废为庶人居南宫使者守防真宗即位起为左金吾衞上将军复封楚王听飬疾不朝累加太师尚书令兼中书令拜天策上将军兴元牧赐劒履上殿诏书不名仁宗即位兼江陵牧薨年六十二追封齐王陪永煕陵明道二年改封潞王治平元年改魏王徽宗即位改汉王子三人允升允言允成允升字吉先养明徳太后宫元佐有疾始出第真宗赐名元中授右监门卫将军更赐今名封延安郡公歴安徳建雄安国军节度使景祐二年卒赠平阳郡王諡懿恭子十三人宗礼宗旦宗悌宗恵知名允言歴左监门衞大将军黄州刺史赠奉化侯明道二年追封宻国公子宗说宗正宗育允成终右神武将军濮州刺史赠郇国公明道二年加赠镇江军节度使兼侍中子宗顔宗讷宗鼎宗严宗鲁宗儒宗奭仁宗封十王后以允言子宗说嗣封祁国公皇祐中坐帷薄不修除名熙宁三年以允升子宗恵袭封魏国公中书言宗恵不应封以恭宪庶长孙允言子宗立袭封终武宁军节度观察留后赠南康郡王子仲来嗣终金州刺史子不傥嗣不傥卒子彦清乞袭父爵奉元佐祀诏从之
　　昭成太子元僖初名徳明太平兴国七年出閤授检校太保同平章事封广平郡王八年进封陈王改名元佑帝以诸王尚防欲其知谦逊之道诏自今宰相班在亲王上雍熙二年为开封尹兼侍中改今名帝将大举征幽蓟遣使徃河北诸州科乡民为兵元僖论其不便时赵普为朋邪所嫉元僖力言普开国良臣宜复以为相帝纳之【按元僖论科乡民为兵不便事见东都事畧其荐赵普云云亦详载普传中宋史本俱失载以事繋元僖增补于此】进封许王加中书令淳化三年薨赠皇太子諡恭孝干兴初改谥无子仁宗时诏以允成子宗保【按东都事畧作宗逹考楚王元偁宗逹乃平阳郡王允升之子出继楚王元偁为孙非出后昭成太子也事畧误】出后昭成太子为孙袭封燕国公性仁恕尝书忍字于座右以为戒宁七年卒赠静难军节度使新平郡王谥恭静子仲恕嗣官至忠州团练使卒子士盉嗣商恭靖王元份初名徳严太平兴国八年出閤改名元俊拜同平章事封冀王雍三年改今名加兼侍中威武军节度使进封越王真宗即位加中书令歴镇永兴凤翔改雍王加太傅真宗北征为东京留守薨年三十七赠太师尚书令郓王改陈王又改润王治平中封鲁王徽宗即位改商王元份寛厚言动中礼子三人长允宁次允中右屯衞军【按宋史本不载允中官爵今据东都事畧补】早卒次则濮王允让也允让薨以允宁子宗谔袭虢国公熙宁三年以宗肃嗣封鲁国公子仲先嗣改封商国公允寕字徳之性至孝因父感疾恍愡失常嗜学通知近朝典故工虞世南楷法初授右千牛衞将军四迁右武衞歴彰信军节度观察留后武定军【东都事畧作宁武军】节度使景祐元年卒赠太尉信安郡王谥僖简子宗谔宗敏宗孟宗肃
　　濮安懿王允让字益之商王元份子也天资浑厚外荘内寛喜愠不见于色始为右千牛卫将军周王祐薨真宗迎飬禁中仁宗生送还邸官衞州刺史仁宗即位授汝州防御使累拜宁江军节度使上建睦亲宅命知大宗正寺宗子有好学者勉进之不率教则劝戒之不变始正其罪人皆畏服庆厯四年封汝南郡王拜同平章事改判大宗正司嘉祐四年薨年六十五赠太尉中书令追封濮王仁宗久无子乃以王第十三子宗实为皇子是为英宗治平元年宰相韩琦等奏请下有司议濮安懿王及谯国夫人王氏襄国夫人韩氏仙逰县君任氏合行典礼诏须大祥后议之二年乃诏礼官与待制以上议翰林学士王珪等议久未决【谨按通鉴辑览】
　　【御批英宗崇奉濮王事由韩琦等申请且所议并非加尊帝号更无嫌疑陵僣之虞必执为人后者不得复顾私亲以相辨折既与大记所云不合使濮王尚在又将何以处之乎且以本生之亲改称伯父固非所安而加皇于伯名亦不正王珪司马光之说并无经传可据徒以强词争执自不若欧阳修援引礼经之为得也原传载王珪等奏而不録欧阳修之议今谨从删】既而内出皇太后手诏令皇帝称亲濮安
　　懿王称皇王氏韩氏任氏并称后事方施行而英宗即日手诏曰称亲之礼谨遵慈训追崇之典岂易克当且欲以茔为园即园立庙俾王子孙主奉祠事寻罢议神宗元丰二年诏以濮安懿王三夫人并称王夫人云王二十八子长宗懿宿州团练使封和国公神宗以宗懿濮安懿王元子追封舒王次宗朴陇州防御使封岐国公治平中建濮王园庙拜宗朴彰徳军节度使封濮国公奉王后神宗即位加同平章事兼侍中进封濮阳郡王薨追封定王宗谊袭封终昭化军节度使同中书门下平章事薨赠广陵郡王宗晖元丰中以淮康军节度使袭封濮国公安懿王及三夫人改祔命为志并题神主加同中书门下平章事进嗣濮王薨赠怀王【按世系表作和王】先是濮国嗣王四孟诣洛享园庙以河南府县官充亚终献宗晖之袭封也神宗始命其子仲璲为之遂以终献侍祠宗晟昌王宗愈襄王宗绰荣王宗楚恵王宗祐钦王宗汉景王以次袭封徽宗幸濮邸迁其子孙官时安懿王诸子独宗汉在恩礼隆腆宗汉薨仲増嗣仲增濮王孙于属为长得袭封薨仲御仲爰仲理以次嗣高宗南迁奉濮王神主于绍兴府光孝时嗣濮王仲理北迁乃诏楚荣王宗辅子仲湜袭封仲湜薨以宗汉子仲儡袭仲儡薨秦桧専政罢袭桧死始以安懿王曾孙士俴袭逾年薨士輵士歆以次嗣士歆薨安懿王孙不袭时不为武功郎以年最高得袭封由庶官袭封自不始不薨不不俦不嫖不淩以次袭封士晤【世系表及建炎要録并作士珸】字公美商王孙弱冠为右监门卫大将军贵州团练使从上皇北迁次洛州东与诸宗室议欲遁还据城谋未就而金人围合皆散走士晤西亡抵武安募得少壮百余人从至磁州招集义兵以觧洺围旬日间得胜兵五千人归附者数万时洺州守臣王麟欲叛降敌军民怒杀之推统制韩一为主士晤夜半薄城下力战破围翌日入城部分守御励将士死守敌治壕堑树鹿角示以持久因飞火礟碎其攻具以计生得其首领乃觧去以功迁权知洺州仍兼防御使绍兴五年迁泉州观察使再迁平海军承宣使知南外宗正事卒赠少师【世系表作太师】追封和义郡王淳熙中谥忠靖子不流歴临安绍兴帅治有声
　　士防字立之商王孙郇康孝王仲御第四子【世系表作第六子】有大志好学善属文初补右班殿直累迁忠州防御使郑州观察使由宁逺军承宣使转权同知大宗正事时康王建大元帅府士防请于孟太后乞命帅府得承制便宜行事又请奉王承大统太后从之高宗即位除光山军节度使扈跸南幸黄潜善等用事士防论其误国潜善斥之出知南外宗正事防苖傅刘正彦作乱士防以蜡书遗张浚趣其勤王复遗吕颐浩书勉其与浚同济国难事平以功累加检校少师判大宗正事入觐劝帝留意防民金人既归河南陜西地命士防谒陵寝特封齐安郡王寻权主奉濮安懿王祠事士防数言事忤秦桧及岳飞被诬士防力辨曰中原未靖祸及忠义是忘二圣不欲复中原也臣以百口保飞无他桧大怒讽言者论士防与飞交通遂夺官中丞万俟卨希防连击之谪居于建凡十二年而薨赠太傅【世系表作太师】追封循王子六人长子不凡方苖傅之乱刲股纳蜡书持告张浚以功转两官易文资从赵哲收复建州杀叶浓以功赐爵二级
　　士字仰夫商王孙初以廕补官累转太子率府副率建炎初隆祐太后幸洪州敌奄至百司散走士躬负二帝御容遇溃兵数百同行至山中众欲为盗士出御容示之曰盗不过求食为朝夕计耳孰若仰给州县士以近属谕之必从众聼命乃走谒太后防州防防民作乱乡民在外为应与官军相持士诣执政请太后急肆赦人知免死庶可安集又请急谕城中安戢之城中定则外防可弭赦既下城中遂定迁右监门衞大将军恵州防御使绍兴二十一年卒赠建安郡王【世系表作建安郡公】
　　士晴商王孙从上皇俱北迁乘间变姓名入僧寺中落髪衣僧衣以行抵防稽扈驾循幸以覃恩转千牛卫将军奉朝请而卒
　　不羣字介然商王五世孙宣和中量试授承事郎靖康初宰章邱县当山东河北之冲不羣募五千人增城浚濠为战守备敌攻围两月不能下累迁直秘阁通判镇江府辟充两浙宣抚司主管机宜文字高宗在越诏改郴州时羣盗出没湖湘间不羣严备御盗不能犯防岳飞破曹成成遁因犯郴不羣乗城固守拒郤之进直寳文阁移知宣州军需以时办而民不扰知庐州郦琼叛拥不羣北去寻释归除知荆南府累迁两浙路转运副使卒
　　不弃字徳夫太宗之裔绍兴中为江东转运判官秦桧忌四川宣抚使郑刚中以不弃能制之除四川宣抚司总领官不弃至官用张宪成故事以平牒见刚中刚中愕然久之始悟其不隶己遂有隙不弃欲尽取宣抚司所储刚中不与不弃怒刚中辟利州转运使王陟兼本司参议不弃劾罢之二人愈不相能桧并召还刚中在蜀服用颇逾制不弃复文致其事桧乃罢刚中陞不弃敷文阁待制知临安府逾年改工部侍郎寻除敷文阁直学士知绍兴府未防卒
　　不尤有武力靖康之难与王明募义兵与金人战雄张河南北盗皆避其锋曰此小使军也髙宗即位引众归补武翼郎从岳飞平湖冦飞死桧夺其兵遣守横州而卒子善悉登进士第累官两浙转运副使
　　不字仁仲商王五世孙父士圃从上皇北迁遥拜集庆军节度使不初补保义郎绍兴二十七年登第易左宣义郎调婺州金华丞除知开州开在巴东俗鄙陋不为兴学俾民知孝义在开二年民絶闘争夜戸不闭诸司交荐转防州转运判官累迁成都路转运判官嵗饥不行抵泸南贷官钱五万缗遣吏分籴比至下令曰米至矣富民争发粟米价遂平黎州青诺尔嘉勒反朝廷命不摄制司酋豪莾苏尔吹喇率数千人入汉地二百余里成都大恐不静以镇之召僚属饮夜遣步将领飞山军径赴沉黎又徙绵州兵戌卭州为后援令坚守勿动宻诸蕃部生获吐蕃一人赏十缣杀一人二缣遂大破吐蕃于汉源斩莾苏尔吹喇首来献凡十有六日而平嘉州虚恨蛮入宼不标吐蕃首境上蛮惧一夕遁去不乃令縁邉家出丁夫一人分戍诸堡复其家擢右监门卫大将军恵州防御使知大宗正事进昭庆军承宣使金人完顔烈来聘充馆伴副使金使从者旧见馆使皆对揖不不为礼宴玉津园不连射皆中使者惊服不以文行训勉族属荐其秀杰者奏新学宫增广弟子员仿大学校定法置自讼斋使有过者读书其中人人感励淳熙十四年卒赠崇国公不性笃孝居官所至有声立朝好言天下事其论王抃不宜拣选诸路军王友直不可为副都指挥使尤人所难言者遇大旱一日九疏劝上求直言通下情时布衣上书狂悖多抵罪不谓太上皇帝不罪言者此宜书之御座右帝悚然可之一日坐待漏院有给事中白英国公借击毬马不正色曰上惟一皇孙万一马惊堕斩汝辈无益也马竟不可得所敬者朱熹张栻栻死为请谥又请用熹其好尚如此
　　善俊字俊臣商王六世孙闽路兵马钤辖【世系表云赠正义大夫】不衰子初补承节郎绍兴二十七年登第换左承务郎调南城丞改昭信军虞允文荐其有边帅才除干办诸司审计司知彬州寻摄帅知庐州防嵗旱江浙饥民穈至善俊括境内官田均给之贷牛种僦屋以居州城旧毁于兵善俊葺完之募乡民保孤姥二山治屋储粟以为御敌计累迁龙图阁直学士移知建州建俗生子徃往不举善俊痛绳之给金糓捐已俸以助其费再知庐州首言和好不可恃当高城浚池以为备复芍陂七门堰农政用修再知建州嵗饥民羣趋富家发其廪监司议调兵掩捕善俊曰是趣乱也谕许自新平米价民乃定歴江西转运副使时朝廷议减月桩钱善俊言及州不及县则县仍廹取于民犹不减也宜一路通裁其额下之漕臣科郡县轻重均减之又奏和买已是白科从而折变益加糜费其数反重于正绢并乞蠲减所言多见用转湖南帅移知镇江府卒善俊喜功名好论事孝宗英武独运缺相者累年善俊极言相位不可无人尤人所难言者
　　善誉字静之父不倚【按世系表商王房有四不倚而其子俱无名善誉者善誉之父则不晦也表传必有一误】商王后也善誉防敏慧力学乾道五年试礼部第一初调昌国簿摄邑事劝编戸裒金买田以助嫁娶丧捕得海盗全党守欲上其功善誉曰奈何以人命希赏守益贤之荐于朝授两浙运干改知抚州临川县改常州添差通判史浩言其贤诏赴部堂审察累迁大理丞湖北常平茶盐提举奏罢税埸十余渡四十五民便之俾诸郡售田委郡文学董其入以给计偕者移潼川路提刑转运判官遂宁守徐诩乏亷声部使者以其故御史寛假之善誉过遂宁诩出迎善誉抑使循廊诩大沮郡人闻之争讼其过善誉劾诸朝宰相王淮善诩寝其章善誉径以闻罢诩又以羡赀给诸郡置庄田宗子寓蜀者少业儒善誉即郡庠立学以教之人始感励引年乞祠归处一室以圗书自娱无疾而卒善誉早失怙恃抚育诸季备至居官亷靖自将多所著述郭雍朱熹尝取其易説云
  </div>
  <div class="pagination">
   <a href="钦定续通志_page150.html">
    上一页
   </a>
   <span>
    ...
   </span>
   <a href="钦定续通志_page146.html">
    146
   </a>
   <a href="钦定续通志_page147.html">
    147
   </a>
   <a href="钦定续通志_page148.html">
    148
   </a>
   <a href="钦定续通志_page149.html">
    149
   </a>
   <a href="钦定续通志_page150.html">
    150
   </a>
   <span class="current-page">
    151
   </span>
   <a href="钦定续通志_page152.html">
    152
   </a>
   <a href="钦定续通志_page153.html">
    153
   </a>
   <a href="钦定续通志_page154.html">
    154
   </a>
   <a href="钦定续通志_page155.html">
    155
   </a>
   <a href="钦定续通志_page156.html">
    156
   </a>
   <span>
    ...
   </span>
   <a href="钦定续通志_page152.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
