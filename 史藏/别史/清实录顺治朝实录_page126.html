<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 126 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 126 页/共 242 页</h1>
    <div class="content">○升他赤哈哈番苗澄、为吏部启心郎。　　

○以镶白旗鄂斯海、为甲喇章京。　　

○黑龙江乌默忒等贡貂皮。宴赉如例。上幸内院。阅部中奏疏、及繙译五经。谕曰、保举之疏、俱著全译。以便观其人之品行。　　

○增设吏户兵刑科满洲笔帖式哈番各一员。　　

○丁亥。谕内三院。国家用人、使功不如使过。原任大学士冯铨、素有才学、召入内院办事。数年以来、未见有所建明。且经物议。是以令其致仕回籍。朕思冯铨原无显过。且博洽故典。谙练政事。朕方求贤图治。特命起用、以观自新。谕到之日、即速赴京。尔内院即传与吏部遵行。　　

○谕工部、睿王坟园。因伊罪恶、竟行废坏。似属太过。其房屋门墙、俱著修理。柱用黑色。仍命信郡王拨人看守。　　

○改沅州总兵杨遇明、为镇守辰常总兵官。升游击管蕲州参将事韩友、为署都督佥事、镇守沅州总兵官。　　

○戊子。大学士高尔俨、以疾请假。允之。慈宁宫上梁。遣工部尚书星讷、祭司工之神。　　

○庚寅。先是、朝鲜国人违禁、越界采参。被获。遣学士苏纳海等、赍敕往谕之。至是、朝鲜国王李淏遣陪臣临平大君李＜泬目＞等赍表谢罪。附贡方物。　　

○升太常寺少卿杜立德、为工部右侍郎。太仆寺卿仍管户部郎中事王弘祚、为户部右侍郎。　　

○升礼科右给事中苏文枢、为户科左给事中。兵科给事中王祯、为吏科右给事中。改翰林院庶吉士周体观、为户科给事中。　　

○都察院右都御史管吏部左侍郎事孙承泽引疾乞休。允之。　　

○宗人府议覆礼科给事中刘余谟疏言、查明季会典。宗室虽有过犯亦不加刑。今又奉上□日、有官爵者犯罪、免其锁拏。照常察议。钦遵在案。则有官宗室觉罗、无容再议。但未定。无官宗室觉罗、犯罪锁拏鞭责之例。似应依科臣刘余谟所请、免其锁拏鞭责。所犯之罪、仍照会典查议。从之。　　

○辛卯。谕内三院。朕览朝鲜国王所进表疏、印篆止有清字、无汉字。著礼部即行改铸兼清汉篆文、给赐该国王。并令王国臣民咸与知之。　　

○命奈曼部落故达尔汉郡王滚楚克子阿罕、袭爵　　

○以故一等阿思哈尼哈番朱马喇弟伊马喇、一等阿达哈哈番又一拖沙喇哈番聂克塞子浑布、二等阿达哈哈番莫洛浑伯子喀零阿、赵木宝弟张甲、察哈尔部落拖沙喇哈番塞棱伊尔登子多尔济、年老休致拜他喇布勒哈番白广恩兄子良柱、阵亡敖汉部落拖沙喇哈番马尼子殷达大什、科尔沁国拖沙喇哈番努赖子达礼、各袭职。　　

○壬辰。赐朝觐官员敕曰。朕所与共图乂安兆民者、惟监司守令是赖。往年考绩、责望于尔等者、恳切周详。何尔等之泄泄从事也。自朕亲政以来、更张虑其太骤。而皇皇求治之心、暴于天下者、几三载矣。今又当大计之年、而治犹未进。民犹未安。大者仍不法。小者仍不廉。致上之德意不下究。下之疾苦不上闻。此非尔等之过欤。朕实不胜其恫切也。已严饬所司、重惩贪酷。余如例降革。姑准尔等、仍服原官。宜各勉力、以图日新。毋谓涂饰可以久施。毋谓侥幸可以常恃。正直存心。清廉持己。皇天自鉴。朝廷自知。而民风亦自于变矣。尔等如恪遵朕上□日、以实心行实政。庶几共享和平之福。朕之显秩厚禄、自不吝惜。如或貌承朕上□日、心怀诈伪。媚上虐下。慢政隳操。昭昭国宪、必贻身家之灾。虽欲免、得乎。尔等其钦哉。　　

○癸巳。上幸南院。览各省官员奏章。召原任内翰林弘文院大学士冯铨入见。问铨年□山戊不□几何、某科进士、及历升官品。是夕。召铨同内院大学士洪承畴、范文程、额色黑、陈名夏、入宫。问翰林官贤否。曰。朕于翰林官、躬亲考试。文之优劣毕见。可以定其高下矣。冯铨奏曰。皇上简用贤才。亦不宜止论其文。或有优于文、而不能办事、行已弗臧者。或有短于文、而优于办事、操守清廉者。南人优于文而行不符。北人短于文而行可嘉。今兹考试、亦不可止取其文之优者而用之。文行优长、办事有能者、兼而用之可也。上曰。铨之言是。　　

○甲午。诏原任弘文院大学士冯铨、仍以原官办事。　　

○乙未。升江宁府同知邢以忠为山西按察使司佥事管布政使司参议事、宣大兴屯道。饶州府知府翟凤翥、为江西按察使司副使兼布政使司参议、南昌等府兴屯道。饶州府同知许兆祥、为江西按察使司佥事管布政使司参议事瑞州等府兴屯道。　　

大清世祖体天隆运定统建极英睿钦文显武大德弘功至仁纯孝章皇帝实录卷之七十三


大清世祖体天隆运定统建极英睿钦文显武大德弘功至仁纯孝章皇帝实录卷之七十四　　

顺治十年。癸巳。夏。四月。丙申朔。享太庙。遣公噶布喇行礼。　　

○丁酉。上御太和门。亲试兼翰林衔吏部侍郎成克巩、礼部侍郎张端、及内三院学士刘正宗、编检以上官六十二员。君子怀德论一篇、请立常平仓疏一通。　　

○予三等阿思哈尼哈番线应奇、祭如例。　　

○己亥。谕都察院副都御史宜巴汉等曰。自今以后、凡系机密、及参劾本章、俱著实封进奏。　　

○庚子。上御太和殿。召见天下朝觐官员董天机等。谕曰。海内黎庶困苦已极。兼以旱涝、益不聊生。各州县之民、招聚抚恤、俱惟尔等是赖。今司道各官、废弛政务。贪婪怠惰。剥削下民。种种情弊、朕已洞悉。兹姑准尔等、仍服原官。各宜殚心竭虑改过任事。洁己爱民、拯救疾苦。使上之德泽下究、则天下自致熙皞。而于朕委任尔等之意、亦可无负矣。朕谆谆诫谕尔等听之于耳、存之于心。申谕该属各官、恪遵奉行如违朕谕、国宪具存。决不宽贷。众官俱顿首谢。上幸内院。将试过兼翰林衔侍郎、及学士以下各官、御笔亲定去留。命留原衙门者、照旧供职。少詹事王崇简侍读学士乔廷桂、侍读王炳昆、侍讲法若真、韦成贤、谕德张尔素、中允王一骥、傅维鳞、王紫绶、赞善、乔映伍、李培真、编修宋杞、傅作霖、王大礽、张弘俊、张天植、胡亶、张道湜、安焕、高光夔、检讨李廷枢、俱从优外转因谕吏部曰。国家官人、内外互用。在内者习知纪纲法度则内可外。在外者、谙练土俗民情。则外亦可内。内外扬历、方见真才朕亲试词臣量为分别。有照旧留任者。有改授外任者其外任编检以上官照词臣外转旧例。优与司道等缺如年衰、病弱者听其请告。朕仍优遣之。　　

○谕吏部都察院、朕惟内外官员、佐理天下。外官计典、十年内、已三举行京官殿最亦当察核。除吏礼侍郎、及学士、詹事等官、朕亲行考试区别外其六部等衙门、有年老疾病、不能任事。及素行不孚众论、或才力可外任者、俱令各部堂官、自行详察严核。汇送吏部、都察院。同吏科河南道议奏其通政使司、大理寺、太常寺、太仆寺等衙门堂官、开送吏部都察院。同吏科河南道察核具奏其六科衙门、各道御史令吏部都察院察核具奏。尔等各衙门、务秉公开列俱限五日内、即为分别不得迟延推诿以滋贿托。务令各衙门官员、人称其职以佐朕图治至意。　　

○辛丑。上幸南台。召大学士学士及九卿汉官至上御马馆。命内大臣侍卫等分两翼较射。左翼胜焉。射毕上御南台后殿、赐宴谓大学士洪承畴、范文程、冯铨、额色黑、甯完我、陈名夏、尚书陈之遴、金之俊、王永吉、胡世安、李化熙、刘昌、左都御史徐起元等曰。凡保奏贤能、宜开列某处籍贯、初自何官升授今居何职。其人才堪何事。详陈始末善迹朕亦便于量能委任夫贤才难得、任用贵称其职。今见保奏者、俱未详开始。末但云某也贤、堪任尚书侍郎。朕俱难以遽信。意必以为有所瞻徇群臣奏曰。诚如上谕上又曰凡人孝莫大于事亲古云父母之年不可不知。承欢奉养一自父母有故岂能再得若不能尽孝于生前。而欲尽孝于殁后。朕不以为孝也群臣奏曰。圣谕诚是。之遴因奏曰。臣母尚在。臣虽有弟二人侍母、终不如臣亲养。但虽欲归省、每以皇上恩泽深厚、未敢遽请。化熙奏曰。臣母亦在敢请归省。名夏奏曰。臣父母俱于顺治七年亡故曾请假治丧因限期促迫权厝未葬。今乞圣恩、允臣暂假归葬。臣所请之情更与诸臣不同上曰。尔三人之言。朕悉知之。　　

○江南江西总督马国柱疏报建昌营都司郑德阵擒伪都督陈文魁等于南丰。中军参将陈升、阵擒伪都督宋朝宗等于乐安伪伯金简臣等于宁都疏下该部。　　

○甲辰。免湖南寇荒六七八九年逋粮。山西夏县荒地九百四十余顷额粮。　　

○先是、阿达哈哈番任珍家婢、讦任珍罪谪后家居怨望、出言不轨。并指奸谋陷诸丑行。刑部审讯。任珍应论死。奉上□日、任珍曾立大功、所犯情罪、亦重大可耻。尔部将此本、兼写满汉字。会集九卿科道、并新入旗阿达哈哈番以上官员、再行定拟具奏至是、刑部满汉官、并九卿科道等衙门满洲官、仍如原拟。大学士署吏部尚书事陈名夏、户部尚书陈之遴、都察院左都御史金之俊等、汉官二十七人一议、原讦重大情节、任珍俱不承认若以此定案、反开展辩之端。不若坐以应得之罪得上□日汉官所议、有所开展辩之端。坐以应得之罪等语。是谁展辩、应得何罪、著明白具奏。名夏等回奏云。任珍不承大罪犹然巧辩。若止据告词定罪恐无以服其心。臣等所谓恐反开展辩者此也。然负恩犯法、原议处死臣等所谓应得之罪者此也。但律无正条似应勒令自尽得上□日回奏内既云应得之罪律无正条又云似应勒令自尽勒令自尽是何盛世典例欲致君尧舜者岂有进此言之理。凡人自知有过即从实引咎乃大臣之道。若执为己是以巧生事又欲以巧止事甚属不合。尔群臣当副朕期望至意洗涤更新奈何溺党类而踵敝习著逐件再明白速奏名夏等又回奏云臣等妄拟勒令任珍自尽实非盛世典例又不折其巧辩但罪以丑恶臣等之议实属谬误谨束身待罪。得上□日、朕览回奏词语全是朦混支吾竟不身任咎过、更巧为遮饰。将有心之事、佯作误失。大臣之道、果如是乎。陈名夏、陈之遴等、有曾获大罪者有革职者。亦有被论者。朕每从宽宥使之改新。今复如此、朕之期望尽虚矣。且屡谕众官修省、奈何依然不改踵袭宿弊一至于此。朕不时召见、耳提面命将此恩遇、竟置何地耶。理宜从重议处。著内三院、九卿、满汉官六科、十四道、翰林七品以上、并六部郎中等官。即集午门外。严行议罪作速奏闻毋得延缓。于是会议。名夏、之遴屡获大罪、俱蒙恩留用今复巧为欺朦俱应论死。之俊职司耳目反依附党类亦应论死。尚书胡世安、王永吉、刘昌、副都御史傅景星、科臣魏象枢、杨璜、高桂、姚文然、袁懋功、刘显绩、御史朱鼎延、冯右京、张瑃徇党负恩。欺诳巧饰应流徙。侍郎孙廷銈、张端、吕崇烈、张秉贞、张鼎延、卫周允、卿徐起元、韩源、俱徇党附和。应革职、永不叙用侍郎孙承泽、成克巩、御史潘朝选、回奏未列名。应革职御史朱绂、未与前议、应降一级调外用。得上□日、陈名夏、陈之遴、金之俊等、深负朕恩。本当依拟。姑从宽典。著各削去宫衔二级、罚俸一年、仍供原职。陈名夏著罢署吏部事。自今以后从新省改胡世安等十三员、免流徙各降一级、罚俸一年、仍供原职孙廷銈等八员免革职。各罚俸九个月。孙承泽等三员免革职各罚俸六个月。朱绂先未曾与议、未详事由、免其降调　　

○乙巳。上命大学士范文程、洪承畴、额色黑、召集陈名夏等二十八人于午门谕曰。尔等得罪、悉由自陷其身也。初议错误、则亦已尔及再三申饬、即当省改岂可仍行混议。凡事会议理应画一何以满汉异议虽事亦或有当异议者、保以满洲官议内、无一汉官。汉官议内、无一满洲官。此皆尔等心志未协之故也。本朝之兴岂曾谋之尔汉官辈乎。故明之败、岂属误于满官之言乎。奈何不务和衷、而恒见乖违也。自今以后、务改前非同心图效以副朕眷顾之意不然朕虽欲尔贷、而国法难容。至于都察院科道等官职司言路见有如此乖戾者、亦当即行。纠弹陈名夏、陈之遴、金之俊曰。臣等叨荷皇上厚恩、乃自陷重罪、仅冀免死耳。若仍留供职、如斯殊典、则万不敢望一也。既受此洪恩、自分莫能仰报。惟有竭驽、勉效而已。诸臣亦云。臣等罪戾实大、恩宥至此、非所望也。愿各改前非。竭力图报。　　

○丙午。转吏部右侍郎成克巩、为本部左侍郎调刑部左侍郎孟明辅、为吏部左侍郎管右侍郎事。　　

○以福建布政使司右参政管左布政使事佟国器、为都察院右佥都御史巡抚福建以大学士洪承畴保举也。　　

○加都督同知临清总兵官刘仲金、为左都督充福建右路总兵官。　　

○丁未。擢内翰林秘书院学士图海、为内翰林弘文院大学士仍充议政大臣。　　

○戊申。吏部都察院等衙门遵上谕甄别京官。拟大理寺卿徐起元、年近七旬、应致仕。通政使司右通政韩源年老。通政使司右参议董复有疾。工科给事中朱允显、云南道监察御史王佐、福建道监察御史李之奇、不孚众论。户科左给事中苏文枢、礼科左给事中陈扆铭、吏部文选司员外郎李毓英、才堪外任及部属以下三十二员、照八法分别奏闻。诏于本月二十日集午门、候亲阅裁定。　　

○己酉。钦天监奏、连日夜见火星、逆行房宿初度、在黄道南、宜防火灾报闻　　

○庚戌。廷试直省贡生王都等、五百六十一名。　　

○宴外藩蒙古二十七旗听事头目等于礼部。　　

○辛亥。诏改右春坊右赞善蓝滋名为蓝润。　　

○工部议覆、工科副理事官三都、请建立宗学。应量给工价、听其自行修造。从之。　　

○壬子。谕内三院。今年三春不雨。入夏亢旱农民失业朕甚忧之意朕躬有缺失欤。祀享有不诚、诏令有不信、政事有未当欤。抑大小臣工、怀偏私、重贿赂、不肯实心为国旷废职业、以致膏泽不下逮欤。抑当言不言、不当言而言、沽名钓誉持禄养交无济于实事欤。抑民间疾甘无所控诉地方各官、不以实上闻欤。著三品以上、及科道官、各抒所见凡有关朕躬、及天下大利大害、应兴应革者悉心条奏毋含糊两可毋借端影射若所言合理、切中过失朕不惮改。尔大小臣工、各宜洗心涤虑、洁己奉公。佐朕修省、以符天意。仍著顺天府官、督率所属、竭诚祈祷。应行事宜。悉如旧例。尔内三院、即传谕各衙门、作速遵行。　　

○谕内外法司各衙门。朕念上年京师畿辅、水潦为灾。夏秋俱歉。米价日贵。今三春不雨。入夏犹旱。朕心甚切忧惶。常思雨泽愆期、多由刑狱冤滞。尔刑部满汉堂官、即日会同都察院、大理寺、及凡有刑名事件衙门督率司官、将在部监犯、及发各处羁候听审人犯。如真犯死罪未经审结。果有情可矜疑者、即日审明具奏定夺徒流人犯、察非重情准与减等。笞杖人犯、准与豁免。候审干连证犯、先行释放限十日内、开具简明情节、减免罪名、及释过人犯、具奏发落。大小狱情未审结者、限一月内、通行完结。顺天府督同宛大二县、五城御史督同司坊官、俱照前项事宜、一一遵行。该府尹。该御史、各依限开具奏闻。直隶督、抚、按、责成道、府、州、县、但速照前、实力奉行、务期伸冤疏滞庶几上格天心。尔刑部、都察院、即刊刻告示、传谕通知。　　

○谕议政王贝勒大臣等、速议弭盗安民之策以闻。　　

○孝端文皇后忌辰。遣官祭昭陵。　　

○内翰林国史院学士魏天赏、疏乞终养许之。　　

○癸丑。刑部右侍郎黄熙允、引疾乞归命以原官致仕。　　

○遣河南道监察御史祖建明、巡视长芦盐政。　　
</div>
    <div class="pagination">
<a href="清实录顺治朝实录_page125.html">上一页</a><span>...</span><a href="清实录顺治朝实录_page121.html">121</a><a href="清实录顺治朝实录_page122.html">122</a><a href="清实录顺治朝实录_page123.html">123</a><a href="清实录顺治朝实录_page124.html">124</a><a href="清实录顺治朝实录_page125.html">125</a><span class="current-page">126</span><a href="清实录顺治朝实录_page127.html">127</a><a href="清实录顺治朝实录_page128.html">128</a><a href="清实录顺治朝实录_page129.html">129</a><a href="清实录顺治朝实录_page130.html">130</a><a href="清实录顺治朝实录_page131.html">131</a><span>...</span><a href="清实录顺治朝实录_page127.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
