<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 364 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 364 页/共 505 页</h1>
    <div class="content">○又谕、岑毓英自简任云南巡抚后。观其叠次奏报。似于滇省军务。尚知认真办理。惟省城围尚未解。徵江近及失守。眷怀南服。焦念实深。兹闻上次杨林被陷。百姓死者数千。练头李廷标、何秀林、败回省城。该抚不责其罪。反各赏以四百金。以致人心不服。士卒离畔。此次澂江之变。亦因邵天贵带练骚扰。回民衔恨。句通逆酋马周袭踞郡城。至省坝贼碉。该抚督队攻击。则兵刃齐奋。易以他将。则枪炮皆空。且有练头通贼毁碉分赏随毁随起情事。又闻该抚勒派民捐。至再至三。绅士从中渔利。任意把持。上下交征。百姓咨怨。云南兵连祸结。历有年所。练勇剿贼。原以辅兵力之不足。惟必须严明赏罚。方能令出惟行。不得任用桀骜之徒。贻误大局。至滇饷孔亟。叠经谕令协饷各省赶紧如数筹解。岑毓英惟当撙节动用。不得苛敛民闲。致失人心而腾谤讟。经此次训饬后。该抚务当力图振作。有则改之。无则加勉。以期滇事日有转机。不负委任。如办理一无成效。惟事粉饰弥缝。则朝廷赏功罚罪。自有权衡。毋谓万里外不能洞瞩也。懔之慎之。将此由五百里谕令知之。　　

○两江总督马新贻等奏、署布政使应宝时到任未及三月。请将上年大计仍展缓举行。从之。　　

○以云南鹤丽镇总兵官马如龙为提督。　　

○移江西上饶县县丞于铜塘山。广丰县县丞于大东阬。改为分防县丞。从巡抚刘坤一请也。　　

○以乌兰额尔济招地方击剿窜匪获胜。赏佐领萨淩武花翎。护军校索特诺木等蓝翎。余升叙有差。　　

○壬辰。以记名提督宋国永为云南鹤丽镇总兵官。　　

○追予江苏扬州殉难监生邓缵前、暨道员邓瀛继妻李氏、子心蔚、分别旌恤如例。　　

○追予江苏各属阵亡殉难县丞费璜等绅民妇女三千六百六十一员名口分别旌恤如例。　　

○甲午。孝恭仁皇后忌辰。遣官祭景陵。　　

○谕军机大臣等、吴坤修奏、皖省霍邱县境。向称匪薮。该处与河南固始接壤。近有积匪在交界处所潜藏。时出滋事。亟须掩捕等语。匪徒啸聚。滋扰地方。必当早绝根株。免留后患。吴坤修现已派令张得胜相机摉捕。惟皖豫两省边界毗连。难免此拏彼窜。巡查奸宄。本系地方官专责。著李鹤年、英翰、严饬所属。会同协缉。务将该匪窝巢党与。严密摉拏。尽数歼除。毋令一名漏网。英翰未到任以前。吴坤修仍应随时认真整顿。不得稍涉疏懈。将此谕知李鹤年、英翰、并传谕吴坤修知之。　　

○追予安徽怀远阵亡把总蔡长泰祭葬世职。　　

○追予安徽甯国合门殉难从九品梅鉎、暨家属男妇九员名口分别旌恤如例。　　

○乙未。谕内阁、前因御史袁方城奏、请整饬吏治。当经谕令军务肃清省分。遇有获案要犯。仍照旧章。详由该管上司覆核办理。以重人命。兹据曾国藩奏、直隶军务虽已肃清。而各匪余孽尚多。凶悍性成。最易煽动。必应迅速严办。若令地方官于拏获匪犯后。仍照例勘转。不特使犷悍之徒。久稽显戮。且羁禁解审。万一疏虞。转致凶犯漏网。请仍照奏定章程办理等语。自系为除暴安良消患未萌起见。著照所请。嗣后直隶省拏获枭匪土匪扰害乡里、横行抢劫、勒索赀财者。以及骑马持械、倚强肆掠、凶暴众著者。降捻游勇聚党夥劫者。仍照历次奏定章程。由地方官审讯明确。禀明督抚。批饬该管府州亲往覆讯后。即行就地正法。其临时拒捕者。格杀勿论。以戢奸宄而儆凶顽。一俟盗贼衰息。即照旧章办理。至山东河南两省。与直隶壤地相连。情形相近。著各该抚一体照办。　　

○谕军机大臣等、前因德英奏、筹办赴甘马队军装战马。恳请速拨银两。当交户部速议具奏。兹据奏称、此次黑龙江挑选马队。前赴甘肃军营。应需整装银两。既据该署将军援照成案。暂向铺商借垫给发。自应速为拨给。拟即在河南己巳年应徵地丁银内。拨给银一万一千六百三十六两七钱九分六厘。解交奉天省城。转发黑龙江归款等语。著李鹤年按照该部议拨数目。赶紧解赴奉天。并著都兴阿等接到河南饷银。即行派员解往黑龙江交纳。不得迟误。德英于此项饷银到时。即著归还前款。至前项核借银两。并著俟凯撤时。即在各官兵等应领俸饷内照数扣还。以符定制。将此各谕令知之。　　

○直隶总督曾国藩奏、筹议练军事宜。请参用练勇之法。一、文法宜简。一、事权宜专。一、情意宜洽。每哨仍以十人为队。并另立马队营。不今杂于步队之内。仍由部添拨月饷二万两。下部议。从之。　　

○丙申。谕内阁、左宗棠奏、官军摉捕各匪净尽。陕境肃清一摺。陕西官军。自埽平董志原回巢后。各路匪徒。仍复暗相句结。肆行劫掠。经提督郭宝昌、刘松山等、派兵摉捕。斩获甚多。云岩镇巨逆袁大魁、窜至保安县属之老岩窑。凭险结寨。经道员魏光焘、提督刘端冕等、率兵攻剿。歼毙逆首袁大魁及贼目多名。余匪悉数埽除。各处匪类。亦经官兵摉捕净尽。榆绥延鄜各属。一律肃清。剿办尚为得手。惟陕西频年叠遭兵燹。此时逆匪虽经剿净。而游勇土匪。仍恐易滋啸聚。且各属地方赈抚穷黎。安插人众。在在均关紧要。左宗棠现在振旅西征。所有陕省善后各事宜。刘典责无旁贷。即著悉心筹画。妥为经理。以期毋负委任。　　

○又谕、左宗棠奏、遴员署理府州县各缺。请勿拘成例一摺。甘肃庆阳一带地方。甫经收复。办理赈垦抚辑事宜。均关紧要。该督遴才委任。自系为地择人。所有庆阳府知府各缺。著准其以升用直隶州知州翁健等署理。嗣后陕甘两省委署各缺。著该督抚等斟酌情形。变通办理。总期有益地方。毋得滥行委用。傥该员等于地方事务。未能措置裕如。著即随时撤参。毋稍迁就。　　

○谕军机大臣等、都兴阿、恩锡奏、遵旨会派委员。同礼部主事张元益出边敬谨查勘。并将张元益所递图说呈览一摺。奉天边门外。附近陵寝。风水禁地。关系紧要。业经该将军等先后会派协领各员。同该主事驰抵沿边各处。敬谨查勘。所有应行查禁之处。即著照该主事等所定界址标记。永远封禁。其无业游民。搭盖窝棚五处。开种零星地亩。并著该将军等知照该城守尉。出示晓谕。勒限三个月。将该游民尽行驱逐。俾赶紧迁移。另谋生计。毋许潜匿。其叆阳鹼厂旺清三边门外。著该将军等迅饬该委员等逐段细查。俟查毕。再行妥拟章程具奏。图留中。将此各谕令知之。　　

○又谕、左宗棠奏、陕境肃清。驰赴泾州。及甘省窘迫情形。并遵旨覆陈各摺片。陕西土回各匪。叠经官军剿办。全境肃清。本日已明降谕旨宣示。其老岩窑出力员弁人等、著准其择尤汇案请奖。董幅详等倡乱多年。现以穷蹙投诚。难保不心怀叵测。左宗棠赴甘在即。应如何妥为安插毋滋事端之处。仍著悉心筹画。交刘典妥为办理。所陈刘松山等军分路前进。马德顺等马步各军暂驻灵台。以策应南北两路。均合机宜。即著督饬诸军。整旅遄征。迅图埽荡。该大臣抵泾州后。即祗受督篆任事。以一事权。陕西征兵尽出。金顺现赴乌喇磴口等处。该大臣势难兼顾北路。著即会同定安、金顺、规度情形。饬令宋庆、张曜两军。合力堵剿。郭宝昌一军。向与刘松山合力剿贼。均称得力。现在应否会合刘松山军截剿甯灵之贼。著左宗棠酌核办理。该大臣奏称、宋庆、张曜、郭宝昌三军。各减营数。则饷足而军愈精。所筹不为无见。其应否裁减之处。即著定安、金顺、会商宋庆、张曜、妥筹办法。其郭宝昌营勇。著左宗棠饬知该提督精为遴选。以收饱腾实效。所有该三营饷需。已谕知李鹤年、英翰、吴坤修、照旧按月批解。甘饷现值奇绌。未便多容客军。所奏亦系实情。潘鼎新、陈湜两军。已分饬李鸿章等分别遣撤。并令该员等于撤勇后。各赴该大臣军营。听候差遣。至游击周钦辉等被杀一案。仍著会同刘典确切查明。按律惩办。该大臣入甘后。务将军事吏治。悉心整顿。以维大局。边外情形何似。定安等务当懔遵前旨。督饬德昌等分投追击。以靖边氛。将此由六百里各谕令知之。　　

○又谕、左宗棠奏、陕甘饷绌。请停止陈湜带勇赴陕。并河东盐务解款积压等语。前因郑敦谨奏、已革臬司陈湜办理河防。尚知愧奋。恳予免罪。当经降旨暂免发遣。饬令带勇赴左宗棠军营。差遣委用。兹览左宗棠所奏。陕甘饷项支绌。自系实在情形。陈湜所部勇丁。即著毋庸赴陕。由郑敦谨督饬该革员。将欠饷清算筹给。严饬陈湜自行带领此项勇丁回湘。酌留亲勇数百名。余悉妥为遣撤。俟撤勇事竣。仍饬赴左宗棠军营差委。效力赎罪。该革员带勇起程时。著该署抚派委文武大员。弹压出境。毋任滋事。至经过之河南湖北各地方。著李鸿章、郭柏荫、李鹤年、严密稽查。傥沿途逗遛骚扰。即惟陈湜是问。并著刘昆于该革员带勇抵籍后。严饬妥为安置。毋任滋生事端。左宗棠所称河东盐务库款。现存五十余万两。该道李庆翱、于乙年始解甲纲。递年积压。鹾务废弛。以致甘饷涸绝。并称该道鄙诈成性。惟解钻营等语。著郑敦谨确切查明道库现存及业经批解实数。并该道有无劣迹之处。一并详悉具奏。毋稍徇隐。将此由五百里各谕令知之。　　

○又谕、山东布政使潘鼎新、前经谕令带勇赴陕。随同剿匪。兹据左宗棠奏称、陕甘饷事窘迫。各路兵勇过多。势难支持。请将各军分别裁撤等语。潘鼎新所部勇丁。即著李鸿章、丁宝桢、英翰、吴坤修、传知该藩司妥为遣散。并著潘鼎新于兵勇遣散后。仍前赴左宗棠军营。听候差遣。该藩司所撤之勇。籍隶安徽者多。遣撤后。并著英翰、吴坤修、饬属妥为安插。毋任滋生事端。将此由五百里谕知李鸿章、丁宝桢、英翰、并传谕吴坤修知之。　　

○又谕、本日据左宗棠奏、饷需支绌。拟将郭宝昌一军。张曜、宋庆两军。裁汰疲弱。酌留精壮。饷项照旧供支。为各该军购粮转运之费。所筹不为无见。已谕左宗棠、暨定安、金顺、将郭宝昌等军量加裁减。以资腾饱。各该军月饷。向由安徽河南供支。此时无论裁减与否。著李鹤年、英翰、吴坤修、督饬各该藩司。仍照原饷数目。按月拨解。毋任缺乏。一俟该大臣等酌定知照后。该抚等再按所定数目。尽力筹解。原片均著钞给阅看。将此由五百里谕知李鹤年、英翰、并传谕吴坤修知之。　　

○甘肃按察使张岳龄因病解职。以巩秦阶道崇福为按察使。　　

○以捏报军情。撤陕西总兵官刘厚基记名提督。夺勇号。降总兵官刘厚填为都司。　　

○予陕西绥德伤亡总兵官喻先恕祭葬世职加等。　　

○予甘肃合水殉难知县杨炳华祭葬世职加等。　　

○予甘肃镇原阵亡外委田泽波祭葬世职。　　

○丁酉。以甘澍优沾。上诣大高殿行礼报谢。　　

○遣恭亲王奕?诣社稷坛。惇亲王奕誴诣天神坛。醇郡王奕譞诣地祇坛。孚郡王奕譓诣太岁坛。睿亲王德长诣关帝庙。郑亲王承志诣城隍庙。惠郡王奕详诣时应宫。贝勒载治诣昭显庙。镇国公奕询诣宣仁庙。镇国公奕谟诣凝和庙。礼亲王世铎诣觉生寺。克勤郡王晋祺诣黑龙潭。赛因诺颜扎萨克亲王达尔玛诣密云县白龙潭。定郡王溥煦诣清漪园龙神祠。豫亲王本格诣静明园龙神祠。拈香。　　

○谕军机大臣等、定安等奏、剿贼续胜。磴口现无贼匪。金顺奏、近日花定防剿情形。由榆林进规乌磴各一摺。回匪自窜入鄂尔多斯旗境后。复在上永和姜寨内盘踞。经乌尔图那逊督率吉林黑龙江马队官兵。力攻南门。贼匪抵死守御。成山等由西北角攻入赛内。贼由南面奔逃。追至磴口地方。沿途捦斩甚多。其乘隙藏匿者。均摉杀净尽。并将河内渡船烧毁。现在磴口踞匪回窜边内。包镇迤西至磴口黄河北岸。已无贼踪。剿办尚为得手。此次出力官兵。著定安等择尤汇案奏保。刻下贼匪虽远遁边内。大股尚踞灵州一带。诚恐被剿情急。仍复铤走草地。昨据左宗棠奏、督师入甘。派刘松山一军。由西北进指定边花马池。截贼东趋之路。已令其会商定安、金顺、妥筹兼顾。并令酌度情形。饬郭宝昌与刘松山合军。截剿甯灵之贼。该将军等即可咨商办理。乌尔图那逊现撤队于乌兰木头。是否足资控御。仍著定安、桂成、责令该副将统择要严防。不可稍涉大意。并一面饬令会合达尔济等确探贼踪。乘胜进剿。西路贼匪。蓄意窜扰花定。经富勒珲、常福、建番追击。贼向西遁。常福带队回榆。惟花定距灵州贼巢不远。难保该逆不纠众回犯。磴口现已无贼。刘松山业向花定前进。该署将军应在何路扼剿。著即酌量办理。前据定安等奏称、宋庆后队。调扎皇甫川。张曜酌带数营。前往缠金磴口。其余队伍。仍驻古城等处。此时磴口缠金无贼。该两军应于何处扼扎。联络金顺马步各队以资堵剿。并遥为包萨屏蔽之处。著定安等彼此妥商。严密布置。毋误事机。将此由六百里各谕令知之。　　

○又谕、刘典奏、现拟回省。督同司道整理地方等语。陕省自董志原克复后。回逆西窜。境内渐就肃清。刘典自应回省经理地方各事务。现在左宗棠统师入陇。陕省应办各事。该署抚责无旁贷。所有安抚难民。开种荒田。一切善后事宜。均著刘典尽心筹画。毋得稍有粉饰。延安一带土匪如董幅详等。虽已投诚。是否尚听约束。老岩窑虽已克复。此外零星股匪。一时恐难净尽。务当随时剿办。毋任日久变生。复为民害。刘厚基等驻扎北山。所部勇丁。必当严禁滋扰。该处地瘠民贫。久经兵燹。必须廉谨之吏。实心任事。方能抚绥安集。著刘典督同藩司。慎选良吏。以安地方。回逆虽窜甘省。设左宗棠到甘后奋力攻剿。难保不回窜陕疆。磴口等处踞匪。经定安等派兵进剿。据报窜入边内。难免不乘虚东窜。该署抚俱当绸缪未雨。免致临时周章。左宗棠派刘松山、魏光焘、黄鼎等军。分路西征。其余勇队留存陕境者。想尚不少。与甘毗连处所。何地可以扼要。是否均有得力兵将驻扎。均当早为筹及。并将如何严密布置之处。详细奏闻。以慰廑系。该署抚既回省中。仍应檄饬驻守三原文武员弁。严束营勇。以壮军威。嗣后务当实事求是。虚衷集益。竭力整顿地方。毋负委任。将此由四百里谕令知之。　　

○派工部左侍郎恩承敬谨勘估泰陵方城后券门应修工程。　　

○予陕西甯条梁等处阵亡伤亡参将德贵、秀伦、巡检李梦兰、祭葬世职加等。德贵眷属人等分别旌恤如例。　　

○戊戌。谕内阁、御史全善等奏、据苏州织造委员德林等呈称、管解龙衣大贡。并缎匹库官物。共一百十三箱。领有文批勘合。五月二十日到京。亲至崇文门税务衙门投验。讵查验后辄将车辆扣留官店。迄今多日。仍不放行。屡次探询。又称须纳税银五百两。方可验放。事关传办贡物。又被关押。不能速交。恐有贻误。恳请查明等语。奉旨传办要需。一经查验。即当迅速放行。何得无端关押。肆意勒索。实属不成事体。著崇文门监督查明。立将扣留车辆。即刻放行。一面确查需索银两。究系何人。奏明惩办。　　

○谕军机大臣等、有人奏、穆图善狃于议抚。实误听首府舒之翰游击萧兆元之言。去秋藩司林之望等、探知贼目不知。齐向该署督恳请率众进攻。而舒之翰百计阻挠。或言兵勇未齐。或言军饷不足。并暗中怂恿署督。面斥林之望为生事。檄斥总兵胡昌会、副将范铭、为擅杀。以致众军愤恨。佥云萧兆元系回匪头目。暗中为贼耳目。舒之翰得受回匪重赂。故凡事为贼道地。不知是何肺腑。在首府任内。大开寿筵。广受祝礼。各州县纷纷馈送。多则千金。少亦数百。有不送者。伊则簧惑督臣。立即撤参。请将舒之翰萧兆元严行审办等语。穆图善办理甘肃军务。虽因饷绌兵单。不得已而权宜议抚。而舒之翰等阻挠战事。以致军心解体。如果所参属实。亟应严行惩办。以儆官邪。著左宗棠按照原参舒之翰、萧兆元各情。严密访查。据实参奏。毋稍轻纵。将此由四百里谕令知之。　　

○以浙江临安剿平土匪。予副将吴清亮、知府张鉴南议叙。　　

○以广东赤溪剿平客匪。予总兵官郑绍忠以提督简放。　　

○追予故南河河道总督杨以增谥端勤。　　

○追予安徽当涂阵亡殉难从九品李大序等绅民妇女一千七百八十一员名口分别旌恤如例。　　

○己亥。谕内阁、礼部奏遵议左宗棠等奏请补行陕甘乡试一摺。陕甘乡试。前因军务。久未举行。现在陕丁全境肃清。甘肃之泾庆各属。亦已安谧。著准其于本年特开一科。补行壬戌恩科及甲子正科乡试。陕甘中额。向系合并取中。甘省军务未竣。各属士子。未能一律赴试。自应酌留中额。以昭平允。著照左宗棠等所议办理。其恩诏广额。亦著照礼部所议取中。　　

○以江南江甯布政使李宗羲为山西巡抚。　　

○庚子。谕内阁、刑部奏、审明内库直班官兵夥盗银两。按例加重定拟一摺。此案已革护军德蕴等、胆敢在东华门内银库。纠夥偷盗库银九千余两之多。实属目无法纪。该犯德蕴、著照刑部所拟。即行正法。以昭炯戒。其听从偷窃之穆腾额、秀昆、惠淋、玉来、松淩、均著照拟定为斩监候。入于本年朝审情实办理。所有失察直班弁兵之前锋统领、护军统领、应得处分。著该部查取职名。分别议处。在逃之已革护军吉升、文通、及群罄、明幅、著步军统领衙门顺天府五城一体严拏务获。归案究办。至拏获此案人犯出力人员应得奖励。著俟逃犯全行缉获。再由刑部于定案时声明请旨。　　

○又谕、文麟、景廉奏、请将因循不力之知县撤任留营一摺。甘肃敦煌县知县樊建基。经文麟等委办后路粮运。该员总以脚运不便为词。致哈密各营口食。不敷支放。实属疲玩。樊建基著先行撤任。摘去翎顶。仍留营差委。以观后效。其敦煌玉门等缺。准其以裕厚等暂行署理。惟州县调署。系总督专责。著该大臣等仍遵前旨。俟军务稍松。仍照旧章办理。以符定制。　　

○两江总督马新贻等奏、击散海阜一带匪船。仍饬该管营县会缉首要各犯。得旨、著即檄饬该员等督队出洋。勤加摉捕。并会同营县将首要各犯。悉数歼捦。毋留余孽。　　

○以广东按察使梅启照为江南江甯布政使。　　

○予故前任热河都统麒庆祭葬。谥庄敏。　　


大清穆宗继天开运受中居正保大定功圣智诚孝信敏恭宽毅皇帝实录卷之二百六十　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治八年。己巳。六月。辛丑朔。上诣绥履殿问慈安皇太后安。平安室问慈禧皇太后安。至庚午皆如之。　　
</div>
    <div class="pagination">
<a href="清实录同治朝实录_page363.html">上一页</a><span>...</span><a href="清实录同治朝实录_page359.html">359</a><a href="清实录同治朝实录_page360.html">360</a><a href="清实录同治朝实录_page361.html">361</a><a href="清实录同治朝实录_page362.html">362</a><a href="清实录同治朝实录_page363.html">363</a><span class="current-page">364</span><a href="清实录同治朝实录_page365.html">365</a><a href="清实录同治朝实录_page366.html">366</a><a href="清实录同治朝实录_page367.html">367</a><a href="清实录同治朝实录_page368.html">368</a><a href="清实录同治朝实录_page369.html">369</a><span>...</span><a href="清实录同治朝实录_page365.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
