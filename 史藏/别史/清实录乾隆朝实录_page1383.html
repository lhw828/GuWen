<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1383 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1383 页/共 1860 页
  </h1>
  <div class="content">
   ○护理河南巡抚布政使荣柱奏、豫省上年雨雪缺少。二麦未能普种。前奉旨令将常平仓谷、蓟粮、粜借兼施。今查开封、彰德、卫辉、怀庆、河南、五府情形。尤属拮据。应例外大加粜借。惟常平仓谷。出粜不宜过多。蓟粮未能一律敷用。应请于漕谷项下。一并酌量出借。得旨、实力妥为之。又奏、汲、淇、临漳、三县积歉后。购种艰难。现饬详察情形。于愿领麦种者。借给耔粮。于愿种杂粮、而工本无出者。折给银两。并将储备余麦。粜济民食。得旨嘉奖　　

○陕甘总督勒尔谨奏、甘省地土高燥。有一分水利可开。小民即沾一分水利之益。兹查秦州城东南北三乡。共可开渠四道。计灌田二十六顷余亩。小民情愿自行开挖。现已转饬妥办。报闻　　

○贵州巡抚觉罗图思德奏、大定府地方。采有铅矿。约每年可得铅五十余万斤。当命名为大兴厂。至松桃厅试采之大丰厂。迄今一年。仅获铅二十余万斤。矿竭无成。应及时封闭。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四十九


大清高宗法天隆运至诚先觉体元立极敷文奋武孝慈神圣纯皇帝实录卷之一千五十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十三年。戊戌。二月。壬辰朔。谕曰、裕贵妃母妃、侍奉皇考。诞育和亲王。淑慎素著。朕御极之初。即钦奉圣母皇太后懿旨。晋封贵妃。以申敬礼之意。四十余年。慈宁随侍。亲爱尤深。兹年届九旬。实为宫闱盛事。宜崇位号。以介蕃厘。应晋封为皇贵妃。所有应行事宜。各该衙门察例豫办。屈期蠲吉举行　　

○又谕、豫省开封、彰德、卫辉、怀庆、河南、五府属。上年秋冬雨雪缺少。种麦既迟。收成不无稍减。现已叠渥春膏。农民自可及时播种。但当青黄不接之时。若将本年应徵钱粮。照例开徵。民力不无拮据。著加恩将开封等五府属州县、本年新徵钱粮。缓至麦后徵收。于农民生计。更为有益。著交荣柱、妥协办理。俾穷黎均沾实惠。该部遵谕速行。　　

○癸巳。谕、清明节、泰东陵应行添土大祭之礼。朕于三月初四日、启銮前往。所有应行事宜。各该衙门照例敬谨豫备　　

○谕军机大臣等、据梁朝桂奏、奉旨调任肃州镇总兵。恳请陛见等语。该镇于前岁秋间、在热河行在召见。距今甫及年余。何必复请陛见。且朕因该镇曾在军营出力。是以调任肃州。其缺虽属紧要。而所办营伍事务。则与兴汉相同。该镇止须仍照前妥实办理无可另行训谕之处。该镇此奏。乃沿袭绿营习套。并非出于至诚。殊属非是。梁朝桂、著传旨申饬。嗣后务宜诸事实心办理。毋再蹈绿营虚饰之习。致干咎戾　　

○兵部议覆、护理河南巡抚荣桂奏称、豫省抚标、暨南北两镇绿营兵。操演鸟枪。俱以金鼓为号令。河北镇总兵观成到任后。令掣去金鼓。仿在京火器营之例。惟以中靶为优劣。演放更较准速。前抚臣徐绩、亦令抚标一体仿习。今查南镇尚未议改。一省营制。未便两歧。请敕部议、通饬遵办。应如所请。并饬各督抚一体遵照。从之。　　

○甲午。上御乾清门听政　　

○遣官祭先医之神　　

○谕、今日内务府带领引见人员。有盛京将军弘晌咨送承袭防御之人。声明拟正之哈福纳、年未及岁。不能来京。仅将拟陪之人咨送。此缺例应拟正之人承袭。此次德禧所遗防御员缺。仍著哈福纳承袭。嗣后若拟正之人。实未及岁。并不必咨送拟陪之人。祗须将家谱进呈补放。其愿来者听　　

○又谕曰、钟音奏、侯官县知县张润。于盗犯陈恒福等、劫夺陈谕货船一案。因该犯将前次劫夺福清县民杨伯科等船只。换与陈谕、漂泊拢岸。报县查验。该县遂疑杨伯科等为本案正盗。辄用刑求。以致畏刑诬认。复捏报家丁获犯。希邀议叙。更属欺诈。若非后任仲元鳌审出。几成冤狱。请旨将张润革审等语。张润、著革职。交该督严审究拟具奏。至署县仲元鳌、于前任将事主作盗犯、刑求捏报之案。并不瞻徇同官。据实审出。尚为能事。此等改正之件。若系后任有意挟嫌。以曲作直。故翻成案者。督抚自当查参。今仲元鳌、因虚心审鞫。究出正凶。俾冤民得以昭雪。甚属可嘉。仲元鳌、著送部引见　　

○直隶总督周元理奏、热河地方更定事宜。一、热河同知。奉旨改为承德府。其余六厅。拟改州县名目。如喀喇河屯厅、拟名滦平县。八沟厅、拟名平泉州。四旗厅、拟名丰宁县。塔子沟厅、拟名建昌县。乌兰哈达厅、拟名赤峰县。三座塔厅、拟名朝阳县。一、热河同知。向管地方刑钱事务。今改为承德府。毋庸添设附郭知县。请如直隶州例。刑钱俱自行办理。其六州县事。由该府审转考核。一、承德府现有监狱。请将热河巡检。改为经历。兼摄巡检。并带管司狱事。其六州县监狱。令各该处巡检兼管。毋庸另设典史。一、口外多系蒙古旗民交涉事务。请即以理事同知、通判、管知县事。仍照原衔升转。其该府接见仪注。行文体制。俱如知县例。一、承德府、及六州县。俱系口外要缺。请定为在外题补之缺。其冲繁疲难字样。按地定拟。一、热河道学教授。请改为承德府教授。其学额。于府、增为六名。六州县、各增为四名。一、承德府应另铸给承德府印。其六州县、俱改铸为理事同知通判官某州某县事印。教授、经历等官印记一体改铸。俱下部议行　　

○乙未。吏部议奏、直隶广平府知府谢洪恩、于审转威县穆本现、因奸谋毒奸妇本夫一案。误将不知情之奸妇贾氏拟绞。经部驳始行更定。应照例降调。得旨、依议。此本吏部议知府谢洪恩降调。内阁票拟。例不出名。该员从前颇能办事。朕所素知。近因周元理奏其自升任知府后。渐不如前。是以照议降调。朕于每日奏进本章。无不详为披阅。此案谢洪恩应得处分。乃就其人而酌核行之。并非因签内未经出名。遂依部议也　　

○旌表守正捐躯四川马边厅民许某妻李氏　　

○陕甘总督勒尔谨奏、上年十一月、十二月间。各属报得雪一二三寸不等。嗣据通省报正月上中旬。复得雪一二三寸不等。因未深透。率属祈祷。得旨、知道了。今得雨雪否。寻奏、兰州及附近地方。先于二月初旬得雪。嗣据巩昌、平凉、凉州、西宁、四府、及泾、秦、阶、三州。俱同时得雪一二三寸不等。甘州、及肃州各属。于二月中旬得雪。自二寸至五寸不等。省城又于下旬得雪。入土二寸。均各有资播种。报闻　　

○是日起。上以祭社稷坛。斋戒三日　　

○丙申。谕军机大臣等、前据杨景素查奏、粤海关徵收盈余税银数目。比较前三年短少二万余两。应责令前任监督德魁赔补一摺。现交户部、内务府、会同核议。据奏称、前此洋船少到之年。亦有与此次相同者。而税项较多。此次亏绌。自系办理不善。不得以货物粗多细少为词。应请在德魁名下追赔等语。固属照例核议。第念德魁、两任粤海关监督。其平日办事。较之他人。尚为奋勉。人亦颇有良心。所有短少盈余数目。朕信其断无侵蚀情弊。况德魁现已身故。是以加恩免其赔补。但洋船少到数目。上届亦有相同。何以税课盈亏顿异。或因德魁查察未周。其家人长随、与该关胥役、通同作弊。侵渔中饱。亦未可定。朕所欲加恩者。惟在德魁。若果有此等情弊。不可不切实究追。从重处治。李质頴。本系兼管关务。图明阿、现系接任之员。知伊家人胥役辈。果有情弊。无难察访。况该关存有经徵底簿。更易核查。著传谕李质頴等。即行详细稽核。严密察访。若查出弊端。即一面具奏。一面查拏究审。务使水落石出。不可颟顸了事。若实无情弊。及因何盈余缺少之故。亦即据实奏闻。将此由四百里谕令知之。寻奏、该关乾隆四十年分洋船。及本港经徵底簿。并原报底单。核对相符。至洋船到口。向由行商、将货物开单呈报。本官遣书役家人与夷商通事等查验。其税银总以船之大小货之粗细为差。德魁胥役家人等。实无侵渔情弊。报闻　　

○军机大臣等遵旨覆奏、查允禩、允禟子孙。现在圈禁者。惟允禟长子弘晸。其余两家子孙。俱系正蓝旗官兵看守。不准出外行走。应将弘晸释放。并彻看守官兵。至所有女、孙女。年长者已嫁。未嫁者俱幼。报闻。　　

○丁酉。祭先师孔子。遣协办大学士英廉行礼　　

○谕军机大臣等曰、徐恕奏、据泰安县知县张鸣铎、访有民人王仲智、混称修炼成仙。形迹诡秘。搜查该犯家中。有木剑、木牌、及万法归宗等书。讯据供称、曾遇神仙。叫我闭门修养。可以脱离生死等情。随同署臬司李燕、亲赴该县。严查审办等语。此等莠民邪说。最易煽惑乡愚。自应严究根株。按法惩治。今国泰已经起程。计日即可回任。著交国泰、亲提该犯等。严审明确。定拟具奏。至徐恕、因护理抚篆。一闻禀报。即带同署臬司李燕、亲往查办。固属认真。但此等案件。尚非聚众大案可比。该护抚或带道员一人前往。或派署臬司前往。尽可完事。不值抚司同行。省会重地。不可无大员弹压。今济南止有署藩司陆燿一人。设或再有要事。未免无人商办。且奸民伎俩。诡诈百出。或故择一无用之人。稍露端倪。引动抚司远出。乘机复有举动。转致照应不及。此亦不可不过虑豫防。且非独山东一省为然。各省皆应如此。著传谕各督抚。嗣后如遇地方报有不法逆犯。必须权其轻重缓急。如有急须剿捕。如昨岁甘肃河州叛逆之案。自应照勒尔谨之带同司道。督兵迅往扑灭。若案犯无多。止须于两司内、派一员往办。或不同城之督抚。亲身前往。必须留两司同在省城。方为妥协。将此遇各督抚奏事之便。一体传谕遵照。并谕令徐恕知之　　

○礼部题、朝鲜国王李算、遣使恭进万寿、冬至、元旦、三大节岁贡方物。暨琉球国中山王尚穆、遣使恭进岁贡方物。俱赏赉如例。停止筵宴　　

○命正白旗领侍卫内大臣特成额为参赞大臣。赴乌什办事。换乌什办事大臣绰克托回京　　

○豁免遭风漂没江西安福帮旗丁黄习良运米、一千一百四石有奇　　

○戊戌。祭大社、大稷。上亲诣行礼　　

○谕曰、多罗顺承郡王薨逝。著交该部照例办理。仍加恩派散秩大臣一员。带领侍卫十员。赏奠茶酒　　

○又谕、前因袁守侗出差。所有顺天府府尹事务。特令蒋赐棨暂行兼管。今胡季堂现已回京。伊从前屡经管理顺天府事。亦系熟手。蒋赐棨系仓场侍郎。例应驻劄通州。查办漕务。势难往来兼顾。所有顺天府事务。即著胡季堂管理。至府尹向系侍郎兼管。袁守侗现系尚书。即回京后、亦毋庸管理　　

○谕军机大臣等、据寅著奏、查勘淮北场灶情形。并酌拟巡防事宜一摺。所奏殊不明晰。已于摺内批示矣。前因山东拏获盐枭。供系在海赣交界之处。零星偷买老少盐觔。装车推卖。以老小之利源。变而为私枭之弊薮。朕意若将各盐场所出余盐。官为收买。散给贫民。停止肩挑肩负。自属正本清源之道。第各地方场灶情形。未能深悉。是以令各督抚、会同各盐政、斟酌妥善。据实覆奏。并谕令不得因朕有此旨。稍存迁就。所降谕旨甚明。续经直隶总督等覆奏、长芦向系散给钱文。其肩挑背负之例。久经停止。山东巡抚亦奏请照长芦例行。是该二省均已通行无碍。即或两淮老少余盐。有不便停止之势。何妨将实在情形。详悉直陈。朕岂肯因前旨稍为回护。乃寅著摺内、惟称巡防之严密。灶户之穷苦。隐跃其词。言外似有老少余盐难于停止者。若果难于停止。何妨直陈。至所称查点砖土盐池。并无溢额。确讯场商灶丁。晒扫收买。素有成规。实不能额外私晒。卖给东省枭贩。看来竟系寅著回护东省私贩一事。果如所言。则东省盐枭所供、自海赣交界偷买余盐之语。众口如一。岂转不足信乎。抑买自何处乎。寅著此奏。甚属糊涂不晓事。著传旨申饬。看来此事。百伊一人所能办理。著交高晋萨载、会同该盐政、悉心查勘。据实在情形。详悉妥议具奏将此由四百里谕令知之　　

○授宗室允禟长子弘晸为散秩大臣　　

○己亥。上诣大高殿行礼　　

○诣恩慕寺、安佑宫、行礼　　

○幸圆明园　　

○遣官祭关帝庙　　

○谕曰、冯廷丞、周克开、著加恩发往江南交与高晋、以同知委用　　

○庚子谕、朕于今秋恭谒祖陵因至盛京时。不升殿。不筵宴。曾降旨令朝鲜国毋庸遣使朝贺。今据礼部奏、该国王以举国臣民。瞻依倍切。欲仍照往例、遣陪臣祇候陈请转奏。情词恳切。恭顺可嘉。著准其遣人至盛京请安毋庸进贡。不必差遣多人。亦不赐筵宴也该部咨该国王知之　　

○又谕、吏部奏、据文选司检举署东平州州同许祖尧、夏津县主簿姚兴凤二员。各前任加级之处。遗漏未经入册。以致因公降调。照例开缺。请将承办司员。交都察院察议等语。该司员于议处降调之案。不查明加级抵销。自属疏漏。但其事与刑部失入、相似而实不同。刑部失入重于失出者。因罪犯一经失入。已罹重辟。所谓死者不可复生。严其处分。正以重民命也。至失出、囚即遣放。仍可审核更正。故其议处从轻。若吏部办理议处。疎忽失入。固有应得之咎。但事后尚可自行检举。或经被议之员控辩。仍可查明改正。不致终于枉屈。其议处可以从轻。至失出、则以应行议降之人。妄为拟抵。安知非徇情受贿。高下其手。久之易滋流弊。不可不重其处分。俾知儆惕。以刑部出入轻重。反而用之。方为平允。著吏部、会同都察院、另行定例具奏。此案即照新例行。余依议寻议、吏部办理议处司员。如系徇情受贿。将应议实降之人。妄为议抵。应另行参究。其一时失检。重复抵销者。如系罚俸、降级留任之案。旧例罚俸一个月。今应改为罚俸一年。系应行降调之案。旧例亦祗罚俸一个月。今应改为降一级留任。至遗漏抵销。致本员降调离任者。旧例降一级留任。今应改为罚俸一年。从之　　

○叶尔羌办事大臣高朴等奏、甘省派拨叶尔羌、驻防绿营兵。届年满换班之期。例有借支整装银两。惟叶尔羌库贮。往往不敷。须由内地调拨。未免烦琐。查叶尔羌库贮普尔钱。在本处每百抵银一两。现在贮钱充裕。请以钱抵银。支借换班兵丁。得旨、好。依议行　　

○予木邦军营殉节之原任云南永北厅同知胡邦佑、广南府经历许景淹、祭葬如例。入祀昭忠祠　　

○辛丑。遣官祭昭忠祠　　

○谕军机大臣等、昨日新放苏松粮道盛保、谢恩召见。看其人尚结实而有体面。但初莅外任。于理繁治剧。似非所长。苏松等四府漕务殷繁。粮道员缺。最为紧要。恐与盛保不甚相宜。著传谕高晋、杨魁、于通省巡道、或事简道员内。酌选一员。奏闻题补苏松粮道。其所遗之缺。即以盛保调补　　

○又谕曰、李侍尧覆奏缅匪情形一摺。已于摺内批示。缅地水土恶劣。实非可用武之地。且缅酋业经送还苏尔相。其事已完。至送出杨重英与否。于事实无关轻重。不值勒兵向索。即或该处有可乘之隙。亦不肯兵出无名。兴师涉远。朕久有定见。屡降谕旨甚明。今据奏称、将来该匪或因内讧外衅。危亡立待。实有唾手可取之机。亦必备细陈奏。恭候睿算万全。方可遵办。此时断不敢略有轻率等语。所奏甚是。李侍尧在滇一载。已熟悉缅地情形。且其平日阅历年久。遇事亦知慎重。自不肯稍涉喜事。轻举妄动。若缅匪内讧已成。上下瓦解。其大头目又纷纷投出。能深悉其底里。实在唾手可取。则又机不可失。李侍尧自当酌量为之。惟须详悉妥筹。确见兵出有益。不致延阻滋事。方可办理。然亦不值远派京兵、及他省调派。祗宜就滇省防兵内。择其勇往者。于瘴退时。派大员统领前往。兵至即可成功。原不妨为因利乘便之图。自不宜坐失机会。李侍尧即足身任其事。如以为实在可行。即一面筹办。一面奏闻。若事机已形。不宜稍缓。并不必奏请指示。徒致往返多延一月也。至木邦旧土司线瓮团。久经投顺。安插大理。猛密头人线官猛。亦同在大理猛拱土司浑觉。前经归顺。素有图报之心。如李侍尧遇应行办理时。或可遣线瓮团、线官猛、各回故土。并传檄浑觉、令其各收服所属地方。于本城守御。则缅匪近北一带。皆归内地。已可去其小半之势。但祗可令该土司等。自护其疆界。设法堵拒缅匪。若该土司欲请内地发兵助守。则又不可从也。至现在尚无信息。李侍尧惟当仍照前严饬各边隘。实力稽察。勿致稍有疎懈。静以待之而已。将此由六百里传谕知之。如缅匪有遣人纳贡之信。即速由驿驰奏　　

○命副都统鄂兰、赴喀什噶尔办事。换喀什噶尔办事大臣雅德回京　　

○壬寅。孝康章皇后忌辰。遣官祭孝陵　　

○谕曰、满斗、苏尔德、应得之罪。尚不至死。是以朕于上年秋谳。俱施恩未勾。海成虽拟重罪。亦不至死。海成、满斗、苏尔德、俱著宽免释放。海成、著交特成额带往乌什。令在章京上效力行走。满斗、著交内务府。苏尔德、著交步军统领衙门。俱令在章京上效力行走。果能奋勉。二三年后。再以主事等官补用
  </div>
  <div class="pagination">
   <a href="清实录乾隆朝实录_page1382.html">
    上一页
   </a>
   <span>
    ...
   </span>
   <a href="清实录乾隆朝实录_page1378.html">
    1378
   </a>
   <a href="清实录乾隆朝实录_page1379.html">
    1379
   </a>
   <a href="清实录乾隆朝实录_page1380.html">
    1380
   </a>
   <a href="清实录乾隆朝实录_page1381.html">
    1381
   </a>
   <a href="清实录乾隆朝实录_page1382.html">
    1382
   </a>
   <span class="current-page">
    1383
   </span>
   <a href="清实录乾隆朝实录_page1384.html">
    1384
   </a>
   <a href="清实录乾隆朝实录_page1385.html">
    1385
   </a>
   <a href="清实录乾隆朝实录_page1386.html">
    1386
   </a>
   <a href="清实录乾隆朝实录_page1387.html">
    1387
   </a>
   <a href="清实录乾隆朝实录_page1388.html">
    1388
   </a>
   <span>
    ...
   </span>
   <a href="清实录乾隆朝实录_page1384.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
