<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 338 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 338 页/共 505 页</h1>
    <div class="content">
○又谕、成禄奏、北路溃勇。歼除净尽。南山肃清。现合诸军攻取肃城一摺。据称仁字军溃众。盘踞金塔附近之旧寺墩等处。偕立伪号。经该提督饬令杨占鳌率队围攻。捦获逆首乔钟岳。余党悉就歼除。其南山一带屯庄。亦经马天祥等次第攻拔等语。该提督正当乘此声势。懔遵叠次谕旨。振刷精神。激励将士。勒限将肃城克期收复。星速出关。以赎前愆。傥仍玩误迁延。藉词支饰则是自取咎戾。国法具在。决不能再邀宽典也。杨占鳌业经调集各队。行抵下河清滚营前进。即著穆图善传知该员。迅速会合诸军。立将肃城攻克。接替军务。毋许延宕。致该提督有所藉口。将此由五百里各谕令知之。　　

○又谕、麟兴、荣全奏、科布多窜贼退去。人心稍定。及酌练本城兵丁。锡纶奏、难民叛形日张。蒙兵不能用命。会商仍复旧制各一摺。布伦托海滋事兵民。闻棍噶扎勒参起兵追剿之信。俱往青格里一带。科城现属安谧。惟据锡纶奏、叛民张＜?与心＞等在土尔扈特肆扰后。西窜乌陇古河。该处与博塔山等境相连。设难众南窜。句结避难民人。再行北扰。则乌科大局。何堪设想。现在该难民多掠驼马。其意尚图远窜。正宜纠集蒙兵。及早进剿。著麟兴、荣全、锦丕勒多尔济、奎昌、福济、明瑶、锡纶、审贼所向。就现有兵力。分投拦击。并知会棍噶扎勒参、及土尔扈特、相机兜剿。不得以逆踪稍远。辄形疏懈。其在厂之男妇老幼。并著麟兴等选派干员。妥为开导。将所掠之马匹军火等项。并令赶紧交出。福济、锡纶、系查办此事之人。固不可稍形决裂。亦不可一意迁就。致滋贻误。李云麟被参各情。仍著福济等懔遵前旨。切实查明覆奏。毋稍徇隐。乌里雅苏台戍守额兵。即著照麟兴等所拟。分别调练。惟不得虚应故事。徒费饷需。锡纶奏、十苏木蒙兵不能用命。请仍复旧制。以期剿办得力等语。著即会同奎昌、福济、明瑶、将改复塔城旧制事宜。先行妥筹。一面晓谕该蒙兵。随同棍噶扎勒参跟踪进剿。以靖边氛。锡纶摺一件。已交原派会议王大臣等妥议具奏矣。将此由五百里各谕令知之。　　

○予故署绥远城将军贝子德勒克多尔济祭葬。谥威勤。　　

○予甘肃肃州等处阵亡参将黄达源等祭葬世职加等。　　

○壬寅。谕内阁、湖北学政张之洞奏、府州县试。录送过滥。请申明旧例。以定限制等语。向来府州县录送文童。荒谬不通至五十卷以上者参处。立法本严。自军兴以来。被兵省分。士子播迁流离。备尝艰苦。是以于考试时。每宽其科条。广其登进。藉以培养士气。兹据该学政所奏。近来府州县积习相沿。于考试文童全行录送。并不遗漏一人。以致院试时。每有涂写杂字。并钞写他题成文。以及枪冒传递怀挟等弊。层见叠出。于士习文风大有关系。此等恶习。他省谅亦不免。著各该省学政严饬各府州县。遇考试文童时。查照旧例。认真删汰。录送不准过滥。其实有事故。正场后始经赶到者。定期于院试将近。汇齐补考一次。认真扃试。荒谬不通者。屏绝不录。并严禁搭册等弊。其有藉考试为名。希图滋事聚众扰害者。并著地方官严拏惩办。以正士习而绝弊端。将此通谕知之。　　

○又谕、湖北学政张之洞奏、各省捐输。加广学额。请核实办理。并请变通广额章程等语。军兴以来。各省捐输团练经费。均准加广学额。原于鼓励人心之中。寓嘉惠士林之意。若如该学政所奏。近来各省开办捐数。动多浮冒。以致各州县广额过多。其中根柢浅薄文艺粗疏者。滥竽充数。殊非朝廷培植人才之意。嗣后各直省督抚、于所属捐输团练经费。务须查明实用实销之处。切实核减。方准奏请加广学额。不得任听笼统开报。致滋流弊。并著该部将原定捐输广额章程。量为变通。与御史范熙溥摺。一并妥议具奏。寻奏、现在各府厅州县。除原额及永远定额照数取进外。所加一次广额。拟请比照恩诏加额之例。大学七名。中学五名。小学三名。以示限制。所有余额。分届递广。其实在人数不敷及文少通顺者。仍责成学臣任缺无滥。至御史范熙溥所称明定数人取进一名。殊多窒碍。请无庸议。从之。　　

○谕军机大臣等、文麟、景廉奏、修筑营寨。堵击出关回匪。并委员沿途被劫等情各摺片。哈密地方紧要。亟须大员带兵前往镇守。叠经谕令文麟等迅赴该城。该办事大臣等稽迟日久。又藉口于城垣坍塌。欲于哈密附近蔡巴什湖一带。安设营寨。另图修筑。其畏难苟安之心。已可概见。著文麟、景廉、懔遵前谕。即行督队先后驰赴哈密。暂驻蔡巴什湖一带。将哈密城垣赶紧择要修整。为振奋坚守之计。不得苟且粉饰。致懈众心。自干咎戾。肃州逆匪屡次出关。窜扰玉安所属地方。经文麟等派兵击退。仍须加意严防。不可稍形松懈。并著成禄会同杨占鳌。速行政拔肃城。不准再事迁延。任令该逆到处滋蔓。安玉等处打仗阵亡并出力弁勇。及捐办军饷各员名。均著文麟等查明汇案奏请奖恤。都司龙腾光、由关外起程。前赴归化城迎提山西饷银。行至毛目地方。为该处变勇掳劫行李。并将公文护照一并掳去。龙腾光亦被变勇拥入堡内。前据成禄奏称、肃州城外变勇。业已歼戮殆尽。何以毛目地方。尚有分股肆掠。著即赶紧派兵摉剿。并将龙腾光下落查明。其被掳公文护照。恐为变勇执持。前赴归化城冒领军饷。著郑敦谨、桂成、详细查明。并著将此项饷银五万两。迅派妥干弁兵。解赴文麟、景麟、军营交纳。以应急需。将此由五百里各谕令知之。　　

○以四川官军援剿贵州贼匪出力。赏总兵官黄一升、副将张占鳌、参将邓鸿超、谢鸿章、巴图鲁名号。同知王继祖、都司潘寿麟等花翎知县顾汝萼等蓝翎。余加衔升叙有差。　　

○癸卯。谕内阁、前因捻逆荡平。赏给英翰太子少保衔。并照一等军功议叙。兹据英翰奏称、劳绩毫无不敢贪窃恩宠。设居忧冒赏。负疚更深。吁恳撤销奖励。情词极为恳拏。惟墨绖从戎。载于古训。论功行赏。朝廷具有常经。该署抚毋许固辞。以副委任。　　

○谕军机大臣等、李鹤年奏、荥工口门刷宽。估计筹堵一摺。览奏曷胜焦急。前据苏廷魁、李鹤年、先后奏报漫口情形。声称口门尚未刷宽。方期赶紧堵筑。易于蒇事。乃现在荥工口门。已刷宽二百余丈。若任其溃溢。将来逐渐塌卸。势将何所底止。著苏廷魁、李鹤年、严饬道厅、及在工各员弁。赶紧盘筑两坝裹头。毋令再行冲刷。俟霜清水落。即行设法堵合。此次裹头工程。正在急需。著准其先在司库摒凑。以济要工。将来举办大工。再行奏请筹拨饷需。惟须严饬在工员弁等、各矢天良。务当涓滴归公。不准丝毫縻费。并将下游各工。力保平稳。南北两岸附近各州县。即饬其广购料物。刻速运工。以备应用。荥泽郑州中弁祥符尉氏扶沟一带被灾处所。著李鹤年遵奉前旨。妥为周恤。并飞咨下游江皖各省。查照办理。毋令一夫失所。是为至要。将此由五百里各谕令知之。　　

○又谕、库克吉泰、刘典奏、剿办回逆获胜。并筹防东窜情形一摺。回逆大股。由中部窜至洛东。扰及白水等县各村镇。并攻扑郃阳县城池。经官军分路剿击。大获胜仗。该逆连受大挫。图回老巢。复经官军分路堵剿。于蒲城三原富平等处。斩馘甚多。并于同官耀州各境内。叠获胜仗。其绕窜泾阳等县。并续窜宜君中部之贼。均经官军先后分剿。连次获胜。此次贼股万余。窜扰腹地各州县。并有续窜宜君等处另股。前来救援。均经官军击败。逃回者仅二千余人。剿办尚属出力。著库克吉泰、刘典、查明酌量汇案请奖。现在贼匪虽已败遁。难保不去而复来。仍著严饬各将士实力堵剿。毋令复行窜扰。魏光焘一军。既经刘典饬令休息。店头隆坊之贼。亦须添兵会剿。即著饬令成定康先行驰赴中部。会同周绍濂相机剿办。将此由五百里各谕令知之。　　

○西安将军库克吉泰等奏、记名提督刘厚基等军叠次剿贼获胜。并解清涧县城围。得旨、著即檄令各处防兵。将山北各股匪相机剿办。迅埽逆氛。又奏、总兵官刘声集等军攻剿党家岔等处贼匪。叠获胜仗。批、仍著饬令刘声集等迅将此股贼匪尽数歼除。毋任延蔓。　　

○以兵部右侍郎伊精阿兼署户部右侍郎管钱法堂事。　　

○予安徽巢县等处阵亡外委张凤翔等七十五员祭葬世职加等。　　

○予山东茬平等处阵亡都司戚才林等三十二员祭葬世职加等。　　

○予陕西中部等处阵亡副将陈清彦等三十六员祭葬世职加等。　　

○甲辰。谕军机大臣等、崇实奏、川师克复瓮安县城。叠破贼巢。生捦首逆。现进规尚大坪一摺。贵州自瓮安县城失陷后。玉华轿顶诸山。均为贼匪巢穴。势甚狓猖。经唐炯督率同知邓锜、总兵刘鹤龄等军。由袁家渡龙阬江界河三路。渡江前进。克复瓮安县城。并将玉华山大小轿顶山贼巢。焚毁净尽。逆首何双富、王超凡等、均捦拏正法。开瓮余庆各境。一律肃清。惟尚大坪贼巢尚未攻破。现已督军进规。该处为开州平越通途。地方紧要。仍著崇实饬令唐炯。乘此声势。激励各军。先将尚大坪老巢规复。并会同黔楚各军。将下游苗教各匪节节埽荡。以靖黔疆。将此由五百里谕令知之。　　

○山西布政使刘秉璋因病解职。以河南按察使胡大任为山西布政使。浙江杭嘉湖道谭钟麟为河南按察使。　　

○以四川官军克复贵州瓮安县城。并叠破贼巢。予知府唐炯以道员用。总兵官刘鹤龄以提督＜??闲＞放。知县刘鸿龄以知州用。并赏花翎。府经历赵彝凭蓝翎。投诚贼目向秉忠等擢用有差。　　

大清穆宗继天开运受中居正保大定功圣智诚孝信敏恭宽毅皇帝实录卷之二百四十　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治七年。戊辰。八月。乙巳朔。上诣绥履殿问慈安皇太后安平安室问慈禧皇太后安。至甲戌皆如之。　　

○谕内阁、前日据御史德泰奏请修理园庭以复旧制。并称内务府库守贵祥有拟就章程五条。既不动用库款。又可代济民生。条理得宜。安置有法各等语。当谕军机大臣将德泰代递贵祥所拟章程呈览。详加披阅。荒谬离奇。实出情理之外。当此军务未平民生困苦流离。朝廷方欲加意抚恤乃该库守则请于京外各地方按户按亩按村鳞次收捐。如此扰害闾阎。尚复成何政体。前明加饷派饷。以致民怨沸腾。国事不可复问。我列祖列宗屡次引为殷鉴。中外大小臣工讵不深知。况御史为言事之官。其于国计民生有碍者。正当力陈其弊。藉资补救不意德泰所陈。显违列圣之彝训。反欲朝廷剥削小民动摇邦本。并以贵祥所拟章程为可取。且云于国计民生两有裨益。丧心病狂。莫此为甚。德泰著即革职。库守贵祥、以微末之员。辄敢妄有条陈。希图渔利。著即革去库守。发往黑龙江给披甲人为奴。以为莠言乱政者戒。　　

○谕军机大臣等、台湾地方关击最为紧要。道员吴大廷前因患病内渡。经沈葆桢留于船政局差委。即著英桂等饬令迅回本任。以重职守。总兵刘明灯。能否胜任。并著英桂、卞宝第、留心察访。如不称职。即行据实参奏毋得稍涉瞻徇。致滋贻误。将此由五百里各谕令知之。　　

○复以邓廷楠为福建布政使。　　

○以尽先副将黄联开为福建海坛镇总兵官。　　

○以直隶永定河堤工漫溢。署总督官文下部议处。革道员蒋春元同知余汝偕州同何承祜守备尹光彩职。分别留任留工。　　

○旌表守正捐躯四川阆中县民黄万浚妻杨氏。　　

○上以祭社稷坛。自是日始、斋戒三日。　　

○丁未。祭先师孔子遣协办大学士刑部尚书瑞常行礼。　　

○谕军机大臣等、都察院奏、广东新甯县贡生赵德等遣抱告赵安赴该衙门呈诉割地瞒奏等情。此案广东曹冲客匪与土民互斗滋事。前经蒋益澧督兵剿办。并据瑞麟蒋益澧叠次奏陈。将田头等处田庐悉归客民。其客遗之冲蒌等处田庐概属土民。均令作为世业。彼此不得再起争端。现据该贡生赵德等复以未回故土等词来京呈诉。并称该寨匪徒有穵掘坟墓及抢劫附近各乡掳掠妇女等情。著瑞麟李福泰秉公查明前次土客分界事宜有无窒碍。妥为核办其所控匪徒掘墓及抢掳各情。如果实有其事即著将该匪徒严行缉拏。务获惩办。不可姑息养奸。赵德等原呈著钞给阅看。将此各谕令知之。　　

○又谕、郑敦谨奏、请调得力官兵赴榆林进剿等语。陕省榆林绥德等属回土各匪。出没靡常。久成蔓延之势。该处毗连晋境。与河保等州县仅隔一河。且距归化萨托清等处不远。晋省北路防务吃重兵力较单。前据郑敦谨屡经陈请另派一军。由晋渡河扼守榆林。相机进剿适值直东交界未平兵力未能抽拨。现在左宗棠所部业已凯旋。移征陕省。前据该大臣奏称、令刘松山等所部。由豫境前赴陕省。此时行抵何处。著该大臣酌度情形。如该军尚未出豫境。即著抽派得力将弁。檄令改道。折由晋境沿河北趋。由河保一带渡河。西向榆林。节节进剿。以扼贼匪东窜。如该军已经入陕。即著饬令由陕省沿河北趋。绕向榆林。与陕省南路各军。互收夹击之效。兼可以顾晋省门户。郑敦谨现既驰赴河保。著即督饬在防将士。实力防守。并著会商绥远城将军定安、副都统桂成、暨总兵马升等。督率文武员弁。设法堵御。毋稍疏懈。另片奏、请饬接任臬司迅速赴晋。并陈湜因病请假赴省等语。前据刘昆奏称蒋益澧因病恳请开缺。已有旨再行赏假两月毋庸开缺矣。所有臬司印篆。著郑敦谨派员署理。已革臬司陈湜、系获咎之员。何得乞假赴省。置身事外。著该署抚即饬令该革员仍赴防所。督军守御。力赎前愆。勉图自效。将此由六百里各谕令知之。　　

○戊申。祭大社。大稷。遣礼亲王世铎恭代行礼。　　

○谕军机大臣等、崇实奏、川师援黔。攻克尚大坪生捦首逆。余贼剿抚净尽一摺。唐炯入黔后。节节埽荡。竟将积年难拔之尚大坪攻克。生捦倡乱之教首刘仪顺。号匪秦崽崽。余匪剿抚净尽。办理甚为得手。著崇实仍饬该员等、乘胜会同黔楚各军。进规平越黄平等处务期一鼓歼除。以清余孽。总兵刘鹤龄等晓畅戎机已交军机处分别存记。将此由五百里谕令知之。　　

○礼部右侍郎杜联因病解职。以都察院左副都御史温葆深为礼部右侍郎。　　

○以直隶天津防剿捻匪出力。赏总兵官陈济清、王佐臣、一品封典。道员李世侃、都司石宝琳等花翎。盐大使许之泰等蓝翎。余加衔升叙开复有差。　　

○以直隶天津管驾轮船巡防出力。予同知沈应奎等加衔开复有差。　　

○以捐运甘肃口粮予陕西知州汤敏等加衔升叙有差。　　

○以四川官军攻克贵州尚大坪贼巢。生捦逆首。署总督崇实得旨嘉奖。赏总兵官刘鹤龄黄马褂。道员唐炯巴图鲁名号县丞于德楷以同知用。并赏花翎。余升叙有差。投诚贼目刘俊民等分别以都司守备补用。　　

○予甘肃松树庄沟等处阵亡游击李三元等祭葬世职加等。　　

○己酉。谕军机大臣等、英翰奏、皖军渡黄。陈国瑞所部。一并带回皖省。请饬刘铭传扼扎畿南各摺片。皖省各军。现已一律渡黄。即著该署抚于南旋后。悉心筹画。妥为遣撤。陈国瑞所部勇丁。现既分隶程文炳等队下。将来应如何遣散之处。英翰尤当妥为办理。毋令滋生事端。东昌一带各营散勇。每起或三四十人或四五十人。时有携带军器抢劫滋事之案。皖军渡河时。曾遇数起。经英翰派员弹压。酌给钱文追缴器械押令过河回籍。黄河北岸地方绵亘。恐此等散勇尚复不少。著官文、丁宝桢、遴委妥员会同各该地方官稽查弹压。尤不可顾惜小费致令流而为匪扰害地方。恩承当督饬所部沿途摉查。协同办理。前谕李鸿章饬令刘铭传将在营兵勇移撤大河以南。现在该提督所部行抵何处。应否饬令扼扎畿南。以资镇抚之处。著李鸿章统筹全局。迅速具奏。将此由五百里各谕令知之。　　

○又谕、吴坤修奏、请饬江西等省停解皖军协饷。仍饬湖南迅速筹解等语。前谕江西闽浙三省。每月协济皖军饷银各一万两。现在该军陆续凯撤。所有该三省协饷。除已经报解。俟兑收清楚。由吴坤修截数具奏外。嗣后该三省即将协饷停解。俾免转运之烦。惟皖军未能尽撤。尚需支发口粮。湖南省自奉停皖捐。部定每月由湘拨银五千两。至今分厘未解。著刘昆仍按月如数筹拨。以资接济。俟该军全数遣撤。再行奏请停止。将此由五百里谕知英桂、卞宝第、李瀚章、刘坤一、刘昆并传谕吴坤修知之。　　

○又谕、前因锡纶奏布伦托海难民叛形日张。十苏木蒙兵不能用命。请仍复塔城旧制。当经谕令原派会议王大臣等妥议具奏。兹据该王大臣等奏称、李云麟自到布伦托海以来种种办理不善。现据锡纶咨行明瑶劄饬该总管等传谕该苏木人众。仍复塔城旧制。以安众心。请饬明瑶锡纶等妥为经理。其额设饷糈并请照旧定之数源源筹拨。所有应行变通事宜。仍由明瑶锡纶等随时体察。请旨定夺等语。布伦托海新城。猝遭变乱。是李云麟所改章程与民不便之处。已可概见。自应改复旧制。以洽舆情。即著明瑶锡纶等懔遵前旨。悉心筹办。但不可稍存迁就。贻误将来张＜?与心＞等乘机构乱。罪不容诛。惟此股人数。究有若干。现在窜至何处。抑仍在乌陇古河。著麟兴、荣全、锦丕勒多尔济、奎昌、福济、明瑶、锡纶、迅饬在事将士。侦探明确。相机兜击并檄令巴彦特古斯等、督率蒙兵。随同棍噶扎勒参。会合土尔扈特各旗兵。跟踪追剿。以期痛歼丑类。绥靖边疆。其额设饷糈。即照该王大臣等所议。由该大臣等遵照旧定之数。源源接济。毋令稍形缺乏。该城系属新设。一切事宜。如有随时变通之处。明瑶锡纶等务当加意体察。奏明办理。李云麟贻误各情。仍著福济、锡纶、详细查明。据实具奏。原摺均著钞给阅看。将此由五百里各谕令知之。　　

○又谕、据总理各国事务衙门奏、请＜??闲＞放上海通商大臣。已明降谕旨令马新贻充补矣。马新贻新任两江总督。丁日昌久在上海。于外国情形。更为熟悉。遇有紧要事件。著即帮同办理。将此各谕令知之。　　

○令两江总督马新贻充办理通商事务大臣。　　

○予山东德州阵亡千总姬文富祭葬世职加等。　　

○缓徵广东镇平县被扰地方同治五年额赋。　　

○庚戌。遣官祭文昌帝君庙。　　

○钦差大臣左宗棠奏、分别撤留吉林黑龙江兵勇。得旨、均著照所议办理。惟增募民勇。是否可用。仍著该大臣随时体察。傥实在不能得力。即行撤回断不可意存迁就。致误戎机。　　
</div>
    <div class="pagination">
<a href="清实录同治朝实录_page337.html">上一页</a><span>...</span><a href="清实录同治朝实录_page333.html">333</a><a href="清实录同治朝实录_page334.html">334</a><a href="清实录同治朝实录_page335.html">335</a><a href="清实录同治朝实录_page336.html">336</a><a href="清实录同治朝实录_page337.html">337</a><span class="current-page">338</span><a href="清实录同治朝实录_page339.html">339</a><a href="清实录同治朝实录_page340.html">340</a><a href="清实录同治朝实录_page341.html">341</a><a href="清实录同治朝实录_page342.html">342</a><a href="清实录同治朝实录_page343.html">343</a><span>...</span><a href="清实录同治朝实录_page339.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
