<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 50 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 50 页/共 502 页
  </h1>
  <div class="content">
   ○己卯。谕内阁、明训等奏、遵查永陵树株被伐情形。请将管山防御等、解任。吏员革去顶带严讯一摺。永陵管山防御花什布、庆谦、稽查树株。是其专责。现在查明偷砍甚多。是否知情故纵。必应彻底根究。花什布、庆谦、均著先行解任。交明训等、提同案内人证。严行审讯。吏员郭茂林、有无藉端挟制讹索等情。著即革去顶带。一并质讯。又另片奏、现在树密草深。未能遍查。请俟霜降后、树楂显露。由奕兴再往敬谨履勘等语。著照所拟办理。其奕兴自请议处之处。著俟定案后再降谕旨。　　

○谕军机大臣等、前因河南南阳府捻匪横行。当经降旨、令陆建瀛等、于交界处所。合力堵拏矣。兹据王植奏、寿州匪犯程六麻孜等、结捻横行。讹抢乡民。经地方官督率勇役查拏。胆敢拒捕脱逃。复据怀远县详报、程六麻孜、纠众抢劫。烧毁张学清等家房屋。并合肥县匪犯高四八孜、亦有抢劫伤人之案等语。现在寿春镇兵、分调广西。该匪等乘隙滋扰。若不及早翦除。必至养痈贻患。著陆建瀛、蒋文庆、体察情形。及早筹办。勿令漏网。傥所委文武各员。查办不力。即著指严参。毋稍姑息。再前据赛尚阿奏、调派安徽兵一千名。前赴广西。沿途不甚安静。且闻兵亦软弱。可见平日训练纪律。并不认真。著该督抚等、严饬镇将。实力整顿。新任寿春镇总兵德胜、其性情才力。是否堪膺重镇。并著陆建瀛、蒋文庆、随时察看。据实具奏。将此各谕令知之。　　

○安徽巡抚蒋文庆奏谢恩请觐。并查拏捻匪程六麻孜。得旨。认真查拏。毋稍讳饰。不必来京请训。　　

○豁免福建厦门、龙溪、南靖、古田、永福、邵武、连城、福安、龙岩、九厅州县、民欠银谷。　　

○豁免直隶沧、静海、青、南皮、盐山、庆云、天津、宝坻、八州县、及曹财、芦台、严镇、三场灶丁积欠额课。　　

○庚辰。上诣寿康宫、问皇贵太妃安。　　

○谕军机大臣等、步军统领衙门奏、江西南丰县耆民、联名控案。已明降谕旨、交王植驰驿前往审办矣。此案南丰县耆民谢恒周等、联名五十余人。遣抱告呈控绅棍邹希孟等、包漕需索。纠众偪官。并生员鲁宗显等、缴还衣顶。意图挟制。前曾赴都察院控诉。咨回本省。将抱告夏富希、押县一年有余。不为究办。及巡抚臬司偏袒各款。案关纠众包漕。牵涉大吏。虚实亟应彻底根究。是否该知县办理不善。抚臬大吏、有无袒护实据。绅棍如何侵渔。控词有无捏饰。著王植秉公查办。悉心研究。以期水落石出。毋稍含混。原摺呈均著钞给阅看。将此谕令知之。　　

○两江总督陆建瀛等奏、遵覆民人马咸龄、请复混江龙及石垒等法。窒碍难行。应无庸议。报可。　　

○以户部左侍郎舒兴阿、署教习庶吉士。　　

○辛巳。谕内阁、琦善奏、番贼复出抢掠一摺。另片奏、永昌县追捕贼匪情形等语。据称西甯镇总兵萨炳阿禀报、哈拉库图尔、有番贼一百余人。骑马持械。盘踞下硖口地方。当经该镇挑派弁兵。驰往堵捕。又南川王沟尔等庄、有番贼抢掠牲畜。该镇等、派令署守备汪永桢等追捕。毙贼十余名。复经该镇带兵督捕。余贼始行逃窜。署守备赵国栋、被伤阵亡。兵丁亦有伤亡。其撒口冰沟地方。抢掠牲畜贼匪。经永昌县知县郭云青、会营追捕。杀毙骑马贼三名。夺回被抢骡马、并夺获贼马三匹。及鸟枪刀矛帐房铅弹多件。兵勇均未受伤。该处番贼、甫经剿办。又复四出抢掠。甚至拒捕伤及官兵。实属目无法纪。著萨迎阿、严饬镇将。跟踪剿捕。不得以贼匪远扬。稍疏防范。如有托故迁延。不肯实力查拏者。即著严参惩办。署守备赵国栋。交部照例赐恤。　　

○又谕、前据兵部奏、甘肃把总赵胜、经总兵派委探贼被戕。该督未将总兵以下各官查参等情。当降旨、交琦善确查覆奏。兹据查明该弁赵胜、躧探贼踪。实因轻率追捕。以致遇贼被戕。该镇萨炳阿、于派委查探之时。既未详慎指示。及该弁兵被戕之后。又不立即躧捕。署永安营游击朱成贵、署察汉俄博营都司张顺、于界连地方潜匿贼匪。漫无觉察。迨经失事。并不赶往截缉。均难辞咎。萨。炳阿、朱成贵、张顺、著一并交部分别议处。其被戕官兵。著该部照例核办。　　

○谕军机大臣等、据琦善奏、撒拉回子、复聚众于卡尔冈庄。前往昂思多黑城子拉曲山等处、称欲修盖供拜。搬取黑城工所甎瓦。拆烧工用物件。打毁木架禁条等语。上年琦善带兵剿捕时。各庄撒回、恭顺投诚。交出贼匪。何以故智复萌。于原争修建地方。辄敢攘取工物。妄图修盖。殊属反覆无常。著萨迎阿、迅饬该镇将。将该撒回头人。设法查拏惩办。一面将各庄良回。妥为开导。毋令藉端滋扰。原片钞给阅看。将此谕令知之。　　

○壬午。谕内阁、安徽凤阳府为冲繁疲难最要之缺。且时有缉捕重案。新任知府牛镇、前于召见时。察其才具。恐尚未能胜任。著撤回安徽省城。交蒋文庆留心察看。遇有相当知府缺出。酌量奏补。　　

○又谕、陆建瀛、杨文定奏、遵旨查讯职官贩卖烟土、请革职审办一摺。江苏候补通判袁云、既供曾经吸食鸦片。其贩卖烟土重情。讯未承招。难保非饰词避就。著即革职。交该督抚提同案内应讯人证。严切根究。务得确情。按律定拟具奏。寻奏、审明吸食鸦片、并贩卖烟土属实。请发往军台效力赎罪。下部议。从之。　　

○又谕、陆建瀛、杨以增奏、验收西堤工程、请将承修不力之工员、革职赔修一摺。江南江扬两厅西堤工程。据该督等、先后亲往勘验。江运厅境各工。间有碎石单薄、土工亦不坚实之处。所有承办各工之候补州同龚之格、李赓尧、候补县丞裘辅、王其瀚、候补州判倪輗、候补通判胡志章、宿迁北岸主簿倪楣、高埝经制效用荀继顺、候补知县胡克文、郭世昌、候补县丞邢宝第、林渭、候补未入流夏渭、俞元相、候补协防万立鈵、著一并革职。责令赶紧赔修。工竣核实验收。傥再有草率偷减等弊。即著严参惩办。此项工程。前经奏明摊徵归款。著免其造册报销。　　

○又谕、杨殿邦奏、请将押运帮弁、分别革职摘去顶带一摺。江苏镇江后帮领运千总张谦六、于漕船水手滋事重案。事前既不能严行约束。事后又不能赶紧缉拏。任听逸犯远扬。实属庸懦不职。张谦六、著即革职。仍责令押运北上。俟抵通交卸。粮米无亏。再令离任。随帮空运千总杨光藻、未能协同约束。亦属玩忽。著即摘去顶带。其未获各犯。仍著严缉务获。归案审办。　　

○两江总督陆建瀛等奏报节年办理洋务情形。得旨。从实办理。不可徒作空谈。　　

○以修筑江南运河西堤出力。予候补通判黄程直等、升叙有差。　　

○癸未。谕内阁、庆祺、朱嶟奏、漕粮到桥。潮湿发块。又抽查漕粮御史富兴阿、范承典奏、查出南粮湿米过多各一摺。并据该御史、将米样包封呈览。近来经纪人等、起运漕粮。往往搀和水土。任意舞弊。节经降旨严查惩办。乃积习相沿。牢不可破。实堪痛恨。兹据奏称、扬州二帮粮米到桥。先经坐粮厅呈验米样。均属乾洁。何以到桥之米。潮湿发块者、竟有三十余载之多。显系该经纪等、于验卸之后。搀和舞弊。现在南粮接续抵通。若不严行查办。京仓正供。竟耗于积蠹之手。尚复成何政体。所有承起扬州二帮之经纪、著交刑部严讯究办。毋稍宽纵。至石坝州判吴元忭、于上载时、并不实力稽查。难保无知情故纵情事。著听候刑部传质。其坐粮厅查验是否认真。有无蒙混之处。并著仓场侍郎、查明具奏。　　

○甲申。上诣寿康宫、问皇贵太妃安。　　

○谕内阁、杨殿邦奏、请将押运通判、交部议处等语。江苏镇江后帮押运镇江府粮捕通判李鸿、有约束水手之责。乃事前毫无禁约。致令聚众滋事。咎实难辞。李鸿、著交部议处。　　

○谕军机大臣等、载铨等奏、拏获贩运小钱人犯马得河即马大、讯据供称、系河间府阜城县人。本年四月间。至京北沙河。见该处使用小钱。随向素识之东光县人侯大、买得小钱。欲运至沙河售卖。并供侯大、在东光县小陈庄居住。每逢三八日。在大陈庄售卖小钱等情。贩运小钱。久干例禁。今该民人马得河即马大、胆敢向侯大买得小钱图售。实属藐法。现将马得河即马大、交部审办。其侯大一犯。著讷尔经额、迅委妥员。拏获解部。东光县大小陈庄等处、如有私局铸卖小钱。即行查拏严究。至沙河地方。使用小钱。究由何处贩运前来。著卓秉恬、王庆云、派员确访严拏。傥查有私铸贩卖等弊。立即从严惩办。毋稍宽纵。原摺著钞给阅看。将此各谕令知之。　　

○漕运总督杨殿邦奏、粮船水手。强悍性成。动辄逞凶滋事。现在全漕尾帮过竣。自淮抵通。道路绵长。饬粮道帮弁等、随时严查究办。得旨。事后徒托空言。夫复奚益。办理尚不为无见也。　　

○改铸直隶隆平县知县印信。从总督讷尔经额请也。

大清文宗协天翊运执中垂谟懋德振武圣孝渊恭端仁宽敏显皇帝实录卷之三十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰元年。辛亥。秋七月。乙酉朔。享太庙。遣恭亲王奕恭代行礼。　　

○谕内阁、萨迎阿奏、甘省营务废弛、筹议责成提镇、实力整顿等语。昨据琦善奏、番贼复出抢掠。已有旨、令该署督严饬镇将。跟踪剿捕。野番频年肆抢。官兵前往追捕。未能得力。甚至退缩不前。总由该省营务、废弛已久。历任总督、粉饰消弭。以致养痈成患。实堪痛恨。番匪出没深山。兵少则抗拒。兵多则逃窜。设卡巡防。严密侦探。最为要务。著即责成该提镇。平日严督将弁、认真操练兵丁。饬令防守弁兵。随时确探。如有野番出掠。飞速传报。该提督迅派将弁、带兵赶捕。该镇即亲带弁兵、驰往堵剿。必须立时加以惩创。使野番知畏。不敢轻出肆劫。并通饬地方文武、查拏内地奸民。毋令句结接应。以净根株。萨迎阿现署总督。距裕泰到任、为日尚遥。恐秋间贼番复出劫掠滋事。著会同提督索文、严饬各镇。随时认真防范。并将废弛积习。实力整顿。不准再蹈从前欺饰故智。致干重谴。傥将弁仍前玩泄。奉行不力。即著严参惩办。　　

○又谕、张祥河奏、查阅营伍情形一摺。陕西署镇羌堡都司、提标后营世袭云骑尉马斌。署延安营中军守备、镇标右营世袭云骑尉石怀宝。均箭射无准。才具平庸。著一并革去随营、仍留世职。署木瓜园堡守备、镇标右营世袭云骑尉王国正。年力就衰。著以原品休致。　　

○直隶总督讷尔经额奏、遵驳定拟胡秃子罪名。得旨。胡秃子虽非行窃罪人。第诓拏逞凶。情殊可恶。而该犯越狱脱逃。又在恩诏以前。若仍予绞决。显与定章不符。若照例科以绞候。实不足蔽辜。应如何酌核加重之处。著刑部议奏。寻奏、拟绞监候。从重入于秋审情实办理。从之。　　

○铸给广西平南县秦川乡巡检印信。从署巡抚劳崇光请也。　　

○予甘肃阵亡把总赵胜祭葬世职。　　

○丙戌。谕内阁、载铨等、奏参玩视公事各员、请分别惩处一摺。京城八旗地面堆拨更房。分派兵丁轮班巡缉。理宜倍加严密。兹据奏称、查出镶黄旗三固山空误兵丁。竟有九十余名之多。实属玩视公事。所有镶黄旗满洲领班步军校椿龄、阿克敦保、达郎阿、怀他那、富连、该班步军校诚瑞、郭仁、郭伸保、双喜。蒙古领班步军校福成、怀塔布。该班步军校莫尔根。汉军领班步军校蔡永盛、衡建忠。该班步军校三音保。均著交部严加议处。该管之镶黄旗满洲署协尉永恰哈。蒙古协尉法保。汉军协尉得福。均著交部议处。兼辖之左翼翼尉海福。副翼尉德祥。委翼尉富宽。一并交部察议。以示惩儆。　　

○又谕、前据徐广缙、叶名琛、许乃钊奏、南海县西湖书院、暨东莞县士子、因公项命案之嫌。声言罢考。已降旨暂停考试。兹据该督等奏称、倡议罢考之人。多系刁徒藉端生事。其安分生监。不在其列等语。现在乡闱伊迩。多士有志观光。未便因一二刁健之徒。致阻良善进身之路。著照所请。所有西湖书院、及东莞一县生监等、俱著准其一体乡试。其倡议罢考之人。仍著严拏究办。以示劝惩。　　

○又谕、前据徐广缙奏称、已革右江镇总兵惠庆、功多过少。当经降旨交赛尚阿确查。兹据查明惠庆曾经打仗。有功无过。留心营务。行军颇有纪律。贼入西林县城时。正当该镇在上林墟剿匪。地距数百里。鞭长莫及。并非托名防堵。延不赴援。惠庆、著加恩赏给二品顶带、以总兵候补。留于军营。交赛尚阿差遣委用以观后效。　　

○又谕、现在徐广缙、前赴高廉一带督办军务所有广东剿捕事宜。即著徐广缙专办。至广西省亦系该督兼辖之区。其有交涉事件。著与赛尚阿互相知会。毋致两歧。　　

○谕军机大臣等、赛尚阿奏、象州逆匪窜越东乡新墟、连日追剿堵御情形、并北流壮练歼捦多贼、各摺片清单。披览均悉。该匪乘大军尚未到齐。即由象州回窜东乡。自系畏惧声威。负嵎走险。第恐其南合淩十八等股匪。则党与更众。剿办尤为棘手。该大臣密札桂平、平南、贵县一带、严防江口。并令候补知府刘继祖、带领水勇、防其偷渡。分遣巴清德、达洪阿、各带官军。两路会赴浔州策应。谅乌兰泰、向荣等、有此声援。即可设法诱其出巢。并力攻剿。务须前截后追。勿令句结蔓延。现在新调官兵。计可全数抵粤。该大臣拟用全力、攻剿会匪大股。藉生力之兵。可期得手。以次分剿各路。并激励团练。冀收实效甚合机宜。应如何调遣防剿之处朕亦不为遥制。此次贼匪窜回旧巢究系分作几股。仍须防其声东击西诱我南向乘虚北扑。致我兵又成尾追之势。所查各文武禀报股匪九处。即著分饬在事员弁。度地相机。并力兜捕。早清一股贼匪。即早安一路生灵。想该大臣与朕同心。不须谆谕也。惠庆、已明降谕旨。以总兵候补。其德亮、是否堪资任使。仍著随时察看。据实具奏。本日又据徐广缙等奏、高廉一带贼匪窜扰。该督已于六月二十六日、驰赴该处剿办。已谕令该督专办东省堵剿事宜。仍随时咨报该大臣。并严防西省逸匪窜入。以冀戮力同心。肃清边圉。将此由五百里谕知赛尚阿、并谕巴清德、达洪阿、乌兰泰、向荣、知之。　　

○又谕、徐广缙、叶名琛奏、遵查高廉贼匪情形、及曾大生股匪一摺信宜县贼首淩十八、奔窜两省。肆行滋扰。急应严拏惩办。毋任远扬。署茂名县知县胡宗政、前听绅耆之言。将淩十八之弟淩廿四保释。现经该督等将胡宗政撤任该查。务期彻底根究。毋任蒙混。其踞住安鹅之股匪何名科、屡经两省夹攻。翦除党与。并将其母女妻子。生捦解省。惟何名科现在逃往何处。仍著严饬缉拏务获。现在徐广缙、前赴高廉一带督办军务。叶名琛、留省办理文武乡试。所见甚是。叶名琛于乡试事竣后、仍著驻省就近调度。将此由四百里谕令知之。　　

○钦差大臣大学士赛尚阿、奏报粤匪情形。并请宽期剿办。得旨。卿之调度。甚合机宜。殊堪嘉尚。朕心已深慰矣。俟新兵到齐、从容妥办。汝之性情稍急。身体须加意保重。至应何处添调。何处防剿。朕亦不为遥制。卿之忠悃。朕鉴之。亦天下所共知者。　　

○以追剿广西东乡新墟贼匪获胜。赏还提督向荣花翎。主簿陈登仕蓝翎。余升擢有差。予阵亡把总程步津、任万年、外委奚义鸿、祭葬世职。　　

○丁亥。上诣寿康宫、问皇贵太妃安。　　

○谕内阁、端华等、奏参奏事处领班御前侍卫联顺、行走常有迟误等语。联顺不以公事为重。行走常有迟误。甚属非是。著革去奏事处领班、交部议处。　　

○又谕、邹鸣鹤奏、遵查广西省、道光三十年实欠在民钱粮、恳请豁免等语。广西省被贼扰累。节经降旨加恩。期与吾民休息。何忍更事追呼。所有道光三十年民欠地丁钱粮。著该抚查明确数、开单具奏。准其豁免。其前请缓徵案内。声明照常徵收之三十年应徵本折米石官谷。并著查明、如有输将拮据之处。据实具奏。准其一体豁免。以纾民力。该抚即刊刻誊黄。先行晓谕。俾边圉穷黎。豫知朝廷德意。用慰朕念。　　

○戊子。谕内阁、裕泰奏、福建省现办保甲章程、参酌变通、开单呈览一摺。保甲为弭盗良法。闽省山海交错。民贫地瘠。盗贼滋多。现在漳泉会匪、甫经惩治。尤宜力行保甲。以消奸宄而安善良。惟立法尤贵得人。若地方官不能实力办理。该管上司、又不能实力稽查。必致良法徒托空言。且易起胥吏扰累等弊。著季芝昌、王懿德、于到任后。按照原拟章程。督饬所属。认真妥办务期渐收实效。不至仍前废弛。傥或始勤终怠。日久视为具文。即著指名严参惩办。　　

○又谕、吴文镕、乔用迁、奏参缉捕不力之文武员弁一摺。贵州思州府属麻音塘地方贼匪、胆敢纠集多人。白昼强劫。轮奸放火。拒捕伤人。不法已极。该前署思州府告病知府朱逢莘、并不加意防范。现署思州府知府杨书魁、交卸八寨同知印务。迟延月余。始行抵任。以致酿成巨案。均属玩误。朱逢莘、杨书魁、并分防思州汛右哨千总张鹤皋、著一并革职。留于地方协缉。兼辖之代办玉屏汛守备事、左哨千总罗亨禄、著先行摘去顶带。均勒限一个月。将在逃各犯全数弋获。归案讯究。傥逾限不获。即著从严参办。　　

○广西巡抚邹鸣鹤、奏报各属情形。并议实行团练。得旨。团练之法。务收实效。尽心勉力为之。又奏、请将调任臬司吴鼎昌、留署藩司。俟军务渐蒇。饬赴本任。允之。　　

○以光禄寺卿富呢雅杭阿、署顺天府府尹王庆云、监临顺天乡试。　　

○缓徵奉天新民厅歉收地亩额赋。　　

○己丑。谕内阁、奕山、毓书、布彦泰奏、遵议满洲营添考鸟枪、酌拟考验章程、并绿营一律办理一摺。据称伊犁、乌噜木齐、两处满洲营兵丁。向系兼习鸟枪。著即责成该将军都统等、照旧教演。毋令日久生懈。其考验官缺一节。前据兵部会同八旗都统核议具奏。业经降旨、各驻防旗员来京考验。加看鸟枪之处。毋庸置议。该将军所请协领等员、由部考验鸟枪未能合式。即令暂回升任。停其升转保举。勒限勤习。未免事涉纷繁。著仍遵前旨。务循旧制。不必另议更张。至伊犁所属之锡伯、索伦、察哈尔、额鲁特、四爱曼。或专习骑射。或向习杈子枪。若令改其素习。转非用其所长。所见甚是。亦著仍循旧章办理。至伊犁乌噜木齐所属之绿营各员。送部考验。与旗营事同一律。均著毋庸另议章程。另片奏、伊犁满洲营、筹款添造枪炮。伊犁镇标。捐造擡炮长矛等件。请免造册报销。及岁需操演铅丸火药、请照例报销等语。俱著照所拟办理。
  </div>
  <div class="pagination">
   <a href="清实录咸丰朝实录_page49.html">
    上一页
   </a>
   <span>
    ...
   </span>
   <a href="清实录咸丰朝实录_page45.html">
    45
   </a>
   <a href="清实录咸丰朝实录_page46.html">
    46
   </a>
   <a href="清实录咸丰朝实录_page47.html">
    47
   </a>
   <a href="清实录咸丰朝实录_page48.html">
    48
   </a>
   <a href="清实录咸丰朝实录_page49.html">
    49
   </a>
   <span class="current-page">
    50
   </span>
   <a href="清实录咸丰朝实录_page51.html">
    51
   </a>
   <a href="清实录咸丰朝实录_page52.html">
    52
   </a>
   <a href="清实录咸丰朝实录_page53.html">
    53
   </a>
   <a href="清实录咸丰朝实录_page54.html">
    54
   </a>
   <a href="清实录咸丰朝实录_page55.html">
    55
   </a>
   <span>
    ...
   </span>
   <a href="清实录咸丰朝实录_page51.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
