<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 116 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 116 页/共 523 页
  </h1>
  <div class="content">
   ○壬午。上幸静宜园驻跸。至乙酉皆如之。　　

○贷直隶被水营汛弁兵运库银。修理衙署房屋。　　

○甲申。上御演武厅、阅健锐营操。　　

○予故都察院左都御史冯光熊、祭一次。　　

○以刑部左侍郎熊枚、为都察院左都御史。转刑部右侍郎祖之望、为左侍郎。以署兵部右侍郎初彭龄、为刑部右侍郎。　　

○以署礼部右侍郎达庆、兼镶红穬蒙古副都统。　　

○乙酉。遣官祭历代帝王庙。　　

○缓徵江西南昌、新建、丰城、进贤、四县、水灾本年额赋。　　

○丙戌。上幸静明园。诣龙神庙拈香。　　

○还圆明园。　　

○户部议准、江苏巡抚岳起疏请、兴化县低洼屯田一百五顷。照赋减则。从之。　　

○丁亥。谕内阁、前因铁保奏、张湾一带、水溜沙淤。漕运不能迅速。另有超河一道。比正河较近。恳请疏浚改运。彼时朕即恐有妨碍之处。因降旨令仓场侍郎、带同通永道、前赴该处详细查勘。兹据和宁邹炳泰覆奏、通州南八里许温家庄北。旧有旱河沟一道。本名康家沟。南北直冲。并无超河之名。该处水底高于正河三尺。若挑浚深过正河。则沟水夺溜直行。而张湾必致淤浅。商贾水陆马头。均属不便。设遇旱年。上挽逆流重运。转费周章。若逢雨潦。水冲力猛。下游村庄必遭淹漫。并绘图贴说进呈。所见甚是。张湾一带、前人开浚运道。故纡其途。本有深意。盖因地势北高南下。土松沙活。不能建设闸坝。全赖河道湾环。得以蓄水转运。若溜势由北直向南趋。恐不免一洩无余。殊于运道有碍。铁保前次经过时。未经详察地形水势。徒见今岁雨水涨溢。重运偶可抄道行走。遂欲酌改旧制。实非经久无敝□大之策。其议断不可行。所有通州运道。著照和宁等所请、仍旧办理。毋得轻议更张。　　

○谕军机大臣等、贼匪当此穷蹙之际。往往从无兵地方逃匿。深林密箐。并非化外。皆系各州县所辖。该地方官平日于大股贼匪、及一二百人成股之贼。或因乡勇无多。难以剿杀。至零星逸出之贼。或数人。或数十人。藏匿境内。地方官自宜搜捕净尽。以绝根株。此时大功将届垂成。著该督抚等、督饬各州县。多派乡勇。严密查拏。如此则官兵不能分至之处。有地方官搜捕。蒇功更速。至各路带兵大员。奉命剿贼。当此大功告蒇。尤应倍加奋勉。将成股贼匪。上紧殄除。不得诿之地方官搜查。以致余孽未净。将此谕令各路领兵大员。四川、陕西、湖北、各督抚知之。。　　

○命五城于冬春二季设厂煮赈。　　

○戊子。上御洞明堂。勾到福建、奉天、陕西、情实罪犯。停决福建斩犯二人。绞犯二人。奉天斩犯一人。绞犯二人。陕西斩犯四人。绞犯六人。余八十三人予勾。　　

○赈甘肃宕昌番民。　　

○缓徵山西宁武、襄垣、二县水灾本年额赋。　　

○己丑。命续修大清会典。从御史梁上国请也。　　

○缓徵安徽怀宁、桐城、潜山、寿、凤台、定远、怀远、滁、全椒、宿、灵璧、凤阳、盱眙、五河、十四州县、安庆、凤阳、长淮、泗州、四卫、水灾新旧额赋。　　

○庚寅。上御洞明堂。勾到湖广、江西、情实罪犯。停决湖广官犯一人。斩犯二十一人。绞犯二人。江西斩犯一人。绞犯二人。余九十六人予勾。　　

○缓徵陕西高陵、耀、咸阳、兴平、醴泉、乾、武功、汧阳、陇、凤、褒城、南郑、城固、洋、西乡、宁羌、沔、略阳、安康、汉阴、平利、洵阳、紫阳、白河、石泉、商、山阳、雒南、商南、镇安、宁陕、孝义、留坝、三十三厅州县、被旱被贼本年秋徵额赋。　　

○壬辰。上御洞明堂。勾到浙江、安徽、江苏、情实罪犯。停决浙江斩犯四人。绞犯二人。安徽斩犯六人。绞犯一人。江苏斩犯四人。绞犯一人。余七十九人予勾。　　

○谕内阁、本日勾到安徽省秋审人犯。内张元张朦一起、因伊族人张观爱。阻止罗公拔彭旺保之雇主吴众喜、越界穵煤。致相争闹。该二犯将罗公拔、彭旺保、各行伤毙。该抚以张元刃砍多伤。拟入情实。以张朦伤非用刃。拟入缓决。办理殊欠允协。此案张朦与彭旺保格斗时。彭旺保方持刀向砍。该犯并未被伤。辄用刀背殴伤其右血盆骨、及脑后顶心致毙。试思叠殴三伤。当时殒命。尚何得以伤非用刃、曲为开脱。刑部将张朦改入情实。所改甚是。现已将该犯与张元一并予勾。外省审办刑名。总惑于救生不救死之说。将应抵人犯。有意疏纵。令死者衔冤地下。是徒博宽厚之名。而其实与锻炼周内、刻意从苛者。同失持平之道。所有覆勘秋谳之安徽巡抚荆道乾、及承办之按察使。均著传旨申饬。　　

○加赏广宁门外普济堂煮赈小米五百石。　　

○甲午。谕军机大臣等、此时额勒登保已带兵前往川北一带。该处尚有李彬等股分窜。勒保已驰赴川东。惟贼匪虽已截回川境。仍恐其乘闲折回。目前陕境防堵。最关紧要。庆成系陕省提督大员。自应在陕境堵剿。不必令其入川。此后陕省边界一切防堵事宜。即责成庆成、庆溥、实力防御。将此谕令知之。　　

○予军营病故三品卿衔鸿胪寺卿胡时显、祭葬如三品例。擢其子府经历之富、为知县。　　

○乙未。上幸万寿山。　　

○以永定河、二十三号坝工合龙。赏盐运使嵇承志、道员陈凤翔、花翎。　　

○丙申。遣官祭都城隍之神。　　

○谕内阁、向来武举会试中式后。覆试马步箭、及弓刀石三项技艺。其不合式者、罚停殿试一科。二次覆试仍不合式、又罚停一科。至三次不能合式。即行斥革。因思文会试举人有覆试停科者。俟停科已满。即准其殿试。不再随新科覆试。文武会试。办理未能画一。且武举若停科至二三次。年岁愈增。其技艺自更逊于前。叠经覆试。必至终于斥革。嗣后武举会试中式著照文会试覆试一次之例、将马步箭弓刀石逐一覆验。如前后不符。罚停殿试一科。俟下届会试之年。即著加恩准其一体殿试。　　

○丁酉。免情实官犯已革黑龙江将军景熠、勾决。仍圈禁。　　

○戊戌。谕内阁、本日明安奏、前赴马家堡查勘汕塌民舍情形一摺。该处因永定河二十三号坝工堵合后。大溜全注北上头工。水势湍激。冲汕村舍。明安已派参将奇成额、将马家堡迤西淤滩一段。赶紧挑穵。俾水势宣洩归河。所办本是。朕披阅时。已依议发下。而本日召见诸臣内未及明安。旋据奏事太监王进福奏称、明安递摺时。向伊告知。若本日未蒙召见。即代奏称伊尚有图样进呈等语。此不过欲请面对耳。明安既有图样。何难随摺呈递。伊前此曾因奏事。将图样另置怀中。于召对时呈出。非止一次。本日未经召见之前。豫属奏事太监临时代为陈奏。是明安之意。必欲朕召伊独对而后已。此诚何心。岂非以和珅自居乎。朕每日召见臣僚多至十余人。咨询利敝□大。讲求政治。从不稍形厌倦。而惟于自请独对一事力为杜绝者、盖因请见之敝□大。不可胜数。虽所奏亦不过寻常事件。而即可藉此以炫其眷注之隆。甚且饰词夸耀。捏称在上前无不可进之言。遂至无识之徒为其所愚。争相趋奉。势焰熏灼。贿赂盈门。皆由于此。从前和珅、福长安、柄用。其初亦尚知小心。后因该班独对。习以为常。渐致纳贿营私。无所不至。朕在青宫时即洞悉此敝□大。是以亲政后将该班召见晚面。概行停止。并节次降旨。严禁大臣等不得自请独对。明安宁不知之。乃竟敢于朕前巧为尝试乎。至向来各衙门陈奏事件。俱由外奏事呈递。惟军机处、内务府、奏摺。径交内奏事进呈。明安虽在御前行走。而本日所奏挑穵马家堡淤滩。系步军统领衙门之事。自应交外奏事接递。乃直交奏事太监。并将所怀图样豫行嘱托代奏。意在请见邀荣。藉以炫燿。此风断不可长。明安现系步军统领。本任之事较繁。不能时常趋直。现又有获咎之处。著退出御前、乾清门。专办步军统领衙门及本管各事件。仍交兵部议处。以为希冀独对、有心取巧者戒。此系朕防微杜渐。为国家成就人才至意。乃明安之福。不至如和珅之溃败决裂也。奏事太监王进福、于不应接收之摺。冒昧呈递。又代为陈奏图样。亦属不合。著交军机大臣议罪。　　

○礼部条奏、磨勘则例。历科遵行。而每次覆勘大臣。往往随事制宜。通融办理。遂不免例案两歧。自相矛盾。拟将异同之处改正。一、嗣后墨卷中有空白者。均定为罚停一科。一、草稿题目脱写一二字、及笔误一二字者。免议。脱写全题者。罚停一科。一、添注涂改。所以防誊录对读之私改。或单行或夹注。行款高低。无关敝□大窦。嗣后俱免贴出。并免磨勘。惟将添注涂改字数添改。仍罚停一科。一、嗣后擡头涂改者。改为罚停两科。正文之外无故涂字者。改为罚停一科。从之。　　

○两江总督费淳、河道总督吴璥奏报、秋汛安澜、与在工出力员弁、均下部议叙。。　　

○己亥。谕军机大臣等、御史郑敏行奏、教匪滋事地方、地多人少请查明共有若干、造册报部、分给乡勇等语。各该省叛产绝产。曾经降旨令各督抚等详查明晰。或以之安插乡勇。或以之分给难民。而该督抚日久迁延。总未办有条款。此时大功将次告竣。诚宜及早详查。该督抚接奉此旨后。即派委明干大员。分投查勘。除查系难民逃亡之产。其仍回原籍者。给还业主。其余应查明共有若干。豫为清理。随时具奏。将此各谕令知之。　　

○军机大臣议覆河南巡抚颜检请添设营员一摺。据湖广总督前河南巡抚吴熊光议、河南省召募练兵五千名。请添设武职。查南阳镇属荆子关。系属要地。向设有守备一员。不足捍卫。请添设副将一员。设左右两营。再添都司一员。作为中军。与原设守备。分管左右两营设千总、把总、各一员。外委、额外外委、各二员。分隶差操。又河北镇卢氏县汛。仅有外委一员。请添设守备、把总、各一员。其县属朱阳关。距城一百三十里。只有州判。并无武职。请添千总一员。又邓州南界襄樊。新野一汛。路当孔道。请添设游击一员。千总、额外外委、各一员。原设新野汛千总裁汰。至河北镇属新德营。向设都司一员。请添参将一员。驻劄府城。再添千总、把总、外委、额外外委、各一员。其新德属内黄汛。原设把总。难资巡缉。请将新德营都司移驻。再添外委一员。又该县之楚旺地方。系河南通省兑漕重地。请添千总一员。均应如所请办理从之。　　

○命郭尔罗斯扎萨克公古噜扎布、协理哲哩木盟长事。　　

○以福建闽安协副将杜魁光、为南澳镇总兵官。　　

○庚子。上御勤政殿听政。　　

○谕内阁、庆杰等奏、查勘铜苗情形一摺。前据明安等奏、大兴县民人张士恒等呈称、平泉州属四道沟、云梯沟等处。有铜苗透出。请自备工本开采等语。朕即知其事不可行。又涉言利。是以未即允准。特降旨令庆杰等查奏。兹据庆杰等奏称、查得云梯沟地方。系喀喇沁王满珠巴咱尔名下山场。旧有洞口四座。系民人窃穵。该处铜苗甚觉微细。又四道沟地方。旧有洞口一座。亦系民人窃穵。该处铜苗较旺。但不知能否经久。请令试采等语。该二处山场。久经封禁。现在详悉查勘。亦未见实有可以开采之处。其事断不可行。盖开采俱系无业游民、攒凑资本。互相邀集。趋利若骛。傥已聚集多人。而铜苗渐竭。彼时何以遣散。岂不虑其滋生事端。即或开采获利。而该处地方。与蒙古山场相连。使蒙古等以内地官民、专为牟利起见。于国体殊有关系。况现在户工二部鼓铸事宜。需用铜斤。照例由滇省起解运京。尽属充裕。本无须另筹开采。何必轻为此举耶。所有平泉州属四道沟、云梯沟、等处产铜山场新旧洞口。俱著永远封禁。不准开采。并责成地方官严加查察。毋许再有私行偷穵之事。朕自亲政以来。屡经谕止臣工不准言利。而内外臣工。实心确信朕言者固多。然心存观望犹豫者不少。彼意总以为决不因言利获咎。即蒙议处申饬。圣意总觉能事。后必见好。是直不以朕为贤君。视为好货之主矣。诸臣何苦必欲以此尝试耶。上年胡季堂有奏请在直隶大名地方开设铅厂一摺。朕未经批发查勘。即不准行。本年明安先有奏请开采木植之事。此次又率据该商人所请奏开铜矿。谓非言利而何。在商民等无知见小。计及锱铢。而明安即据以入奏。此必轻听属员怂恿而成。明安受恩深重。自不应有冀图沾润情事。然亦不可不防其渐。而该商等具呈恳请时。若非于所属员弁、及书吏人等、辗转贿求。何能遽将所请之事。达于明安。代为奏请。此种情敝□大。岂能逃朕洞鉴乎。嗣后臣工等惟当洗心涤虑。毋得轻启利端。假公济私。妄行渎奏。将此旨通谕中外知之。　　

○又谕、御史达灵阿奏、筹备仓储一摺。据称本年直属被灾。办理截漕煮赈等事。用米较多。现虽筹备采买。尚恐仓储未裕。请将八旗兵丁及各项坐甲应领之米。留二三成存仓。按时价发给折色等语。所奏非是。向来八旗兵丁。皆系按季领米。或将麦豆搭放。亦系随时调剂。尚属通融办理。于兵民皆有裨益。本年因直隶所属灾赈截漕六十万石。兼有散米煮赈等事。需米较多。且节年均有轮免漕粮省分。是以到通漕米。比之往年较少。然仓储并无不敷。至明岁以后。则全漕抵通。源源挽运。倍臻饶裕。若如该御史所奏、将兵丁应领之米。折色给发。不但有违定制。且无识之徒。妄疑天庾不免匮乏。殊属不成事体。况京城向无米贩。全赖甲米转售。以裕民食。若酌给折色。则市闲米少价昂。诸多不便。此奏断不可行。达灵阿著传旨申饬。并将原摺掷还。　　

○又谕、军机大臣奏、太仆寺少卿章煦、已升任大理寺少卿。照例不应兼军机章京等语。所奏甚是。但念该员在军机处行走有年。于剿办教匪一切事宜。本系熟手。此时大功指日告竣。若令其即离枢直。转不能仰邀恩叙。章煦著加恩暂在军机章京上行走。俟大功告竣。再回本衙门供职。。　　

○命嗣后管理户部三库事务大臣、按年更换。　　

○以通政使司通政使万宁、为都察院左副都御史。大理寺少卿广泰、为太仆寺卿。　　

○辛丑。孝慈高皇后忌辰。遣官祭福陵。　　

○上诣恩慕寺恩佑寺行礼。　　

○还宫。　　

○免直隶沧、冀、衡水、交河、宁河、河闲、天津、静海、宝坻、武清、蓟、丰润、青、东光、十四州县、被水灶地本年额赋有差。　　

○以孟冬时享太庙。自是日始。斋戒三日。　　

○壬寅。谕内阁、兵部议处明安、请照违制例革职一摺。朕＜闲＞用臣工。惟视才具之优否。初不豫设成见。其年齿老成谙练庶务者。自堪倚任。而少年明干者。亦未尝不因材录用以试其能。如果始终勤奋。办事实心。则年力方富。效用之日正长。国家更可久资得力。岂不甚善。即如明安从前在御前乾清门行走时。朕见其差使尚勤。小心谨慎。是以于布彦达赉病故之后。出有步军统领员缺。特加恩将明安补授。明安接任以来。于本衙门事务。亦尚能照常办理。惟少年喜事。颇露高兴。日前曾经奏请开采木植、启穵铜苗等事。皆涉于言利。轻听属员怂恿。远不如布彦达赉之安详镇静。昨又于陈奏挑穵马家堡淤滩摺件。将所怀图样豫嘱奏事太监代奏。意在请见。得邀独对。以炫其眷注之隆。显违节次严禁请见谕旨。即照部议革职。亦属咎所应得。姑念明安所得公爵。原系世袭。而于管理步军统领诸务。尚无贻误。著加恩赏留公爵。兼管步军统领、及上驷院事务。仍带革职留任。其所管正红旗蒙古都统、及三山、畅春园、火药局、崇文门税务、总理工程处、向导处、尽行革退开缺。另行＜闲＞放。以为大臣轻率取巧者戒。
  </div>
  <div class="pagination">
   <a href="清实录嘉庆朝实录_page115.html">
    上一页
   </a>
   <span>
    ...
   </span>
   <a href="清实录嘉庆朝实录_page111.html">
    111
   </a>
   <a href="清实录嘉庆朝实录_page112.html">
    112
   </a>
   <a href="清实录嘉庆朝实录_page113.html">
    113
   </a>
   <a href="清实录嘉庆朝实录_page114.html">
    114
   </a>
   <a href="清实录嘉庆朝实录_page115.html">
    115
   </a>
   <span class="current-page">
    116
   </span>
   <a href="清实录嘉庆朝实录_page117.html">
    117
   </a>
   <a href="清实录嘉庆朝实录_page118.html">
    118
   </a>
   <a href="清实录嘉庆朝实录_page119.html">
    119
   </a>
   <a href="清实录嘉庆朝实录_page120.html">
    120
   </a>
   <a href="清实录嘉庆朝实录_page121.html">
    121
   </a>
   <span>
    ...
   </span>
   <a href="清实录嘉庆朝实录_page117.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
