<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 375 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 375 页/共 1860 页</h1>
    <div class="content">
○又谕曰、内大臣班第、副都统衔努三、差往瞻对军营。率领侍卫官员拜唐阿等。督催绿旗官兵。昼夜奋勇攻击。焚其巢穴。逆寇悉平。班第等、著领侍卫内大臣、会同兵部议叙具奏。其带往人员。俟班第查明劳绩。分别等第后。亦著一并议叙具奏。　　

○户部议准、川陕总督公庆复奏称、哈密彻防后。留兵二千。军屯粮食。尚存十三万石零。且客民与回民交易。词讼繁多。兼之回民屯田。四六分粮。碾打收割。务须专员稽查。其防兵口粮钱粮。经官收支。事务尚繁。该处管粮文员。若裁减仅留一员。定难兼顾。应照原议酌派更换。从之。　　

○陕西道监察御史白瀛奏、江宁布政使安宁奏称、米豆税之免。无益有损。请照旧徵收。仰蒙断自宸衷。却其所请。安宁职司旬宣。如所称胥役贿纵。商民欺隐。自应立法防弊。乃不能悉心办理。而反肆无稽之言。阻格仁政。伏愿皇上断以勿疑。持之悠久。不为浮议所惑。得旨、安宁所奏。不过在关言关。白瀛此陈。亦系在谏言谏。至于事之应行与否。朕自有定见。摺中引古讥诽。立言过当。至劝朕以勿惑浮议。朕若果为浮议所惑之主。白瀛未必敢为此奏也。敬读皇祖实录。谓明代之亡。实亡于言官之肆为讥讪。各为门户。以致尾大不掉。不可不慎。此诚洞见千古治乱之几。言官进言。亦直陈其事之可行与否耳。敷衍铺陈。所谓欲加之罪。何患无辞耶。　　

○调广西右江镇总兵官毕映、为四川建昌镇总兵官。　　

○丙午。命督抚留心积贮。谕、各省积贮。原以备地方荒歉之用。赈恤平粜。俱仰资于此。而地方官每以仓贮足额为畏途。惟以年来米价昂贵。恐增时价为词。是以各省有未即购买者。即如江南淮徐海三属。贮价甚多。平时并不买补。朕念此三属、乃时常被水之区。积贮尤关紧要。已谕令在所属丰收之地采买。其他贮价未买者。自不独江南一省。今岁丰收之处尚多。正宜趁此时留心筹画。豫为仓贮民食之计。俾不至谷贱伤农。但必以本地之谷。补本地之仓。恐收成分数不齐。产米多寡不一。或因一时采买。米价又致昂贵。有妨民食。著各该督抚、酌量所属地方情形。有二麦既丰。而秋成又稔者。动拨历年所存谷价。分路采买。亦不必迫期足额。务须妥协办理。使仓储可以渐充。而米价不至增长。　　

○谕军机大臣等、大乘教一案。据各督抚审出人犯姓名。已密谕查拏究讯。务尽根株。但此时未经发觉者。固不可使之闻风远遁。即现在供出姓名可指者。亦不得任其匿迹潜逃。如云贵省所供出四川之人。而四川本省。转未究出。四川省所供出云贵之人。而云贵本省。每多遗漏。可见奸匪易于漏网。则办理之法。须得其头绪。方可根究。前四川巡抚纪山摺奏。现在投首者纷纷。又据杨锡绂亦奏称入教之人。令其自首。此等自首之人。搜缉有线。盘诘有根。正可于此根寻踪迹。再其中情罪不一。惟实在无知被诱。觉而自悔者。方准其自首。量为末减。仍须交与地方官。不时稽查。其始事之凶。为从之党。自当分别按律治罪。即情罪似乎稍轻。而有附助之形迹者。亦当充发。以散党羽。朕看此案各省办理不同。可传谕各该督抚。令其遵照此旨查办。使邪党尽除。而定拟亦得画一。寻据川陕总督公庆复、四川巡抚纪山奏覆、查黔滇两省。移咨川省。应拏教匪共五十六名。已获三十五名。川省审出应拏一百二十四名。已获九十四名。余犯现饬各属上紧查拏。至三船邪教。名虽有三。其实则一。皆奉大乘教之邪术。今法船之刘奇。先获审拟。瘟船之雪峰。已获旋毙。而铁船首恶朱牛八。现据邪党胡衡供出。移咨滇省会缉。未准回覆。现在根寻党羽。不使漏网。至缉奸之方。定罪之法。臣等遵谕分别妥办。报可。　　

○丁未。工部议覆、广东巡抚准泰奏称、潮州府海阳县、东南北等处堤工。业已兴作。查有蔡家围沿堤一段。系属险要。前因有碍民居。遂不入估册内。今率同府县工员查勘。此段委系首险。若不一律修筑。猝有疎虞。全围村田庐舍。大有关系。并据该地居民。情愿将傍河水楼。拆去修筑。恳请动项兴修。应如所请。从之。　　

○贷直隶武清、吴桥、宁津、天津、青县、沧州、南皮、庆云、盐山、固安、永清、昌平、通州、三河、蓟州、宁河、河间、献县、阜城、肃宁、任邱、故城、东光、获鹿、平乡、广宗、钜鹿、内邱、威县、清河、磁州、蔚州、西宁、蔚县、冀州、南宫、新河、武邑、衡水、柏乡、临城、高邑、宁晋、深州、武强、饶阳、安平、易州、涞水、延庆卫、喀喇河屯等、五十一州、县、卫、屯、被旱灾民。宝坻、蓟州、宁河、滦州、东光、西宁、万全、玉田、丰润、八沟同知等、十州县厅。被水灾民。井陉、平山、赞皇、藁城、献县、唐山、保安、蔚州、宣化、万全、怀来、西宁、蔚县、赤城、武强、饶阳、易州、广昌、曲阳等、十九州县。被雹灾民。　　

○赈贷安徽灵璧县、被雹灾民。并予缓徵。　　

○戊申。上诣畅春园、问皇太后安。　　

○旌表守正捐躯之河南永城县民赵九妻张氏。　　

○己酉。中元节。上诣安佑宫行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○皇八子永璇生。　　

○谕、朕闻洪泽湖。周围宽广五百余里。一遇风起浪涌。船只每有漂溺之患。康熙年间、蒙圣祖仁皇帝。特设救生桩钉于石工之外。使被弱之人。得以攀援而上。全活甚多。今夏家桥地方。有旧苇坝一座。并高堰迤南顺水坝一座。俱有口门。为遭风船只躲避之所。于行舟甚属有益。著再于高堰厅属之老堤头。山盱厅属之高涧坝迤南。及徐家湾、周桥等、四处。各添设护堤、救生坝。俾沿湖一带人船。恃以安全。该部即行知署河道总督顾琮。令其遵谕妥协办理。　　

○又谕。曰、白钟山在总河任内。办理河工。种种滥用。应赔帑银甚多。查伊在京房产。所值不过数千金。闻其宦资。皆寄顿于淮扬盐商之家。代为营运。朕降旨与吉庆。令其访察奏闻。今据吉庆奏称。有淮北商人程致中。收存白钟山银二万两。又程致中女壻汪绍衣。在清江开当铺。收存白钟山银四万两。又商人程容德。收存白钟山银二万两。又商人程迁益。收存白钟山银二万两。代为生运等语。白钟山身任总河。乃与盐商交结往来。以赀财托其营运。甚属无耻。计伊为河东江南总河以来。不过十一二年。每年所得养廉。除用度之外。所存未必能多。何以余积之物。寄顿商家者。据吉庆现在开报、已有十万之数。看此则巧宦欺公。暗饱私槖。究不能不败露也。著尹继善将吉庆开报者。一一追出。以补白钟山应赔之项。其他或再有寄顿之处。亦著尹继善细加严查。毋得徇情隐漏前陈法在工部具呈。以白钟山力不能赔。代为申辨。且称总河并无冒销侵蚀之弊。今查出白钟山巧取多金。暗为营运。陈法向为河官。若全不知觉。则糊涂昏愦可知。若知而故为此奏。则明系袒护上司。自蹈欺罔之咎。陈法其又何辞。将此并谕臣工等知之。　　

○谕军机大臣等、白钟山应赔滥用河工银两甚多。查伊在京房产。所值不过数千金。闻其宦资。皆寄顿于天津淮阳盐商之家。代为营运。今据吉庆查出。所寄淮扬商人银两。已有十万之数。其寄顿天津各商。代为营运者。亦所必有。可传谕伊拉齐、令其密加访查。勿容稍有隐匿。查出即行奏闻。寻据长芦盐政伊拉齐奏覆、臣遵旨一面密访。一面谕运使邓钊细查。据称查访并无影响。尚恐或有隐漏。随据各商出具隐匿坐罪甘结。再白钟山曾任河东总河。亦经密差妥人、往济南泺口等处暗访。亦无寄顿之事。报闻。　　

○又谕、据朝鲜国王李昑奏称、臣闻今于凤凰城边外开垦。莽牛哨地方设兵屯田。信如臣所闻垦田设兵耕种。则中间界河。不能禁人往来。竟成通衢。将禁之难周。戒之弗从。臣国边疆获罪者自此始矣。臣国上下人民。不胜惶惧。不得不据情陈奏、等语。现已交部妥议。俟具奏时。朕酌降谕旨。观该国王所奏。盖以其境内之人。素有乘间偷越挖参者。若我设兵巡察。则伊等不得任意往来。所奏亦属卑鄙。小国之人。不识大体。惟知纵下谋利。不思宁定边疆。而故谓难行以示我。亦未可知。再伊疏内、有从前凤凰城立界时。曾留沿江旷地百余里等语。此盖恐我于原留空地、驻兵屯田。逼近彼疆耳。此等情节。达勒当阿于从前具奏时。并未声明。殊属错谬。且去年熊岳副都统鄂齐尔、欲带兵出凤凰城行围。经守边章京等、以与朝鲜国止隔一江。所关重大。未许其行。达勒当阿亦曾将此事奏闻。今此二处惟莽牛哨应行巡察。遣副都统什勒扪亲往察看。据称、中江东北哨二十里。江中有一洲。其北支水一曲。即莽牛哨地方。江中有石一条。即系与朝鲜分界处。现在添拨官兵巡防。皆在吾界内。每年三月间、遣舟师四名巡察。于冰释后、拨二舟往守莽牛哨要隘。其二舟轮流巡察。所有官兵。俱不许踰江中界。若彼此各加严禁。不致相通、等语。著仍照原议行。勿从其请。其凤凰城边疆。向外余地开垦耕种一事。著照所请行。再达勒当阿前奏请巡察莽牛哨时。部议另询之朝鲜国王、再行定拟。经朕批改准行。今朝鲜所奏若此。则于彼国必有所不便。且雍正九年、那苏图曾奏此事。因朝鲜谆恳。是未果行。迄今十余年、并无他故。其巡察此处。于我边境有无裨益。或于伊国实有妨碍之处。著再行详查。俟文移往来。得其情形。办理亦易。此次达勒当阿、若亲往巡察。诚恐声张。致启疑端。著不必去。再令副都统什勒扪前往确察。达勒当阿亦当留心。务将察看情形。据实奏闻。不可回护已往。将此寄谕将军达勒当阿、严饬边界官兵。加意防察。倘伊属下人等。妄滋事端。达勒当阿即便宜行事。一面奏闻。一面酌办。不可姑息。亦不可轻率。无论有事无事。惟当以防守边疆为务。　　

○命派青海扎萨克等、更替巡守卡座。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百七十


大清高宗法天隆运至诚先觉体元立极敷文奋武孝慈神圣纯皇帝实录卷之二百七十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十一年。丙寅。七月。庚戌。上御勤政殿听政。　　

○谕曰、户部尚书海望、现在出差。侍郎三和、傅恒、兼管内务府事。三人又俱圆明园行走。不能时常到部办事。户部不可无坐办之堂官。著将吏部侍郎雅尔图、调补户部侍郎。其吏部侍郎缺。著将德龄调补。三和熟悉工程。著即补工部侍郎。则两部皆得人矣。　　

○谕、总理三陵事务、著苏和讷、与贝勒允祁等、协同办理。　　

○大学士等议覆、顺天府尹蒋炳奏、拏获宏阳教董应科等一摺。内称此教传习百余年。牵引十四州县。据大兴县、访得京南紫各庄三教堂。为宏阳教聚集之处。塑有邪教神像。宛平县、访得宏阳教会头。郎垡村系连玉惠。坎檀村系任一魁。大井村系刘氏等。并据拏获各犯。讯供禀报。除将董应科按律治罪外。所塑邪教神像。应行毁弃。改为寺院。田产即为该寺香火。至各村会头连玉惠等。供认祖父以来。传习此教。当即重责枷示。将所藏经卷图像销毁等语。应如所奏办理。惟查三教堂、系邪教聚会之所。若仅改为僧寺。恐日后结连香会。积久复萌。请敕该府尹、会同直隶总督。就该地情形。酌量拨为公所。随时稽查。其田产亦酌量充拨。从之。　　

○军机大臣等议覆、福建巡抚周学健奏、福安县潜住夷人。以天主教招致男妇二千余人。书役等俱被蛊惑。请从严治罪等语。查天主教系西洋本国之教。与然灯大乘等教有间。遽绳以法。似于绥远之义未协。应令该抚将现获夷人。概送澳门。勒限搭船回国。从教男妇。择其情罪重大。不可化诲者。按律究拟。若无知被诱。量予责释。毋致滋扰。从之。　　

○吏部议、御史宜兆罴等、于会议云南总督张允随奏、李文贵殴死胞兄李文远一案。该御史不遵定例。两议具奏。应将御史宜兆罴等、分别议处。得旨、三法司之设。原以公同商搉。俾情罪相当。以慎重民命也。今大理寺、不过随同画题。并未见尽心改正之处。惟御史内、尚有留心商酌者。此案宜兆罴等、竟分门户。并未遵奉朕从前所降谕旨。是以将伊等交部议处。但九卿既仍照伊等所议覆奏朕已允行。恩丕、著销去纪录十六次。免其降调外。宜兆罴等、俱著照部议所降之级。从宽留任。又闻此案、将宜兆罴等交部后。御史等有将已经两议之案彻名者。此不特非秉公办理之道。抑且全未喻朕教训伊等之本意矣。著一并饬行。　　

○调广东左翼总兵官袁政、为福建海坛镇总兵官。云南永顺镇总兵官黄士俊、为广东左翼总兵官。福建海坛镇总兵官鄂海、为云南永顺镇总兵官。　　

○辛亥。谕军机大臣等、伊拉齐奏报关税一摺。朕已批令该部核议。但内称赢余比上年缺少之故。俱因本年春夏之交。天时亢旱。河道水浅等语。关税缺少。果有实在情形。自应据实奏闻。亦不在乎盈绌也。京师每年春雨甚迟。今岁直隶地方。春夏之交。较之往年得雨尚早。伊拉齐此奏。不过欲掩饰短少之故。作此脱卸之辞耳。所见甚小。尔等可传谕申饬之。　　

○又谕、苏尼特等游牧处所。今年雨水短少。水草平常。牲畜多致伤损。恐贫苦蒙古等不无失所。令玉保往查沿途驻防官兵之便。由彼驰赴苏尼特等旗。会同扎萨克等查勘。如实有贫乏不能度日者。应如何加恩赈济之处。详议具奏。寻奏、询据盟长索诺木拉布坦等称、现在各处水草稍歉。然以贫苦之人。与富裕之家。通融兼食尚可不致困乏。应令苏尼特等旗。贫富通融。即于富家牲畜内。抽取十分之一。以赈贫乏。报闻。　　

○壬子。谕、此次征剿瞻对。业已荡平巢穴。军务告竣。所有运粮员弁、汉土官兵。从前虽无议叙之例。但念此番进剿。将及一年。为日既久。粮运各员、汉土弁兵等。皆能始终实心出力。甚属可嘉。著该部分别议叙具奏。　　

○癸丑。上诣畅春园。问皇太后安。　　

○谕曰、奉天将军达勒当阿等奏称、广宁地方。五六月间。阴雨连绵。山水骤发。兵丁房舍所贮米粮。均被淹没。业与侍郎蕴著会议。一面奏闻。一面将本城仓米。借与兵丁等、每人一月口粮。以资接济等语。此项借支米粮。著加恩作为赏给。免其偿还。至用过米石数目。著盛京户部查明。俟应买补时、动项照数采买还仓。　　

○甲寅。谕军机大臣等、前据四川巡抚纪山、审讯逆犯供内、有金友端知道吕斋婆下落等语。今金友端已经拏获。可传谕鄂弥达等。令其研讯金友端。务将吕斋婆现住何处。根究明白。具摺速行奏闻。不得任其狡饰。再鄂弥达奏内、有拏获金友端、并同行之夥犯曹定祥、祝邦宽、严正士、等语。而前次杨锡绂摺内。何以未将拏获夥犯曹定祥等三名奏闻。可询问杨锡绂。令其明白具奏。寻鄂弥达、开泰等奏。臣等将金友端追提回省。会同严诘。委实不知吕斋婆下落。又据黔省咨拏之汪士杰供称、当日吕斋婆、系凉水驿马牌子王老二、跟随进京。必知下落。现已飞咨黔省。严拏究讯。报闻。又杨锡绂奏、查贵州咨拏邪教各犯。湖南系莫少康、刘选昇、孙其天。湖北系金友端。原分两省查拏。因湖北差役、跟缉金友端、至湖南宁乡县查获。并获金友端同行之曹定祥等三人。即将该犯速解湖北收审。其是否金友端夥犯。应听督臣同湖北抚臣、究明具奏。是以未及琐叙。报闻。　　

○又谕、四川巡抚纪山奏报、审讯逆犯谯元魁供内、称魏斋婆下川时。曾说贵州有个吕斋婆、在唐登芳之前。进京去劝教等语。是吕斋婆现居何处。实在下落。魏斋婆必知详细。可传谕张广泗、务必讯取吕斋婆实在踪迹。即速奏闻。寻奏、臣将魏王氏、并吕斋婆壻张天序、严加究讯。据供吕斋婆、前在京城西便门外白云观内寄寓。现今不知存亡。已移咨直隶总督、饬拏务获。报闻。　　

○旌表守正被戕之直隶蔚州民刘生花女刘氏。　　

○乙卯。谕、江南山安、海防、两厅属、所辖黄河南北两岸堤外滩地。如遇水涨之年。田禾不免被淹。闻今年秋汛之水。较往年更大。滩上居住之民房。俱被淹浸。幸未淹之前。居民见水势渐长。陆续搬移堤上。搭盖蓆棚。以蔽风雨。但田禾无收。将来难以糊口。著该督抚即速委员。将被水穷民。确查明白。加意妥协赈恤。毋令失所。该部遵谕速行。　　

○兵部议覆、朝鲜国王李昑奏称、近闻熊岳副都统、来中江查阅边界。欲于莽牛哨添设屯兵。凤凰城展栅开垦。伏念凤凰城栅外旷地百余里。禁人居住。以免混杂。今若垦土设屯。则衣带之水。不足以限。往来之路。易于相通。查康熙五十四年。上国民人等、有在土门江岸。结屋居住者。蒙圣祖仁皇帝彻毁。雍正九年。草叆河汇流。欲设卡防守。蒙世宗宪皇帝停罢。乾隆二年。内地商民。议与中江交市。又蒙皇上谕令中止。今副都统来查之地。即雍正九年停罢防汛之所。而今此设屯垦土之事。比土门中江等事。轻重相悬。仰恳降旨停罢等语。查奉天将军达勒当阿原议、于莽牛哨添设官兵。原因该处系内地边界。应驻官兵弹压。复经查明、江心有石屿一道。与朝鲜东西分界。所议驻兵处、与该国界址。尚隔巨浸。即开展边疆。垦辟地亩。亦系内地。不至杂扰。且原议兵船于西岸停泊。不许擅侵东界。惟期查拏奸匪。以为久远安全之计。则设汛之议。不特边境肃清。于外藩亦大有裨益。应将该国王所奏。均无庸议。得旨、莽牛哨添设官兵巡查一案。前据部议、应再令该将军悉心妥酌。续据达勒当阿奏称、令熊岳副都统什勒扪、亲往查看设汛之处。与朝鲜实不相通。无虑混杂滋扰。且于内外俱属有益。经部覆准。朕已允行。兹据该国王陈奏前来。以垦土设屯。于伊国未便。朕又敕交部议。该部以无庸议覆奏。朕思我朝加恩朝鲜。从来优渥。今莽牛哨添设官兵巡查一事。既经什勒扪查明、与该国界址。无虑混杂滋扰。且于内外俱属有益。而该国王又陈奏其不便。情词恳切。究未知该地实在情形如何。著兵部尚书班第、驰驿前往。率同什勒扪、将彼地情形。详加察勘。如果设汛之处。系中国界内。与彼国毫不相涉。则设兵置汛。以杜奸宄。所以肃靖边防。自属应行之事。即该国王恳请。亦不便准行。若其地界、或有犬牙相错。难免混淆之处。亦即据实奏闻。候朕另降谕旨。至从前议准达勒当阿所奏。展边垦土一案。该国王既称凤凰城树栅之外。向留空地百余里。务使内外隔截。以免人烟辏集、混杂滋事之患。此奏尚属可行。著将凤凰城展栅之处。照该国王所请停止。并令该部传谕该国王知之。　　

○贷直隶沧州、盐山、宁津、河间、东光等、五州县。并兴国、富国、丰财等、三场。旱灾灶户。　　

○丙辰。谕军机大臣等、据湖广总督鄂弥达等奏报、六月初八日。枣阳县因豫省上游。蛟水大发。沿及该处、以致被淹。又据安徽巡抚魏定国奏报、凤、颍、泗、所属怀远、阜阳、五河、等处。因六月初旬。至十三四日。连降大雨。而上游豫省地方水发。下注湖河。以致漫淹等语。是江南湖广之水。皆发于豫省。巡抚硕色、何以不行奏报。查伊六月摺内、但有雨水沾足之奏。尔等可传谕询问。令其将现今该省实在情形。并如何料理之处。即速奏闻。寻奏、查豫省东南一带。归德、陈州、汝宁等府。与湖广江南接壤。并无蛟水大发之事。惟六月中接连大雨。三属秋禾被淹。现将被灾贫户。酌借口粮耔种。俟查明成灾分数后。再行加赈。得旨、汝近来诸事颇不认真。戒之。至于查办赈恤。尤当加意妥办。不然、汝所司者何事耶。　　

○丁巳。谕曰、御史张孝□□呈、以学校科举等事、具摺陈奏。朕临御以来。孳孳以作养人材为念。凡所以鼓舞振兴。诱掖奖劝。设立科条。亦既明具备矣。今览张孝□□呈所陈。皆属必不可行之事。即如伊称天下贡监。令国学不拘人数。随考随收等语。夫聚天下之贡监于国学。无论势不能容。即教者亦何由而得遍为训迪。况到监之人。原系随考随收。其在监肄业者。不可不加以分别。亦所以示鼓励也。至所称科举额数。不必限定之处。尤属舛谬。朕因士子平日、不能尽心向学。徒务科举虚名。以致文艺拙劣者、混入其中。殊非激励之道。是以斟酌再四。限定额数。庶免薰莸无别。而务虚名者知所黾勉。皆向实学也。况所定之额。大省中式举人一名。科举至八十名。中省亦有六十名。已不为少。若如张孝□□呈所奏。则不论其人之能终场与否。概令混入。则是等宾兴钜典为儿戏。力学者不知所劝。不向学者不知所惩。可以为法乎。张孝□□呈所奏、皆属纷更定例。邀誉沽名。甚属不合。著严饬行。　　

○谕军机大臣等、从前庆复、以官兵进克如郎具奏。朕曾降旨。将庆复、纪山、交部从优议叙。其提镇诸臣。并官弁兵丁。亦行议叙。彼时正当攻克如郎之际。是以加恩鼓励。以作士气而振军声。然谕旨内、已将提镇以至兵丁功过之处。著庆复分别核定具奏。诚以赏罚贵于分明。而功绩不可以冒滥也。此次征剿瞻对。兵丁等不甚奋往直前。皆由统领之提镇等、逡巡畏缩。以致旷日持久。将及一年。甫克厎定。今当军务告竣。正当使功过分明。然后官兵知所惩劝。李质粹、从前随声附和。漫无可否。负朕任使之意。曾经降旨申饬。今伊摺内尚有克获如郎之语。而据班第奏称、攻克如郎之时。班滚已经脱逃。仅得空寨。则知李质粹全系虚辞欺饰。且总兵以下官兵。临事皆不能奋勇争先。则伊等平日之废弛营伍可知。尔等可传谕庆复、提镇大员。为弁兵之表率。尤当加意。此次征剿瞻对。自提督以至兵丁。一切功过。务须秉公核实具报。不可丝毫瞻徇。庶使人人知所惩劝。将来或有用兵之处。官弁兵丁等、咸有所儆惕矣。　　

○又谕、朝鲜国王李昑奏请、停止凤凰城边外垦田、莽牛哨地方添设巡察兵丁。表内援引康熙五十四年、奏请拆毁土门江岸所建庐舍。禁止种田。蒙圣祖仁皇帝恩准。雍正九年、奏请停止莽牛哨地方、设立卡座。蒙世宗宪皇帝恩准。乾隆二年、请罢中江互市。亦蒙朕恩准、各情节。历查旧案。实系皆俯准所请行。可知我欲举行之事。因伊奏请。俱已停止。此固怀柔小邦之意。但屡以难行之事。俯准所请。辄为停止。于国家体制。亦有不合。转为轻视。曷若不举行之为愈也。此等情节、著即晓谕达勒当阿、凡事俱遵照旧制办理。似此有名无实。碍难办理之事。著勿举行。其后任将军大臣不知。复恐有欲如是办理者。著存记该处档案。以便永远遵行。　　

○吏部带领降调同知图玺引见。得旨、图玺、著仍发河南。以同知用。嗣后府佐贰等官。如有因公降革。经朕降旨、调取来京引见者。亦照州县之例、不必开缺。　　

○闽浙总督马尔泰奏覆、浙江营兵夥劫、武弁在部行贿一案。臣秉公会讯。并慎选弁员。往宁郡探听。该处人情悚惧怀疑。且官兵上下相侮。毫无钤束。提臣陈伦炯、实不能弹压。仰恳速简提臣。以肃戎行。至参将连英、夥同标弁。在部打点招摇。游击严雄、遣子入都。钻营行贿。今审出实情。一并严参。得旨、所见亦小矣。兵丁滋事。国法具在。此皆地方大吏。向日怠缓。以致酿成此风耳。审如是、则一任兵民犯法。朝廷不得过而问之矣。成何政体。光天化日之下。彼即鼓噪。亦惟明正典刑而已矣。　　

○赈贷山东东平、鱼台、济宁、汶上、兰山、郯城、益都、博兴、高苑、乐安、寿光、安邱、诸城、昌邑、潍县、胶州、高密、宁海、等十八州县。被水灾民。并予缓徵。　　

</div>
    <div class="pagination">
<a href="清实录乾隆朝实录_page374.html">上一页</a><span>...</span><a href="清实录乾隆朝实录_page370.html">370</a><a href="清实录乾隆朝实录_page371.html">371</a><a href="清实录乾隆朝实录_page372.html">372</a><a href="清实录乾隆朝实录_page373.html">373</a><a href="清实录乾隆朝实录_page374.html">374</a><span class="current-page">375</span><a href="清实录乾隆朝实录_page376.html">376</a><a href="清实录乾隆朝实录_page377.html">377</a><a href="清实录乾隆朝实录_page378.html">378</a><a href="清实录乾隆朝实录_page379.html">379</a><a href="清实录乾隆朝实录_page380.html">380</a><span>...</span><a href="清实录乾隆朝实录_page376.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
