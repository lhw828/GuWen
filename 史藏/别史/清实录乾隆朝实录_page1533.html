<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1533 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1533 页/共 1860 页</h1>
    <div class="content">
○甲寅。谕、朕回銮后。于十月二十日升殿受贺。所有应行谢恩人员。即著一体谢恩。　　

○又谕、据保成奏、充巴噶什部落。赏给三品顶戴花翎之布噜特比阿瓦勒。于八月二十六日病故等语。阿瓦勒、前于乌什出征。颇属效力。一切职事。皆办理妥协。朕曾施恩赏给三品顶戴花翎。伊昨闻伯尔克迁徙之信。即遣伊子玻什辉、追赶伯尔克等。询访消息。亲赴大臣处禀告。在途病故。实属可悯。著交保成等、由彼处库银内动用五十两。与玻什辉、办理丧事。并施恩将阿瓦勒所遗比。即著玻什辉补授。仍赏给三品顶戴花翎。至令瑚斡特哈尔噶齐、协同玻什辉、办理游牧事件。著照保成等所请行。　　

○谕军机大臣等、著速传谕伊勒图、绰克托、今因索取在逃之布噜特比伯尔克一事。据保成等奏、业经拟写谕帖。派令护军参领永宁、噶咱纳齐伯克、前往霍罕边境等语。此时永宁等到彼。霍罕伯克那尔巴图。若知恭顺。即将伯尔克縳献拏回。甚妥。若抗违不与。伊勒图、绰克托、即应另派干练大员。侍卫。回子伯克、布噜特比、直入那尔巴图游牧。威赫索取。今拟写谕帖一道。伊勒图、绰克托、接到时、或伊犁。或乌什。即行商酌。出派侍卫一人。回子伯克一人。布噜特比一人。将谕帖以回子字译出写妥。听候保成使人消息。若已经将伯尔克要回。即行拏解来京。倘抗违不献。伊勒图等、即将谕帖交付委员。直抵那尔巴图游牧。将谕帖以利害申示。仍著传谕保成等。护军参领永宁等、一有消息报到。即行一面具奏。一面行知伊勒图、绰克托、万勿稍缓。　　

○以甘肃兰州道陈步瀛、为山西按察使。　　

○是日、驻跸广宁大营。翼日如之。　　

○乙卯。孝慈高皇后忌辰。遣官祭福陵。　　

○上诣北镇庙行礼。　　

○御行殿。勾到广东、广西、情实罪犯。停决广东斩犯九人。绞犯六人。广西斩犯八人。绞犯三人。余一百十四人予勾。　　

○谕军机大臣等、朕明岁南巡。一切行营供顿。俱豫期颁发帑金。交该督抚备办。从无丝毫扰累闾阎。但恐各督抚不能仰体朕意。致滋糜费。如现在盛京途次。见有搭盖买卖街蓆棚。即此一节。亦属多事。随从官员人等。其日用所需。听其自便。每岁木兰行围。何尝官为豫备。并未缺少食物。且添此蓆棚。恐差使过后。不肖属吏。冒滥开销。在所不免。朕明春巡幸。自直隶以至浙江。著传谕各该督抚。不得随营豫备买卖街。支搭棚厂。以省无益之费。至此次令阿哥等随行者。原欲其随侍左右。知朕年逾古稀。未尝少懈。而扈跸诸大臣。亦皆恪恭敬事。管束严明。令阿哥等观看之意也。该督抚等、务须循照上数次之例。办理差务。行所无事。总以节俭为主。不得因有阿哥随行。稍为添设豫备。再各省盐政织造关差。皆系内府世仆。知公主随行。系朕所钟爱。间进衣服食物。以博朕欢。殊不思服食玩好。宫中何物不有。岂藉外间呈进。著一并传谕饬禁。伊等系内务府人员。尚不许其稍有进献。至督抚为封疆大吏。又何得效尤及此耶。将此传谕知之。　　

○又谕曰、勒保奏、据土谢图汗车登多尔济、车臣汗车布登扎布、禀称、奉到训谕。俱如梦醒。当即回游牧整顿。欲来京谢恩等语。伊二人一闻训旨。即知畏惧。欲来京谢恩。尚是。但向来未出痘之蒙古奴仆。俱不令来京。系皇祖圣祖仁皇帝怜悯众蒙古奴仆之意。由来已久。今车登多尔济、未经出痘。岂可以一人之愚蒙。即改圣祖所遗旧例耶。著速传谕车登多尔济、令其务遵朕旨。即回游牧。仍俟明年七月来热河朝觐。车布登扎布、身虽出痘。本年又应来京朝觐之班。亦不必趱行。奉到谕旨后。仍缓行按时来京。并谕勒保等知之。　　

○丙辰。谕、据何裕城奏、本年河南省乡试有汤阴县学生员许锡桓、现年九十二岁。发榜未经中式。取阅该生试卷。均属通顺等语。许锡桓、年逾九旬。尚能志切观光。宜沛渥恩。以彰作人雅化。著加恩赏给举人。准其一体会试。用副朕嘉惠耆年至意。　　

○是日、驻跸金刚屯大营。　　

○丁已。孝敬宪皇后忌辰。遣官祭泰陵。　　

○谕、此次朕诣盛京。恭谒祖陵。经过地方。所有沿途办差绿营兵丁。著查明赏给一月钱粮。以昭恩赉。　　

○调正蓝旗蒙古副都统巴忠、为正黄旗满洲副都统。以内阁学士扎勒翰、为正蓝旗蒙古副都统。　　

○是日、驻跸兴隆屯大营。　　

○戊午。谕、朕阅馆臣所进职官表志。詹事府一门。其按语内称、詹事为东宫官属。我国家万年垂统。家法相承。不事建储册立。詹事府各员。留以备词臣迁转之阶等语。是书、馆臣因朕前降谕旨。于建储一事之断不可行。明切训示。故于按语内特为揭出。其实书生拘迂之见。岂能深计及此。且使是书留传后世。安知不又訾议馆臣为无奈迎合谕旨。非其本怀耶。用是不得不再为明白宣谕。夫尧授舜。舜授禹。唐虞固公天下。即禹之传启。亦非于在位时、有建立太子之事。三代以后。人心不古。秦汉豫立太子。其后争夺废立。祸乱相寻。不可枚举。远而唐高祖立建成为太子。至于兄弟相残。建成被害。近而明神宗朝。群臣奏请豫立国本。纷纭扰乱。大抵皆为后来希荣固宠之地。甚至宵小乘间伺衅。酿为乱阶。如挺击等案。神宗召见太子。泣为慰藉。父子之间。至于如此。阅之真可寒心。可知建储册立。非国家之福。召乱起衅。多由于此。即以我朝而论。皇祖时、理密亲王、亦尝立为皇太子。且特选公正大臣如汤斌者。为之辅导。乃既立之后。情性乖张。即汤斌亦不能有所匡救。群小复从而蛊惑。遂至屡生事端。上烦皇祖圣虑。终至废黜。且理密亲王、幸而无过。竟承大统。亦不过享国二年。其长子弘皙、纵欲败度。不克干蛊。年亦不永。使相继嗣立。不数年间。连遭变故。岂我大清宗社臣民之福乎。是以皇祖有鉴于兹。自理密亲王既废。不复建储。迨我皇祖龙驭上宾。传位皇考。绍登大宝。十三年励精图治。中外肃清。皇考敬法前徽。虽不豫立储位。而于宗社大计。实早为筹定。雍正元年。即亲书朕名。缄藏于乾清宫正大光明扁内。又另书密封一匣。常以随身。至雍正十三年八月。皇考升遐。朕同尔时大臣等、敬谨启视传位于朕之御笔。复取出内务府缄盒密记。核对吻合。人心翕然。此天下臣民所共知者也。朕登极之初。恪遵家法。以皇次子、乃孝贤皇后所生嫡子。为人端重醇良。依皇考之例。曾书其名。藏于乾清宫正大光明扁额。后乃禀命不融。未几薨逝。遂命大学士鄂尔泰、张廷玉、将其名彻出。追谥为端慧皇太子。是未尝不立嫡也。但不以明告众耳。嗣后皇七子、亦孝贤皇后所生。秉质纯粹。深惬朕心。惜不久亦即悼殇。其时朕视皇五子。于诸子中觉贵重。且汉文满洲蒙古语。马步射及算法等事。并皆娴习。颇属意于彼。而未明言。乃复因病旋逝。设依书生之见。规仿古制。继建元良。则朕三十余年之内。国储凡三易。尚复成何事体。是以前于癸已年。复书所立皇子之名。藏于匣内。常以自随。是年南郊大祀。令诸皇子在坛襄事。曾以所定皇子。默祷于上帝。若所定之子。克承堂构。则祈昊苍眷佑。俾得年命延长。倘非天意所属。则速夺其算。朕亦可另为选择。毋误我国家宗社生民重寄。本年恭诣盛京。祗谒祖陵。亦如告天之言。默祝于太祖太宗之前。仰祈灵爽式凭。永垂昭鉴。朕非不爱子也。祗以宗社为重。若朕之子孙。皆以朕此心为心。实大清国亿万斯年之福也。今日召对诸皇子。及军机大臣。面降此旨。即朕前所默告上帝祖宗之言。岂容有丝毫虚饰耶。朕于天下一切庶务。无不宵旰勤求。悉心筹画。宁于继体付托之重。转不早为定计乎。秋间朕于避暑山庄河岸。御枪打。失足落水湿衣。其时不特御前王公大臣等闻知。俱即趋至问安。即汉军机大臣。接踵前赴该处。朕仍率伊等谈笑而行。并未有因内廷禁地。太监等敢于阻止者。设朕起居偶有违和。大臣等俱可直诣寝所。此皆由朕平日君臣一体。无日不接见诸臣。面承谕旨。何至有若前代夜半禁中出片纸之语。为杞人之忧乎。总之建储一事。即如井田封建之必不可行。朕虽未有明诏立储。而于天祖之前。既先为斋心默告。实与立储无异。但不似往代覆辙之务虚名而受实祸耳。故现在詹事官属。虽由旧制。而其实一无职掌。祗以备员为翰林升转之资耳。因再明切宣谕。我子孙其各敬承勿替。庶几亿万年无疆之休。其在斯乎。总之此事。朕亦不敢必以为是。其有欲遵古礼。为建立之事者。朕亦不禁。俟至于父子兄弟之间。猜疑渐生。酿成大祸时。当思朕言耳。并谕馆臣、将此旨冠于是编之首。俾天下万世。咸知朕意。　　

○是日、驻跸兴隆店大营。　　

○是月、江苏巡抚闵鹗元奏、江苏学政彭元瑞、三年任满。岁科两试。士论颇称公允。其办理场务。关防亦属严密。得旨、此奏圆融不实。另奏来。彼学问有何说。朕所嘉赏。作弊亦断无。但闻其出题奇巧。士论不服。汝何不奏。　　

○浙江巡抚福崧奏、卫所佥丁。即以奉文佥派之日起。定限两月佥报。并查明该丁田地房产。造册呈送漕臣衙门存案。以备亏短挂欠。查变赔补。至该卫所徵解津租银两。于限满未完者。即照正项钱粮未完例题参。得旨、实力行之。不可以一奏了事。该部知道。　　

○漕运总督毓奇奏、回空帮船。全过济宁后。即将上游之开河、十里、二闸。严密闭板。令水势全行南注。以资接济。批、此法好。勉为之。　　

○署河东河道总督兰第锡奏、济宁、鱼台、各闸座桥坝。均用草土堵筑。藉蓄水势。至滕峄二汛西岸。拆修石工。亦先行赶筑圈坝。且须酌留一二过水之处。以洩余水。得旨嘉奖。　　

○河南巡抚何裕城奏、考城、仪封、二县。涸出地亩。请照东省金乡、鱼台、之例。借给牛种。俟明岁麦收后徵还。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百八十九



大清高宗法天隆运至诚先觉体元立极敷文奋武孝慈神圣纯皇帝实录卷之一千一百九十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年。癸卯。冬。十月。巳未朔。享太庙。遣豫亲王修龄恭代行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○颁乾隆四十九年时宪书。　　

○是日、驻跸五里河大营。　　

○庚申。谕曰、上年各省办理秋审失入各员处分。臬司部议降一级调用。俱改为降三级从宽留任。昨吏部议处云南升任臬司徐嗣曾、系无级可降。应行革任之员。是以加恩免其革任。仍降三级注册。因思原任四川按察使孙嘉乐、前因其不谙刑名。办事平常。降旨令其来京。交部带领引见。嗣以该员臬司任内。办理秋审案件。经改驳至十四起之多。即照部议革任。今各省臬司。办理秋审失出失入者。俱得邀恩留任。孙嘉乐尚无大过。仍著来京。加恩于臬司品级上降三级。以部员用。该部知道。　　

○又谕曰、毕沅奏、审讯府谷县参革知县麟书、挟嫌凌辱巡检程玙一案。将麟书问拟发遣充当苦差。不足蔽辜。麟书系内务府旗人。选授知县办理地方一切事务。自应实心实力。始可为汉人表率。乃因巡检程玙送礼菲薄。遇事呵斥。并书写该巡检姓名、黏贴弓兵吴天喜臀上杖责。殊属乖张诞妄。实为从来内务府旗员所未有。麟书、著销去内务府旗籍。发往伊犁给厄鲁特为奴。以示惩儆。余著该部议奏。　　

○谕军机大臣等、昨据雅德奏、审拟台湾彰化县民黄璇殴死廖老一案。已批交行在法司核议速奏。分别正法矣。台湾民俗健悍。易于聚众滋事。自上年大加惩创之后。朕以为其风可以稍戢。乃现在此案人犯。又有如许之多。可见该郡孤悬海外。距省遥远。政务废弛已久。非竭力整顿。难以绥辑。杨廷桦前因获愆。弃瑕录用。加恩以按察使衔补授台湾道。令得具摺奏事。伊如感激自效。实心实力。整饬地方。三四年后。自当渐有起色。朕亦另有加恩之处。若复因循玩愒。致政务仍前废弛。再有似此械斗案件。恐杨廷桦不能当其罪也。著传谕富勒浑、雅德、令其转饬杨廷桦、在台实力整饬。富勒浑等仍时刻留心查察。不得因有杨廷桦在台。稍为诿卸也。　　

○署河东河道总督兰第锡奏、河工全恃大堤为保障堤工两傍。例应留出余地。种柳护堤。请将黄河大堤两傍。自堤脚以下。均各留出十丈余地。其月格鱼鳞等堤。系属重门保障。亦各留五丈为界。于今冬明春。遍栽长柳卧柳。俾柳根草丛盘结坚实。又豫河滩面甚宽。自南岸至北岸。远者三四十里。近亦有十余里。自河涯至堤根。均有数里及一二十里不等。每逢伏秋大汛。挟带泥沙。一经出槽。随处停淤。迨至堤根渐已澄清。是以滩面积淤常厚。而堤根受淤恒薄。沟槽洼形。多由此起。更有近堤取土之弊。始则间段坑塘。久则大成河形。其害滋甚。请嗣后加培堤工。在临河一面内滩取土者。务在二十丈以外。在堤后取土者。务在十丈以外。并酌改地势。将可以归入正河之处。在于河唇抽挑倒勾引渠。俾漫滩之水。仍可即归中流。以免沿途串注。得旨、朕用汝为总河。因初任实属廑念。今观此奏。竟有定见。大慰朕怀。余有旨谕。　　

○是日、驻跸五里桥大营。　　

○辛酉。谕军机大臣等、据兰第锡奏、酌定黄河大堤种柳。并申严近堤取土之禁。以重河防一摺。所办甚属妥协。兰第锡擢用总河。于一切河防事宜。恐其未能熟谙。朕方为廑念。今观其胸中竟有定见。所奏河工应办事务。次第修举。大慰朕心。但伊身任总河。于一切地方事件。究不若巡抚之呼应较灵。著传谕明兴、何裕城、将伊摺内所奏沿河栽种柳株。及禁止近堤取土各条。令明兴、何裕城等、严饬所属实力遵照。帮同办理。庶于河防要务。方有裨益。兰第锡原摺。即钞寄明兴、河裕城阅看。并谕兰第锡知之。　　

○又谕、据孙士毅奏、审讯私雕印信、伪造监生执照之捐纳从九品黎民雍一案。据称此案前经抚臣朱椿、委令桂林府知府汪修镛、知州许潢、赵廷鼎、知县黄会图会审。据黎民雍供认。私雕户部、国子监假印。伪造部监各照属实。该府州县将黎民雍、发交临桂县典史严成坦看守。该犯于本年七月十九日患霍乱沙症。二十日因病身死等语。此等伪造印信诳骗财物例拟斩候、入于情实重犯。既经该府汪修镛等审讯得实。听候招解。朱椿自应将该犯收禁司监。严密防范。乃任听汪修镛等发交典史看守。以致该犯得以幸逃显戮。或系该犯自戕。亦未可定。朱椿身任广西巡抚。加恩擢用左都御史。乃办理重情案犯。何致疎纵若此可见于地方事务。全不留心。除将此案交吏刑二部核议外。著传谕朱椿、令其明白回奏。并谕孙士毅知之。　　

○又谕曰、李本奏、拏获越狱重犯陇七观、陇老化二名。尚有石老华一犯未获。现在提解来省。严审办理。另行具奏等语。此等越狱重犯。一经拏获。自当即时提集。审明定罪。迅速奏闻。候朕交法司核议。乃李本因案内尚有石老华一犯、在逃未获。遂不将已获二犯如何审明问拟之处。速行具奏。遂致久稽显戮。著传谕李本、即将已获之陇七观等二犯、审讯明确。定拟具奏。其未获之犯。仍严饬该道等。设法缉拏。务期戈获。将此由四百里同朱批原摺、一并发往。　　

○是日、驻跸头台子大营。　　

○壬戌。谕曰、毕沅奏、陕省榆林、怀远、葭州、神木、绥德、米脂、吴堡、府谷等八州县。秋禾播种失时。成灾五六七八九分不等。请照例抚恤加赈。并蠲缓钱粮。以资接济。又清涧、靖边、二县。秋收俱止五分以上。亦属歉薄。请予缓徵等语。榆林绥德等八州县。秋禾成灾。边民生计拮据。殊堪悯恻。著该抚即饬所属。实力赈恤。俾贫黎均沾实惠。所有应徵钱粮。并著分别蠲缓。其赈恤应需银两。即著于地丁项下拨银四万两。解往备用。如有不敷。核明再行续拨。应需米粮。于附近府县仓贮。查明拨运。至清涧、靖边、二县。虽例不成灾。秋收究属歉薄。所有本年额徵各项银两。并上年缓徵未完。及新旧借欠。常社仓粮。俱著缓至来年秋后徵收。并于冬春酌量借粜仓粮。用资接济。以副朕轸恤边氓。有加无已至意。该部即遵谕行。　　

○又谕、据萨载等奏、徐州府属之铜山、丰县、沛县、邳州、四州县。低洼地方。未能全行涸出。现饬属履亩确查。分别灾分轻重。请旨办理。再本年六月。江水盛涨。上元、句容、丹徒、三县。沿江低田被水之处。一并委员确勘等语。徐属四州县地方。被水较重。前降旨加恩展赈至六月止。今该处尚有未经涸出地亩。秋成失望。若俟查明请旨。往返需时。贫民无以糊口。所有铜山等四州县被灾较重之地。即著照山东之例。加恩展赈五个月。其灾分稍轻。及上元等县、被江水冲漫田亩。俱著酌借耔种口粮。俾得赶种春麦。足资接济。该督等一面查明分别赈恤。一面奏闻。以示朕轸恤灾黎。有加无巳至意。该部即遵谕行。　　

○又谕曰、萨载、闵鹗元奏、江苏按察使司监盗犯邓二等五名。一同越狱。于八月二十九、九月初三日。先后拏获。业经审明。问拟斩决具题在案。其署按察使苏松粮储道秦学溥、请交部严加议处等语。此案先经闵鹗元审明具奏。将邓二等五犯。问拟斩决。即行正法。并将司狱刑禁人等。讯明尚无贿纵情弊。分别问拟发伊犁新疆。已批该部知道矣。至邓二等、俱系行劫重犯。收禁司监后。自应严密防范。乃该犯等、竟敢扒墙越狱。同日脱逃至五名之多。实非寻常疎玩可比。秦学溥、系朕特加擢用之人。署理臬篆。自应留心督率。实力稽查。乃辜恩负职若此。不得以该犯等旋即拏获。宽其处分。秦学溥、应如该督等所奏。交部严加议处。至邓二等五犯、在狱脱逃时、扳开栅木。扭断锁金□靠。所有刑禁人等。何至毫无闻见。难保无知情贿纵之事。著萨载、闵鹗元、再行彻底究讯。如有别项情弊。另行从重定拟具奏。毋任丝毫狡卸。嗣后司监、并各属监狱。务须严行稽察。小心防范。毋得再有疎虞。致干咎戾。　　

○谕军机大臣等、昨乾清门侍卫佛尔卿额、由山西回京复命。朕问以该省雨水情形。据奏经由山西保德州一带。稍觉缺雨等语。本日农起摺内、据称各属先后禀报、得雨优渥。现在土膏滋润。足资长发。与佛尔卿额所奏。似属两歧。其所称各属得雨之处。并无月日。亦无分寸。农起于巡抚中、尚属留心民事。所以特超用者。自不当稍为讳饰。何以此次奏摺。含混若此。岂其福薄灾生乎。著传谕该抚、令其再行详悉查明。据实覆奏。寻奏、保德州一带。地居省北。向俱不种冬麦。秋成后可无需雨泽。是以摺内未经叙入。至省南各属应种二麦之地。俱得雨自二三寸至深透不等。系实在情形。但未将省南省北分晰具奏。致烦圣虑。实深战栗。得旨、览。　　

○又谕、本日李奉翰奏、滇省委员运京铜觔。在江宁地方。有遭风沉溺之事。已另降谕旨、交该督等、饬属再行上紧实力寻捞矣。又据福康安面奏、滇黔运京铜铅。向例在重庆府、另行打造船只。雇备水手。装载开行。至交卸铜觔后。又将船只拆卸变价。前在川省滇省任内时。曾经查询。但该委员等、拘泥成例。多称装运铜铅。必将船身板片加厚。是以须另行打造。川省运装货物。大船颇多坚实可用。嗣后只须挑用坚实货船。按照市价雇用。毋庸制造。复行委员往查。再行具奏间。其时适届卸任。未知此项船只。现在作何办理。请交李世杰酌定具奏等语。福康安所奏。颇切中事理。制造船只。运送铜铅。既多糜费。而水手又临时雇备。不特人与船不相习。且沿途碰磕损伤。俱与伊等漠不相关。其各省屡报沉溺铜铅之故。安知不由于此。若谓装运铜铅。必须船身坚固。则民间贩载货物之大船。岂皆胶舟而不可用。而所装之货。又岂俱系柔细质轻者耶。即一船不敷装载。何妨多雇数船。以资浮送。但福康安在任时。曾经办有头绪。李世杰接任后。是否委员查办。何以并未奏及。著传谕李世杰、详悉查明酌核迅速具奏。　　

○又谕曰、李奏翰奏、滇省运解京铜出境入境一摺。内称云南委员骆炜、领运正耗余铜、及带解运官马心绥、至四川江津县沉溺、捞获铜七千三百余觔。运至江宁上元县地方。遭风坏船。沉铜九万斤等语。云南运解京铜。事关鼓铸。委员等自宜小心运送。即遭风暴坏船。亦应尽力打捞。务期全获。今四川江津县地方沉溺铜觔。除捞铜七千三百余觔外。其余沉失铜觔。曾否续有捞获。至委员骆炜所解铜觔。于江宁地方沉溺至九万余觔之多。现在捞获若干。有无毁损。著李世杰、萨载、严饬地方官。再行多觅人夫。设法打捞。务须实力督办。庶多获一斤。即获一斤之用。将此传谕李世杰、萨载、并谕李奉翰知之。　　

○是日、驻跸高岭站大营。　　

○癸亥。谕曰、晋省刑名案件繁多。近来办理多有未协。必须熟谙刑名之员。方克胜任。所有山西按察使员缺。著长麟补授。陈步瀛、著仍留兰州道任。福建兴泉永道员缺。著李廷扬补授。江苏按察使员缺。亦属紧要。著琅玕补授。著即各赴新任。不必来请训。秦学溥、现在交部严加议处。例应降调。所遗苏松粮储道员缺。著讷清额补授。　　

○又谕曰、琅玕所遗内阁学士兼礼部侍郎员缺。著伯兴调补。其所遗盛京兵部侍郎。即著宜兴暂行兼署。奉天府府尹事务。著鄂宝兼管。　　
</div>
    <div class="pagination">
<a href="清实录乾隆朝实录_page1532.html">上一页</a><span>...</span><a href="清实录乾隆朝实录_page1528.html">1528</a><a href="清实录乾隆朝实录_page1529.html">1529</a><a href="清实录乾隆朝实录_page1530.html">1530</a><a href="清实录乾隆朝实录_page1531.html">1531</a><a href="清实录乾隆朝实录_page1532.html">1532</a><span class="current-page">1533</span><a href="清实录乾隆朝实录_page1534.html">1534</a><a href="清实录乾隆朝实录_page1535.html">1535</a><a href="清实录乾隆朝实录_page1536.html">1536</a><a href="清实录乾隆朝实录_page1537.html">1537</a><a href="清实录乾隆朝实录_page1538.html">1538</a><span>...</span><a href="清实录乾隆朝实录_page1534.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
