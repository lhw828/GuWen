<!DOCTYPE html>
<html>
<head>
    <meta charset="UTF-8">
    <title>国朝献征录 - 第 140 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 140 页/共 245 页</h1>
    <div class="content">
　　京兆吕君言传（屠应埈） 
　　祝京兆允明墓志铭（陆粲） 

　　△京兆吕君言传（屠应埈） 

　　屠应埈 
　　英皇帝以后嘉兴有大臣者三人矣大学士文懿公原大司马襄毅公忠迨吾先公康僖皆有功德于时崇爵显谥锡之天府以施于后世其子孙亦多修其先人之业故郡称世家者必曰三氏云京兆君姓吕氏名言字伯时文懿公孙也文懿公当　英皇帝时简入内阁佐　上理庶政无弗当　上意者而职又教导　太子文懿公卒太子泣谓　上曰吕先生死矣吕先生儿在于是　上亟问所谓吕先生儿者而公长子常心入奏计乃诏以常心国子生寻授中书舍人仕至太常卿太常卿娶沈淑人生京兆君性简朴异羣儿而又故吕氏也羣儿皆畏事焉七八岁时同羣儿出野野有鹜儿或窃鹜归君怒曰若弗学他即学盗吾不愿见盗吾终身不愿食鹜矣于是羣儿匿弗敢见也当是时君业时文矣比又从太常公业诗十五六时诸老生以弗若也志气锐甚谓可立致上第顾数试数不第乃以荫补太学生又数试太学数不第其以弗若者皆数第也君乃自诿曰吾先□人之裔也吾祖迈德纾谋其后太常公寅直亮□□替显休夫人所自致者奚一第巳也虽一命足以见志矣遂弃不就试归归十余年而当正德甲戌□入选试吏部授太平府通判太平近江商贾往来郡故咸有税通判至则令曰夫商贾国有恒税郡今又税是重以困也其弗税商贾益纚纚来集矣初　高帝起兵凤阳与太平诸郡接壤诏减诸郡田租然令户饲马官就阅其驹岁岁上之民无所苦其后政敝诸郡民日贫饲马马多死率购他郡驹阅之官官索赂弗得则曰非良驹也斥弗遣必赂乃可而京师远数千里复以其驹驰数千里比至则困败不任用乃计其费大率三致一耳以故太平民窜匿不愿饲马□判职专马乃宵旦经画行邑劝劳如故事每一令出民必曰新判令也便于是窜匿者稍稍归君又尝有马政疏矣其略曰制不可更法不可泥今江南驹少北地多且良请令民岁输银上之太仆太仆就京师购良马不困败而费省十九官民两利会君以继母丧归不果上居继母丧三年而改应天府通判以故人称京兆君京兆君至则江南大饥人相食流民就食应天者数十百万而又疫甚死者遍野君受节赈济亲给食饮不少避流民存活十三然自是君病矣遂恳乞致仕加左府经历致仕致仕者又一年而卒春秋葢五十八云夫京兆君□二仕几八年矣□子弗以随惟一童子年十余耳平居治政常日□不知食即食无重味数日才一举肉弗饱也中丞吴公时巡抚江南阿叱羣吏无敢近每见君入必肃然起曰廉判来廉判来以故僚佐多忌之而又好议天下事若阔远无近功然卒有大致乃人曰京兆君迂君亦曰吾迂吾迂弗较也性笃孝少丧母昼夜泣不绝时太母徐孺人在也比太常公娶陆淑人陆淑人善严于是托公于母家朝夕惟徐孺人之慕时时号曰岂有人子而弗善事母者哉夫子故有罪也于是□回徐孺人始大喜太常公丧公大恸几绝凡三年而后复故太常公卒时君一无所取惟陆淑人所欲与弗私也是其人岂内外异致者哉予观世之人有一能者率皦皦务眩外惟恐人弗知密构显颂驰逐公卿间以故并跻宠荣京兆君怀异才善自守论议勿下人遂负气阨塞抑郁抱病死呜呼伤乎往予游南都时与君同舟也前有欹桥君遽起曰夫舟行值□堕柰之何泝桥危途行安乃遂途行此其心岂行险弗知命者其顾肯皦皦营利若今之人哉谚云弗视其明视其冥冥是非其冥冥者耶京兆君娶项氏襄毅女孙与予妇兄弟也生子科恂恂而文予交呜呼源流远矣 

　　△祝京兆允明墓志铭（陆粲） 

　　陆粲 
　　先生讳允明字希哲苏之长洲人也其先山古太□以官氏或曰黄帝之后封于祝以国氏云七世祖碧山胜国时由松江来守郡后卒官一子留于苏遂苏人祖颢正统己未进士终山西布政司右参政父瓛母徐氏大学士武功公女先生少颕敏五岁作径尺字读书一目数行下九岁能诗有奇语既天赋殊特加内外二祖咸当代魁儒目濡耳染不离典训稍长遂贯综羣籍稗官杂家幽遐嵬琐之言皆入记览发文章崇深巨丽横从开阖茹涵古今无所不有或当广坐诙笑杂沓援毫疾书思若泉涌一时名声大噪岁壬子举于乡故相王文恪公主试事手其卷不置曰必祝某也既而果得先生文恪益自喜曰吾不谬知人自是连试礼部不第当道奇其才会修史将名荐之弗果初仕兴宁令地介岭海民尚哗讦惑于禨祥先生示之礼简进秀异授以经学亲讲解遂一变其俗羣盗窜处山谷时出焚敓设方畧一旦捕得三十余辈邑以无警稍迁通判应天府亡何乞归又五年卒春秋六十有七夫人李氏乡先生太朴少卿应祯之女子男二长续进士入翰林累迁陜西按察副使先生简易高旷不乐拘检在□□□□者然默而好深湛之思时独居著书解衣盘□□心玄澹宾客来者□户呼之若弗闻也性善书出入魏晋诸家挽益奇纵或购得之辄藏去荣喜奖掖后进终身不言人过其家未尝问有无得俸禄及四方饷遗辄召所善客与噱饮歌呼费尽乃巳或分与持去不遗一钱故其没也几无以敛云先生少有意用世既□落不试一发于文虽声实闳振犹非其志也所著书合诗文集数百卷藏于家陆粲曰斯文之用与天地凖田汉氏来缵言之士臻于斯极者亦仅可数巳明兴百年士犹胶守章句未覩其恢然者也乃　宪孝之际始彬彬矣祝先生由诸生起覃精发藻横逸踔厉超追古昔盛哉者其甚浮自得龙变不羁大观逍遥廓然离俗矣夏侯湛赞东方生云明济开豁包含弘大拔乎其萃游方之外者殆先生哉殆先生哉先生没以嘉靖丙戌冬十有二月二十七日所著有祝子通若干卷视子罪知若干卷祝子杂若干卷蚕衣一卷浮物一卷成化间苏材小篡若干卷野记若干卷语怪若干卷语怪四编若干卷汪海歼□记一卷全石契一卷兴宁志五卷诗文集□□卷后集若干卷 

　　焦太史编辑国朝献征录卷之七十五 

　　●焦太史编辑国朝献征录卷之七十六 

　　鸿胪寺 
　　南京鸿胪寺 

　　◆鸿胪寺 

　　卿 
　　少卿 
　　寺丞 

　　○卿 

　　太子少保礼部尚书掌鸿胪寺事施纯传（实录） 
　　礼部左侍郎掌鸿胪寺事杨公宣墓志铭（傅珪） 
　　鸿胪卿罗义传（郡志） 
　　鸿胪寺卿大同齐公政墓志铭（徐溥） 
　　鸿胪寺卿江郎周先生文兴传（赵镗） 
　　鸿胪寺卿魏滰传 

　　△太子少保礼部尚书掌鸿胪寺事施纯传（实录） 

　　实录 
　　施纯字彦厚顺天府东安县人成化丙戌进士改翰林院庶吉士初授户科给事中升鸿胪寺少卿再升本寺卿纯习礼度每旦侍朝磬折状甚恭又诸司奏事　上是之语颇涩纯请以照例易之□□蒙宠眷遂擢礼部右侍郎未几升尚书一旦与殷谦等八人同加太子少保成化二十一年闰四月卒年五十无子以例赐祭葬纯长身伟然出羣类表不十数年得骤登峻秩前此所未有也 

　　△礼部左侍郎掌鸿胪寺事杨公宣墓志铭（傅珪） 

　　傅珪 
　　公讳宣字振方世保定新城人曾祖敬礼祖斌父仕能俱弗仕母苏氏公生而颕拔不羣人县庠生累举不中选叹曰是我造诣未至也乃抵京从内翰淳安商公游学业大进遂领景泰癸酉乡荐甲戌登进士第未几拜河南道监察御史公刚毅有气畧每慨然以激杨清浊巳任　英庙复辟简黜臧否以更新治化公举劾奸蠧无所避忌风裁凛然　上默重之会鸿胪寺少卿缺吏部以请即擢公之凡朝廷宴享朝贺大礼皆出职掌公修干美髯奏对明畅日见宠遇自余皆不敢望也　宪宗立以公旧臣眷注尤笃寻升鸿胪卿满三载进阶中宪大夫赐诰褒封父如其官母恭人辛卯冬朝廷因灾变下诏修省时荆襄叛寇刘千斤者既伏诛戎帅械系余党献俘于京属官引奏公询知徒众有误陷于辜者亟上章论救大要欲重人命谨天戒辞甚婉切有　诏法曹详鞫以闻竟得矜宥论者服公之见云满九载升礼部左侍郎仍掌寺事越二载即上疏乞休既归目与乡旧酌酒赋诗乐优游林□□二十年而卒寔弘治丁巳十月九日也距生洪熙乙巳六月二十九日春秋七十有三公人端悫谨密居家孝友处族党惇睦待人□以诚所与交无不意满者立朝号得君公亦克自勤恪虽大寒暑风雨未尝一日阙朝前后蒙赏赉甚多若□御制连环诗一□志通鉴诸书之赐尤殊恩也讣闻　今上遣官谕祭复　命有司营葬事于乎公所遭亦可谓不偶矣 

　　△鸿胪卿罗义传（郡志） 

　　郡志 
　　罗义山西清远卫戍卒也革朝加兵潜邸义诣阙上书乞息兵讲和又上潜邸书略曰昔日武王崩成王幼周公叔父也而辅相焉管叔流言以间王室周公诛之殿下聪明英武博通经史今之周公也宜以周公之心心谨守燕土则大下皆以周公之圣复生于今日矣又谓古之夷齐以国相让去隐于首阳山矧圣贤欲成天下之事必先明逆顺之理成败之势祸福之机又得天道之宜人心之安然后可殿下以藩国敌朝廷如遂其愿臣实羞之书上忤旨下狱　文皇即位义归附以户科给事中升湖广布政司左参议代左参议杨砥入鸿胪寺卿建文时砥尝上书请敦亲睦罢兵息民云 

　　△鸿胪寺卿大同齐公政墓志铭（徐溥） 

　　徐溥 
　　公讳政字以德姓齐氏世家云中少即颕异入郡庠弟子员学业逈出侪辈永乐丁酉试于乡中式明年会试辞乙榜卒业大学宣德丙午吏部从太学诸生选鸿胪寺序班公在选中或谓公且登科甲公曰此古九宾之职也惧不能称耳卒就职己酉改鸣赞正统丙辰九载考最擢本寺主簿仍专鸣赞事巳而连遭父母丧服阕复任己巳擢寺丞景泰壬申再擢右少卿天顺丁丑　英宗睿皇帝光复宝位知公练达特擢本寺卿居四年以衰老乞致仕　上优诏留之又四年再以请诏特令归展墓　今上嗣位之初公年巳七十有七请休致不巳始赐俞允既归二年成化丁亥十二月十二日以疾终于正寝讣闻　上遣官谕祭以明年某月某日葬于大同县长安村之先茔公人体质魁梧音吐洪亮日侍廷陛而礼制习熟动无所失及年既迈恭谨愈甚故累朝特宠眷之遂以诸生至九卿可谓嘉遇也巳 

　　△鸿胪寺卿江郎周先生文兴传（赵镗） 

　　赵镗 
　　江郎先生者江山凤林里人也生而颕慧丰姿□□自幼时即慕李泌之人有异僧见而奇之曰此子风骨不凡当是神仙中人但恐世情牵染显官则无望矣其家闻其言强博士弟子员从游章枫山先生门先生一见其文许以决科曰是无烟火气者遂举正德丁卯乡试第四人次年举进士高等即乞致仕不允乃以疾告遍游海内名山凡太华终南衡岳匡卢游览殆遍归丁内艰服阕起授比部主事寻复以忧归筑室于江郎之钟鼓洞终日端坐观心定性若将终身焉嘉靖改元奉部檄补礼部祠祭仍乞休不允告改南寻转稽勋郎中屡转至鸿胪正卿即乞致仕归寓居府城晚年移居武林徜徉湖山日与高僧异人方外交藩臬诸公慕其风者咸愿出门下侍御邢台赵公玉泉扁其所居曰嵩寓总制胡公默林巡抚阮公了峰造高士堂以古焉先生周姓讳文兴字用宾尝居江郎山故因以号年八十二无子终于武林云论曰先生平生不喜著述亦不作应酬文字而于道经释典则深胾其味中年顶上结一疣令人大棒搥之不知痛人以丹成之验故□从者众或曰昔人谓康节别是一般圣人若先生者其不别是一般人品与余每谒先生见其丰神器度有振衣千仞之风令人鄙吝不觉都消或者之论其然哉其然哉 

　　△鸿胪寺卿魏滰传 

　　魏滰直隶合肥人羽林卫籍正德戊辰进士六年任鸿胪寺左少卿十五年九年考满升本寺卿初通□缺人见在通事假访保名横行求索视利轻重出入嘉靖元年滰疏其弊凡选补各国通事除丁忧缘事俱不作缺其见缺十人以上及一国全缺者在外行各边镇巡每缺精选一人送部在京不必通行通事访保礼部札鸿胪寺召选正籍贯子弟取具印信保结粘送部覆审相同再试每缺精选一人奏送该寺分各国年深老成通事教习如本国无人许其自从师受业或邻邦通晓者教之一年之后同边方访保到部之人通行试以夷语上者补次者候缺下者黜日夕不得称守候多年以滥选时勘结人员不得以过犯顶之人窜入着令礼部复议　诏从之历太常寺卿掌鸿胪寺事 

　　○少卿 

　　鸿胪少卿王公希孟墓碑 
　　鸿胪寺右少卿胡公侍墓志铭（许宗鲁） 

　　△鸿胪少卿王公希孟墓碑 

　　予平生有雄杰友曰获嘉王宗哲云宗哲讳希孟号淇东貌肥黑而健力性敏而耻自屈搉事陈义巳虽未悉得他人稍启其端即娓娓谈多奇悟弘治戊午同予举河南乡试乙丑同第进士巳值　武皇即位出令唐山更贤改邢台逆瑾方窃弄国政阉使谍校旁午下郡县大索贿少不厌欲中以法大者械首廷笞次削秩远窜吏日惟办兹亦乘隙自润上官谅其艰不深咎宗哲廉白自将尽力民事又善断决无滞务守郭纴洁修有称宗哲劳而病守忧自来视求他医诊治三载晋刑部主事正德庚午秋八月阉张永害瑾权奏瑾大恶诏多官廷鞫皆错错索索莫敢先发言众促司寇乃问瑾胡引用乡人瑾笑乃骂曰汝文武大臣皆由我进何得言乡人众皆慑息驸马蔡震诘瑾考掠成狱震武人龊龊无所长一旦名声遍朝廷法官推宗哲谨狱词慷慨亢朗听者竦然由是铨司器之太宰杨邃庵选授鸿胪少卿前未有超级如此者邃庵方以折体越用招士出其门士亦乐比附宗哲仅随众投名状迄宰邃□位宋尝登其私堂交一言乙亥七月二十三日以疾卒生成化乙未八月十一日享年纔四十有一宗哲负气忤物面数人过失指其隐弗恤入不能堪能因而改者极与厚善好强饮醉更浮白坐是得蛊病予与何仲默日候之疾革自恨业不遂击膺忿厉既卒予与仲默仍请费于乡士夫及他厚宗哲者乃得棺敛马柳泉敬□守大名助之葬云 

　　△鸿胪寺右少卿胡公侍墓志铭（许宗鲁） 

　　许宗鲁 
　　公姓胡氏讳侍字承之别号蒙溪应天府溧阳县人也　国初讳士者明医术坐累谪戌陜宁夏卫历四世皆宁夏人司马公卒　赐葬陜西咸宁县韦曲得守冢墓遂韦曲里人公少治书县学生正德癸酉举乡试丁丑举进士戊寅授刑部云南司主事辛巳晋广东司员外郎嘉靖壬午晋鸿胪寺右少卿甲申谪补山西潞州同知乙酉下　诏狱事白夺秩编民戊戌　诏复其官癸丑十二月四日考终于家距生弘治壬子十一月六日得年六十有二明年甲寅十一月四日祔葬司马公墓次所著有蒙溪集三卷续集一卷墅谈二卷珠船二卷清凉经一卷传之于世右状所载如此云维公灵炳肇生粹敏威赋垂髫颕慧族称豹变之资弱冠敷扬乡举凤辉之览逮过庭之服习遂游泮以翱翔胸罗星斗之文落笔而烟云满纸腹蕴经史之奥纵谈而古今悬河首荐乡书省推吁隽继登廷对朝庆得贤仕始白云着火雷之刚决明垂黑索并日月之灵融式慰勤而折狱以情体钦恤而求生于杀淮南密网解三面而仁活千人定国高门敕五刑而庆延百世陟卿礼寺佐肃朝章寅恭赞导乎百司车丸度仪刑乎四裔胆天□尺身依斧扆之荣捧日周旋晋接　冕旒之贲叔孙制礼体统正而朝廷尊公西立朝应对谐而宾客悦无何崇祀议兴口庞言讼聚公乃橘性不化茶苦遂罹贾谊少年自速长沙之责子牟忠悃常勤魏阙之怀方内咎以图新忽外尤而作戾纷驰锦贝组织无端载□圜彳坒控白何所公惟究心羲画诵言臣罪当诛绝念邹书仰恃　皇明有赫既而大地生春恩深玉律覆盆回照德沛金鸡沐雨露之鸿私放山林而兽逸于是瘁躬畎亩毕志典坟三农既隙颂至仁于击壤之歌四部穷探揖往圣于羹墙之接谢灵运放情自适赋登山临水以徜徉邵尧夫知命乐天咏月霁风光而尔雅贫无儋石之蓄乐且有余富有贯斗之才学如不及虽古人三冬之苦八斗之雄方之恐不能前也故其著述精研搜罗极至秦封孔壁了无遗文汲冢汤盘倐兴雅道谓词林之宗匠学海之巨儒葢无忝焉而又天纯孝性笃友恭敦彼彝伦慎兹庸行执丧则毁瘠越制侍养则色志无违昆季念孔怀之休妻子翕好合之美生年华冑不染纨绔之风流投老竆居克厉贞松之志操古云居养易习亨困移人可无其咎矣公器度深沈识见警捷剖纷剸剧不假尽词应变持危有同素画而乃禁不迄用卷以日夕终呜呼伤哉鲁也托于公自髫伊始何天不吊陨我良朋感交道之始终慨斯文之凋丧爰制韵语慰公于幽 

　　○寺丞 

　　鸿胪寺寺丞钱君贵墓志铭（文征明） 

　　△鸿胪寺寺丞钱君贵墓志铭（文征明） 

　　文征明 
　　嘉靖甲申钱君元抑以鸿胪丞致仕还长洲阅六年庚寅三月四日卒年五十有九君讳贵字符抑姓钱氏吴越武肃王之后宋有宝文阁学士讳端问者卒官平江遂家长洲漕湖之上君曾祖珖祖廸父腴世有隐德而腴尤业儒有闻以君贵累赠文林郎太常寺典薄母陆氏赠安人君生颕异数岁闻父读史从傍谛听若领解者问之即能以意对父大奇之授以家学年十六选隶学官始从师习举子业不数月悉通其义御史按试辄占高等弘治戊午中应天府乡试益淬励精进期取甲科既而试礼部数不中而其名日益起从游者日众君质义演搉必尽底里又游扬引重使皆有闻一时学者咸亲附之正德辛巳以太学生试吏部入格授太常寺典薄时方用羽流太常卿少君上言秩宗之用典司礼乐统和神人职重位尊不宜以异端参列其中又言太监萧敬饕陂怀谖屡遭论劾不宜在　上左右又集奸珰王振曹吉祥刘瑾事着三患传上之时□上新即位中官有用事之渐君言隐然有所指陈人感韪之会有事兴献帝园陵君奉诏副大臣往治礼仪礼成复命□白金五十两及追崇议起君因论笾豆之数乘间有所论列或谓非所宜言君曰吾职司事既知有不敢不以闻祸福非所计也在太常执事节适多所建正而操廉履慎莫或过举既举最当迁而君雅有归志遂上疏乞骸骨　朝廷以年未及不许疏再上乃进今官以荣其归 

　　◆南京鸿胪寺 

　　卿 

　　○卿 

　　南京鸿胪寺卿胡公森墓志铭（应廷育） 
　　南京鸿胪寺卿观吾史君朝宾墓志铭（袁洪愈） 
　　又行畧（弟朝富） 
　　中宪大夫南京鸿胪寺卿张公朝瑞墓表（焦竑） 

　　△南京鸿胪寺卿胡公森墓志铭（应廷育） 
</div>
    <div class="pagination">
<a href="国朝献征录_page139.html">上一页</a><span>...</span><a href="国朝献征录_page135.html">135</a><a href="国朝献征录_page136.html">136</a><a href="国朝献征录_page137.html">137</a><a href="国朝献征录_page138.html">138</a><a href="国朝献征录_page139.html">139</a><span class="current-page">140</span><a href="国朝献征录_page141.html">141</a><a href="国朝献征录_page142.html">142</a><a href="国朝献征录_page143.html">143</a><a href="国朝献征录_page144.html">144</a><a href="国朝献征录_page145.html">145</a><span>...</span><a href="国朝献征录_page141.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
