<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 205 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 205 页/共 284 页
  </h1>
  <div class="content">
   崔鶠　　　　张根　　　　　任谅
　　周常
　　贾易字明叔无为人七嵗而孤母彭以纺绩自给使从学年逾冠中进士甲科调常州司法参军自以儒者不闲法令嵗议狱唯求合于人情曰人情所在法亦在焉讫去郡中称平元祐初为太常丞兵部员外郎迁左司谏论吕陶不争张舜民事与陶交攻遂劾陶党附苏轼兄弟并及文彦博范纯仁宣仁后怒其讦欲谪之吕公着救之力出知懐州御史言其谢表文过徙广徳军明年提防江东刑狱召拜殿中侍御史遂疏彦博至和建储之议为不然宣仁后命付史馆彦博不自安解平章而去苏辙为中丞易引前嫌求避改度支员外孙升以为左迁又改国子司业不拜提防淮东刑狱复入为侍御史上书言天下大势可畏者五一曰上下相蒙而毁誉不得其真二曰政事茍且而官人不任其责三曰经费不充而生财不得其道四曰人材废阙而敎养不以其方五曰刑赏失中而人心不知所向其言虽颇切直然皆老生常谈志于扺阨时事无他竒画苏轼守杭诉浙西灾潦甚苦易率其僚杨畏安鼎论轼姑息邀誉惑朝聴乞加考实诏下给事中范祖禹封还之谓宜阔畧不问以活百姓易遂言轼顷在扬州题诗以奉上帝遗诏为闻好语草吕大防制云民亦劳止引周厉王诗以比熙宁元丰之政弟辙蚤应制科试文缪不应格幸而滥进与轼昔皆诽怨先帝无人臣礼至指李林甫杨国忠为喻议者由是薄易出知宣州除京西转运副使徙苏州徐州加直秘阁元符中累谪保静军行军司马卲州安置徽宗立召为太常少卿进右谏议大夫陈次升论其为曽布客改权刑部侍郎歴工部吏部未满嵗为真以寳文阁待制知邓州寻入党籍卒年七十三董敦逸字梦授吉州永丰人登进士第调连州司理参军知穰县时方兴水利提举官调民凿马渡港云可灌田二百顷敦逸言于朝以为利不补害核实如敦逸言免役夫十六万全旧田三千六百顷徙知弋阳县寳丰铜冶役卒多困于诱畧有致死者敦逸推见本末纵还乡者数百人稍迁梓州路转运判官元祐六年召为监察御史同御史黄庆基言苏轼昔为中书舍人制诰中指斥先帝事其弟辙相为表里以紊朝政宰相吕大防奏曰先帝圣意本欲富国彊兵鞭挞不庭一时羣臣将顺太过故事或失当及太皇太后与皇帝临御因民所欲随事捄改盖事理当然尔比惟元祐以来言事官用此以中伤士人兼欲动揺朝廷意极不善辙复奏曰臣昨日取兄轼所撰吕惠卿告观之其言及先帝者有曰始以帝尧之仁姑试伯鲧终然孔子之圣不信宰予兄轼亦岂是谤毁先帝者邪臣闻先帝末年亦自深悔已行之事但未暇改尔元祐改更盖追述先帝美意而已宣仁后曰先帝追悔往事至于泣下皇帝宜深知于是敦逸庆基并罢敦逸出为湖州运判改知临江军绍圣初轼辙失位刘拯讼敦逸无罪哲宗记其人曰非前日白须御史乎复除监察御史论常安民为二苏之党凡论议主元祐者斥去之改工部员外迁殿中侍御史左司谏侍御史瑶华秘狱成诏诣掖庭録问敦逸察知寃状握笔弗忍书郝随从旁胁之乃不敢异狱旣上于心终不安竟上疏其畧云瑶华之废事有所因情有可察诏下之日天为之阴翳是天不欲废也人为之流涕是人不欲废也臣尝阅録其狱恐得罪天下哲宗读之怒蔡卞欲加重贬章惇曾布以为不可曰陛下本以皇城狱出于近习故使台端録问冀以取信中外今谪敦逸何以解天下后世之谤哲宗意解而止明年用他事出知兴国军徙江州徽宗卽位加直龙图阁知荆南召入为左谏议大夫敦逸极言蔡京蔡卞过恶迁户部侍卒年六十九
　　上官均字彦衡邵武人神宗熙宁亲防进士擢第二为北京留守推官国子直讲元丰中蔡确荐为监察御史里行时相州富人子杀人谳狱为审刑大理所疑京师流言法官窦莘等受赇蔡确引猜险吏数十人穷治莘等惨酷无敢明其寃均上疏言之乞以狱事诏臣参治坐是谪知光泽县莘等卒无罪天下服其持平有巫托神能祸福人致赀甚富均焚像杖巫出诸境还监都进奏院哲宗卽位擢开封府推官元祐初复为监察御史议者请兼用诗赋取士宰相遂欲废经义均言经术以理为主所根者本诗赋以文为工所逐者末今不计本末而欲袭诗赋之弊未见其为得也自熙宁以来京师百司有谒禁均言以诚待人则人思竭忠以疑遇物则人思茍免愿除开封大理外余皆释禁以明洞逹不疑之意遂论青苗以为有惠民之名而无惠民之实有目前之利而为终嵗之患愿罢之复为常平籴粜之法又言官冗之弊请罢粟补吏减任子员节持奏名之滥増摄官之举数抑胥吏之幸进以清入仕之源诏有司议乆之不能有所省因请对力陈之宣仁后曰当从我家始乃自后属而下至大夫悉裁其数又言治天下道二寛与猛而已寛过则缓而伤义猛过则急而伤恩间者监司务为惨刻郡县望风趣辨不暇以便民为意陛下临御务从寛大为吏者又复茍简纵弛猛寛二者胥失愿明诏四方使之寛不纵恶猛不伤惠以起中和之风诏下其章蔡确弟硕盗贷官钱以万计狱旣上均论确为宰相挟邪挠法当显正其罪以厉百官张璪李清臣执政与正人异趣相继击去之监察御史张舜民论边事因及宰相文彦博舜民左迁均言风宪之任许风闻所以广耳目也舜民之言是当行之其言非当容之愿复舜民职不从台谏约再论均谓事小不当再论王岩叟遂劾均反覆岩叟移官均迁殿中侍御史内不自安引义丐去改礼部员外郎居三年复为殿中侍御史西夏自永乐之战怙胜气骄欲复故地朝廷用赵卨计弃四砦至是又请兰州为砦地均上疏曰先王之御外国假惠以济威须威以行惠然后外国且懐且畏无怨望轻侮之心今西夏所争兰州砦地皆控握要路轻予恐夏人捣虚熙河数郡孤立难守若继请熙河故地将何辞以拒之是傅虎以翼借宼以兵不惟无益只足为患不如治兵积谷画地而守使夏人晓然知朝廷意也时傅尧俞为中书侍郎许将为左丞韩忠彦为同知枢密院三人者论事多同异俱求罢均言大臣之任同国休戚庙堂之上当务协谐若悻悻然辩论不顾事体何以观视百寮尧俞等虽有辩论之失然事皆缘公无显恶大过望令就职诏从之御史中丞苏辙等尚以为言均上疏畧曰天下之事以是非为主所论若当虽异不害其为善所论若非虽同未免为不善今尧俞等但不能协和实无大过苏辙乃以许将当时己定议既而背同列之议均以为将舍同列之议上奉圣旨是能将顺其美不当反以为过恶若使不忠虽与同列协和是乃奸臣尔非朝廷之利也将罢均又言吕大防坚彊自任每有差除同列不敢异唯许将时有异同辙素与大防善尽力排将期于必胜臣恐纲纪法令自此败坏矣因论辙当公是公非别白善恶不当妄言遂乞罢出知广徳军改提防河北东路刑狱绍圣初召拜左正言时大防辙已罢政均论大防辙六罪并再黜大防史祸由此起又奏罢诗赋专以经术取士宰相章惇欲更政事专黜陟之柄隂去异已出吏部尚书彭汝砺知成都府召朱服为中书舍人均言汝砺不可出服不可用惇怒迁均为工部员外郎寻提防京东淮东刑狱歴梓州淮南转运副使知越州徽宗立入为秘书少监迁起居拜中书舍人同修国史兼哲宗实録修撰迁给事中太学生张寅亮应诏论事得罪屏斥均言寅亮虽不识忌讳然志非懐邪陛下既招其来又罪其言恐沮多士之气寅亮得免时宰相欲尽循熙丰法度为绍述以风均均曰法度惟是之从无彼此之辩由是不协以龙图阁待制知永兴军徙襄州崇宁初与元祐党籍夺职主管崇禧观政和中复集贤院修撰提举洞霄宫乆之复龙图阁待制致仕卒年七十八【按宋史此下有来之邵叶涛二皆污险阿恣诋毁正人无善迹足録并从删】
　　杨畏字子安其先遂宁人父徙洛阳畏幼孤好学事母孝擢进士第调成纪主簿不之官刻志经术以所著书谒王安石自是尊安石之学以为得圣人之意除西京国子监敎授舒亶荐为监察御史里行时有御史中丞出为郡守监司荐之畏言侍从贤否上所素知监司乃敢妄荐盖为异日地尔乞戒其观望舒亶有盗学士院厨钱罪为王安礼所白畏抗章辩论以为可谓之失未可谓之故亶罢畏坐左转宗正丞出提防防州路刑狱元祐初请祠归洛畏恐得罪于司马光尝曰畏官防峡虽深山羣獠闻用司马光皆相贺至光卒畏复曰司马光若知道更是臯防稷契以不知道故于政事未尽也吕大防刘挚为相俱与畏善用畏为工部员外郎除监察御史擢殿中侍御史畏助大防攻挚十事并言梁焘王岩叟刘安世朱光庭皆其死党必与为地既而焘等果救摰皆不纳摰罢苏颂为相畏复攻颂以留贾易除书为颂罪颂罢畏意欲苏辙为相宣仁后外召范纯仁为右仆射畏又攻纯仁不报畏本附辙知辙不相复上疏诋辙不可用其倾危反覆如此百僚莫不侧目迁侍御史畏言事之未治有四曰边疆曰河事曰役法曰内外官政时有防令两省官举台官畏言御史与宰执最为相关之地宰执既不自差使其属举之可乎太常博士朱彦以议皇地祭不同自列乞罢畏言彦据经论理若彦罢出恐自是人务观望不敢以守官为义宣仁后崩吕大防欲用畏谏议大夫范纯仁以畏非端士不可大防乃迁畏礼部侍郎及大防为宣仁后山陵使畏首背大防称述熙宁元丰政事与王安石学术哲宗信之遂荐章惇吕惠卿可大任廷试进士李清臣发防有绍述意考官第主元祐者居上畏复考悉下之抜毕渐第一惇入相畏遣所亲阴结之曰畏前日度势力之轻重遂因吕大防苏辙以逐刘挚梁焘方欲逐吕苏二人觉罢畏言职畏迹在元祐心在熙宁首为相公开路者也惇至徙畏吏部引以自助中书侍郎李清臣知枢密院安焘与惇不合畏复阴附安李惇觉其情又曽布蔡卞言畏平日所为于惇遂以寳文阁待制出知真定府天下于是目为杨三变谓其进于元丰显于元祐迁于绍圣也寻落职知虢州入元祐党后知郢州复集贤殿修撰知襄州移荆南提举洞霄宫居于洛未几知邓州再丐祠以言者论列落职主管崇禧观蔡京为相畏遣子侄见京以元祐末论苏辙不可大用等章自明又因京党河南尹薛昂致言于京遂出党籍寻复寳文阁待制政和二年洛人诣阙请封禅嵩山畏上疏累千余言极其谀佞方治行得疾卒年六十九畏颇为纵横学有才辩而多捭阖与邢恕缔交其好功名富贵亦同然恕疎而多失畏谋必中其究俱为缙绅祸云
　　崔台符字平反蒲阴人中明法科为大理详断官校试殿帷仁宗赐以尽美二字熙宁中文彦博荐为羣牧判官除河北监牧使入判大理寺初王安石定按问欲举法举朝以为非台符独举手加额曰数百年误用刑名今乃得正安石喜其附已故用之歴知审刑院判少府监复置大理狱拜右谏议大夫为大理卿时中官石得一以皇城侦逻为狱台符与少卿杨汲辄迎伺其意所在以锻链笞掠成之都人惴栗至不敢偶语数年间毙文法者且万人官制行迁刑部侍郎官至光禄大夫元祐初御史林旦上官均发其恶出知潞州又贬秩徙相州后兼监牧使卒年六十四旧制武臣至内殿崇班始防其族台符言文吏州判司犹许用防武臣五嵗一迁自借职四十年乃得通朝籍轻重不相准请自供奉官即用防从之尝使辽至其朝乆立帐前傧者不赞导问其故曰太子未至台符诮之曰安有君父临轩而臣子偃蹇不至乆立使者礼乎傧者惧赞导如仪
　　杨汲字濳古泉州晋江人登进士第调赵州司法参军州民曹浔者兄遇之不善兄子亦加侮焉浔持刀逐兄子兄挟之以走浔曰兄勿避自为侄尔既就吏兄子云叔欲绐吾父止而杀之吏当浔谋杀兄汲曰浔呼兄使勿避何谓谋州用其言谳上浔得不死主管开封府界常平权都水丞与侯叔献行汴水淤田法遂酾汴流涨潦以溉西部瘠土皆为良田神宗嘉之赐以所淤田千亩提防淮西刑狱提举西路常平修古芍陂引汉泉灌田万顷召判都水监为大理卿迁刑部户部侍郎元祐初以寳文阁待制知庐州崔台符被劾汲亦落职知黄州歴除襄越州绍圣中复为户部侍郎卒
　　吕嘉问字望之以防入官熙宁初条例司引以为属权户部判官筦诸司库务行连灶法于酒坊嵗省薪钱十六万缗王安石用魏继宗议即京城置市易务命嘉问提举上建置十三事其一欲于律外禁兼并之家辄取利神宗去之安石执不可居二年连以羡课受赏神宗闻其扰民语安石安石曰嘉问奉法不公以是媒怨神宗曰免行钱所收细琐市易鬻及果实大伤国体安石伪辩自解神宗曰即如是士大夫何故以为不便安石请言者姓名令嘉问条析七年旱帝忧心恻怛语韩维孙永集市人问之减坐贾钱千万安石遂持嘉问条析奏曰此皆百姓所愿不如人言也嘉问言朝廷所以许民输钱免行者盖人情安于乐业厌于追扰议者乃欲除去是殆不然今吏禄可谓厚矣然未及昔日取民所得之半市易所收免行钱亦未足以偿仓法所増之禄以此推穷则利害立见矣初市易三司嘉问恃势陵使薛向出其上曽布代向不平防神宗出手札询布布访于魏继宗继宗愤嘉问掠其功列其与初议异者布得实具上嘉问多收息干赏挟官府而为兼并之事神宗将委布考之安石言二人有私忿于是诏布与吕惠卿同治惠卿故憾布至三司召继宗及市贾问状其辞同乃胁继宗使诬布语言増加继宗不从布言惠卿不可共事神宗欲聴之安石不可神宗遂诏中书曰朝廷设市易本为平准以便民若周官泉府者今顾使中人之家失业宜厘定其制布见神宗曰臣每闻徳音欲以王道治天下今所为骎骎乎间架除陌矣嘉问又请贩盐鬻帛岂不诒四方笑神宗颔之事未决安石去位嘉问持之以泣安石劳之曰吾己荐惠卿矣惠卿既执政前狱遂成布得罪嘉问亦出知常州明年安石复相召检正中书戸房安石罢以知江宁府嵗余转运使何琬劾嘉问营缮越法徙润州复坐免乆之入为吏部郎中光禄卿言者交论市易之患被于天下本钱无虑千二百万缗率二分其息十有五年间子本当数倍今乃仅足本钱盖买物入官未转售而先计息取赏至于物货苦恶上下相防亏折日多空有虚名而已于是削嘉问三秩黜知淮阳军悉罪前被赏者绍圣中擢寳文阁待制户部侍郎加直学士知开封府专附章惇蔡卞多杀不辜焚去案牍以灭口尝荐邹浩浩南迁坐罢知懐州徽宗时屡暴其宿恶至分司南京光州居住郢州安置然为蔡氏所右其壻刘逵蹇序辰其死友邓洵武羽翼之故不乆辄起以龙图阁学士大中大夫卒年七十七赠资政殿学士初嘉问窃从祖公弼论新法奏藁以示王安石公弼以是斥于外吕氏号为家贼故不得与吕氏同传
　　李南公字楚老郑州人进士及第调浦江令郡猾吏恃守不输负租南公捕系之卒寘诸法知长沙县有嫠妇携儿以嫁七年儿族取儿妇谓非前子讼于官南公问儿年族曰九嵗妇曰七嵗问其齿曰去年毁矣南公曰男八嵗而齓尚何争命归儿族熙宁中提举京西常平提防陜西河北刑狱京西转运副使入为屯田员外郎南公有女皆适人而同产女弟年三十不嫁寄他妹家为御史所论罢主管崇福宫为河北转运副使先是知澶州王令图请开迎阳归旧河于孙村置约回水东注南公与范子竒以为可行且欲于大吴北进锯牙约河势归故道朝廷命使者行视两人复以前议为非云迎阳下瞰京师孙村水势不便又为御史所论诏罚金加直秘阁知延安府夏人犯泾原南公出师捣其虚夏人解去进直龙图阁擢寳文阁待制知瀛州拜户部吏部侍郎户部尚书歴知永兴军成都真定河南府郑州擢龙图阁直学士初哲宗主入庙南公修奉希执政指请祔东夹室礼官争之不得及更建庙室坐前议弗当夺学士未几复之遂致仕卒年八十三南公为吏六十年干局明鋭然反覆诡随无特操识者非之子譓【按宋史此下有李南公子譓附及董必传俱无善迹足録竝从删】
　　虞策字经臣杭州钱塘人登进士第调台州推官知乌程县通判蕲州通判蒋之竒以江淮发运上计神宗访东南人才以防对王安礼李常咸荐之擢提举利州路常平湖南转运判官元祐五年召为监察御史进右正言数上书论事西夏未顺命策言今边备解弛戎备不修古之人善镇静者警备甚密务持重者谋在其中未有卤莽阔疎而曰镇静持重者又乞诏内而省曹寺监外而监司守令各得以其职陈朝政阙失百姓疾苦星文有变乞顺天爱民警戒万事思治心修身之道勿以宴安为乐哲宗纳后上正始要言迁左司谏曾肇以议北郊事与朝论不合免礼部侍郎为徐州策时权给事中还其命以肇礼官不当以议礼得罪不从帝亲政条所当先者五十六事后多施行迁侍御史起居郎给事中以龙图阁待制知青州改杭州过阙留为户部侍郎歴刑部户部尚书拜枢密直学士知永兴军成都府入为吏部尚书疏请徽宗均节财用属疾祈外加龙图阁学士知润州卒于道年六十六赠左正议大夫防在元祐绍圣时皆居言职虽不依人取进亦颇持两端故党议之兴已独得免弟奕
　　奕字纯臣第进士崇宁提举河北西路常平洺相饥徙之东路既而西部盗起复徙提防刑狱时朝廷将遣兵逐捕奕条上方畧请罢勿用而自计讨贼不阅月可定转运使张捕以为不可宰相主搏策数月不効卒用奕议悉降之擢监察御史亲祭北郊燕人赵良嗣为秘书丞侍祠奕白其长曰今亲衞不用三路人而良嗣以外国降子顾得预祠事可乎长用其言具以请不报阳武民佣于富家其室美富子欲私之弗得怒杀之而赂其夫使勿言事觉府县及大理鬻狱奕受诏鞫讯皆伏辜坐漏泄语言罢去再逾年还故职提防河北刑狱自何承矩创边地为塘泺有定界既中贵人典领以屯田开拓为功肆侵民田民上诉屡出使者按治皆不敢与直奕曲折上之疏其五不可诏罢屯田加直秘阁淮南转运副使入为开封少尹故时大理开封治狱得请实蔽罪其后率任情弃法法益不用奕言廷尉持天下平京师诸夏本法且不行何以示万国请自今非情法实不相当毋得辄请从之迁光禄卿户部侍郎睦州乱以龙图阁直学士知镇江府宼平论劳増两秩还为户部内侍总领内藏予夺颛已视户部如僚属度支郎方讨理滞奉中防令开封尹与总领者来奕白宰相曰计臣不才当去之而易能者不可使他人侵其官即自劾不称职诏为罢内侍而徙奕工部袭庆守张漴使郡人诣阙请登封东平守王靓谏以京东嵗凶多盗不当请封为政者不悦将罪靓奕言靓忧民爱君所当奬激奈何用为罪乎靓获免未几卒年六十赠龙图阁学士
　　郭知章字明叔吉州龙泉人第进士从刘彞广西幕府知浮梁分宁县黄履荐为御史以忧不克拜知海州濮州提防梓州路刑狱复以郑雍顾临荐为监察御史哲宗亲政上书请用淳化天禧诏増谏官员又比嵗选授监司多繇寺监丞不过知县资序外官莫重于部使者岂宜轻用若是宜稍限以节如转运判官择实任通判者提防刑狱择实任郡守者然后攷其治理简拔用之又言自大河东北分流生灵被害今水之趋东者已不可遏顺而导之闭北而行东其利百倍矣迁殿中侍御史言先帝辟地进坏建防四砦据髙临下扼西戎咽喉元祐用事者委而弃之愿讨赜议奏显行黜罚史院究神宗实録诬罔事知章请贬治吕大防等绍圣复制科知章校试言先朝既防进士即废此科近年复置诚无所补遂复罢又请复元丰役法大抵迎合时好进左司员外郎改左司谏尝言爵禄庆赏以劝天下之善刑罚诛戮以惩天下之恶愿无假借大臣使行私恩快私忿忠于陛下者必见忌大臣党于大臣者必上负陛下惟明主裁察权工部侍郎为中书舍人辽使萧徳崇来为夏人请还河西地命知章报聘知章曰夏人累犯边法当致讨以北朝劝和之故务为优容彼若恭顺如初当自有恩防非使人所能预知也归未至坐尝主导河东流议以集贤殿修撰知和州徽宗立曽布用为工部侍郎加寳文阁直学士知太原府召拜刑部尚书知开封府为翰林学士言者又论河事罢知邓州旋入党籍数年复显谟阁直学士政和初卒刘拯字彦修宣州南陵人进士及第知常熟县有善政县人称之元丰中为监察御史歴江东淮西转运判官提防广西刑狱绍兴初复为御史言元祐修先帝实録以司马光苏轼之门人范祖禹黄庭坚秦观为之窜易増减诬毁先烈愿明正国典又言苏轼贪鄙狂悖无事君之义尝议罪抵死先帝赦之敢以怨忿形于诏诰丑诋厚诬策试馆职至及王莽曹操之事愿正其罪以示天下时祖禹等已贬轼谪英州而拯犹鸷视不惬也进右正言累至给事中徽宗立钦圣后临朝而钦慈后葬大臣欲用妃礼拯曰母以子贵子为天子则母乃后也当改园陵为山陵又言门下侍郎韩忠彦虽以徳选然不可啓贵戚预政之渐帝疑其阿私观望黜知濠州改广州加寳文阁待制以吏部侍郎召还帝称其议钦慈事襃进两秩迁户部尚书蔡京编次元祐奸党拯言汉唐失政皆分朋党今日指前人为党安知后人不以今人为党乎不若定为三等某事为上某事为中某事为下而不斥其名氏京不乐又言户部月赋入不足偿所出京益怒徙之兵部旋罢知蕲州徙润州张商英入相召为吏部尚书拯已昏愦吏乘为奸又左转工部以枢密直学士知同州时商英去位侍御史洪彦升并劾之削职提举鸿庆宫卒钱遹字徳循婺州浦江人以进士甲科调洪州推官累通判越州至校书郎徽宗立擢殿中侍御史中丞丰稷论其回邪不可任风宪不报稷复言必用遹则愿罢臣乃以提举湖北常平崇宁初召为都官员外郎殿中侍御史劾曽布援元祐奸党挤绍圣忠贤布去迁侍御史阅两月进中丞蔡京谋取青唐遹助成其议防籍元祐党遹以为多漏略给事中刘逵駮之左转户部侍郎俄迁工部尚书兼侍读逾年以枢密直学士知颖昌府言者疏其罪黜为滁州稍复显谟阁待制直学士徙宣州复为工部尚书举冯澥自代谓澥趣操端劲古人与稽尝建明典礼忠义凛凛搢绅叹服言者又疏其罪以待制知秀州中书舍人侯绶封还之又夺待制乆之还故职改述古殿直学士屏居十五年方腊陷婺遹逃奔兰溪为贼所杀年七十二【按宋史此下有石豫左肤附传及许敦仁传均无事迹足録并从删】
　　吴执中字子权建州松溪人登嘉祐进士第歴官州县同门壻吕惠卿方贵盛不肻附以取进凡三十余年始提举河南常平连徙河东淮南江东转运判官提防广东刑狱入为库部吏部右司郎中大观初擢兵部侍郎二年进御史中丞论开封府内侍省京畿秦鳯违法干请诏奬其得风宪体又言开封之治事大理之决狱将作之营缮货之入中皆职所当为乃妄以为功一嵗迁官至五六宜行抑损遂诏自今但赐束帛郑居中知枢密院执中言外戚不宜在政地帝还其章而谕所以用居中之意初蔡京忌张康国故引执中居言路执中先劾刘炳兄弟宋乔年父子皆京客也帝尝语执政嘉其不阿康国曰是乃为逐臣地耳已而章果至帝怒黜知滁州未几徙越州石公弼以为执中反复得罪未宜殿大府改提举洞霄宫以集贤殿修撰知扬州加显谟阁待制知河南府道过都复拜中丞帝以星变逐蔡京言者未已执中谓进退大臣当全礼貌于是为京下诏京得不重贬厐恭孙赵适开梓防诸夷州执中乞正其罪又言八行之举所得皆乡曲常人不足以为士愿下太学攷其道艺而进退之所论多施行迁礼部尚书张商英罢御史张克公言执中与商英皆由郭天信以进除枢密直学士知越州寻降待制又夺职卒于家【按宋史此下有吴材传无事迹足録今从删】
　　刘昺字子防开封东明人初名炳赐今名元符末进士甲科起家太学博士迁秘书省正字校书郎兄炜通乐律炜死蔡京擢昺大司乐付以乐正遂引蜀人魏汉津铸九鼎作大晟乐昺撰鼎书新乐书皆汉津妄出己意而昺为縁饰语在乐畧累迁给事中京置局议礼昺乂领之为翰林学士改工部尚书提举纪元厯有所损益为呉执中所论以显谟阁直学士知陈州昺与弟焕皆侍从而亲丧不葬坐夺职罢郡复以事免官京再辅政召为户部尚书昺尝为京画防排郑居中故京力援昺由废黜中还故班御史中丞俞防发其奸利事京徙防他官徽宗所储三代彝器诏昺讨定凡尊爵俎豆盘匜之属悉改以从古而载所制器于祀仪令太学诸生习肄雅乐阅试日昺与大司成刘嗣明奏有鹤翔宫架之上再为翰林学士东宫建为太子賔客又还户部大理议户絶法若祖有子未娶而亡不得养孙为嗣昺曰计一嵗诸路户絶不过得钱万缗使嵗失万缗而天下无絶户岂不可乎诏从其议加宣和殿学士知河南府积官金紫光禄大夫与王寀交通事败开封尹盛章议以死刑部尚书范致虚为请乃长流琼州死年五十七宋乔年字仙民宰相庠之孙也父充国刻意问学以乡书试礼部既自谓宰相子辄罢举仁宗知之召试学士院赐进士出身签书河南判官判登闻鼓院知太常礼院英宗祔庙议者欲祧僖祖藏夹室充国请配感生帝为宋始祖从之东西府建上二箴以戒大臣大臣不怿会庙飨宿齐其妻遣两妾至寺充国自劾罢礼院遂致仕充国性刚介孝于奉亲平居得防物必先荐家庙乃敢尝官至大中大夫卒乔年用父防监市易坐与倡女私及私役吏失官落拓二十年女嫁蔡京子攸京当国始复起用崇宁中提举开封县镇府界常平改提防京西北路刑狱赐进士第加集贤殿修撰京畿转运副使进显谟阁待制为都转运使改开封尹以龙图阁学士知河南府京罢相谏议大夫毛注御史中丞吴执中交击之贬保静军节度副使蕲州安置京复相还旧官知陈州政和三年卒年六十七諡曰忠文子升
　　升字景裕崇宁初由谯县尉为勅令删定官数年至殿中少监时乔年尹京父子依凭蔡氏陵轹士大夫隂交谏官蔡居厚使为鹰犬以徽猷阁待制知陈州乔年贬升亦谪少府少监分司南京未几知应天府乔年卒起复为京西都转运使涖葺西宫及修三山新河擢至显谟阁学士方是时徽宗议谒诸陵有司预为西幸之备升治宫城广袤十六里创廊屋四百四十间费不可胜防髹漆至灰人骨为胎尽发洛城外二十里古冡凡衣冠垄兆大抵遭暴掘用是迁正议大夫殿中监又奉命补治三陵泄水坑涧计役四百九十万工未几卒赠金紫光禄大夫延康殿学士諡曰恭敏【按宋史此下有强渊明传无事迹足録今从删】
　　蔡居厚字寛夫熈宁御史延禧子也延禧尝击吕惠卿兄弟有直名居厚第进士累官吏部员外郎大观初拜右正言奏疏曰神宗造立法度旷古絶儗陛下继志广声政事具举愿如明诏勅有司勒为成书以明一代之制迁起居郎进右谏议大夫论东南兵政七弊及言学官书局皆为要涂宜公选实学多闻之士无使庸常之徒得以幸进河北河东羣盗起太原真定守皆以不能擒捕罪去居厚言将帅之才不储养于平时故缓急无所可用宜令观察使以上各举所知又言比来从事于朝者皆姑息胥吏至用为耳目倚为乡导假借色辞过为卑辱浸滛及于侍从今庙堂之上稍亦为之愿重为之制改户部侍郎言者论其在谏省时为宋乔年父子用以集贤殿修撰知秦州降羌在州者逸入京师诉事坐失察削职罢蔡京再相起知沧陈齐三州加徽猷阁待制为应天河南尹初建神霄宫度地污下为道士交诉徙汝州乆之知东平府复以户部侍郎召未至又以知青州病不能赴未几卒【按宋史此下有刘嗣明传无事迹足録今从删】蒋静字叔明常州宜兴人第进士调安仁令俗好巫疫疠流行病者宁死不服药静悉论巫罪聚其所事滛像得三百躯毁而投诸江知陈留县与屯将不协罢去徽宗初立求言静上言多诋元祐间事蔡京第为正等擢职方员外郎中书舍人吴伯举封还之京怒黜伯举明年迁国子司业帝幸太学命讲书无逸篇赐服金紫进祭酒为中书舍人以显谟阁待制知寿州徙江宁府茅山道士刘混康以技进赐号先生其徒倚为奸利夺民苇场彊市庐舍词讼至府吏观望不敢治静悉抵于法徙睦州移病提举洞霄宫越九年召为大司成出知洪州复告归加直学士卒年七十一赠通议大夫
　　贾伟节开封人第进士累擢两浙转运判官条上民间利病加直秘阁为江淮发运副使蔡京壊东南转般法为直达纲伟节率先奉承嵗以上供物径造都下籍催诸道逋负造巨船二千四百艘非供奉物而辄运载者请论以违制花石海错之急切自此而兴论功进秩遂拜户部侍郎改刑部嵗余以显谟阁直学士提举醴泉观卒
　　崔鶠字德符雍丘人父毗徙居颖州遂为阳翟人登进士第调鳯州司戸参军筠州推官徽宗初立以日食求言鶠上书其畧曰毁誉者朝廷之公议故责授朱崖军司户司马光左右以为奸而天下皆曰忠今宰相章惇左右以为忠而天下皆曰奸此何理也夫乘时扺巇以盗富贵探防揣端以固权宠谓之奸可也包苴满门私谒踵路隂交不逞密结禁廷谓之奸可也以竒技滛巧荡上心以倡优女色败君德独操赏刑自报恩怨谓之奸可也蔽遮主听排斥正人防言者坐以刺讥直谏者陷以指斥以杜天下之言掩壅蔽之罪谓之奸可也凡此数者光有之乎惇有之乎光忠信直谅闻于华夷虽古名臣未能逺过惇狙诈凶险天下士大夫呼曰惇贼贵极宰相人所具瞻以名呼之又指为贼岂非以其孤负主恩玩窃国柄邪京师语曰大惇小惇殃及子孙谓惇与御史中丞安惇也小人譬之蝮蝎其凶忍害人根乎天性随遇必发天下无事不过贼陷忠良破善类至缓急危疑之际必有反覆卖国跋扈不臣之心比年以来谏官不论得失御史不劾奸邪门下不駮诏令共持喑黙以为得计顷邹浩以言事得罪大臣拱而观之同列无一语者又从而挤之夫以股肱耳目治乱安危所系而一切若此陛下虽有尧舜之聪明将谁使言之谁使行之夫日者阳也食之者隂也四月正阳之月阳极盛隂极衰之时而隂干阳故其变为大惟陛下畏天威听明命大运干刚大明邪正毋违经义毋郁民心则天意解矣帝览而善之以为相州教授后蔡京复籍上书人以鶠为邪等免所居官乆之调绩溪令移病归始居郏城治地数亩为婆娑园屏处十余年人无贵贱长少悉尊师之宣和六年起通判宁化军召为殿中侍御史既至而钦宗即位授右正言疏言诏书诏谏臣直论得失以求实是有以见陛下求治之切也数十年来王公卿相皆自蔡京出更持政柄无一人立异安得实是之言闻于陛下哉谏议大夫冯澥近上章曰士无异论太学之盛也澥尚敢为此奸言乎王安石除异己之人着三经之説以取士天下靡然雷同陵夷至于大乱此无异论之效也京又以学校之法驭士人如军法之驭卒伍一有异论累及学官若苏轼黄庭坚之文范镇沈括之杂説悉以严刑重赏禁其收藏其苛锢多士亦已密矣而澥犹以为太学之盛欺罔不己甚乎仁宗英宗选敦朴敢言之士以遗子孙安石目为流俗一切逐去司马光复起而用之元祐之治天下安于泰山及章惇蔡京倡为绍述之论以欺人主元符应诏上书者数千人京遣腹心考定之同己为正异己为邪澥与京同者也故列于正京之术破壊天下于兹极矣尚忍使其余蠧再破壊邪京奸邪之计大类王莽而朋党之众则又过之愿斩之以谢天下忽得挛疾不能行三求去乃以龙图阁直学士主管嵩山崇福宫命下而卒鶠平生为文至多辄为人取去箧无留者诗清峭雄深有法度无子壻卫昂集其遗文传于世
　　张根字知常饶州德兴人少入太学甫冠第进士调临江司理参军遂昌令当改京秩以四亲在堂冀以父母之恩封大父母而貤妻封及母遂致仕得通直郎如其志时年三十一屏处十年曽布曽肇邹浩及本道使者上其行义徽宗召诣阙为帝言人主一日万几所恃者心耳愿陛下清心省欲以窒祸乱之原遂请罢钱塘制造局帝改容嘉美以为亲贤宅教授未几通判杭州提举江西常平内侍走马承受举劾一路以钱半给军衣非是自转运使郡守以下皆罢根言东南军法与西北殊此事行之百五十年矣帅守监司分朝廷忧顾使有罪犹当审处岂宜以小奄尺纸空十郡吏哉诏皆令复还又言本道去嵗蠲租四十万而户部责偿如初祖宗立发运上供额而给本钱数百万缗使广籴以待用比希恩者乃献为羡余故嵗计不足至为无名之敛诏贷所蠲租而以籴本钱还之六路洪州失官锡系治兵吏千计根曰此有司失于几察之过也今罗取无罪之人责以不可得之物何以召和气乃罢其狱大观中入对言陛下幸涤烦苛破朋党而士大夫以议论不一观望茍且莫肻自尽陛下毁石刻除党籍与天下更始而有司以大臣仇怨废锢自如为治之害莫大于此愿思所以励勅之即命为转运副使改淮南转运使加直龙图阁上书请常平止听纳息以塞兼并下户均出役钱以絶奸伪市易惟取净利以役商贾虽名若非正然与和贾不雠其直什买而使之倍输额外无名无数之敛有间矣又请分举官为三科一县令二学官三县丞曹州郡亦分三等明言其人某材堪充某州某官某县令吏部据以注拟则令选稍清视平配硬差逺矣诏吏部户部相度以闻根又以水灾多乞蠲租赋散活口米常平青苗米振贷流民诏襃谕之徙两浙辞不行乃具疏付驿递奏大畧谓今州郡无兼月之储太仓无终嵗之积军须匮乏边备缺然东南水旱盗贼间作西北二国窥伺日乆安得不豫为之计因条列茶盐常平等利病之数遂言为今之计当节其大者而莫大于土木之功今羣臣赐一第或费百万臣所部二十州一嵗上供财三十万缗曾不足给一第之用以宠元勲盛德犹虑不称况出于闾阎干泽者哉又其次如锡带其直虽数百缗亦必敛于数百家而后足今乃下被仆使混淆公卿间贤不肖无辨如以其左右趋走不欲墨绶当别为制度以示等威可也书奏权幸侧目谋所以中伤之者言交上帝察根诚不之罪也寻以花石纲力陈其弊益忤权幸乃擿根所书奏牍注切草略为傲慢不恭责监信州酒既又言根非诋常平之法以揺绍述之政再贬濠州团练副使安置郴州寻以讨淮贼功得自便以朝散大夫终于家年六十根性至孝父病蛊戒盐根为食淡母嗜河豚及蟹母终根不复食母方病每至鸡鸣则少苏后不忍闻鸡声子焘自有传【按宋史此下有根弟朴附传朴附蔡京父子官至中书舍人无善迹足録今从删】
　　任谅字子谅眉山人徙汝阳九嵗而孤舅欲夺母志谅挽衣泣曰岂有为人子不能养其亲者乎母为感动而止谅力学自奋年十四即冠乡书登髙第调河南户曹以兵书谒枢密曾布既见觉不能合径去布为相犹欲用之谅予书规以李德裕事布始怒蒋之竒章楶在枢府荐为编修官布持其奏不下为懐州教授徽宗见其所作新学碑曰文士也擢提举防路学事歴京西河北京东改转运判官着河北根本籍凡户口之升降官吏之増损与一嵗出纳竒赢之数披籍可见上之朝张商英见其书谓为天下部使者之最提防京东刑狱梁山泺渔者习为盗荡无名籍谅伍其家刻其舟非是不得辄入他县地错其间者镵石为表盗发则督吏名捕迹无所容加直秘阁徙陜西转运副使降人李阿雅卜知边廪不继隂阙地窖粟而叛遗西夏统军书称定边可唾手取谅谍知其谋亟输栗定边及诸城堡且募人发所窖得数十万石阿雅卜果入宼失藏粟七日而退他日复围观化堡而边储已足阿雅卜遂解去加徽猷阁待制江淮发运使蔡京破东南转般漕运法为直达纲应募者率游手亡赖盗用干没漫不可核人莫敢言谅入对首论之京怒防汴泗大水泗州城不没者两板谅亲部卒筑隄徙民就高赈以米粟水退人获全京诬以为漂溺千计坐削籍归田里执政或言水灾守臣职发运使何罪帝亦知其枉复右文殿修撰陜西都转运使寻复徽猷阁待制进直学士童贯更钱法必欲铁钱与铜钱等物价率十减其九诏谅与贯议谅言为六路害寝其防加龙图阁直学士知京兆府徙渭州以母忧去宣和七年提举上清寳箓宫修国史初朝廷将有事于燕谅曰中国其有忧乎乃作书贻宰相曰今契丹之势其亡昭然取之当以渐师出不可无名宜别立耶律氏之法使散为君长则我有存亡继絶之义彼有分辐裂之弱与隣崛起之金国势相万也至是又言郭药师必反帝不听大臣以为病狂出提举嵩山崇福宫是冬金人举兵至燕山药师叛降皆如谅言乃复起谅为京兆未几卒年五十八
　　周常字仲修建州人中进士第以所着礼檀弓义见王安石吕惠卿二人称之补国子直讲太常博士以养亲求教授扬州年未五十即致仕乆之御史中丞黄复荐其恬退起为太常博士辞元符初复申前命兼崇政殿説书迁著作佐郎疏言祖宗诸陵器物服饰务在质素自裕陵至宣仁后寝宫乃施金珠愿收贮景灵殿以遵遗训诏置之奉宸库擢起居舍人邹浩得罪常于讲席论救贬监郴州酒徽宗立召为国子祭酒起居郎从容言自古求治之主未尝不以尚志为先然溺于富贵逸乐蔽于谄防顺适则志随以防不可不戒元祐法度互有得失人才各有所长不可偏弃时以天暑令记注官卯漏正即勿奏事仍具为令常言本朝记注类多兼谏员故凡言动得以所闻见论可否神宗皇帝时修注官虽不兼谏职亦许以吏事于崇政延和殿直前陈述陛下于炎暾之暂停进对亦人情之常若着为定令则必记于日録传之史笔使后人观之将以为倦于听纳而忘先帝之美意矣事遂寝进中书舍人礼部侍郎蔡京用事不能容以文寳阁待制出知湖州寻又夺职居婺州复集贤殿修撰卒年六十七













　　钦定续通志卷三百六十五
　　钦定四库全书
　　钦定续通志卷三百六十六
　　列传
　　宋【八十】
　　何灌　　　　李熙靖　　　王云
　　谭世勣　　　梅执礼　　　程振
　　刘延庆
　　何灌字仲源开封祥符人武选登第为河东从事经畧使韩缜虽数试其材而常沮抑之不假借久乃语之曰君竒士也他日当据吾坐为府州大山军巡检【按东都事畧作为府州黄河东岸巡检】盗苏延福狡悍为二边患灌亲枭其首贾胡疃有泉辽人常越境而汲灌亲申画界堠遏其来忿而举兵犯我灌迎高射之发辄中或着崖石皆没镞敌惊以为神逡巡敛去后三十年契丹萧大师与灌防道曩事数何巡检神射灌曰即灌事也萧矍然起拜为河东将与夏人遇铁骑来追灌射皆彻甲至洞胷出背叠贯后骑羌惧而引却知寕化军丰州徙熙河都监见童贯不拜贯憾焉张康国荐于徽宗召对问西北边事以笏画御榻指坐衣花纹为形势帝曰敌在吾目中矣提防河东刑狱迁西上阁门使领威州刺史知沧州以治城鄣功转引进使运粟三十万石于并塞三州灌言水浅不胜舟陆当用车八千乗沿边方登麦愿以运费増价就籴奏上报可安抚使忌之劾云板筑未毕而冒赏夺所迁官仍再贬秩罢去未几知岷州引邈川水溉闲田千顷湟人号广利渠徙河州复守岷提举熙河兰湟弓箭手入言汉金城湟中谷斛八钱今西宁湟廓即其地也汉唐故渠尚可考若先葺渠引水使田不病旱则人乐应募而射士之额足矣从之甫半岁得善田二万六千顷募士七千四百人为他路最童贯用兵西边灌取古骨龙建筑震武军【按宋史本传作何灌取古骨龙马进武军考宋史地理志无马进武军政和六年建筑古骨龙城赐名震武城未几改为震武军东都事畧亦作取震武军今据改】加吉州防御使改知兰州又攻仁多泉城炮伤足不顾卒拔城斩首五百级寻改廓州防御使宣和初刘法陷于敌震武危甚熙帅刘仲武使灌往救灌以众寡不敌但张虚声骇之夏人宵遁灌恐觇其实遽反兵仲武犹奏其逗遛罢为淮西钤辖从平方腊获贼帅吕师嚢迁同州观察使浙东都钤辖改浙西童贯北征檄统制兵马易平以知易州迁宁武军承宣使燕山路副都总管又加龙神卫都指挥使金人取景州围蓟州贯诿以兵事即复景城释蓟围郭药师统蕃汉兵灌白顷年抵氐归朝朝廷别置一司专部汉兵至于克行乃许同营今但宜令药师主常胜军而以汉兵委灌辈贯不聴召还管干步军司陪辽使射玉津园一发破的再发则否客曰太尉不能耶曰非也以礼譲客耳整弓复中观者诵叹帝亲赐酒劳之迁步军都虞候金师南下悉出禁旅付梁方平守黎阳灌谓宰相白时中曰金人倾国逺至其锋不可当今方平扫精鋭以北万有一不枝梧何以善吾后盍留以卫根本不从明日又命灌行辞以军不堪战强之拜武泰军节度使河东河北制置副使未及行而帝内禅灌领兵入卫郓王楷至门欲入灌曰大事已定王何所受命而来导者惧而退灌竟行援兵二万不能足聴募民充数靖康元年正月二日次滑州方平南奔灌亦望风迎溃黄河南岸无一人御敌金师遂直叩京城灌至乞入见不许而令控守西隅背城拒战凢三日被创没于阵年六十二帐下韩综雷彦兴竒士也各手杀数人从以死钦宗哀悼赐金帛命官防葬已而言者论其不守河津追削官秩子子蓟至閤门宣赞舎人从父战箭贯左臂防出之病创死绍兴四年中子藓以灌事泣诉于朝诏复履正大夫忠正军承宣使
　　李熙靖字子安常州晋陵人唐卫公德裕九世孙也祖均父公弼皆进士第公弼崇宁初通判潞州以议三舎法不便使者劾其沮格诏令坐削黜以死熙靖擢第又中词学兼茂选为辟雍録太学正升博士以父老丐外除提举淮东学事使养命下乃得河东而为淮东者臧祐之也盖省吏取祐之赂辄易之或教使自言熙靖曰事君不择地吾其可发人之私求自便也宰相闻而贤之留为兵部员外郎遭父忧去还为右司员外郎王黼以太宰领奉司又方事燕云立经抚房于中书独专之他执政皆不得预熙靖与言曰奉之职非宰相所当预尚书枢密皆有兵房足以治疆事经抚何为者哉黼积不乐同列五人皆躐跻禁从独滞留四年都水丞失职移过于熙靖贬其两秩又将左转为国子司业执政交言不可仅迁太常少卿黼罢乃拜中书舍人蔡攸又恶之出知洪州越两月复以故官召入对言燕山虽定宜益谨思患豫防之戒帝嘉之靖康初同谭世勣事龙德宫改显谟阁待制提举醴泉观道君待之甚厚常从容及内禅事曰外人以为呉敏功殊不知此自出吾意耳吾茍不欲人言且灭族谁敢哉或谓君似唐宗上畏天戒故为之吾有此心久矣熙靖再拜贺敏闻而忌之以进对不时受罚旣拒张邦昌之命忧愤癈食家人进粥药寛譬之终无生意故人视其病相持啜泣索笔书唐王维百官何日再朝天之句明日遂卒年五十三与世勣同赠端明殿学士
　　王云字子飞泽州人父献可仕至英州刺史知泸州黄庭坚谪于涪献可遇之甚厚时人称之云举进士从使髙丽撰鸡林志以进擢秘书省校书郎出知简州迁陜西转运副使宣和中从童贯宣抚幕入为兵部员外郎起居中书舎人靖康元年以给事中使斡里雅布军议割三镇以和使还传道斡里雅布之意以为聂赫得朝廷所与伊都蜡书坚云中国不可信欲败和约执政以为不然罢为徽猷阁待制知唐州金人陷太原召拜刑部尚书再出使许以三镇赋入之数云至真定遣从吏李还言金人不复求地但索五辂及上尊号且须康王来和好乃成钦宗悉从之且命王及冯澥往未行而车辂至长垣为所却云亦还澥奏云诞妄误国云言事势中变金人必欲得三镇不然则进兵取汴都中外震骇诏集百官议云固言康王旧与斡里雅布结欢宜将命帝虑为所留云曰和议既成必无留王之理臣敢以百口保之王遂受命而云以资政殿学士为之副顷云奉使过磁相劝两郡彻近城民舎运粟入保为清野之计民怨之及是次磁州又与守臣宗泽有憾于是王出谒嘉神祠云在后民遮道谏曰肃王已为金人所留王不宜北去厉声指云曰清野之人真奸贼也王出庙行或发云笥得乌絁短巾盖云夙有风寝则以防首者民益信其为奸噪而杀之王见事势汹汹乃南还相州是役也云不死王必北行议者以是騐天命云建炎初赠观文殿学士云兄霁崇寕时为谋议司详议官【按东都事畧作为讲议司编修官考宋史职官志有讲议司无谋议司亦无详议官】上书告蔡京罪黥海岛钦宗复其官从种师中战死
　　谭世勣字彦成潭州长沙人第进士教授郴州时王氏学甚行世勣雅不喜或问之曰説多而屡变无不易之论也置其书不观又中词学兼茂科除秘书省正字时相蔡京子攸领书局同舎多翕附以取贵仕世勣独坐直庐继书竟日梁师成之客与为隣居数致师成愿交意谢不答在馆六年不迁京罢用久次为司门员外郎又三年迁吏部京复相嫌不附己罢提防太平宫久之复还吏部幸臣妄引防泽任子持不与吏白有某例世勣曰岂当以暂例破成法已而取中旨行之进少府监擢中书舎人以谨命令惜名器广言路吝赐予正上供省浮费六事言于上又为当路所嫉以徽猷阁待制知婺州未行复留之徽宗禅位东幸且还使与李熙靖副执政奉迎遂同主管龙德宫请辨正宣仁国史之谤述钦圣遗旨以复瑶华大享神祖仍用富弼侑食释奠先圣不当以王安石配后皆施行秋七月彗出东方大臣或谓此四夷将衰之兆世勣面奏垂象可畏当修德以天不宜惑谀説进给事中兼侍郎内侍喧争殿门诏以赎论世勣駮其不恭因言童贯辈初亦甚微小恶不惩将驯至大患疏入同类侧目何防建议分外郡为四道置都总管事得颛决世勣言裂天下以付四人而三畿所治者才十六县独无尾大不掉之虑乎防不乐改礼部侍郎金骑骎骎南下世勣言守边为上防今边不得守守河则京畿自固中防也巡幸江淮防东南兵以捍敌下防也金人旣渡河又请遣大将秦元以所部京畿保甲分防国门使兵势连属首尾相援即金人不敢逼孙傅深然之又格于防议再扈车驾至金师帐以十害説其用事者言讲解之利词意忠激金人耸聴张邦昌僭国令与李熙靖同直学士院皆称卧不起以忧卒年五十四建炎初褒其守节赠端明殿学士梅执礼字和胜婺州浦江人第进士调常山尉未赴以荐为敕令删定官【按东都事畧作为详定九域图志所删定官】武学博士大司成彊渊明贤其人为宰相言相以未尝识面为慊执礼闻之曰以人言而得必以人言而失吾求在我者而已卒不往谒厯军器鸿胪丞比部员外郎比部职勾稽财货文牍山委率不暇经目苑吏有持茶券至为钱三百万者以杨戬旨意追取甚执礼一阅知其妄欲白之长贰疑不敢乃独列上果诈也改度支吏部进国子司业兼资善堂翊善迁左司员外郎擢中书舎人给事中林摅以前执政赴阙宿留冀复故职执礼论去之孟昌龄居郓质人屋当赎不肯与而请中旨夺之外郡卒留役中都者万数肆不逞为奸诏悉令还杨戬占不遣内侍张佑董葺太庙僭求赏皆駮奏勿行迁礼部侍郎素与王黼善黼尝置酒其第夸示园池妓妾之盛有骄色执礼曰公为宰相当与天下同忧乐今方腊流毒呉地疮痍未息是岂歌舞宴乐时乎退又戒之以诗黼愧怒会孟飨原庙后至以显谟阁待制知蕲州又夺职明年徙滁州复集英殿修撰时赋盐亏额滁亦苦抑配执礼曰郡不能当苏杭一邑而食盐乃倍粟数民何以堪请于朝诏捐二十万滁人德之钦宗立徙知镇江府召为翰林学士道除吏部尚书旋改户部方军兴调度不足执礼请以禁内钱有司凢六宫廪给皆由度支乃得下尝有小黄门持中批诣部取钱而封识不用玺旣悟其失复取之执礼奏审诏责典寳夫人杖黄门金人围京都执礼劝帝亲征而请太上帝后皇后太子皆出避用事者沮之洎失守金人质天子邀金帛以数百千万计曰和议已定但所需满数则奉天子还阙执礼与同列陈知质程振安扶皆主根索四人哀民力已困相与谋窒其求而宦者挟宿怨语金帅曰城中七百万户所取未百一但许民持金银换粟麦当有出者已而果然金帅怒呼四人责之对曰天子防尘臣民皆愿致死虽肝脑不计于金缯何有哉顾比屋枵空亡以塞命耳帅问官长何在振恐执礼获罪曰皆官长也帅益怒先取其副胡舜陟胡唐老姚舜明王俣各杖之百执礼等犹为之请俄遣还将及门呼下马挝杀之而枭其首时靖康二年二月也是日天宇昼冥士庶皆陨涕愤叹初车驾再出执礼与宗室子昉诸将呉革等谋集兵夺万胜门夜金帅帐迎二帝以归而王时雍徐秉哲使范琼泄其谋故不克死时年四十九高宗即位诏赠通奉大夫端明殿学士议者以为薄复加资政殿学士程振字伯起【按东都事畧及宋名臣言行録俱作字伯玉】饶州乐平人少有轶材入太学一时名辈多从之游徽宗幸学以诸生右职除官为辟雍録升博士迁太常傅士提举京东西路学事请立庙于邹祀孟轲以公孙丑万章乐正克等配食从之提举京西常平入为膳部员外郎监察御史辟雍国子司业左司员外郎兼太子舎人始至即言古者大祭祀登馂受爵必以上嗣既礼经所载且元丰彞典具存昨天子展事明堂而殿下不预非所以尊宗庙重社稷也太子矍然曰宫僚初无及此者由是特加奬异方腊起振谓王黼宜乗此时建革天下事以上当天意下顺人心黼不怿太子荐之甚力遂擢给事中黼白振资浅且雅长书命请以为中书舍人侍冯熙载出知亳州黼怨熙载欲振诋以丑语振不肯黼使言者劾为党罢提举冲佑观居三年后还故官【按东都事畧云以振为朋党责提举冲佑观明年复集英殿修撰宋名臣言行録云明年复集撰寻复徽制中舍与宋史本传三年后还故官异】靖康元年进吏部侍郎上言柄臣不和论议多駮诏令轻改失于事几金人交兵半岁而至今不解者以和战之説未一故也裁抑滥赏如白黑易分而数月之间三变其议以私心不除各蔽其党故也今日一人言之以为是而行明日一日言之以为非而止或圣防隃度而不暇畴咨或大臣偏见而遂行播告所以动未必善处未必宜乃辄为之反汗其势不得不尔也时金兵至河北振请纠诸道兵犄角击之曰彼势如此陛下尚欲守和议不使少有惩乎上嗟味其言而牵于外廷不能用拜开封尹故时大辟有情可矜多奏取原贷崇宁以来议者谓辇毂先弹压率便文杀之振请复旧制诏捕亡命卒得数千人振请以步军除其罪步军司欲论如法振曰方多事之际一日杀数千人必大骇观聴乃尽释之改刑部侍郎金骑在郊邀车驾出城振为何防言宜思所以折之之防防不从未几及于难年五十七金人去从子庭访得其首归葬之初王黼使其客沈积中图燕振戒以后祸积中惧而言不可旣而振乃用是死闻者痛之初宣和崇道家之説振侍坐东宫从容言孔子以鸱鸮之诗为知道其词不过曰迨天之未隂雨绸缪牖户而已老子亦云为之于未有治之于未乱今不固根本于无事之时而事目前区区非二圣人意他日太子为徽宗道之徽宗寤颇欲去健羡疏左右近习而宦寺杨戬辈方大兴宫室惧不得肆因谗家令杨冯以为将辅太子幸非常徽宗震怒执冯诛之而太子之言亦废振尹京时两宫方困于惎间振极意弥缝治龙德梁忻狱寛其罪不使有纎介可指高宗即位进秩七等仍官其子及亲属三人又赠端明殿学士端平初曽孙东请諡赐諡刚愍同时死者礼部侍郎陈知质失其传给事中安扶附见父安焘传
　　刘延庆保安军人世为将家雄豪有勇数从西伐立战功积官至相州观察使龙神卫都指挥使鄜延路总管迁泰宁军节度观察留后改承宣使破夏人成德军擒其酋桑楚降王子尼玛丹津拜保信军节度使马军副都指挥使从童贯平方腊节度河阳三城又从北伐以宣抚都统制督兵十万渡白沟延庆行军无纪律郭药师扣马谏曰今大军跋队行而不设备若敌人置伏邀击首尾不相则望尘决溃矣不聴至良乡辽将萧干帅众来延庆与战败绩遂闭垒不出药师曰干兵不过万人今悉力拒我燕山必虚愿得竒兵五千倍道袭取令公之子三将军简师为后继延庆许之遣大将髙世宣与药师先行即入燕城干举精甲三千巷战三将军者光世也渝约不至药师失援败走世宣死之延庆营于卢沟南干分兵防饟道擒防粮将王渊得汉军二人蔽其目留帐中夜半伪相语曰闻汉军十万压吾境吾师三倍敌之有余当分左右翼以精兵冲其中左右翼为殱之无遗隂逸其一人归报明旦延庆见火起以为敌至烧营而奔相蹂践死者百余里自熙丰以来所储军实殆尽退保雄州朝议延庆丧师不可不行法坐贬率府率安置筠州契丹知中国不能用兵由是轻宋未几复为镇海军节度使靖康之难延庆分部守京城城防引秦兵万人夺开逺门以出至儿寺为追骑所杀光世自有传










　　钦定续通志卷三百六十六
&lt;史部,别史类,钦定续通志&gt;
　　钦定四库全书
　　钦定续通志巻三百六十七
　　列
　　宋【七十一】
　　李纲
　　李纲字伯纪邵武人也自其祖始居无锡父防终龙图阁待制纲登政和二年进士第积官至监察御史兼权殿中侍御史以言事忤权贵改比部员外郎迁起居郎宣和元年京师大水纲上疏言隂气太盛当以盗贼外患为忧朝廷恶其言谪监南劒州沙县税务七年为太常少卿时金人渝盟边报狎至朝廷议避敌之计诏起师勤王命皇太子为开封牧令侍从各具所见以闻纲上御戎五策具语所善给事中呉敏曰建牧之议岂非欲委以留守之任乎巨敌猖獗如此非以位号不足以招猍天下豪杰东宫恭俭之徳闻于天下以守宗社可也公以献纳论思为职曷不为帝极言之敏曰监国可乎纲曰肃宗灵武之事不建号不足以复邦而建号之议不出于明皇后世惜之主上聪明仁恕公言万一能行将见金人悔祸宗社底宁天下受其赐翌日敏请对具道所以因言李纲之论葢与臣同有防召纲入议纲刺臂血上疏云皇太子监国典礼之常也今大敌入攻安危存亡在呼吸间犹守常礼可乎名分不正而当大权何以号召天下期成功于万一哉若假皇太子以位号使为陛下守宗社收将士心以死捍敌天下可保疏上内禅之议乃决钦宗即位纲上封事谓方今中国势弱君子道消法度纲纪荡然无统陛下履位之初当上应天心下顺人欲攘除外患使中国之势尊诛锄内奸使君子之道长以副道君皇帝付托之意召对延和殿帝迎谓纲曰朕顷在东宫见卿论水灾疏今尚能诵之李邺使金议割地纲奏祖宗疆土当以死守不可以尺寸与人钦宗嘉纳除兵部侍郎靖康元年以呉敏为行营副使纲为参谋官金将干里雅布兵渡河徽宗东幸宰执议请帝出狩襄邓暂避敌锋纲曰道君皇帝挈宗社以授陛下委而去之可乎帝黙然太宰白时中谓都城不可守纲曰天下城池岂有如都城者且宗庙社稷百官万民所在舍此欲何之今日之计当整军马固结民心相与坚守以待勤王之师帝问谁可将者纲曰朝廷以高爵厚禄崇养大臣葢将用之于有事之日白时中李邦彦等虽未必知兵然借其位号抚将士以抗敌锋乃其职也【伏读通鉴辑览】
　　【御批汴都戚严白时中軰皆欲委弃而去独李纲力主坚守之説持义颇正及钦宗以命将为问纲意中岂无一二御侮之材可以陈荐者且目击君父之难亦何妨慷慨请行乃漫以时中邦彦为对纲宁不知二人之庸懦无能尚欲兾其尽职葢由心嫉二人故不觉欲置之死地以观其偾事然时危论将不宜复防平日好恶之私纲固纯臣此】
　　【则不能免责备之讥矣】时中忿曰李纲莫能将兵出战否纲曰陛下不以臣庸懦傥使治兵愿以死报乃以纲为尚书右丞宰执犹守避敌之议有防以纲为东京留守纲力陈所以不可去之意且言明皇闻潼闗失守即时幸蜀宗庙朝廷毁于贼手今四方之兵不日云集陛下奈
　　何轻举以蹈明皇之覆辙乎帝意颇悟防内侍奏中宫已行帝色变仓卒降御榻曰朕不能留矣纲泣拜以死邀之帝顾纲曰朕今为卿留治兵御敌之事专责之卿勿令有踈虞纲惶恐受命未几复决意南狩纲趋朝则禁卫擐甲乘舆已驾矣纲急呼禁卫曰尔等愿守宗社乎愿从幸乎皆曰愿死守纲入见曰陛下已许臣留复戒行何也今六军父母妻子皆在都城愿以死守万一中道散归陛下孰与为卫敌兵已逼知乘舆未逺以徤马疾追何以御之帝悟遂命辍行纲传防语左右曰敢复有言去者斩禁卫皆拜伏呼万岁六军闻之无不感泣流涕命纲为亲征行营使以便宜从事纲治守战之具不数日而毕敌兵攻城纲身督战募壮士缒城而下斩敌将十余人杀其众数千人金人知有备又闻徽宗已内禅乃退求遣大臣至军中议和纲请行帝遣李棁纲曰安危在此一举臣恐李棁怯懦而误国事也上不聴竟使棁往金人须金币以千万计求割太原中山河间地以亲王宰相为质棁受事目不措一辞还报纲谓所需金币竭天下且不足况都城乎三镇国之屛蔽割之何以立国至于遣质即宰相当往亲王不当往若遣辩士姑与之议所以可不可者宿留数日大兵四集彼孤军深入不得所欲亦将速归此时而与之盟则不敢轻中国而和可久也宰执议不合纲不能夺求去上慰谕曰卿第出治兵此事当徐议之纲退则誓书已行所求皆与之以皇弟康王少保张邦昌为质【伏读通鉴辑览】
　　【御批金币数逾千万竭天下且不足防独李纲见及金将亦宁不之知则需索之多特举以相难意固不专在金币也钦宗是时自度力尚能抗则当从李纲言缓其议盟以待援兵四集为背城之战成败亦未可知若竟不能则狥大义以死社稷不犹愈于强顔称侄乎割地请盟茍延旦夕而仍无解于青城之逼五国之迁贻笑于天下后世何其怯也】时四方勤王之师渐有至者种师道姚平仲亦以泾原秦凤兵至纲奏言金人贪婪无厌其势非用师不可且敌兵号六万而吾勤王之师集城下者已二十余万彼以孤军入重地犹虎豹自投槛穽中当与计取之不必
　　与角一旦之力若扼河津絶饟道分兵复畿北诸邑而以重兵临敌营坚壁勿战如周亚夫所以困七国者俟其食尽力疲然后以一檄取誓书复三镇纵其北归半渡而撃之此必胜之计也帝深以为然约期举事姚平仲勇而寡谋急于要功先期率歩骑万人夜斫敌营不克夜半中使传防谕纲令速援之纲率诸将旦出封丘门与金人战幕天坡【伏读通鉴辑览】
　　【御批靖康国歩濒危李纲计取之説亦不过侥幸万一种姚虽世为名将而当大势已失即并力和衷尚恐不能有济乃平仲不以国事为重嫉媚自私虑功名独归种氏浮言以促师期轻脱而偾军事遂使城下援兵消归乌有汴城之终于残破平仲实不得辞其罪矣然李纲素持坚壁老师之见何以一闻士利速战遽尔改圗岂天厌宋徳固非人力所能挽回即】以神臂弓射金人却之平仲惧诛亡去金使来宰相李邦彦语之曰用兵乃李纲姚平仲非朝廷意遂罢纲【伏读通鉴辑览】
　　【御批宋人纳叛召衅初不知讲备御之策继不能坚死守之谋大事已失钦宗复甘心屈辱举国请盟更自安于无用乃兵至则罢主战之臣以谢之兵退则罢主和之臣以挑之所谓既不能令又不受命此必亡之势耳】以蔡懋代之太学生陈东等上书明纲无罪军民不期而集者数十万呼声动地帝亟召纲纲入见命复为尚
　　书右丞充京城四壁守御使始金人犯城者蔡懋禁不得輙施矢石将士积愤至是纲下令能杀敌者厚赏众无不奋跃金人惧稍稍引却且得割三镇诏及亲王为质乃退师除纲知枢密院事纲奏请如澶渊故事遣兵防送且戒诸将可击则击之乃以兵十万分道并进将士受命踊跃以行宰相咎纲尽遣城下兵敌恐仓卒无措急徴还诸将已追及金人于邢赵间遽得还师之命无不扼腕诏议迎太上皇帝还京初徽宗南幸童贯高俅等以兵扈从既行闻都城受围乃止东南邮传及勤王之师道路籍籍言贯等为变陈东上书乞诛蔡京蔡攸童贯朱勔高俅卢宗原等议遣聂山为发运使往图之纲曰使山所图果成震惊太上此忧在陛下万一不果是数人者挟太上于东南求劒南一道陛下将何以处之莫若罢山之行请于太上去此数人自可不劳而定上从其言徽宗还次南都以书问改革政事之故且召呉敏李纲纲请行曰此无他不过欲知朝廷事尔纲至具道皇帝圣孝思慕欲以天下养之意请陛下早还京师徽宗泣数行下问卿顷以何故去纲对曰臣昨任左史以狂妄论列水灾蒙恩寛斧之诛然臣当时所言以谓天地之变各有类应正为今日攻围之兆夫灾异变故譬犹一人之身善医者能知之所以圣人观变于天地而修其在我者故能制治保邦而无危乱之忧徽宗称善又询近日都城攻围守御次第语渐浃洽纲遂言皇帝仁孝惟恐有一不当太上皇帝意每得诘问之诏輙忧惧不食臣窃譬之家长出而疆寇至子弟之任家事者不得不从宜置措长者但当以其能保田园之计而慰劳之皇帝传位之初适当大敌入攻为宗社计庶事不得不小有更革陛下回銮臣谓宜有以大慰安皇帝之心勿问细故可也徽宗感悟出玉带金鱼象蕳赐纲且曰卿辅助皇帝扞守宗社有大功若能调和父子间使无疑阻当遂书青史垂名万世纲感泣再拜纲还具道太上意宰执进迎奉太上仪注耿南仲议欲屛太上左右车驾乃进纲言如此是示之以疑也南仲怫然曰臣适见左司谏陈公辅乃为李纲结士民伏阙者乞下御史置对上愕然纲曰臣与南仲所论国事也南仲乃为此言臣何敢复有所辩愿乞身待罪章十余上不允太上皇帝还纲迎拜国门翌日朝龙徳宫退复上章恳辞上手诏谕意曰乃者敌在近郊士庶伏阙一朝仓猝众数十万忠愤所激不谋同辞此岂人力也哉不悦者造言致卿不自安朕深谅卿不足介怀巨敌方退正赖卿恊济艰难宜勉为朕留纲不得已就职上备边御敌八事时北兵已去太上还宫上下恬然置边事于不问纲独以为忧与同知枢密院事许翰议调防秋之兵时太原围未解种师中战没师道病归南仲曰欲援太原非纲不可帝以纲为河东北宣抚使纲言臣书生实不知兵今使为大帅恐悮国事因拜辞不许退而移疾乞致仕章十余上不允或谓纲曰公知所以遣行之意乎此非为边事欲缘此以去公则都人无辞耳公坚卧不起谗者益肆帝怒且不测奈何许翰书杜邮二字遗纲纲皇恐受命帝手书裴度传以赐纲纲言冦攘外患可以扫除小人在朝蠧害难去书裴度论元稹魏洪简章疏要语以进帝忧诏答之宣抚司兵仅万二千人庶事未集纲乞展行期御批以为迁延趣行数四曰卿为朕巡边便可还朝纲曰臣之行无复还之理臣以愚直不容于朝使既行之后进而死敌臣之愿也万一朝廷执议不坚臣当求去陛下宜察臣孤忠以全君臣之义【伏读通鉴辑览】
　　【御批三镇之不可弃李纲所见极当虽佥壬持议不恊而其説自不可磨及既命为宣抚则投艰遗钜正人臣致力之秋纲纵不知兵而前此经理围城业着成效自当戮力中原以捍御都邑苟或不济死生以之此正理也乃当邦家屯险之时成命既降而移疾致仕之章凡十余上濒行复有自度不能即当求去之请与前此慷慨任事若出両人不能不致惜于瑕瑜之掩至台谏乞留纲朝廷既纽重内锢见而劝之起者亦惟虑怒且不测止为私谋而不恤国是尤卑卑不足道矣】帝为之感动及陛辞言唐恪聂山之奸任之不已后必误国进至河阳望拜诸陵复上奏曰宗祖创业守成埀二百年以至陛下适丁艰难之秋疆敌内侵中
　　国势弱此诚陛下尝胆思报厉精求治之日愿深考祖宗之法进君子退小人益固邦本以图中兴上以慰安九庙之灵下为亿兆苍生之所依頼天下幸甚行次怀州有诏罢减所起兵纲奏曰太原之围未解河东之势甚危秋高马肥敌必深入宗社安危殆未可知使防秋之师果能足用不保无敌骑渡河之警况臣出使未防朝廷尽改前诏所团结之兵悉罢减之今河北河东日告危急未有一人一骑以副其求甫集之兵又皆散遣臣诚不足以任此且以军法勒诸路起兵而以寸纸罢之臣恐后时有所号召无复应者矣疏上不报御批日促解太原之围而诸将承受御画事皆专逹宣抚司徒有节制之名纲上疏极谏节制不专之弊时方议和诏止纲进兵未防徐处仁呉敏罢相而相唐恪许翰罢同知枢密院而进聂山陈过庭李回等呉敏复谪置涪州纲闻之叹曰事无可为者矣即上奏丐罢乃命种师道以同知枢密院事领宣抚司事仍召纲赴阙寻除观文殿学士知州纲具奏辞免未几以纲专主战议丧师费财落职提举亳州明道宫责授保静军节度副使建昌军安置再谪宁江金兵再至帝悟和议之非除纲资政殿大学士领开封府事纲行次长沙被命即率湖南勤王之师入援未至而都城失守先是康王至北军为金人所惮求遣肃王代之至是康王开大元帅府承制复纲故官且贻书曰方今生民之命急于倒垂谅非不世之才何以恊济事功閤下学穷天人忠贯金石当投袂而起以副苍生之望髙宗即位拜尚书右仆射兼中书侍郎趣赴阙中丞顔岐奏曰张邦昌为金人所喜虽已为三公郡王宜更加同平章事増重其礼李纲为金人所恶虽已命相宜及其未至罢之章五上帝曰如朕之立恐亦非金人所喜岐语塞而退岐犹遣人封其章示纲觊以沮来帝闻纲且至遣官迎劳宴趣见于内殿纲见帝涕泗交集帝为动容因奏曰陛下总师于外为天下臣民之所推戴内修外攘还二圣而抚万邦责在陛下与宰相臣自视阙然不足以副陛下委任之意乞寝成命帝曰朕知卿忠义智略久矣欲使敌国畏服四方安宁非相卿不可卿其勿辞纲顿首泣谢云昔唐明皇欲相姚崇崇以十事要説皆中一时之病今臣亦以十事仰干天聴陛下度其可行者赐之施行臣乃敢受命一曰议国是谓中国之御四裔能守而后可战能战而后可和而靖康之末皆失之今欲战则不足欲和则不可莫若先自治专以守为防俟吾政事修士气振然后可议大举二曰议巡幸谓车驾不可不一到京师见宗庙以慰都人之心度未可居则为巡幸之计以天下形势而观长安为上襄阳次之建康又次之皆当诏有司预为之备三曰议赦令谓祖宗登极赦令皆有常式前日赦书乃以张邦昌伪赦为法如赦恶逆及罪废官尽复官职皆泛滥不可行宜悉改正以法四曰议僣逆谓张邦昌为国大臣不能临难死节而挟金人之势易姓改号宜正典刑垂戒万世五曰议伪命谓国家更大变鲜仗节死议之士而受伪官以屈膝于其庭者不可胜数昔肃宗平贼污伪命者以六等定罪宜仿之以励士风六曰议战谓军政久废士气怯惰宜一新纪律信赏必罚以作其气七曰议守谓敌情狡狯势必复来宜于沿河江淮措置控御以扼其冲八曰议本政谓政出多门纪纲紊乱宜一归之于中书则朝廷尊九曰议久任谓靖康间进退大臣太速功效蔑着宜慎择而久任之以责成功十曰议修徳谓上始膺天命宜益修孝悌恭俭以副四海之望而致中兴翌日班纲议于朝惟僭逆伪命二事留中不出纲言二事乃今日政刑之大者邦昌当道君朝在政府者十年渊圣即位首擢为相方国家祸难金人为易姓之谋邦昌如能以死守节推明天下戴宋之义以感动其心敌人未必不悔祸而存赵氏而邦昌方自以为得计偃然正位号处宫禁擅降伪诏以止四方勤王之师及知天下之不与不得已而后请元祐太后埀聴政而议奉迎昌邦僭逆始未如此昔刘盆子以汉宗室为赤眉所立其后以十万众降光武但待之以不死邦昌以臣易君罪大于盆子不得已而自归朝廷既不正其罪又尊崇之此何理也陛下欲建中兴之业而尊崇僣逆之臣以示四方其谁不解体又伪命臣僚一切置而不问何以厉天下士大夫之节时执政中有论不同者帝乃诏黄潜善等议之潜善主邦昌甚力帝顾吕好问曰卿昨在围城中知其故以为何如好问附潜善持两端曰邦昌僣窃位号人所共知既以自归惟陛下裁处纲言邦昌僣逆岂可使之在朝廷使道路指目曰此亦一天子哉因泣拜曰臣不可与邦昌同列当以笏击之陛下必欲用邦昌第罢臣帝颇感动乃诏邦昌谪潭州【伏读通鉴辑览】
　　【御批邦昌叛宋之罪高宗宁独不知乃闻李纲讨贼之説犹必歴询宰执岂真以其罪状尚有可疑葢其始高宗未尝不虑邦昌挟可据之势将不利于己故当其遣使奉迎时尚谕宗泽按甲观变及邦昌身自劝进大位遂不劳而定高宗非惟不较其僭逆之迹且隂徳其拥戴之功则其终从窜放特因李纲执持大义知公论所在不得已而行之耳他日邦昌既诛旋即官其亲属虽借以悦金而其隐曲亦从可见甚可鄙也】　呉幵莫俦而下皆迁谪有差纲又言近世士大夫寡亷鲜耻不知君臣
　　之义靖康之祸能仗节死义者在内惟李若水在外惟霍安国愿加赠恤帝从其请仍诏有死节者诸路询访以闻乃谓纲曰卿今可以受命矣纲拜谢有防兼充御营使入对奏曰今国势不逮靖康间逺甚然而可为者陛下英防于上羣臣辑睦于下庶防靖康之革而中兴可图然非有规模而知先后缓急之序则不能以成功夫外御疆敌内销盗贼修军政变士风裕邦财寛民力改币法省冗官诚号令以感人心信赏罚以作士气择帅臣以任方面选监司郡守以奉行新政俟吾所以自治者政事已修然后可以起事此所谓规模也至于所当急而先者则在于料理河北河东葢河北河东者国之屛蔽也料理稍就然后中原可保而东南可安今河东所失者恒代太原泽路汾晋余郡犹存也河北所失者不过真定怀卫濬四州而已其余三十余郡皆为朝廷守两路士民兵将所以戴宋者其心甚坚皆推豪杰以为首领多者数万少者亦不下万人朝廷不因此时置司遣使以大慰抚之分兵以援其危急臣恐粮尽力疲坐受金人之困金人因得抚而用之皆精兵也莫若于河北置招抚司河东置经制司择有材略者为之使宣谕天子恩徳所以不忍弃两河于敌国之意有能全一州复一郡者以为节度防御团练使如唐方镇之制使自为守非惟絶其从敌之心又可资其御敌之力使朝廷永无北顾之忧最今日之先务也帝善其言问谁可任者纲荐张所傅亮所尝为监察御史在靖康围城中以蜡书募河北兵士民得书皆喜应募者凡十七万人由是所声震河北故纲以为招抚河北非所不可傅亮者先以边功得官尝置兵河朔都城受围时亮率勤王之兵三万人屡立战功纲察其智畧可以用欲因此试之帝乃以所为河北招抚使亮为河东经制副使皇子生肆赦纲奏陛下登极矌荡之恩独遗河北河东而不及勤王之师天下觖望夫两路为朝廷坚守而赦令不及人皆谓已弃之何以慰忠臣义士之心勤王之师在道路半年擐甲荷戈冒犯霜露虽未效用亦已劳矣加以疾病死亡恩恤不及后有急难何以使人愿因今赦广示徳意帝嘉纳之于是人情翕然间有以破敌防书至者金人围守诸郡之兵往往引去而山砦之兵应招抚经制二司募者众有许高许亢者以防河而逺遁谪岭南至南康谋变守倅戮之或议其擅杀纲曰高亢受任防河宼未至而遁分途刼掠甚于盗贼朝廷不能正军法而一守倅能行之真防吏也使受命捍贼而欲退走者知郡县之吏皆得以诛之其亦少知所戒乎上以为然命转一官开封守阙纲以留守非宗泽不可力荐之泽至抚循军民修治楼橹屡出师以挫敌纲立军法五人为五伍长以牌书同伍四人姓名二十五人为甲甲正以牌书伍长五人姓名百人为队队将以牌书甲正四人姓名五百人为部部将以牌书队将正副十人姓名二千五百人为军统制官以牌书部将正副十人姓名命招置新军及御营司兵并依新法团结有所呼召使令按牌以及三省枢密院置赏功司受赂乞取者行军法遇敌逃溃者斩因而为盗贼者诛及其家属凡军政申明改更者数十条又奏歩不足以胜骑骑不足以胜车请以车制颁京东西制造而教阅之又奏造战舰募水军及询访诸路武臣材略之可任者以备用又进三议一曰募兵二曰买马三曰募民出财以助兵费时朝廷议遣使于金纲奏曰陛下以二圣逺狩沙漠思迎还两宫致天下养今日之事正当枕戈尝胆内修外攘刑政修而中国疆则二帝不俟迎请而自归使不然虽冠葢相望卑辞厚礼恐亦无益今所遣使但当奉表通问两宫致思慕之意可也帝乃命纲草表以周望传雩为二圣通问使奉表以徃且乞降哀痛之诏以感动天下使同心恊力相与扶持以致中兴又乞省冗员节浮费帝皆从其言是时四方溃兵为盗者十余万人攻劫山东淮南襄汉之间纲命将悉讨平之一日论靖康时事帝曰渊圣勤于政事省览章奏至终夜不寝然卒致播迁何耶纲曰人主之职在知人进君子而退小人则大功可成否则衡石程书无益也因论靖康初朝廷应敌得失之策且极论金人两至都城所以能守不能守之故因勉帝以明恕尽人言以恭敬足国用以英果防大事帝皆嘉纳又奏臣章言车驾巡幸之所闗中为上襄阳次之建康为下陛下纵未能行上防犹当且适襄邓示不忘故都以系天下之心不然中原非复我有车驾还阙无期天下之势遂倾不复振矣帝为诏谕两京以还都之意读者皆感泣未防有诏欲幸东南避敌纲极论其不可言自古中兴之主起于西北则足以据中原而有东南起于东南则不能以复中原而有西北葢天下精兵徤马皆在西北一旦委中原而弃之岂惟金人将乗间以扰内地盗贼亦将蠭起为乱跨州连邑陛下虽欲还阙不可得矣况欲治兵胜敌以归二圣哉夫南阳光武之所兴有高山峻岭可以控扼有寛城平野可以屯兵西隣闗陜可以召将士东逹江淮可以运谷粟南通荆湖巴蜀可以取财货北距三都可以遣救援暂议驻跸乃还汴都防无出于此者今乗舟顺流而适东南固甚安便苐恐一失中原则东南不能必其无事虽欲退保一隅不易得也况尝降诏许留中原人心悦服奈何诏墨未干遽失大信于天下上乃许幸南阳时黄潜善汪伯彦实阴主巡幸东南之议客或有谓纲曰外论汹汹咸谓东幸已决纲曰国之存亡于是焉分吾当以去就争之初纲每有所论谏其言虽切直无不容纳至是所言帝留中不报已而迁纲尚书左仆射兼门下侍郎黄潜善除右仆射兼中书侍张所乞且置司北京俟措置有绪乃渡河北京留守张益谦潜善党也奏招抚司之扰又言自置司河北盗贼益炽纲言所尚留京师益谦何以知其扰河北民无所归聚而为盗岂由置司乃有盗贼乎有防令留守宗泽节制傅亮即日渡河亮言措置未就而渡河恐误国事纲言招抚经制臣所建明而张所传亮又臣所荐用今潜善伯彦沮所及亮所以沮臣臣每览靖康大臣不和之事未尝不与潜善伯彦议而后行而二人设心如此愿陛下虚心观之既而诏罢经制司召亮赴行在纲言圣意必欲罢亮乞以御笔付潜善施行臣得乞身归田【伏读通鉴辑览】
　　【御批亮奉命经制不知励众遄征徒尔逍遥矌日已不得谓之尽心王事不过畏惧金兵不敢轻进托言持重耳如此怯懦之人奚堪复膺重寄李纲特以己所荐用曲为廻防盛色力争则不免因私废公矣且后此永兴沦防亮首先夺门出防纲暗于知人其能无媿于心乎】纲退而亮竟罢乃再防求去帝曰卿所争细事胡乃尔纲言方今人材以将帅为急恐非小事臣昨议迁幸与潜善伯彦异宜为所嫉然臣东南人岂不愿陛下东下为安便哉顾一去中原后患有不可胜言者愿陛下以宗社为心以生灵为意以二圣未还为念勿以臣去而改其议臣虽去左右不敢一日忘陛下泣辞而退初二帝北行金人议立异姓吏部尚书王时雍问于呉幵莫俦二人防言敌意在张邦昌时雍未以为然适宋齐愈自敌所来时雍入问之齐愈取片纸书张邦昌三字时雍意乃决遂以邦昌姓名入议状至是齐愈论纲募兵买马括财三事之非不报拟章将再上时方论僭逆附伪之罪于是逮齐愈愈引伏遂诛之东市【伏读通鉴辑览】
　　【御批邦昌僭伪之议因齐愈书名而定其罪固无可寛然以视王时雍呉开莫俦范琼之甘心从逆者情稍有间前此贬窜逆党齐愈既已漏纲即欲追论其事亦当与时雍軰一律处分乃李纲恶其妄言时政遽尔重翻旧案寘之极刑实不免为私意所累且巨憝尚止投荒附从反行肆市轻重失伦他日张浚劾奏遂防为口实不得谓非纲之自取也】张浚为御史劾纲以私意杀侍从且论其买马招军之罪诏罢纲为观文殿大学士提举洞霄宫尚书右丞许
　　翰言纲忠义舍之无以佐中兴防上召见陈东东言潜善伯彦不可任纲不可去东坐诛翰曰吾与东皆争李纲者东戮都市吾在庙堂可乎遂求去后有防纲落职居鄂州自纲罢张所以罪去傅亮以母病辞归招抚经制二司皆废车驾遂东幸两河郡县相继沦陷凡纲所规画军民之政一切废罢金人攻京东西残毁关辅而中原盗贼蠭起矣绍兴二年除观文殿学士湖广宣抚使兼知潭州是时荆湖江湘之间流民溃卒羣聚为盗
　　贼不可胜计纲悉荡平之上言荆湖国之上游其地数千里诸葛亮谓之用武之国今朝廷保有东南控驭西北如鼎澧岳鄂若荆南一带皆当屯宿重兵倚为形势使四川之号令可通而襄汉之声援可接乃有恢复中原之渐议未及行而谏官徐俯刘裴劾纲罢为提举西京崇福宫四年冬金人及伪齐来攻纲具防御三防谓伪齐悉兵南下境内必虚傥出其不意頴昌以临畿甸彼必震惧还捄王师追蹑必胜之理此上防也若驻跸江上号召上流之兵顺流而下以助声势使敌人不敢南渡然后以重师进屯要害之地设竒邀撃絶其粮道俟彼遁归徐议攻讨此中防也万一借亲征之名为顺动之计使卒伍溃散控扼失守敌得乗间深入州县望风奔溃则其患有不可测矣徃岁金人利在侵掠又方时暑势必还师朝廷因得以还定安集今伪齐导之而来势不徒还必谋割据奸民溃卒从而附之茍或退避则无以为善后之防昔符坚以百万众侵晋而谢安以偏师破之使朝廷措置得宜将士用命安知不大决胜望降臣章与二三大臣熟议之诏纲所陈今日之急务付三省枢密院施行时韩世忠屡败金人于淮楚间有防督刘光世张浚统兵渡河车驾进发至江上劳军五年诏问攻战守备措置绥怀之方纲奏愿陛下勿以敌退为可喜而以雠敌未报为可愤勿以东南为可安而以中原未复赤县神州陷于敌国为可耻勿以诸将屡防为可贺而以军政未修士气未振而疆敌犹得以潜逃为可虞则中兴之期可指日而俟议者或谓敌马既退当遂用兵为大举之计臣窃以为不然生理未固而欲浪战以侥幸非制胜之术也今朝廷以东南为根本将士露之久财用调度之烦民力科取之困苟不大修守备先为自固之计何以能万全而制敌议者又谓敌人既退当且保据一隅以茍目前之安臣又以为不然祖宗境土岂可坐视沦陷不务恢复今岁不征明年不战使敌势益张而吾所紏合精鋭士马日以损耗何以图敌谓宜于防守既固军政既修之后即议攻讨乃为得计至于守备之宜则当料理淮南荆襄以为东南屛蔽近年以来大将拥众兵于江南官吏守空城于江北虽有天险而无战舰水军之制故敌人得以侵扰窥伺今当于淮之东南及荆襄置三大帅屯重兵以临之分遣偏师进守支郡加以战舰水军上运下接自为防守敌马虽多不敢轻犯则藩篱之势盛而有守偹矣然后议攻战之利分责诸路因利乘便收复京畿以及故都防以必为之志而勿失机防攻战之利莫大于是若夫万乗所居必择形胜以为驻跸之所然后能制服中外以图事业建康自昔号帝王之宅江山雄壮地势寛愽六朝更都之臣昔举天下形势而言谓闗中为上今以东南形势而言则当以建康为便今者銮舆未复旧都莫若且于建康权宜驻跸愿诏守臣治城池修宫阙立官府剏营壁使粗成规模以待巡幸葢有城池然后人心不恐有官府然后政事可修有营垒然后士卒可用此措置之所当先也至于西北之民皆陛下赤子荷祖宗涵飬之深其心未尝一日忘宋特制于彊敌陷于涂炭而不能以自归天威震惊必有结纳来归愿为内应者宜给之土田予以爵赏优加抚循许其自新使陷溺之民知所依怙莫不感悦益坚戴宋之心此绥怀之所当先也臣窃观陛下临御九年国不辟而日蹙事不立而日壊将骄而难御卒惰而未练国用匮而无赢余之蓄民力困而无休息之期使陛下忧勤虽至而中兴之効邈乎无闻则羣臣误陛下之故也陛下观近年以来所用之臣慨然敢以天下之重自任者几人平居无事小亷曲谨似可无过忽有扰攘则错愕而无所措手足不过奉身以退天下忧危之重委之陛下而已大槩以和议为得计而以治兵为失防以退避为爱君而以进御为误国上下偷安不为长久之计天歩艰难国势益弱职此之由今天啓宸悟前日和议退避之失亲临大敌天威所临使北军数十万之众震怖不敢南渡潜师宵奔则和议之与治兵退避之与进御其効槩可覩矣然敌兵虽退未大惩创安知其秋高马肥不再来扰我疆埸使疲于奔命哉臣惟自昔创业中兴之主必躬冒矢石履行阵而不避此谓始忧勤而终逸乐也若夫退避之策可暂而不可常可一而不可再退一步则失一歩退一尺则失一尺徃时自南都退而至维扬则闗陜河北河东失矣自维退而至江浙则东西失矣万一有敌骑南牧复将退避不知何所适而可乎航海之策万乘冒风涛不测之险此又不可之尤者也惟当于国家闲暇之时明政刑治军旅选将帅修车马备器械偫糗粮积金帛敌来则御俟时而奋以光复祖宗之大业此最上策也臣愿陛下自今以往勿复为退避之计臣又观古者敌国善邻则有和亲仇讐之邦鲜复遣使岂不以衅隙既深终无讲好修睦之理耶金人造衅之深知我必报其措意为何如而我方且卑辞厚币屈体以求之其不见信决矣器币礼物所费不赀使轺往来坐索士气而又邀我以必不可从之事制我以必不敢为之谋是和卒不成而徒为此扰扰也非特如此于吾自治自疆之计动輙相妨实有所害金人二十余年以此策破契丹困中国而终莫之悟臣愿自今以往勿复遣和议之使俟吾之政事修仓廪实府库充器用备士气振力可有为乃议大举则兵虽未交而胜负之势已决矣抑臣闻朝廷者根本也藩方者枝叶也根本固则枝叶蕃朝廷者腹心也将士者牙也腹心壮则牙奋今逺而疆敌近而伪臣国家所仰以为捍蔽者在藩方所资以致攻讨者在将士惟陛下使君子小人各得其分则是非明赏罚当自然藩方恊力将士用命虽彊敌不足畏逆臣不足忧臣昧死上条六事一曰信任辅弼二曰公选人材三曰变革士风四曰爱惜日力五曰务尽人事六曰寅畏天威何谓信任辅弼夫兴衰拨乱之主必有同心同徳之臣相与有为今陛下选于众以图任遂能捍御大敌可谓得人然臣愿陛下待以至诚无事形迹久任以责成功勿使小人得以间之则君臣之美埀于无穷矣何谓公选人才夫治天下者必资于人才创业中兴之主所资尤多艰难之际非得卓荦瓌伟之才则未易有济然自昔抱不羣之才者多为小人之所忌嫉而以道事君者安于义命不复自辨茍非至明之主深察人之情伪安能辨其非辜陛下临御以来用人多矣世之所许以为端人正士者往往闲废于无用之地而陛下寝寐侧席有乏材之叹盍少留意而致察焉何谓变革士风夫士风厚则议论正而是非明朝廷赏罚当功罪而人心服攷之本朝嘉祐治平以前可知已数十年来奔竞日进论议徇私邪説利口足以惑人主之聴元祐大臣持正论如司马光之流指为奸党颠倒是非政事大壊驯致靖康之变非偶然也窃观近年士风尤薄岂朝廷之福哉大抵朝廷设耳目及献纳论思之官固许之以风闻至于大故必须覈实而后言使其无实得以中害善良皆非所以修政也何谓爱惜日力夫创业中兴如建大厦堂室奥序其规模可一日而成鸠工聚材则积累非一日所至陛下临御九年于兹境土未复僭逆未诛仇敌未报尚稽中兴之业者诚以始不为之规模而后不为之积累故也边事粗定之时朝廷所推行者不过簿书期防不切之细务至于攻讨防守之策国之大计皆未尝留意夫天下无不可为之事亦无不可为之时惟失其时则事之小者日益大事之易者日益难矣何谓务尽人事夫天人之道其实一致人事尽于前则天理应于后今未尝尽人事敌至而先自退屈而欲责功于天其可乎臣愿陛下诏二三大臣恊心同力尽人事以聴天命则恢复土宇迎还两宫必有日矣何谓寅畏天威夫天之于王者犹父母之于子爱之至则所以为之戒者亦至故人主之于天戒必恐惧修省以致其寅威之诚比年以来荧惑失次太白昼见地震水溢或久阴不雨或乆雨不霁或当暑而寒乃正月之朔日有食之此皆天意眷佑陛下丁宁反覆以致告戒惟陛下推至诚之意正厥事以应之则变灾而为祥矣疏奏帝为赐诏褒谕除江西安抚制置大使兼知洪州有防赴行在奏事毕之官六年纲至引对内殿朝廷方鋭意大举纲陛辞言今日用兵之失者四措置未尽善者五宜预备者三当善后者二时宋师与金人伪齐相持于淮泗者半年纲奏两兵相持非出竒不足以取胜愿速遣骁将自淮南约岳飞为掎角夹撃之大功可成已而宋师屡防刘光世张俊杨沂中大破伪齐兵于淮肥之上车驾进幸建康纲奏乞益饬战守之具修筑沿淮城垒且言愿陛下勿以去冬骤胜而自怠勿以目前粗定而自安凡可以致中兴之治者无不为凡可以害中兴之业者无不去要以修政事信赏罚明是非别邪正招徕人材鼓作士气爱惜民力顺众心为先数者既备则将帅辑睦士卒乐战用兵其有不胜者哉淮西郦琼以全军叛归刘豫纲指陈朝廷有措置失当者深可痛惜者及当监前失以图方来者凡十有五事奏之张浚引咎去相位言者引汉武诛王恢为比纲奏曰臣窃见张浚罢相恐智谋之士巻舌而不谈兵忠义之士扼腕而无所发愤陛下将谁与立国哉张浚措置失当诚为有罪然其区区徇国之心有可矜者愿少寛假以责来效时车驾将幸平江纲以为平江去建康不逺徒有退避之名不宜轻动复具奏曰臣闻自昔用兵以成大业者必先固人心作士气据地利而不肯先退尽人事而不肯先屈今日之事岂可因一叛将之故望风怯敌遽自退屈果出此谋六飞回驭之后人情动摇莫有固志士气销缩莫有闘心我退彼进使敌马南渡得一邑则守一邑得一州则守一州得一路则守一路乱臣贼子防吏奸氓从而附之虽欲如前日返驾还辕复立朝廷于荆棘瓦砾之中不可得也借使敌骑冲突不得已而权宜避之犹为有説今疆塲未有警急之报兵将初无不利之失而遽为此扰扰弃前功挑后患以自趋于祸败岂不重可惜哉八年王伦使北还纲闻之上疏曰臣窃见朝廷遣王伦使金奉迎梓宫今伦之归与金使阶来乃以诏谕江南为名不着国号而曰江南不曰通问而曰诏谕此何礼也金人毁宗社逼二圣而陛下应天顺人光复旧业自我视彼则仇讐也自彼视我则腹心之疾也岂复有可和之理然而朝廷遣使通问冠葢相望于道毕辞厚币无所爱惜者以二圣在其域中为亲屈己不得已而然犹有説也至去年春两宫凶问既至遣使以迎梓宫亟往遄返初不得其要领今伦使事初以奉迎梓宫为指而金使之来乃以诏谕江南为名循名责实已自乖戾则其所以罔朝廷而生后患者不待诘而可知臣以意料之金以此名遣使其邀求大畧有五必降诏书欲陛下屈体降礼以聴受一也必有赦文欲朝廷宣布班示郡县二也必立约束欲陛下奉藩称臣禀其号令三也必求嵗赂广其数目使我坐困四也必求割地以江为界淮南荆襄四川尽欲得之五也此五者朝廷从其一则大事去矣金人变诈不测贪婪无厌纵使聴其诏令奉藩称臣其志犹未已也必继有号令或使亲迎梓宫或使单车入觐或使移易将相或改革政事或竭取租赋或朘削土宇从之则无有纪极一不从则前功尽废反为兵端以为权时之宜聴其邀求可以无后悔者非愚则诬也使国家之势单弱果不足以自振不得已而为此固犹不可况土宇之广犹半天下臣民之心戴宋不忘与有识者谋之尚足以有为岂可忘祖宗之业生灵之属望弗虑弗图遽自屈服冀延旦暮之命哉臣愿陛下且勿轻许深诏羣臣讲明利害疏奏虽与众谕不合帝不以为忤曰大臣当如此矣九年除知潭州荆湖南路安抚大使纲具奏力辞曰臣迂疎无周身之术动致烦言今者罢自江西为日未乆又防湔防畀以帅权昔汉文帝闻季布贤召之既而罢归布曰陛下以一人之誉召臣以一人之毁去臣臣恐天下有以窥陛下之浅深今臣数年之间亟奋亟踬上累陛下知人任使之明实有系于国体诏以纲累奏不欲重违遂允其请次年薨年五十八讣闻帝为震悼遣使赙赠抚问其家给防之费赠少师官其亲族十人纲负天下之望以一身用舎为社禝生民安危虽身或不用用有不乆而其忠诚义气凛然动乎逺迩每宋使至燕山必问李纲赵鼎安否其为逺人所畏服如此










　　钦定续通志巻三百六十七
　　钦定四库全书
　　钦定续通志巻三百六十八
　　列传
　　宋【七十二】
　　宗泽　　　　赵鼎　　　　张浚【杓】
　　宗泽字汝霖婺州义乌人母刘梦天大雷电光烛其身翌日而泽生泽自幼豪爽有大志登元祐六年进士第廷对极陈时弊考官恶直寘末甲调大名馆陶尉吕惠卿帅鄜延檄泽视河埽泽适防长子奉檄遽行防朝廷大开御河方隆冬役夫僵仆于道中使督之急泽上书于帅请少需之至初春可不扰而办用其言上闻从之惠卿辟为属辞调衢州龙游令民未知学泽为建庠序设师儒讲论经术风俗一变调晋州赵城令下车请升县为军不聴泽曰承平时固无虑它日有警当知吾言矣知莱州掖县通判登州境内官田数百顷皆不生殖嵗输万余缗率横取于民泽奏免之朝廷遣使由登州结女真盟海上谋夹攻契丹泽语所亲曰天下自是多事矣退居东阳结庐山谷间靖康元年中丞陈过庭等列荐假宗正少卿克和议使泽曰是行不生还矣敌能悔过退师固善否则安能屈节北庭以辱君命乎议者谓泽刚方不屈恐害和议乃不遣命知磁州时太原失守官两河者率托故不行泽曰食禄而避难不可也即日单骑就道从羸卒十余人磁经敌骑蹂躏之余人民迯徙帑廪然泽至缮城壁浚隍池治噐械募义勇始为固守不移之计上言邢洺磁赵相五州各蓄精兵二万敌攻一郡则四郡皆应是一郡之兵常有十万人上嘉之除河北义兵都总管金人破真定引兵南取庆源恐泽兵蹑其后遣数千骑直扣磁州城泽环甲登城令壮士以神臂弓射走之开门纵击斩首数百级所获羊马金帛悉以赏军士康王再使金行至磁泽迎谒曰肃王一去不反今敌又诡辞以致大王愿勿行王遂回相州有诏以泽为副元帅从王起兵入援泽言宜急防兵李固波断敌归路众不从廼自将兵趋渡道遇北兵遣秦光弼张徳夹攻大破之金人既败乃留兵分屯泽遣壮士夜捣其军破三十余砦时康王开大元帅府檄兵防大名泽履氷渡河见王谓京城受围日乆入援不可缓防签书枢密院事曹辅赍蜡封钦宗手诏至自京师言和议可成泽曰金人狡谲是欲款我师尔君父之望入援何啻饥渴宜急引军直趋澶渊次第进垒以解京城之围万一敌有异谋则吾兵已在城下汪伯彦等难之劝王遣泽先行自是泽不得预府中谋议矣【伏读通鉴辑览御批康王闻君父之难亟宜投入援而乃听信奸言濡迟】
　　【不进坐视家国沦亡此与梁湘东王不援台城何异宜乎南渡以后忍耻事讐贻讥后世也独是康王出质金军时当斡里布诘责而不为动似乎尚足有为何一恇怯至此岂前事云云固当日史官溢美之词不足尽信耶直一愚人遇大事懵然不能出一言史遂谓之不为动耶】二年正月泽至开徳十三战皆防以书劝王檄诸道兵防京城又移书北道总管赵野河东北路宣抚范讷知兴仁府防楙合兵入援三人皆以泽为狂不答泽以孤军进都统陈淬言敌方炽未可
　　轻举泽怒欲斩之诸将乞贷淬使得效死泽命淬进兵遇金人败之金人攻开徳泽遣孔彦威与战又败之泽度金人必犯濮先遣三千骑徃援金人果至败之金人复向开徳权邦彦孔彦威合兵夹击又大败之泽兵进至卫南度将孤兵寡不深入不能成功先驱云前有敌营泽挥众直前与战败之转战而东敌益生兵至王孝忠战死前后皆敌垒泽下令曰今日进退等死不可不从死中求生士卒知必死无不一当百斩首数千级金人大败退却数十余里泽计敌众十倍于我今一战而却势必复来使悉其铁锜夜袭吾军则危矣乃暮徙其军金人夜至得空营大惊自是惮泽不敢复出兵泽出其不意遣兵过大河袭击败之王承制以泽为徽猷阁待制时金人逼二帝北行泽闻即提军趋滑走黎阳至大名欲径渡河据金人归路邀还二帝而勤王之兵卒无一至者又闻张邦昌僭位欲先行诛讨防得大元帅府书约移师近都按甲观变泽复书于王曰自古奸臣皆外为恭顺而中藏祸心未有窃据寳位改元肆赦恶状昭著若邦昌者今二圣诸王悉渡河而北惟大王在济天意可知宜亟行天讨兴复社稷且言邦昌伪赦或启奸雄之意望遣使分谕诸路以定民心又上书言今天下所属望者在于大王大王行之得其道则有以慰天下之心所谓道者近刚正而逺柔邪纳谏诤而拒谀佞尚恭俭而抑骄侈体忧勤而忘逸乐进公实而退私伪因累表劝进王即帝位于南京泽入见涕泗交颐陈兴复大计时与李纲同入对相见论国事慷慨流涕纲竒之上欲留泽潜善等沮之除龙图阁学士知襄阳府时金人有割地之议泽上疏曰天下者太祖太宗之天下陛下当兢兢业业思传之万世奈何遽议割河之东西又议割陜之蒲解乎自金人再至朝廷未尝命一将出一师但闻奸邪之臣朝进一言以告和暮入一説以乞盟终致二圣北迁宗社防耻臣意陛下赫然震怒大明黜陟以再造王室今即位四十日矣未闻有大号令但见刑部指挥云不得誊播赦文于河之东西陜之蒲解是禠天下忠义之气而自絶其民也臣虽驽怯当躬冐矢石为诸将先得捐躯报国恩足矣上览其言壮之改知青州时年六十九矣开封尹阙李纲言绥复旧都非泽不可寻徙知开封府时敌骑留屯河上金鼓之声日夕相闻而京城楼橹尽废兵民杂居盗贼纵横人情恟恟泽威望素着既至首捕诛舍贼者数人下令曰为盗者赃无轻重并从军法由是盗贼屏息民赖以安上疏请上还京俄有诏荆襄江淮悉备廵幸泽上疏言开封物价市肆渐同平时将士农民啇旅士大夫之懐忠义者莫不愿陛下亟归京师以慰人心其倡为异议者非为陛下忠谋不过如张邦昌軰阴与金人为地尔除延康殿学士京城留守兼开封尹时金遣人以使伪楚为名至开封府泽曰此觇我也拘其人乞斩之有诏延置别馆泽曰国家承平二百年不识兵革以敌国诞谩为可凭信恬不置疑不惟不严攻讨之计其有实欲贾勇思敌所忾之人士大夫不以为狂则以为妄致有前日之祸张邦昌耿南仲辈所为陛下所亲见也今金人假使伪楚来觇虚实臣乞斩之以破其奸而陛下惑于人言令迁置别馆优加待遇臣愚不敢奉诏以彰国弱上乃亲札谕泽竟纵遣之言者附潜善意皆以泽拘留金使为非尚书左丞许景衡抗疏力辨且乞厚加任使以成其功真定懐卫间敌兵甚盛方密修战具为入攻之计而将相恬不为虑泽以为忧乃渡河约诸将共议事宜以图收复而于京城四璧各置使以领招集之兵又据形势立坚壁二十四所于城外防河鳞次为连珠砦连结河东河北山水砦忠义民兵于是陜西京东西诸路咸愿听泽节制有诏如淮甸泽上表誎不报秉义郎岳飞犯法将刑泽一见竒之曰此将材也防金人攻汜水泽以五百骑授飞使立功赎罪飞大败金人而还遂升飞为统制飞由是知名【伏读通鉴辑览】
  </div>
  <div class="pagination">
   <a href="钦定续通志_page204.html">
    上一页
   </a>
   <span>
    ...
   </span>
   <a href="钦定续通志_page200.html">
    200
   </a>
   <a href="钦定续通志_page201.html">
    201
   </a>
   <a href="钦定续通志_page202.html">
    202
   </a>
   <a href="钦定续通志_page203.html">
    203
   </a>
   <a href="钦定续通志_page204.html">
    204
   </a>
   <span class="current-page">
    205
   </span>
   <a href="钦定续通志_page206.html">
    206
   </a>
   <a href="钦定续通志_page207.html">
    207
   </a>
   <a href="钦定续通志_page208.html">
    208
   </a>
   <a href="钦定续通志_page209.html">
    209
   </a>
   <a href="钦定续通志_page210.html">
    210
   </a>
   <span>
    ...
   </span>
   <a href="钦定续通志_page206.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
