<!DOCTYPE html>
<html>
<head>
    <meta charset="UTF-8">
    <title>纂修四库全书档案 - 第 47 页/共 196 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>纂修四库全书档案 - 第 47 页/共 196 页</h1>
    <div class="content">　　署理山西巡抚臣觉罗巴延三跪奏，为遵旨将存局未解书籍先行给还事。
　　窃臣于本年七月十六日准办理四库全书处咨，内阁奉上谕：各有购办遗书，其节经开单解送者，现已付馆，别择校录，云云。钦此。卽钦遵饬司迅速查办去后。兹据布政使朱珪申称：遵即恭录上谕，刊刷誊黄，遍贴晓谕。查晋省各属送到之书，除琐屑重复之本，当时随即饬发各本家具领外，所有奏进之书，共一百二十七种，内除已奉取进者八十八种，将来俟发回时给还，其未奉取进之书，计存三十九种。今奉谕旨，令及早清厘给还，仰见圣主睿照周详、嘉惠士林至意。已遵于八月初一日将书封发各属，传知各本家具领，给发报查。等因。具详前来。臣查时值乡试，士子齐集省城，因将现发各书名目、本数、系何府州县呈送及已经给领缘由，出示通衢晓谕。或有呈书之人，未必到省，而众知传说，更使胥吏人等难以隐匿滋弊。
　　所有遵旨饬发给还缘由，理合具折恭奏，伏乞皇上圣鉴。谨奏。
　　乾隆三十九年八月十六日奉朱批：览。钦此。
（军机处录副奏折）

一八○　两江总督高晋奏江宁书局拣存不解书籍已经发还折
　　乾隆三十九年八月初十日
　　窃臣接到办理四库全书处咨开，乾隆三十九年七月初二日奉上谕：各省购办遗书，其节经开单解送者，现已付馆，别择校录，并令将原书盖以翰林院印，书面钤注某家某书若干本，云云。钦此。钦遵。移咨到臣。
　　臣查江南江西两省采访遗书，先经各抚臣在于安庆、苏州、江西省城设局办理。嗣于上年闰三月初五日接奉上谕，令臣实力购觅。臣随一面通饬各属，上紧体访解送，一面委员给其银两，令其前往书贾坊林采购。并于江宁设局，专委藩司闵鹗元督率本城教官二员、县丞一员，将各属禀呈书目及解局书籍并委员购到之书，查点收贮，随时开单禀臣。经臣查阅各书，或系《永乐大典》内曾经取用，或系述古堂、曝书亭书目所载，或可附入经史子集之列者，均经臣开单恭折奏进，先后委员解送四库馆交收在案。此外，重复琐小书籍，除委员用价购买者毋庸置议外，其有各属禀呈书目之日卽批令不必解送者，有于随禀解送卽发交来差赍回批令给还本人者，又有解交局内转解臣衙门者，亦经臣于选择奏进后，将拣存不解之书，闸单发交藩司闵鹗元，督率局员查明，分别发还各属。如系绅士呈献之书，务卽给与本人领回，取具收领报查。各在案。
　　今奉圣谕，令将拣存不解之书，先行查验发还，并严禁官吏人等窃取抵换、借端勒索等弊。臣当卽移咨抚臣一体钦遵，查明覆奏，并檄行各藩司先将奉到上谕，敬谨刊刻誊黄，徧贴城乡市镇，晓谕士林，咸使周知。伏查江宁局内前项拣存不解之书，虽经臣随时发还，并开单由局韩发，现在并无留存，但各属领去曾否给还，其给还之书是否俱系本人领回，有无收字可凭，臣现在严行确查，俟覆到另行奏闻。倘有留局未给及本人赴领未得，吏胥等有从中干没遗失情事，一经察出，卽行参究，断不敢稍有怠忽，总期办理实在，以仰副圣主嘉惠藏书之至意。
　　所有臣从前给还各书并现在确在（查）缘由，理合先行恭折奏覆，伏乞皇上睿鉴。谨奏。
　　乾隆三十九年八月二十日奉朱批：览。钦此。
（军机处录副奏折）

一八一　谕内阁着考官曹秀先等于乡试落卷内挑取誊录备用
　　乾隆三十九年八月十九日
　　乾隆三十九竿八月十九日，内阁奉上谕：
　　办理四库全书处并荟要二处，所用誊录计六百余名，而应行缮录之书籍甚多，誊录中颇有遵例报捐陆续开缺者，卽须随时预补，不可不预为筹备。因思现在京闱乡试，各省贡监生应试者千有余人，莫若发榜后落卷内择其字画匀净可供抄录者，酌取备用，较为省便。着交曹秀先、嵩贵同派出之同考官窦光鼐、吴玉纶、周于礼、赵佑、戈源、善聪，留住贡院，将未经取中南北中皿弥封墨卷，公同翻阅，挑取五、六百卷，交与吏部，按照名次拆卷填注。此内如有本系誊录，卽行扣除，余俱出榜晓示，注册俟补。其有本生告假或不愿充当者，亦听其便。钦此。
（军机处上谕档）

一八二　吏部为议处分校官郑爔等人事致稽察房移会（附黏单）
　　乾隆三十九年八月
　　吏部为据实奏闻事。
　　考功司案呈，吏科抄出本部题前事等因。乾隆三十九年八月初五日题，本月初八日奉旨：王际华着罚俸三个月，郑爔着销去纪录一次，仍于补官日罚俸六个月，陆费墀着销去纪录一次，免其罚俸，余依议。钦此。抄出到部，相应知照可也，须至咨者。计黏单一祇。
　　右移会稽察房。
　　乾隆三十九年八月　日。

　　附　黏单
　　吏部题四库全书总裁等人员罚俸本
　　议得内阁抄出四库全书正总裁 户部尚书王<际华>奏称，窃臣遵旨同大学士于敏中办理《四库全书荟要》，所有誊录应缴每日功课，先经酌定，责令各该分校官催收校毕，送覆校官覆阅，由覆校官汇交提调，验明装订成书，登记档册，俟臣稽核进呈。兹据提调陆费墀回称，各誊录名下应交功课，逐一分晰核计，内有誊录姚岐谟一名，旷欠至数月之多。随询之该分校，邱庭漋，据称：上年九年间分校郑爔丁忧出京，庭漋蒙总裁奏派接办，当时并未据有郑爔交出名单，后见发书档内本股下尚有姚岐谟一名，从未谋面，亦未领书缮写，随经徧访，迄今尚未得其住址等语。合行据实回明查办等情，请旨将编修郑爔、庶吉士邱庭漋交部议处。至提调陆费墀虽系自行查出，但不及早详查，并臣失于觉察之处，理应一并请旨交部察议。等因。乾隆三十九年七月十五日奉旨：着交部。钦此。钦遵。臣部随移咨四库全书处将应议各职名开送过部，以便查议去后。
　　今于七月二十三日将职名咨送到部。应将分校官 翰林院编修郑爔照不清白交送罚俸一年例，罚俸一年。庶吉士邱庭漋接管时并未查出，亦属不合，应将庶吉士邱庭漋照不行详查罚俸六个月，及寻访姚岐谟不获，又不卽时举报，应照应申不申例，罚俸六个月。查郑爔、邱庭漋俱经丁忧，应于补官日各罚俸一年。至提调陆费墀虽经自行查出，但不及早详查，亦应议处，应将翰林院编修陆费墀亦照不行详查罚俸六个月例，罚俸六个月。该总裁失于觉察，亦属疎忽，应将四库全书正总裁 户部尚书王际华照疎忽罚俸三个月例，罚俸三个月。查郑爔有纪录一次，应销去纪录一次，抵罚俸六个月，仍罚俸六个月；陆费墀有纪录二次，应销去纪录一次，抵罚俸六个月，免其罚俸。
（录自《办理四库全书档案》）

一八三　掌广东道监察御史柯瑾奏请刷印藏书并准扣俸承买折
　　乾隆三十九年九月初三日
　　掌广东道监察御史臣柯瑾谨奏，为恳请刷印藏书，恩准扣俸承买事。
　　窃见各馆修书诸臣，当编纂之时，遇有讹误疑难必资考订之处，率赴藏书之家，借本查核。而京中弆藏称富者，亦不多有，往往觅借无获，竟至缩手，不敢下笔。或欲向坊间寻买，既乏善本，而其价昂，一时实难措给。此编纂诸臣竭蹶之情形也。
　　窃思圣慈体恤臣工，无微不烛，如赁住官房、承买官豆等事，仰荷天恩垂注，准以季俸及每月公费银两扣抵，事归便易，臣工无不感激欢欣。今兹编纂诸臣需书孔急，而价购维艰。臣不揣愚昧，仰恳皇上勅下总理书籍大臣，于官板藏书内，拣其切关考订，如经史、三通等类，计若干种，先期咨询各馆纂修，并移咨部寺等衙门，凡有情切购买者，各自咨明总理处，登记名册，俟汇齐人数若干，需书若干，卽行动项鸠工，饬令检查板片，毋致颠倒缺遗，赶紧刷印查对讫，按名给领。其应缴纸工银两，卽请仿照屋租豆价之例，准于季俸公费项下扣抵归款。庶俾臣工需书者不苦办价之难，而各遂得书之愿矣。
　　抑臣再有请者，现在办理遗书，多属人间未有，将来镂板流传，亦应就中择其最关实用者，标明若干种，于初印之时，咨明在京臣工，俱照前件办理，准其扣项承买，于以仰体圣天子稽古右文、嘉惠海内至意，似为有裨。
　　臣言是否，伏乞皇上睿鉴，训示施行。谨奏。
　　乾隆三十九年九月初五日奉旨：着交办理四库全书处总裁议奏。钦此。
（军机处录副奏折）

一八四　云南巡抚李湖奏滇省未设书局无拣存未还书籍折
　　乾隆三十九年九月初八日
　　臣李湖跪奏，为遵旨覆奏事。
　　乾隆三十九年八月二十七日，准办理四库全书处咨开，内阁抄出六月二十六日奉上谕：各省购办遗事，闻外省各设公局办理，云云。钦此。钦遵。移咨到滇。
　　臣查滇省僻处边隅，绅士见闻孤陋，绝少遗书。臣前遵奉谕旨，广为搜缉，各属节次禀复，查无旧存著作名编。间有士民呈送稿本，悉皆不堪采取，臣阅后当卽发还本人领回，并未存留片纸。嗣于现任各员内或有携带典籍，逐一搜罗去后。止据武定鲧知县明安呈到《玉海》一部八十本，云县知县饶学曦呈到《函史》一部八十本，当可备采，并将臣自带抄录《方舆纪要》一部六十四本，宋板《六经正误》一部六本，当经开单奏明，咨送礼部，转交总理储书处查收在案。滇省未经设立收书公局，并无拣存未还之书，亦无胥役勒索窃换情事。
　　除将钦奉谕旨，敬谨刊刷誊黄，分发各属，遍贴晓谕外，理合恭折覆奏，仰祈圣主睿鉴。谨奏。
　　乾隆三十九年十月十四日奉朱批：览。钦此。
（军机处录副奏折）

一八五　浙江巡抚三宝奏查办遗书及干碍书情形折
　　乾隆三十九年九月初八日
　　浙江巡抚臣三宝谨奏，为遵旨具奏事。
　　窃臣于八月二十三日承准大学士于敏中字寄内开，八月初五日奉上谕：各省进到书籍不下万余种，并不见奏及稍有忌讳之书，岂有裒集如许遗书，竟无一违碍字迹之理。况明季末造，野史甚多，其间毁誉任意，传闻异词，必有诋触本朝之语。正当及此一番查办，尽营销毁，杜遏邪言，以正人心而厚风俗，不宜置之不办。云云。钦此。遵旨寄信前来。
　　臣跪读之下，仰见我皇上训示谆切，所以为风俗人心计者，至深且远。伏查浙江省办理采访遗书，臣俱仰遵叠次钦奉上谕，敬谨恭录，明白宣布，俾不致疑惑畏惧，尽行呈缴，以供采择。自办理以来，有书之家，无不欢欣踊跃，争先呈献。其藏书最多之鲍士恭等家，皆就其原存书目核对呈缴，间有挑退，不过检其重复并坊间售卖常行等书。曾延致前丁忧在籍之翰林院侍讲沈初在局总理其事，并派拨明白晓事之教官数员分理。臣谆谆嘱令，凡有不经之书，均饬送核。复不时到局，亲加检阅，从未见有荒诞不经、语涉抵触、应营销毁之书，擅敢撤留不解者。且已呈缴各书，仰荷圣主格外恩施，许事毕钤印发还，而于进书稍多之家，又蒙特恩赏赉书籍，在伊等固已感深肌髓，卽凡列士林者，稍有人心，亦断不敢明知忌讳，故为收藏。
　　第以地方辽阔，山陬僻壤，或前采访尚有未周，自应钦遵现奉谕旨，再加询查，以期尽净，毋使观望逡巡，将偶有干碍之书，存留不缴，贻惑后世。臣现于丞倅中择其明干诚妥者，饬令督同原在局之敎官，并于各府属内遴派敎职数员，令其分头剀切宣布，务使家喻户晓，访询无遗。因思素好藏书之家，其于搜访尤为熟习，且为闾里之所听信，臣当传鲍士恭等到署，将上谕明白宣告。伊等咸深感奋，愿效访寻。臣卽令其将家存各书，再加详检，并协同广为咨询，留心查觅，以期仰副圣主开诚布公、维持风教之至意。臣仍严饬承办各官，婉曲开导，善为经理，不令转诿地方官，致使吏役藉端滋扰。
　　所有臣前设局查缴遗书及现在遵旨办理缘由，理合恭折据实具奏，伏乞皇上圣鉴。谨奏。
乾隆三十九年九月二十二日奉朱批：知道了。钦此。
（军机处录副奏折）

一八六　江苏巡抚萨载奏遵旨查办遗书及违碍书情形折
　　乾隆三十九年九月初九日
　　江苏巡抚臣萨载谨奏，为遵旨据实奏覆事。
　　乾隆三十九年八月二十二日，准督臣高晋抄寄大学士于敏中字寄内开，乾隆三十九年八月初五日奉上谕：前曾谕令各督采访遗书，云云。钦此。遵旨寄信前来。
　　伏查恭办采访遗书一事，臣与苏州藩司增福、升任臬司胡季堂，在于苏城紫阳书院委员设局，专司收掌。初时所得之书，甚属寥寥，仰荷圣明特颁温旨，释其疑畏之见，宽以搜辑之途，由是藏书之家，出其所有，踊跃竞献，而各州县之所征访以及委员书贾之所购求，亦皆源源呈缴。臣随时督饬局员将缴到之书，择其要旨，摘叙节略，注明著书人姓名、年代及卷帙若干，由藩臬两司查核申送，臣将所送略节覆加翻阅，另缮书目清单，恭折奏进。迨后裒集稍多，卽将原书一并送馆，听候采取。此臣办理之实在情形也。
　　臣系满洲世仆，若见有诋毁本朝之书，恨深切齿，卽荷圣慈原宥，亦必奏请上裁，断不敢因书有忌讳，撤留不解，亦无在外焚弃之事。本年三月内，浙闽督臣钟音陛觐回任过苏，曾密传谕旨，令臣留心查察。维时书籍均已解京，臣复通饬各府州县学，再为搜访晓谕，无使一书不献，并密札督臣高晋，一体查办。数月以来，未据续有呈缴。今蒙圣主剀切训示，臣现在凛遵饬令局员，将已缴藏书之人姓名、里居，逐一查明，开单分委妥员，各就其家，宣播恩旨，令将不应存留之书，卽速交出，并无干碍。士民具有人心，屡邀我皇上宽大之诏，若果有其书，谅必不敢始终藏匿，自取重罪。俟有交出书籍，当卽固封呈进，候旨销毁。臣仍加意留心体察，不使委员视为通行具文，亦不使吏役稍有滋扰，以仰副圣主谆谆诰诫之至意。
　　所有臣先后办理缘由，理合遵旨据实奏覆，伏乞皇上睿览。谨奏。
　　乾隆三十九年九月二十一日奉朱批：览。钦此。
（军机处录副奏折）

一八七　河南巡抚何煟奏豫省全数给还遗书折
　　乾隆三十九年九月初十日
　　河南总督管巡抚事臣何煟跪奏，为钦奉上谕事。
　　案准办理四库全书处咨，乾隆三十九年六月二十六日奉上谕：各督抚将各家呈出遗书，除已解京之书俟发回本省另行给还外，先将各家拣存之书，令承办书局人员，逐一查验，按照所呈原单造册，先行发还。并饬该管官严行稽查，毋任胥役等从中取利。并将此旨先行出示晓谕，仍将如何还给及何日给还之处，具折覆奏。等因。钦此。钦遵。随经臣将恭奉谕旨，刊刷誊黄，通行各属，徧贴晓谕，并行司转饬将如何还给及何日给完之处，查明详覆。兹据署布政使荣柱详报前来。臣查豫省设局购办遗书，共收过四百七十三种，除节次奏送过一百一十三种外，尚余拣存之书三百六十种，当经按照原单造册，檄饬各州县陆续差役具领，经给完。据各州县将原书传到各绅士逐〔一〕领回，各取有领状。并称奉到誊黄，均已徧贴晓谕，穷乡僻壤，莫不感颂欢欣，并无书役人等从中掯勒取利。
　　所有查明豫省全数给还遗书缘由，臣谨遵旨恭折覆奏，伏祈皇上圣鉴。谨奏。
　　乾隆三十九年九月十八日奉朱批：览。钦此。
（军机处录副奏折）

一八八　江西巡抚海成奏从前校核书籍无诋毁字句及现在查办情形折
　　乾隆三十九年九月十二日
　　臣海成谨奏，为遵旨据实奏闻事。
　　八月二十五日，承准乾隆三十九年八月初五日奉上谕：前曾谕令各督抚采访遗书，汇登册府，云云。钦此。
　　臣查自上年搜罗书籍以来，屡蒙皇上恺切晓谕，卽或有字义触碍，不罪收藏之人。臣仰体圣主宽仁之至意，当卽敬谨誊黄，宣示城乡。嗣据各属纷纷呈缴藏书，业经臣派员校核，复率同司道选择堪以进呈者，共五百零三种，俱经陆续奏进。其剿说、巵言或书名重复不堪入选者，亦经分发各县，饬令给还本家，均无诋毁字句。至如稗官野史之类，实未见有其书。然野史之流传，诚如圣谕，惟明末为多，其间毁誉，难免无不经之语，自当于此番查办，尽营销毁，以正人心。今未见有呈缴，正恐系匿而不献。臣满洲世仆，受恩深重，于此重（要）事件，敢不尽心查办。惟有谨遵谕旨，再为拣派诚妥之员赴各属，钦遵皇上开诚布公之圣谕，于藏书各绅士家，再为明白宣示，凡系不应收藏之书，若不急时缴出，将来别经发觉，必致自罹重谴。而绅士亦皆食德之臣民，宁敢再思隐匿。臣现在率同两司，于试用知县内遴选诚妥数员，分派各府，恪谨遵办，仍严谕以不得假手胥役，稍事滋扰。
　　除俟查办完日，再行据实奏闻外，所有从前校核各书并无诋毁字句，以及现在委员遵办缘由，理合会同大学士仍管两江总督臣高晋，据实具奏，伏乞皇上睿鉴。
　　再，江西拣落不堪入选之书，共六十五部，业已发回各县给领。现在遵奉前旨，饬令各属将各本家领状报查，统俟报全之日查明，另行专折奏闻。合并陈明。谨奏。
　　乾隆三十九年十月初一日奉朱批：览。钦此。
（军机处录副奏折）

一八九　两江总督高晋奏先后办理违碍书籍情形招
　　乾隆三十九年九月十三日
　　太子太傅 内大臣 大学士 仍留两江总督 统理河务革职留任臣高晋谨奏，为遵旨据实覆奏事。
　　窃臣接准大学士于敏中寄字内开，乾隆三十九年八月初五日奉上谕：前曾谕令各督抚采访遗书，汇登册府，下诏数月，应者寥寥。彼时恐有司等因遗编中或有违背忌讳字面，惧涉干碍。云云。钦此。钦遵。寄信到臣。
　　伏查江省采访遗书，上年钦奉谕旨，交臣实力购觅，陆续解送，传知藏书之家，不必稍存避忌。圣训煌煌，光明正大。臣当卽一面钦遵通行各属，宣播恩旨，俾家喻户晓，咸知圣主广征遗籍、嘉惠士林至意。并饬各学教官亲诣藏书之家，宛转开导，无论何项书籍，均可进呈，以备采择，其中卽有忌讳字面，诞妄语句，并无妨碍，进呈后如有应营销毁之害，亦与藏书之家无涉。一面派员于书贾坊林，穷乡僻壤，留意购求。是以有书之家与购书之员，无不竞献所藏，广为收买。并于江宁设局，派员经收，由江宁藩司闵鹗元查开书目，陆续送臣奏进。
　　臣在江年久，深知江南读书之人，于笔墨之间，毁誉任意，如沛县阎大镛之《俣俣集》、松江蔡显之《闲渔闲闲录》等书，皆臣经手查办之案。臣又曾面奉圣训，平日无不留心体访，此次采购遗书，更应加意稽查。凡有呈缴之书，或由总局选送，或由道府州县并委员购买送到者，臣自分文理浅陋，且时常公出，恐查阅未周，不敢放心。臣署幕友中有浙江举人吴蒋源，学问渊博，人尚可信，凡送到各书，臣卽交其逐一选择，遇有明末及国初人著作，更复留心翻阅，选定后仍送臣酌定。臣虽不能全部全看，然亦必阅其书之大概，悉其书之总要，然后缮折恭进。
　　今春臣曾接抚臣萨载密行札会，有闽浙督臣钟音陛见回任，遇（过）苏口传谕旨，稍有忌讳之书，命臣等一体留心查办。臣更知加意搜罗，尽心体察。但查办以来，不独臣未经见，卽总局委员 藩司闵鹗元及两教官，亦未据其有阅过各书字义触碍之禀。臣系满洲世仆，具有天良，正可乘此采访遗书，留心查办。如果见有此等不法书籍，宁不切齿痛恨？况屡奉有宽宥之恩旨，祇须将原书固封进呈，奏请圣裁定夺，亦不敢私行撤留销毁，自蹈欺隐之咎。今奉谕旨，谆切训示，实属仁至义尽。臣身任封疆，受恩至重，敢不仰体圣心，奋勉查办。臣现在凛遵，派诚实可信之丞倅及试用人员，分赴各州县，前往已缴藏书之家，明白宣示，善为劝导，如有不应留存之书，匿而未献，卽速呈缴，毫无干碍；若此次传谕之后，再有隐匿，将来别经发觉，必干重罪。仍谆饬各委员不许张皇滋扰。如有续得之书，卽行送阅。
　　除俟各委员查覆到日，再行奏闻，所有臣先后办理遗书实在缘由，理合先行据实覆奏，伏乞皇上睿鉴。谨奏。
　　乾隆三十九年九月廿二日奉朱批：览。钦此。
</div>
    <div class="pagination">
<a href="纂修四库全书档案_page46.html">上一页</a><span>...</span><a href="纂修四库全书档案_page42.html">42</a><a href="纂修四库全书档案_page43.html">43</a><a href="纂修四库全书档案_page44.html">44</a><a href="纂修四库全书档案_page45.html">45</a><a href="纂修四库全书档案_page46.html">46</a><span class="current-page">47</span><a href="纂修四库全书档案_page48.html">48</a><a href="纂修四库全书档案_page49.html">49</a><a href="纂修四库全书档案_page50.html">50</a><a href="纂修四库全书档案_page51.html">51</a><a href="纂修四库全书档案_page52.html">52</a><span>...</span><a href="纂修四库全书档案_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
