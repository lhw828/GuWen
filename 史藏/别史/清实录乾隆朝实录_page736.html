<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 736 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 736 页/共 1860 页
  </h1>
  <div class="content">
   ○谕军机大臣等、近来河南、江南、山东、连界地方。有顺刀会名色。前经富勒赫奏闻。曾降旨询问。令各该抚等查办。佥以久经禁绝奏覆。近闻该处奸徒。结会聚众。但有顺刀一柄。便许入夥。呼朋引类。十百成群。或逞凶打降。或使刀迫胁。或强奸妇女。或抢掠财物。种种不法。深为蠹害。盖因平时地方官。畏干处分。朦胧具覆。而各上司、又皆喜于无事。不复再加查察。此辈遂以官莫敢发。恣行无忌。著再传谕各督抚等。严饬各属。设法擒捕。为首者即行杖毙。其党羽充发黑龙江当苦差。俾奸恶知所警戒。倘该地方官。仍复因循怠玩。以图省事。即或查出。第以寻常薄惩了局。一经别案发觉。定将该地方官。严加惩处。　　

○是日、驻跸信义庄大营。　　

○戊辰。谕军机大臣等、今日朕发自徐州。有河南夏邑民人张钦、遮道奏称、上年夏邑、实在被灾。而地方官所办不实。有以多报少之弊等语。前据彭家屏陈奏、已令该抚查勘。加恩赈恤。而尚有以办理不实为言者。或刁民见朕屡次加恩。遂为无餍之请。此等刁风。断不可长。已有旨将张钦交鹤年、解交该抚照例办理。但恐该县料理。实未妥协。著图勒炳阿、再行详加查察。饬令实心办理。朕昨至徐州、见该处情形。灾黎实堪悯恻。夏邑毗连徐郡。若仍照例开徵。民力益为拮据。所有本年应徵新旧地丁钱粮。著酌量分别缓徵。现在加赈之地。固所当缓。即与灾地接近者。亦属食贫之区。应酌量缓徵。著该抚速行查奏办理。以纾民力。　　

○原任布政使彭家屏奏、请疏浚河南归德府属河道。得旨、此摺著钞寄白钟山、张师载、梦麟、高晋、就近前往详悉查勘。应如何办理之处。定议具奏。寻奏、河南商邱境内、名丰乐河。夏邑境内、名响河。永城境内、名巴沟河。其由虞城境汇入夏邑之支流。名毛家沟。实止坡河一道。且无来源。系宣洩洼地积潦。归入睢河。现在河形深通。惟永城迤东。梁家桥一带。河底砂礓。应加疏浚。已届伏汛。非挑河之时。且其下游。即二月内奉旨会勘上江之睢河。奏明秋后办理。应俟秋后一并施工。报闻。　　

○豁免直隶延庆、苏州、怀来、三州县卫。乾隆二十一年雹灾水灾额赋有差。　　

○是日、驻跸时家庄大营。　　

○己巳。谕军机大臣等、据车布登扎布等奏、遵旨豫备马匹牲只。已遣员赴库抡、恰克图等处。购买马四千匹。驼数百只。所有喀尔喀部落应行追缴马匹牲只。虽经檄催。尚未能如期送到等语。此奏办理含糊。上年因众喀尔喀等。误听青滚杂卜煽惑。将卡座台站所有马匹牲只。遽行带回各游牧。嗣经擒拏青滚杂卜。令将马匹牲只。如数缴还。免治其罪。已属朕格外加恩。此项马匹牲只。何得任其延挨。至今未缴。应即重治其罪。若系平日交与各部落牧养之项。或有倒毙。责令赔补。尚可稍缓其期。著车布登扎布等。详悉查明。奏闻请旨。　　

○署定边左副将军车布登扎布奏、臣等遵旨将伯什阿噶什游牧、劫夺侍卫佛保之为首贼人、交瑚尔起带兵擒剿。旋据蓝翎侍卫齐凌扎布等。获造言惑众之护卫孟克柴、巴岱。倡言达什达瓦人众。俱已剿灭。我等不如逃走。致厄鲁特、沙赖古勒等抢掠。伊等又欲驱喀勒占和硕之牧群。经巴岱之兄和锥、劝阻不从。有厄鲁特达启闻知。向绰尔济喇嘛、长史博和勒岱处首告。因报侍卫等擒获。解送军营。巴岱于途中病故。讯据孟克柴等。知台吉达布都噶尔、曾夺佐领色布腾牲只。色布腾因与孟克柴等纠抢。以致达布都噶尔属人困穷。劫夺侍卫佛保。巴岱业经病故。将其子女赏喀尔喀。孟克柴正法枭示。色布腾理应正法。但尚无倡逃情形。此次又同侍卫等擒贼。应解京。巴岱之兄和锥、曾力阻。厄鲁特达启、即行首告。俱送察哈尔安插。其伯什阿噶什幼女三人。现交喇嘛及长史等看守。量给口粮。所余五十一户、大小二百四十余口。分赏喀尔喀。至前奉旨赏伯什阿噶什、贝子乌巴什牲只。应请停。得旨、伯什阿噶什之幼女。及看守人等。俱著解送来京。　　

○是日、驻跸峄山大营。　　

○庚午。遣官祭孟庙。御书扁曰道阐尼山。　　

○谕、山东武定府属之海丰县。地处海滨。其东北乡之黎敬等五庄。尤为低洼易涝。以致积欠较多。朕心深为轸念。著将该县乾隆十一年、至二十年、积欠三千五百余两。加恩概予豁免。至该处地既瘠薄。若仍用旧则。恐输纳维艰。势必复多逋欠。著该抚遴委妥员。勘明洼下地亩。其粮税并照下则徵收。所有不敷粮额银两。按数开除。俾沿海贫民。得以尽力耕耘。以副朕加惠黎元至意。　　

○又谕、朕至邹县途次。有河南民人刘元德、告伊本县散赈不实。豫省之夏邑、商邱、永城、虞城、四县洼地。上年秋后间有积水。该抚以例不成灾未报。朕南巡启銮后。闻知其事。即降旨申饬。并令该抚等勘明给赈。及应行平粜酌借耔种各事宜。俱著妥协办理。此朕加惠穷黎。格外恩施。该百姓自应静候赈恤。听候地方官善为经理。即使县令各官。奉行未善。以致泽不下逮。该管上司。自当查明参奏。朕必从重究治。若百姓因奉有恩旨。借端妄控。是不知朕视民如伤之苦心。而转为伊等逞刁藉口之资。其何以承受恩泽耶。州县乃民之父母。以子民而讦其父母。朕岂听其一面之词。开挟制把持之恶习。譬如祖虽甚爱其孙。必不使其恃恩而抗其父。此等刁风。断不可长。刘元德已解交该抚、严审究拟具奏。著将此通行晓谕诸百姓。务各安分。守淳良旧风。毋为莠民所诱。凌嚣冒妄。自干罪戾。　　

○又谕、闻得绥远城将军富昌。年力衰败。且不练训兵丁。以致兵丁等、清语技艺。均属荒废。富昌不胜将军之任。著来京候旨。所遗绥远城将军员缺。著松阿哩补授。　　

○谕军机大臣等、昨夏邑民张钦、以地方官查灾不实。遮道陈奏。已交图勒炳阿查办。今日经过邹县。复有夏邑民刘元德、以该县散赈不实。前来陈诉。地方被灾有轻重。则加赈自有等差。其间酌筹散给。原非一例均施。漫无区别。如果州县官办理不善。致有向隅。亦当静听该管上司查参。何得引类越疆。连日渎诉。且两人并系夏邑民人。此必有刁徒从中主使。不可不严加惩究。现据供称、商同具词给与盘费。令其前来控告者。有生员段昌绪、武生刘东震二人。看来此外恐尚有人为之倡率。已有旨令侍卫成林。押带该犯、交图勒炳阿严审具奏。至该县果否办理未尽妥协。以致灾黎有未沾实惠之处。该抚亦当留心。从容查办。此时不必即行参奏。以长刁风。著将此一并传谕知之。　　

○又谕、据总管内务府衙门奏、本月初七日。定太妃薨逝。朕心深为悯悼。著派皇子等往奠。朕抵京后、尚拟亲往。太妃寿跻百龄。实为世所宰有。今兹薨逝。在履亲王固宜哀恸。然王已暮年。时方炎暑宜少节哀。毋过于伤毁。至该衙门奏太妃一切应备办之物。除王府所备外。如有不敷。著交该处备办等语。殊不明晰。太妃之事。自应动用官物。著照懿密太妃之例办理。留京王大臣等。照朕旨遵行。　　

○又谕、据唐喀禄等奏车布登多尔济系察哈尔前锋委署骁骑校噶尔保等七人擒获噶尔保等生擒首贼车布登多尔济甚属黾勉理宜加恩但究系何人首擒何人协助擒拏之处唐喀禄原奏内并未声明著寄信与唐喀禄令其查明此外更有效力人员亦一并申明署理将军车布登扎布等酌量赏赐。并寄信与车布登扎布等如唐喀禄此时已经起程前赴车凌等游牧。车布登扎布奉到此旨即遵照办理再今日哈达哈奏到擒拏普尔普奋勉出力人等。亦著车布登扎布等。查明一并赏赐　　

○是日、驻跸泮池行宫。　　

○辛未。上至阙里。释奠先师孔子。　　

○诣皇太后行幄问安　　

○谕曰、庄有恭办理朱＜日冉＞赎罪外结一案朕初披阅时。觉其显有情弊岂有入人死罪。不行奏闻。擅自饬司收赎。离任后始含糊具奏者乎。庄有恭又非不能办事之人。何背谬乖舛若此。是以降旨令尹继善查办。尹继善既经庄有恭告知。在存心公正者。即应据实参奏。请旨察议。否则正言阻止。庄有恭自不敢视为泛常。纵意手滑。致干重辟。及奉到朕旨。尹继善亦当备述前情。一面速为办理。乃迟回观望。希图模棱了事。经朕屡行饬催。并降旨将庄有恭革职拏问。始称原曾与闻。是庄有恭之情罪。尹继善实有以纵之。且酿成其事。始终皆由于尹继善。所议将尹继善交部严加议处、甚是。庄有恭简任巡抚。办理地方案件。自有宪典可遵。乃惟以重罚为事。自朱＜日冉＞一案而外。如张谷孙之联号。严凝裕之斗蟋蟀。不一而足其意以为行之既熟。将来自可操纵由已庄有恭自应按律治罪。然此案则实无赃私入己情弊。著从宽免死。发往军台效力。伊现有母丧。仍加恩准其回籍。料理事毕后。前往军台。不准捐赎。许松佶身为臬司。刑名是其专责。乃惟事迎合上司意见。毫无可否。赵酉承审之时。示意朱＜日冉＞。附会逢迎。其在苏州府任内。倚恃巡抚。声名甚属不堪。二人所拟杖流。不足蔽辜。俱著发往军台效力。许松佶年已垂老。如情愿捐赀赎罪。兵倍照例查办请旨。赵酉不准捐赎。朕办理诸臣情罪。一秉至公。轻重权衡。惟悉视其人自取。毫无成见于其间也。　　

○又谕、今日召大学士傅恒、随后书写谕旨。两次宣召。如松、巴达色、德保、一同随行与闻且经德保承应宣召。乃朕待之许久。伊等竟未曾宣召。及至询问。互相推诿。如未经听明。自应请旨。何得如此规避今于宣召一人之小事即如此推诿此风断不可长德保著革去蓝翎侍卫。巴达色著革去二等侍卫、作为三等侍卫。如松著交该衙门察议具奏。　　

○又谕、昨据内务府奏定太妃金棺于十三日奉移曹八里屯等语。王府奉安。为日过少。朕心深为不忍。太妃若居宫中。奉移吉安所等处。均系内廷。即照内廷主位之例。少停数日。未为不可。太妃居王府有年。自不妨多停数日。至所定初祭大祭日期。亦属太近。著寄谕留京王大臣等。奉移太妃金棺。改于二十日前后。另定日期具奏。其初祭大祭日期。亦著另行定拟。一并奏闻。　　

○又谕曰、许仕盛不胜总兵之任。著以原品休致。所遗山东衮州镇总兵员缺。著甘国宝署理。　　

○兵部等部议准、两广总督杨应琚疏称、广东高州镇龙门协左营沿边各汛。向未设有马缺。每遇边界要件。传递未能迅速。请在镇属有马各协营。酌拨二十匹。并称紧接安南之思勒汛。向无专员。请令分驻东兴街州判。巡缉东兴、思勒、一带逃盗私贩等。从之。　　

○是日、驻跸魏家庄大营。　　

○壬申。谕、看来王瑞不胜副都统之任。王瑞本系内务府人员。著交总管内务府大臣。令其或于员外郎郎中上行走。遇缺即补。所遗正红旗汉军副都统员缺。著三泰补授。　　

○谕军机大臣等、郭一裕参奏一案。著刘统勋面见定长时。再将所奉谕旨。令其阅看。即会同前往。不必先行寄知。恐有漏洩。至家人赵二。尤属要犯。当密为防范。勿令闻风远扬。如查明后。应行摘印质审。一面奏闻。一面将总督印务。交定长暂行署理。再降谕旨。　　

○又谕、纳木扎勒等奏、齐木齐格特贼人什第等。逃至呼伦贝尔游牧之西。墨尔根哈玛尔地方。尽行擒获。其应正法者。即已正法。余俱遣往黑龙江打牲处安插等语。办理俱甚妥协。著照所奏行。纳木扎勒、瑚图灵阿、多尔济、集福、伊柱、德尔森保、嘛呢、巴达喇、巴雅尔什第、德木楚克、格勒克巴木丕勒等。俱著交部议叙。其侍卫官员。及喀尔喀台吉内。有行走奋勉者。著纳木扎勒等。查明奏闻。交部议叙。兵丁酌量赏给钱粮。以示鼓励。　　

○调镶红旗满洲副都统伊住、为齐齐哈尔副都统。以右宗人辅国公如松、为镶红旗满洲副都统。　　

○是日、驻跸泰安府大营。　　

○癸酉。上诣皇太后行宫问安。　　

○谕曰、朕奉皇太后懿旨。灵岩山形胜颇佳。意欲多驻数日。且内廷妃嫔内。又有偶尔失调者。可在此暂行驻跸。皇帝先行进京。钦此。朕奏请侍奉皇太后。亦在此驻跸。而皇太后懿旨。国政紧要。且北郊大祀在迩。皇帝理宜先去。朕钦遵懿旨。著派简亲王奇通阿、暨达勒当阿、统率官兵。扈从皇太后营盘行走。朕于大祀及殿试期前抵京。即于明日启銮。按程行走。交各该处应行存留之官兵。及幔城帐殿等项。照例存留。　　

○吏部奏、大学士史贻直、仍否兼殿阁部衔。得旨、史贻直、著照原衔。仍为文渊阁大学士。兼吏部尚书。　　

○吏部议准、云贵总督恒文等疏称、鹤庆府属中甸州判。及维西通判。接壤丽江。请改中甸州判、为中甸抚夷同知。维西通判、为维西抚夷通判。均隶丽江。其关防均照改驻字样铸给。从之。　　

○旌表守正捐躯之狭西朝邑县民杨小子妻井氏。　　

○是日、驻跸灵岩寺行宫。　　

○甲戌。上诣皇太后行宫问安。　　

○谕、据唐喀禄奏、杜尔伯特汗车凌等。因向与哈萨克、厄鲁特等有仇。今闻伊等背叛。请移游牧于乌兰固木地方等语。车凌等自输诚以来。感激朕恩。约束属人。甚属安静。深堪嘉予。今因叛贼扎那噶尔布哈萨克锡喇等、肆行猖獗。恳将游牧内移。其内附之心益坚。唐喀禄即前往料理。亦甚妥协。著照所请。准其赴乌兰固木游牧。并赏给耔种。令其耕种。至伯什阿噶什之子博东齐等。虽与杜尔伯特同族。归并居住。或仰藉车凌等养赡。殊属未便。著将博东齐等。送至乌里雅苏台。交车布登扎布等。酌量移往通肯呼裕尔、或呼伦贝尔地方居住。再侍卫佛保、奉差赴杜尔伯特游牧。途遇沙克都尔曼济之弟桑济扰乱。奋力交战。甚属勇往。佛保已加恩补授头等侍卫。其三等侍卫乌林泰、著加恩补授二等侍卫。虚衔蓝翎伊灵阿、副护军校鄂多、俱著补授蓝翎侍卫。其受伤及阵亡兵丁。俱著查明赏恤。车凌、车凌乌巴什等。闻知桑济之信。即派贝子玛什巴图、带兵奋击。甚属可嘉。著颁赐车凌、车凌乌巴什、玛什巴图等。御用荷包。以示优眷。至杜尔伯特台吉布图库、班珠尔、乃新降之人。在卡内派出马匹。接应佛保。亦应奖赏。俟伊等移往呼伦贝尔时。赴乌里雅苏台军营。各加恩赏给缎疋。著传谕车布登扎布、遵照办理。　　

○又谕曰、皇子等具奏往奠定太妃摺内。奏字补修。皇子等并无事务。数日缮写一摺具奏。尚如此草率。实属不谨。怠玩之至。系何皇子所写。著明白具奏。谙达等所司何事。著寄信询问。　　

○定边将军成衮扎布等奏、臣等奉旨于进兵时。先行勘定地方。派兵屯种。并令厄鲁特等。无从退回复踞旧地。臣详看吐鲁番。直通伊犁。兼与各回城声息相通。应即于吐鲁番派兵屯种。现在额敏和卓、亦驻劄此处。尚有辟展、地势宽展。即将臣等所带绿旗兵屯田。交副将阎相师管辖。并令额敏和卓父子、严防地方。管束属人。与阎相师协同办理。报闻。　　

○是日、驻跸崮山大营。　　

○乙亥。谕、据内监试御史德宁奏、伊族弟举人富升额。今科中式。查系例应回避之人。未经开出实属错误。请旨交部察议等语。科场回避。载在条例。承办场务之员。自宜详悉检点。何得致有错误。若仅照德宁所请交部察议。不过拚一降罚处分。而举子得违例幸获。非祛弊之道。富升额著革去中式之名。听其下科另行会试。德宁仍著交部照例察议具奏。　　

○谕军机大臣等、据成衮扎布奏、前遣侍卫五十六、托伦泰、带同霍集占使人沙呢雅斯、至回城晓谕。因中途阻滞。仍回至鲁克察克地方。现令伊等随营行走。遇便再行遣往。先请行文布拉呢敦、霍集占、责令前来投顺等语。所办尚合机宜。第布拉呢敦、霍集占、俱极狡诈。而霍集占为尤甚。伊等不即前来投顺。明系别生异心。即应派兵擒拏。特因厄鲁特等尚未办竣。而伊等亦并无附和厄鲁特之事。倘行文深责。伊等畏罪生变。或反依附厄鲁特。转致更生事端。不若暂行停止。俟办理厄鲁特诸务完竣。仍令沙呢雅斯前往晓谕。布拉呢敦等、如亲身来归。亦即擒拏解京。否则即派兵前往剿灭。成衮扎布等务宜详慎筹办。　　

○是日驻跸魏家庄大营。　　

○丙子。谕军机大臣等据明德奏、安邑县盘获游僧光度。其籍贯年貌。与马朝柱案内、通缉之僧人恒一相似等语。此人既籍隶湖北之黄冈。而邪供则妄称为河南光州人。情词闪烁。颇有可疑。逆犯马朝柱踪迹。或即从此根究而得。亦未可定。可传谕明德、即钞录原供。连人解赴湖广。交与该督硕色、详细研究。并传马朝柱案内认识恒一之人。令其当堂识认如果属恒一正身。则马朝柱下落断无不知。务即逐一追究。以期必获。不得令中途逃脱责有攸归。若实系僧人光度。与马朝柱案内无干。亦不必勉强附会。其查出度牒。并非礼部所颁。著交图勒炳阿追出原板。一并销毁可也。明德原摺。著钞寄硕色、图勒炳阿　　

○又谕曰、刘统勋另有差遣。是以特令德尔敏前赴南河。帮同办理石堤事务。但德尔敏、非刘统勋之比。虽其办事认真而胸中不甚明晰。性情亦有偏执之处。只可用以督修工程原不令其自出主见一应堤工庙工。不过令其监修而已。尹继善原曾面奉指示。若因有钦差。诸事必待与之商酌而行。转于工程无益。此亦尹继善所宜体会者。可一并传谕白钟山知之。　　

○署定边左副将军车布登扎布奏、贼人哈萨克锡喇等、闻已逃向额尔齐斯地方。应于阿尔台山梁等处邀截。臣于副都统瑚尔起所领兵内、派三百名。并派出科布多驻劄兵五百名。令郡王品级车木楚克扎布、带领前往。参赞大臣唐喀禄、现在杜尔伯特游牧地方。无应办之事。应令唐喀禄前往统领。再额尔齐斯等处。杜尔伯特人等。熟悉情形。并令唐喀禄询问车凌等。酌派兵一二百名。一体带往。得旨、车布登扎布、筹办派兵。应援西路事宜。甚属妥协。此项兵丁。即派车木楚克扎布、会同唐喀禄统领驻劄。邀截贼众。但须直逼贼人逃窜处所。方足以资策应。如赴额尔齐斯。已遇贼人踪迹。即奋力剿捕。或更应深入。亦不得退缩中止。唐喀禄等、务宜奋勇办理。其官兵所带口粮。不妨多为豫备。著裹带口粮四个月前往。至唐喀禄所办杜尔伯特游牧事务。现在伊等甚属安静。原无所事。倘有应行呈报事件。即传谕车凌等、就近呈报驻劄科布多大臣等查办。并著车布登扎布、派出喀尔喀大员一人。赴杜尔伯特游牧管理事务。　　

○刑部议奏、郝胡氏呈控吞本欺孤一案。原任巡视西城给事中陈顾＜氵联＞、听从陆秩贿嘱。忽准忽销。应拟杖流。得旨、陈顾＜氵联＞职司风宪。遇贿嘱词讼。即应纠劾。而乃听从陆秩嘱托。于不应准理词讼。忽准忽销。今经审明。实系贪其酬谢之意。罪无可逭。不当以杖流完结。著革职。发往军台效力。陆秩关说公事。代许财物。尤为台垣之玷。使非身已物故。必当重治其罪。亦不得照例毋庸置议。著追削原官。以昭炯戒。　　

○调甘肃凉州将军保德、为绥远城将军。绥远城将军松阿哩、为凉州将军。调绥远城副都统保云、为江宁副都统。江宁副都统富昌、为绥远城副都统。　　

○是日、驻跸禹王庄大营。
  </div>
  <div class="pagination">
   <a href="清实录乾隆朝实录_page735.html">
    上一页
   </a>
   <span>
    ...
   </span>
   <a href="清实录乾隆朝实录_page731.html">
    731
   </a>
   <a href="清实录乾隆朝实录_page732.html">
    732
   </a>
   <a href="清实录乾隆朝实录_page733.html">
    733
   </a>
   <a href="清实录乾隆朝实录_page734.html">
    734
   </a>
   <a href="清实录乾隆朝实录_page735.html">
    735
   </a>
   <span class="current-page">
    736
   </span>
   <a href="清实录乾隆朝实录_page737.html">
    737
   </a>
   <a href="清实录乾隆朝实录_page738.html">
    738
   </a>
   <a href="清实录乾隆朝实录_page739.html">
    739
   </a>
   <a href="清实录乾隆朝实录_page740.html">
    740
   </a>
   <a href="清实录乾隆朝实录_page741.html">
    741
   </a>
   <span>
    ...
   </span>
   <a href="清实录乾隆朝实录_page737.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
