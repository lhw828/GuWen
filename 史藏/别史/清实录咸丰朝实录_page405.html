<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 405 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 405 页/共 502 页
  </h1>
  <div class="content">
   ○予云南昆阳剿匪被戕知县吴襄隆、外委陈起龙、祭葬世职。　　

○乙巳。谕军机大臣等、昨据恒福奏、与咪酋订于初六日在北塘会晤。当谕该督会晤后。仍回大沽。与僧格林沁商办。该酋见后情形。谅该大臣等、已奏报在途矣。本日桂良等奏、拟令薛焕、率领候选知县黄仲畬、即由河闲、直赴天津。并特拟照会。交赴天津。由僧格林沁等给与该夷。以安其心。并称夷性多疑。若令久候海口。势必不能。请饬恒福等、与各夷议明。凡系进京换约之人。准其先至天津城外居住。其余仍在拦江沙外静候。至绕泊北塘一节。万一该夷不肯由彼处前进。似宜斟酌妥办等语。桂良等所奏各情。自系未知该夷业经开仗。已非从前局面。薛焕、黄仲畬、计日当可到津。即令在僧格林沁军营。听候差委。其所拟照会。是否与现办情形相符。亦须斟酌再行投递。该夷初至海口。本令其由北塘赴天津城外暂住。静候桂良等。乃该夷不遵理谕。辄起衅端。此时桂良等奏、尚虑该夷不肯由北塘前进。请斟酌办理等语。意在令其仍由大沽赴津。未免过于迁就。不知现在夷情之凶悍。尤宜加意严防。岂可自毁藩篱。以快敌人之志。今咪酋既肯赴北塘。与恒福会晤。如察其情词。肯为＜口英＞酋转圜。或咪口□佛二国。肯先换和约。著即督饬文煜、乘机利导。即口□佛酋助恶。亦祇可佯为不知。便其先就范围。则＜口英＞酋势孤。当更易于办理。至进京一节。如＜口末＞夷不先提及。亦勿与先提。俟桂良等到后再说可也。将此由五百里谕知僧格林沁、恒福、并传谕文煜、知之。　　

○又谕、桂良等奏、接奉谕旨、先令薛焕、黄仲畬、赴津、并请饬恒福等妥办一摺。前据桂良等奏、夷酋业已赴津。原拟令其由北塘进口。来京换约。其大沽海口。经僧格林沁、安设铁戗木筏等件。断难因此彻防。已先由天津道投递照会。讵该夷狂悖不遵理谕。强欲闯进海口。撤我防具。驶入内河。五月二十五日。先行开炮。轰我炮台。僧格林沁督率弁兵回击。毁其船只。伤毙夷兵甚多。所有接仗情形。据僧格林沁奏称、已咨桂良等知悉。连日相持。未再接仗。夷船已退出拦江沙外。能否悔祸。尚难豫料。兹闻咪夷遣人至北塘投递照会。恒福、文煜、与订期初六日。在北塘会晤。现尚未据恒福等奏到。傥咪夷肯为转圜。自可相机办理。如该夷等不肯由北塘进口。断难自撤防具。准令由大沽进口。况既经接仗。情形又与前议不同。桂良等先令薛焕、黄仲畬、径赴天津。著诣僧格林沁军营。听候该大臣等相机调遣。桂良等仍迅速趱程进京。无论何人先到。即著递摺。豫备召对。面授机宜。将此由六百里谕知桂良、花沙纳、并传谕段承实、知之。　　

○军机大臣奏、请加赏琉球国贡使。得旨。此次初八初九二日。俱令进同乐园听戏。其赏件、即照嘉庆十六年十月初四初七日之例赏给。惟都通事初九日赏件。即照十六年十月初六日之例赏给。著缮清单。以清眉目。此二项赏件。由内发给。并著礼部知照军机处存案。其加赏正副使赏件。和诗赏件。加赏国王赏件。俟万寿后随时发下。　　

○闽浙总督王懿德奏、酌保摉捕洋匪出力员弁。得旨。每胜必保。殊非核实之道。彼江皖诸军。经年战阵。非克复城邑。或斩馘数千。方获邀登荐牍。此次著暂行存记。俟首夥全歼。地方一律肃清。方准酌保数人。　　

○以故乌什四品阿奇木伯克辅国公迈玛塔里普子爱玛特、袭爵。　　

○以克复福建连城县城。赏知府张启煊、游击禧禄、卫守备黄则先等、花翎。知县延栋等、蓝翎。余加衔升叙有差。予麻沙阵亡额外外委郑金纶、赏恤加等。　　

○丙午。上御同乐园。赐王以下、贝勒、贝子、公、文武大臣、蒙古王公、及外藩使臣等食。　　

○谕内阁、玉明等奏、久旱得雨、商民呈请演剧酬神一摺。奉天为陪都重地。道光年闲。曾奉谕旨。不容戏班聚集。致趋侈靡。兹据该将军等奏、商民等以酬神祝嘏。呈请演献。自应俯顺舆情。嗣后该省地方。遇有祈雨、谢秋、祝嘏等事。准该商民等演戏三五日。仍报明地方官。俾示限制。此外省城以内、大小文武官员、以及商民人等。仍恪遵前奉谕旨。概不准寻常演戏。以敦朴素而杜奢华。　　

○谕军机大臣等、恒福奏、接到咪夷照会、即欲进京、现拟暂为羁縻一摺。初六日。恒福未能与咪夷会晤。该夷照会。订于初九日。备船往接。到北塘后。即行进京换约。并有携带些少随员之语。咪夷既欲到京换约。即不必过为拦阻。致彼生疑。但须告以桂良等尚未到京。汝等或在北塘守候。或径欲进京。总须俟桂良等到后。方能互换和约。如该夷情愿少带从人。先行来京。该督即拣派道员一人、副参将一人伴送。妥为照料。护送来京。至口□佛夷虽随同＜口英＞夷闯进。仍可佯为不知。即著恒福等给伊照会。告以现闻该国船只。亦到拦江沙外。咪夷现在准其进京换约。惟此次＜口英＞夷。系无端寻衅。自违和好。并非中国失信。想口□佛国必不肯背约。是否与咪国同换和约。抑或俟＜口英＞国事定之后。与该国一同互换。如此照会。看伊如何回覆。并将俟桂良等到京方能办理之处。一并照会口□佛夷知悉。桂良等到京。总在本月二十日后。至咪夷停泊北塘。一切弹压稽查。仍须僧格林沁等、严密防范。毋稍大意。将此由六百里谕知僧格林沁、恒福、并传谕文煜、知之。　　

○琉球国使臣翁俊等二人、于同乐园瞻觐。　　

○丁未。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡宫。　　

○遣官祭显佑宫。东岳庙。城隍庙。上诣安佑宫行礼。　　

○御正大光明殿。王以下、贝勒、贝子、公、文武大臣官员、蒙古王公、及外藩使臣等、行庆贺礼。　　

○御同乐园。赐王以下、贝勒、贝子、公、文武大臣、蒙古王公、及外藩使臣等食。　　

○谕内阁、胜保奏、官军进攻盱眙、克复县治、大获胜仗一摺。五月二十八九等日。胜保派营总乌勒兴阿等。设伏高桥左侧。将贼阵冲为数段。逆众踉蹡败回。滨湖水师。亦开炮轰击。歼匪无算。该大复激励将士。挑选网船。配以枪炮。由老子山一路。泝流上驶。进攻湖面。以扼盱眙之背。一面派记名副都统富勒德恩布等、分路进剿。均定于初二日夜闲。齐偪盱眙。陆兵衔枚疾走。直抵东关。马队先登。步队继后。该逆仓皇溃窜。我军枪箭齐施。毙匪不计其数。水师亦鼓勇登岸。枪炮轰击。所有县中踞贼。悉数窜出登山。我军奋勇兜剿。立将盱眙县治克复。其涧溪一带。经麟瑞等接仗。亦获全捷。该大臣于数日之内。督兵克复盱眙。尚为妥速。所有在事出力文武员弁兵勇。准其择尤酌保。以昭激劝。　　

○谕军机大臣等、明谊等奏、请找发经费等语。甘肃省欠拨塔尔巴哈台经费。共应找拨银七万四千二百余两。该城茶税。抵拨欠饷。实属不敷。自应赶紧找发。以资接济。著乐斌于应找塔尔巴哈台六七八三年、并九年经费银、七万四千二百余两内。赶紧通融。先行借拨银二万两。以应急需。其余银两。并著陆续拨解。毋许迟误。将此由五百里谕令知之。　　

○戊申。谕内阁、现在俄罗斯国遣使来京。著派户部尚书管理理藩院事务肃顺、刑部尚书瑞常、定期与该使臣相见。　　

○以翰林院侍讲钟启峋、为浙江乡试正考官。编修汪承元、为副考官。都察院左副都御史钱宝青、为湖北乡试正考官。翰林院编修薛书堂、为副考官。　　

○庚戌。谕军机大臣等、恒福等奏、接晤咪酋情形、并拟缓订日期、令该首赴京一摺。咪酋华若翰、于初九日在北塘地方。与恒福等会晤。辞意尚为恭顺。此时既许其来京换约。或由北塘起旱赴天津。由水路进京。或由香河一带进京。俱令该夷自行酌定。断不可勒令由香河行走。以免生疑。惟不可多带从人。并须饬令各该地方。严密防范。启程在二十日以外。则到京之时。桂良等计亦可到。惟薛焕、及黄仲畬、前有旨、准其先赴天津。此时既由恒福派员、护送该夷进京。薛焕等即可毋庸先赴天津。著恒福即沿途行知薛焕等遵照。令其即行来京。毋庸投赴僧格林沁军营。至该酋所称、＜口英＞口□佛两酋。均往上海。原难凭信。惟咪酋和约内载有他国或有争端。该国应善为调处之语。傥伊愿为该两国调处。即可乘机转圜。著僧格林沁等、悉心筹度。相机办理。本日亦已谕知何桂清、令其探听＜口英＞口□佛两酋。如果在沪。先给照会。将口□佛酋开导矣。咪酋所恳转给俄夷书信。不必拂其所请。恒福等、著遇便寄京。即可转付俄夷。将此由六百里谕知僧格林沁、恒福、并传谕文煜、知之。　　

○又谕、前因夷船在天津受创后。停泊海外者无多。恐其驶赴上海、广东、重来报复。谕令何桂清、委员查探动静。或挽商人、及咪口□佛二夷之在沪者。从中劝阻息事。本日据恒福等奏、已于五月初九日。与咪酋华若翰、在北塘会晤。情词尚为恭顺。并肯不带多人。入京换约。惟据称＜口英＞口□佛两国公便。已于初六初七两日开船。均回上海。未知其言是真是伪。著何桂清派员密探。如果＜口英＞口□佛二酋。竟在上海。除＜口英＞酋开衅。自难先与讲话。其　　

○夷在沪。即著何桂清给与照会。告以天津之衅。开自＜口英＞夷。闻咪夷已赴北塘。订期换约。尔国既未犯顺。与咪国事同一律。何不在津守候桂良等到时。亦由北塘行走。少带从人。均照咪国办法。进京换约而归。如此开导。傥口□佛夷悔悟转圜。则＜口英＞夷之势自孤。可期渐就范围。其华夷各商。如能借资其力。从中开导。并著相机妥为办理。将此由六百里谕令知之。　　

○又谕、本日据翁同书奏、捻匪攻扑定远县城、调兵击退解围一摺。此次怀远捻匪万余。突扑定远。其势甚炽。因各路援军大至。贼从西南一带逃窜。城围始解。该抚现已驰往该县、劄定兵勇。查探贼踪扼截。并饬殷家涧、炉桥等处各军。加意严防。所筹尚为周妥。惟所称寿春镇、颍郡二处。皆系居中扼要。拟暂行扼劄该处。以联傅振邦军营。自系因与胜保军营隔绝起见。现在盱眙县治。已经克复。该抚谅可与胜保声息相通。如果贼势紧急。并可飞咨胜保、拨兵应援。仍著翁同书、督饬惠成、富明阿等马步队。竭力堵御。以固大局。断不可退往寿颍。以致捻氛又炽。将此由六百里谕令知之。　　

○吏部以大学士贾桢、应授为何殿阁请。得旨。著为体仁阁大学士。　　

○以内阁学士毕道远、署户部右侍郎。兼管钱法堂事务。詹事府詹事殷兆镛、署兵部左侍郎。　　

○以四川成绵龙茂道蒋徵蒲、为按察使。　　

○以安徽定远剿匪出力。赏知县周佩濂、花翎。以知州用。余加衔升叙有差。　　

○辛亥。谕内阁、步军统领衙门奏、贵州威甯镇千总杨启鹏、以伊胞兄杨启贤、在镇远府殉难。未蒙查恤。赴该衙门呈控。上年据蒋霨远奏、查明镇远府失守各员。护镇远镇候补副将杨启贤、查无下落。当经降旨、将该员革职。并严缉究办。兹据该员之弟杨启鹏呈称、当上年八月镇远失守时。经黄平州知州杜琢章禀报、伊兄杨启贤、与镇远府知府吴登甲、同时被害。镇远县知县张淮、被水淹毙。有逃出弁兵外要何炳南、黄锦章等、俱称杨启贤实系战殁。其总兵关防。系跟丁罗锦云、呈缴在石阡府知府韩超处。确有可质。并有把总张云高、将杨启贤战殁实情。进省禀报。巡抚藩司均未提讯等语。案关镇将大员、存亡荣辱。必应确切查明。殉难者即予褒恤。勿便含冤。偷生者缉获严惩。毋令漏网。著蒋霨远、按照该千总所控各情。迅速查明。据实具奏。毋许稍有回护。原告杨启鹏、该部照例解往备质。　　

○壬子。钦差大臣和春奏、官兵进攻江浦获胜。并留兵扬州。以防北窜。得旨。续有严谕催调援军。自必遵办。虽盱眙现在收复。北路仍系紧要。断不准稍分界限。又奏、盱眙被陷。严防天长贼匪旁窜。批。自行筹防。则惟恐不及。与人分兵。则千百必较。成见难化。独军营尤甚。　　

○广西道御史来仪奏、通仓米石、请速运京。得旨。著周祖培、成琦、查看情形。速运京仓。并著该尚书等、于拨运时。轮流亲往大通桥督办。以期核实。　　

○以内阁学士察杭阿、为理藩院石侍郎。　　

○以黑龙江齐齐哈尔参领巴扬阿、为镶红旗汉军副都统。礼部右侍郎文祥、署镶黄旗汉军副都统。　　

○改铸四川总督关防。从总督王庆云请也。　　

○癸丑。谕内阁、前因职员戴尧天等、在都察院呈控、直隶临城县知县戴泽远、以匪僧改名蒙捐、并倚势负债等情。当降旨、将戴泽远革职。交谭廷襄提省严审。兹据恒福奏称、已革临城县知县戴泽远、幼因多病。寄名为僧。病痊即行回家。讯无吸食鸦片烟、及包倡、窝赌、拐骗银钱各情。惟伊兄戴泽长、为伊报捐县丞时。并不自行呈明幼曾寄名为僧。究属冒滥。戴泽远业经革职。应得杖罪。著照例免其发落。职员戴尧天、民人戴大凝、因戴泽远欠债不还。牵砌控告。应得罪名。及断还私债。均著照所拟办理。惟戴泽远幼曾薙发。寄名为僧。病痊还俗。其报捐时滥行出结之同乡官。著该部查取职名。照例议处。　　

○谕军机大臣等、僧格林沁奏、＜口英＞口□佛船只、全数开行、并护送咪夷进京、办理情形一摺。＜口英＞口□佛两国夷船。自初十日陆续开行。至十二日全数驶去。该夷此去。或由上海。或赴广东。添募兵船。希图报复。均未可知。且恐该夷蓄谋诡谲。潜匿匿附近岛屿。待集兵船。乘我不备。于昏夜风雨之中。突然内犯。尤不可不严加防范。著僧格林沁、仍督饬将弁、加意防守。并设法哨探夷＜舟宗＞。毋稍大意。至咪酋到京城内。万难尤其坐轿。惟由北塘登岸旱路。不妨许其坐轿。至绕过天津。即由水路行走。到通后令其坐车、或坐骡轿进京。毋得许其坐轿。著恒福、文煜、先与该酋说明。以免临时狡执。咪夷所寄俄夷书信。该大臣恐其两相煽惑。所虑亦是。但此信将来总须交付俄夷。不如官为经手。转可杜其私相通信之弊。所有咪夷信件。著恒福即封咨军机处。交理藩院转付俄夷。较之令其自行投递。更觉妥协。恒福奏、天津海关税银、请展限开徵等语。现在海口商船。未能出入。税课无从徵收。自系实在情形。惟各关税银。向无展限之事。著于奏报期满时声明。交户部核议。以符定制。将此由六百里谕知僧格林沁、恒福、并传谕文煜、知之。　　

○又谕、前因＜口英＞夷挫折之后。其兵船在天津海外者无多。计必或赴上海。或召广东兵船。重来报复。当谕令何桂清、派员赴沪查探。密加防范。并令该处华商与夷商等劝阻。冀其弭兵息事。或先招致口□佛夷。散其党与。尚未据何桂清覆奏。谅已遵旨妥办矣。兹据僧格林沁奏称、咪酋与恒福会晤。声称＜口英＞口□佛两国公使。初六七日已回上海。瞭望拦江沙外。夷船自初十日起。陆续开行。至十二日已刻。全数不见形影。惟咪夷大小火轮船二只。停泊北塘。静候入京换约等语。此次＜口英＞夷背约恃强。先行开衅。经官兵击退之后。当亦自知理屈。或暂回本国。以图再举。或开泊别处。另生枝节。均未可定。现在上海通商。该夷囤寄货物不少。必自知顾惜。且有各商从中劝解。当不致在沪猖狭。惟苏松两府。为财赋重地。吴淞江口。直达苏州府。黄浦江口。直达松江府。此二处不可不严密设防。著何桂清密派妥员。随时侦探。相机办理。闻道光年闲。曾有曹□少旧粮船。载石沉水。扼截江面。及内地河面。以固苏松门户。夷船未曾内犯。谅可查照布置。以期有备无患。至镇江一城。滨临大江。无要隘可守。惟正在金山一带。尚有水军驻劄。著和春督饬水陆弁兵。严加防范。特不可先行开炮。致该夷有所藉口。傥该夷先行肇衅。自当慑以兵威。足资御侮。至现在抚夷大局。操纵不在天津而在上海。何桂清身任钦差。督办夷务。如探听＜口英＞口□佛二酋。果在上海。则羁縻笼络。务当设法办理。以弭兵衅而全抚局。是所望也。将此由六百里各谕令知之。　　

○又谕、前因夷船在天津开炮。当将接仗情形。谕劳崇光等知悉。兹据僧格林沁奏、＜口英＞口□佛各船。于月之十二日。已全数开行。惟咪夷船二只。尚泊北塘。静候入京换约。该酋既不认随同接仗。现已准其来京换约。傥以后＜口英＞夷果有悔心。或挽咪口□佛二夷说和。尚可宥其狂悖。第上月二十五日之战。该夷大受惩创。怀愤必深。恐将调集兵船。以图报复。或即修怨于粤。均未可知。前据劳贮光奏报、已于五月十七日卸事。克日启程。此时自己早到粤东。著将地方应办各事。妥为经理。如探有夷人回粤消息。即当严密防范。至省城一举一动。该夷无不知悉。总须不动声色。内为之备。方为妥协。并将到任后驻劄何郡。及现在该省民夷一切情形。即行奏报。以慰廑念。将此由六百里谕令知之。　　

○浙江巡抚胡兴仁奏、请将延解地丁之嘉兴令余祚馨等、暂行革留勒解。得旨。均照所拟。此摺并未声叙各县欠数。殊属非是。著补行具奏。又奏、留省差委之湖北粮道万启琛、现已服阕。衣就近起复。批。著照所请。就近起复。一俟经手事件完竣。即行给咨赴部。俟到部后照例铨选。不准再奏在外开选、得缺后方行赴部。以杜取朽。　　

○予安徽黄池阵亡县丞王炳修、从九品蔡承恩、都司何载赓、守备陶永法、千总王兴炽、把总葛加顺等二十六员、祭葬世职。　　

○抚恤琉球国遭风难夷如例。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百八十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。六月。甲寅。上幸万寿山。　　

○谕内阁、本年江苏省乡试。已降旨于十月内举行。借用浙江文闱办理。其安徽省乡试。前因何桂清等奏、咨商该省学政、以岁科两试久停。士子等未能一律应试。令俟平定地方较多。由该督抚奏请补行。兹据张芾奏、安徽绅士、吁请仍借浙闱举行乡试、并称浙江贡院号舍甚多。即江苏安徽两省同场合考。无虑不敷。士子皆有学册可查。不至窒碍。且该绅等皆愿筹捐津贴经费等语。江南文闱乡试。曾经两次停止。本年特开恩榜。原以嘉惠士林。江苏业已举行。若将安徽展缓。该省士子未免向隅。所有安徽乡试。著即定于十月内、同江苏一并借用浙江文闱办理。　　

○广州将军穆克德讷奏、乍浦副都统来存、应饬赴新任。得旨、著饬令来京陛见后、再行赴任。　　

○命浙江在籍盐运使金安清、帮筹本省军饷、仍兼办皖南捐饷事宜。　　

○予安徽建德阵亡外委汪联升、祭葬世职。如把总例。　　

○乙卯。谕军机大臣等、前因胜保兵力过单。叠次谕令和春拨兵会剿。昨复批谕和春、不准稍分界限。谅和春必遵照办理。本日胜保沥陈和春等、按兵不动。置若罔闻各情。详览所奏。竟似以皖贼猖獗。全行诿过于和春。亦属非是。胜保督办皖省军务。责有攸归。如能进规庐州踞匪。则浦口等处、亦必畏首畏尾。何至重劳兵力。江南之兵、或可多分。兼顾皖北。此次和春不肯迅拨援兵。业已叠降谕旨。责其心存畛域。而胜保好为大言。是己非人。亦失和衷之道。本日据翁同书奏、南北贼踪。环偪定远。饷道不通。情形万分危急。胜保现虽派穆腾阿等、带兵分路进捣。而贼势全窥定远。必须该大臣亲往督剿。方能得力。现在江南派来会剿之军。想已早到。著胜保将蒋坝一带、妥为布置。即驰赴定远、与翁同书协力剿办。俾可迅殄贼氛。不致孤军失陷。又据翁同书奏、贼攻来安甚紧。而清流关等处、亦有贼踪。著胜保迅速应援、以杜北窜。其攻扑来安贼匪。李世忠近在滁州。亦应责令助剿。岂可有投诚之名。而无立功之实。至翁同书片奏、请调兵拨饷等语。陕甘官兵现已无可调拨。本日谕令傅振邦、督兵驰赴定远会剿。合之胜保翁同书之兵。已属不少。其饷银一节。昨已谕瑛棨、拨银五六万两。由颍寿一带解往定远。现在盱眙已复。饷道已通。胜保亦当分拨饷银。接济定远。目前可不至缺乏。将此由六百里各谕令知之。
  </div>
  <div class="pagination">
   <a href="清实录咸丰朝实录_page404.html">
    上一页
   </a>
   <span>
    ...
   </span>
   <a href="清实录咸丰朝实录_page400.html">
    400
   </a>
   <a href="清实录咸丰朝实录_page401.html">
    401
   </a>
   <a href="清实录咸丰朝实录_page402.html">
    402
   </a>
   <a href="清实录咸丰朝实录_page403.html">
    403
   </a>
   <a href="清实录咸丰朝实录_page404.html">
    404
   </a>
   <span class="current-page">
    405
   </span>
   <a href="清实录咸丰朝实录_page406.html">
    406
   </a>
   <a href="清实录咸丰朝实录_page407.html">
    407
   </a>
   <a href="清实录咸丰朝实录_page408.html">
    408
   </a>
   <a href="清实录咸丰朝实录_page409.html">
    409
   </a>
   <a href="清实录咸丰朝实录_page410.html">
    410
   </a>
   <span>
    ...
   </span>
   <a href="清实录咸丰朝实录_page406.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
