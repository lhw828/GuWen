<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1765 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1765 页/共 1860 页</h1>
    <div class="content">○直隶总督梁肯堂疏报。乾隆五十六年分。大兴、宛平、房山、蓟州、香河、顺义、滦州、西宁、阜平、九州县。报垦地、一百八十亩有奇。　　

○乙卯。孝端文皇后忌辰。遣官祭昭陵。　　

○上诣黑龙潭祈雨。　　

○谕、正黄旗护军统领员缺。著都尔嘉补授。都尔嘉、俟明亮到任交代讫。再行来京。都尔嘉未来之前。仍著阿尔萨朗署理。其镶白旗护军统领员缺。著绵佐补授。　　

○丙辰。谕曰、穆和蔺奏、河北彰德、卫辉、怀庆、三府属地方。现在未得透雨。麦苗渐形黄萎。正当新旧开徵之际。民情不无拮据。请将安阳等二十一县。应徵新旧钱粮仓谷。恳恩缓徵等语。前因该省河北三府。自三月以来。未得透雨。时届立夏。恐麦收歉薄。应早为设法接济。业经先期降旨。谕令梁肯堂、刘秉恬、截留漕米三十万石。运交豫省。以备河北三府接济之需。兹据该抚奏到河北被旱情形。朕心深为轸念。著再加恩将彰德府属之安阳、汤阴、临漳、林县、武安、涉县、内黄、卫辉府属之汲县、新乡、辉县、获嘉、淇县、延津、滑县、浚县、封邱、考城、怀庆府属之修武、武陟、阳武、原武等二十一县。应徵新旧钱粮仓谷等项。一并缓至本年秋后徵收。以纾民力。该抚务须实力查察。毋任吏胥滋弊。以副朕轸恤民隐至意。　　

○又谕、京师自入春以来。雨泽稀少。未能透足。本年虽有闰月。而现在已逾立夏。正当麦苗长发之时民间望泽甚殷。朕心深为廑切。著该部照例敬谨设坛虔诚祈祷。以期渥沛甘霖。　　

○又谕、京师自本年二月以来。虽经节次得雨。总未沾足。现届麦苗长发之际。望泽甚殷。因思清理庶狱。或可感召甘霖。著刑部堂官查明徒罪。以下各案、情罪较轻者。分别减等发落。其因事牵涉。拘系候质者。亦速行讯明省释。至寻常案件。并著即行完结。毋得稽滞。该部即遵谕行。　　

○又谕曰、穆和蔺奏、河北镇总兵王普染患目疾。难以就痊等语。王普目疾复发。至于瞳光昏闇。且已精力衰颓。著以原品休致。其河北镇总兵员缺。著张文奇补授。　　

○谕军机大臣曰、穆和蔺奏、连日祈祷雨泽。河北彰德、怀庆、卫辉、三府。终未得有透雨。麦收已属无望。民情不无拮据。请将三府属应徵钱粮缓徵等语。业经明降谕旨。将安阳等二十一县。应徵新旧钱粮。一并缓至秋后徵收。以纾民力矣。朕前因该省北三府雨泽愆期。若俟地方官具报到日。再降谕旨。恐民力不无拮据。业经先事筹画。截运漕米三十万石。交穆和蔺、酌量存贮备用。并有旨饬令派委道府大员。迎赴前途。督运回豫。筹办接济矣。今始据该抚将三府属被旱情形。及应缓徵之处。奏请加恩。所奏已失之迟缓。所有截存漕米。如何分别户口多寡。灾分轻重酌量接济。及此次缓徵各事宜。该抚务须督率属员。实力经理。毋任地方官吏、从中滋弊。俾小民均沾实惠。以副朕轸念灾黎至意。方为妥善。若再办理不善。小民勿受实惠。其过当为谁。将此谕令知之。　　

○又谕曰、穆和蔺奏河北镇总兵王普、染患目疾。请解任调理一摺所奏殊迟。已有旨将王普休致。另行简放矣。王普前于高云从案内获谴。复行加恩录用。为朕所素知之人。该镇目疾复发。至于考较官兵枪箭。俱不能审视。以致啧有人言。且其精力衰颓。亦未必复能痊愈。总兵为专阃大员。河北地尤冲要。穆和蔺自应随时查察早行奏闻。何得直至此时。始行奏请解任。岂不虑其贻误营务耶。所办实属迟缓。穆和蔺、著传旨申饬。　　

○又谕、廓尔喀系边外极边。地势险远。贼匪又于要隘处所。添设碉卡。抵死守御。若有万难冞入之势。而福康安等统领官兵。声罪致讨。藏内僧俗番众人等。群系观瞻。事在有进无退。福康安等、既不肯事半中止。而限于地险。又难克期集事。或致彼此相持。老师糜饷。亦属非策。今反覆筹画。若福康安等于官兵齐集后。探访贼匪情形。道路险易。事在可办。自必直前进剿。扫穴擒渠。将其土地给还各部落。永免卫藏驻兵防守。岂不甚善福康安、素性勇往。自不肯因有此旨。稍存迁就。功亏一篑。倘审度事势。实难直抵贼巢。或将济咙宗喀一带。拒守贼匪。尽行剿杀。大振军威。或前抵贼境。与贼打几次胜仗后。贼匪心怀慑伏。望风胆落。差人前至军营投递禀帖。悔罪乞哀。福康安等、或可将计就计。令其坚明约束。俯允所请。准其投诚。振旅班师。亦完事之一法。然必先慑以声威。将贼匪大加歼戮。使之十分畏惧。势力穷蹙。悔罪投诚。始可受降纳款。庶贼匪有所创惩。不敢复行滋事。至前次令西藏许给银两一节。断不可行必须明白宣示。令其俯首听从。以后无可藉口。又向藏地勒索。方可永断葛藤。若贼匪于此事稍涉含糊。仍当严词驳斥。不准受降。断无调集如许多兵。远临贼境。而仍如前此将就完结之理。必令贼匪畏威服罪。不敢再提银两。永远不犯藏界。始为完善。再贼匪素性狡猾。今不得已出此下策。而善后之道不可不豫为之图。将来彻兵后、聂拉木济咙等处。必须酌量留驻官兵。以资防守。庶几缓急有备。福康安等、于办理善后事宜时。务须悉心筹画。妥为布置。但究以冞入贼巢。永靖边疆。则聂拉木等处。不致劳我官兵远戌。而卫藏永获奠安。乃为朕之至愿。亦福康安等之所大幸。若实有万难进取之势。必不得已。不得不豫作退步以完此局。想福康安等久历戎行。素娴军旅。亦断不肯坐失事机。朕思虑所及。诚恐事在两难。临期降旨谕令遵办。未免缓不济急。关系匪轻。是以豫为指示。使福康安等得有把握。至临机应变。当进当退。总在福康安等酌量事机。计出万全也。　　

○调镶黄旗满洲副都统观音保为密云副都统。　　

○丁巳。谕曰、梁肯堂奏、顺德、广平、大名、三府属。并顺德毗连之赵州、及所属各州县。本年入春以后。雨泽缺少。二麦难冀有收。民力不无拮据。请将邢台等一十九州县。元城等一十三州县。本年节年应徵新旧钱粮仓谷。分别缓徵等语。前因该省顺德。广平。大名。三府属自三月以来。并未得有雨泽。麦收不无歉薄。业经先期降旨。谕令梁肯堂、刘秉恬、于南粮漕船内。截留漕米三十万石。以备该三府接济之需。兹据该督奏到被旱情形。朕心深为轸念。著再加恩将顺德府属之邢台、沙河、南和平乡、广宗、钜鹿、唐山、内邱、任县、广平府属之永年、邯郸、成安、肥乡、曲周、广平、鸡泽、威县清河、磁州等一十九州县。本年应徵仓谷。同节年未完钱粮仓谷。及大名府属之元城、大名、南乐、清丰、开州、东明、长垣、赵州、并所属之柏乡、隆平、高邑、临城、宁晋、一十三州县。本年节年应徵新旧仓谷钱粮等项。一并缓至本年秋后徵收。以纾民力。该督务须实力查察毋任吏胥滋弊。以副朕轸恤民隐至意。该部即遵谕行。　　

○又谕、此次进剿廓尔喀贼匪。克期深入。道途遥远。粮运供支。最关紧要。自当格外加恩以示体恤。怕有此次采买稞麦十万五千七百余石。著照福康安等所请。准于采买价值外。分别给与炒磨工价。其前藏至胁噶尔程站。虽上届经成德奏明。兵行定为二十二站。但粮饷转输。驮载背负。究与兵行不同。此次亦著照福康安等所请。将前藏至后藏。定为二十三站半。后藏至胁噶尔。定为二十站。事竣后、俱准其作正开销。以裕兵食而利军行。福康安等、仍须督饬各该员弁。计粮给价。按站趱程。以期迅速蒇功。副朕轸念戎行至意。　　

○谕军机大臣曰、刘秉恬等奏、连日将庐州头帮漕米。开斛起兑。并将东豫二省回空军船。上紧催趱南下。前至临清。以为拨给顺德等属南粮运入卫河之用等语。现又据穆和蔺奏称、接奉谕旨后。即饬委粮道刘文徽、带同通判知县、及佐杂各员。分赴天津临清。听候截拨领米一摺。计此时河南委员等。谅已陆续到齐。著刘秉恬等。即将运拨粮石。照数分拨装载。饬令督运之粮道。及领运之正协各员。妥为照料。沿途严密稽查。务期迅速运到。以资河北三府接济之需。所有穆和蔺摺。即著钞寄刘秉恬等阅看。至直隶顺德府等属。目下曾否得有透雨。未据梁肯堂奏到。朕心深为廑念。并著梁肯堂即行查明具奏。　　

○又谕曰、朕阅本日奏到藏地图样。自以济咙为进兵正路。将来大举冞入。竟可由此一路并力会攻。军势更为壮盛。似无须分作两路。且福康安亦必须海兰察一同领兵。更为得力。若令海兰察另领一路。则福康安处未免声势较单。或遇紧要之时。海兰察未能策应。转属于事无益。即令惠龄同海兰察作为一路。惠龄资分较浅。于紧要机宜。亦难参与。朕再四思维。莫若福康安、海兰察、惠龄、同在一路。统领大兵。竟由济咙直前进剿。自当势成破竹。成德人虽粗疏。但伊曾任将军提督。经历戎行。且聂拉木地方。究系成德克复。福康安于济咙剿除贼匪后。统兵冞入。其聂拉木济咙一带。或虑贼匪抄截。不可不豫为堵御。应即令成德、台斐英阿、在彼处一带率兵分驻。往来策应。以壮声援。更为万妥。至所奏酌议粮运事宜。其糌粑一项。炒磨工价不敷。恳照鄂辉原奏、按数支给。及增定布达拉至胁噶尔程站各款。祇系细事。此时惟当督率官兵。奋力进剿。迅速蒇功。即军行经费。向有定则。格于成例。或难准行。朕亦必特降谕旨。俯从所请。岂有令进兵而不与兵不与粮之理。福康安等、总以剿捕贼匪。力图进取为要务。不必存惜费之见也。　　

○又谕曰、巴忠等私许贼匪银两之事。阿旺簇勒提木到藏。即行闻知。用言阻止。俘习浑、雅满泰、身为驻藏大臣。岂有不知之理。况既经阿旺簇勒提木。向伊告知原委。何以尚隐匿不奏。其情节甚属可恶。俘习浑、雅满泰、现于前藏永远枷号示众。计此旨到时。和琳已驰抵前藏。著传谕和琳、即亲提伊二人。再各重责四十板。以示惩儆。至和琳到藏后。当留心查察。毋许看守人等。有代俘习浑、雅满泰、私行开枷情事。倘和琳瞻顾情面。稍涉宽纵。别经发觉。恐不能当其咎也。慎之。　　

○调镶黄旗汉军副都统多永武、为镶黄旗满洲副都统。　　

○戊午。谕、据冯光熊覆奏、查审遣犯李相汤在监自戕身死一案。覆审刑书禁卒人等。供称委系该犯畏罪自戕。典史邵澜、并无恐吓凌虐情事。但疎于防范。实属不职。仍请将榆社县典史邵澜革职。知县孟毓＜氵累＞交部议处等语。此案前因该抚原奏内称、李相汤、向因与民妇周郝氏调戏。经郝氏报约投县。李相汤复声言郝氏本系娼妇。并指典史邵澜、曾与饮酒。旋据审明。实系李相汤乘醉调戏。捏词牵扯。将该犯问拟发遣。李相汤于典史查验箕斗之后。自戕身死等语。以所奏情节未为确实。或系典史邵澜、因该犯诬指狎妓之嫌。恐吓凌辱。致该犯抱忿自戕。亦未可定。因令冯光熊另行确审具奏。今既据该抚审明。该犯委系畏罪自戕。该典史实无挟嫌恐吓凌虐情事。则该典史尚无不是。乃仍请将典史革职、知县交部议处。所办未免过当。除将原摺交部外。其该抚所奏典史邵澜革职、知县孟毓＜氵累＞、请交部议之处。俱著加恩宽免。　　

○又谕、刑部题覆、安徽省奸犯王林远、扎伤奸妇夫兄郑瑶典身死。将王林远依罪人拒捕杀所捕人者律。拟斩监候。直隶省贼犯黄昆等、殴伤事主杨文德身死。将黄昆依窃盗临时拒捕为首杀人例。拟斩立决。二本已照签下矣。又题覆山东省民犯刘书、图脱拒捕、砸伤捕役乔振绪身死。将刘书依犯罪逃走拒捕杀所捕人律。仅拟斩候。未为允协。黄昆系属贼犯。临时拒捕。杀伤事主。自应照例斩决。至王林远、与郑瑶典、俱系平民。其捉奸被扎身死。将王林远问拟斩候。已足蔽辜。若刘书系殴伤堂嫂、拘押候质之犯。乃敢硬自跑走。及经县役堵拏。辄用石向砸。致伤身死。以犯人而拒杀在官人役。一死二伤。岂王林远之拒杀郑瑶典可比。乃仅拟斩候。使之监禁稽诛。从前定例。本未平允。刑部援引定拟。亦未加细酌。以致失当。嗣后除拒杀所捕系属平民者。仍照旧例办理外。其有在官兵役。自应奉票差拘。以及签派看守押解人犯。如无恐吓凌辱索贿情事。犯人敢于图脱殴打致毙者。概不当复拟斩候。其应如何酌行改定之处。著该部悉心妥议具奏。　　

○又谕、据郭世勋奏、新会营把总谈时泰等。拏获拒捕伤兵盗犯殴阳愈盛等。恭请王命正法枭示一摺。已批交该部矣。谈时泰、巡查河面。遇见盗船。即协同县役、拏获盗犯多人。尚属认真巡缉。谈时泰、著送部引见。其因贼夥拒捕。以致船覆毙命之管队梁韬等七名。俱著交部照例议恤。　　

○谕军机大臣曰、冯光熊奏、雨水粮价情形摺内称、太原等属禀报。三月二十四、五、及四月初二等日。得雨一二三寸等语。太原等属、得雨三寸地方。于麦田尚属有裨。若得雨仅止一二寸者。不过稍滋土脉。麦苗岂能藉之长发。虽山西地方。非若直隶南三府、豫省北三府、连年歉收。闾阎毫无盖藏者可比。但得雨仅一二寸之处。又何足以资沾润。现在正值麦苗长发。大田播种之时。农民待泽孔殷。所有得雨一二寸地方。曾否续沛甘膏。于麦苗大田、有无妨碍。倘因雨泽未能透足。或致歉收。民力稍形拮据。著冯光熊、即速查明具奏。以慰廑注。不得稍存讳饰之见。将此谕令知之。　　

○己未。谕曰、郭世勋奏、审办吴川县知县沈峻、偏断庇纵。延缓朦详。知府徐学侨、任听纵役顶替。审明定拟一摺。已交该部议奏矣。此案参革知县沈峻、将现获私贩。并不严行根究。辄行释放。实属任意轻纵。该署督将沈峻问拟发遣新疆。实为罪所应得。至知府徐学侨、于沈峻解犯迟误。并不实力催提。且于该县释放私犯、及家人需索陋规。勒买埠屋。衙役私行顶替等弊。均毫无觉察。仅拟革职。不足示惩。徐学侨、著发往军台效力赎罪。以昭儆戒。　　

○庚申。谕军机大臣等、据温州镇总兵谢斌、奏请陛见一摺。已准令来京矣。温州地处海洋。一切巡查会哨。及缉拏洋盗各事宜。关系紧要。著伍拉纳即遴选妥员。奏明委署。谢斌俟交代后。再行起程来京陛见。将此传谕伍拉纳、并谕谢斌知之。　　

○又谕。据吉庆奏、山东省城三月二十五日得雨之后。四月十七日又得雨二寸。滕县、邹县、城武等处。亦于十五日均得雨二寸。惟附近直隶大名之馆陶、冠县、邱县、曹州府属之濮州、范县、并德州。间有雨水未能透足之处等语。本日据苏宁阿奏、直隶景州安陵。于本月十七日得雨三寸。景州与德州。境壤毗连。今景州安陵、既得雨三寸。其德州曾否同时得沛甘膏。并现在附近大名之馆陶等县。及曹州、德州、一带。曾否续得雨泽。一律深透。大田有无妨碍之处。著该抚即行查明迅速具奏。以慰廑注。　　

○又谕、本日据苏宁阿奏、直隶景州安陵、于四月十七日得雨三寸等语。直省雨泽愆期。现在盼望甚殷。景州安陵、既经得雨。该州县自必随时禀报。何以未据梁肯堂具奏。昨据正定镇总兵德克精额奏、正定地方。于四月十七日得雨三寸有余。本日又据吉庆奏、山东省附近大名之馆陶、冠县等处。得雨未能深透。看来直隶河间、天津、及保定以北。均觉缺雨。日内曾否得有＜雨澍＞泽之处。梁肯堂、现驻天津。著即迅速具奏。以慰廑注。　　

○户部议准、署两广总督郭世勋奏称、内地大黄。为西洋各国治病要药。前因不准俄罗斯通市。每年每国贩买不许过五百斤。现在已准俄罗斯通市。该处洋商呈请照前买运。不必限以五百斤之数。其海龙黑狐皮张。并准进口售卖。从之。　　

○辛酉。上御勤政殿听政。　　

○谕曰、穆和蔺奏报二麦约收分数一摺。据称、河南省彰德、卫辉、怀庆、三府所属之二十一县。雨泽愆期。麦收歉薄。其余八十七厅州县。通计合算收成。约计七分有余等语。所奏词语牵混。未免涉于讳饰。二麦约收分数。系合通省计算。今河南省虽止彰德、卫辉、怀庆、三府缺雨歉收。其余各属收成。仍有七分有余。但该抚叙摺时。自应于合算之处。将缺雨之河北三府属歉收情形。分晰声明。始为核实。今率以通计合算。笼统声叙。竟似河南通省收成均属七分有余。殊为牵混。天下之大。雨水原不能一律调匀。间因短缺雨泽。二麦歉收。亦属事所难免。况豫省河北三府缺雨。朕于未报歉收之前。早经先事绸缪。降旨截留漕米三十万石。运往该处。以资接济。该抚又何必讳言。为此含混之语。设各督抚踵而行之。习为讳饰。岂朕轸念灾区。勤恤民隐之意耶。将此通谕知之。　　

○又谕曰、御史曹锡龄奏、京畿自春入夏以来。得雨未能沾足。请将法司问拟立决之案。除情罪重大者。照例办理外。其余命盗案内。按律问拟即应处决之犯。可否暂停题奏一摺。所见甚浅雨泽愆期。关系民瘼。朕宵旰焦劳。刻加循省如果朕躬或有阙失。或内外大臣中。有党援贪黩。及壅蔽下情之事。以致上干天和。恒旸示儆。该御史原应具疏入告。朕必褒其谠直。现在纪纲振饬。并无前项情事。该御史徒敷衍虚词。以冀朕嘉其进言。或邀恩赏。甚无谓也。本年缺雨之处。惟直隶迤南顺德、广平、大名、三府。并保定以北州县。望泽维殷。并非各直省在在缺雨。况经朕已降恩旨。令刑部清理庶狱。查明徒罪以下、减等发落。并将拘系候讯者。讯明省释。寻常案件。速即完结。以冀感召庥和。甘霖速沛。不过如此而已。今该御史因有此旨。乃奏请将各省命盗案件。律应问拟立决者。一概暂停题奏。试思各直省与京畿何涉。且边远省分。即问拟立决之犯。经法司题奏后。知照各该省。亦须迟至数月方行处决。焉有因京师及畿辅数处。偶缺雨泽。即将各直省命盗案件。应拟立决之犯。概行停办。以致悬案不结。日久积压。更复成何政体。该御史所奏、甚属迂谬。原摺掷还。并著传旨申饬。　　

○以大理寺卿赵佑、为左副都御史。　　

○壬戌。上诣觉生寺祈雨。　　

○诣大高殿行礼。　　

○还宫。　　

○豁免河南省历年民欠耔种牛具口粮银、四十九万九千九百五十两有奇。谷、四万一百六十石有奇。　　

○癸亥。上御太和殿视朝。文武升转各官谢恩。　　

○幸圆明园。　　

○甲子。谕曰、书麟等参奏、纵匪匿报之萧县知县黄大有一摺。黄大有、于地方被抢案件。经事主具报后。既不上紧缉拏。迨至邻县获犯移解。又不照例收禁。即时审办。以致案犯脱逃。复敢讳匿不报。殊出情理之外。仅予革职。不足蔽辜。黄大有、著革职拏问。交该督抚等。提同案内人犯。一并严审定拟具奏。仍即督饬所属。将逸犯上紧缉拏。务期弋获。毋任远扬漏网。　　

○谕军机大臣曰、书麟参奏纵匪匿报之萧县知县黄大有一摺。已另降谕旨。将黄大有革职拏问矣。萧县地方。虽同系该督抚所属。但距江宁甚近。自系书麟平日不能约束所属。以致该县有此等玩误讳匿之事。即此案与长麟会衔具奏。亦系书麟主政。知会长麟。一同列名。其废弛地方。实系书麟一人之咎。又书麟另摺覆奏。裁汰站船一摺。可谓不知耻。书麟在两江总督任内已久。既以此项站船虚设无用。何以从前并未且奏。直至长麟到任后查出。始行会衔奏请裁汰。即此两事而论。可见书麟于地方事件。一味因循。毫无整顿。不过谨慎自守廉洁耳。殊负朕弃瑕录用之意。书麟著传旨申饬。嗣后倘再不知悛改。则竟甘于自弃。朕亦无可再谕矣。慎之。将此传谕书麟、并谕长麟知之。　　

○又谕、穆和蔺奏、河北安阳等二十一县。至今未获大沛甘霖。现值青黄不接之时。麦收失望。秋禾杂粮。亦尚未能播种齐全。恳概行借给一月口粮。其平粜谷价。照歉岁减价之例。每石较市价酌减银一钱。俾资买食等语。自应如此。已批交该部速行矣。前因豫省河北三属。暨直隶顺德、广平、大名、三府。雨泽缺少。早经降旨。令于南粮漕船内各截留三十万石。以备接济之需。今河北三府。业经穆和蔺酌筹借粜。而直隶顺德等处。亦迄今未据奏报续得透雨。虽已请将三府新旧钱粮。概予缓徵。但究恐民食不无拮据。朕心深为廑念。著传谕梁肯堂、即将缺雨各属。现在曾否得有雨泽。应否照豫省借给口粮。及减价平粜之处。迅速查明。据实具奏。　　

○乙丑。谕曰、书麟等奏、江西九江前帮漕船渡黄时。陡遇暴风。折断舵杆。均各抢救无虞。惟徐子信等四船。冲入河心。船身漂淌。所装漕米。尽行沉失。淹毙水手等六名。又朱伏一等二船。水涌入舱。登时侧溺。沉湿米石。现俱抢获等语。江西九江前帮漕船。在黄河陡遇风暴。人力难施。以致漂失米石。淹毙人口。殊为可悯。所有旗丁徐子信、傅胜乐、徐仝商、陈玉、军船四只。漂没米石蓆竹。著加恩全行豁免。船只给料成造。其淹毙水手人等。照例优恤。即得生者亦属可悯。均著酌加赏赉。至旗丁朱伏一、刘合、二船所捞湿米。著准其将食米易换。同抢获乾米。分洒通帮。赴通交纳。以示体恤。　　

○减徵江苏江宁县。乾隆五十六年分。低洼田亩额银、五十二两有奇。米、一百八十石有奇。　　

○丙寅。谕、本年举行乡试。所有应行开列试差之进士出身人员。著于四月三十日在正大光明殿考试。仍著吏部照例。按各衙门次序于闰四月初二初三日。带领引见。　　

○又谕曰、孙士毅奏、宁远府知府符兆熊、阜和协副将赵秉彝、办理军务。不辞劳瘁。实为得力之员。又原任安徽巢县教谕周蔼联、自上年带至打箭炉。帮办幕务。昼夜经理。毫无贻误。实属能事等语。符兆熊、赵秉彝、俱著赏戴花翎。以示鼓励。仍于应升处记名用。周蔼联、著赏给内阁中书。俟军务告竣。再行送部引见。　　

○又谕曰、福康安奏、达赖喇嘛、感激朕恩。将现在进兵应需口粮马匹火药等项。竭力捐办。且索伦屯练各兵丁到藏。俱分别赠给银两等件。朕甚为欣慰。著加恩赏达赖喇嘛、哈达一条。珍珠串一挂。以示优奖。达赖喇嘛、嗣后于进剿廓尔喀事宜。益当实心报效。以期迅速成功。　　

○谕军机大臣曰、穆腾额奏、天津地方。二十五日辰刻起。＜雨澍＞雨稠沛。至亥刻止。入土共有五寸等语。览奏欣慰。昨据梁肯堂奏、兑收漕米事竣。二十五日起程回省。由天津以至静海。刨土验看。入土已及四寸等语。看来保定一带地方。或不致大旱。惟近京则实旱矣。至该督所过暨附近地方。是否一律沾被。未据续奏。朕心深为廑念。连日京畿云气甚浓。似酿雨之势。旋为风吹散。不过微点飘洒。竟未得成分寸。实切焦烦。看来天津及保定以南正定一带。已得雨泽。其迤北地方。均觉缺雨。著传谕梁肯堂、即将各该处曾否得有＜雨澍＞泽之处。迅速查明具奏。再本年遇闰。节候较早。通省麦收分数。此时尚未报齐。但州县自已先将情形陆续禀报。并著梁肯堂、将直隶通省麦收牵算。是否约有六七分之处。先行奏闻。以慰廑注。寻奏、查得直隶麦收。永平、正定、承德、三府。及遵化州所属。约七分有余。天津府。约七分。保定、河间、宣化、三府。及易州、深州、定州所属。约六分有余。冀州所属。约六分。顺天府约五分有余。大名府属。约五分。顺德府、及赵州所属。约四分有余。广平府。约四分。通计十一府六州。共约收六分有余。得旨、览奏俱悉。　　

○又谕曰、福康安等奏称、济咙等处新添贼匪。如未能立时攻破。即于山巅重叠之处。潜兵越险。绕至贼后。截其归路。一面统兵径取阳布贼巢一节。虽属暗度出奇之策。如能断其粮道。是亦一计。但福康安等统领劲旅。声罪致讨。系堂堂正正之师。济咙一路。既为进兵正道。自应先将该处屯聚贼匪。歼灭无遗。廓清边界。然后力图进取。使我兵鼓勇直前。无后顾之虑。方为正办。若不将济咙等处逗留之贼。攻剿净尽。由此路乘胜直前。别寻间道。悬军冞入。该处山路丛杂。安保济咙等处贼匪。不心生窥伺。扰我后路。即贼匪无能。计不出此。而我兵深入之时。尚有济咙等处贼人横亘其中。军心自不免稍有回顾。万一首尾不能兼应。所关非细。况自宗喀至济咙一带。现有察木地方。形势扼要。贼匪尚于该处设卡据守。其自济咙以至阳布。必更有险要之处。贼匪闻大兵进发。岂不处处安卡设寨。以为负嵎抗拒之计。我兵焉能径行越过。且济咙等处。系后藏边界地方。此时尚未及收复。又安必其直捣巢穴。一举集事耶。福康安、海兰察等。久历戎行。素娴韬略。何未见及此。即云济咙等处有新添贼匪。并力固守。恐未能立时攻破。然福康安统率如许劲兵。攻此一隅株守之贼。谅不致有稽时日。倘或稍有耽延。亦不过略迟数日。而边界贼匪。悉数歼除。俾我兵无后顾之虑。自必倍加奋勇。攻坚破垒。为得尺则尺之计。若连得几次胜仗。夺取一二处碉卡。使贼匪望风胆落。即有险要拒守之处。亦必纷纷瓦解。虽蒇事稍迟。而成功较为稳妥。此实动出万全良策。福康安等、现在熟筹进剿。必有可恃。然后可进。不得存行险侥幸之见也。至贼匪接奉两次檄谕。何总无一信。若非严密设备。为负嵎固守之计。即系自恃险远。并不畏惧官兵。故不差人禀覆。使我兵无从察其虚实。不敢轻进。贼匪狡狯伎俩。大约不出乎此。福康安等、益当坚持定见。加意慎重。断不可稍涉冒险。又十二辈班禅额尔德尼、失去金册。现已饬照办一分。遇便赏给扎什伦布尊藏。著福康安、先告知达赖喇嘛、班禅额尔德尼。以示卫护体恤之意。又据孙士毅奏、现奉谕旨。饬令再行豫备兵三千名。业已赶紧照数饬备。俟前调之官兵出口后。即令陆续至炉城驻劄。听候调遣等语。屯土兵丁。先后派赴西藏者。已有八千余名。所剩者俱系老弱无用。自应即于川省绿营官兵内。就近挑取。照数豫备。但现在索伦达呼尔兵。及前调川兵三千名。想俱陆续抵藏。合之从前派调之兵。已有一万三千名。兵力不为不多。此项豫备兵三千名。福康安是否尚须檄调。亦在未定。著传谕孙士毅、即饬令带领将弁等赴炉驻劄听候。一俟福康安咨调信息到日。即令克日起程赴藏。以期早到一日。即军营早收一日之用。方为妥善。　　

○旌表守正捐躯河南安阳县民王法雨女王氏。　　

○丁卯。上诣玉泉山龙神祠祈雨。　　

○谕、前日御史曹锡龄奏、京畿得雨未能沾足。请将法司问拟立决之案。除情罪重大者。照例办理外。其余命盗案件内。按律问拟即应处决之犯。暂停题奏一摺。已经降旨饬行。第思禁屠祈雨。原期感召天和。若于祈雨之斋戒日期。及致祭之本日。亦照常进立决本。实不足以昭诚敬。是其奏原有一半可行。查向例凡遇祈雨斋戒日期。刑部并不停进立决本章。即本月二十一日。系斋戒祈雨之期。刑部亦曾呈进。所办诚属未协。此事阿桂未免因年老重听。不能领会。遂相沿旧例办理。而军机大臣。于朕降旨时。都未奏及。朕一时忽略。当引以为咎。朕于臣工功过。权衡至当。岂肯令军机大臣唠唠回护。嗣后凡遇祈祷雨泽之前一日。及祭日。此二日所有刑部应请立决之本。俱著停止进呈。以肃感孚而昭诚敬。著为令。　　

</div>
    <div class="pagination">
<a href="清实录乾隆朝实录_page1764.html">上一页</a><span>...</span><a href="清实录乾隆朝实录_page1760.html">1760</a><a href="清实录乾隆朝实录_page1761.html">1761</a><a href="清实录乾隆朝实录_page1762.html">1762</a><a href="清实录乾隆朝实录_page1763.html">1763</a><a href="清实录乾隆朝实录_page1764.html">1764</a><span class="current-page">1765</span><a href="清实录乾隆朝实录_page1766.html">1766</a><a href="清实录乾隆朝实录_page1767.html">1767</a><a href="清实录乾隆朝实录_page1768.html">1768</a><a href="清实录乾隆朝实录_page1769.html">1769</a><a href="清实录乾隆朝实录_page1770.html">1770</a><span>...</span><a href="清实录乾隆朝实录_page1766.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
