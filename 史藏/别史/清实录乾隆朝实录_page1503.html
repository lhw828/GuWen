<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1503 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1503 页/共 1860 页</h1>
    <div class="content">
○土尔扈特一等台吉阿拉克巴等三人入觐。上御卷阿胜境。召见赐食。并赐冠服银币有差。　　

○赐扈从王公大臣、及蒙古王公贝勒额驸台吉等食。至壬申皆如之。　　

○谕、据陈辉祖奏、建筑海塘。自来字号至食字号止。鱼鳞石工二千二百四十丈。于六月二十六日、通工一律砌完。其续办鳞塘一千七百丈。现在陆续开工、催紧赶办。所有在工督办之布政使盛住、海防道周克开、宁绍台道印宪曾、金衢严道德克进布、并江南带至浙省之游击田宏谟、皆认真稽察董率。晨夕罔懈。其分委承办、及在局司事之同知清泰、刘雁题、潘安智、方体泰、唐若瀛、州判蒋重耀、知县赵思恭等。皆勇往勤励、奋勉出力等语。该省赶办塘工。坚固妥速。在事出力人员。自应一体交部甄叙。以示鼓励。除该督陈辉祖、业经降旨复还现任总督顶带。毋庸加恩外。其盛住、周克开、印宪曾。德克进布。田宏谟。清泰。刘雁题。潘安智。方体泰、唐若瀛、蒋重耀、赵思恭等各员。俱著交部议叙。　　

○谕军机大臣等、据明亮奏、查明原任奇台县知县窝什浑、亏空库银三万七千余两。现在委员将窝什浑等、解京质讯一摺。内称据窝什浑供、到任后馈送、并供应索都统银一万五千余两。又代前任知府崧柱、报收监粮。并馈送供应银一万六千余两等语。已批交军机大臣、会同该部议奏矣。窝什浑、亏空库项。盈千累万。内复有馈送供给索诺木策凌银、至一万余两之多。实出情理之外。著传谕留京王大臣、即监提索诺木策凌、将明亮奏到原摺。及窝什浑等供词。令其阅看。即行录取确供具奏。　　

○两江总督萨载。江南河道总督李奉翰、山东巡抚明兴覆奏、查前明旧运河。在南阳、昭阳、微山、三湖之西。玉皇庙、谷亭之东。久经淤垫。仅露洼形。上年青龙冈漫水下注时。值东省湖水并涨。足以敌黄。黄水不能直灌湖心。沿湖西下达。而旧运河适逼近湖边。是以明兴所绘图内、有旧运河一道。其实漫水汪洋一片。旧运河形、已在水底、并非别有沟槽厓岸。自行一路、直趋江境、与中运河相会。是以萨载、韩鑅、所绘图内、未经绘出旧运河形也。再豫省漫口。距各湖约三百余里。地势宽衍。黄流从曹单一带。荡漾纡回。水缓沙停。至金乡县境。已不过微黄。鱼台迤东。即全系清水。至南阳等湖。水色清澈。实无淤垫。其湖水不至受淤者。则因黄流未至湖边、先已澄清之故。江省又开放潘家屯、张家庄、引渠。分洩湖水。运道可无虞阻滞。得旨。览奏已悉。　　

○命左都御史王杰、充四库馆副总裁。　　

○以头等侍卫高瑹、为云南腾越镇总兵。　　

○己巳。土尔扈特协理台吉德尔德什等二人入觐。上御卷阿胜境。召见赐食。并赐冠服银币有差。　　

○赐土尔扈特一等台吉阿拉克巴等三人食。　　

○遣官祭关帝庙。　　

○谕军机大臣等、据萨载、李奉翰、明兴、会查漫水经由谷亭旧运河。汇归。南阳等、三湖。确切情形。绘图具奏一摺。览奏已悉。前因萨载、李奉翰、及明兴、所奏情形互异。是以降旨询问。此次据伊等会奏之摺。较为明晰。但阅奏到图内。黄水自青龙冈下注。至东省之金乡县而下。不过三数百里。水色便已澄尽而清。是东省三湖。不致受淤之处已悉。不必更论。因思自清黄交汇处所。下至云梯关。其里数应远于自青龙冈至金乡县。何以水色仍复黄流达海。岂青黄交汇以下。竟属清水乎。仍属黄水乎。著传谕萨载、李奉翰。详晰查明绘图具奏。朕于心思所到。必欲详明其事。不为不求甚解也。因阅奏到图内、即见及下游入海水色情形。萨载、李奉翰、系久悉河务之人。何以转未见及于此。至摺内称曹单一带。荡漾纡回。水缓沙停。则停沙之处。民田必致淤垫。是否将来水涸。或有碍耕种。或转得其利之处。并著明兴确查覆奏。将此一并谕令阿桂知之。　　

○庚午。上御卷阿胜境。赐土尔扈特一等台吉阿拉克巴等五人食。至壬申皆如之。　　

○遣官祭昭忠祠。　　

○谕曰、福康安奏、请将松潘镇属维州协副将。移驻美诺。新疆五营。归其钤束。仍听松潘镇统辖。责任既专。于屯戍边陲。实有裨益等语。美诺为新疆要地。自应设立协镇大员。驻劄其地。办理一切屯戍事务。莫若即于该处另添副将一员驻守。其维州协各属营利。俱著照旧。毋庸更动。于边防控驭。责成尤专。该协仍归松潘镇统辖。嗣后该镇、每年亲往巡查一次。该将军、总督、每年轮流一人往查一次。尤足以壮声威而资弹压。其新添美诺副将所属官弁兵丁。即交福康安、会同特成额等、酌定分拨具奏。该部知道。　　

○谕军机大臣等、据阿桂奏、东省专办曹县境内工程。其河尾土方二十余万。亦在东省境内。系豫省先为代挑。东省若不归还。亦未为平允等语。此项应挑土方。前据明兴奏称、自商邱头堡起、至七堡止。计该土方七万七千有零。又商邱第十堡南岸堤工。该土方五万有零。均应东省承办等语。是东省现有应办要工。未知豫省现在所挑分数。究有若干。再东省现在是否尚有余力。可以帮助豫省之处。必须熟商妥酌。无分畛域。方与要工有济。著传谕富勒浑、明兴、会同商酌办理。不得少存推诿。以副朕廑念河防至意。将此一并谕令阿桂知之。　　

○又谕、据阿桂覆奏河湖水势情形一摺。内称南阳、昭阳等湖。因水势逼高。力足敌黄。黄水为清水顶阻。遂全向湖西而南。地势平衍。黄流荡漾。水缓沙停。不至垫及湖身。故鱼台迤西。水色微黄。迤东、水色皆清等语。此等处正未明晰。昨已。传谕询问萨载、李奉翰、以青龙冈至金乡。不过三数百里。水色已澄尽而清。是东省三湖、不致受淤。不必更论。其自清黄交汇处所。下至云梯关里数。比青龙冈至金乡较远。何以仍系黄流入海。岂清黄交汇以下。亦竟属清水乎。抑仍属黄水乎。且即云黄水至金乡、荡漾停缓。水色澄清。试思清黄交汇以下。淮水力量甚大。尚为黄水挟之入海。不能荡漾澄清。岂金乡以上。转因湖水逼高之故。竟能顶阻黄流、使之荡漾澄清耶。其理总难明晰。又试以永定浑河而论。浑河水色亦黄。自会合凤河以后。为清水所冲。下至淀河。即系清色。此因浑河与凤河、源流俱不甚大。是以澄清尚易。若黄水则源远流长。何以在山东即能荡漾澄清。入淮河反不能荡漾澄清。洪泽湖之水。反不及微山湖水力耶。从前明兴所奏、绘图错误。伊系初至东省。于该处河道水势。未能明晰。遂谓黄流自旧运河南下。今已据另行具图会奏明晰。此不足再讲。至清水交汇、至云梯关。水色如何之处。除昨已传旨询问萨载、李奉翰外。著再传谕阿桂、就近询之李奉翰、将实在情形。详晰确查具奏。朕于诸务。心思所到。必欲详明其事。不为不求甚解。阿桂当仰体朕意也。　　

○盛京将军庆桂等奏、巨流河城工。业于上年八月告竣。查巨流河新建城垣。东西北三面紧接山坡。每逢雨水。俱沿城基南流入河。城基不无受损。拟于城外东西北三面。开挖洩水沟三道。城内南面。亦挖水沟一道。水由沟行。城垣得以坚固。并建石桥四座。以便行旅。共需银一千二百余两。归入城工案内核销。报闻。　　

○辛未。杜尔伯特贝子罗布藏萨木坦等八人入觐。上御卷阿胜境。召见赐食。并赐冠服银币有差。　　

○河南巡抚富勒浑奏、考城县城垣。现择于北堤外张村集改建。仪封县城垣。择于新筑南堤外内黄集改建。该二集本系大村。若沿村围绕建城。则盖造衙署仓库。及各庙宇。势须迁动民居。实与民情未便。今拟于内黄集偏西。张村集偏东。高阜宽阔处、建立城垣。则办理一切。均得舒展。得旨、如所议行。　　

○四川总督福康安奏、宝川局从前增设新炉。铸钱出易。每岁约余息银六万余两。留为修城之用。嗣因产铜短绌。奏请暂停。臣现在严督厂员采挖。务期旺盛。其旧增炉座。仍当随时酌量。渐复原卯鼓铸。俾余息充盈。遇有城工需用。无虞缺乏。从之。　　

○壬申。赐杜尔伯特贝子罗布藏萨木坦等八人食。　　

○谕军机大臣等、据巡漕御史张霁奏、本年漕运。江浙各帮。行走尚为迅速。于程限并未稽迟。惟湖北头帮。脱空已逾半月。询系经历湖河地面。守候风水。致稽时日。而江西各帮在后。行走又尚需时。将来回空南下。诚恐中途冻阻。惟有将后到之江西各帮。在天津杨村一带。全数剥运。俾粮米早起一日。即可令空船早回一日。于接兑新漕。方为有益等语。所奏亦是。漕艘北上。经行济宁以下。湖河一片。守候风水。未免稽迟。其后到之江西各帮。若至九月起卸回空。势必中途冻阻。有误冬兑冬开日期。自应酌量剥运。以速回空。除就近谕知郑大进外。著传谕仓场侍郎书麟等、即查照旧定章程。妥协办理。其未到各帮。并著鄂宝、明兴、迅饬文武员弁。严加催趱。务令迅速遄行。毋误回空日期。再上年济宁一带。已经黄水漫溢。粮艘行走。尚属无误今年有毓奇、沈启震、在彼设立水程纤道。妥协照料。何以江广各帮。转致脱空迟缓。并著鄂宝、明兴、书麟等、将现在办理、较上年迟早之处。查明据实具奏。将此由五百里各谕令知之。　　

○癸酉。太宗文皇帝忌辰。遣官祭昭陵。　　

○谕曰、吉林将军和隆武、前在军营。颇为宣力。今闻溘逝。殊堪悯惜。所有应得恤典。该部察例具奏。　　

○调黑龙江将军宗室永玮、为吉林将军。以热河副都统宗室恒秀、为黑龙江将军。调正红旗蒙古副都统恒瑞、为热河副都统。　　

○甲戌。谕。现在内外大臣中。襄赞纶扉。侍直枢禁。扬历封疆。宣力年久者。均宜加予宫衔。以昭优眷。大学士英廉、著加太子太保。嵇璜、著加太子太保。尚书和珅、著加太子太保。梁国治、著加太子少傅。总督郑大进。著加太子少傅。萨载、著加太子少保。李侍尧、著加太子太保。福康安、著加太子太保。以示朕嘉奖勤劳之意。　　

○军机大臣议奏、宁夏将军莽古赉等议覆、凉州副都统图桑阿奏称、凉州、庄浪地方紧要。请添凉州驻兵一千。庄浪五百。查凉州原额兵不过一千。庄浪不过五百。若加倍添补。未免过多。凉州、酌添兵五百。庄浪、酌添兵三百。再兵丁既添。官员自应加增。凉州、酌添设佐领、防御、骁骑校、各二员。庄浪、酌添设佐领、防御、骁骑校、各一员。仍俟西安满兵添驻完竣、一二年后。由京出派移驻等语。应如所请。至移驻之期。臣等拟于乾隆四十九年秋间。再行拣选派往。从之。　　

○乙亥。太祖高皇帝忌辰。遣官祭福陵。　　

○以云南按察使徐嗣曾、为福建布政使。云南盐法道许祖京、为云南按察使。　　

○丙子。上御卷阿胜境。赐扈从王公大臣、及蒙古王公贝勒额驸台吉、并土尔扈特一等台吉阿拉兖巴等五人、杜尔伯特贝子罗布藏萨木坦等八人宴。至戊寅皆如之。　　

○谕、本年漕艘北上。经由济宁迤南。河湖一片。各该处筹备桥梁纤道。均属妥协。前经降旨令阿桂、查明在事出力人员。奏请议叙。兹据查明覆奏、所有巡漕毓奇、及道员沈启震、督办一切。料理妥速。又兖州镇总兵任承恩、督率沿河将弁。昼夜严催。亦属出力。均著交部议叙。其余在事承办各员。俱著照阿桂所定等第。交部照例分别议叙。　　

○丁丑。万寿节。遣官祭太庙后殿。　　

○遣官祭福陵。昭陵。昭西陵。孝陵、孝东陵、景陵、泰陵、泰东陵。　　

○遣官祭孝贤皇后陵。　　

○遣官祭显佑宫、东岳庙、城隍庙。　　

○上御澹泊敬诚殿。扈从王公大臣官员、及蒙古王公台吉、土尔扈特台吉、杜尔伯特贝子等、行庆贺礼。　　

○己卯。月食。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百六十二


大清高宗法天隆运至诚先觉体元立极敷文奋武孝慈神圣纯皇帝实录卷之一千一百六十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十七年。壬寅。八月。庚辰。谕、前经伊龄阿奏、两淮商人呈称、豫省兰阳等处。开挑引河。情愿公损银二百万两、以助工需一摺。朕以豫省办理河工。业经节次拨解部库、及内帑银数百万两。方今府藏充盈。足敷拨用。原无藉乎助捐。是以未经允准。嗣又据伊龄阿奏称、该商等复环吁转奏、情词恳切等语。因念豫省工费浩繁。该商等踊跃急公。具见忱悃。且淮扬、地居黄水下游。伊等谊切桑梓。助工捐项。亦属实情。业经俯从所请。批交该部知道。所有该商等急公抒悃。深属可嘉。著交该部照例议叙。　　

○谕军机大臣等、据明兴奏、东省境内。应挑引河土方。派令兖沂曹道张永贵等。督率人夫。上紧兴挑。如有多余之夫。将接连豫省考城汛引河。挨次溯挑。以期东省多助一方。豫省多得一方之益。经大学士公阿桂、按临工次。以递溯协挑之工。可以不必。应将豫省业经代挑河尾土二十余万方。令东省照数归还等语。此次开挑引河。系国家要务。豫东二省、境壤毗连。理应熟商妥酌。无分畛域。期于要工有济。乃明兴欲令多余之夫。将接连豫省考城引河、挨次溯挑。而阿桂、富勒浑等前奏、又令东省将所挑土方归还。是彼此各存意见。殊非和衷共事之道。此在承办道府。各分畛域。意存推诿。或所不免。若富勒浑、明兴、身任巡抚。膺封疆重寄。已不应如此各分疆界。至阿桂。乃系大学士。派往督办。更应仰体朕意。无分彼此。令豫东二省。协力办理。以期要工告竣。若两省巡抚、各分疆界。有推诿之意。阿桂即当劝教。教而不听。不妨参奏。若如此各执私意。亦断不能逃朕洞鉴。伊等又何必豫存成见耶。将此由五百里谕令知之。明兴摺、并著钞寄阿桂等阅看。　　

○以直隶清河道永保为直隶布政使。　　

○辛巳秋分夕月于西郊。遣克勤郡王雅朗阿行礼。　　

○谕军机大臣等。前据阿桂查奏、承办运河纤道出力人员。分别议叙一摺。将兖沂曹道张永贵、列于二等。已照所请交部矣。张永贵、系内务府汉军人员。朕南巡时。曾经召见。观其才具。似属平常。该道驻劄兖州。管理河务。桥梁纤道。皆伊本任应办之事。今阿桂列为二等。则其不甚出色可知。该道现在督率人夫。承办引河北岸。应挑土方二十余万。关系紧要。如该道尚能奋勉。则可仍留工次。若不能出力。阿桂即应札知明兴、令其另派干员。更换妥办。毋存将就之见。致误要工。将此由五百里谕令知之。　　

○户部等部议覆、两广总督觉罗巴延三疏称、番禺县属沙湾茭塘地方。添设永宁通判弹压。应将各村民船。责成该通判、督率沙湾茭塘二巡检、查明船政原例办理。如有滥给匪船执照。及照内查填不实。失察富民将船租赁奸民。携带炮械违禁货物。并匪徒在本地纠夥持械。出洋行劫等事。悉以给照之该通判、并该二巡检、为专管官。开列职名请参。其番禺县知县。既未给照验烙。请酌减处分等语。应如所题。该处既以通判、巡检、为专管官。遇有失事。照例降二级调用。番禺县知县。照兼辖官例。不同城者降一级留任。从之。　　

○壬午。谕、据萨载奏。徐州府属之沛县。丰县、铜山、邳州、睢宁。宿迁、并淮安府属之桃源县、暨海州、并所属之沭阳等州县。因豫省上年漫水下注被淹。骤难消涸。今岁不免成灾。其中被淹最重之沛县、丰县、铜山、邳州、四处。遵旨展赈。现在察看轻重情形、覆实办理等语。淮徐两府属。既因豫省漫水被淹。今岁仍不免成灾。其沛县、丰县、铜山、邳州、四处被淹最重。著加恩不必论月。即常予赈恤。统俟漫水消退。再行停止。萨载等、务督率属员。实力查明妥办。以副朕轸念灾黎、有加无已之至意。该部遵谕速行。　　

○又谕、据明兴奏、山东＜塍-土＞、峄。二县。因八月初三。初六、等日。风雨大作。沿河滨湖地亩。猝被漫淹。又鱼台县、亦于八月初三日夜。溢水入城。贫民避水不及者。致有漂流淹毙。现在清查酌量抚恤等语。滕、峄、鱼台等县。因风雨漫溢。淹毙人口。被水灾黎。殊堪悯恻。著该抚、速委妥员。详查确勘。实力抚恤。毋使一夫失所。以副朕轸念灾黎至意。　　

○又谕、据明兴奏、兖曹等府州属被水地亩。现在筹办赈济。请将江西重运帮船、截留米二十万石。以备赈恤等语。今岁江西重运。抵津较迟。东省既须截留。自应如该抚所请办理。至该省现办赈济。如需用米石较多。不妨多为筹备。即于江西帮船内、截留米三十万石。更可以资接济。著明兴酌量办理。　　

</div>
    <div class="pagination">
<a href="清实录乾隆朝实录_page1502.html">上一页</a><span>...</span><a href="清实录乾隆朝实录_page1498.html">1498</a><a href="清实录乾隆朝实录_page1499.html">1499</a><a href="清实录乾隆朝实录_page1500.html">1500</a><a href="清实录乾隆朝实录_page1501.html">1501</a><a href="清实录乾隆朝实录_page1502.html">1502</a><span class="current-page">1503</span><a href="清实录乾隆朝实录_page1504.html">1504</a><a href="清实录乾隆朝实录_page1505.html">1505</a><a href="清实录乾隆朝实录_page1506.html">1506</a><a href="清实录乾隆朝实录_page1507.html">1507</a><a href="清实录乾隆朝实录_page1508.html">1508</a><span>...</span><a href="清实录乾隆朝实录_page1504.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
