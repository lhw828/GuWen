<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1023 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1023 页/共 1860 页</h1>
    <div class="content">○谕各回城需马甚多乌什系回疆腹地土地辽阔水草丰美宜照伊犁设立牧厂数处孳生马匹以备接济喀什噶尔叶尔羌等处调用将此传谕永贵等。现举哈萨克交易马匹著多换驹骒于乌什地方择水草佳处多置牧厂加意畜养以广孳生　　

○户部议准直隶总督方观承奏称右卫移驻张家口满洲蒙古官兵每岁约支米豆一万九千余石应需仓廒收贮查万全县县丞仓十七间原备收贮牧丁口粮及采买兵米之用今牧丁口粮改支折色兵米分贮于宣化万全怀安等三县仓内。无庸运贮至县丞存剩口粮及过往员役岁需行粮拨仓二间足备收贮除将仓十五间归张家口同知收贮移驻官兵岁支米豆一万二千四百余石外。请于下堡地方。添建仓廒二座计十四间。官厅三间大门一间每间仓约贮米六百石除贮米六千六百石外。尚稍宽裕。以备翻晾。木料就近于富贵山砍用。工料需银一千六十六两。又围墙基地。共需工料地价银一百两零。于司库节年地粮银内拨给与建。从之　　

○旌表守正捐躯之湖北竹溪县民陈华山妻李氏。甘肃华亭县民张得朝妻董氏　　

○己丑。谕、朕此次巡幸木兰。著諴亲王。和亲王。大学士刘统勋。尚书托恩多。留京办事。其月选之文员内通判。州。县等官武员内八旗护军校。骁骑校。及外省送到之补放水手官骁骑校。并年满千总等官弁。俱著王大臣照例验看　　

○谕军机大臣等。方世俊奏查审僧人然静等诓骗苗民银两一案现在获犯严究。并查拏出银各犯质审等语。所办甚觉过当。民人敢于捏造谣言恐吓苗众敛钱滋事。实属不法自当严行查办以靖苗疆其王老三一犯。既代然静敛钱又复畏罪逃窜亦当严缉务获治以应得之罪至此外出银买符之苗人皆系无知被骗情可矜原即杖责亦可不必今该抚拘系至七十余人之多。未免株连太甚转恐启苗峒惊疑。或致滋扰著传谕方世俊将此案正犯即按律严究其余被骗苗民如讯无商谋不法情事即概予省释仍谕以此后各当安分守己无蹈罪愆俾体朕法外之仁咸知感畏将此传谕该抚知之　　

○庚寅。户部议准长芦盐政高诚奏称石牌场从前咸鹻不毛之地渐被淡水浸透堪以割取煎盐计地十二顷六十九亩。请照草荡地每亩徵银六厘例起科即于今年为始。按数徵收从之　　

○辛卯。孝恭仁皇后忌辰遣官祭景陵　　

○户部议准、四川总督阿尔泰奏称、宜宾县铁矿试采有效。应设炉二座。每炉夫九名。每日每名可获砂十斤。煎铁三斤。除夏秋雨水浸硐不能采取外春冬二季。可煎获生铁九千九百二十斤应照例抽取税铁变价拨充兵饷从之　　

○壬辰。上诣畅春园、问皇太后安　　

○谕军机大臣等。方观承奏直隶司库钱粮存贮无几所有察哈尔等处官兵俸饷除现在拨贮口北道库外向后恐不敷支用请于邻省协拨贮库一摺于体制殊属未协前以巴尔品奏各该处官兵俸饷请由口北道衙门就近支领。经户部议准自乾隆丙戌年为始原以该处库贮有余自以就近支领。较为便易今该督既称库贮不敷若转向邻省协拨。未免纡途纷扰嗣后如该处有项可支。仍著照前议办理。否则仍令赴部关支将此传谕方观承知之　　

○旌表守正捐躯之山东滕县民侯小骡妻黄氏　　

○癸巳。谕据玛瑺奏、阿敏尔图患病身故等语。阿敏尔图因公出差在藏身故著加恩赏给都统品级。其应得恤典。著该衙门察例具奏　　

○又谕、据富僧阿奏称、审讯逃走发遣贼犯扎兰泰。张子英等语。甚属糊涂。伊摺由驿递到。朕以为必系要务。及至启阅乃不过将逃人解送刑部之事。何至由驿具奏。扎兰泰等。系发遣重犯。拏获时即应正法。富僧阿止解送刑部。亦属拘泥。且摺内复牵入厄鲁特俘虏逃走。行文缉捕一事尤属可笑厄鲁特俘虏逃走。何足轻重。不过照例治罪而已。何至如此牵扯办理。著严行申饬　　

○又谕曰额尔景额在叶尔羌三年有余。著旌额理前往办事。更换额尔景额回京　　

○旌表守正捐躯之河南南召县民孔福妻王氏　　

○甲午。谕、今日国史馆进呈新纂列传内洪承畴传于故明唐王朱聿钊。加以伪字。于义未为允协。明至崇祯甲申。其统已亡然福王之在江宁。尚与宋南渡相仿佛。即唐桂诸王转徙闽滇。苟延一线亦与宋帝昰帝昺之播迁海峤无异。且唐王等皆明室子孙。其封号亦其先世相承。非若异姓僭窃。及草贼拥立一朱姓以为号召者可比。固不必概从贬斥也当国家戡定之初于不顺命者自当斥之曰伪以一耳目而齐心志今承平百有余年。纂辑一代国史传信天下万世一字所系。予夺攸分必当衷于至是以昭史法昨批阅通鉴辑览至宋末事如元兵既入临安。帝□身为俘虏宋社既屋统系即亡昰昺二王。窜居穷海残喘仅存。并不得比于绍兴偏安之局乃续纲目尚以景炎祥兴大书纪年。曲徇不公于史例亦未当因特加厘正。批示大旨使名分秩然。用垂炯戒若明之唐王桂王于昰昺亦复何异。设竟以为伪。则又所谓矫枉过正弗协事理之平。即明末诸臣。如黄道周。史可法等在当时抗拒王师。固诛僇之所必及今平情而论。诸臣各为其主节义究不容掩朕方嘉予之又岂可概以伪臣目之乎。总裁等承修国史。于明季事皆从贬固本朝臣子立言之体。但此书皆朕亲加阅定何必拘牵顾忌。漫无区别不准于天理人情之至当乎朕权衡庶务一秉至公况国史笔削事关法戒所系于纲常名教者至重比事固当徵实。正名尤贵持平特明降谕旨俾史馆诸臣咸喻朕意奉为准绳用彰大中至正之道　　

○谕军机大臣等。阿桂在雅尔该处事宜俱已就绪现今伊犁安置兵民生齿日繁事务冗剧。办理之初必有准则始可以垂永久。明瑞一人恐未能审度周详。阿桂著加伊犁协同明瑞办事乌勒登前往雅尔办事。此特以伊犁事繁。欲阿桂协同明瑞办理妥协。阿桂至伊犁时。凡事与明瑞商酌和衷共济务期效及久远。不可心存畛域此旨到时谅明瑞亦由雅尔回至伊犁矣。乌勒登即前往雅尔。更换阿桂赴伊犁办事将此传谕阿桂。明瑞。乌勒登知之　　

○乙未。上诣畅春园、问皇太后安　　

○谕曰、观音保曾在健锐营行走。升任未久今复管理营务。属下必多旧识或有碍难管辖处。观音保著不必管理健锐营。所遣员缺著努三、傅玉、管理　　

○礼部带领浙江、江西、福建、湖南、湖北、陕西等省。选拔贡生引见。得旨、徐之宽、洪煦、潘汝炯、刘学灏、徐承勋、彭良弼、梁震、胡守业、钟蕙、蔡羹元、胡锡瑛、王卉芳等、十二名。著以知县试用。张羲年、翟方震、罗棠、朱贵、胡宗寅、方淇、洪枰、陈孔挥、姜文昭、王日华、陈蛟腾、汪泩、干从淳、王廷楷、乐三省、王云洙、钟翔鹏、石应璋、谢肇清、郑资有、林斗南、林青圭、饶澍、黄梅、李楷、林霈、董书、夏大观、殷盘、谭定元、陈以邦、唐可隽、龚大万、张天堉、曾曰明、程凤宾□羽、张绳祖、程文衡、冯相德、崔景灏、吕渊、张贞生、杨苌、李如绅、等四十四名。著交吏部询问。愿以教职用者以教职用愿以佐贰等官用者以佐贰等官用　　

○丙申。上御勤政殿听政　　

○署两广总督杨廷璋、广东巡抚王检奏、岐黎仇杀客民一案实因内地及外省客民贩买黎峒藤板香货间有娶黎妇插居黎村者欺黎贫愚放债盘剥凌虐难堪黎图报复故酿巨案现获首从各犯定罪另奏查琼州十三州县惟文昌一县绝无黎人余皆有客民插居黎村臣等酌筹善后事宜一、民黎杂处滋事应将客民久居黎地有家室田园庐墓者使共居一村其客民现无眷属插居黎村者移住客民村内。另编保甲管束其黎村仍饬该总管。哨管黎头稽查不许黎岐往来民村私相借贷如违。该甲长黎头禀究一、从前钱债数目。饬地方官彻底查明。其非违例取息已收一本一利者。将券缴销丕则仍令清还。如系重利盘剥。将收过一本一利外。余息追出充公永禁客民入黎放债违者递解回籍。一、琼南藤板香料及杂货等物。多出黎峒。宜酌筹交易。以资黎人生理应饬地方官于州县城外汛地。设立墟场两三处定以墟期交易。届期责成该汛巡检弁兵。督黎头保甲弹压。如藉端索扰。立即参革。一黎有生熟两种。生黎深处五指山内。窠居野食向不纳粮。听其自便。熟黎环居五指山脚耕种纳粮间亦有薙发。自附齐民者。应饬黎峒总管哨管黎头谕令熟黎普行薙发。杜其假冒生黎滋事一每年例办进贡花梨沉香向系差票赴黎购买黎头挨村拨夫送官领价易滋扰累应将每年额贡晓示豫发价值。派总管哨管黎头。分办运赴。免致差役扰累。一、各要隘俱有巡检汛弁。凡出入黎山峒口人。须盘诘明白然后放行。如有汉奸及佐杂营弁出票差人入黎者将员弁参革州县催粮。及勾摄公事。祇许票差黎头不许差役入黎违者参处。得旨如所议行。尔督抚仍应不查察　　

○以吏部郎中迈拉逊。为内阁学士。兼礼部侍郎　　

○丁酉。谕军机大臣等据永瑞奏、赏给青州骁骑校富昌为奴之厄鲁特策布格于本年五月间。在青州本处脱逃现饬地方官严行缉拏等语。该犯以获罪问拟为奴胆敢乘间逃窜。情甚可恶想该犯踪迹。不外内地邻近数省。著传谕直省该督抚。通饬所属密速严拏并在各关津隘口上紧盘缉。务期弋获。即于拏获处所立行正法。毋使兔脱漏网　　

○吏部议准。黑龙江将军富僧阿奏称、呼伦贝尔地方。原设笔帖式四员。前因达呼尔官兵拨回打牲地方。裁汰二缺。查此地在鄂尔多斯喀尔喀边境。卡座甚多凡记写档册移咨各处。甚属繁冗。请添设无品级笔帖式二员。于本处应用人员内挑补。从之　　

○戊戌。上诣畅春园、问皇太后安　　

○谕曰、达桑阿著往霍尼迈拉呼等处会同伊勒图公同商酌办理边卡事宜到彼处时。不可心存畛域务宜和衷共济妥协办理将此并谕成衮扎布、阿桂等知之　　

○以署镶白旗蒙古副都统明亮。为正白旗汉军副都统仍署镶白旗蒙古副都统　　

○是月河东河道总督李清时奏查下北河厅铜瓦镶河势逼近该工头坝臣与臬司何煟等酌议于堤工后身估筑撑堤数十丈现在水势下坐至二坝前刷出旧埽缘底料久腐。不可加镶致有上实下虚之患。但将埽眉扎枕攩护如河势不移俟旧埽塌尽。方靠坝另镶新埽倘汛水加增应将二坝前旧有胶淤一段。挑溜开行。埽前仍当淤闭现饬臬司何煟相机办理。得旨、镶埽情形。何煟实熟应尽其材而不可假以事权　　

○大学士管云贵总督杨应琚奏、滇省内地土司所属夷民。向皆蓄发。状貌服饰。与外域莽子木匪相似。是以莽匪及各野夷入境。猝难别识常遭偷掠。不及堤防请令沿边土司地方。及新定整欠孟艮等处夷民。一体薙发留辫。俾遵国制并杜莽匪混淆。得旨嘉奖　　

○又奏各土司自二品宣慰司至把总蒙恩世袭。至土目亦有分管地土夷民之责伊等遇有外侮。自应勇往捍御因向来无所劝惩故办理莽匪一事。勇往者固多。懦葸者亦不少现拟分别功罪。量予赏罚俾边境夷目咸知劝惩得旨、是应如此办理。但必须公明毋被属员偏向欺饰耳　　

大清高宗法天隆运至诚先觉体元立极敷文奋武孝慈神圣纯皇帝实录卷之七百六十一


大清高宗法天隆运至诚先觉体元立极敷文奋武孝慈神圣纯皇帝实录卷之七百六十二　　

乾隆三十一年丙戌六月己亥朔调正黄旗护军统领傅玉为右翼前锋统领正白旗汉军副都统索诺木策凌为镶红旗满洲副都统　　

○庚子。谕据舒赫德奏玉门县刁民纠众塞署一案该县知县张绳武。畏葸不敢出署都司韩云并不擒拏。转为讲说息事署靖逆营参将僧保闻知刁民鬨斗前往查勘仅止劝令各归并不拏究俱属庸懦无能请照溺职例均予革职署安西府知府额尔登布。行至中途闻事已寝息辄即回署亦属不合应交部严加议处等语。张绳武已于另案革职交部治罪。韩云僧保俱著革职额尔登布。著一并交部严加议处　　

○又谕曰、杨锡绂奏滁苏帮旗丁汤圣之漕船在南皮沧州交界地方。遇风失火延烧张公九等三船。所有烧毁米石。请令该丁等陆续买补等语汤圣之遭风失火以至延及邻艘究系防范不慎自应令其照数买补完仓至张公九王登三杨禹传三船因别舟火起仓卒延烧并非疎于防护所致。若一体勒赔于情理殊未平允著加恩免其赔补其汤圣之应赔米石分作两年完仓之处著照该督所请行　　

○辛丑。谕据雅德等奏兴京通判世昌将冒充衙役私拏贼人之赵昆等并不逐细根究按例处治遽行分别鞭杖草率了事。致赵昆受杖伤重毙命请将该通判世昌革职等语世昌著革职　　

○谕军机大臣等新选江西袁州府知府唐灿请训召见看其人甚懵懂从前虽曾任同知莅事未久即捐升离任于地方政务恐未谙悉。知府为州县表率职任綦重著传谕吴绍诗于该员到任后留心察看如能奋勉向上。尚堪供职。则随时训饬。俾无贻误若实在难以胜任即行具摺奏闻无得稍存姑息　　

○署陕甘总督刑部尚书舒赫德奏据青海王贝子扎萨克等呈称。请将副都统职衔七十五。再留该处办事三年。得旨青海更换大臣。特为办理该处事务大臣等办事妥协。分所应尔蒙古扎萨克妄行请留。此风断不可长。七十五如不知伊等呈请。即同木偶如知之而听其呈请尤属不堪。七十五应行更换时。该部仍奏请更换　　

○壬寅。上诣畅春园、问皇太后安　　

○还宫　　

○谕军机大臣等李宏奏徐扬两属水势情形一摺。所奏不甚明晰现在雨水过多。该督将董家沟石羊沟。廖家沟芒稻闸等处。上游停淤。先期挑浚。俾得畅洩归江自属应办之事。至东堤各闸洞关系下河民田除春间需水之时酌量开放以资灌溉此外原不应漫行启放。该督乃称将闸洞堵闭俟低洼地亩雨水消退。再行开放之处殊属非是。总之归江之路务宜宣洩通畅不得稍有阻塞至流入下河闸洞。岂宜轻易启放以致妨碍民田。著传谕李宏将现在办理情形。另行具摺奏闻寻奏高邮宝应运河东岸各有支河原以备民田引水灌溉之用向来春间及四五月插秧需水时俱以时启放接济。今夏雨多无须接济是以督属堵闭俟田间水退禾苗需水时。再行开放前奏未详致廑询问现在天晴水消饬属相机启放以民田足用而止。断不敢轻易启放报闻　　

○旌表守正捐躯之山东莱阳县民王学妻张氏　　

○癸卯。上御太和殿视朝。文武升转各官谢恩　　

○辛圆明园　　

○甲辰。谕曰。海明著驰赴西宁。办理青海事务。更换七十五来京　　

○旌表守正捐躯之江苏睢宁县民王之玉侄女王氏　　

○乙巳。上诣畅春园、问皇太后安　　

○署陕甘总督刑部尚书舒赫德奏现在发往新疆人犯自各省解甘。由总督衙门查各省来文或载伊犁。或载乌噜木齐字样分别给牌解往又有文载伊犁乌噜木齐等处者。即按文内所开地方如伊犁在前。即解伊犁乌噜木齐在前即解乌噜木齐并未定有均拨成例查伊犁地广田多屯垦耕作在在需人似较乌噜木齐尤当多拨请嗣后将遣犯解甘者除来文指定地方仍照拟定地方解往外其拨发乌噜木齐伊犁等处者由总督衙门以伊犁三人乌噜木齐一人。周流派拨。得旨允行　　

○丙午。谕曰实麟等奏、普济等闸。冲坏闸板。以致水消停运并查明冲坏之板系二十八九等年所换。请将闸官胡兆龙等及坐粮厅俱交部议处等语各闸设立闸板全为节宣河水以资转运。其闸板递年抽换例应厚实坚固。何以二十八九等年所换之板。甫及三年即致糟朽臌裂。乃情理所必无岂能稍为欺饰耶。实麟等信以为实殊属不达事理。此必从前承办各员。不能慎选工料。草率脩葺否则闸官不曾看守。被人盗换所致著派高恒。前往详悉确查。据实具奏。所有启板迟延。及不豫行抽换闸板之闸官胡兆龙。杨龙翔。俱著交部议处。其坐粮厅书鲁。顾光旭。不能留心豫为防范。并著交部议处。仓场侍郎平日所司何事。著一并交部察议　　
</div>
    <div class="pagination">
<a href="清实录乾隆朝实录_page1022.html">上一页</a><span>...</span><a href="清实录乾隆朝实录_page1018.html">1018</a><a href="清实录乾隆朝实录_page1019.html">1019</a><a href="清实录乾隆朝实录_page1020.html">1020</a><a href="清实录乾隆朝实录_page1021.html">1021</a><a href="清实录乾隆朝实录_page1022.html">1022</a><span class="current-page">1023</span><a href="清实录乾隆朝实录_page1024.html">1024</a><a href="清实录乾隆朝实录_page1025.html">1025</a><a href="清实录乾隆朝实录_page1026.html">1026</a><a href="清实录乾隆朝实录_page1027.html">1027</a><a href="清实录乾隆朝实录_page1028.html">1028</a><span>...</span><a href="清实录乾隆朝实录_page1024.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
