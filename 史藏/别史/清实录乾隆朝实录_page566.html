<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 566 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 566 页/共 1860 页</h1>
    <div class="content">○丙戌。谕、现在北路军营参赞大臣乏人。著护军统领阿巴齐、副都统达清阿、为参赞大臣。前往军营。暂理事务。　　

○谕军机大臣等。豫省黄河两岸。大堤之外。旧有太行堤一道。由直隶连接山东。历年久远。未免残缺。其直隶境内。已令方观承、查明动项修补。至东省界内。所有太行堤、有无汕刷残缺之处。必须及时修筑。以期巩固。著传谕鄂容安、即行详悉查明、动项修理完整。俾民生足资捍卫。贫黎藉工糊口。于上年被灾之地。亦有裨益。　　

○丁亥。谕上年江南、安徽所属之绩溪等州县卫。江苏所属之江浦等州县卫。被水被旱。致有偏灾。一应赈恤事宜。已令该督抚等照例办理。并经降旨、加给折赈银两。第此内或地处深山。或民当积歉。今赈期已毕。麦秋尚远。闾阎谋食维艰。深堪悯恻。著加恩将被灾最重之歙县、绩溪、广德、建平、铜山、沛县、六州县极次贫民。各加赈两个月。次重之铜陵、寿州、宿州、灵璧、虹县、邳州、萧县、宿迁、睢宁、九州县极次贫民。各加赈一个月。贫生饥军。随所在地方。一体给赈。俾灾地穷黎。得资接济。该督抚等董率有司。实力查办。毋致遗滥。该部遵谕速行。　　

○又谕、据湖北巡抚恒文奏称、上年十二月三十日夜、汉口江岸。有江西客民网子船失火。时西南风大作。顺风延烧蕲州卫头帮粮船七只。云南贵州运京运楚铜铅等船三十五只。又大小盐船十一只。所有被烧粮船。例应按出厂年分。著落旗丁赔造买补。运员打捞铜铅。需用银两。应据各该员呈请之数。暂行挪借。移咨滇黔二省。解楚还项。失防各官。另行查明报参等语。粮运铜铅。于运次延烧沉溺。或因有心舞弊。或因疎忽失事。是以定有分别著赔参处之例、以重典守。此次船只。既经该抚目击。实因风烈致毁。非特抢救不及。亦且退避不能。是非寻常失火所可并论。所有被烧粮船。著即官为修造。免其赔补。至各运员借项。著该抚即于楚省耗羡项下。赏给报销。免其还项。但须查明动用确数。核实支给。毋致转有冒滥。其被烧逃救人口。已据该抚查明、酌量抚恤安插。其失防各官。仍照例查参。　　

○又谕、前因和其衷、于传钞伪稿一案。听从幕宾刘洪谟干请。遂复随同隐匿。居心巧诈。是以革职拏问。交部定拟。今既据官贵震等到案。审明刘洪谟原系妄供。和其衷并未听其干请。则和其衷之事前隐匿。尚属屈于上司。其罪与准泰有间。和其衷著加恩从宽释放。　　

○又谕、军营参赞大臣过多。恐办理事务。反相掣肘。俟阿巴齐、达清阿、到日。著将巴尔品、革去参赞大臣。再原任巡抚永贵、亦著前赴北路军营。同巴灵阿等、自备资斧。效力赎罪。　　

○以公哈达哈、暂署步军统领事务。　　

○以户部左侍郎兆惠、礼部右侍郎嵩寿、充经筵讲官。　　

○改铸山西吴王寨巡检印。从巡抚阿思哈请也。　　

○改铸陕西潼关厅。儒学钤记。从总督黄廷桂请也。　　

○戊子。谕军机大臣等。可寄信班第、那穆扎勒。此次准噶尔台吉喇嘛达尔扎、遣使奏请于呼图克图苏尔巴、噶勒丹、萨拉图、三人内。准其延请一人。并少遣人至藏。再将逃来之萨拉尔赐回等语。经朕谕知、我处呼图克图三人。皆有造办经卷、教习学艺之责。断难遣往。其遣人赴藏之事。去岁额尔钦、来云为新袭爵事。此次又云为伊父噶尔丹策凌、建作好事。从前策旺多尔济等、已作好事。不能换一新人、作一次好事。至萨拉尔、乃系逃生求救之人。亦无遣回害伊之理。况我中国逃往彼处。如罗卜藏丹津者尽有。朕并未逐一索取。萨拉尔著不必给还。再由藏选来之喇嘛十名。亦曾与伊会面。朕已明谕准噶尔使臣。此次汝等既云延请喇嘛。即行请去。若汝台吉并未令汝延请。即再遣使来。亦不遣往矣。看来喇嘛达尔扎、并非为推衍黄教。其意以为不准延请呼图克图。或准其遣人至藏耳。况准噶尔、去岁曾由拉达克恳求达赖喇嘛、遣一有德行喇嘛前去。达赖喇嘛未准。并云汝等欲请喇嘛。须奏明天朝等语。此次所请三事。朕俱未准行。恐伊又向达赖喇嘛延请喇嘛。著告明达赖喇嘛。使知此等情由。俾得临时回答。再准噶尔原甚奸猾。或因此次不遂所愿。伊若云天朝如以我等赴藏、派兵护送为烦。请以己力前往。则伊且将借端图谋藏地。妄生事端。班第熟谙藏内情形。事虽未形。亦当豫筹防范。其由准噶尔通藏道路。何处近易。何处险远。倘有用兵之事。应如何添设卡座。遣兵堵御。著班第、那穆扎勒、妥商定议。俟多尔济到时。明白交付以便遵行。从前达赖喇嘛、曾移驻泰宁。倘准夷来犯。藏内之人。或不能支。应将达赖喇嘛、如何复住泰宁之处。亦须豫筹方妥。再班禅额尔德尼、所住扎什伦布地方。距前藏几许。准夷若来。有无干碍。务须留心。朕如此豫为筹画者。亦特因藏地关系紧要。而土伯特素性怯懦。若不妥协豫备。万一有误。彼必至于惊溃。汝等知此。当留意、豫筹万全。此等豫为防范机宜。不可使属下闻知。即达赖喇嘛移住泰宁一事。亦不可稍有洩漏。慎之密之。寻班第等奏、已传谕达赖喇嘛、令其豫备回覆之言。至准噶尔通藏之路有四。惟那克桑一路稍近。现已放卡。倘有贼踪。即速报信。一面派兵抵截。一面移徙游牧。不致使贼得利。又拉达克至阿里克之路亦近。但拉达克与准噶尔往来贸易。人数无多。大兵恐不能入境。如不由拉达克地方。从叶尔羌城。亦可通阿里克。但中有大山障隔。自阿里克至藏。尚有两月路程一得贼信。可以备御。惟腾格里诺尔阿哈雅克、两路较为广阔。今俱放卡。昼夜瞭望。不致疎懈。臣等与噶隆等商议。据称各卡俱极严固。无庸添设。土伯特人虽怯懦。自颇罗鼐以来。操练熟习。现在马兵万余。步兵一万五千。若准夷从阿哈雅克、腾格里诺尔而来。则令策凌旺扎尔、领蒙古唐古忒兵抵截。调功布达克布等处兵接应。从那克桑、阿里克而来。则令色玉特色卜腾、领附近兵抵截。调阿里克等处兵接应。班第达、及尼玛嘉木灿、留藏保护达赖喇嘛。至班禅额尔德尼、所住扎什伦布。去前藏七百余里。自阿里克至前藏。亦沿扎什伦布之边而行。若用兵、则令移至前藏。与达赖喇嘛同住。可以无虞。万一准夷倾部而来。土伯特有不能抵御之势。临期相机而行。一面将达赖喇嘛。班禅额尔德尼。护送至泰宁。一面令驻藏官兵。协同唐古忒等兵。并力守住山险。以待川兵入藏应援。亦可无虑。奏入、报闻。　　

○己丑。谕曰。齐齐哈尔副都统遐图员缺。著盛京副都统达色调补。达色所遗员缺。著原任将军额尔登补授。　　

○又谕曰。达色现已调补齐齐哈尔副都统。著传谕速赴新任。即密告将军傅尔丹。今准噶尔台吉喇嘛达尔扎、以达瓦齐逃走。派兵驻我边外。又本年来使奏请诸事。朕俱未准行。恐不无藉端生事。扰乱喀尔喀游牧。朕特派大臣往北路军营稽查卡伦。此时虽并无形迹。万一有事。朕欲调发黑龙江之兵二三千名。傅尔丹宜密筹豫备。令五日内即可起身方妥。然此特为万一有事。是以先期备办。并非立即用兵也。切不可声张、转致扰惑众心。寻奏、齐齐哈尔、黑龙江、墨尔根、呼伦贝尔等处。本有额设兵七千余名。可挑选二千。再打牲索伦达呼尔等处。丁壮七千余名。亦可挑选一千。官兵俱有器械。其无器械之打牲索伦等。查有从前调往金川时所给兵仗。彻兵后俱缴回收贮。可以给发。所需银两口粮。于现贮仓库内支给。临期可以速发无误。奏入、报闻。　　

○谕军机大臣等。据开泰、范时绶、所奏龙乾惕传钞伪稿。并伊家中搜出各字迹等项。龙乾惕既供出原名九三。而即字乾惕。取义周易乾卦。已非人臣所可当。且至钞存捏造诏书。尤为悖诞。丧心已极。实系大逆不道之徒。前经传谕该抚、不可因其年老稍为姑息。著再行传谕范时绶、必当从重办理。再其往来踪迹、在黔属之思州。而伪稿内以张广泗为有功。张广泗乃贵州总督。或从此严加根究。追出来历。亦未可定。其余传钞各犯。应省释者照例省释。应追询者严加查讯。务得实在首先捏造渠魁。明正重典。以昭国宪。不可稍为宽假。看来范时绶、查办尚属尽心。并将此传谕知之。　　

○以故奉国将军时通子齐福降袭奉恩将军。　　

○以故奉恩将军德尔弼子珠凌阿、色贝、子赛冲阿额尔奇子富礼赫、俱袭职　　

○以云南迤西道沈嘉徵为云南按察使。　　

○庚寅。上奉皇太后居畅春园。　　

○礼部题、朝鲜国王李昑、遣使表贺万寿、冬至、元旦、三大节。及进岁贡方物。赏赉筵宴如例。　　

○以编修陆嘉颖充日讲起居注官。　　

○奉恩将军德敏老病乞休。以其子顺泰袭职。　　

○辛卯。上诣畅春园。问皇太后安。　　

○还宫。　　

○谕曰。宁夏镇总兵那尔泰、著来京另有简用之处。其员缺、著史宏蕴补授。　　

○又谕曰。乌德纳、不胜总兵之任。著来京候旨。其左江镇总兵员缺。著保在补授。　　

○谕军机大臣等。编造伪稿一案。现今各省虽皆查办。至今未得其人。朕思此等生事之由。皆起于读书未成、不肖之徒。即如从前原任翰林阮学浚、缘考列末等。经朕将伊革职。令其回籍。伊回籍并不安静。于挑唆蕴著、纠参吉庆案内。又经拟徒发遣。应于此等人内、留心详细访查。盖伊原非守分之人。既经革职。又拟徒罪。恐伊怀怨。编造妄言。亦未可定。著尹继善、将阮学浚、及再有似伊革职治罪之人。皆应详察有无情弊之处。查明具奏。或可于此辈中得之也。查访时切不可轻为洩漏。　　

○是月。直隶总督方观承奏、豫省漕米请沿途截留。就近之天津以南。南皮、沧州青县、静海、盐山、庆云、等六州县。即照所截之数。于奉天米内扣还北仓。以供各属平粜。于事为便。运费亦多节省。得旨嘉奖。　　

○又奏、请将京东之卢龙、临榆、抚宁、滦州、遵化等五州县。应修城工需费、在豫东协耗项下动拨。各处兴修。报部核销。奏入、报闻。　　

○又奏、永定河改移下口之后。八工一带。芦苇顿增数倍。请令河兵自行收割。用冰床拉运南北两岸工埝。分贮四汛。备不时之需。亦可节省脚费。虽苇价较秫秸稍贵。而坚实耐久。则远胜之。应核明扣抵。奏入、报闻。　　

○又奏、永定下口之凤河东堤。障束全河之水、以入大清河及西沽。叠道工程。皆关紧要。遵旨照河工成规。分别方价。全行支给。及时兴工。奏入、报闻。　　

○又奏、从前八沟买米之案。乃因广筹积贮。以备内地拨运。今次专为买抵陵糈。而以截留漕米、为内地州县借粜之用。价虽较贵。而合之粜价。仍属有盈无绌。应仍令采买足数。实于民食大有裨益。奏入、报闻。　　

○江苏巡抚庄有恭奏、浒墅关务。委妥员协查。请定为半年一换。得旨、是如所议行。　　

○又奏、京口八旗驻防兵粮。十七年缺少秋冬季半兵米。请于本年分。徒、阳、坛、三县漕粮内豫截备支。得旨、该部知道。　　

○云贵总督硕色议奏、开化镇总兵张凌霞、具奏营伍情形。酌议更革二摺。一称开化镇各营书识。占食步粮二十八九分之多。虽因边地夷多汉少。难得通晓文义之人入伍。兼营中公费不敷。以致私给伙粮。实属违例。查滇省公费名粮。向系每兵百名、扣存名粮二分。上年已奉文加给一分公费。何得又私给伙粮。今该镇既将营中菜地清出招租。以租银为书识工食。毋须动支公费。更与营伍有裨。现已批令照议办理。一称开化镇兵丁粮缺。动经屡月。始行招补。今彻底清查。遇有粮缺。即以顶补。又该镇兵饷。向系按季全放。间有截存银米、为数无多。或留修理衙署。亦非私扣肥己。查向来招补迟延。皆由季首放饷。其银米已豫为事故兵丁支领所致。今止须将兵饷按月散放。则兵缺可随出随补。不至截旷存留。一切捏报私扣之弊。自可永杜。一称生息银两。开化设有当铺二处。因原定以钱作银。与市价高低不一。恐有亏折。遂概不当钱。致兵民俱不愿赴当。查设当生息。例应银钱兼当、以便兵民。今该镇改令银钱兼当。事属应行。已批令照议办理。一称总兵衙门。所需柴炭草料、及土产食物。竟令各夷民上纳。名虽给盐兑换。实有勒索压派之弊。今一概禁革。查边地夷猓。自应抚恤。岂容派扰。缘开化原系土司地方。自康熙六年始改土归流。其时各衙门日用薪蔬。尽系夷人供应。后虽革除。因开化盐觔。俱系官运官销。夷猓艰于得盐。愿将柴炭蔬豆等项换易。以致相沿成习。近年开化行销粤盐。盐广价贱。夷民以物易盐者渐少。而陋习尚未尽除。且官民交易。亦属非体。该镇查明禁革。事属应行。一另摺内称开化兵马无多。而技勇纯熟实少。且汛兵有名无实。甲械霉损不齐。兵丁原无营房。员弁衙署、竟有典卖者。外委名粮。牵混顶冒。种种弊端。现将兵丁、逐加考验。军火器械、次第修补。钱粮逐一清查。汛卡量移高爽。其外委马兵粮饷牵混之处。亦详请咨部改正。查操练兵丁。严立尝罚。以及清理钱粮。移建汛卡等项。皆属应办之事。军火器械。自应动支营中公费。随时修理。开化向有总兵、游击守备、千、把、衙门二十五所。因年久倾圯。无力自修。营中原有缺官随粮。截半银两。留为修葺衙署之用。该镇既查有残缺。应照例动支截半银两。次第修补。至所称典卖衙署一节。并未指明何员。俟饬查究处。又所称外委马兵粮饷牵混。业经行司饬查。俟覆到咨部改正。得旨、如所议行。　　

○　　

大清高宗法天隆运至诚先觉体元立极敷文奋武孝慈神圣纯皇帝实录卷之四百七


大清高宗法天隆运至诚先觉体元立极敷文奋武孝慈神圣纯皇帝实录卷之四百八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十七年。壬申。二月。癸巳朔。上诣大高殿行礼。　　

○谕、十五年赏借盛京所属辽阳等七城旗人仓粮。若与应纳粮石。令其同时尽行交纳。不无稍有拮据。著施恩将十五年借给旗人米石。于今年起、展限三年。陆续交还。该部即遵谕行。　　

○谕军机大臣等。黄廷桂所奏夷人留肃交易情形一摺。内有从优经理、委婉告知等语。所见甚属非是。夷人交易一事。贪得无厌。逐增添。是以立定章程。以示节制。所带货物、在定数之内。准其交易。若踰此数。即行驳回。伊等本应恪遵前谕。有何可从优鼓励之处。乃该督摺内、一则曰从优。再则曰委婉。看来沿边节镇。俱不免怀畏惧之情。幸保无事。此非所以壮远猷而驭荒裔也。该督等膺边疆重寄。固不可因有此旨。遂加凌慢。致起衅端。亦不可过于柔靡。令夷人得以窥测。方为妥协。再另摺奏称喇嘛达尔扎、甫经袭位。不能固结众心。必希天朝赐好、以壮声势。观伊近今倍加恭顺之心。即可见其自固藩篱之意等语。朕意亦殊不谓然。盖夷性狡诈贪残。难以情理相度。彼如无心生变。蒙业相安。或未必过为恭顺。如心存叵测。反外示谦弱。以行其狡黠之私。况彼地当此内乱叠兴。人怀携贰。伊恐无以邀结众志。或纵其侵掠。各得少利。冀将来惟其所使。或藉以逞强于番部。均未可定。不可因来使之倍加恭顺。遂相信之过深也。国家之于准夷。并非有意兼并、以示远略。若谓伊等方有内难。遂不敢扰我边疆。似亦未为确见。现在北路各卡。有夷人藉词带兵驻牧之事。故命尚书舒赫德等、前往查勘。并饬该副将军严密堤防。毋致稍有疎懈。其西路之哈密一带。为准夷扼要之区。尤宜加意防范。不可忽视。可一并传谕黄廷桂等知之。　　

○甲午。遣官祭先医之神。　　

○谕、朕从前降旨、各省驻防兵丁内。京中遇有应袭世职缺出。应列拟正拟陪者。咨取来京。其止应列名者。该旗行文查问。愿来者准其来京。不愿来毋庸咨取。本日阅看镶黄旗汉军、奏递黄成功之应袭恩骑尉。印轴内所开、俱系驻防西安。此内惟将应列正陪二人。咨送来京外。其余应列名之十余人。该将军都赉、皆咨称患病。阅之殊觉可恶。伊等显因身止列名。畏此往返徒劳。故为捏报。而该旗并不循例行文查问。甚属非是。著将该都统等交部察议具奏。该将军并不据实咨报。亦殊不合。著申饬。　　

○察哈尔总管达什林沁等、奏请裁减出牧之京城官员兵丁等。得旨、是。著照所请行。但各旗兵弁。今既裁减。牧放马匹蒙古兵丁。更属劳瘁。且伊等自备马匹乘骑。著施恩每年牧厂蒙古兵丁。每人赏银五两。以示鼓励。　　

○乙未。陕西巡抚舒辂故。以户部侍郎钟音、为陕西巡抚。调工部侍郎三和、为户部侍郎。以内阁学士德保、为工部侍郎。　　

○是日起。上以祭社稷坛、斋戒三日。　　

○谕军机大臣等。云南巡抚爱必达奏、江西省传钞伪稿案内。余有道供称、丁得升带稿到店看过。仍系丁得升带去。又据丁得升胞弟丁廷选供称、丁得升赴云南省城贸易。密咨查拏。而丁得升坚供并无伪稿。现在咨解江西质审完结等语。爱必达乃据江西来咨办理。余有道、丁得升、均属一面之辞。非面质无由得实。但此案余有道乃原供之犯。而丁得升之虚实尚在未定。应将余有道解往云南。不应将丁得升解回江西。盖隔省咨提。道路辽远。如原供或系挟仇诬捏。即据供咨提。则被扳者无论虚实。先受长途押解之苦。而原供之犯。转得安坐羁所。迁延数月。此狡犯妄供、株连被累。流弊之所由滋也。嗣后如有此等供扳他往人犯。一面密咨拘查候质。俟本案情节、逐一审明。即将原供之犯。解往彼处质对。则狡供者。自知远解之可畏。不敢肆其仇扳拖累之奸谋。方合折狱之道。将此通行传谕各督抚知之。　　

○丙申。以内阁学士吴达善、为盛京礼部侍郎。　　
</div>
    <div class="pagination">
<a href="清实录乾隆朝实录_page565.html">上一页</a><span>...</span><a href="清实录乾隆朝实录_page561.html">561</a><a href="清实录乾隆朝实录_page562.html">562</a><a href="清实录乾隆朝实录_page563.html">563</a><a href="清实录乾隆朝实录_page564.html">564</a><a href="清实录乾隆朝实录_page565.html">565</a><span class="current-page">566</span><a href="清实录乾隆朝实录_page567.html">567</a><a href="清实录乾隆朝实录_page568.html">568</a><a href="清实录乾隆朝实录_page569.html">569</a><a href="清实录乾隆朝实录_page570.html">570</a><a href="清实录乾隆朝实录_page571.html">571</a><span>...</span><a href="清实录乾隆朝实录_page567.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
