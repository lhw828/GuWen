<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 33 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 33 页/共 127 页</h1>
    <div class="content">　　○管大汉将军驸马都尉樊凯题据管班千户孟文达等呈称大汉百户宋锦病狂易不受约束乞下兵部审验而处之锦称无疾讯诸其邻亦然兵部覆请行法司鞫问得旨文达等并锦锦衣卫俱执送镇抚司考讯仍行缉事衙门访察待得实并凯以闻既而罢凯不用
　　○戊戌户部奏原任户科都给事中韩智河南按察司副使韩普各坐事罚米输宣大今智普皆死其子诉乞分豁诏以各官既死令其家各输米百石于京仓
　　○命永兴荣惠王诚澜再从侄奉国将军秉榉袭永兴王爵  祖训及故事无有以庶堂侄袭堂伯爵者诚澜薨无嗣惟秉榉与之同出恭宪王后先已命之主丧至是诚澜妃杨氏以袭爵请下礼部议之再三乃许之
　　○己亥升南京山东道监察御史罗善刑部署员外郎王金临江府同知顾景祥真定府同知陈暐俱为按察司佥事善狭西金浙江景祥湖广暐四川○夜东方流星起自井宿东北行至轩辕青白色发先如蓝尾迹烟散
　　○台州临海县火焚毁县治及军民庐舍三千余间男女死者二十六人
　　○庚子镇守延安庆阳等处太监刘保奏称榆林在库银两并各营堡粮草不勾主客兵马支用乞要开中淮浙引盐及催徵狭西地方递年拖欠税粮户部议覆该省见报灾伤未经定有分数其各处运司盐课又经题差科道官定价变卖银两有碍开中宜转行巡按御史勘灾伤州县从实定拟仍通查一省每年该起运若干本年除灾伤外该徵若干生员上纳银两可勾若干设使召商开中引盐每引定米若干或草若干督同布政司掌印管粮官不分延绥甘肃宁夏通融会计明白造册奏缴以凭查议上请  上是其言
　　○赐襄垣王府镇国将军仕坏  祖训条章  皇明典礼洪武礼制各一部从其请也
　　○吏科给事中何绍正户科给事中卢纶颁历导驾俱以失仪为侍班御史所纠下锦衣卫狱绍正杖二十调海州判官纶杖二十释之
　　○辛丑升广西按察司副使陈崇德为广西布政司左参政
　　○给事中白思诚监察御史储珊查奏辽东仓库自弘治十五年迄于正德三年各年滥费那移等项银两并劾都御史王宗彝陈珤张鼐马中锡韩重原任兵部尚书马文升侍郎熊绣原任户部尚书佀钟顾佐韩文侍郎王俨李孟旸王佐张缙郎中陈大章刘鉴王济王荩刘绎罗荣居达杨志学参政缪昌甯举冒政参议方矩佥事王中巡按御史王献臣胡王□赞盘粮给事中吴蕣去任太监孙振总兵官定西侯蒋骥俱合提问户部议覆李孟晹陈珤刘鉴王中俱病故其各官统乞裁处  上以宗彝等不以钱粮为重巧取浪费有负重托各罚米赎罪宗彝重济昌举绎各罚米一千石献臣蕣王□赞缙荣文升绣大章钟佐佐文达志学五百石俱输宣大仓还令御史督限完足回奏中锡鼐荩绎政矩见缘事追陪粮草待事完以闻骥振非监管人员不必究问思诚珊查盘允当各升俸一级时刘瑾用事权倾中外思诚珊承望风旨以参官过当升级士论鄙之
　　○丁忧参议贾璇坐监凉州粮草有亏折为科道官所劾责令倍偿璇奏亏折乃附余况丁忧与去任同乞原宥许之仍罚赎罪米百石输京仓
　　○癸卯撒马儿罕番王沙亦癿王等各遣使马黑麻火者等贡马驼及方物赐彩叚等物有差
　　○致仕南京户部尚书郑纪卒纪字廷纲福建仙游人天顺庚辰进士改翰林庶吉士授检讨  宪庙登极献太平十二策寻移疾归踰二十年再起供职升浙江副使提督学校弘治二年召为国子祭酒会  万寿节修斋醮礼部预取监生供事纪以为不可上＜锍-釒＞谏不听踰年改南京左通政升南京太常寺卿南京户部右侍郎久之进本部尚书致仕至是卒年七十余赐祭葬如例纪姿貌英特气象方整为文章明白条鬯而尤以用世之学自许其为提学时正乐舞行乡射毁淫祠皆有裨风教既调官南京犹数言事上在东宫行冠礼纪采自周文王以来嘉言善行凡百条各绘图作赞名曰圣功图以进在户部尤多建明皆关钱榖大计中间屡被论劾盖以其家食既久一旦复出而骤至通显不免有积薪之议然纪之才略实有过人者大学士刘健以同年故知之最深故浮言卒不能撼而  上亦任之不疑也纪次子主敬亦举进士为户部主事卒
　　○哈密卫忠顺王速坛拜牙即遣使臣都督写亦虎仙等贡驼马赐彩叚等物有差
　　○甲辰升山西按察司佥事萧渊为福建副使广西佥事丁隆为本司副使
　　○升顺天府尹胡汝砺为户部左侍郎○兵部奏西南捕盗指挥王英日久无所获其怠事可知宜送原营收操得旨西南强贼累劫夺官银英乃坐视不理仍降一级送营操备
　　○河南卫辉府地震
　　○乙巳赐仁和大长公主定兴新安二县庄田三百七顷九十余亩因其请也
　　○户科给事中谢讷等奏会同左少监韦霦等盘过广东布政司库藏金一百五两各项银二十六万一千一百三十六两玻璃器一十九事诏送内承运库贮之
　　○丁未暂免凤庐淮扬四府滁和徐三州正德二年以前积欠马匹以地方灾伤重大故也
　　○巡抚延绥都察院右副都御史杜忠卒忠字世臣河南河阴县人成化戊戌进士授山东新城知县历监察御史平阳府知府山西左参政四川右布政使山西左布政使擢右副都御史巡抚延绥忠醇笃谨愿不事表暴故所至虽无赫赫声而克举厥职在平阳治政不苛民颇宜之抚延绥甫一载以老疾乞休已得请矣未受代而卒
　　○戊申夜月犯六诸王东第三星
　　○以驸马都尉游泰管领大汉将军宿卫兼率奉天门东西姜擦上侍卫带刀勋卫等官
　　○致仕工部左侍郎潘礼卒礼字嘉会归德卫人天顺庚辰进士授给事中转左给事中擢通政司参议右通政以忧去服阕改南京入为太仆寺卿管易州山厂迁工部左侍郎任如故厂有嬴利礼一无所取由是以廉洁知名弘治中三＜锍-釒＞请老进资善大夫给驿归归十三年为正德丙寅于时年八十有一矣草舍饭蔬意恬如也巡抚河南都御史韩邦问言于朝诏有司月给米三石以示优老养廉之意初归德有河患礼归乃居乡一日寇至无可取物礼曰有酒可饮寇诺群饮之去礼缘是复居城中然简交际在城中常徒步出城乃御车其敦朴如此既卒其乡人愈益称之
　　○己酉礼部左侍郎管国子祭酒事谢铎致仕铎素尚恬退弘治间奏乞养病奉  孝宗旨令病愈起用至是年已七十有五矣吏部因通查给假养病等官言铎已老难复起用诏致仕并谕今后养病踰年者并致仕不必起用
　　○是夜望月食○月犯井宿钺星
　　○壬子升河南按察司佥事薛英为福建副使
　　○升建宁府同知胡瑛池州府同知刘宗儒抚州府同知曹暠为按察司佥事瑛广西宗儒山西暠云南
　　○癸丑以明日冬至节遣驸马都尉樊凯黄镛崔元分祭  长陵  献陵  景陵  裕陵  茂陵  泰陵文武衙门各分官陪祭
　　○遣仪宾杨淳祭  恭仁康定景皇帝陵寝
　　○遣内官祭  恭让章皇后陵寝
　　○夜月犯轩辕右角星
　　○甲寅冬至节  上诣  奉先殿  奉慈殿太皇太后  皇太后宫行礼毕出御奉天殿文武群臣行庆贺礼
　　○  太皇太后  皇太后  皇后宫俱免命妇朝贺
　　○免群臣宴赐以节钱钞
　　○命西安左卫署都指挥佥事任玺守备潼关地方
　　○乙卯罚副使高崇熙米五百石以尝监督固原州等仓场粮料致浥烂亏折故也
　　○丙辰罚给事中王宸主事谢忠米各三百石坐奏支内库布疋估计未当也
　　○兵科给事中周钥自刎于桃源舟中钥勘事淮安还忽自刎比舟人觉之已不能言取纸强书字多糢糊惟识赵知府误我可怜十数字时瑾用事凡出使还者皆索赂钥与淮安知府赵俊有旧许以千金贷之竟食其言故钥忧愤而死事闻系俊至京按治钥死状乃坐俊罪巡按御史赵时中以失于奏闻亦罢为民
　　○戊午升翰林院编修吴一鹏为本院侍讲以九年秩满也
　　○工部尚书李鐩以疾乞致仁诏允之赐敕给驿归令有司给食米月四石役夫岁四人仍特与诰命
　　○天津卫都指挥佥事纪钊求复职先是钊病以子璋代为指挥使至是璋卒钊病愈求复职兵部以钊都指挥升授不由军功准复原职指挥使
　　○己未罚已故副都御史汤全家属米二百石以全前在湖广管理粮储督察欠严故也
　　○总督扬州备倭都指挥袁杰奏请兼管淮扬常镇苏松等府地方捕盗事兵部覆奏谓事属纷更且统治太广亦难防范宜令杰兼管常州孟渎河至苏松通泰沿海地方捕盗事如卒不足用听量调民快事毕勿得拘留从之
　　○福建按察司副使张罍诬构泉州府同知于茂赃罪坐充军茂诉辩因讦奏罍故杀平人致死命大理寺少卿季春锦衣卫都指挥杨玉往勘拟罍斩罪茂复职并参先任泉州府同知梁纨按察使荆茂副使丁养浩佥事董豫参政刘孟巡按御史陈玉泉州府知府吴晟俱宜逮问诏是之而宥纨等不问各罚赎罪米五百石○庚申兵科给事中屈铨等奏亲诣两淮运司覆验在库引目八十万道每引作价四钱召商报卖告报益少每将淮南每引量减七八分淮北每引量减五六分庶事易集户部议覆盐课开中未有四钱以下者今召商日久所卖不多盖缘江南凶荒食盐者少织造等项夹带者多私盐既行官盐自贱与其减价孰若暂存宜令科道各官回京将前项引目仍留在库待时发卖从之仍令行各处巡盐御史究私鬻阻坏之弊
　　○辛酉降刑部署员外郎事主事唐欢为谷城县知县时锦衣千户韦瑁引工托疾不赴为缉事者所发欢以失于拘审坐罪
　　○工部尚书缺吏部推南京都察院右都御史吴文度及南京户部右侍郎王珩可补诏升文度为户部尚书并珩俱致仕
　　○治甘肃地方官军失机罪指挥朱永等十四人逮治左参将苏泰准以功赎游击将军徐谦夺俸三月守备都指挥陈铠等五人副千户萧瀚俱降一级
　　○兵科都给事中赵铎等劾奏保国公朱晖久病旷职乞推选谋略将臣代之  上以晖大臣待自陈既而晖辞免营务许之所役军伴听留五十名应用
　　○壬戌户部言浙江灾伤重大已经守臣覆勘宜于兑军米内量折三十万石南京米内量折十万石石徵银五钱各差官解贮俟米贱时月依价收籴或折放官军其极贫应赈人户准将贮库赃罚银两并预备仓粮兼支务使饥民得沾实惠从之
　　○癸亥户部言宣府大同罚米官员多已为民致仕病故或入仕日浅或家计贫窘刑责虽严无由完纳宜行巡按御史查照原行除见任四品以上及米百石以下仍纳本色其五品以下为民致仕并病故知府等官照宣大上纳粮草价例折收银两从之
　　○加封周府镇国将军睦桎睦楮睦椔为郡王以周王复奏其父安＜氵横＞以世子薨今既追封悼王其庶弟睦桎等当加封故也
　　○右佥都御史王一言卒一言字行之成都内江县人成化辛丑进士授监察御史升云南按察司副使整饬兵备再转为都察院佥都御史巡抚宁夏偶渡河坠冰众掖出之以此致疾卒于官一言体貌修伟善谈笑为御史颇有风采所居官亦能尽职
　　○南京刑部尚书樊莹卒莹字廷璧浙江常山县人天顺甲申进士授行人升监察御史出知松江府刬除积弊诸赋役类遵周文襄公旧法而行弘治改元诏举异才工部侍郎黄孔昭以莹应吏部尚书王恕闻而是之时莹方以忧归起复改平阳升河南按察使进应天府尹守备蒋琮者恃宠与言官奏讦所蔓引多至罪黜莹承命推鞫发其伤  孝陵龙脉事琮以是得罪去升南京工部右侍郎寻改都察院左副都御史巡抚湖广兼赞理军务值水旱诸藩缮修颇繁莹奏通广盐收余利以助工役又奏停缓纱纸价数万两民甚赖之旋养病去辛酉御史石玠等交荐以旧官起抚郧阳改南京刑部左侍郎寻兼左佥都御史巡视云贵皆有治绩入为南京刑部尚书未几致仕会逆瑾用事落职为民仍责输米五百石寻卒莹诚悫简易介而有断故所至辄有声誉享年七十有五瑾败复其官仍赠太子少保谥清简
　　明武宗毅皇帝实录卷之四十四
明武宗毅皇帝实录卷之四十五
　　正德三年十二月甲子朔  上视郊祀牲
　　○夜流星如盏青白色光烛地
　　○丙寅改南京刑部尚书洪钟为工部尚书右都御史张宪为南京都察院右都御史掌院事
　　○调刑部广东司主事高贯为山西辽州知州东城兵马指挥司副指挥万桢为河南都司经历司都事以问事迟留而罪之也
　　○诏免凤阳八卫官军京运一年以地方灾重故也
　　○丁卯泰宁等三卫夷人入贡还许市牛只田器礼部请遣通事伴回为之平市仍命镇巡官戒之勿令杂市违禁器物及因而扰害地方制可
　　○戊辰升通政司右通政丛兰为左通政
　　○户部言先是都理马政都御史杨一清定西宁洮河三卫茶马则例每岁徵茶不过五万斤易马不过五六千匹今巡茶御史翟唐一年之间所收茶至七十八万二千余斤所易马至九千余匹较之常＜矢见＞利实倍之功绩颇著宜加旌奖诏升唐俸一级
　　○哈密卫忠顺王速坛拜牙即等以其所部为速坛阿力王杀夺穷困遣使请粮于朝户部核奏夷情不可尽信宜移文甘肃镇巡等官覆实乃发傍近仓粮给之  上以远夷果被讐杀亦当矜恤命给粮五百石毋令失所
　　○革山西怀仁王府辅国将军成铏成錂成錪成鍒成锶禄米三之一铏以殴伤职官錂錪以助恶害人鍒以冒支禄米锶以匿逃潜住罪也
　　○诏致仕右佥都御史王璟监察御史刘玉俱冠带闲住降荆州府知府王绶三级调远方别用罚河间府知府杨仪米百石藁城民有与小功尊属忿争而致死者已论斩奏诉屡年近辩问情可矜疑璟以尝巡抚玉等以尝巡按失于详拟狱久不决罪之
　　○己巳升巡抚宣府都察院右佥都御史邓璋为南京户部右侍郎
　　○礼部言外夷贡使回旧未有译送者有之自安南陪臣得请始后因译者在途不法议革之惟朝鲜及泰宁等卫并哈密夷人译送如故既而兵部议免惟令各镇巡官遣送今锦衣卫带俸指挥佥事大通事王喜奏开前例宜止听译送朝鲜安南及泰宁三卫夷人余仍革免
　　上是之仍命严译人在途生事导夷为害之禁
　　○庚午升工部左侍郎吴洪为南京刑部尚书
　　○授翰林院庶吉士安磐为吏科哈事中
　　○命惠安伯张伟提督团营并总管三千营操练
　　○大保长宁伯周彧卒彧顺天府昌平州人  孝肃皇太后之仲弟也以恩泽授正千户累迁指挥使进都督同知封长宁伯后加太保至是卒赐葬祭如例
　　○辛未旧制各处盐引俱于南京户部印发至是巡盐御史宇文钟奏言往返不便请改户部另行刊制户部覆奏淮浙长芦川广俱有盐运南京道里适均自洪武以来遵行已久乞仍旧诏今后但于户部印给南京引板俱令销毁刘瑾变乱旧法钟因而导之后瑾诛乃改正焉
　　○满剌加国王遣副使端亚智等来朝贡方物回赐国王蟒衣彩叚纱罗文锦及赏使人彩叚衣服绢钞有差
　　○壬申遣礼部右侍郎费宏祭  天寿山之神以南直隶湖广河南灾伤例遣官祭告天下名山大川故也
　　○吏部奏刑部右侍郎李士实都察院右副都御史陈璧户部右侍郎何钧俱养病一年之上请照礼部右侍郎谢铎例移文各官俱令致仕许之
　　○从淮王请封其故伯安懿淮世子之妃王氏为妃以世子既追封□爵故也
　　○工部奏各省物料积年未完宜停诸司莅事者之俸令严限催纳诏各处灾伤数多民困未苏物料已徵完者令解部未完者停徵诸有司俱勿停俸待年丰徵解
　　○癸酉升江西按察使陆完为都察院右佥都御史巡抚宣府地方
　　○升大理寺左寺丞王宪为都察院右佥都御史光禄寺少卿颜颐寿为大理寺右少卿
　　○应天徽州太平池州宁国安庆等府并广德州各属及建阳新安宣州安庆等卫旱灾户部请免其秋粮子粒有差仍于免数内量徵二分以补起运两京之数灾重地方听以半折银报可
　　○命怀宁侯孙应爵总管神机营永顺伯薛勋坐五千营
　　○甲戌升工部右侍郎俞俊为本部左侍郎巡抚狭西右副都御史崔岩为工部右侍郎
　　○巡库科道官奏松江府华亭县输内库折粮阔白绵布三万三千余疋俱粗窄不中度因劾府县及户部莅其事者忽于验察之罪诏留布别用府县官停俸督补如数户部官宥之
　　○乙亥升通政使司左参议罗钦忠为右通政右参议刘达为左参议
　　○满剌加国贡使火者亚刘等回以船为飓风所坏请令广东布政司代造礼部言宜令镇巡官验实俾自修理果须重造其材亦宜令自备所司但量给力役副之诏可
　　○丙子升礼部郎中刘挺为光禄寺少卿监察御史杨武甯杲俱为大理寺左寺丞武瑾乡人杲以憸邪进
　　○沈王幼＜土学＞为其侄辽山王诠釴乞书籍以  皇明祖训  皇明典礼二书赐之复为其子宿迁王诠鎀乞  御制盘龙诗不与
　　○丁丑升山东左布政使贾锭为都察院右副都御史巡抚狭西
　　○命丰城侯李旻敢勇营坐营管操
　　○戊寅贞惠安和景皇后大祥遣仪宾周钺诣  陵寝行礼
　　○户部员外郎张王□赞先以盐课事迁南海为民后以巡库事复罚俸三月户部覆王□赞并家属远徒无从拘问因言与王□赞同论罚者尚书曾鉴侍郎张达郎中王寿给事中许天锡屈伸周玺御史陈文试高良弼程材俱已死所罚之米宜令家属代输诏皆宥之
　　○己卯转福建右布政使车玺为山东左布政使
　　○升广东按察司副使胡华狭西苑马寺卿燕忠俱为按察使华江西忠狭西
　　○江西灾守臣以停徵请户部议起运两京钱粮难以概免宜移文镇巡官量其灾之轻者于应免数内再起二三分以足起运之额若灾之重者听量以折银输京王府禄米则令从宜区处从之
　　○庚辰以冬无雪遣英国公张懋祭告京都城隍之神
　　○准秦府辅国将军秉檄袭封郃阳王初郃阳温穆王诚泓薨无嗣其庶弟诚汾诚浍皆许袭未命而卒秉檄诚浍嫡长子也在  先帝时请袭礼部会议谓温穆王薨后已一再传庶郃阳王之后止应授本等职不必议封至是又援保安汧阳二府例以请礼部言  先帝已有旨不可许而内批许之盖保安郃阳皆秦藩西苑马寺卿燕忠俱为按察使华江西忠狭西
　　○江西灾守臣以停徵请户部议起运两京钱粮难以概免宜移文镇巡官量其灾之轻者于应免数内再起二三分以足起运之额若灾之重者听量以折银输京王府禄米则令从宜区处从之
</div>
    <div class="pagination">
<a href="明实录武宗实录_page32.html">上一页</a><span>...</span><a href="明实录武宗实录_page28.html">28</a><a href="明实录武宗实录_page29.html">29</a><a href="明实录武宗实录_page30.html">30</a><a href="明实录武宗实录_page31.html">31</a><a href="明实录武宗实录_page32.html">32</a><span class="current-page">33</span><a href="明实录武宗实录_page34.html">34</a><a href="明实录武宗实录_page35.html">35</a><a href="明实录武宗实录_page36.html">36</a><a href="明实录武宗实录_page37.html">37</a><a href="明实录武宗实录_page38.html">38</a><span>...</span><a href="明实录武宗实录_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
