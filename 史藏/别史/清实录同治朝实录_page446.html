<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 446 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 446 页/共 505 页
  </h1>
  <div class="content">
   ○予甘肃瓜州阵亡守备雷发声、千总沈明礼等、祭葬世职加等。　　

○减免贵州兴义、都匀、镇远、思南、石阡、黎平、贵阳、安顺、大定、九府郎岱、清江、下江、归化、水城、平越、贞丰、独山、麻哈、黄平、开、黔西、广顺、永甯、威甯、平远、正安、定番、普安、安南、兴义、都匀、清平、荔波、施秉、天柱、安化、印江、龙泉、永从、开泰、贵定、龙里、修文、清镇、绥阳、仁怀、余庆、瓮安、湄潭、贵筑、安平、毕节、桐梓、镇远、婺川、玉屏、青溪、普定、遵义、五十厅州县暨册亨州同、大塘州判、锦屏乡县丞所属并古州等卫被扰地方节年额赋有差。　　

○上以常雩祀天于园丘。自是日始。斋戒三日。　　

○己未。谕军机大臣等、李鸿章奏、奉办缎?等件。需款过钜。请酌量减办一摺。据称长芦奉派活计。前经咨照各织造分办。统计江甯苏州杭州三处。共需银五十余万两。除湖北等省协拨外。尚需银四十二万余两。直隶灾瘠之区。实难如数筹拨。请将原派长芦各件。先行照单减办一半等语。自系实在情形。著照所请。所有长芦应办缎?等件。准其照单减办一半。即著李鸿章将应拨款项迅速分解各该织造。以便赶办。务于七月内一律办齐解京。毋稍延缓。其余一半缎?。俟款项稍充。再行分别筹办。将此谕令知之。　　

○又谕、豫师奏、办理西甯等处抚案情形等语。西甯回匪及陕回崔三等乞抚。业经左宗棠等酌议章程。派道员冯邦棅前往筹办。现在米拉沟等处回目冶成林等复带同党众赴豫师军营。呈缴马匹器械。已交冯邦棅一并办理。该回众等情急乞命。虽似可信。惟向来抚贼之法。难于剿贼。非办理尽善。必贻后患。左宗棠、豫师、务当懔遵叠次谕旨。督饬冯邦棅体察情形。妥慎筹办。不得稍涉大意。俟办有端绪。即行据实奏闻。将此由五百里各谕令知之。　　

○以甘肃碾伯剿匪出力。赏参将李春海巴图鲁名号。守备田玉春等花翎。县丞何钟楠等蓝翎。余升叙有差。　　

○予故河南南阳镇总兵官王万钊祭葬恤荫加等。如军营病故例。谥勇毅。附祀提督杨鼎勋四川安徽江苏等省专祠。并追予江苏太仓阵亡参将王国安祭葬世职加等。　　

○庚申。谕军机大臣等、左宗棠奏、河州抚局渐可就绪。并现在办理大概情形等语。河州回目马占鳌等已呈缴马匹器械。自限半月悉数完缴。再请委员察验。米拉沟回众。亦思就抚。昨据豫师奏报。已谕令该大臣等妥慎筹办。甘省回族众多。性情狡谲。现虽乞抚。是否真心悔罪。尚不可知。且议抚后。必须措置咸宜。使彼族输诚悦服。方免滋生事端。该大臣总当筹画万全。慎益加慎。断不可掉以轻心。迁就了事。致异日重烦兵力。该回等每以乞抚缓师。悉力东作。俟春耕事毕。仍图抗拒官军。此等诡计。尤应严防。是在该大臣酌度机宜。妥为筹办。免致为其所绐。西甯抚局。应饬冯邦棅详慎办理。肃回虽有投诚之说。并未大受惩创。仍应严饬徐占彪实力剿洗。均毋堕逆回狡计。其狗齿牙一股及零星回骑。左宗棠当督饬各营迅图扑灭。埽荡逆氛。以靖疆圉。将此由五百里谕令知之。　　

○以记名总兵官沉玉遂为甘肃河州镇总兵官。　　

○以行劫伤人。甘肃军营副将丁启发等革职讯办。　　

○辛酉。常雩。祀天于圜丘。遣恭亲王奕?恭代行礼。　　

○定新设甘肃化川川厅通判为繁疲难三字要缺。化平营都司为题缺。并添设训导照磨外委各一员。从总督左宗棠请也。　　

○壬戌。予故贝勒溥庄祭葬。赏银四百两治丧。　　

○癸亥。谕军机大臣等、王文韶奏、援黔官军埽除贼巢一摺。清水南岸开怀香炉山等处贼巢。次第攻破。凯里以北业已廓清。现在逆众麕聚乌牙坡一带恃险负嵎。贼势已形穷蹙。著王文韶饬令龚继昌戈鉴等、乘此破竹之势。奋力进攻。毋稍松劲。并饬唐本有等从凯里一路合兵进剿。四面兜围。以收聚歼之效。曾璧光、周达武、亦当督饬黔军会合楚师联络进取。总须严密布置。将该逆就地殄除。不可纵令逸出。致贻后患。所有已复地方一切善后事宜。仍著曾璧光遴派妥员悉心经理。以靖苗疆。将此由五百里谕知曾璧光、并传谕周达武、王文韶知之。　　

○命协办大学士文祥稽察钦奉上谕事件处。　　

○以刑部尚书全庆充翰林院掌院学士。　　

○调镶红旗汉军都统奕劻为正蓝旗满洲都统。　　

○内大臣英桂为镶红旗汉军都统。　　

○以詹事府少詹事黄钰为詹事。　　

○甘肃提督马德昭开缺葬亲。以陕西汉中镇总兵官李辉武为甘肃提督。前任甘肃西甯镇总兵官田宗扬为陕西汉中镇总兵官。　　

○以前任福建海坛镇总兵官鞠耀乾为闽粤南澳镇总兵官。　　

○以记名提督成俞卿为湖北郧阳镇总兵官。　　

○以湖南官军剿平贵州香炉山等处贼巢。予提督龚继昌、道员戈鉴优叙。赏都司杨昌魁巴图鲁名号。守备龚盛禄等花翎。饬加衔升叙有差。　　

○予贵州清水等处阵亡副将王宗高等十一员祭葬世职。　　

○甲子。谕军机大臣等、御史袁承业奏、敬陈河东盐务流弊一摺。据称河东行盐引地。系晋豫陕三省分销。豫陕引票。于每年掣签时。扣留引票若干不行入筒。分给现任候补各官。以为调剂属员之计。山西引地。各州县招商代运。勒索分肥。私立官费。甚至幕友家丁佐杂营员皆分其利。拟请将豫陕引票统归掣签。其山西引地。即照代运之法。令该商取具保结领运等语。著鲍源深确切查明。酌核具奏。如有前项弊端。即行认真厘剔。毋稍姑容。所拟办法。是否可行。并著妥筹办理。原摺著钞给阅看。将此谕令知之。寻奏、河东盐行豫陕二省。久经定为官民并运。各有引张。未能统归签掣。至本省引地行盐。查无勒索分肥等弊。现饬各州县查明代运之夥。如确系殷实良民。准其具结领运。得旨、著该抚督饬河东道随时体情形。实力整顿。期于有利无弊。以肃鹾纲而裕民食。　　

○又谕、丁宝桢奏、请调拨闽省输船赴东巡缉。并酌筹经费一摺。山东海面辽阔。登州一郡尤关紧要。必须大号轮船出洋巡哨。方为周密。丁宝桢请调福建安澜轮船赴东备用。于巡防自属相宜。著文煜、王凯奏、酌度情形。如可将安澜轮船拨赴山东。即著配齐舵工水手。委员驶往山东烟台地方。听候该省驾用。并将船内经费章程。详细咨明丁宝桢核实支给。即著照丁宝桢所请。将该省所收洋药厘金一款。专作轮船经费。不敷之项。再于藩运两库巡防缉捕经费生息项下凑拨接济。仍随时筹款添补。不得动用正款。并著丁宝桢于山东水师内。遴选得力弁勇。令其逐渐练习。庶日久技熟。易于驾驶。并责成该海关监督就近钤束差遣。以一事权而收实用。将此各谕令知之。　　

○丙寅。谕军机大臣等、何璟、恩锡奏、传办缎?等件。现在赶筹拨款。并陈款项不敷情形一摺。据称江苏省应办活计。共有四单。需款几及二百万两之多。该省无从措手。自系实在情形。应如何宽予限期并酌量减成之处。著内务府酌议具奏。该署督等现已筹措银八十万两。以先办五成计之。亦尚不敷银二十万两。著英翰、刘坤一、各筹拨银十万两。迅解苏省。以资协济。并著何璟等即将各款匀拨解交。俾得赶紧织办。毋稍延误。另片奏、苏省四单。与长芦承办之件。似系相仿。而估计银数。多寡悬殊。请饬查核确估等语。长芦传办各件。前据李鸿章奏需费不下二十余万两。嗣据奏称接江甯苏州织造咨函。核计工价需余五十余万两。所有苏省承办活计。所估银数。是否相符。著户部查核成案。再由该织造等核实确估。以重款项。将此谕知户部、内务府、何璟、英翰、刘坤一、并传谕恩锡知之。寻内务府奏、江苏省应办活计。需款过钜。请将两淮淮关传办之单停止。其江南苏州二处。仍著照单织办。从之。　　

○又谕、何璟奏、署天长县知县冯至沂投水自尽一案。情节重大。原派臬司应宝时现署藩司。未便远赴皖省。应否特＜??闲＞大员审办。抑另行遴员会审等语。著派何璟将此案人证卷宗亲提研讯。务得确情。据实具奏。毋稍徇隐。将此谕令知之。　　

○戊辰。上奉慈安皇太后慈禧皇太后幸漱芳斋。侍午膳。　　

○以神灵显应。颁陕西榆林府关帝庙扁额。曰威靖河西。　　

○谕军机大臣等、乔松年奏、请饬催长芦山东欠解生息银两一摺。据称长芦山东盐务生息银两。向系按年解交豫省藩库。以为岁料帮价之需。现在截至同治十年十二月底止。长芦欠解息银八十万三千五百五十九两零。山东欠解息银二十七万七百两。屡催未解。此项息银。关系河工要需。著李鸿章、丁宝桢、督饬各运司速行严催各商将欠解各项如数完解。毋任延宕。将此各谕令知之。　　

○追予江苏各属阵亡殉难孝廉方正宋清筹等绅民妇女一千三百八十一名口分别旌恤如例。　　

大清穆宗继天开运受中居正保大定功圣智诚孝信敏恭宽毅皇帝实录卷之三百三十二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十一年。壬申。四月。己巳。谕内阁、杜嘎尔奏、职官潜逃。请饬查拏等语。吉林四起马队委参领海春、经杜嘎尔派令随队西进。胆敢中途潜逃。实属目无法纪。海春著即革职。并著吉林将军直隶总督及西北路将军大臣等、饬属一体严缉。务获究办。其同逃兵丁永寿、西拉布、兴春、著一并缉拏惩办。以肃军令。　　

○庚午。孝端文皇后忌辰。遣官祭昭陵。　　

○谕军机大臣等、前因奕榕奏、请筹拨官兵整装银两。并催解欠饷。当交户部议奏。兹据奏称、此次吉林调赴肃州官兵五百名。应给军装等项银两。请于河南地丁项下拨给银一万二千五百两等语。著钱鼎铭饬令藩司。按照该部拨给数目。赶紧委员解赴盛京户部交纳。一面知照吉林将军派员领取。并将起解日期报部。毋稍延缓。瑞联于此项银两解到。即行验收。俟奕榕委员到时。发交领解回省。至吉林前次调赴古北口官兵原拨整装银五万两。河南迄未报解。又调赴乌城官兵原拨整装银二万五千两。仅据山东解到银一万两。实属迟延。著钱鼎铭、丁宝桢、饬令各该藩司赶紧筹款。迅即报解。其历年欠解吉林俸饷共银五十四万余两。著李鸿章、钱鼎铭、丁宝桢、查明各该省欠解数目。实力催提。委员批解。不得再有迟误。将此由四百里各谕令知之。　　

○又谕、前因德英奏、请拨官兵整装银两。当交户部速议具奏。兹据奏称、黑龙江出征官兵五百余员名。应需整装银一万一千八百四十六两零。请于河南驿站存賸项下拨给等语。著钱鼎铭饬令藩司。按照该部拨给数目。赶紧委员解赴盛京户部交纳。即著瑞联知照黑龙江将军派员领取。以济要需。此项整装银两。并著德英转饬俟各该官兵凯撤之日。即在应领俸饷项下。按名坐扣。以符旧制。将此由四百里各谕令知之。　　

○又谕、瑞联等奏、拟拨轮船巡缉。并筹议经费一摺。据称奉天省南滨大海。口岸甚多。时有盗匪游弋。若调轮船巡缉。实为便捷等语。著文煜、王凯泰、酌度情形。派拨小号轮船一只。配齐舵工水手。委员驶赴奉天牛庄海口停泊。听候调遣。并将船内经费章程。详细咨明都兴阿等核实支给。俟轮船驶抵奉省。都兴阿等当遴派得力弁兵。随时出洋。认真巡缉。并可令该弁兵等随同驾驶。以资练习。瑞联等所请于四成洋税项下动支经费等语。著户部议奏。将此各谕令知之。寻议、海关四成洋税。系筹储部库不准擅行动用之款。惟该将军等所陈无款可筹。亦系实在情形。应暂准动支银二万两。作为轮船经费。年终核实报销。从之。　　

○追予安徽王庄殉难一品封职郭法彭入祀凤阳府县忠义祠。　　

○辛未。谕军机大臣等、王文韶奏、荡平逆苗巨巢大略情形一摺。贵州苗匪。叠经官军剿败。悉数窜聚乌牙坡一带。本年三月间。黔楚各军。并力兜剿。将乌牙坡贼巢攻毁。黔疆逆苗全股。一律荡平。览奏实深欣慰。著俟详细情形奏到。再行降旨宣示。该逆悍酋。如金干干、包大肚等、曾否捦斩。著曾璧光等查明具奏。并著饬令各军摉捕余匪。毋留遣孽。所有地方善后事宜。并投诚党众。应如何安插弹压之处。曾璧光等务当悉心筹画。妥为经理。其援黔各军。应如何分别撤留。著王文韶斟酌妥办。将此由五百里谕知曾璧光、并传谕周达武、王文韶知之。　　

○予故江苏巡抚梁章钜入祀名宦祠。从巡抚张之万请也。　　

○壬申。盛京户部侍郎瑞联等奏、查明草仓等河新工。并无冲刷淤塞。报闻。　　

○旌表守正捐躯浙江山阴县民妇何庄氏。　　

○癸酉。谕军机大臣等、穆腾阿等奏、请添造驻防军装一摺。江甯驻防军装。日久损坏。且与原设额数所缺甚多。现在官兵计有一千六百余员名。需用军装。亟应赶紧添造。以备操防之用。著何璟、恩锡、查照京口成案。先行筹拨库平银八千两。解交穆腾阿等撙节核办。即著穆腾阿、富升、饬令协领德兴等核实监工。速为制造。务期工坚料实。一俟办齐。即将各器械数目咨部查核。毋稍浮滥。将此谕知穆腾阿、何璟、富升、并传谕恩锡知之。　　

○又谕、前因文煜等奏、闽省制造轮船。未能克期蒇工。应否暂行停止。当经谕令李鸿章等妥筹具奏。兹据沈葆桢楼陈船政情形。不可遽行停办等语。著俟李鸿章奏到。再降谕旨。文煜、王凯泰、沈葆桢、仍将该厂未成船只。督饬委员照常办理。毋稍玩忽。沈葆桢所请筹拨训练经费。即著文煜、王凯泰、按月筹给银五百两。作为李成谋出洋操费。即饬该统领认真训练。无论留闽及分拨外省轮船。均应随时校阅。俾臻娴熟。且驶用日之。船只致损坏。应如何分年点验修理之处。并著文煜、王凯泰、沈葆桢、斟酌会商。奏明办理。另片奏、船政委员未便骤易生手。请饬夏献纶暂缓交卸等语。船政经理需员。而台湾道员缺亦关紧要。夏献纶应否暂缓赴任。或另行遴员署理。著文煜等会商具奏。将此由五百里各谕令知之。寻奏、夏献纶应俟沈葆桢服阕到工。再饬赴任。台湾道员缺。查有署兴泉永道藩骏章明白谙练。堪以调署。报闻。　　

○又谕、成禄奏、筹办军粮。派员赴归化催运军火。请饬部分拨协饬。由西征粮台代催。绥远城协同购买驼只。添拨帐房军火各摺片。成禄现须督队出关。后路粮运事宜。业与萧宗干会商办理。各省应解协饷。前已谕令各该督抚源源拨济。此项饷银解到时。著左宗棠饬令萧宗干转运成禄军营。傥饷到稍迟。先将粮价代为垫发。饷到时。仍著成禄拨还。以清款目。成禄出关后。该军粮饷。均须由内地运送。著左宗棠严饬西路各地方官。设法妥为转运。不得以路途梗阻为辞。意存膜视。成禄与景兼分用协饷。据该提督奏、请将各省欠解协饷。择与北路草地近便者。酌量多寡。分拨一半。改道察哈尔转运巴里坤等语。著户部酌量分拨。其余省分暨新拨及四川之饷。由该提督自内地提催。俟到哈密后。全归景廉提解分拨。即著照所议办理。并著袁保恒将成禄军营协饷。随时代为催提。由西征粮台分拨起解。以期迅速。应需帐房军火等项。若由河南等省拨给。为时过久。转误师行。成禄所请。著毋庸议。即著该提督咨明左宗棠。就近酌量匀拨。以资应用。前拨江南洋炮等件。成禄现已派员赴绥远领运。著定安饬属妥为照料。协同成禄委员添购驼只。迅将前项军火运解回营。以资攻剿。将此由五百里谕知左宗棠、定安、景廉、成禄、并传谕袁保恒知之。　　

○又谕、奎昌等奏、筹办城工。拟请援案设法办理。并整复台务。酌添驼马。暨请饬绥远城察哈尔所属安设台兵。接送军粮各摺片。乌城前经贼扰。城垣毁坏无存。亟宜赶紧兴修。以资保守。奎昌等拟援照道光年间成案。由喀尔喀牧放孳生驼内。提出骟骒马□儿驼。分交乌属支食盐粮蒙古官兵折价。即由应领盐菜项下扣饷备工。并由志刚倡捐面斤。以助工用。将前建木城改用石垣。即著照所拟办理。现在孳生厂内。除张廷岳提用驼只外。所存骟骒马□儿驼。究有若干。著奎昌、多布沁扎木楚、志刚、酌量提取。扣饬应用。并著督饬在事人员核实兴办。以重要工。乌科两属台站。现在接送兵差。整理不容稍缓。奎昌等已将乌属西路七台。南路二十台。及绰和尔首台。遵照科城定章。每台添设官兵驼马。其余台站需用盐菜羊价茶银款项。一并筹办。该署将军前请指拨银五万两。业经户部奏请。在于山东河南两省分拨应用。著户部再行咨催该两省迅速筹解。奎昌等即一面赶紧筹办。毋稍迟延。并著常顺、保英、一并妥为办理。以资转运。至赴乌台站接运军粮等项。多有损失。实属不成事体。著定安、额勒和布、迅将所属台站。按段安设官兵。妥为接送。毋得推诿。致有疏虞。将此由五百里各谕令知之。　　

○又谕、富和奏、沿途台站情形。现抵塔城筹办各事宜。并拨给布伦托海农民耕费。请将乡约鼓励各摺片。塔尔巴哈台一带台站。驼马不齐。富和于行抵该城后。会商额尔根巴图。由军饷项下放给各台银两。以为雇觅驼马之用。即著照所请办理。该大臣仍当随时设法整顿。务期无误师行。至塔城墙垣不全。军民未能复业。亟应悉心筹办。并商同荣全妥为整理。毋任废弛。布伦托海农民耕种无资。富和所请由应解荣全项下拨银一千两。交巴彦特古期派弁放给。及乡约赵英恳赏五品顶带。均著照所请行。富和并当激励该处军民尽力田亩。毋令一夫失所。将此由五百里谕令知之。
  </div>
  <div class="pagination">
   <a href="清实录同治朝实录_page445.html">
    上一页
   </a>
   <span>
    ...
   </span>
   <a href="清实录同治朝实录_page441.html">
    441
   </a>
   <a href="清实录同治朝实录_page442.html">
    442
   </a>
   <a href="清实录同治朝实录_page443.html">
    443
   </a>
   <a href="清实录同治朝实录_page444.html">
    444
   </a>
   <a href="清实录同治朝实录_page445.html">
    445
   </a>
   <span class="current-page">
    446
   </span>
   <a href="清实录同治朝实录_page447.html">
    447
   </a>
   <a href="清实录同治朝实录_page448.html">
    448
   </a>
   <a href="清实录同治朝实录_page449.html">
    449
   </a>
   <a href="清实录同治朝实录_page450.html">
    450
   </a>
   <a href="清实录同治朝实录_page451.html">
    451
   </a>
   <span>
    ...
   </span>
   <a href="清实录同治朝实录_page447.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
