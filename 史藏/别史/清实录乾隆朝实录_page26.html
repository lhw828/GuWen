<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 26 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 26 页/共 1860 页</h1>
    <div class="content">
○是日起。上以孟夏享太庙。斋戒三日。　　

○癸亥。定提镇见总督规条。谕总理事务王大臣、督抚有节制重寄。而提镇乃弹压大员。凡到任、离任、及因公出境、入境。例应具题者。所以慎职守。重封疆也。查川陕江西等省提镇。与总督隔省。驻劄遥远。无越境相见之例。惟云南、广东、浙江、福建等省。有因赴任之初。由省而见总督者。有因巡查地方。离省不远。顺便谒见者。盖因苗疆重地。或滨海要区。当日军务倥偬。海氛未靖之初。是以不行题达。竟赴省城。与总督面商机务。此乃一时权宜。遂尔相沿成习。此时若不酌定规条。恐大小官弁。视为固然。徒长奔竞趋谒之风。而不顾职守之旷误与否。是不可不防其渐也。嗣后提镇之于总督。若系平常事件。祇许文移来往。如有紧要公务。必须亲见总督面言者。或总督有应行檄调面议者。俱将因公起程。及回署日期。缮疏题明。至所带兵役。仍照部议巡查地方之例。不得过三十名。免致兵丁扰累。汛守空虚。永著为例。　　

○免安徽泗州、安河、两岸水淹淤地额徵银米。谕曰、朕查江南泗州地方。前经河臣齐苏勒、升报新淤地亩九千八百余顷。嗣蒙皇考察知办理之员。勘报不实。谕令督臣尹继善、再加确勘。随开恩豁免八千六百余顷。止存淤地一千二百七十四顷。入额升科。今朕闻得泗州地方。滨河临湖。地势极低。凡虹县、桃源、之水。皆归入泗州、安河、入洪泽湖。而此等淤地。即在安河两岸。每年水势涨发。淹涸靡常。收成无定。小民不免赔粮之苦。深可悯恻。著照淮安府阜宁县之例。将泗州、安河、两岸重粮水淹之淤地一千二百七十四顷九十七亩。额徵钱粮一千二百二十二两三钱。麦一百一十石八斗。自雍正十三年为始。尽予豁免。以示朕减赋恤民之至意。　　

○吏部带领考试试差之翰林、科道、部属、各员引见。得旨、考试一二等各员。俱著记名。俟各省开列试差时。另降谕旨。内御史薛馧、曹绳柱、著以事简道员用。郎中奚源、编修周范莲、著以知府用。主事苏霖渤、周人骥、著以同知用。俟有缺出。尔部奏闻请旨。其考试三等人员。不必记名。　　

○兵部议覆直隶总督李卫疏请、分八沟所辖地方事件。归喀尔沁同知、承德州分管。移八沟通判、及东河司巡检、驻四旗适中之土城子。通判管旗民命盗等事。巡检专司监狱。添设黄姑屯、郭家屯、大阁儿、巡检各一员。土城子、千总一员。白虎沟、外委把总一员。郭家屯、大阁儿、上黄旗、把总各一员。均听土城子通判差遣。移十八里台之外委千总。巡防西卯正。添设喀尔沁千总一员。听八沟同知辖。移西河司巡检、驻承德州之鞍匠屯。添设下板城中关把总一员。设承德州州同一员。改滦阳驿丞为巡检。带管驿站。新设员缺。在外调补。应如所请。从之。　　

○又议覆闽浙总督衔专管福建事务郝玉麟疏称、鹿耳门、为全台重地。请于台协三营游击内。分年拨防。其轮年游击。各与本营千总。每三月更换。又嗣后商船出口。责令地方官详查舵工、水手籍贯年貌。严定处分。应如所请。从之。　　

○又议叙出征克尔森齐老、并额尔得尼昭、二处有功之副将军塔尔岱、给三等轻车都尉世职。副都统厄尔钦、哲库纳、布尔涉、阿斯哈、营总、副营总、关音保等十九员。及额尔得尼昭一处有功之参赞大臣查克丹、阿成阿、塔尔玛善、阿岱、给云骑尉世职。二处有功之参领以下托拜等、一百六十三员。骁骑校、护军校、赛必干等、一百七员。及额尔德尼昭一处有功之副都统王常、阿那布、吴查拉、总管、营总、副营总、巴里孟古等、二十一员。参领以下厄伦泰等、一百一十六员。骁骑校、前锋校、护军校、七十等、九十二员。克尔森齐老一处有功之营总松爱等三员。参领以下雅图等九员。骁骑校、护军校、扎番塔等八员。各给功牌。加级有差。在事文员弁兵。及受伤将士。各升授赏赉如例。　　

○予故散秩大臣一等伯阿尔逊、祭葬如例。　　

○降工部侍郎图理琛、为内阁学士。升内阁学士杭奕禄、为工部侍郎。　　

○甲子。管理旗务王大臣、遵旨询问江宁荆州将军咨送回京各员。情愿留京。及愿回本省当差之处。除前面奏愿留京之协领常在、噶尔萨、云布外。据佐领五斤等称、愿留京当差。协领阿三太等称、愿回本处当差。分列名单具奏。得旨、前者带领引见时。朕曾降旨询问。惟有三人情愿留京。朕复交管理旗务王大臣询问。据奏又有三人情愿留京当差效力行走外。余皆愿回本处等语。伊等不知行兵之道。不能受劳苦。迷失道路。罪愆种种。及至军营。又不能牧养马匹。以致倒毙甚多。皇考特降谕旨。将伊等解任。并伊妻子回京。欲其学习事件。勤慎办公之意。向来满洲旧习。皆以尊君亲上。图报国恩为重。并无怀土之私念。若论满洲始基。原在盛京。至于荆州、江宁、不过暂遣驻防。并非故土。乃伊等并不思遵循满洲旧习。反恋恋于驻防之处。甚属不合。但朕已降谕旨询问。暂恕此次。此内情愿在京效力行走之三人。交该旗照伊原品即用。王大臣所问情愿在京效力之三人。俱著回原省。照伊原官降一等。试用一年之后。若实在行走勤慎。该管将军据实奏请实授。此等皆系有罪之员。朕特施恩办理。倘有仍不黾勉效力。复蹈罪愆者。著该将军即行从重治罪。　　

○户部议准经略苗疆张广泗疏称、台拱逆苗不法。所调各处土兵。与官兵同劳。请将土官照千总酌减之例。日给盐菜银三分。土目照把总之例。日给银二分。土兵日给银一分。汇入军需报销。从之。　　

○兵部议覆原任漕运总督顾琮疏称、佃湖集为水陆咽喉。较窈港营地势紧要。请移窈港营都司、把总、驻佃湖集。分辖庙湾营水陆汛地。并辖安东把总。窈港营所遗汛地。归庙湾营辖。移佃湖原设千总驻窈港营。庙湾所辖板湖紧要处。请投烟墩五座。各驻兵如额。均应如所请。从之。　　

○是月。直隶副总河定柱奏请、酌减各直省额赋。量增八旗钱粮。得旨、语云。虽小道。必有可观者焉。致远恐泥。所谓小道者。即汝此奏妇寺之仁是也。试问照汝此奏。兵民果得遂生复性。国课果得充裕无亏乎。津见朕凡事务为宽仁。遂为此迎合之奏。而不计及可行与否。朕之实心实政。岂汝此等妇寺之仁比哉。　　

○江南河道总督高斌奏、七里沟、贾家庄、二处新工。应于堤内接筑月堤。即将月堤作缕。不做埽工。毛城铺、上冬未曾堵闭石闸。今将支河要隘。堵筑草坝。得旨、览奏、办理俱属妥协。知道了。　　

○又奏、宿迁县黄河北岸缕堤。渐次塌厓。勘估应下护厓妇一百二十五丈。兴工儹做。得旨、如此办理。方为允当。地势情形不一。原应相机酌量。岂可拘于一例乎。高其倬到京。朕观其人。过于苍练。且才亦非肆应。不能胜苏抚之任是实。顾琮近日办理一切政务。舆论如何。　　

○署江苏巡抚顾琮奏、酌平盐价。俾商无赔课。民免贵价。得旨、此事朕不便明颁谕旨。恐又蹈天津之弊也。故子产之言曰。火烈。民望而畏之。故鲜死焉。水懦弱。民狎而玩之。则多死焉。故宽难。其后太叔不忍猛而宽。郑国多盗。卒至尽杀之。盗乃少止。则朕办理盐政之谓也。虽然。朕意岂如是哉。亦巡盐诸臣。奉行不善耳。朕旨原为肩挑背负之穷民不禁耳。岂谓私枭而亦不禁乎。若此、则稂莠不除。而嘉禾败矣。夫目前奏摺诸臣。一则曰请宽某件云云。再则曰请宽某件云云。不知今之请宽者。即向日之一则曰请严某件云云。再则曰请严某件云云者也。夫不论其与吏治民生。有益与否。而但觇上之意、以为奏摺办事之张本。是岂公尔忘私、古大臣之谓乎。且皇考十三年以来之整顿。并非有意用严也。而诸臣则以为凡事宜从严。且曰、不如是则站不住也。即朕今日政惟求旧。亦并非有意用宽也。而诸臣则以为凡事宜从宽。庶皇上之见许也。是皆以一已得失为重。而未尝就事论事明矣。朕意当今之政。莫若谨守皇考十三年以来之整理。而向日一二奉行不善。过于苛细者。渐次缓改。则吏治而民安。毋庸我君臣汲汲皇皇。今日曰宽此。明日曰宽彼。以至群相怠玩。百弊丛生。必至激朕又有不得不用其严之时。则非天下臣民之福也。即朕此谕。亦并非自悔其宽。而有意用严之渐。惟训勉汝督抚大臣。奉公尽职。察吏安民则朕可常用其宽。岂不韪欤。可将此谕、与江浙二省督抚藩臬等大员共观之。以共相砥砺。即将此事。和衷共议前来。候朕再降谕旨。又批谕大学士嵇曾筠、江南总督赵宏恩、巡抚顾琮、赵国麟、督抚为一省表率。而安民必在察吏。朕即位之初。各省道府诸员。皆不深知其人。汝等可将各属员贤否事迹。各摺奏前来。务须秉公甄别。以备朕录用。　　

○安徽巡抚赵国麟奏报、雨水溥遍。惟歙县有小冰雹。麦菜不无受伤之处。得旨、据奏各属雨泽情形。知道了。徽州山内出蛟。何并不奏闻。第以有小冰雹。麦菜不无受伤之处掩过。殊属轻视灾黎粉饰之奏。若再不督率属员。加意赈恤。经朕访闻。必不姑宽也。　　

○又奏请、改芜湖关饭食解费二项名色、为火耗。止收加一、为管关养廉工食等用。从前饭解不足加一。及无饭解者。均不加增。如不敷用。应于盈余银内动支。正阳一关。向无火耗。今仍照旧例行。得旨、关税一项。朕旨原令去其巧立名色。及吏胥之苛索耳。若饭费与火耗何别。为一名色而改。仍不能禁吏胥之苛索。是于国帑有亏。而于民生无益。何庸其改乎。将此谕与同省大员共观之。赵宏恩等、亦令知之。　　

○大学士管浙江总督嵇曾筠奏、各属雨水沾足。惟金、衢、严、处、地方。因徽州山内出蛟。间被冰雹。为时无几。为地有限。俟查有稍重之处。即酌给耔种。得旨、览。被雹处所。虽不妨碍。亦当加意赈恤。　　

○又奏报、桃汛水势安澜。塘工平稳。得旨、忻悦览之。海塘之任。畀卿以来。诸事得宜。朕嘉悦之怀。笔不能宣。卿更当抒忠宣猷。以副朕望。　　

○又奏、私贩盐枭、藉端生事。得旨、此事天津亦有之。经督臣李卫奏过。巳颁发谕旨矣。似此、虽小民之无知。亦属有司之不能料理合宜之所致也。属员中有应参奏者。即应指明参奏。以警其余。　　

○又奏、清厘盐政事宜六条。一、请量添附灶、以广煎办。即令正灶户丁分煎。一、发帑广收余盐。以备接济。并于杭州、绍兴、苏州、常州、添筑盐仓。一、停止借给商帑、以免压引误课。一、聚团灶舍。并于舍外筑垣安栅。以司启闭。一、各场收买余盐。以六分运贮所仓储备。以四分留场。以恤贫民。一、慎选差员。分路游巡。以缉巨枭。得旨、朕细阅诸条。具见卿忠诚任事。悉心料理。嘉是之外。无可训谕。著照所奏行。应具题报部者。仍具题报部可也。　　

○闽浙总督衔专管福建事务郝玉麟奏称、海澨安澜。贾舶辏集。皆由风神默佑。厦门商民。愿捐资建立风神专祠奉祀。得旨、极好之事。自应敬谨建立。即动用公项。官为建立、亦可。　　

○署湖广总督史贻直奏、各省新设鼓铸。多因民间缴官黄铜、存贮日久。恐致官吏侵欺。是以设炉鼓铸。未便遽停。并请弛各省黄铜之禁。得旨、此议朕嘉悦览之。户部尚书海望。亦为此奏。部覆以为应照所奏行。朕犹以为行之既久。未便更张。今览卿奏。明晰妥协。情理允当。已准行矣。其议覆崔纪一摺。俟朕再为酌量。　　

○又奏报、楚南粮价。渐次平减。俟昂贵时。当即减粜。得旨、米价腾贵之语。原属风闻。卿等身任地方。如此办理。自是四五月间。米价昂贵。固宜预筹。至于黔省兵革之后。倘若应须接济。尤不可不早为虑及也。　　

○湖南巡抚钟保奏陈、史贻直沉静练达。材识兼优。得旨、知道了。史贻直之才识兼优。汝当效法者。夫地方督抚。首以察吏安民为要务。湖南一省之道府各员。日与汝共事。其中岂无贤否优劣之别。汝当具摺奏闻于朕。始为以人事君之道。朕待之半年、而未见奏到、何哉。　　

○山东巡抚岳浚遵旨奏陈、文登县令王维干劣迹。得旨、朕既敕部传旨。令汝明白回奏。汝当具本。何得仅具奏摺。希图朦混耶。且摺内多有粉饬处。朕何暇一一批谕。　　

○又奏报、各属得雨情形。得旨、据此各处得雨情形。则东省不如直隶远甚。虽未觉旱。但目前青黄不接之时。平粜仓谷。最为要紧。其未报得雨之州县。更当加意筹画。　　

○又奏报、由德州会勘河工回署日期。得旨、览。汝为东省巡抚。安民察吏。是汝责任。通省若文若武。属员大吏。不知有几。其贤否优劣。从未一言奏及。是何意见。汝于皇考时。不过为一小心谨饬之材。然尚黾勉办事也。近日看汝光景。大有废弛之渐。想汝观望朕之用人行政。好尚宽大。故为怠玩乎。不知朕之宽。乃公正之宽。非荒废之宽也。其有玩法犯科之流。朕何曾少有假借。而忍弃我皇考十三年以来宵旰勤劳。一番整理乎。汝其识之。　　

○四川巡抚杨馝奏报、华阳县连被火灾。延烧龙神庙。城隍庙。及中军参将衙署一所。被灾贫民。俱各查赈。得旨、知道了。看汝居心行事。自不能免如许灾伤。但被灾之民。若再不加意赈恤。苟致一人失所。则汝为不具人心之人矣。　　

○两广总督鄂弥达、广东巡抚杨永斌奏、近年税羡。较之七年分数目不足。系各官侵蚀。今查尚属因公用去。应邀豁免。并乡镇村落税口。全行裁革。得旨、奏内所称税羡。既有可谅之情。且系已往之事。著从宽免追。若因朕此旨。而后来收税之员。徒饱私囊。肆无忌惮。而于国课有亏。商民无补。则不但有司之著追如前。而汝等督抚之治罪。必较前仍加倍。决不姑宽。将此旨令通省官员知之。仍行咨部可也。　　

○广东高雷廉罗总兵谭行义汇奏东兵效力苗疆情形。一、副将王涛、参将王鼐、领官兵攻克高＜?浦女＞、高表、各寨。一、副将马成林、领兵斩关夺险。开通清江。一、都司魏子凤、援应八寨有功。一、都司金相守备姜谐五、援应上江有功。一、土官岑应祺、把总戴德留守黎平。援应苗光有功。一、游击王璋、王臣、张守凤袭险克敌。保卫镇城粮道有功。得旨、览。此次逆苗之警。鄂弥达之尽力协济。及汝等之用命行间。其功均不可掩。统俟张广泗汇奏后。自有加恩议叙也。将此旨先谕将士共知之。　　

○苗疆经略张广泗奏报、分布官兵。合攻牛皮箐苗寨。首逆就获。搜剿余党无算。所调川兵。惯登山险。最为骁健。并即亲赴清江。部署下河一带得旨、览。务期一劳永勉。不可为苟且完事之举。看来四川土兵。甚为用命。所当详记论功者也。　　

○又奏报、镇远府属被苗扰害难民。巳晓谕陆续回籍。酌给口粮。并黔省下游各属。筹办平粜事宜。得旨、此奏何迟耶。朕已一一代卿布置矣。总理事务处、寄字到时自晓。大清高宗法天隆运至诚先觉体元立极敷文奋武孝慈神圣纯皇帝实录卷之十五



大清高宗法天隆运至诚先觉体元立极敷文奋武孝慈神圣纯皇帝实录卷之十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆元年。丙辰。夏。四月。乙丑朔。享太庙。上亲诣行礼。　　

○命太学士鄂尔泰、迈柱、尚书三泰、徐本、甘汝来、左都御史福敏、孙嘉淦、侍郎李绂、王士俊、励宗万、内阁学士吴家骐、姚三辰、王兰生、为殿试读卷官。　　

○丙寅。上诣雍和官梓宫前供奠。　　

○策试天下贡士赵青藜等、三百四十四人。于太和殿前。制曰。朕惟治法莫尚于唐虞。尧舜相传之心法。惟在允执厥中。当时致治之盛。至于黎民于变时雍。野无遗贤。万邦咸宁。休哉何风之隆欤。朕缵承祖宗丕基。受世宗宪皇帝付托之重。践阼之初。孜孜求治。虽当重熙累洽之余。而措施无一日可懈。风俗非旦夕可淳。士习何以端。民生何以厚。不能无望于贤才之助。兹际元年首科。朕特临轩策问。冀尔多士。启予不逮。夫用中敷治。列圣相传。然中无定体。随时而用。因事而施。宜用仁、则仁即中。仁非宽也。宜用义、则义即中。义非严也。或用仁而失于宽。用义而失之严。则非中矣。何道而使之适协于中耶。诗称不竞不絿。书称无偏无党。果何道之从耶。政治行于上。风俗成于下。若桴鼓之相应。表影之相从。然夏尚忠、商尚质。周尚文。其后各有流弊。惟唐虞淳厚。后世莫能议焉。其悉由于允恭温恭之德、致之然耶。抑五典五礼之惇庸。五服五刑之命讨。亦与有助耶。朕欲令四海民俗。咸归淳厚。其何道而可。国家三年一大比士。宜乎得人。然所取者、明于章句。未必心解而神悟也。习于辞华。未必坐言而起行也。朕欲令士敦实学。明体达用。以劢相我国家。何以教之于平素。何以识拔于临时。科举之外。有更宜讲求者欤。意者、衣食足而后礼义兴。凡厥庶民。既富方谷。足民即所以训士欤。书称土物爱厥心臧。又有谓沃土之民不材者何欤。夫民为邦本。固当爱之。爱之则必思所以养之。养之必先求所以足之。朕欲爱养足民。以为教化之本。使士皆可用。户皆可封。以臻于唐虞之盛治。务使执中之传。不为空言。用中之道。见于实事。多士学有所得。则扬对先资。实在今日。其直言之。勿泛勿隐。朕将亲采择焉。　　

○免江南阜宁、盐城、等州县。雍正十三年未完缓徵漕粮。并阜宁、盐城、二县漕米。上年已完之数。准抵今年应完之项。饬令该督抚实力奏行。　　

○大学士兼吏部尚书总理浙江海塘、管浙江总督嵇曾筠、报明丁忧服阕。下部知之。　　

○丁卯。上诣皇太后宫问安。　　

○谕总理事务王大臣、朕前降旨将世祖时恩赐世袭罔替之职。绝嗣及获罪革退未袭者。令八旗大臣查奏。现在办理。但雍正十年、查奏太祖太宗时恩赐世袭罔替之职。祗查绝嗣未袭者。未将因罪革退未袭之子孙查奏。今著一并查明。再从前办理时。其世袭罔替之云骑尉。未经入于数内。朕思云骑尉、职虽较微。溯厥由来。其祖父亦系为国宣力效命之臣。若不查明酌令承袭。实属可悯。著一体查奏。　　

○又谕、李如柏、达尔济、卓鼐、周瑛、各有交办之事。著照大将军庆复所奏。四人俱仍留军前。其如何施恩赏给职衔。令其效力行走之处。著总理王大臣等、以四人所得之罪。分别轻重议奏。寻议、原任总兵官李如柏。滥用公帑。革职。以总兵官衔。率换班绿旗兵往北路效力。自到鄂尔昆。尚未著劳绩。今已给职衔。应俟所领兵换班时。该部请旨。原任护军统领达尔济。前以伤损马匹牲畜。又额尔得尼昭之役。坐视贼人败走。过扎克拜达里克不追。革职。以护军当苦差。现在鄂尔昆垦地。输纳应偿米石。原任提督周瑛。于西藏领兵时。私买使婢。又令兵丁歌唱。刑部奏拟充军。奏旨来京引见。发往北路军营、效力赎罪。又于白格尔驻劄时。被贼劫粮。有旨著枷示军前。责令偿米。寻蒙恩释免。其应偿米、仍令责偿。今在鄂尔昆管理种地事务。按达尔济、周瑛、未便遽给职衔。请俟其还时。令大将军以伊等在军营效力与否。报部请旨。原任宁夏将军卓鼐、前奏冬令不宜进兵。请俟春初马匹饲肥进发。查郎阿等、议以进兵怯懦。推延时日。奉旨革职。令在军前效力。按卓鼐、愚昧妄奏。情尚可恕。应否赏给职衔。出自圣恩。得旨、著赏给卓鼐副都统职衔。令其效力。余依议。　　

○又谕、陈遵等、此次姑准记名。看来伊等清语。仅止温习履历。问及他语。俱不能奏对。伊等虽系汉军。究系旗人。自应熟习清语。该将军大臣等、所司何事。著谕该将军等。嗣后引见人员。朕不独履历是问。伊等知朕问及何语耶。若仍不能奏对。朕将不能清语之人。不准列入保举。且惟该管大臣是问。　　

○又谕、黑龙江、宁古塔、吉林乌喇等处。若概将罪人发遣。则该处聚集匪类多人。恐本地之人。渐染恶习。有关风俗。朕意嗣后如满洲有犯法应发遣者。仍发黑龙江等处外。其汉人犯发遣之罪者。应改发于各省烟瘴地方。著总理事务王大臣、会同刑部议奏。　　

○以太常寺少卿雅尔呼达、为太常寺卿。　　
</div>
    <div class="pagination">
<a href="清实录乾隆朝实录_page25.html">上一页</a><span>...</span><a href="清实录乾隆朝实录_page21.html">21</a><a href="清实录乾隆朝实录_page22.html">22</a><a href="清实录乾隆朝实录_page23.html">23</a><a href="清实录乾隆朝实录_page24.html">24</a><a href="清实录乾隆朝实录_page25.html">25</a><span class="current-page">26</span><a href="清实录乾隆朝实录_page27.html">27</a><a href="清实录乾隆朝实录_page28.html">28</a><a href="清实录乾隆朝实录_page29.html">29</a><a href="清实录乾隆朝实录_page30.html">30</a><a href="清实录乾隆朝实录_page31.html">31</a><span>...</span><a href="清实录乾隆朝实录_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
