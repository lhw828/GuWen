<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 473 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 473 页/共 1316 页</h1>
    <div class="content">○以记名副都统连顺为金州副都统。　　

○癸丑补行此见京察大理寺少卿杨颐。得旨、著照旧供职。现

月　　

○赏衍圣公孔令贻福寿字书籍文具蟒袍缎等件。现月　　

○以杀伤人命。革江南都司施凤山职。并讯办。摺包甲寅。孝诚仁皇后忌辰。遣官祭景陵。礼文　　

○以福建省城修复宋儒杨时祠宇。颁扁额曰洛学心传。现月随手

　　

○乙卯。闽浙总督杨昌浚奏、请将宋兴化军通判张日中、入祀福建兴化府昭忠祠。下部议。摺包　　

○以拏获马贼出力。赏蒙古昭乌达盟敖汉王旗头等台吉丹旺堆公衔。热河道德克精额等升叙加衔有差。摺包　　

○丙辰。闽浙总督杨昌浚等奏、请以福建安平水师副将、改为台东陆路副将。并拨安平水师营游击。改隶台湾镇台湾镇属之恒春游击改隶台东以资统摄。下部议。摺包　　

○丁巳。谕军机大臣等、电寄李鸿藻、歌电已悉。大功垂成。惟患料缺。务须设法加紧购集。撒手赶办。此时成败之机。在于俄顷。不可稍有迁延。致误大局。勉之慎之。电寄　　

○督办船政候补三品京堂裴荫森奏、调回靖远轮船。改作学生练船。请饬部立案。下该衙门知之。摺包　　

○戊午。总理海军事务衙门奏、报捐钜款人员。恳予奖励。钦奉慈禧端佑康颐昭豫庄诚皇太后懿旨、绍荣、著在任以道员交军机处遇缺题奏。潘鼎新、葆亨、均著赏还原衔翎枝。延熙、著以本部郎中即补。岑春荣、著发往山西以道员即用。岑春泽、著以郎中归本部即补。冯誉骐、著以知县仍留江苏即用。现月　　

○河南巡抚倪文蔚奏、遵查临颍等县劫案及暂缓添调勇营。得旨、仍著严饬将各案赃犯缉获惩办。摺包　　

○以亏短银两。逮问已革河南通判单履谦、籍产备抵。　　

○摺包　　

○己未。以神灵显应。颁山东即墨县天井山龙神庙扁额曰泽周北武。长清潭五龙神庙扁额曰茌城降澍。摺包现月　　

○谕军机大臣等、电寄洪钧、语电已悉。即著传旨吊唁。国书续寄。电寄先是云贵总督岑毓英等奏、猓黑夷匪。一律荡平。应筹善后情形。得旨、其猓黑地方。应如何添设文武员弁扼要管辖之处。著该督抚酌度情形。妥议具奏。至是岑毓英等奏、遵筹猓黑改土归流善后事宜。拟于猓黑下改心过龙新寨地方。或圈糯地方。择要建城。设镇边抚夷厅直隶同知一员。隶迤南道分设知事巡检等员缺。并设镇边营参将一员隶普洱镇分设守备千总把总外委等员缺。先行委员署理。以资镇摄下部议。摺包　　

○又奏、猓黑山圈糯寨夷目李先春诚心向化。首先投诚。请赏土千总职衔。允之。摺包　　

○以挑河勇丁潜逃伤人革山东副将石补天等职。摺包　　

○予故总兵周森藻、景天榜、照军营例优恤。摺包　　

○追予故湖北提督傅振邦、战绩宣付史馆立传。并于山东原籍建祠。摺包　　

○庚申。上奉慈禧端佑康颐昭豫庄诚皇太后还宫。记注　　

○以神灵显应。颁浙江金华县城隍庙扁额曰婺州洒润。现月　　

○谕军机大臣等、电寄升泰前据刘瑞芬电报。四月十三日。藏番出攻印兵营卡。又复败退。当经总署电询。近据英使两次到署。云接印督电称。近又函达藏官。但令藏众退回原界。仍守二年以前情形。不在隆吐山扎兵。以后便可照旧办理。绝不欲侵入藏地。致碍两国和好等事。此电在十三日藏印再战之后。印督犹作此语。无非顾畏中英和约。留一转圜地步。惟伊所支原界。即从前所指修路至热勒巴拉山岭而止。决不越此岭一步。按之藏中所绘新图。即捻纳修路之地也。捻纳以南。隆吐以北遥荒废弃。藏人久置不理。故日纳宗营。可附哲部。捻纳修路亦不阻拦。迨修路已成。此一段地方。英人早已视为保护境内。纵令先期撤卡。已难以口舌相争。况今已叠次交绥兵争所得。更不再让。此皆前谕屡次明白开示。而藏众冥顽不悟。以致此时万难置辩者也。为今之计。印督既有不进原界之语。藏兵却不可有再出捻纳复仇之事。但令安分不动。以后一切均易商量。向来藏务。专归商上。闻第穆呼图克图素日人尚和平晓事现在掌办商上。责有专归。著升泰于奉旨后。传谕第穆。加以策励。即专委该呼图克图将此事妥为了结。傥能深维终始仰体朝廷覆庇深恩。保安全藏。定当优加褎赏。若惑于众论不顾全局。以后兵交无已。自速败亡。求如现在转圜。尚可完守捻纳定界而不可得。亦惟该呼图克图是问。总之及时自守。尚可藉此收帆。自非心如石顽。必当言下领悟也。电寄　　

○督办郑工礼部尚书李鸿藻等奏、续估两坝进占丈尺。并料物短缺。现筹趱办情形。得旨、著该尚书等懔遵电寄谕旨。妥速办理。总期早蒇大工。用慰殷盼。摺包　　

○成都将军岐元等奏、藏印交兵。募勇出关。驻扎巴塘里塘。以固疆圉。得旨、著该将军等随时侦探确情。妥慎办理。不得稍涉张惶。摺包　　

○上以夏至祭地于方泽。自是日始、斋戒三日。记注　　

○辛酉上诣储秀宫问慈禧端佑康颐昭豫庄诚皇太后安。至癸亥皆如之。记注　　

○以剿办贵德番案出力。予甘肃西甯道方鼎录等升叙加衔有差。摺包　　

○壬戌。安徽巡抚陈彝奏、回籍总兵张树屏病仍未痊。请予开缺。得旨、张树屏平日带兵。尚属得力。著再赏假三个月。毋庸开缺。摺包　　

○予在营病故参领文明照军营例优恤。摺包　　

○癸亥。夏至。祭地于方泽上亲诣行礼。记注　　

○诣雍和宫火神庙拈香。记注　　

○奉慈禧端佑康颐昭豫庄诚皇太后驻跸澄怀堂。记注　　

○湖南巡抚卡宝第奏、东安县绅士席宝田、捐田赡族。请立案。下部知之。摺包　　

○又奏、已故陕甘总督裕泰、请建专祠。下部议。　　

○以翰林院侍讲学士恽彦彬为广东乡试正考官。编修褚成博为副考官。国子监司业王祖光为广西乡试正考官。编修崔永安为副考官。通政使司通政使黄体芳为福建乡试正考官。编修吕佩芬为副考官。记注　　

○以捐田赡族。赏甘肃提督周达武扁额曰友睦风存。现月　　

○予故陕西陕安镇总兵福诚、浙江提督邓绍良、于立功省分建立专祠。并附祀死事各员。摺包　　

○追予故陕西巡抚刘蓉、贵州布政使李元度、内阁中书郭昆焘等、附祀故大学士曾国藩专祠。　　

○甲子。上诣澄怀堂问慈禧端佑康颐昭豫庄诚皇太后安。至庚辰皆如之。　　

○以神灵显应。颁江苏海门厅城隍庙扁额曰海屿兴云。现月　　

○遣官祭关帝庙。礼文　　

○直隶总督李鸿章奏、湖南提督周盛波等、于直隶省城捐建淮军昭忠祠。请饬地方官春秋致祭。从之。摺包　　

○以捐助直豫工赈。赏降调同知刘传桢以道员选用。　　

○缓徵直隶安州小营等村应纳本年新赋。　　

○乙丑。总理海军事务衙门奏、大臣报效银两。可否给奖。钦奉慈禧端佑康颐昭豫庄诚皇太后懿旨。崇光、海绪、所捐银两。著赏收。准其移奖。现月　　

○户部奏、大婚用款银两分次进呈钦奉皇太后懿旨、著于本月十八、二十、二十二、二十四等日。每次进呈银二十万两。现月　　

○以捐助湖北省城敬节堂银两。予浙江孀妇宗杨氏建坊。摺包　　

</div>
    <div class="pagination">
<a href="清实录光绪朝实录_page472.html">上一页</a><span>...</span><a href="清实录光绪朝实录_page468.html">468</a><a href="清实录光绪朝实录_page469.html">469</a><a href="清实录光绪朝实录_page470.html">470</a><a href="清实录光绪朝实录_page471.html">471</a><a href="清实录光绪朝实录_page472.html">472</a><span class="current-page">473</span><a href="清实录光绪朝实录_page474.html">474</a><a href="清实录光绪朝实录_page475.html">475</a><a href="清实录光绪朝实录_page476.html">476</a><a href="清实录光绪朝实录_page477.html">477</a><a href="清实录光绪朝实录_page478.html">478</a><span>...</span><a href="清实录光绪朝实录_page474.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
