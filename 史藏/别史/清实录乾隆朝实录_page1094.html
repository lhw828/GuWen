<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1094 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1094 页/共 1860 页</h1>
    <div class="content">
○户部议准、直隶总督杨廷璋疏称、直属本年被水雹等灾。请将最重之霸州、保定、安州、静海、四州县。先给一月口粮。并摘赈文安、大城、永清、东安、正定、晋州、藳城、宁晋等。八州县极贫民。其武清、宝坻、宁河、清苑、安肃、新城、博野、望都、蠡县、雄县、束鹿、高阳、新安、献县、肃宁、任邱、天津、青县、沧州、庆云、南和、平乡、任县、成安、曲周、广平、丰润、玉田、冀州、武邑、衡水、隆平、深州、武强等。三十四州县。俟十一月起赈。贫士旗灶。俱一体办理。至涸出地亩。贷给耔种。应徵钱粮米豆等项。并节年旧欠。分别缓带。其河间、盐山、二县被灾地亩。俟勘明另题。得旨、依议速行　　

○前任山西巡抚苏尔德疏报、大同府属丰镇厅。乾隆三十二年分。开垦额外荒地三顷五十亩有奇　　

○以侍讲褚廷璋、为顺天武乡试正考官检讨卢珏、为副考官　　

○调镶白旗蒙古副都统弘旿、为镶黄旗满洲副都统。以头等侍卫宗室绵康、为镶白旗蒙古副都统　　

○补行乾隆三十二年、湖南省军政。年老官三员。有疾官二员。分别处分如例　　

○旌表守正捐躯之广东潮阳县民陈阿兴妻翁氏　　

○戊辰。上御懋勤殿。勾到江西、安徽、江苏、情实罪犯。停决江西斩犯一人。绞犯六人。安徽斩犯一人。绞犯一人。江苏斩犯二人。绞犯一人。余七十四人。予勾　　

○谕军机大臣等、前据李侍尧奏、暹罗国夷目甘恩敕。遣人至该督处具呈称、暹罗为花肚番所残破。该夷目驱逐贼番。即欲为该处国王。并乞代奏请封等语。当即代写该督檄覆甘恩敕谕稿。令即交来人赍回。距今已及两月。彼处想应奉到。未知此时曾续有回文递呈该督否。今据阿里衮等奏、有守备程辙。向为贼匪掳去。今在阿瓦具禀将军。有暹罗欲图恢复之语。未稔该国实在构衅情形若何。自应探询的确。昨河仙镇目莫士麟。将海外夷地绘图。并具暹罗情事。差官赍投。已谕该督奖赏缎疋。河仙镇与暹罗相近。得信较真。而莫士麟亦颇恭顺明干。著传谕李侍尧。即选妥实能事员弁。迅赴河仙镇。向莫士麟访问暹罗近日确情。令其详晰呈覆。速行奏闻　　

○又谕、据阿里衮奏、结些现与缅贼构衅。当谕军机大臣。拟写传檄文稿。发交阿里衮等。拣选妥人。以将军等之意晓谕该夷。令其归附中朝。以资驱策之用。继思此时如即遣人往谕。该夷必以中朝先有急于招致之意。徒使中持两端。游移观望。将来即欲用之。转致不能得力。现在莫如且为停止。俟该夷前来请附。然后将此谕知。则静以待动。尤为适协机宜。著传谕阿里衮等。目今彼处实在情形。只宜不动声色。就附近一带。遴委妥人。探听确信。以便随宜应变。至缅匪如有人来恳乞投顺。仍遵前旨相机办理。将此详谕知之　　

○又谕、前以缅宁地方紧要。宜令谙练之员前往。本进忠在军营历练多年。俟伊到时。即著在彼驻劄。总兵范进文。曾否在军前历练。朕未深悉其人。著阿里衮等查奏。昨据奏、请令范进文。带兵驻劄缅宁。仅将履历奏闻。而于该员平素为人如何。能否辖兵之处。均未奏及。著传谕阿里衮等。再行查明。遇便覆奏　　

○礼部议覆、浙江按察使曾曰理奏称、僧道中现执牒照者寥寥。皆由地方官不实力稽查所致。请令各督抚转饬地方官。申严禁令。毋许私行簪剃。及违例招徒。至在籍僧道。应照保甲例。逐名造册。每庙给门牌悬挂。同民户查点。应如所请。从之　　

○己巳。谕、据杨锡绂奏、杨家庄口门外黄水淤滩。回空粮艘。不能迅渡。又因本年王家田头漫溢。将来黄运两河。恐不无浅阻。有碍明春重运等语。清口随时收展。为黄运二河紧要关键。惟在河臣斟酌缓急机宜。庶无失时贻误。本年夏间黄水势盛。该总河等。收束清口太迟。及秋月洪湖水长。又不能及时展拓。致运河有停淤浅阻之处。而九月内王家田头。复有漫工之事。今杨锡绂所奏、自属实在情形。高晋。李宏。何以不早行陈奏。况杨锡绂向来遇事持重。断非张大其词。好功喜事者比。此事颇有关系。应及时筹办。大为挑挖。俾河身一律深通。无误漕运。第恐高晋、李宏、经理未能尽善。著派大学士刘统勋。前往查勘。侍郎期成额。亦著同往学习办理。将应行疏浚事宜。会同高晋。李宏。杨锡绂。悉心勘估奏明兴工。刘统勋俟估定工程。即先行回京。仍留期成额在彼督工。所有随带司员。并著一体驰驿速往　　

○吏部议奏、两淮运使蒋赐棨。调任山东。泰州运判张景宗。非其所属。无可回避。应留原任。并请嗣后京外各官。先遇回避。嗣因改调。无应行回避之处。如缺出未补。即不必开缺。从之　　

○礼部奏、冬至节应行庆贺礼。得旨、奉皇太后懿旨。今年冬至。著停止行礼。


大清高宗法天隆运至诚先觉体元立极敷文奋武孝慈神圣纯皇帝实录卷之八百二十　　

大清高宗法天隆运至诚先觉体元立极敷文奋武孝慈神圣纯皇帝实录卷之八百二十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理史部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十三年。戊子。十月庚午。上御乾清门听政　　

○御懋勤殿。勾到河南、山东情实罪犯。停决河南斩犯一人。绞犯三人山东斩犯二人。余七十二人予勾　　

○谕曰、正蓝旗蒙古都统员缺。著福永补授。乌噜木齐提督员缺。著马铭勋补授。仍办湖广提督事务。俟李国柱回任时。再赴新任。其四川提督员缺。著董天弼补授　　

○谕军机大臣等、昨览阿里衮等奏、据守备程辙呈报缅匪将生内乱。如果属实。当有被掳官兵。乘隙散出。此等兵丁。非官员可比。前因行阵之际。受伤患病。为贼所掠。究属无罪著传谕阿里衮、明德、俟伊等散回时。务宜加以抚慰妥送来京询问贼匪情形。如人数稍多择晓事者数名遣送仍归原营当差。至如程辙等官员内有来归者亦不宜在彼处讯办。并著照料送京。候朕办理。另降谕旨　　

○以宗人府府丞黄登贤、为左副都御史　　

○辛未。上御懋勤殿。勾到山西、直隶、情实罪犯。停决山西斩犯一人。绞犯一人。直隶绞犯二人。余八十一人。予勾　　

○谕曰、钱度奏、贺县疎纵逃军熊俊、越狱脱逃一案。请将典史谢霖、革职拏问。而于知县郑之翀、请革职留任。殊属非是。该县监禁脱逃匪犯。既不上紧办理。又不严密巡防。致要犯夤夜兔脱。非寻常疎纵监犯可比。自应将该县即行革职。仍留该处协缉事理方为允协今钱度初到粤西。辄尔心存宽纵请将该县留任使庸玩劣员仍得优游恋栈。何足以示惩儆。明系钱度有意沽名。沾染外省恶习。不知悛改。钱度著交部严加议处。郑之翀著革职。仍留该地方协缉。嗣后有似此者。均照此办理。著为令。至改发新疆积匪猾贼。在配及中途脱逃。情罪甚为可恶。一经拏获。即应立正典刑。又何必关查原案。往返需时。致令匪犯在狱日久。得以乘间潜逃。办理本属未善。将来各省如盘获此等要犯。讯究明确。即行正法。毋致旷时贻误。将此通谕各督抚知之　　

○又谕曰、钱度另摺议奏学政事宜。其中所定擡送人役。旱程用夫一百二十名。水程用船七只。尤属有意沽名。并非核实办公之道。试问学政巡历各府。即有应带文卷。谅不过箱箧数擡。已敷捡阅。何至需用夫船如许之多。其意不过欲务从宽备。以博学政等同官情面之欢。而不知供应纷繁。势必仍有滥索滥应之弊。为地方扰累。钱度擢任巡抚。不知感恩奋勉。痛自湔除外省恶习。乃到任之后辄敢以此等伎俩于朕前巧为尝试。岂可复称封疆之寄。姑念其在滇省办理军需事务。尚为熟习。著仍补授云南布政使。以观后效倘再不力为悛改。则是自速罪戾。不能再邀曲贷矣。其广西巡抚员缺。著宫兆麟补授　　

○又谕、据护理山西巡抚富明安参奏、雁平道时廷譪、巡查州县。纵容家人需索使费。任情责处。致舆隶人等毫无顾忌等语。时廷譪身为监司大员。巡查地方。不遵定例轻骑减从。约束家人。以致沿途勒索。肆行骚扰。置若罔闻。转将州县人役。任性责处。甚属乖张不法。时廷蔼著革职。交与该护抚严行审讯。秉公办理。并查该员此外有无贪劣款迹。一并据实查奏毋得稍有徇隐　　

○谕军机大臣等、据明福奏、句骊等河渡船二十六只。照例拆变。共变价银十三两等语。实属不成事体。向来各省拆变船只。每有朦混侵蚀情弊。是以令各督抚、专委大员确实勘报。并令将原造价值。随摺声明。以便核议。节次所降谕旨甚明。此项渡船。既有二十六只。纵使朽烂不堪。仅可为柴薪之用。所值亦多。何至止变价银十三两。明系该将军办理不善。一任委员朦混捏报。希图侵隐。明福等、著传旨申饬。所有此项船只。著另行估变。仍将原造价值。一并声明具奏　　

○又谕曰、李宏奏、霜降后河湖水势。及相机料理情形一摺。内称、日来运河水势平定。清口倒漾。亦已稍减。目下清水已多入运。中泓沙底。即经涤刷。间有一二淤垫处。乘时疏浚。可收事半功倍之益。毋庸另行挑挖等语。所奏似非实情。该督等本年收展清口。不能适中机宜。致黄水有倒漾之势。昨经杨锡绂据实陈奏。已派刘统勋等速往。会同查勘。今李宏此摺。故为平淡其词。不无回护前非之意。至另摺所奏、现将王营减坝启放。令黄水洩入盐河。由东芫、武漳等河。归潮河入海。一俟黄河水退即行堵闭之处。尚属现在应办事宜。著将李宏所奏二摺。俱钞寄刘统勋等阅看。俟到彼时一并确查妥办。并将此谕李宏知之　　

○又谕、前因广西学政梅立本需索逼命一案曾降旨各该督抚、令查明各学政按试时有无擅动驿马多少若何。及似梅立本之多用人夫并各学政养廉若干。现在情形若何。即行据实覆奏。此旨颁发后已及两月。今仅据富尼汉、将东省学政各情形覆奏。即远如广西一省。亦并据该抚查明具摺奏闻。何以各该省至今并未奏及。著再传谕各督抚、速行详查据实奏覆。毋得更有延缓　　

○又谕、据彰宝奏、知府钟光豫、查出松江僧人明宗、传贴符箓又知县林光照、复查出句容僧人果贤、传写朱单。现在查究等语。此等传播书符托名张天师希冀煽惑人心前此湖广亦曾奏及。与此相仿必又系翦辫匪犯。逞其鬼域伎俩多方散布妄思扰累闾阎以售其奸险之计其情甚为可恶。不可不实力根求。以除民害。况此等符帖。业已见之纸笔。显有根线可寻更非若割辫之形迹闪烁者可比。著传谕彰宝、即速将案内情节。层层追究。寻源竟委。务使起意造作之人。水落石出。不得幸逃法网。毋稍游移。仅尔颟顸了事。并严饬各属不可纵役妄拏。借端滋扰　　

○又谕曰、吴绍诗奏、查审舒善参案各缘由一摺。所办甚属非是。如所称、盘碗杯碟一千余件。系自已留用等语。即荒唐不可信。日用磁器所需约略可计。即在食指浩繁之家。亦未必能踰数百件。舒善仅一监督何至备用如许之多。不过欲宽余留存。以图售卖得价耳。又如该监督每年所进。无过数十件。又何得以备贡为词。昨查伊家中托人售卖磁器。乃至万余件。岂尽伊自行烧造。挑存次色者。即此可见其妄。而所称余剩各器二千余件。卖价一百四十余两。亦岂有此等贱值。种种俱非确情。吴绍诗初办此案。尚似认真。今乃节节巧为开脱。妄冀化大事为小事。此等伎俩。岂能于朕前尝试。该抚平日尚属小心诚实。是以加恩委任封疆何亦。渐染外省沽名恶习。竟至于此。看来竟欲负朕委任之恩矣。吴绍诗著传旨申饬。仍著将此案另行详查。确讯核实定拟具奏。仍著将此案供挑存次色磁器。自行烧造之处。实属虚捏。查出在京变卖一万余件外。又运广变卖八千余件。均应交官项。隐匿未吐。并与书吏等于正耗余平外加徵朋分。计共亏公项一万数千两。现讯明定拟。得旨。该部严察议奏　　

○又谕、据彰宝奏。查出龙华邪教僧人吴时济之徒张仁、杜玉良、前经发配甘肃。仍敢与旧时同教之人。书札来往。恐在配所。亦不无诱惑之事。更经飞咨查拏等语。著传谕该督。即将张任。杜玉良。二犯缉拏拘禁。一面搜查该二犯寓中书籍。有无悖逆字句。及留存邪教经卷。并再配曾否开堂设教煽惑愚民各确情。迅速严行根究。就近办理。毋得稍存姑息。仍将查办缘由。具摺奏覆　　

○军机大臣等奏、审讯革职湖南永州镇总兵顾鋐以无关紧要事件。由八百里驰奏。举动乖悖。实由病疯所致。请交部监禁。从之　　

○河南巡抚阿思哈疏报、内乡、裕州、二州县。乾隆三十二年分、开垦旱荒地二十九顷七十亩有奇　　

○以镶蓝旗满洲都统额驸色布腾巴勒珠尔、镶蓝旗蒙古都统努三、对调。镶黄旗蒙古副都统弘晌、镶蓝旗蒙古副都统齐哩克齐、对调。调镶红旗满洲副都统索诺木策凌、为镶白旗满洲副都统。以署刑部侍郎喀宁阿、兼镶红旗满洲副都统。内阁学士迈拉逊、署镶黄旗满洲副都统　　

○豁除江苏阜宁、桃源、甘泉、铜山、邳州、宿迁、赣榆、徐州卫等八州县卫。乾隆二十二年、筑堤挖废田地额赋　　

○壬申。谕据富明安参奏。署宁武营参将之大同镇游击刘士伟。私动公粮银两。兴修演武厅。又民人许姓捐置前明总兵周遇吉祠宇庄田。刘士伟忽称民人周世荣系周遇吉嫡派曾孙。混将住持僧人逐出。概交周世荣经管并令其人伍食粮。请革职审拟等语该营演武厅。并无坍坏。刘士伟并不照例详估擅动公银修理既不无藉端侵蚀情事。至民人向来公捐庙田。何以突令周世荣占踞。且将伊冒补名粮。其中必有串同吞噬。希冀分肥情弊。自应彻底严究。毋任稍有遁情。刘士伟著革职交该抚与案内有名人犯。一并严审定拟具奏　　

○谕军机大臣等、户部奏、甘肃洪水营已故游击安文。前在哈密、巴里坤等处。同游击常清等十七员。经牧驼只。应赔逾额倒毙银一万七千三百四十余两。安文独赔至七千七百七十余两之多。其经牧驼只又同系二十年及二十一、二、三、等年之事。安文既在哈密。又在巴里坤。如何兼顾。当时该管大臣。作何派委。造报原册又未将各员分牧月日。及销赔各数。分晰声叙。且于安文病故两载后。始将此案奏销。而安文独赔其半不无多为摊卸希图请豁情弊。交吴达善详细清查等语。此案情节。甚属支离。安文既与常清等十七员同时经牧。何以分赔银两。独于安文名下。摊至如许之多。又于该员病故两载后。始行奏销。明系因该员病故。有意多为摊卸。不过辗转行查。即以无可著追请豁。岂据实办公之道。著传谕吴达善。即行彻底清查。速即明白回奏。毋得回护。稍有瞻顾。自速罪戾。寻奏。安文于二十年在哈密经牧。二十一年在巴里坤经牧。先后本不同时。奏销载二十年。及二十一、二、三、等年、乃合众员经牧起止而言。非该员一人之事。惟该员在厂未久。而名下倒毙独夥。照例著赔。并非多为摊卸。当时该管大员。及历任藩司。既核应赔成数。直俟十余载该员故后。始奏销请追。咎实难辞。应分别摊赔完项。得旨。军机大臣会同该部查奏　　

○以故奉国将军永石□文子绵瓜□丰、袭职　　

○癸酉。谕军机大臣等、据传景奏喇嘛诺彦绰尔济等赴藏熬茶。回至哈拉鄂博地方。被贼枪伤三人。抢劫行李据同行之那旺老臧认系郭罗克之贼。请交总督阿尔泰。严查办理等语郭罗克素不安分。今复敢肆行劫掠甚属可恶不可不严加办理以示惩创。阿尔泰现在准其来京陛见恐不及查办此事董天绯历任四川副将总兵于夷情素所熟悉昨复将伊补授四川提督。著即将此事交董天弼速行查办。并谕阿尔泰知之　　

○予故云南普洱镇总兵左秀、祭葬如例　　

○甲戌。上诣畅春园、问皇太后安　　

○幸圆明园　　

○谕军机大臣等、高晋奏查办割辫匪犯各情形一摺。内称、广德州知州福宁等禀称。该州传有射工虫图贴。现在查讯等语。今年七月间。京城亦有此讹传。并云得自山西。钦差侍郎四达、往晋省审事。因令会同苏尔德。查出曾被虫咬之人。安然无恙。并究明认识虫名之药铺。及按本子描摹之画匠。业经分别责治完案想又有好事者。妄传至江南。此等莠言。非割辫匪犯可比。查明后止须将传播之人。示之惩儆。毋庸纷纷寻缉。株累无辜。至松江句容查出传播书符。托名张天师。希冀煽惑人心。一事必又系翦辫匪犯。为此鬼蜮伎俩。妄思扰害闾阎。以售其奸险之计。情甚可恶。不可不实力根求。昨据彰宝奏到。谕令逐层追究。务使起意造作之人。水落石出不得稍涉游移。仅尔颟顸了事。该督应再严饬各该地方官。实心查办。务彻底里。仍不得纵役妄拏。借端滋扰。著将此谕彰宝。冯钤。知之　　

○又谕、前据定长等奏称、湖北黄冈县、拏获割辫匪僧普阔。到案并未刑求。即经供认确凿。并据供出河南固始县张文栋。教令翦辫等语。因降旨阿思哈。速将张文栋缉获。俟普阔解至豫省时就近质讯。一面奏闻。一面解京。今据阿思哈奏到。审明张文栋等一千人证。无不极口呼冤。并据普阔供。在楚省时。因赴田都司船上。探望伊父杨国谟。即被锁拏送县。经黄冈县桚夹严讯。受刑不过。是以混供。等语普阔往田都司处探望伊父。并非形迹可疑。该都司何以不令其父子相见。转将普阔作为匪犯擒拏。及黄冈县审讯。又不虚心研鞫。被获缘由。辄尔严刑锻炼以致畏罪诬招。该督等提犯到省。何竟不亲自覆讯。究出实情。遽凭都司知县虚饰之言。率行具奏。且谓并非得自刑求。若非令将案犯解京。复令豫抚就近质讯。几成冤狱。可见外省办事尽属虚诳不实全不可信。积习锢蔽深可痛恨。该督等之草率荒唐将来结案时。自当另予处分。而田都司及黄冈县知县之有心罗织。不可不讯明治罪。著将该都司。知县查明姓名。俱著解任。即派委妥员押解来京。听候讯究。并饬沿途小心防范毋令自戕其普阔之父杨国谟既在田都司署中何以不令相见而黄冈县审讯时并令其供非亲子种种怪诞。俱出情理之外此时伊等或将杨国谟致死灭口。亦未可定并著将杨国谟善为料理送京以备质对将此传谕定长等知之　　

○乙亥。谕、昨以钱度议奏学政事宜。有意宽备夫船沽名邀誉已降旨改补云南布政使以观后效夫各省学政厚给养廉。原以供其任所用度按临时行李仆从之费。本应自备即敕印文卷等项应用夫马。亦属无多如同日富尼汉奏到山东学政每次用马不过四五匹。夫不过十名其幕友家人书役。历系学政发价。自雇车骡并无动用驿站夫马之例。虽坦途山径。各省情形不同。而官用私用之分其理则一山东既系自雇车骡。广西独不可自雇元船乎。况此次酌议章程。原以整饬向来因循陋习。地方大吏辄敢挟其故智。巧为尝试何以除积弊而肃官箴且钱度摺内自称与学政朱丕烈公同。酌定。可见其外托虚衷之名中存偏徇之实况以学政自行入议谁不图便已私以冒官为惜费之计耶钱度以抚臣应自行核议之事。转商学政率以其言为据实属曲庇同官。虽经降用尚不足以示儆著再交部严加议处而朱丕烈向称有心桥矫乃乘巡抚会。商任意多开数目。冀省养廉自肥私槖居心亦甚可鄙。朱丕烈著一并交部严加议处　　

○以贵州铜仁协副将顾起凤、为镇远镇总兵　　

</div>
    <div class="pagination">
<a href="清实录乾隆朝实录_page1093.html">上一页</a><span>...</span><a href="清实录乾隆朝实录_page1089.html">1089</a><a href="清实录乾隆朝实录_page1090.html">1090</a><a href="清实录乾隆朝实录_page1091.html">1091</a><a href="清实录乾隆朝实录_page1092.html">1092</a><a href="清实录乾隆朝实录_page1093.html">1093</a><span class="current-page">1094</span><a href="清实录乾隆朝实录_page1095.html">1095</a><a href="清实录乾隆朝实录_page1096.html">1096</a><a href="清实录乾隆朝实录_page1097.html">1097</a><a href="清实录乾隆朝实录_page1098.html">1098</a><a href="清实录乾隆朝实录_page1099.html">1099</a><span>...</span><a href="清实录乾隆朝实录_page1095.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
