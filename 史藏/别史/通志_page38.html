<!DOCTYPE html>
<html>
<head>
    <meta charset="UTF-8">
    <title>通志 - 第 38 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通志 - 第 38 页/共 155 页</h1>
    <div class="content">　　代北三字姓
　　侯莫陈　　　破六韩　　　乙速孤　　　可朱浑歩大汗　　　郁久闾　　　歩六孤　　　邱穆陵纥豆陵　　　没鹿回　　　莫多娄　　　莫那娄莫胡卢　　　莫且娄　　　莫侯卢　　　阿史那阿史德　　　阿伏干　　　乙那娄　　　斛瑟罗歩鹿孤　　　普陋茹　　　可地延　　　拔列兰阿鹿桓　　　宿六斤　　　乌落兰　　　破多罗库若干　　　白扬提　　　吐谷浑　　　叱伏列库傉官　　　勿忸于　　　普六茹　　　树若干扈地干　　　俟伏斤　　　地骆拔　　　郁原甄若口引　　　费也头　　　破落那　　　没路眞譬歴辰　　　温石兰　　　乌石兰　　　纥突隣骨咄禄　　　俟吕陵　　　大莫干　　　大利稽俟力代　　　大洛稽　　　俟伏斤　　　壹斗眷歩鹿根　　　独孤浑　　　末那楼　　　奚什卢可足浑　　　渴烛浑　　　越质诘　　　阿逸多突黎人　　　赤小豆
　　代北四字姓
　　自死独膊　　井疆六斤
　　平声
　　东　　桐　　宫　　躬　　丛　　中　　茙虫　　同　　充　　翁　　侬　　冬　　佟琮　　从　　松　　邦　　涳　　危　　驰綦　　慈　　厘　　斯　　移　　脂　　之其　　亓　　时　　迟　　茨　　治　　蔾骓　　衣　　斐　　希　　贲　　扶　　涂都　　区　　瞿　　俞　　俱　　衢　　模呼　　雽　　梧　　轷　　辜　　轱　　藇如　　絇　　储　　纡　　蘧　　璩　　沮于　　洙　　渠　　踈　　束【平声】初　　鉏虚　　犀　　防　　洼　　毒　　　　淮棓　　枚　　新　　眞　　频　　欣　　仁訚　　勤　　筋　　芬　　言　　垣　　溒薰　　鐏　　敦　　防　　干　　端　　讙官　　莞　　但　　籛　　难　　姗　　间　　馯　　坚　　全　　肩　　贤　　蜎涓　　便　　牵　　延　　防　　吞　　纒铫　　饶　　韶　　辽　　聊　　貂　　超朝　　麃　　胶　　蒿　　桃　　蛾　　傰茶　　沙　　佘　　蛇　　诸　　查　　花琅　　相　　疆　　将　　芳　　凉　　彊卬　　荒　　乡　　当　　防　　邝　　杭征　　訇　　经　　零　　庚　　更　　星瓶　　称　　登　　缯　　恒　　傰　　忧尤　　修　　邮　　秋　　不　　□　　猷投　　摎　　侵　　镡　　钦　　谌　　盐潜　　鍼　　函　　蓝
　　上声
　　奉　　重　　陇　　防　　起　　俟　　被弭　　紫　　履　　鬼　　舞　　宇　　萭府　　鬴　　栩　　序　　举　　处　　巨仵　　堵　　浦　　圃　　姥　　补　　礼邸　　洗　　亥　　改　　海　　忖　　菌本　　隽　　栈　　琯　　防　　寋　　圈卷　　兖　　典　　肁　　绍　　表　　考稻　　宝　　我　　假　　仉　　仰　　养强　　鞅　　象　　　　汻　　井　　永幸　　杏　　秉　　省　　猛　　钭　　钮守　　糗　　丑　　棸　　厚　　后　　部审　　品　　枕　　检　　俭　　湛　　啖昝　　览　　湳　　减【咸】　撖　　范
　　去声
　　统　　凤　　秘　　利　　义　　骑　　匮类　　贵　　尉　　暣　　意　　谓　　露固　　故　　喻【谕】　布　　树　　遇　　附务　　瓠　　错　　据　　住　　鑢　　庶絮　　桂　　昋　　计　　棣　　　　制毳　　蒂【慸】　税　　艺　　裔　　弊　　世炔　　带　　蔼　　沛　　贝　　兑　　佴进　　遴　　愼　　靳　　贯　　冠　　爨赞　　炭　　战　　恋　　贱　　练　　变见　　荐　　燃　　淖　　漕　　好　　耗播　　操　　舍　　厍　　化　　晋　　斥畅　　伉　　抗　　亢　　旷　　相　　谅亮　　盎　　况　　浪　　圣　　性　　豆镂　　勾　　富　　绣　　救　　廐　　灸胄　　旧　　就　　禁　　念
　　入声
　　澓　　木　　沐　　谷　　睦　　防　　鹄防　　郁　　束　　鎐　　　　逯　　卓偓　　浊　　濯　　朔　　学　　术　　暨悉　　帙　　　　郁　　尉【蔚】　茀　　恤　　厥　　骨　　发　　笪　　察　　脱籴　　折　　渫　　桀　　蘖　　齧　　别铁　　恪　　佫　　洛　　薄　　错　　矍铎　　愽　　畧　　药　　约　　直　　食勅　　墨　　勒　　植　　特　　锡　　壁休　　夕　　室　　赤　　辟　　笮　　适麦　　帛　　益　　革　　泽　　给　　集袭　　盖　　防　　防　　纳　　渉　　接复姓【以兹复姓不知其本故附四声之后】
　　綦毋　西乞　西都　西鉏　南荣　北人　九百叚干　青萍　长卢　索卢　蒲卢　卢蒲　兹毋巨毋　毋将　毋终　母车　宣于　鬬于　多于梁由　梁石　梁可　仲梁　谷梁　将梁　容成广成　务成　析成　阳成　上成　盆成　将闾林闾　庚桑　有男　澹台　浩星　墨夷　养由安期　沐兰　端木　姑布　黔娄　中梁　中野室中　路中　步叔　石作　古野　壤驷　合博漆雕　空相　京相　马矢　马适　巫马　关龙青乌　羊角　苑羊　羺羊　浩羊　长鱼　昭沙乐王　泠州　老莱　列御　瞻葛　瑕吕　不苐钩弋　吕管　陵终　邑裘　悬潘　屠岸　函冶洞沐　甫爽　安是　遫仆　补禄　游
　　总论十三篇
　　同名异实第一　　改氏第二　　改恶氏第三汉魏受氏第四　　变夷第五　　变于夷第六
　　别族第七　　　　避讳第八　　音讹第九
　　省文第十　　　　省言第十一　避仇第十二生而有文第十三




　　通志卷二十五
<史部,别史类,通志>
　　钦定四库全书
　　通志卷二十六
　　宋　右　廸　功　郎　郑　樵　渔　仲　撰
　　氏族略第二
　　以国为氏
　　古帝王氏
　　唐氏【祁姓亦曰伊祁出陶唐氏之后尧初封唐侯其地中山唐县是也舜封尧之子丹朱为唐侯至夏时丹朱裔孙刘累迁于鲁县累孙犹守故地至商更号豕韦氏周复改为唐公成王灭唐以封弟叔虞号曰唐叔乃迁唐公于杜降爵为伯今长安杜城是也周之季世又封刘累裔孙在鲁县者为唐侯以奉尧嗣其地今唐州方城是也传曰自虞以上为陶唐氏在夏为御龙氏在商为豕韦氏在周为唐杜氏成王灭唐故子孙为唐氏此晋之唐也宣十二年楚子使唐狡与蔡鸠居告唐惠侯使潘党率游阙四十乗从唐侯为左拒其地在今随州唐城县此楚之唐也定公五年楚灭唐子孙亦以唐为氏在晋者仕晋在秦楚者仕秦楚晋有唐雎为魏大夫西说秦不敢加兵于魏楚有唐狡唐勒勒与宋玉景差俱师屈原事楚襄王文章齐名秦有唐厉为汉中尉击黥布有功封斥邱侯】
　　臣谨按释例唐姬姓又公子谱一曰成王封叔虞于唐号曰唐叔侯其子爕父之后春秋时国小微弱遂属为楚邑据此当云其子爕父之后别封于唐近于楚微弱遂为楚属邑又按尧之后分为六唐氏杜氏范氏刘氏韦氏祁氏皆为着姓岂尧泽之不泯欤
　　虞氏【姚姓舜之建国也舜以天下授禹禹封舜之子商均于虞城为诸侯后世国絶以国为氏又周太王之子太伯之弟仲雍是为虞仲嗣太伯之后于句吴武王克商封舜之后胡公满于陈封虞仲之庻孙于虞城以为虞仲后虞仲国于吴其支庻封于此故亦谓之西吴此姬姓之虞也今陕州平陆县东北六十里有故虞城在僖五年晋灭之子孙亦以国氏】夏氏【亦曰夏后氏姒姓颛帝之后也当尧之时有洪水之患使鲧治之九载不成功乃殛鲧于羽山用其子禹为司空治水有大功舜以天下授之是为夏后氏今陕州夏县禹之所都也禹之受舜禅至桀凡十七君十四世四百七十一年为汤所伐放于南巢武王克商封其后于杞其非为后不得封者以夏为氏焉又陈宣公之子少西字子夏其孙夏舒以王父为氏是为陈夏氏也后汉有夏馥夏牟】商氏【子姓商本上雒今之商州也及成汤有天下始迁于亳而命以殷然商之号亦未始废焉商始祖契其母曰简狄为帝喾次妃三人行浴见元鸟陨卵取而吞之孕而生契舜命契为司徒封于商十四世至汤放桀又三十世至纣周武王灭之子孙以国为氏鲁有商瞿仲尼弟子又秦有卫鞅本卫公子也封为商君子孙亦以商氏焉宋朝登科有商庭又有商言诗登州人】殷氏【契始封于商后世迁于亳故京兆杜县有亳亭是也杜城今在长安南故司马迁云禹兴西羗汤起亳也及有天下始居宋地复命以亳今南京谷熟是也盖有溵水出阳城东至西华汝阳入于颍水合流古人并谓颍为溵故命以殷旧有溵水县宋建隆改商水陈州然迁于嚣迁于相迁于耿迁于朝歌皆谓之殷以成汤建国之所命也或谓之商以契始封之所命也自汤至雍已而商道始衰诸侯或不至雍已弟太戊立任伊尹之子伊陟为相桑谷共生于朝一夕大拱伊陟曰妖不胜徳君之政无乃有阙太戊修徳祥桑枯死商道复兴故称中宗太戊崩子仲丁立迁于嚣至河亶甲迁于相商复衰子祖乙立迁于耿任巫贤而商道复兴至于阳甲王业益不振良由自仲丁以来废适而更立诸弟子弟或争相代而立比九世乱于是诸侯不朝阳甲崩弟盘庚立是时都河北盘庚渡河南凡五迁复居汤之故都治亳行汤之政诸侯始朝其弟少辛立商复衰百姓思盘庚之治乃作盘庚三篇至武丁即位因梦而求得説为相为中兴主庙号髙宗至武乙复去亳徙河北好射猎为革囊盛血仰而射之曰射天暴雷震死至纣为周武王所灭封微子于宋以奉汤祀其子孙不得封者以国为氏】北殷氏【成汤之后有北殷氏】周氏【姬姓黄帝之苖裔后稷弃之后有邰氏曰姜原为帝喾元妃出见巨人迹践之而孕期月生稷初以为不祥而弃之故名曰弃好种艺尧闻之举为农师舜封于邰号曰后稷邰今武功县斄城是也邰之总名曰周故国号周后稷卒子不窋立不窋末年夏太康失国稷官遂废不窋失职乃奔戎狄之间孙公刘复修后稷之业诗人歌之迁于豳今邠州三水有古豳城是也至古公亶父有薫鬻之难去豳居岐豳人扶老幼尽归之隣国亦归之今鳯翔岐山是也至文王始伯诸侯武王光有天下追封古公季歴文王为王文王都丰武王都镐丰在永兴鄠县东南镐在丰之东二十里昭王之时王纲不振乃南廵狩卒于江上穆王得八骏西廵于昆仑之邱以见西王母乐而忘归徐偃王作乱厉王无道国人畔之出奔于彘召公周公二相行政号曰共和共和十四年立厉王之太子靖是为宣王周室中兴其子幽王为襃姒蛊惑欲立其子伯服而废申后太子宜咎宜咎奔申申侯与犬戎攻周杀幽王于戯晋文侯与郑武公迎宜咎于申而立之是为平王徙居东都王城今西京河南县是也平王四十九年鲁隠公之元年也敬王又迁成周今洛阳县也敬王三十九年获麟之嵗也敬王四十一年春秋终元王以下十有二世二百二十一年赧王为秦所灭黜为庻人百姓号曰周家因为氏焉又平王之子别封汝南者亦为周氏见志犹详又有周公黑肩之后世为周卿士又商有太史周任岂其食采于周与又秦相有周恢又有姬氏唐先天中避明皇嫌名改为周氏又上元中暨佐时凖制改为周氏又代北复姓有贺鲁氏改为周氏又后魏献帝次况普氏改为周氏又后周改周氏为车非氏】西周氏【赧王为西周武公其后为西周氏】周生氏【见姓苑今人呼人亦曰某生不必外生也晋中经簿云魏侍中周生烈本姓唐外飬周氏】秦氏【嬴姓少皥之后也以臯陶为始祖十世曰蜚亷生二子一曰恶来其后为秦二曰季胜其后为赵恶来之后五世曰非子初封于秦谷为秦氏秦谷故陇西秦亭是也陇西并入汧原今陇州有故秦城在后徙封平阳复迁于岐丰之间又迁于大邱又迁于雍又迁于栎阳又迁于咸阳皆本于秦谷故号秦焉非子好马及畜周王使主马于汧渭之间马大蕃息王曰昔柏翳佐舜主畜畜多息故有土赐姓嬴今后世亦为朕息马朕其分土为附庸邑之秦使续嬴氏祀号曰秦嬴或曰伯益佐舜赐姓嬴氏秦嬴四世曰秦仲为周宣王大夫始有车马礼乐以讨西戎死之庄公立长子世父曰戎杀我大父我非杀戎王不敢入邑让与其弟襄公周幽王有犬戎之难襄公救周以兵送平王都雒邑平王封襄公为诸侯赐之岐以西之地至穆公用百里奚蹇叔为大夫纳公子重耳为晋君不杀孟明视西乞术白乙丙以报晋人殽之役礼亡臣由余以伐戎益国十二开地千里遂霸西戎至孝公用卫鞅之术以富国彊兵自此以还六国不能与之争衡凡三十五世自子婴降汉秦之子孙以国为氏焉鲁又有秦氏居于秦邑今濮州范县北旧秦亭是其地又楚有秦商鲁有秦非秦有秦祖秦冉者皆为仲尼弟子汉有颍川太守秦彭晋有秦起】太史公曰秦之先为嬴姓其后分封以国为姓有徐氏郯氏莒氏钟离氏运奄氏莬裘氏将梁氏黄氏江氏脩鱼氏白防氏蜚亷氏秦氏然秦以其先造父封赵城为赵氏
　　臣谨按嬴姓也秦氏也何谓以国为姓乎徐郯莒黄江国也以国为氏者钟离楚邑莬裘鲁邑也以邑为氏者蜚亷人名也以名为氏者何谓以国为姓乎凡此十三氏并赵为十四氏其为氏不同而姓则同嬴也由司马氏作纪世家为谱系之始而昧于此义致后世之言姓氏者无别焉言秦者又有三秦国之后以国为氏其有出于鲁者以邑为氏盖鲁有秦邑故也出于楚者未知以邑以字与然此三秦者所出既殊皆非同姓彼十四氏虽不同秦而同嬴是为同姓此三秦者虽同秦而不同嬴是不为同姓古者婚姻之制别姓不别氏三秦可以通婚姻十四氏不可以通婚姻此道湮芜已久谱谍之家初无识别
　　汉氏【姓苑云东莞有此姓云汉髙帝之后初项羽封沛公为汉王王巴蜀汉中今兴元府汉中郡也自髙帝至光武终于献帝通王莽十八年刘圣公二年计四百二十五年传汉祚汉亡子孙或以国为氏】臣谨按三代之时天子诸侯传国支庻氏其传国者国亡则以国为氏三代之后虽有国号无问适庻皆以氏而谓之姓如汉家虽亡亦称刘氏或有称汉者虽存古道而存为希姓
　　周同姓国
　　臣谨按以国为氏者有二诸侯之子在其国称公子在他国则称国国亡无爵者亦称国
　　鲁氏【武王克商封其弟周公旦于曲阜本少昊之墟又大庭氏居之鲁于其上作库故谓大庭氏之库其地本名鲁因以命国乃作都于曲阜宋祥符中改曲阜为仙源今兖州周公留相成王而使元子伯禽就封于鲁锡之山川土田附庸官司典防四代之乐郊上帝与周同制伯禽之国周公戒之曰我文王之子武王之弟今王之叔父我于天下亦不贱矣然我一沭三握髪一饭三吐哺犹恐失天下之士汝之鲁慎无以国骄人伯禽之鲁三年而报政周公曰何迟也曰变其俗革其礼防三年然后除之太公封于齐五月而报政周公曰何速也曰吾简其君臣礼从其俗为也周公叹曰鲁后世其北靣事齐矣不简不易民不有近平易近民民必归之宣公之后三家盛公室微弱昭公见逐卒于干侯自隠公至哀公凡十二世见春秋自悼公至顷公为楚考烈王所灭顷公亡迁于卞邑为家人子孙以国为氏】
　　臣谨按鲁自庄公之时齐桓公始伯尔后齐为盟主鲁共命之不暇则报政之言周公不虚也况鲁自襄仲杀适立庻宣公之后公室微弱政在三家昭公不反国哀公卒于有山氏可哀也哉鲁起周公至顷公三十四世岂周公之泽流芳浸逺而微弱之渐亦由伯禽立政之所始也
　　晋氏【晋大夏之墟也尧之所都平阳其国曰唐及叔虞封于唐其子爕父嗣封改为晋以其地有晋水故也今为晋州其地正名翼亦名绛而平阳者是其总名至景公迁于新田谓新田为绛今绛州也而谓平阳为故绛叔虞者武王第二子初邑姜方娠武王梦天谓之曰余命而子虞与之唐及生有文在其手曰虞遂命曰虞字子干成王立唐有乱周公灭之成王与叔虞戯削桐叶为珪曰以此封若史佚因请择日立叔虞成王曰吾与之戯耳佚曰天子无戯言遂封于唐在河汾之东地方百里至昭侯封其叔成师于曲沃号桓叔曲沃大于翼是谓末大于本桓叔之孙武公灭翼以其寳器献于周僖王王命武公为晋君献公始彊大文公伯诸侯文公之后世为盟主至景公迁于新田晋始作六卿自此政在私门韩赵魏盛彊烈公十九年周威烈王命三家皆为诸侯静公二年魏武侯韩哀侯赵敬侯灭晋而三分其地静公迁为家人子孙为晋氏凡三十三代魏将有晋鄙盖其后也汉有晋寳为乐安相】
　　臣谨按晋鲁大国而其子孙希少者皆由彊臣剥防公室枝叶凋落其来已久及夫亡国之日公族无几矣齐亦如是
　　衞氏【文王第九子康叔封之国也武王克商之后以啇余民封纣子武庚禄父以奉先祀武王又令其弟管叔蔡叔相之以和其民武王崩成王幼周公摄政管蔡疑周公挟武庚禄父作乱周公以王命伐之而以商之余民封康叔为衞君居河淇之间故商墟周公与康叔至相睦故以其地封之作康诰酒诰梓材三篇命之国而行鲁国之政故曰鲁衞之政兄弟也其地曰朝歌汉晋为县汲郡隋始改为衞县遂为衞州衞县朝歌故城在县西二十二里衞县宋寕中省为镇入黎阳及懿公为狄所灭齐桓公率诸侯城楚邱而立文公楚邱今单州成武是也鲁僖公三十一年衞成公始迁于帝邱今澶州濮阳是也桓公十二年鲁隠公之元年也出公輙十二年获麟之嵗也凡世四十余至衞君角之九年秦并天下子孙以国为氏至汉有丞相建陵侯衞绾】蔡氏【文王第五子蔡叔度之国也或言第十四子同母兄弟十人唯发旦贤故文王舎伯邑考而立武王周公辅之武王平天下封功臣兄弟乃封叔鲜于管叔度于蔡二人相纣子武庚禄父治商余民武王崩成王少管蔡疑周公不利于成王乃挟武庚以作乱周公以王命伐之杀管叔而放蔡叔与车十乗徒七十人从而分商余民为二其一封微子啓于宋以续商祀其二封康叔为衞君蔡君叔度既迁而死其子曰胡改徳率行周公闻之举以为鲁卿士鲁国治于是言于成王复封于蔡以奉蔡叔之祀是为蔡仲其地今蔡州上蔡县西南十里故蔡城是也至平侯徙居新蔡今蔡州新蔡是也至昭侯衰微服役于楚遂徙于州来谓之九江下蔡是也下蔡今为县夀州宣侯二十八年鲁隠公之元年也昭侯子成侯十年获麟之嵗也自昭侯以下春秋后相承二十六世为楚所灭子孙以国为氏又后周改赐姓为大利稽隋复旧晋有蔡墨秦相蔡泽或以邑或以地未知其得氏之由汉功臣表肥如侯蔡演演元孙丞相义义元孙勲为长安邸长累召不至勲曽孙携】曹氏【叔振铎文王子而武王弟也武王克商封之于陶邱今广济军定陶是也振铎后十四世桓公二十五年鲁隠公之元年也至二十四世伯阳立为宋景公所灭时鲁哀公八年也初国人有梦众君子立于社宫谋亡曹曹叔振铎止之请待公孙彊许之梦者求之曹无此人而戒其子曰我亡尔闻公孙彊为政必去曹无罹祸及伯阳即位好田弋之事六年曹野人公孙彊亦好田弋获白鴈而献之且言弋之说因访政事伯阳説之使为司城以听政梦者之子乃亡去十四年公孙彊説曹伯背晋奸宋十五年为宋景公所灭子孙以国为氏】滕氏【文王第十四子叔绣后也武王封之于滕旧云滕在沛国公邱县东南按晋志公邱属鲁国今兖州龚邱是隠十一年滕薛来朝争长自叔绣及宣公十七世始见春秋国小弱不能朝王每朝于鲁名不赴故不书隠公以下春秋后至公邱二十一世为秦所灭释例云春秋后七世为齐所灭又有腾氏即滕也因避难改为腾后汉有北海相腾抚梁孝行传有腾昙防今开封有此姓】燕氏【北燕也旧幽州蓟县是也南燕今滑州胙城是也召康公奭周之支族食邑于召武王灭纣封召公于北燕成王以为三公与周公分陕而治决狱于甘棠之下后世思之不忍伐焉然其国僻小不能通诸夏盟防自召公以下九世至惠侯始见载籍又惠侯九世庄公之时齐桓公始伯北伐山戎为燕开路燕君送齐君出境齐君割燕君所至地以予燕使职贡于天子修召公之政于是乎庄公始称公自庄公十三世简公始见春秋简公卒献公立始有年次自献公至易王八世始称王易王卒燕哙立让国与其相子之子之南靣行王事国人不悦齐王令章子将五都之兵因北地之众以伐燕子之亡燕昭王即位欲雪齐耻乃卑身厚币以招贤者筑宫以尊郭隗而师事之乐毅自魏徃剧辛自赵徃邹衍自齐徃士争趋燕乃与秦楚三晋合谋而伐齐齐兵大败湣王亡自易王至王喜七世称王为秦所灭自献公之子公以下六世始大称王十二世二百二十五年太史公谓燕﨑岖彊国之间最为弱小几灭者数矣然社稷血食八九百嵗于姬姓独后亡岂非召公之烈邪南燕姞姓伯爵黄帝之后实故国犹存于周者南燕北燕皆为燕氏此异姓而同氏者望在范阳汉有功臣宜城侯燕仓后汉中郎将燕瑗北齐有右仆射燕子献唐有补阙燕钦融宋朝有龙图阁学士燕肃望出上谷范阳】郑氏【周厉王之少子宣王之母弟桓公友之后也桓公初受封于郑在周之畿内今华州郑县是也封三十三嵗为周大司徒当幽王时桓公问于太史伯曰王室多故吾安逃死乎对曰独洛之东土河济之南可居地近虢郐其君贪而好利今君为司徒民皆爱公公诚居之虢郐之民皆君之民也桓公从之后幽王有犬戎之祸桓公死难其子武公从平王东迁卒有虢郐之地号为新郑今之郑州也武公生庄公庄公之二十年鲁隠公之元年也声公二十年获麟之嵗也声公三十七年卒自声公三世至幽公韩武子伐郑杀幽公子孙播迁陈宋之间以国为氏自幽公二世郑君乙之二十一年复为韩所并幽公生公子鲁鲁六世孙荣号郑君生当时汉大司农居荥阳开封唐志云鲁七代孙郑君生当时】吴氏【今蘓州城是也太伯与弟仲雍皆周太王之子而王季歴之兄也季歴有圣子昌太王欲立季歴以及昌故太伯仲雍相而奔荆蛮太伯号句吾旧曰句吾地名然吴有勾吾越曰勾践皆是名号非谓地名勾者吴越之语辞也荆蛮之人义太伯从而归之千余家立以为君长太伯卒无子仲雍立至武王克商求太伯仲雍之后得仲雍之曽孙周章已君吴矣从而封之为吴子追封太伯为吴伯又别封周章之弟虞仲于虞皆为诸侯自太伯五世而得封十二世而晋灭虞虞灭而吴始大至夀梦而称王其子季札来聘始见春秋自夀梦以上可知世数而不可纪年夀梦之元年鲁成公之六年也夫差十五年获麟之嵗也二十三年鲁哀公之二十二年也是年勾践灭吴子孙以国为氏季札避国子孙居齐鲁之间】魏氏【始祖毕公髙封于毕为毕氏杜预曰毕在长安西北今长安县西有杜山又曰毕陌至毕万事晋封于魏杜预曰魏在河东河北县河北今为平陆县陜州治有魏城后虽迁徙不常自封魏之后皆号魏惟徙梁之后亦谓之梁按毕公高周文王第十五子盖庻子也故云姬姓之别族武王伐纣而髙封于毕其后絶封为庻人其苖裔曰毕万卜事晋遇屯之比辛廖占之曰吉此公侯之卦献公十六年赵夙为御毕万为右以伐耿霍魏三国而灭之以魏封毕万为大夫生魏犨从晋公子重耳出奔及重耳立以犨袭魏氏后治于魏武子之后世为晋卿生悼子徙治霍今晋州霍邑是也生魏绛晋悼公曰自吾用魏绛八年之间九合诸侯和戎翟绛之力也赐之乐是为庄子徙治安邑今为县解州自庄子七世文侯始称侯受经于子夏过叚干木之闾未尝不式也其子武侯之十年与韩赵灭晋而分其地武侯之子称王徙治大梁今开封治也是为梁惠王自文侯而下二侯七王秦将王贲灌大梁城灭王假以其地为郡县子孙以国为氏安厘王封其弟公子无忌为信陵君其后蕃盛汉有髙梁侯魏无知者信陵君之孙也又有寗陵君魏咎陈胜立为魏王其弟魏豹项羽立为魏王后乃魏之诸公子也】韩氏【姬姓之别族出晋穆侯之少子曲沃成师是为桓叔生万是为武子食采韩原一云成王封叔虞于唐赐毕万韩原之地其地今同州韩城县南十八里故城是武子生厥是为献子晋景公之时晋作六卿献子在一卿之位从其始封遂为韩氏世为晋卿厥生起是为宣子起聘于周天子嘉其有礼曰韩氏其昌阜于晋宣子徙居州今怀州武徳是也生贞子徙居平阳今晋州也贞子五世景侯与赵魏俱得为列侯景侯四世哀侯与赵魏分晋国灭郑而徙都焉哀侯四世宣惠王始称王至王安五年秦攻韩急使韩非使秦秦留非杀之九年秦虏王安尽入其地为颍川郡自景侯至王安六侯五王百七十九年】何氏【姬姓唐叔虞裔孙韩王安为秦所灭子孙分散江淮音讹以韩为何氏汉有何武为胶东相孙比干为丹阳都尉】虢氏【有二皆王季之子虢仲之国在今虢州谓之西虢僖五年晋灭之虢叔之国在鳯翔虢县公子谱云在荥阳谓之东虢虢叔之国为郑所并以建郑国虢仲之国僖五年晋灭之子孙以国为氏左传晋大夫虢射汉有虢广为春秋博士】郭氏【春秋有郭公遂以为氏公羊曰虢谓之郭声之转也或言郭为晋所灭公子配奔周遂为郭氏今虢氏无闻惟着郭氏左传齐有郭最燕有郭隗后汉郭丹又有郭泰字林宗举有道】管氏【周文王第三子管叔鲜之国其地今郑州管城是也子孙以国为氏焉又齐有管夷吾出自周穆王至夷吾始显于齐夷吾裔孙修仕楚齐又有管至父汉有燕令管少卿未知其自齐徃与此皆以邑为氏者】焦氏【史记周武王封神农之后于焦今陕州东北百歩焦城是也左曰虞虢焦滑皆姬姓也为晋所灭子孙以国为氏汉有外黄令焦贡后汉有焦俭魏志有河东焦先吴志有防稽焦征】滑氏【周同姓旧云河南缑氏县是缑氏今废为镇偃师其国为晋所灭子孙以国为氏左传郑大夫滑罗汉有詹事滑兴望出京兆安陆宋朝登科滑君俞济州人滑延年邢州人】霍氏【周文王第八子霍叔处之国今晋州霍邑是其地闵元年晋灭之子孙以国为氏】聃氏【风俗通周文王第十子聃季载之后按世系谱聃季载文王第十七子周有聃啓】郜氏【周文王之子封于郜或又言第十一子聃季之弟子爵今单州成武有二郜城是其地也晋有髙昌长郜玖朢出安定京兆】浩氏【音告汉青州刺史浩宝吴都尉浩舟唐隰州刺史浩聿状云本郜氏因避难改为浩氏聿生虚舟】雍氏【去声旧云河内山阳县按山阳在怀州脩武范云山阳有雍城文王第十三子雍伯受封之国其后裔为雍氏又宋有雍氏姞姓也郑有雍纠齐有雍廪雍巫楚有雍子望出京兆平原宋政和登科雍舟卿雍源并阊州人大观雍观复利州人政和雍垣郑州人绍兴雍朝瑛普州人】毕氏【周文王第十五子毕公髙始封于此其子万事晋乃封于魏居于毕者以毕为氏今长安县西有杜山又曰毕陌是其地也汉有膫侯毕取本南越将军生奉义宋朝宰相毕士安状头毕渐又有出连氏改为毕氏虏姓也】酆氏【周文王之子酆侯之后或言第十七子此文王之旧都也故城在今永兴鄠县北三十里其后以国为氏又有酆舒宋朝登科酆伸之严州人】郇氏【周文王之子封郇侯或言第十七子郇国故城在邠州三水东其后以国为氏郇音荀一音环今有环音之氏而未闻荀者】臣谨按谱文王十七子然原郇二侯不在其列此谱系之家失于记载原郇为文王之昭左氏见之甚明
　　郕氏【亦作成伯爵文王第五子郕叔武之所封或言武王封季载于此其地在今濮州雷泽北三十里郕国故城是也其后以国为氏或去邑为成氏与周之成肃公楚之成得臣同为一成宋朝登科成唐晋州人成黼应天人成斯立蜀人今三衙大尉成闵】盛氏【周之同姓国也后为齐所灭穆天子传云盛姬之国公羊云成降于齐师成者盛也以讳灭同姓故言成也又有奭氏召公奭之后也盖以名为氏后避汉元帝讳故改奭氏为盛氏焉汉有司徒盛吉后汉有北海太守盛苞】于氏【即邘氏周武王之子邘叔所封之国京相璠云野王县西北三十里有故邘城及邘台野王隋改曰河内今怀州治子孙以国为氏其后去邑但为于氏亦有不去邑者后魏官氏志有万纽氏改为于氏始有自东海随拓防隣徙代改为万纽于氏后魏孝文时复为于氏又淳于氏唐元和初避宪宗嫌名改为于氏】应氏【侯爵武王第四子今汝州叶县故应城是也汉初有隠者应曜居淮阳山与四皓俱被召时人语之曰南山四皓不如淮阳一老元孙顺后汉将作大匠望出汝南颍川】凡氏【周公第二子凡伯之后为周畿内诸侯袁崧云凡在共县西南今衞州城西南二十二里有凡城皇甫谧谓凡氏避秦乱添水为泛氏】
　　臣谨按凡者周公之后为凡国泛者周大夫采邑也自是两家因知姓氏家有避地改姓之言多无足取
　　蒋氏【周公之第三子伯龄所封之国也杜预云弋阳期思县是按期思宋改为乐安今光州仙居县是也汉有隠者蒋诩又有蒋期刘宋时有蒋防灵异后封为蒋神】邢氏【侯爵周公之第四子受封于邢今邢州治龙冈是其故地也僖二十五年衞灭之子孙以国为氏】茅氏【周公之后也今济州金乡是其地子孙以国为氏又有茅戎即戎之别裔又邾大夫有茅地茅夷鸿秦有博士茅焦上书説始皇神仙传有茅盈又有茅氏兄弟三人隠句曲山成仙去未知其为茅国之裔或别有茅邑也】胙氏【周公之后也今滑州胙城是其国为南燕所并子孙以国为氏】作氏【风俗通周公之子胙侯子孙因避地改为作氏汉有涿郡太守作显】贾氏【伯爵康王封唐叔虞少子公明于此同州有贾城即其地或言河东临汾有贾乡是也为晋所灭子孙以国为氏又晋既并贾遂以为邑故晋之公族狐偃之子射姑食邑于贾谓之贾季其后则以邑为氏】芮氏【伯爵周同姓之国司徒苪伯之后也其后有芮伯万其地即陕州芮城为晋所灭齐景公妾曰芮姬】随氏【侯爵今随州是其地楚灭之子孙以国为氏又杜伯之元孙为晋大夫食采于随曰随防子孙以邑为氏至隋以周齐不遑寕处故去走作隋捜神记随侯行野见蛇伤乃傅之药蛇报以明珠所谓随侯之珠是也未知随侯为何代人】胡氏【子爵其地在今颍州汝隂西二里胡城是也定十五年楚灭之其后以国为氏或云胡公满封于陈其后亦为胡氏又乐陵之胡赐姓李又河南之胡改纥骨氏为胡也】巴氏【子爵世本云巴子国子孙以国为氏其地杜预云巴郡江州县按江州随改江津今渝州汉有太常巴茂后汉党锢有巴肃又有州刺史巴祗以清贫著名】杷氏【辟牙切字亦作爬本巴氏东楼公之后后汉灵帝时巴康避董卓难改为杷氏】遂氏【子爵庄十三年齐灭之其地在济州钜野或言燧人氏之后非也】顿氏【子爵顿子牂之国也今陈州南顿即其地定十四年楚灭之子孙以国为氏魏志华佗有督邮顿子献汉有顿肃为邵阳长望出魏郡宋世登科有顿起顿韪皆蔡州人】道氏【姬姓之国今蔡州确山西南有故道城疑为楚所并子孙以国为氏楚有大夫道朔宋世有登科道大亨常州人】邠氏【亦作豳姓苑云周太王居邠因氏焉】
　　臣谨按太王去邠去岐其族属留于邠者为邠氏
　　耿氏【姬姓商时侯国闵元年为晋所灭今河中龙门县南十二里故耿城是尚书祖乙圯于耿是此地也】岑氏【吕氏春秋云周文王封异母弟耀之子渠为岑子其地梁国岑亭是也子孙以国为氏宋有岑平岑頔登科元祐有岑穰济州人】彤氏【出于彤伯周同姓之国为成王宗伯】肜氏【本彤氏避仇改为肜】
　　周异姓国
　　齐氏【姜姓四岳之苖裔也与申吕许皆姜姓四岳佐禹有功或封于申或封于吕故太公谓之吕望文王得于渭濵以为太师股肱周室相武王克商封于营邱即今临淄县是也或云营邱故城在潍州昌乐其地本颛帝之墟晏子曰昔爽鸠氏始居于此季萴因之逄伯陵因之蒲姑氏因之而后太公因之又管仲曰昔召康公命我先君太公曰五侯九伯汝实征之以夹辅周室赐我先君履东至于海西至于河南至于穆陵北至于无棣僖公九年鲁隠公之元年也简公四年获麟之嵗也凡二十九世为彊臣田氏所簒子孙以国为氏又衞大夫齐子以字为氏战国时有齐明周人也汉有光禄大夫齐晋功臣表平恭侯齐受传封四代晋有齐防注汉书前凉将军齐肃后凉仆射齐难】楚氏【芈姓始居于丹阳今江陵枝江是也后迁于郢今江陵县北有旧郢城本国号荆迁郢始改楚又迁于鄀今襄阳宜城西南有鄀亭山后迁于夀春今之夀春府也楚之先出颛帝髙阳氏曰重黎为帝喾火正使伐共工氏不克事帝诛之而以其弟吴回为重黎后复居火正为祝融吴回生陆终陆终生季连季连之苖裔曰鬻熊为文王师及成王举文王之劳臣封其曽孙熊绎居丹阳国号荆今江陵枝江是其故地熊绎与周公之子伯禽康叔之子牟晋侯之子爕太公之子吕伋俱事成王然世以名称皆无爵号至熊逹始盛彊十九年则鲁隠公之元年也三十五年伐随使随人为请于周以尊爵号王室不听三十七年熊逹怒曰吾先君鬻熊文王师也不幸早世成王举我先君锡以子男之田令居楚蛮夷率服而王不加位我自尊耳乃自立为武王始开濮地而有之武王卒子文王立始都郢改号楚今江陵县北旧郢城是也文王卒子成王立结旧好于诸侯使人献天子天子锡之胙曰镇尔南服使夷越之乱无侵中国于是开地千里三十九年灭防以不祀祝融与鬻熊故也灵王之七年筑章华台内亡人实之共王有宠子五人无适立乃望祭羣神而决之隂与巴姬谋而埋璧于室内召五子齐而入康王跨之灵王肘加焉子比子晳皆逺之平王幼抱而入再拜皆压纽故康王以长立至其子失之围为灵王及身而弑四子皆无后惟平王续楚祀昭王十年冬伍子胥复父兄之仇相吴王阖闾以伐楚入郢焚平王之墓十二年吴复伐楚楚去郢北徙都鄀今襄阳宜城西南有鄀亭山是其地怀王三十年秦昭王诈遗懐王书欲亲结盟于武闗既至伏兵劫懐王而西至咸阳朝章台如蕃臣不与亢礼楚人立太子横为顷襄王二年怀王卒于秦秦归其防楚人哀之考烈王二十二年秦王政立楚与诸侯共伐秦不利东徙夀春命曰郢王负刍五年秦将王翦防武破楚虏王负刍灭之为楚郡凡四十五世其后以国为氏鲁有楚邱又有林楚是楚邱者必林楚之后以名为氏者又赵襄子之家臣有楚隆者又古有贤者楚老宋有骁衞上将军楚公辅望出江陵祥符登科有楚咸】
　　臣谨按陆终氏娶鬼方之女孕而不育十一年开其左脇而出三人焉又开其右脇而出三人焉长曰昆吾名樊为己姓封于衞墟次曰参胡董姓封于韩墟周时为胡国楚灭之三曰彭祖名翦彭姓封于韩大彭之墟即彭城也四曰会人妘姓封于郑墟五曰安曹姓封于邾之墟六曰季连芉姓其后为楚昆吾氏为夏伯汤伐桀灭之彭祖氏为商伯商之末世始亡按干寳之论曰先儒多疑此事谯周作古史考以为妄记废而不论然六子之世子孙有国数千年间迭为伯王天将兴之必有尤物若夫前志所修已背坼而生禹简狄胷坼而生契歴代久逺莫足相证近魏黄初五年汝南屈雍妻王氏生男从右胳下水腹上出而平和自若数月创合母子无恙
　　臣按浮屠氏称释迦生于摩邪夫人之右脇亦此理也其徒信之而不疑何学者之疑陆终氏之事近莆田尉舍之左有市人之妻生男从股髀间出亦能创合母子无他此又足以明屈雍之事不诬
　　臣又按以王父字为氏者古之道也然亦有以名为氏者楚以鬻熊之故世称熊氏女子则称芈焉楚国亡于秦汉之世是时姓氏之道冺矣故楚以熊着而楚族无闻
　　宋氏【子姓商之裔也武王克商封纣子武庚以绍商武庚与管蔡作乱成王诛之立纣庻兄微子啓为宋公以备三恪都商邱杜预云梁国睢阳是也按睢阳隋改为宋城今南京治本陶唐氏大正阏伯之墟以其主火故又为大辰之墟宋二国皆公爵于周为客得用其先王礼乐微子卒立其弟衍是为微仲至穆公十二世穆公之七年鲁隠公之元年也穆公以宣公舍其子而立已不敢忘宣公而立其子殇公与夷自殇公至景公十二世获麟之嵗也凡三十一世至宋君偃自立为王东败齐取五城南败楚取地三百里西败魏乃与齐魏为敌国盛血以韦囊掲而射之曰射天于是诸侯目之为桀宋齐湣王与魏楚灭之而三分其地】荆氏【芉姓楚国旧号荆此未号楚之前受氏也燕有荆轲望出广陵宋朝太平兴国登科有荆伯玠】陈氏【妫姓初封虞城今应天府之县也后封于遂今济州钜野后封于陈今陈州治宛邱县是也本太昊伏羲氏之墟舜传天下于禹禹封舜之子商均于虞城周武王克商乃求舜后以备三恪得胡公满封之于陈以奉舜祀或曰当周之兴有虞遏父者为周陶正武王頼其器用妻以元女太姬生子满而封于陈以奉舜祀满号胡公徃徃以颔胡之故而得此号成公元年楚王为夏徴舒弑灵公遂率诸侯伐陈谓陈人曰无恐吾诛徴舒而己巳而县陈羣臣皆贺申叔时不贺王问其故曰鄙语有之牵牛以蹊人之田田主夺之牛蹊则有罪矣而夺之牛不亦甚乎今君徴兵诸侯以讨不义已而取之以利其地何以令于天下是以不贺王曰善乃迎陈灵公太子午于晋而立之是为成公孔子读史记至楚复陈曰贤矣哉楚庄王轻千乗之国而重一言哀公三十四年司徒招作乱楚灵王使公子弃疾帅师围陈灭之使弃疾为陈公晋平公问太史赵曰陈遂亡乎对曰陈颛帝之族自幕至于瞽瞍无违命舜重之以明徳寘徳于遂盖商之兴也存舜之后而封于遂世世守之及胡公不滛故周赐之姓以舜居嬀汭故姓之曰妫而祀虞帝且盛徳必百世祀虞之世未也五嵗弃疾弑灵王而自立是为平王欲和诸侯乃求陈悼太子偃师之子吴立为陈侯是为惠公湣公二十二年获麟之嵗也二十四年楚惠王使子西之子公孙朝伐陈而灭之子孙以国为氏又广陵之陈实刘氏鲁相无子以外孙刘矫嗣河南官氏志云侯莫陈之后亦改为陈氏又白永贵隋初改为陈氏是为万年之陈也】
　　臣谨按陈嬀姓也然伍员曰夏少康为有仍牧正逃奔有虞虞思妻之以二姚是则又为姚姓也盖嬀姓始于周姚姓自夏有之然则尧妻舜以二女而赐之姓者赐以姚也谓为嬀误矣自夏之前为虞国至商为遂国未知虞之存于商否然至周则遂虞皆为姬姓国矣而封胡公于陈自是陈称妫不复言姚矣
　　赵氏【嬴姓与秦同祖少皡之后皆祖臯陶臯陶十世曰蜚廉蜚亷二子一曰恶来恶来之后为秦二曰季胜季胜生孟增得幸于周成王是为宅臯狼臯狼生衡父衡父生造父为周穆王御穆王赐以赵城为赵氏赵城今晋州县造父六世曰奄父为周宣王御奄父生叔带幽王无道去周如晋为晋文侯御始建赵氏于晋叔带五世曰夙晋献公赐之耿夙生共孟共孟生衰事文公为原大夫衰生盾为晋正卿盾生朔景公三年晋人攻灭赵氏朔有子曰武韩厥言于公更立之后亦相晋是为文子文子之孙曰简子鞅简子卒子襄子母恤立母恤位于其兄伯鲁之孙浣为献侯献侯居中牟其地在漯水之北献侯卒子烈侯籍立周命籍与韩魏并为诸侯烈侯卒弟武公立武公卒烈侯太子章立为敬侯敬侯始都邯郸邯郸今磁州县十一年晋亡韩赵魏三分其地敬侯生成侯种成侯生肃侯肃侯生武灵王武灵王国于子何为惠文王惠文王卒太子丹立为孝成王孝成王生悼襄王偃悼襄王生幽穆王迁秦并六国灭邯郸迁兄嘉立为代王秦复灭之自襄子已下六侯四王凡十一世秦并代使嘉子公辅主西戎世居天水其赵宗散处者皆以国为氏居涿郡者后有天下】田氏【即陈氏陈厉公子完字敬仲陈宣公杀其太子御寇敬仲惧祸奔齐遂匿其氏为田陈田声近故也应劭云始食采地然齐无田邑至田和簒齐为诸侯九世至王建为秦所灭建弟假及田儋儋子市儋从兄荣荣弟横弟子广项羽时并裂地称王旋皆破灭汉兴诸田并徙阳陵后又徙北平又田都田角田间亦田氏之族也汉兴徙关中春秋时晋有田蘓宋有田景齐有田巴汉有鲁相田叔太尉田蚡丞相田千秋大鸿胪田广明大司农田延年魏议郎田畴皆敬仲之苖裔也后周田为大司空鴈门郡公赐姓纥于氏宋世有田况为枢密】许氏【姜姓与齐同祖炎帝之后尧四岳伯夷之子也周武王封其苖裔文叔于许以为太岳后今许州是也灵公迁于叶悼公迁于城父又迁于白羽许男斯迁于容城自文叔至庄公十一世始见春秋元公子结元年获麟之嵗也至战国时为楚所灭昭十九年许悼公疟饮太子止之药卒太子奔晋定六年郑游速帅师灭许以许男斯归哀元年楚子许男围蔡杜预注曰此盖楚之封也哀十三年许男成卒秋葬许元公晋有许偃楚有许伯郑有许瑕皆以失国不能庇其本枝故适他国】莒氏【嬴姓少昊之后也周武王封兹与其于莒今密州莒县是也世本曰自纪公已下为己姓郑语曰曹姓邹莒以为陆终第五子曰安之后未知孰是十一世兹丕公始见春秋共公以下微弱不复见矣四世楚灭之按史记当楚惠王时越灭吴而不能正江淮北楚东侵广地至泗上而灭莒矣子孙以国为氏楚有大夫莒伯汉有缑氏令莒诵】邾氏【颛帝元孙陆终第五子曰安赐姓为曹其子孙亦以姓为氏周武王时封安之苖裔曰邾挟为附庸居于邾今兖州仙源东南四十里古邾城是也挟以下至仪父名字始见春秋齐桓公覇仪父附从进爵称子十四代孙文公徙于绎今兖州邹县北峄山是也邾自桓公革以下春秋后八世而楚灭之又小邾国亦出邾挟之后姓曹其子孙亦以姓为氏挟七世孙夷父顔有功于周其子友别封为附庸居郳曽孙黎郲始见春秋附从齐桓以尊周室命为小邾子晋志云蕃县古小邾国按蕃县隋改曰滕今沂州县之东南郳城是乐史云郳城在承县自小邾子穆公之孙惠公以下春秋后六世而楚灭之】朱氏【本邾也姓曹其世系见于邾邾既失国子孙去邑以朱为氏其后盛大者有沛国丹阳永城吴郡钱塘义阳丹阳太康河南之九族显于汉唐间又有渇烛浑可朱浑并改为朱氏代姓也则为河南之族】娄氏【亦作偻风俗通云邾娄之国子孙或以娄为氏或以邾娄为氏陆终产六子其第五子曰安赐姓为曹邾即安之后挟安之裔曰邾挟周初受封为附庸挟之后不得其名字十二世至仪父始通于大国鲁隠公之元年与隠公盟于姑蔑其后为楚所灭齐大夫娄禋其后也又有疋娄氏改为娄代姓也宋朝登科娄瑄娄昞娄汝励并临江军人察院娄寅亮温州人】郳氏【曹姓即小邾也邾挟七世孙夷父顔有功于周次子友父别封附庸为小邾国以居郳故又称郳国今沂州滕县东南郳城是也乐史云郳城在承县或云邾武公封次子于郳是为小邾后失国子孙为郳氏】儿氏【即郳氏也或省文作儿儿良六国时人见吕氏春秋汉有御史大夫儿寛受业于孔安国家贫赁作带经而锄寛千乗人又贺儿氏代姓也】倪氏【即郳氏也避仇改为倪汉有州刺史倪谚唐有刑部郎中倪若水中山藁城人】氏【姒姓夏禹之后成汤放桀其后稍絶武王克纣求禹后得东楼公而封之于杞今东京雍邱县即故城九世及成公迁于縁陵今潍州营邱是也文公居淳于今密州高密有故淳于城是也成公始见春秋黜为伯桓公用夷礼黜为子僖公子缗公六年获麟之嵗也缗公弟哀公三年春秋之终矣自哀公以下二世十三年而楚灭之凡二十世子孙以国为氏又康汉末时避董卓难改姓抱北史有抱嶷抱老夀】楼氏【亦为东楼氏姒姓夏少康之后周封东楼公支孙以楼为氏城阳诸县有娄乡是其地秦有相楼缓汉有大尚书楼瑝又大夫有东楼羽】越氏【姒姓贾逵注国语曰防越皆芉姓实夏后氏之苖裔少康之庻子封于防稽以奉禹之祀文身防髪披草莱而邑焉自号于越于越者夷言发声也其地今越州城是也濵在南海不与中国通后二十余世至于允常鲁定公五年始伐吴允常卒子勾践立是为越王越王元年鲁定公十四年也哀公二十二年句践灭吴霸中国自句践七世下至王无疆为楚所破杀无疆尽取吴地至浙江越以此溃散诸族子争立或为王或为君滨于江南海上服朝于楚后七世至闽君揺佐诸侯平秦汉髙帝复以揺为越王以奉越后东越闽君皆其后也又河南官氏志有越疆氏改为越氏又后秦録有北梁州刺史越质诘归三字代姓也亦改为越氏】纪氏【炎帝之后侯爵姜姓庄四年齐灭之杜预云东莞剧县按纪讹为剧在青邱临朐县东夀光县西故鲁连曰朐剧之人辨汉有纪信弟成生通封襄平侯宋朝登科有纪瑛纪元规】息氏【亦作鄎侯爵妫姓今蔡州新息县是庄十四年楚灭之子孙以国为氏】邓氏【曼姓商之侯国其地今襄阳邓城是也春秋时邓侯吾离朝鲁庄十六年楚文王灭之子孙以国为氏又郑有邓析复为一氏】梁氏【嬴姓伯爵伯益之后秦仲有功周平王封其少子康于夏阳梁山夏阳今为同州县犹有新里城新里梁伯所城者乐史云新里在澄城僖十九年秦取之子孙以国为氏晋有梁益梁梁由靡以晋有解梁城髙梁曲梁之地此则以邑命氏者又有防列兰氏改为梁氏代姓也】薛氏【任姓黄帝之孙颛帝少子阳封于任故以为姓十二世孙奚仲为夏车正禹封为薛侯奚仲迁于邳十二世孙仲虺为汤左相复居薛旧云鲁国薛县今徐州有薛城在滕县东南五十里是也臣扈祖已皆仲虺之胄也祖已七世孙曰成徙国于挚更号挚国女大任生周文王至武王克商复封为薛侯隠十一年滕薛争长齐桓之覇也薛侯不从黜为伯献公始与诸侯盟杜预云小国无纪世次不尽知也然唐世系表自畛至愍侯为楚所灭凡二十一世父子相传其语无所经见只本人家谱籍无足信也今但从杜氏所纪而不得其世次者也自仲虺为诸侯歴三代凡六十四世至愍侯为齐所灭公子登仕楚懐王赐沛邑为大夫遂以国为氏或言登隠于博徒号薛公者曽孙倪为楚令尹生翁翁生鉴汉初献防灭黔而封千户侯元孙广徳御史大夫生饶长沙太守生愿淮阳太守因徙居焉愿孙汉为后汉千乗太守汉生彪司徒祭酒彪生侍御史安期六代孙兰为曹操所害生永遂依蜀先主官至蜀郡太守生齐为巴蜀郡太守归晋为光禄大夫河东太守子孙因家汾隂世号蜀薛二子懿始又河南官氏志云叱于氏改为薛代北姓也又辽西薛氏本东北蕃又姓苑云东莞蘖氏本姓薛氏避仇改为蘖氏】臣谨按薛氏血脉谱文王曹夫人姜氏见赤龙交而孕十二月生子手把薛字因氏为薛乃知谱牒家言多无足取者
　　萧氏【子姓杜预曰古之萧国也其地即徐州萧县是也后为宋所并微子之攴孙大心平南宫长万有功封于萧以为附庸宣十二年楚灭之子孙因以为氏世居丰沛之间裔孙不疑为楚相春申君客汉有丞相酂文终侯何六代孙望之御史大夫又齐武帝以巴东王子响叛改姓为蛸氏】沈氏【姒姓子爵春秋有沈子逞沈子嘉定四年蔡灭之其地杜预云汝南平舆县沈亭按平舆故城在蔡州汝阳县东北沈国也子孙以国为氏又楚有沈邑楚庄王之子公子贞封于沈鹿故为沈氏其地在今颍州沈邱襄五年楚子囊为令尹昭二十三年子囊孙瓦为令尹定四年吴楚战于柏举楚师败绩囊瓦奔郑宣十二年楚子北师次于郔沈尹将中军襄二十四年舒鸠人叛楚楚使沈尹夀让之昭四年吴伐楚入棘栎麻五年沈尹射待命于巢哀十七年王与叶公枚卜子良以为令尹沈尹朱曰吉过于其志】
　　臣谨按唐表云沈氏出自姬姓周文王第十子聃叔季字子揖食采于沈成八年为晋所灭沈子生逞字循之奔楚遂为沈氏生嘉字惟良二子尹丙尹戊尹戊字仲逹奔楚隠于零山为楚左司马生诸梁据春秋释例沈国今言食采则邑耳又释例所记沈子揖沈子嘉沈子逞皆本春秋今唐表言聃季字子揖何所本也逞字循之嘉字惟良此皆野书之言无足取也
　　防氏【亦作鄫亦作缯姒姓子爵今沂州承县东八十里故鄫城是也夏少康封其少子曲烈于鄫襄六年莒灭之鄫太子巫仕鲁去邑为防氏见世本巫生阜阜生晳晳生参字子舆父子并仲尼弟子参生元申裔孙伟后汉尚书令望出鲁国】徐氏【子爵嬴姓臯陶之后也臯陶生伯益伯益佐禹有功封其子若木于徐在今徐城县北三十里徐城并入临淮今泗州临淮有徐城自若木至偃王三十二世为周所灭复封其子宗为徐子宗十一世孙章羽昭三十年为吴所灭子孙以国为氏又一族出于嬴氏十四姓之一也】防氏【亦作妘亦作郧又去邑作云嬴姓子爵祝融之后封于罗号妘子见国语其地在今安州云梦县犹有郧公庙焉汉有云敞为谏议大夫与梅福同又吴有郧邑今泰州海陵是又有牒云氏改为云】鄅氏【子爵风姓一云防姓杜氏谓琅邪开阳县即其地按开阳城在临沂北十五里又夏禹之后为禹氏故此鄅氏者徃徃去邑作禹】宿氏【风姓伏羲之后武王封之使主太昊与济水之祀宋人迁之不复见左传云任宿须句颛臾风姓杜预云宿国在东平无盐县无盐故城在郓州湏城东三十六里子孙以国为氏后汉有宿仲谈又有宿六斤氏故为宿氏宋朝有宿千之举进士】罗氏【子爵熊姓一曰祝融之后妘姓初封宜城徙枝江为楚所灭周末居长沙汉有梁相罗怀襄阳记有罗象又郯公徳隽赐姓李氏又叱罗氏改为罗氏五代有罗绍威望出豫章长沙】防氏【子爵芉姓楚君熊挚之后今归州东二十里故防子城是僖二十六年楚灭之子孙以国为氏又天竺亦有防氏】
　　臣谨按传言防之先楚鬻熊之嫡嗣有疾不得代而别封于防为楚附庸其后为夔子然据防氏谱则鬻熊十世而后有防子未知孰是
　　淳于氏【亦曰州公姜姓风俗通曰春秋时之小国也桓五年不复其国子孙以国为氏唐元和初避宪宗嫌名改为于氏其地本在密州髙密为杞所并迁江南杜预云南郡华容县是也华容今荆南府监利县宋皇祐登科淳于复登州人又淳于兴宗南剑人】夷氏【防姓春秋夷诡诸之裔杜预云在城阳庄武县所治夷安县是其地子孙以国为氏又逸民夷逸齐大夫夷仲年之后邾大夫夷射姑皆以字为氏】谷氏【嬴姓伯爵春秋谷伯绥之裔也今襄阳谷城县西北五里故谷城是也子孙以国为氏汉有谷思为鲁相】舒氏【亦曰舒鸠氏子爵偃姓臯陶之后也舒子平僖三年为徐所灭其后复立襄二十一年舒鸠子为楚所灭子孙以国为氏今庐州舒城本旧名也其地在楚徐之间故为二国所灭或言舒之种类多舒子平与舒鸠子自是二国故舒城西有龙舒或曰舒有五名一曰舒二曰羣舒三曰舒蓼四曰舒庸五曰舒鸠望出钜鹿】舒蓼氏【世本舒蓼偃姓臯陶之后楚东之境小国也舒蓼与蓼国自异】舒鲍氏【世本舒鲍偃姓国也晋悼公大夫有舒鲍无终】须句氏【子爵风姓太异之后也郓州夀张县西湏朐城是其国子孙即以国为氏或省句为须氏或省湏为句氏又有须国姞姓又商有密须国其后亦为须氏今泾州灵台是其国也】郯氏【祁姓子爵或言嬴姓少昊之后春秋时郯子朝鲁能言古官仲尼师之今下邳东北百五十里有古郯城】谈氏【即郯也亦作谈六国时有谈生蜀録有征东将军谈巴后赵録有晋将军谈元望出梁国广平宋太平登科谈尧叟绍兴有谈谊广徳人】黎氏【字亦作犁子姓侯爵商时诸侯风俗通云九黎之后尚书西伯戡黎亦见毛诗今潞州黎城县有黎侯故城是其地又齐有大夫黎弥黎且者即齐之黎邑也此以邑命氏者又有素嵇氏改为黎代姓也宋朝黎威为安南节度嘉祐登科黎上行益州人黎仲吉州人今岭南多此姓】申氏【伯爵姜姓炎帝四岳之后封于申号申伯周宣王元舅也今信阳军乃唐申州即其国也子孙以国为氏后为楚之邑申公居之又为申氏是以邑为氏也鲁有申丰郑有申侯齐有申蒯韩有申不害著书汉有申廵石赵有申钟为司徒宋庆歴登科申顗信州人政和申好问郓州人】章氏【即鄣国之后也姜姓齐太公支孙封于鄣为纪附庸之国今密州有古鄣城为齐所灭子孙去邑为章氏齐威王将有章子秦将有章邯字少荣收赵灭韩有功封雍王望出豫章】向氏【祁姓附庸之国今沂州古向城是也子孙以国为氏又宋桓公之后公子字向父其后以字为氏哀十四年向魋奔衞向巢来奔司马牛适齐卒于鲁郭门之外】臣谨按公子字向父其义音响与晋叔向名字同音今以为氏而音饷疑古人读向之向有响饷二音也
　　葛氏【伯爵嬴姓夏时诸侯今许州郾城北三十里有葛伯城即其地也子孙以国为氏又风俗通云葛天氏之裔又贺葛氏改为葛氏虏姓也汉有颍川太守葛兴后汉有汾隂令葛龚有文集七卷】诸葛氏【本葛氏夏商诸侯葛伯之后英贤传云旧居琅邪诸县后徙阳都时人谓之诸葛因以为氏焉风俗通云葛婴为陈渉将军有功非罪而诛汉文追封其孙为诸侯因以为氏世本云有熊氏之后为詹葛氏齐人语讹以詹葛为诸葛】蓼氏【偃姓臯陶之后文五年楚灭之今夀州霍邱即其地也子孙以国为氏】黄氏【嬴姓陆终之后受封于黄今光州定城西十二里有黄国故城在楚与国也僖十二年为楚所灭于孙以国为氏亦嬴姓十四氏之一也楚有春申君黄歇也】权氏【芉姓颛帝之后唐表云子姓商武丁之裔杜预云南郡当阳东南有权城当阳荆门军今其地名权口楚武王灭权子孙为权氏或云楚武王使鬬缗尹权因以为氏秦灭楚迁大姓于陇西因居天水】江氏【旧云汝南安阳县江亭按此在信阳县之东南新息县之西安阳故城是也嬴姓之国颛帝元孙伯益之后也文四年楚灭之子孙以国为氏】颛臾氏【风姓伏羲氏之后鲁附庸国主东防及济水之祀任宿湏句颛臾四国近济水故祀济旧有颛臾县随省入费县今颍沂州故颛臾城在费西北八十里子孙以国为氏或去颛为臾氏晋大夫臾骈是其族或去臾为颛氏及颛帝支孙亦为颛氏陈大夫颛孙仲尼弟子有颛孙师字子张神仙传有太元女颛和颛或作□】郐氏【房姓即郐仲之国本祝融之墟在溱洧之间为郑武公所并遂为新郑今新郑县东北三十五里有古郐城是也子孙以国为氏宋朝有郐士隆登进士第又有郐唐越州人或去邑为防氏又风俗通云陆终之子防乙之后防姓有武阳令防炳】英氏【偃姓臯陶之后以国为氏汉有英布为九江王望出晋陵宋朝登科英秉臣洪州人】六氏【偃姓臯陶之后文五年楚灭之今庐江故六城是也子孙以国为氏】莘氏【姒姓夏后啓封支子于莘亦曰有莘氏后世以国为氏宋朝莘融举进士钱塘人望出天水】辛氏【即莘氏也莘辛声相近遂为辛氏周太史辛甲文王封之于长子有辛俞美为昭王友秦有将军辛腾家中山苦陉防孙蒲汉初以豪族徙陇西狄道又有项亶赐姓辛氏又计然本辛氏改为计氏宋朝有辛仲甫为太子少传】谢氏【姜姓炎帝之裔申伯以周宣王舅受封于谢今兖州龚邱县谢城是也后失爵以国为氏焉鲁有谢息汉有谢谢弼谢该】射氏【三辅决録云后汉末鸿胪谢服天子以为将军出征姓谢名服不祥改姓射名咸咸子登援登蜀郡太守援中郎将又吴有射慈】偪阳氏【妘姓祝融之孙陆终第四子求言之后为晋所灭今沂州承县有偪阳氏】封氏【姜姓炎帝裔孙钜为黄帝师胙土命氏至夏后氏之世封父列为诸侯今开封府封邱有封父亭即封父所都之地至周失国子孙为齐大夫遂居渤海蓨县裔孙岌后汉侍中凉州刺史又有贲氏改为封氏代姓也望出武陵宋元符登科有封赓大观登科有封祥怀州人】吕氏【姜姓侯爵炎帝之后也虞夏之际受封为诸侯或言伯夷佐禹有功封于吕今蔡州新蔡即其地也歴夏商不坠至周穆王吕侯入为司寇或言宣王时改吕为甫然吕甫声相近未必改也故又有甫氏出焉吕望相武王吕姜为衞庄公妃其时吕国犹存故也吕望封齐之后本国微弱为宋所并故宋有吕封人乐惧吕封人华豹又晋有吕氏出于魏氏未知其以字以邑与汉有单父吕公女为髙帝后封临泗侯又后魏有比邱氏改为吕氏代姓也】仇吾氏【韩子云仇吾国为智伯所灭因氏焉或作仇繇】祝氏【已姓黄帝之后周武王封黄帝之裔于祝祝阿祝邱是其地祝因氏焉郑有祝聃衞有祝鮀祝龟或云祝史之后以官为氏又有叱卢氏改为祝氏】
　　周不得姓之国
　　莱氏【子爵其俗夷故亦谓之莱夷今登州黄县东南二十五里有故黄城是莱子国襄六年齐灭之子孙以国为氏晋有大夫莱驹汉有莱章】赖氏【子爵今蔡州襃信有赖亭即其地也昭四年为楚所灭子孙以国为氏汉有交趾太守赖先蜀有零陵太守赖文唐有光禄大夫赖文雅宋初有画工赖祚又有赖克绍登进士第望出南康颍川河南】谭氏【子爵庄十年齐灭之今齐州歴城有古谭城子孙以国为氏急就章汉有谭平定巴南六姓有谭氏盘瓠之后也】覃氏【本谭或去言为覃梁有东南宁州刺史覃无克又音寻今岭南多此姓焉宋登科覃日严开州人】氏【江黄道栢之姻杜预云在弋阳县东南按古城今在光州仙居北四十里僖五年楚灭之子孙以国为氏又郑有商人髙齐有大夫多施汉有博士防】戴氏【开封封邱县戴城是其国隠十年郑人伐取之或云旧考城县是为宋人所灭改名谷城子孙以国为氏又宋戴公之后亦为戴氏是以諡为氏者汉有信都太傅戴徳九江太守戴圣子父修礼记后汉有司徒戴渉戴良戴凭戴就晋有戴逵南史有戴颙戴法兴戴僧静宋世有戴兴为定武军节度使望出广陵清河】载氏【疑即戴之后也汉有载戴宋太平登科有载永】项氏【或言姬姓之国故城在陈州项城县东北一里为齐所灭子孙以国为氐项槖八嵗孔子师之又汉赐姓刘氏周赐姓辛氏望出辽西】暴氏【一音瀑暴公周卿士见毛诗风俗通暴辛公周诸侯也秦有将军暴荐汉御史大夫暴胜之字公子河东人后魏有暴显魏郡人也】阳氏【其国近齐闵二年齐人迁之子孙以国为氏或言周景王封少子于阳樊而以为阳国误矣阳樊周畿内之邑晋有阳处父鲁有阳氏楚有阳氏芉姓】冀氏【左冀国今晋州冀氏县也子孙以国为氏晋灭冀为郤氏食邑冀苪之子孙以邑为氏宋朝冀膺登进士第并州人望出渤海】牟氏【风俗通云牟子国祝融之后望出钜鹿宋登科牟景先陈州人牟冲陵井监人牟企吉州人牟莘起梓州人又蜀有牟氏善画鸡】鄟氏【鲁附庸国成六年鲁取之子孙以国为氏去邑作专又作鱄刺客専诸亦作鱄诸即其裔也】鬲氏【即有鬲之国今徳州平原有故鬲城在子孙以国为氏又商有贤人曰胶鬲子孙以名为氏】巢氏【有巢氏之后尧时有巢父夏商有巢国其地在庐江子孙以国为氏左传吴有巢牛臣后汉有司空巢堪又巢元方着病源望出彭城宋朝登科有巢安上眉州人】柏氏【子爵风俗通柏皇氏之裔又柏亮父颛帝师柏招帝喾师柏景为周太仆柏国在今蔡州西平县为楚所灭子孙以国为氏汉有柏英为大鸿胪魏大将军柏直晋宣帝柏夫人生赵王伦】轸氏【左传轸国在楚之东楚屈瑕将盟贰轸注云二国也】绞氏【左传绞国在随唐之南汉光武时山阳盗长佼强佼即绞也后人以为氏故更从人】贰氏【或言姬姓左传楚屈瑕将盟贰轸并小国也贰国在随州南】
　　夏商以前国
　　程氏【伯爵风姓重黎之后也重为火正裔孙封于程洛阳上有程聚即其地也至周宣王时程伯休父失其官守以诸侯入为王司马又晋有程郑程婴汉有程不识魏有程昱吴有程普宋朝自开国之始年有程浩然登科自是程氏世有人焉】崇氏【商时侯国也其地在今永兴鄠县东崇侯虎不道周文王灭之子孙以国为氏唐开元登科有崇颖宋朝登进士第崇大年吴郡人】扈氏【姒姓夏时诸侯也夏为扈商为崇扈秦改为鄠今永兴鄠县北二十里有故扈城国亡子孙以国为氏汉有将军扈輙又上郡太守扈育广汉太守扈商又有扈地于氏改为扈此虏姓也宋朝有扈防为尚书元丰登科扈垣大名人政和扈瑜河南人宣和有扈拱】房氏【祁姓舜封尧子丹朱于房今蔡州遂平故吴房县是也以楚后封吴王夫槩于此故谓之吴房丹朱生陵后世国絶子孙以国为氏陵三十五世孙钟周昭王时食采于灵夀生沈十二世孙汉常山太守雅徙清河绎幕又屋引氏改为房虏姓也】杜氏【亦曰唐杜氏祁姓帝尧之后建国于刘为陶唐氏裔孙刘累以能扰龙事孔甲故在夏为御龙氏在商为豕韦氏在周为唐杜氏成王灭唐而封叔虞乃迁唐氏于杜是为杜伯今永兴长安县南十里有下杜犹有杜伯冢在至宣王灭其国以为大夫杜伯无罪被杀子孙分适诸侯居杜城者为杜氏在鲁有杜泄避季平子之难奔于楚生大夫绰又后魏有独孤浑氏改为杜氏代北姓之杜也】箕氏【子姓箕子之国商畿内诸侯杜预云太原阳邑县南有箕阳邑隋改曰大谷今太原武王克商改封箕子于朝鲜其地后为晋邑汉有西华令箕堪臧荼相箕肆】密须氏【世本商时姞姓之国今泾州灵台有密康公墓或云泾州保定有隂密城是也子孙以国为氏或去密为须氏魏有湏贾汉有湏无或去须为宻氏仲尼弟子宻不齐】寒氏【夏时诸侯寒浞之后或言周武王子寒侯之后且寒浞为夏诸侯矣周无寒国今潍州东二十三里寒亭是也其后以国为氏望出寻阳】过氏【夏时诸侯浇之国也亦曰有过氏少康灭之今莱州掖县北有过乡子孙以国为氏汉有兖州刺史过急急就章有过説宋朝有尚书郎过勉登科有过诩急建昌人又过劝望出髙平】庸氏【商时侯国周武王时来助伐纣今房州西二百五十里故上庸城是文十六年楚灭之子孙以国为氏汉有庸光又有胶东庸生】戈氏【夏时诸侯之国也少康灭之其地在宋郑之间子孙以国为氏】邶氏【亦作鄁亦作背即商都也武王伐纣分其地为三监自纣城而东谓之邶漕邶地也封纣子武庚于此以霍叔尹之及三监叛周公伐之而并其地为衞邶国徃徃自此亡矣子孙以国为氏】鄘氏【即商都之地武王伐纣分其地为三监自纣城而南谓之鄘楚邱鄘地也管叔尹之及三监叛周公伐之而并其地为衞鄘国徃徃自此絶矣子孙以国为氏】铸氏【风俗通铸国尧后公子谱云姬姓杜预云济北蛇邱县按蛇邱后为乗邱唐省入钜野今济州治左传臧宣叔娶于铸氏】邳氏【符悲切风俗通云奚仲为夏车正自薛封邳今泗州故下邳郡即其地也公子谱云邳国商诸侯按奚仲本封薛既迁于邳则以邳为薛而旧名不废故子孙亦以为氏后汉二十八将有衞尉信都邳彤】观氏【去声又平声姒姓侯爵左传云夏有观扈皆同姓之国至商失国子孙以国为氏今澶州有观城是其地也楚有观氏】褒氏【姒姓之国禹之后也今兴元府褒城是其地周幽王后褒姒河南官氏志逹勃氏改为褒氏】缗氏【夏时诸侯子孙以国为氏今济州金乡有古缗城姓苑有缗氏】岐氏【周故都也今鳯翔岐山是也太王居之至文王始迁于丰其支庻留岐故为岐氏又古有岐伯为黄帝师望出安化赵郡宋端拱登科有岐贲】仍氏【即有仍氏夏之诸侯后相娶有仍氏生少康以国为氏】奄氏【风俗通云奄国号即商奄也鲁地衞祝佗曰因商奄之民以命伯禽今兖州有奄城尚书成王既践奄左传秦大夫奄息其后也望出内黄】防氏【颛帝之后封于防防城其后因以命氏焉宋朝有尚书郎防渐无为军人】武罗氏【夏时侯国之后】吾氏【己姓夏之诸侯昆吾氏之后也昆吾为夏伯其地即濮阳县唐武徳四年析置昆吾县是其地也八年复省入濮阳汉有广陵令吾扈晋有交州刺史吾彦吴人也吴有吾粲】昆氏【己姓夏之诸侯昆吾氏之后也齐有昆辨见战国防】昆吾氏【世本古已姓之国夏时诸侯伯祝融氏之后】梅氏【商纣时有梅伯以国为氏宋朝有梅询龙图阁学士族子尧臣有诗名宣城人】癸北氏【国名女为舜妃】雷氏【方雷氏之后女为黄帝妃生元枵盖古诸侯之国后汉有雷义又有雷次宗蜀有将军雷同吴陆抗传有宜都太守雷谭】元氏【风俗通云元都古诸侯国也子孙以国为氏】防氏【史记云姒姓之国子孙以国为氏汉有防都为丞相史治公羊春秋疏广弟子】斟氏【曹姓亦作斟寻氏亦作斟灌氏亦作斟戈氏亦作介斟氏并夏诸侯以国为氏皆祝融之裔国语注曰曹姓之别也姓纂云斟寻斟灌并姒姓斟戈禹后亦姒姓介斟杜预云夏同姓】防氏【普肯切穆天子传防伯綮之后国在虞芮之间】用氏【风俗通古有用国汉有髙唐令用虬名士録有髙士用羽】挚氏【风俗通挚畴古诸侯国也见毛诗周有挚荒或言帝喾子摰之后汉货殖传有茂陵挚纲】允氏【风俗通云夏时侯国子孙氏焉】灌氏【亦作斟灌氏风俗通斟灌氏夏诸侯也子孙氏焉又有张氏冒灌氏】廖氏【亦作飂并力救切今呼为料风俗通古有廖叔安左传作飂盖其后也汉有廖顗为钜鹿太守今衡山南劒多廖氏或言周文王子伯廖之后】竹氏【姜姓孤竹君成汤封之辽西至伯夷叔齐有让国之贤子孙以竹为氏后汉竹曽为下邳伯又拟阳侯竹晏并东莞人宋朝有竹滋登进士第开州人也】郅氏【音质风俗通郅商时侯国也见毛诗汉有济南太守郅都入酷吏传宋朝登科郅之邵延安人】习氏【风俗通云习国名汉有习响为陈相晋衡阳太守习凿齿着汉晋春秋五十四卷襄阳人】西陵氏【古侯国也黄帝娶西陵氏女为妃名累祖春秋时有西陵髙为大夫】安陵氏【战国防安陵小国侯也其后氏之安陵纒楚王妃】甲父氏【古诸侯以国为氏今单州有甲父城汉有侍御史甲父沮】有穷氏【古诸侯国也至后羿簒夏后相】有扈氏【夏诸侯国夏为扈商为崇其地在今永兴鄠县北二十里姓氏英贤传曰有扈氏今为农人】蒲姑氏【商诸侯居齐地】西王氏【新序子夏曰禹学于西王国】孤竹氏【商之诸侯也夷齐让国其后遂以国氏】封父氏【夏商国名郑有封父真为大夫】终利氏【嬴姓与秦同姓】夙沙氏【英贤传曰炎帝时侯国左传宦者夙沙衞】秣氏【秣阳国也以国为氏】末氏【本秣氏避难去禾今秣陵是其后也】栢成氏【风俗通栢成子髙尧时诸侯也】顾氏【已姓伯爵夏商之诸侯今濮州范县东南二十八里有故顾城是其地也子孙以国为氏又顾氏谱云越王勾践七代孙闽君揺汉封东瓯揺别封其子为顾余侯汉初居防稽亦为顾氏汉有荆州刺史顾容晋有顾恱之恺之】阮氏【商之诸侯国在岐渭之间周文王侵阮徂共见于诗子孙以国为氏后汉有巴吾令阮敦阮氏惟盛于晋宋】共氏【亦作恭商末侯国今河内共城即其地也文王侵阮徂共其子孙以国为氏晋有左行共华或言共氏共叔叚之后也又晋太子申生諡恭君其后以为氏此皆以諡为氏者】龚氏【左传晋大夫龚坚汉渤海太守龚遂后汉巴郡蛮酋有龚氏】
　　臣谨按项羽传义帝柱国共敖顔师古云共读曰龚龚即共也籕文从龙又按后汉巴郡蛮酋罗朴督鄂度夕龚凡七姓是巴蛮亦有龚氏
　　洪氏【本共氏因避仇改为洪豫章有氏因避宋朝讳亦改为洪】苑氏【亦作宛状云商武丁子先受封于苑因以为氏或音怨非也左传齐有苑何忌衞有苑春郑有苑射大汉有太山太守苑康下邳相苑暹吴兴太守苑方望出范阳南唐有苑文宋朝有登科苑钧苑湛并颍昌府人】逄氏【音厐商诸侯封于齐土至商周之间有蒲姑氏代之至武王伐商而后封太公焉其地在今临淄古有逄防善射齐大夫有逄丑父后汉处士逢萌宋朝有尚书郎逢冲齐人望出北海谯国又宻州逢序开州逢汝舟并登科】彭氏【即大彭之国在商时为诸侯伯古祝融氏之后有陆终氏六子第三子彭祖建国于彭子孙以国为氏又彭亦为姓国语云祝融之后八姓已董彭秃妘斟曹芈周灭之楚有大夫彭仲爽彭名汉有梁王彭越大司马彭宣后汉有彭宠望出宜春】韦氏【亦曰豖韦氏风姓杜预云彭商之伯国今滑州韦城即其地能豢龙故韦城古城内有豢龙井尚存按唐表云颛帝孙大彭为夏诸侯少康之世封其别孙元哲于豕韦大彭豕韦迭为商伯周赧王时始失国徙居彭城以国为氏然元哲之名无所经见春秋时自无韦国何得至赧王也韦伯遐二十四世孙孟为汉楚王傅去位徙居鲁国邹县】
　　夷狄之国
　　狄氏【周文王封少子于狄城因氏焉或言成王封母弟孝伯于狄城其地在今慈州鲁大夫有狄弥古贤人有狄仪仲尼弟子有狄黒衞人也裔孙汉博士狄山】白狄氏【狄之别种杜预云故河西郡有白狄部】翟氏【亦作狄音宅又音狄祁姓黄帝之后世居翟地国语云翟国为晋所灭子孙以国为氏秦有翟偻新魏有翟黄汉文景时廷尉翟公下邽人望出南阳】代氏【古代君翟国也在常山北今代州是也称王为赵襄子所灭其遗族以代为氏史记赵有代举汉有京兆尹代武宋朝有代渊登进士第】路氏【路旧作潞国语潞洛泉余满赤狄别种隗姓子爵其地在今上党潞县宣十五年晋灭之子孙以国为氏姓纂云炎帝之后黄帝封其支子于潞春秋时潞子婴儿是也唐表正姬姓帝挚子元元尧封于中路歴虞夏称侯又有没路真氏改为路】戎氏【隠公防戎于潜之戎也杜预云陈留济阳县东南有戎城汉功臣有栁邱侯戎赐宣帝媫妤戎氏生中山哀王望出江陵扶风】支氏【石赵司空支雄云其先月支胡人也实西域之国晋有髙僧支遁字道林天竺人后赵有司空支雄唐有武宁节度使支祥宋朝有支允文太平兴国登科又支咏华州人】骊氏【左传骊戎国之后在昭应县按昭应县古新丰县唐改昭应宋太中祥符改临潼县东二十四里有骊戎故城】卑氏【卑耳国之后或云鲜卑种类汉有右北平太守卑躬】庐氏【亦作卢音通庐子戢黎之后此南蛮也今襄州有中庐即其地】郍氏【风俗通朝郍东夷也其后单姓郍氏后燕録辽西太守郍颉西魏有州刺史郍椿望出丹阳天水】瓯氏【亦作欧东瓯王之后也瓯冶子吴人善铸劒】安氏【安息王子入侍遂为汉人故其族出凉州风俗通汉有安成庐山记吴有安髙唐赐抱玉为李氏其余即安氏也望出姑臧河内】瞒氏【风俗通云荆蛮之后本姓蛮音讹遂为瞒氏左传有司徒瞒成】蛮氏【芉姓荆之后因氏焉】羌氏【晋石氏将羌廸】鼔氏【鼔子鸢鞮之后也白狄别种今祁州鼓城县是其地也】米氏【西域米国之人也唐有供奉歌者米嘉荣五代米至诚望出陇西髙平】满氏【国语潞洛泉余满皆赤狄隗姓风俗通荆蛮有瞒氏音舛为满氏汉有满昌宋朝登科满中正满中行开封人满执中满周州人】竺氏【本天竺之人后汉归中国而称竺氏竺固为后汉侍中西平侯或言后汉竺晏本姓竹避仇加二此谬论也宋朝竺贶举进士】落氏【风俗通云臯落氏翟国也此赤翟别种其地在今绛州垣县汉有落下闳巴郡人撰太初歴】洛氏【即落氏落下闳亦去草后魏书宦者洛齐又有洛子渊为虎贲】淮夷氏【姓纂云准夷小国入周因氏焉其地今淮甸】臯落氏【姬姓东山臯落氏赤狄别种今绛州垣县西北六十里有臯落城】义渠氏【风俗通义渠狄国为秦所灭因氏焉汉书光禄大夫义渠安国】西申氏【瑞应图周成王时西申国献鳯留中国因氏焉】
　　以郡国为氏
　　汉郡国
　　红氏【楚元王交子刘富初封休侯后更封红侯曽孙无子国絶攴庻或以国为氏】蕲氏【姓苑云蕲春秋之后也汉有农太守蕲良】番氏【番音婆见姓苑吴苪封番君支孙氏焉】郴氏【芈姓楚怀王孙心号义帝都郴子孙氏焉晋陶侃别传有江夏郴寳】鄮氏【姓纂云越人以郡为姓今明州鄮县是也】东阳氏【见姓苑此出于东阳郡也】东陵氏【风俗通东陵侯邵平子孙氏焉又齐景公时有隠居东陵因以为氏又东陵圣母广陵人适杜氏】栎阳氏【风俗通后汉景丹封栎阳侯丹曽孙分避乱陇西因封为氏焉】周阳氏【汉书淮南王舅赵兼受封周阳侯子由为河东尉因父封为周阳氏由入酷吏传郭颁世语云魏文帝时有周阳成能占异】信都氏【风俗通云张敖尚汉鲁元公主封于信都因氏焉一云本申屠氏古者信申音同故为信都北齐有信都芳】冠军氏【汉霍去病封冠军侯其后氏焉晋有太传东海王参军冠军夷见太传佐史簿】武彊氏【汉二十八将王梁封武彊侯因氏焉】广武氏【汉广武君李左车因封氏焉】







　　通志卷二十六
　　钦定四库全书
　　通志卷二十七
　　宋　右　廸　功　郎　郑　樵　渔　仲　撰
　　氏族略第三
　　以邑为氏
　　周邑
　　祭氏【姬姓周公第七子所封其地今郑州管城东北祭城是也周畿内之邑故祭氏世为周卿士子孙以邑为氏又郑有祭仲足以其地近于郑故亦为郑所并】尹氏【少昊之子封于尹城因以为氏子孙世为周卿士食采于尹今汾州有尹吉甫墓即其地也古今人表尹夀为尧师汉有尹咸尹赏尹齐尹翁归后汉有尹敏晋有尹奉】苏氏【己姓颛帝裔孙吴回为重黎生陆终陆终生昆吾封于蘓其地邺西苏城是也至周武王用忿生为司邑于苏子孙因以为氏世居河内又有拔略氏改为苏氏虏姓也】毛氏【周文王之子毛伯明之所封世为周卿士食采于毛子孙因以为氏赵有毛遂汉有毛公治诗赵人也为河间王博士毛苌亦治诗人古川又有代北之族世为酋长】樊氏【姬姓周太王之子虞仲支孙仲山甫为周宣王卿士食采于樊曰大侯因邑命氏其地一名阳樊今河南济源东南三十八里皮城是也以樊皮居之故名皮城又商人七族有樊氏仲尼弟子有樊迟鲁人盖其后也】寻氏【亦作鄩曹姓古斟鄩之后或言与夏同姓今潍州东五十里尚有鄩亭京相璠云斟鄩去鄩亭七里周有鄩□】单氏【周室卿大夫成王封蔑于单邑故为单氏鲁成公元年始见春秋晋侯使瑕嘉平戎于王单襄公如晋拜成襄十年传曰王叔氏与伯舆争政坐狱于庭王叔不能举其要辞故奔晋于是单靖公为政于王室代王叔也二十余代为周卿士汉有功臣中牟侯单左车传封六代昌武侯单究传封七代也】甘氏【夏时侯国郦道元云甘水东十里洛阳南有故甘城世谓之鉴城一云周武王封同姓于畿内因氏焉甘昭公者周惠王之子也王子带鲁僖元年又封之于甘僖二十四年传曰甘昭公有宠于惠后惠后欲立之昭十二年甘简公无子立其弟过将去成景之族丙申杀甘悼公而立成公之孙防子孙以邑为氏秦有甘茂生罗楚有甘公撰星占汉义阳侯甘延夀吴将军甘宁】缑氏【周卿士食采之邑也又渇侯氏改为缑氏】荣氏【周大夫荣夷公其先食邑于荣杜预云巩县西有荣锜涧周畿内地也又鲁亦有荣氏汉有荣广宋朝有荣諲为光禄卿望出乐安上谷太平登科有荣见素荣真素荣辑今知临安有荣薿】郗氏【音絺己姓青阳氏之后蘓忿生支子封郗邑因氏焉赵有郗疵今望出济南】巩氏【今巩县也周卿士巩简公甸内侯也晋有巩朔汉有侍中巩攸宋朝巩申为光禄卿望出山阳】泛氏【音凡本亦作泛周大夫食采于泛因以为氏汉有泛胜之为黄门侍郎撰农书十二篇】谢邱氏【风俗通周宣王支子食采谢邱汉书古今人表鲁有谢邱章】营氏【风俗通周成王卿士营伯之后也后汉有京兆尹营郃望出成阳宋朝有营道学究出身】刘氏【祁姓帝尧陶唐氏之后受封于刘其地今定州唐县也裔孙刘氏以能扰龙事夏后孔甲为御龙氏在商为豕韦氏在周为唐杜氏亦为杜伯以成王灭唐而迁之于杜也今永兴长安县南十里下杜城是也至宣王灭其国杜伯之子隰叔奔晋为士师故为士氏孙士防适秦后归晋其处于秦者为刘氏此祁姓之刘也以国为氏又成王封王季之子于刘邑因以为氏杜预云缑氏西北旧有刘亭按缑氏宁中省入河南偃师此姬姓之刘也以邑为氏姬姓之刘世为周卿士康公献公其后也祁姓之刘即士防之后周末家于魏又徙丰此班固之说也刘端字执嘉生四子伯仲季交季即汉髙祖也名邦汉自髙祖至光武光武至献帝享国四百二十五年又有东郡河南雕阴三族俱出匈奴之族汉髙祖以宗女妻冒顿其俗贵者皆从母姓因改为刘氏又汉赐项氏姓为刘氏】原氏【周文王第十六子原伯之后封于河内今泽州沁水是其地也周有原庄公世为周卿士故以邑为氏鲁有原壤陈有原仲晋有原轸徃徃其族散在他国而以本国为氏者】召氏【或作邵姬姓召公食邑也杜预云扶风雍县东南有召亭雍今鳯翔天兴此旧地也东仙之后其地在今王屋又周公封鲁召公封燕虽各之国也然其后有留佐周室者世为周卿士也周厉王时周徳衰微兄弟道缺召穆公于东都收会宗族而作常棣之诗召简公之后不见春秋召与邵一氏而后世分为二齐有召忽汉功臣有召欧又南阳太守召信臣生驯孙林此单召者也秦有邵不疑及汝南安阳之族皆从邑】
　　鲁邑
　　臧氏【姬姓鲁孝公之子公子彄食邑于臧因以为氏隠十年臧僖伯諌观鱼桓二年臧哀伯諌纳郜鼎襄二十四年臧纥为季氏废长立庻被孟氏所谮斩鹿门之关以出奔邾乃立臧为致防而奔齐汉有燕王臧荼城阳王太臧璋后汉二十八将城门校尉臧宫望出东海】郈氏【亦作后鲁孝公八世孙成叔为郈大夫因以为氏郈邑今郓州须城东三十六里郈乡亭是孔子弟子后处之邑汉有少府后仓古今人表作厚】费氏【亦音秘姬姓懿公之孙费伯之邑也今沂州费县西北二十里故费城是纣幸臣费仲夏禹之后也楚有费无极又费连氏改为费氏虏姓也】郎氏【姬姓鲁懿公孙费伯城郎因以居之子孙遂以为氏今单州鱼台县旧有郁郎亭是其地汉有郎含后汉中郎郎顗北海人石赵司空郎闿宋朝郎简为侍郎钱塘人皇祐登科郎淑蘓州人又有郎谊湖州人】栁氏【鲁孝公之后孝公生子展展孙无骇生展禽字季为鲁士师諡曰惠食采于栁下故谓之栁下惠子孙以邑为氏楚灭鲁仕楚秦并天下栁氏迁于河东】匡氏【鲁匡邑宰匡句须之后开封长垣县西南十里匡邑故城亦属衞又疑鲁别有匡邑庐山记楚威王时有匡俗先生】管氏【鲁大夫食采于管因氏焉】郓氏【鲁大夫食采于郓子孙氏焉郓亦作运】落姑氏【鲁大夫食采于落姑因氏焉汉博士落姑仲异】邹氏【子姓宋湣公之后正考父食邑于邹生叔梁纥遂为邹氏其地今兖州邹县是也齐有邹衍邹忌望出范阳】卞氏【鲁邑也今兖州泗水有卞城姓纂云曹叔振铎之后有支庻食采于卞因以氏焉然卞非曹邑之地鲁有卞庄子楚有卞和南史儒林卞华宋朝卞衮为盐铁副使】瑕邱氏【姬姓风俗通鲁桓公庻子食采瑕邱汉有瑕邱申阳】矍相氏【鲁大夫食采矍相因氏姓苑云沛人】菟裘氏【史记秦嬴姓之后也其地鲁邑今在兖州奉符】
　　晋邑
　　栾氏【姬姓晋靖侯孙栾賔食邑赵州平棘西北十六里古栾城是其地以邑为氏栾氏世为晋卿又齐有栾氏姜姓齐惠公之后惠公子坚字子栾是以字为氏者汉有栾布又有尚书栾巴望出西河魏郡宋朝登科有栾副】郄氏【姬姓晋之公族也晋大夫郄文子食邑于郄世为晋卿以邑为氏望出山阳宋朝登科郄济川真定人又景祐登科郄晋卿】苦氏【即郄氏郤犨亦号苦成于苦为别封之邑潜夫论苦成城在盐池东北越大夫苦成汉有苦灼为防稽太守音库】祁氏【姬姓晋献侯四世孙奚为晋大夫食邑于祁遂以为氏其地即今大原祁县是也犹有祁奚墓或云隰叔之后与士氏同族又祁亦姓也出黄帝后所谓伊祁是也亦作耆望出太原乐陵宋朝登科祁髙开封人又有祁融】荀氏【晋之公族也隰叔之后僖二十八年荀林父将中军故曰中行氏荀邑在绛州正平西十五里宣十二年荀林父与楚子战于邲荀首赵同为下军大夫荀首食邑于智号曰智庄子襄十四年知朔生盈而死故荀氏同见又为田氏程氏辅氏荀本侯国姬姓晋灭之以为邑荀侯之裔亦以国为氏】智氏【姬姓即荀氏荀首别食智邑又为智氏至荀瑶为赵魏所灭故智氏亦谓荀氏望出河东天水陈留】辅氏【姬姓晋之公族也本荀氏又食邑于智故又为智氏智果以智伯刚愎必亡其宗别为辅氏又晋大夫有辅跞汉有辅狼为尚书令今河东有此姓望出扶风宋朝登科辅章无为军人】续氏【姬姓晋大夫狐鞫居食采于续故谓之续简伯又为续氏一云舜七友续牙之后汉功臣表续相如封承父侯晋有续武威撰异物志石赵有太子少保续咸上党河东襄阳并有此姓望出鴈门宋元祐登科续涣若汝州人建炎续商贤兖州人近续觱为吏部郎】戏阳氏【晋邑也旧属衞今相州安阳县永和镇东二十五里戏阳城衞大夫戏阳速晋有戏阳扶为卿】函与氏【晋大夫范臯夷食采函与因氏焉】邯郸氏【嬴姓晋赵盾从父昆弟子曰赵穿食邑邯郸因以为氏其地今为邑磁州汉有衞尉邯郸义】羊舌氏【姬姓晋之公族也靖侯之后食采于此故为羊舌大夫有四族皆彊家羊舌晋邑名未详其所或言羊舌氏姓季名果有人盗杀羊而遗其头不敢不受受而埋之后盗事发词连季氏乃掘而示之以明已不食惟舌存而得免此不根之论也】羊氏【即羊舌氏之后春秋末始单为羊氏秦乱徙居泰山战国有羊千著书汉陇西功曹羊嘉宋朝登科羊奭潍州人】绛氏【晋绛县老人之后其地在今绛州】步氏【姬姓晋公族郄氏之后歩阳食采于歩遂以为氏仲尼弟子有歩叔乗齐人又步鹿氏改为步氏朢出浔阳宋朝登科步觉民河南府人】蒯氏【风俗通晋大夫蒯得之后又衞有蒯聩见左传前汉有蒯彻又有蒉氏同音宋初登科有蒯谔】彘氏【左传士防支子士鲂别食采于彘邑在平阳北号恭子】曲氏【姬姓晋穆侯封少子成师于曲沃支孙氏焉今绛州曲沃即其地汉有代郡太守曲谦货殖传有曲叔后汉太常卿曲仲尼唐贞元中陈许节度使曲环陜州人望出陜郡鴈门宋朝登科曲全昌和州人】范氏【陶唐之裔歴虞夏商周成王迁之杜为伯宣王杀杜伯其子隰叔奔晋为士师故为士氏其子孙处随及范故经传见三族焉范晋邑也其地濮州范县是也范氏帝尧裔孙刘累之后伊祁姓自虞以上为陶唐氏夏为御龙氏商为豕韦氏周为唐杜氏周衰奔晋为范氏按隰叔生士舆士舆生士蒍而释例云士蔿杜伯之孙隰叔之子也士蔿字子舆因疑此而为士舆也越有范蠡著书曰计然魏有范座项羽有范增居巢人】苖氏【芊姓楚大夫伯棼之后伯棼以罪诛其子贲皇奔晋晋人与之苖因以为氏河内轵县南苖亭即其地也汉有长水校尉苖浦王莽时有苖防东晋有苖愿望出东阳】邴氏【亦作丙晋大夫邴豫食邑于邴因以为氏齐亦有邴邑而亦有邴氏汉有博士邴丹丞相丙吉出鲁国功臣表有髙苑侯丙倩传封八代又汉都尉李陵降匈奴裔孙归魏见于丙殿赐氏曰丙唐应公邴粲其后也与髙祖有旧以其姓犯庙讳赐姓李】吾邱氏【吾音鱼即虞邱氏也晋大夫虞邱子著书楚庄王相虞邱子荐孙叔敖自代者】令狐氏【姬姓周文王子毕公髙之后有毕万仕晋其子犨封于魏犨之子颗以获秦将杜回功别封于令狐故为令狐颗其地在今猗氏县西十五里汉有令狐迈避王莽乱居敦煌生称宋庆歴登科有令狐咏河中人元符有令狐相如郓州大观有令狐皥如汝州人】温氏【姬姓唐叔虞之后晋郤至为温大夫号温季因以为氏按姓纂唐表皆言唐叔虞之后以公族封于河内此即郤至之封言郤至食采于温亦号温季一事分而为二误矣温今河内温县是也汉功臣表温疥封椿侯疥孙何始居太原又有温忩氏改为温氏】扬氏【姬姓周宣王子尚父幽王时封为扬侯为晋所灭其后为氏焉或曰周景王之后一云唐叔虞之后至晋武公孙于齐生伯侨归周天子封侯然传言虞虢焦滑霍扬韩魏皆姬姓之国为晋所灭晋以为羊舌氏之邑此其明也扬雄自叙云伯侨不知周何别也又云晋武公子伯侨生文文生突羊舌大夫也又云晋之公族食邑于羊舌凡三县一曰铜鞮二曰扬氏三曰平阳突生职职生五子赤鲋虎季夙赤字伯华为铜鞮大夫生子容字叔向亦曰叔誉鲋字叔鱼虎字叔罴号羊舌四族叔向晋太傅食采氏其地平阳氏县是也叔向生伯石字食我以邑为氏曰扬石党于祁盈盈得罪于晋并灭羊舌氏叔向子孙逃于华山仙谷遂居华阴又有突后周赐姓独孤氏隋复本姓又有莫胡卢氏改为氏又炀帝诛元感改姓为枭氏】盂氏【晋大夫食采盂邑因氏焉其地今为太原盂县晋有盂丙衞有盂黡】壶氏【晋大夫邑也因以为氏其地今潞州黎城东壶口闗是也衞有壶黯汉有谏议大夫壶遂列仙传有壶公】鞮氏【亦为铜鞮氏风俗通云晋有铜鞮伯华之后晋之别邑也今属威胜军有故城及铜鞮宫遗址】遆氏【音帝今同州澄城多此姓本铜鞮氏避事改焉】緜氏【晋大夫食采緜上因氏焉今大通监緜上县是其地晋张方腹心有緜思又河南官氏志尔緜氏改为緜望出河南梓潼】解氏【晋大夫解解狐之后其先食采于解今解州即其地汉有御史大夫解延年司校尉解光又解毗氏改为解宋寜登科解澄开封人又有解九臯】州氏【风俗通云晋有州绰州賔其先食采于州因以为氏其地今怀州武陟县是也衞有公子州吁汉有州辅魏有州秦又淳于氏谓之州公其后亦为州氏姜姓春秋时小国也】邬氏【晋大夫邬臧之后也食邑于邬杜预云太原邬县宋登科邬执权抚州人邬大昕惠州人】荚氏【风俗通荚成僖子晋大夫也见世本王僧孺百家志云荀永之娶平阳荚氏又汉艺文志有夹氏春秋音荚】侠氏【即荚氏音荚韩侠累之后急就章有侠却敌】鄂氏【姬姓晋鄂侯之后以居于鄂邑故支庶以为氏焉汉初功臣安平侯鄂千秋沛人又巴郡蛮七姓鄂其一也望出武昌焉】翼氏【姬姓晋翼侯居翼城因氏焉汉諌议大夫翼奉东海下邳人】
　　衞邑
　　寗氏【姬姓衞武公生季亹食采于寗因以为氏杜云汲郡修武县按修武今属怀州武陟然获嘉有寗城周有寗越晋有寗嬴】元氏【左传衞大夫元咺之后也咺食邑于元今大名府元城是其地子孙以邑为氏又拓跋氏云黄帝子昌意之后昌意少子封居北土世为鲜卑君长宋书云李陵之后自昌意三十九世至昭成皇帝什翼揵始号代王都云中至道武皇帝始改号魏至孝文帝更为元氏都洛阳又有纥骨氏改为元氏又有是云氏改为元氏又有景氏改为元氏】仪氏【衞大夫仪封人之后徐大夫仪楚陈大夫仪行父望出晋阳】常氏【姬姓衞康叔支孙食邑于常因以为氏或言黄帝臣常先之后左传越大夫常夀过汉有右将军长罗侯常惠宋朝登科有常九思又有常琪成都人又有恒氏避宋讳亦改为常】裘氏【衞大夫食采于裘因氏焉或云本求氏改为裘望出渤海虢略】承氏【衞大夫承成之后见世本望出千乗】濮氏【衞大夫食采于濮因而氏焉其地在澶州濮阳今新定有此姓望出鲁国濮阳宋朝登科濮俊民开封人濮温其邵武人】戚氏【衞大夫食采于戚因氏焉其地在衞州顿邱昔贤有戚子著书汉髙祖戚夫人生赵王如意功臣表有临辕侯戚鳃传封七世望出齐郡宋建隆登科有戚维】汲氏【风俗通衞宣公太子伋之后居汲因以为氏然汲衞邑也其大夫所治之邑又何必子伋为哉其地今衞州衞县宋尚书郎汲熙载望出清河】聂氏【衞大夫食采于聂因氏焉史记轵人聂政杀韩相侠累汉有太守聂良护羌校尉聂尚又有聂壹吴志有将军聂支石赵録冉闵有中书令聂熊望出河东又新安】枣氏【本棘氏衞大夫棘子成之后避地改为枣后汉有枣祗】商邱氏【衞大夫食邑于此汉有御史大夫秺侯商邱成又有商邱子胥髙邑人见列仙传】五鹿氏【姬姓风俗通衞邑也晋公子重耳封舅犯于五鹿支孙氏焉汉有少府五鹿充宗代郡成阳县有五鹿氏】
　　郑邑
　　冯氏【世本云归姓郑大夫冯简子之后姓纂云周文王第十五子毕公髙之后毕万封魏支孙食采于冯城因氏焉汉书云秦末冯亭为上党太守入赵其宗族或留潞或在赵秦丞相去疾御史大夫刼汉博成侯母择并亭之后也至冯唐徙安陵为楚相弟骞自上党徙杜陵孙奉世左将军生谭逡野王立参野王左冯翊上郡太守参宜乡侯汉功臣又有阏氏侯冯解散谷陵侯冯谿传封六代后汉司马冯勤魏郡人冯衍杜陵人生豹为尚书司空冯鲂南阳人廷尉冯绲巴郡人】京氏【郑武公少子改封于京谓之京城太叔因氏焉旧荥阳京县是其地后齐废入荥阳其故城在县东南二十里又李氏改为京氏望出谯国】
　　齐邑
　　闾邱氏【志籍不言所出然邾国有闾邱杜预云髙平南阳县北有显闾亭本邾地为齐所并徃徃闾邱氏食邑于此故以命氏释例公子谱皆略惟世本详焉盖春秋闾邱婴之后也迨齐宣王时有闾邱卭闾邱光汉有廷尉闾邱勲后汉太常闾邱遵魏有闾邱决著书十二篇晋有太常闾邱冲南阳太守闾邱羡】闾氏【齐大夫闾邱婴之后或单言闾氏从省文也又改为卢氏】隰氏【姜姓齐庄公子廖事桓公封于隰阴为大夫故以为氏杜预云济南有隰隂县】崔氏【姜姓出齐丁公嫡子季子让国于叔乙食采于崔遂为崔氏杜预云济南东朝阳县西北有崔氏城是也季子生穆伯穆伯生沃沃生野八世孙夭僖二十八年晋侯宋公齐国归父崔夭次于城濮夭生杼宣十九年齐惠公卒崔杼有宠于惠公髙国畏其偪也公卒而逐之书曰崔氏出奔衞非其罪也成十七年齐侯使崔杼为大夫襄二十三年崔杼弑庄公崔杼生成及彊后妻生明嫡庻争立二十七年庆封使卢蒲嫳杀成及彊杼及其妻缢崔明奔鲁生良十五世孙意如为秦大夫封东莱侯二子伯基仲牟伯基居清河东武城仲牟居博陵安平并为着姓】卢氏【姜姓齐太公之后也齐文公之子髙髙之孙傒食采于卢今齐州卢城是也因邑为氏秦有博士卢敖子孙家于水之上遂为范阳涿人汉有燕王卢绾其裔也又有卢蒲氏出自桓公亦为卢氏皆齐之卢也按河南后魏官氏志有莫卢氏代姓也后改为芦复去艸又有范阳雷氏以卢雷声近故亦改为卢焉又有三原闾氏准制改为卢氏又章仇大翼善天文隋炀帝赐姓卢氏】鲍氏【姒姓不知所出或云夏禹之后有鲍叔仕齐食采于鲍因以为氏鲍叔字叔牙进管仲于齐桓公遂覇诸侯其后有鲍牵曰鲍庄子为夫人声孟子所谮灵公刖其足传曰鲍庄子之智不如葵葵犹能衞其足齐人召鲍国而立之定九年阳虎奔齐请伐鲁鲍文子諌曰鲁未可取也世为齐卿又俟力氏改为鲍代姓也望出上党东海】棠氏【姜姓齐桓公之后邑于棠曰棠公其后为棠氏又楚亦有棠邑大夫伍尚之所封号曰棠君其后亦为棠氏】穰氏【风俗通田穰苴诸田之族穰所食之邑因以氏焉穰苴为齐大司马】晏氏【或云齐公族襄公二十九年吴季札聘于齐说晏平仲谓之曰子速纳邑与政无邑与政乃免于难故晏子因陈桓子纳政与邑以免栾髙之难汉有司校尉晏称南燕有晏汉宋朝有宰相晏殊应神童举临川人望出齐国】昼氏【风俗通齐大夫食采昼邑因氏焉】檀氏【姓纂云姜姓齐公族有食瑕邱檀城因以为氏然瑕邱鲁地也或齐之公族奔于鲁者受邑乎檀也礼记鲁有檀弓是其裔也又周卿士檀伯逹六国时齐有檀子望出清河平卢髙平】来氏【本作郲子姓商之支孙食采于郲因以为氏其后避难去邑齐有来章秦末徙义阳之新野风俗通楚有来英汉功臣表侯来苍音待宋朝登科来章磁州人】菑氏【齐邑也见姓苑孔融集菑庄青州人为北海望族】盆氏【齐邑也盆成子之后汉盆谧为中郎将望出齐郡】即墨氏【齐将田单守即墨支孙氏焉汉书儒林传城阳相即墨成】即氏【风俗通汉单父令即费其先食采即墨因以命氏】葵邱氏【齐邑也英贤传古有葵邱颀又石虎时有龙骧将军葵邱直】梁邱氏【齐大夫食采梁邱景公时有梁邱据汉少府梁邱贺诸县人王莽时有梁邱赐】籍邱氏【齐大夫籍邱子鉏】余邱氏【齐公族食采余邱汉有侍御史余邱炳又隠士余邱灵居曲河】安平氏【齐将田单封安平君因氏焉】髙堂氏【齐公族也风俗通齐卿髙敬仲食采于髙堂因氏焉其地在博州髙唐】
　　楚邑
　　鬬氏【芊姓若敖之后按若敖名熊义其先无字鬬者必邑也其地未详若敖娶于防生鬬伯比滛于防子之女生子文焉弃诸梦中虎乳之防子见而收之楚人谓乳为谷谓虎为于莵故名之曰鬬谷于莵子文楚之良也世为令尹秉楚政】防氏【亦作蔿芊姓楚蚡冒之后防章食邑于防故以命氏按楚有地名蔿又有防澨则知防为楚邑矣又晋士蔿之后亦为蔿氏此以王父字为氏者】屈氏【芊姓楚之公族也莫敖屈瑕食邑于屈因以为氏三闾大夫屈平字原其后也汉有屈燕又屈突氏改为屈氏望出河南宋朝登科屈符屈唐臣又同州屈理耀州屈长吉屈大方庐州人屈中羙并登科】阴氏【姬姓管夷吾七代孙修适楚为隂大夫因以为氏风俗通又云隂康氏之后周有隂不佞隂里人又后周赐姓邱月隂氏随复旧姓宋朝登科阴信臣阴昭又有阴晫鳯翔人】钟氏【晋伯宗之后伯宗晋之贤者也为郤氏所谮被杀子伯州犂奔楚邑于钟离今濠州也子孙以邑为氏或言钟或言钟离楚有钟仪钟建钟子期与伯牙为友项羽将钟离昧昧有二子长曰发居九江仍故姓次曰接居颍川长社为钟氏南唐有钟传】钟离氏【姬姓即钟氏以伯州犂居钟离故曰钟离氏亦省言钟氏州犂与晋同祖而世本云与秦同祖嬴姓何也战国防齐贤人钟离千昧楚人钟离岫撰会稽后贤传后汉钟离意防稽山阴人曾孙绪楼船都尉生骃】春氏【风俗通云楚相黄歇春申君之后】上官氏【楚王子兰为上官邑大夫因以为氏秦灭楚徙陇西之上邽汉有右将军安阳侯上官桀生安桑乐侯女为昭帝皇后拜车骑将军后以反伏诛裔孙胜】詹氏【楚詹尹之后有詹何善钓周有詹父又有詹喜楚辞有太卜詹尹宋朝为着姓望出渤海河问】蔓氏【楚有鬬成然食采于蔓曰蔓成然其后以邑为氏】白氏【芊姓楚白公胜之后也楚有白邑其地在蔡州襃信秦大夫白乙丙武安君白起史记有白圭周富人也汉书白生鲁人为楚元王博士晋有白襃苻秦大鸿胪白景望出南阳太原】叶氏【旧音摄后世与木叶同音风俗通楚沈尹戍生诸梁食采于叶因氏焉吴志有都尉叶雄唐有叶法善宋朝为着姓望出下邳南阳】商宻氏【楚大夫食采之邑其地在今邓州穰县】轩邱氏【芈姓楚文王庻子食采轩邱因氏汉有梁相轩邱豹】三闾氏【芊姓楚屈原为三闾大夫因氏焉】邓陵氏【芊姓楚公子食邑邓陵因氏焉邓陵氏著书见韩子】诸梁氏【楚庄王之后食邑诸梁因氏焉】棠谿氏【姬姓吴王阖闾弟夫槩王奔楚为棠谿氏其地在今蔡州遂平汉有棠谿惠又五官中郎将棠谿典】
　　宋邑
　　留氏【按姓纂衞大夫留封人之后然无据宋有留邑此则宋之留邑大夫因以邑为氏其地在今徐州泗水东南二十五里留城是也汉功臣彊圉侯留封四代吴有将军留赞又有刘诞谋逆贬姓为留五代留从効为泉州节度使望出防稽宋朝登科留溶漳州人留毅衢州人】合氏【子姓宋向戌食采于合为宋左师故谓之合左师望出冯翊】坎氏【英贤传云宋附庸有坎氏】华氏【子姓宋戴公子考父食采于华因氏焉世为宋卿汉功臣表终陵侯华无害传封四代宋朝有华相华泰登科】
</div>
    <div class="pagination">
<a href="通志_page37.html">上一页</a><span>...</span><a href="通志_page33.html">33</a><a href="通志_page34.html">34</a><a href="通志_page35.html">35</a><a href="通志_page36.html">36</a><a href="通志_page37.html">37</a><span class="current-page">38</span><a href="通志_page39.html">39</a><a href="通志_page40.html">40</a><a href="通志_page41.html">41</a><a href="通志_page42.html">42</a><a href="通志_page43.html">43</a><span>...</span><a href="通志_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
