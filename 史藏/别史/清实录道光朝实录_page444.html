<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 444 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 444 页/共 848 页</h1>
    <div class="content">○谕内阁。长龄等转奏、据博多欢呈称、伊父阿那保年老。家中乏人照料。恳将伊子遣回原籍。照料侍养等因请旨一摺。阿那保年逾八旬。现时家中无人照料。著加恩博多欢之子巴淩阿、准其辞退云麾使。遣往原籍。交该将军遇有对品缺出。令其坐补当差。俾得奉养伊祖阿那保。　　

○又谕、铁麟等奏、请豫筹三进剥运无误。以速回空一摺。本年南漕到坝。较上年为尤迟。必须迎剥起卸。以速补迟。方不误回空例限。兹据该侍郎等奏称、本年除起剥二进漕粮。毋庸添雇民剥船外。其三进漕粮。全数在津迎剥。共计四十帮。米数一百六十六万余石。较之上年寄剥之米。多至一倍有余。自应宽为雇备民剥船只。以资转运而速回空。著该侍郎等即豫饬天津道分饬沿河州县。多备民船。妥为经理。并著直隶总督一体转饬豫备。以期漕运无误。又另片奏、天津北仓。地势低洼。难以久贮米石。惟该仓近在水次。如剥船未能应手。即将米石就近暂寄。俟船只齐备。再行起运赴通等语。此项米石。系就近暂为寄贮。非截卸北仓可比。著直隶总督督饬所属。即将该仓豫为埽除洁净。以便南粮暂寄。俾军船得以迅速回空。　　

○又谕、铁麟等奏、请将续查米石。另廒存贮。先行搭放一摺。本年南粮抵通。经该仓场侍郎等查明扬州头帮、庐州二帮、江淮二帮、江淮四帮、米石灰暗。不堪久贮。所有该四帮洪斛粳米共二万四千四百五十四石。著准其按数均匀改派仓口。归于八九等月分轮放甲米之仓。另廒存贮。勤加挑晾。先行搭放。以重仓储。此项米石灰暗。限于天时。且经该漕督先行奏明。尚非受兑草率。及沿途不加挑晾所致。各该帮总运运弁应得处分。均著加恩宽免。此系格外施恩。不得援以为例。嗣后著漕运总督暨有漕省分各督抚、严饬该管各粮道。收兑漕粮。务须一律乾洁。不准藉口天时。稍滋弊混。傥再有灰暗紫朽夹杂等弊。著仓场侍郎查明严参。定将各该帮总运运弁等严行惩处。断不能再邀宽典也。　　

○以京畿道御史许球、为河南乡试正考官。翰林院编修李光涵、为副考官。大理寺少卿朱嶟、为山东乡试正考官。右春坊右庶子麟魁、为副考官。翰林院编修刘源灏、为山西乡试正考官。易长桢、为副考官。　　

○赏遣戍释回已革协办大学士两广总督李鸿宾、翰林院编修。　　

○庚午。谕内阁、钟祥奏、地方官访获松棍。请免处分一摺。地方官失察讼棍教唆。例有罚俸处分。惟自行访获。应予宽免。山东临清等州县。现据访获讼棍井文沅等二十四名。或系该州县官自行访拏。或因提审究出教唆原委。该州县官能将被唆之人访获。解质定谳。破案虽有不同。查办均尚尽力。非漫无觉察可比。所有该地方官失察处分。均著加恩宽免。　　

○谕军机大臣等、巴尔楚克、喀什噶尔、两处屯田。兵食攸关。本属筹边要务。朕思此项屯田。必当计及久远。民人日聚日众。必有室家妻孥。即耕种无碍于回田。人既众多。回民能否相安。亦当豫为料及。方可日久无弊。前经寄谕长清、兴德、查照办理矣。著苏清阿接奉此旨。即亲赴巴尔楚克至叶尔羌。周历履勘。体察情形。现在试垦屯田。是否尽系荒地。抑系侵占回民产业。并于回民生计有无妨碍。日后有无流弊之处。详细查明。据实具奏。再此项屯田民人。如须撤回。苏清阿到叶尔羌时。即询问兴德等。如可以回易民。令其就近承种。该参赞即详细查看。传询福奎、周廷芬等、将应如何办理之处。再行奏闻。又思屯田民人。皆系自备资斧前往。如一时撤回内地。路途遥远。盘费无出。著即照撤防官兵之例。沿途按城给与口粮盐菜。派令妥员护送。以示体恤之恩。并可稽查沿途落后逃回之弊。至周廷芬本系废员招聚屯田之人。今若撤回民人。必须该废员一手办理。方能得力。是以前次谕旨内。有如果周廷芬始终办理妥协。再为奏请加恩。傥该员前此办理屯田事务。稍有不妥之处。刻下不必追究。总俟遣撤回民完竣之后。再为查办。此节苏清阿不可宣露。到彼询问喀什噶尔回务章京兵部员外郎福奎后。酌量办理。再赴伊犁本任。所有前寄长清、兴德、谕旨一道。著钞给阅看。将此谕令知之。　　

○又谕、据钟祥奏、东省文场外闱。请酌量添调府厅州县数员。俾得稽查周密等语。乡试为抡才大典。稽查防范。原不可稍有不严。既据该抚查明现须添调。著准其拣择明干可靠之员。酌量调用。以期慎密。惟各该地方官均有本任之事。若纷纷调派入闱。转致抛荒本任。亦不可顾此失彼。况稽查防弊。总在得人。而不系乎人数之多寡。若以添派为成例。将来必至有名无实。视为具文。钟祥此次既经添调。嗣后总当相机妥办。可撤即撤。不得援以为例。以昭核实而专责成。将此谕令知之。　　

○辛未。上诣绮春园问皇太后安。　　

○谕内阁、巴哈布等奏。请将办理立继案件错谬之佐领、并失察之该管各官、分别严议议处一摺。此案马甲文明、过继堂、兄安顺次子富拉洪阿为嗣。当时佐领倭星阿漏未呈请专报。率行缮入丁册。现因该旗协领到任。逐细查问。始行检呈。又复推诿前任。及查道光元年该管之署佐领巴彦图等。均经出缺。显系狡饰推诿。心存朦混。再查该佐领所呈本年丁册。文明有亲生之子富勒洪额。现年十五岁。计其过继富拉洪阿之时。其亲子已有三岁。何得立继。迨该将军等询究。该佐领又称富勒洪额实系现年十一岁。是该佐领办事荒唐。种种错谬。倭星阿著交部严加议处。防御强强阿、于道光四年到任。历经三次造送丁册。未能查出。疏忽已极。骁骑校庆顺、到任将及一载。并未查出。咎亦难辞。正蓝旗骁骑校安顺、将伊次子富拉洪阿过继与堂弟文明为嗣。当时该管官员漏未呈报。安顺并不禀请呈报。扶同隐混。亦有应得之咎。强强阿、庆顺、安顺、均著交部分别议处。所有领催族长马甲文明等、俱著照例分别责革。马甲文明、于道光二年立继富拉洪阿。惟富拉洪阿自过继至今。十余年来。并未归附文明家内。皆随其生父安顺过活。是有立继之名。无抚养之实。当日该佐领亦并未按照过继之例办明。且文明亲生之子富勒洪额现已十一岁。此时若再补报过继。殊与义例不符。富拉洪阿著仍归伊生父安顺名下为子。以归核实。　　

○以捐赀接济灾民。并修建书院考棚。予前任山西巡抚尹济源等议叙。　　

○壬申。谕内阁、琦善奏、请将缉获教匪之该管各官宽免处分等语。此案刘起旺等传习红阳教。已三十余年。现由玉田县并遵化州蓟州宝坻县会同营员。同时访获究办。功过尚足相抵。所有历任文武各官从前失察处分。著加恩准其宽免。　　

○又谕、程祖洛奏、办理闽洋巨盗情形。及审明浙省积年未结洋盗。请将原审官交部严议等语。闽洋著名积盗刘连姑、刘四、二犯。茹刑不吐。刁恶已极。该督即因众证明白。将该二犯立置重辟。以快人心。正当如此惩办。猛以济宽。此之谓也。又浙洋林司一犯。确系事主任维华被劫案内正盗。乃前署宁海县知县现任孝丰县知县陈文治、偏听犯供。以致案县数载。虽非有意开脱。与不能审出实情无异。陈文治著交部严加议处。闽浙洋面。为盗匪出没之地。全在该管官实力查办。除莠安良。乃近来承审府县。遇有在洋肆劫盗犯。非讯作良民。即欲化劫为抢。以上盗为被胁。致令武员藉口惰缉。此等恶习。已非一日。朕早有所闻。因无实据。难以惩办。该督不避嫌怨。将陈文治参处。如此整饬。可嘉之至。嗣后如有不肯认真谳狱者。著该督随时参革。以示惩儆。　　

○谕军机大臣等、特依顺保奏、酌拟沿边巡查会哨章程一摺。据称伊犁沿边大小卡伦七十余座。周围地逾数千里。各卡相离数十里至百余里之遥。每卡仅设弁兵十余名及三十余名不等。惟按月周巡。可期声势联络。其索伦、锡伯、察哈尔、额鲁特、四营。每月派总管副总管佐领等官一员。各带本营兵丁三十名。于该管卡伦挨次行查。至各营交界会哨。其中隔大山。无路可通。及所管各卡伦隶于境内者。均毋须巡查会哨。统计各营每月各派官兵会哨一次。如该官兵巡见哈萨克等私越开齐。即当追逐惩创。惟不准追出卡外。希冀邀功。至冬末春初。冰雪封山。收入卡伦时。即行裁撤。仍令本管卡伦官兵。自行会查。以后按年照办。所有出差官员兵丁。各令按月轮派。仍令各领队督率巡防。认真查察。如有会哨误期。及虚报巡查等弊。查明参办。各官兵每岁应需盐菜口粮银二千四十两。照例于税租项下支领。归并造销。再每岁税租。除支拨外。余賸银一千余两。不敷支放。请将此项税租历年积余备存银一万两。发本处铺商。按月九厘生息。每岁计获银一千八十两。以之贴补。毋庸另动正项等语。伊犁地处极边。外与哈萨克布噜特各爱曼相连。内倚索伦。锡伯。察哈尔、额鲁特、四营为卫。向来沿边各卡伦。隶于四营管辖。各有定界。特恐地方辽阔。稽察难周。该将军所奏巡查会哨章程。固属防私越偷盗之弊。傥各官兵于会哨时因事起衅。轻出邀功。转非绥靖边夷之道。边外夷情。务俾怀德畏威。固我藩篱。即以戢其心志。不特稽查防范。尤当镇静抚绥。以示有备无患之意。著苏清阿接奉此旨。详细阅看。会同特依顺保体察情形。悉心筹画。妥议具奏。总期酌定章程。行之无弊。方为妥善。至所称税租积余银两发商生息。该处铺商。是否可靠。将来不至虚悬无著。详细查明。一并具奏。又据该将军另片奏、哈萨克等夷情莫测。应严加防范等语。该夷如乘间入我卡内。肆行滋扰。自应严行剿捕。以儆顽夷。总当相度边情。临时酌办。著苏清阿于到伊犁后。一并会商妥议。无庸在途中先行具奏。将此谕令知之。　　

○调甘肃凉州镇总兵官周悦胜、为直隶大名镇总兵官。以云贵督标中军副将长年、为凉州镇总兵官。　　

○以察哈尔额鲁特两部落牧放牲畜膘壮。予领队大臣忠泰等议叙。　　

○拨河南司库银二十五万两。备东河抢险。从河道总督吴邦庆请也。　　

○修浙江东西海塘。从巡抚富呢扬阿请也。　　

○免福建淡水、台湾、凤山、嘉义、彰化、五厅县被贼抢失抄叛各产租谷。　　

○抚恤江西南昌、新建、丰城、进贤、清江、峡江、庐陵、万安、吉水、建昌、德化、德安、上犹、十三县被水灾民。　　

○癸酉。孝懿仁皇后忌辰。遣官祭景陵。　　

○谕军机大臣等、据赵盛奎等奏、浙江塘工应用条石。为数甚多。除已派工员承办、赶速运工外。核计其数。仍有不敷。援照乾隆四十五及四十八等年。由江苏采办协济。所用银两。即由江苏报销成案等语。著林则徐即派委妥员。于苏州洞庭一带。采办宽一尺二寸厚一尺长四五尺六面见方之条石四万丈。务于来春全数解交浙江工次。以资应用。此项条石尺寸。系照定例办理。如办有不足。著验收之员。即行驳回。承办者不准挜交。验收之员。亦不准任意刁难。如违著即严参惩办。总期采办迅速。无误工需。是为至要。将此谕令知之。　　

○又谕、赵盛奎等奏、筹议保护海塘工程一摺。并将办工事宜。条议章程。开具清单。绘图贴说。一并呈览。朕详加披阅。此次筹议保护海塘各工。东南两潮顶冲之地。现以念里亭汛为最险。除捐建盘头六座。择要添筑盘头三座外。其余改修柴埽。埽前照案抛护块石。以资保护。其念里亭汛迤西镇海戴家桥两汛。为次险之工。除择要添筑盘头四座外。其余概改用竹篓块石。较之修复坦水。更为得力。此外西塘乌龙庙以东。旧工本系条石鳞塘。一律接筑。以昭慎重。其海宁绕城石塘。一律加高纵横条石两层。于保障城垣。更为有益。其尖山汛迤东塘下旧基。潮不当冲。无庸改建坦水。祇须护以块石。又韩家池改建条块石塘。戴镇念尖等汛三次奏修鳞塘。念里亭汛塘后加帮土戗。均系应办之工。著照富呢扬阿原奏办理。所有节次奏请修复鳞塘并土戗各工。由富呢扬阿严催克期完竣外。其现议兴办柴埽盘头竹篓块石鳞塘等工。著照所请、分别勒限如式估办。如有迟延草率。立即严参。务期帑不虚糜。工归实济。此次奏请修建塘工银两。统计共需银一百九十一万八千余两。核之富呢扬阿三次请银二百五万八千余两。计节省银十四万两。惟原奏各工。系分年办理。现已另建鳞塘银九十万二千两。俟兴工按年陆续请拨。今埽石各工。统限年内及来年七月以前。一律完竣。除前请豫借十五六年岁修额款。并未收监饷银共十八万两。先于报拨款内如数借支。俟收有成数。由富呢扬阿核明具奏外。其未拨鳞塘工需。现请改修埽篓各工银共七十七万五千两。请饬部如数筹拨。于本年八九月全数解浙。已著户部速议具奏矣。至办工事宜章程七条。遴派公正道府丞倅人员。总催分催。验料查工。务派公正诚实谙练之员。层层稽核。有弊必除。支发钱粮。设立总局。由该藩司总其成。著富呢扬阿随时稽查。仍派公正精细道府一二员。帮同稽核。毋得假手吏胥。致滋弊窦。其应用条石。协济采办。此次估需条石二十余万丈。除派员承办外。约少条石十七八万丈。仍著分派绍兴等三府领银采办。赶速运工。不敷条石四万丈。已另饬江苏巡抚、按照浙省现办条石尺寸。采办协济矣。至椿木柴束等料。酌委妥员。远近分办。埽石各工取用土方。分别官地民地。酌量办理。镶埽签桩。酌添料物。选派熟手。率同妥办。以期坚稳。严禁包料包工。以期工归实用。均著照所议章程核实办理。又另片奏、埽工两年保固限满。不无岁修之费。以西塘柴工七千余丈岁修十万两之数计之。每年需费不过七八万两。东塘例有岁修坦水银五万两。现已将该塘改用竹篓。每年添抛块石。较之岁修坦水。大可节省。即留为岁修柴埽之用。如有不敷。每年酌增银两。至多不得过五万两之数等语。东西两塘每年岁修。究竟为数若干。现在西塘据称每年岁修需费不过七八万两。东塘例有岁修坦水银五万两。现议酌增银两。是否即系节省坦水银两。抑系在常例岁修之外。此时妥议章程。酌定限制。将来是否仍有岁修之项。不至再为增添。著详细查明。据实具奏。海塘工程。现派乌尔恭额、严烺、会同富呢扬阿妥为办理。此项工程。关系甚钜。务须斟酌妥办。为一劳永逸之计。傥办理稍有不善。以致帑项虚糜。工无实济。惟乌尔恭额等三人是问。朕言出法随。不能稍从宽贷也。赵盛奎著俟接奉此旨。会同筹议覆奏后。再行来京覆命。将此各谕令知之。　　

○以盛京刑部侍郎贵庆、兼署盛京工部侍郎。盛京户部侍郎德兴、署管理奉天府府尹事。　　

○甲戌。谕内阁、河南粮盐道黎学锦休致一缺。前经吏部奏称、系奉特旨休致之缺。与在外奏请休致。微有区别。声明请旨。兹据查明此次引用江宁盐道议驳一案。系应行查销之件。承办司员未经详查。辄将先标入例后经改销之案。援引具奏。实属一合。自行检举。所有承办司员及吏部堂官。著一并交都察院分别议处。铨选河南粮盐道之淡春台著撤回。遇有道员缺出。即行选用。所遗河南粮盐道员缺。著庆林补授。未到任以前。著杨国桢派员署理。　　

○谕军机大臣等、据瑚松额等奏参、办理夷案延玩之署参将樊丰年等。已明降谕旨著先行摘去顶带矣。该省峨边厅十三支亦夷内雅扎等支夷。因夷地荒歉乏食。并因所管娃子窃穵汉民竹笋。致被殴毙。藉图报复。胆敢出巢滋衅。勾结马边厅支夷。纠集焚抢。殊属目无法纪。必应严行惩办。以示震慑。现在杨芒既经亲往督饬樊丰年等。赶紧查拏。此等寻常抢掳夷案。谅不难将首从凶夷按名弋获。克日蒇事。惟峨边厅等境汉夷杂处。全在该地方官抚绥得力。措置有方。设办理失宜。以致出巢滋闹。地方官具有控制之责。所司何事。著查明据实参奏。若再事宕延。更属不成事体。此次已经拏获之夷匪母格等十余名。现在解省审办。务将起衅根由。确切讯究。分别定拟。其遁入巢穴。尚未能获之首从各凶夷。务须按名弋获。赶紧及早惩办。傥或办理再有迟延。该夷匪等复行勾结。四出滋扰。抢劫逞凶。惟瑚松额等三人是问。朕惟知执法从事。该将军等自问能当此重咎耶。懔之慎之。将此各谕令知之。　　

○绥远城将军彦德奏、办理民人私租蒙古牧地。拒捕伤官一案。拘泥失当。自请交部议处。得旨、当事不知轻重。毫无主见。祇知奏请议处。甚无谓也。嗣后看汝办事何如耳。　　

○赏已革总兵官多隆武、蓝翎侍卫。为库车办事大臣。　　

○以捐修四川綦江县城堤庙宇等工。赏知县邓仁堃知州衔。余议叙有差。　　

○乙亥。以库车办事大臣多隆武、为古城领队大臣。古城领队大臣国椿、为库车办事大臣。　　

○丙子。谕军机大臣等、据宝兴等奏、山水陡发。冲失鹿角木植等语。永陵周围原设鹿角一千七百九十二架。因六月间大雨。山水陡发。冲去鹿角五百六十八架。明堂前土堤泊岸上树株。冲倒数百棵。安设鹿角地基以及火路。均有冲成坑坎之处。其备修清宁宫木植二百六十四件内、冲失二百零九件。民房间有坍塌。陵寝重地。紧要攸关。现尚阴雨连绵。殿宇等处。不无渗漏。宝兴等已亲往敬谨详细确查。应如何勘估修理。并冲倒树株。是否尚可扶植。抑或全应补种。务查明现在方向。及年月有无妨碍。其民田庐舍。有无被淹之处。一并详查。据实具奏。乌尔恭额此时计已会同履勘完竣。前经派往浙江查办海塘。著接奉此旨后。即行驰驿来京请训。将此谕令知之。　　

○调礼部尚书耆英、为工部尚书。以都察院左都御史昇寅、为礼部尚书。未到任前。以正黄旗蒙古都统奕颢署理。以户部左侍郎敬徵、为都察院左都御史。调吏部左侍郎奕经、为户部左侍郎。转吏部右侍郎桂轮、为左侍郎。调兵部左侍郎奕纪、为吏部右侍郎。转兵部右侍郎嵩溥、为左侍郎。以都察院左副都御史宝善、为兵部右侍郎。　　

○调正蓝旗蒙古都统敬敏、为正蓝旗满洲都统。实授僧格林沁、正白旗领侍卫内大臣。兼正蓝旗蒙古都统。　　

○赠故工部尚书博启图、太子太保。命御前侍卫哈哴阿、带领侍卫十员。往奠茶酒。赏银五百两治丧。予祭葬。谥敬僖。　　

○丁丑。上诣绮春园问皇太后安。　　

○谕内阁、凯音布等奏、请拣放总管一摺。察哈尔总管缺出。现在该处无可保送之员。著值年旗于在京八旗蒙古头等侍卫、前锋参领、护军参领、骁骑参领内。慎加遴选。或通晓满洲蒙古文义。或能蒙古语者。拣选二三员带领引见。候旨补放。傥将来该员等不晓公务。致办理未能妥协。朕惟保送之该大臣等是问。嗣后俱著照此拣选。不可日久疏忽。　　

○调正蓝旗汉军副都统绵岫、为镶蓝旗满洲副都统。以兵部左侍郎嵩溥、兼正蓝旗汉军副都统。吏部右侍郎奕纪。兼正黄旗护军统领。镶红旗蒙古副都统博多欢、为镶白旗护军统领。　　

○以镶红旗蒙古都统哈哴阿、为阅兵大臣。　　

○戊寅。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。孝慎皇后殡宫。　　

○遣官祭端慧皇太子园寝。　　

○己卯。谕内阁、武忠额奏、清查州县交代款项。请勒限追解一摺。钱粮交代。国帑攸关。岂容稍事稽延。含糊结报。热河道所属六州县。交代款目纠纷。迟延不结。经该都统饬令该道督同承德府逐款核算。查明各州县积欠摊捐银两。半属道库之垫款。实与正项无异。计未归银尚有一万六千余两之多。亟应提解归款。惟摊捐库垫。牵混不清。各前任因差繁缺苦。借项办公。各后任因恐担承受累。不允接收。以致互相推诿。日事迁延。虽官非一任。事阅多年。究属迟逾例限。所有该都统请将各州县从前交代迟延处分暂行宽免之处。著不准行。即著查明各州县从前交代逾限职名。交部照例议处。该都统即督同该道府、调齐各案卷据。彻底清查。其业经调齐会算者。以奏奉谕旨行知之日为始。其尚未调齐者。以前后任同抵热河之日为始。务于限内算明结报。毋任再延。傥各州县查有亏欠正项银两。无论为数多寡。即究明据实具奏。专案参追。其有摊捐业经垫发。有关库款。即将某任借垫若干。分晰划清。数在五百两以下者。勒限四个月。数在五百两以上至一千两者。勒限六个月。数在一千两以上至二千两者。勒限一年。先从原借之各州县名下严追归款。如逾限不交。即奏明从重治罪。傥州县实系无力完缴。或业经故绝。即著落准借之道员全行代赔。仍按前定限期。分别勒追。如逾限不交。即将该道员一并奏请严惩。如实系无可著追。即由后任道员设法弥补。以清库项。至未解摊捐。无关库垫之款。仍核明有著无著。分别咨追。至历任承德府那垫税银。辗转抵交。未经提解各款。多与州县交涉。著一并归于案内。分任查明。勒限追解。经此次清厘之后。该都统督同该道府、务须通盘筹画。力加撙节。其以前摊款。有非实在必需者。全行裁减。必使入足敷出。以归实用而杜虚糜。并严定章程。嗣后道库银两。不准丝毫借垫。其摊捐名目。亦不得稍有增添。庶库项均归实贮。交代亦免轇轕。其前任热河道阿霖等未清库项。共一万余两。著即咨追解缴。分别归款。　　

○以办铜逾额。赏云南知府广裕道衔。　　

○以捐建安徽泾县书院等工。予前任知县赵仁基等议叙有差。　　

○庚辰。以翰林院侍讲学士李煌、充日讲起居注官。右春坊右中允龙元任。署日讲起居注官。　　

○赠福建办理台匪积劳病故知府沈钦霖道衔。予祭葬恤荫。　　

○辛巳。予河南追捕捻匪被戕把总李奇峰祭葬世职。　　

○壬午。河南巡抚杨国桢、以母病乞养。允之。以江西布政使桂良、为河南巡抚。未到任前。以布政使栗毓美护理。以江苏按察使怡良、署江西布政使。湖北荆宜施道裕谦、为江苏按察使。　　

○命云南布政使潘恭辰来京。以河南按察使经额布、为云南布政使。前任广东按察使杨振麟、为河南按察使。　　

</div>
    <div class="pagination">
<a href="清实录道光朝实录_page443.html">上一页</a><span>...</span><a href="清实录道光朝实录_page439.html">439</a><a href="清实录道光朝实录_page440.html">440</a><a href="清实录道光朝实录_page441.html">441</a><a href="清实录道光朝实录_page442.html">442</a><a href="清实录道光朝实录_page443.html">443</a><span class="current-page">444</span><a href="清实录道光朝实录_page445.html">445</a><a href="清实录道光朝实录_page446.html">446</a><a href="清实录道光朝实录_page447.html">447</a><a href="清实录道光朝实录_page448.html">448</a><a href="清实录道光朝实录_page449.html">449</a><span>...</span><a href="清实录道光朝实录_page445.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
