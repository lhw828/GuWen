<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 207 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 207 页/共 505 页
  </h1>
  <div class="content">
   ○以福建台湾剿匪出力赏道员曾云峰都司李准芳等花翎。千总徐毓恩等蓝翎。余加衔升叙开复有差。　　

○以临阵溃逃山东游击桂锡桢革职查办。　　

○追予江南。江甯殉难布政使祁宿藻附祀将军祥厚专祠。　　

○予福建台湾阵亡游击叶得茂等三十一员祭葬世职。绅民兵勇一千三百十九名赏恤如例。一并附祀道员孔昭慈专祠。　　

○癸丑。谕内阁、山东曲阜县先师林庙。灵爽式凭。观瞻所系。同治二年尼山圣庙被匪损坏。业经修葺完整。现在东省逆氛未靖。林庙所在关系非轻。著山东巡抚督饬地方员弁妥为防护。衍圣公孔祥珂职司奉祀。亦当率属认真防守。毋得稍有疏虞。至春秋祭祀钜典攸关。一切礼仪祭品尤宜整齐蠲洁用昭诚敬。并著该抚严饬地方官敬谨察看。每届祭祀之期恪恭将事。不得视为具文。用副朝廷崇傥重道至意。　　

○又谕、张亮基奏、前贵州学政吏部考功司员外郎陆仁恬在黔数年士民信服。前于逆匪窜迫省城时。该员随同张亮基等布置城防。勤劳靡闲。兹差满交卸回京。请将该员照京察一等例记名以道府用以示鼓励等语。京察为朝廷激扬大典。在部司员悉由各该堂官考核惰勤分别优劣。向无由外省督抚保列一等者。且学政系特＜??闲＞人员。尤非督抚所能擅保。张亮基率行陈奏实属不谙体制。所请著不准行。　　

○谕军机大臣等、有人奏、功臣宜知儆戒请严加训迪俾得保全等语。据称江苏巡抚李鸿章战功虽著。而子惠未孚。百姓之流离者未曾收恤。地亩之荒芜者未尽开垦。不闻德政惟闻厚敛。并以侍郎殷兆镛前疏极言江苏横徵暴敛之害。皆指李鸿章而言等语。李鸿章自＜??闲＞任江苏巡抚以来。叠克城池肃清全省。厥功不为不大。惟以该省事同创始。委用之人较多。则流品易杂。筹饷之途稍广。则民怨易滋。今军务未竣待用孔亟。抽厘之局自不能全行裁撤。若如该侍郎所奏各捐未免太形琐屑。至官亲幕友游客劣坤争充委员。擅用令箭旗牌等事。绅董稍假事权擅作威福。恐亦在所难免。著李鸿章将不肖委员严加裁汰。厘卡仍以归并为主。俟军务肃清再行次第撤裁。另片奏、江苏各项捐款加以各县田捐□山戊不□可收银四千万两等语。江苏捐款虽繁。亦断不能如所奏之多。究竟可得若干如何开支。著李鸿章造册报部核销。该抚受委任之重。惟当体朝廷恫瘝在抱之念。与民休息以期日臻上理。以上各情。有则改之。无则加勉。以无负谆谆诰诫之意。原摺片并殷兆镛摺均著钞给阅看。将此谕令知之。　　

○又谕、前令国瑞在山东招集溃卒现在陆续归营者谅已不少。惟其中良莠不齐。务须严加稽察分别留遣。方免匪徒溷迹之虞。乃近闻该营中有投诚粤酋马融和捻首刘添幅等杂处其中。并有遣刘添幅募勇徐宿之事。此等降匪向背本无一定。即使真心效顺。亦必察其动静历久无他。始可渐加委用。若遽予以事权。则犬羊之性。难保不再萌异志。桂锡桢之事可为炯鉴。马融和现今尚未带队。即著国瑞妥为羁縻。徐化其反侧之心。不可骤加委任。并设法将刘添幅檄调回营。毋庸在徐宿募勇。尤贵不动声色默为转移。毋贻后患。将此密谕知之。　　

○又谕、陈国瑞奏、现在整饬军务侦探贼势大概情形并郭宝昌现赴济甯遵旨拏解各摺片。所陈贼踪由东路分窜与国瑞等前奏情形大略相同。前因直隶防务紧要。叠经传谕陈国瑞迅赴直境归刘长佑调遣。该总兵何日启行北来。仍著刘长佑酌量迎提。嗣后军营应办事宜。并著传知陈国瑞呈报该督核办具奏、毋庸由该总兵自行奏报。以一事权。其陈国瑞未抵直隶以前一切军情。应归国瑞阎敬铭奏报。郭宝昌所部勇丁并饬令陈国瑞妥为钤束。筹给月饷。毋令心怀疑惧。致滋事端。至襄办营务之知县杨育才。据陈国瑞奏称从前系苗逆谋主。心存叵测。恐与逆匪潜结滋事。杨育才著先行革职交国瑞刘长佑确切查明。如该革员实有不法情事。即在军前正法以昭炯戒。正在寄谕闲。据刘长佑等奏、驰抵威县会筹防剿。并崇厚前赴东昌驻扎请将东昌沿河文武均归调度。阎敬铭奏、贼匪分股南窜情形各摺片。逆匪盘踞济甯之长沟地方。分股南趋丰沛等境。现在范濮一带贼未净尽。亟应合力并攻尽歼丑党。本日据陈国瑞奏、詹启纶步队及托伦布等收集马队均抵曹州兵力较厚。著国瑞阎敬铭懔遵昨日寄谕檄饬诸军将由曹赴济之路并力疏通。节节进剿以遏匪踪回窜。刘长佑因东省防兵较单。飞檄护天津镇春霖等军分赴茬平等处布置。该督与崇厚驰往东昌察看沿河形势会筹设防。该督等不分畛域。深堪嘉尚。著刘长佑将防务办理周妥。仍即驰回直境。崇厚即著驻扎东昌督办防务。所有东昌一带沿河地方文武均著归崇厚调度以专责成。其神机营派去之圆明园擡枪队及巡捕营兵共二千名。应否仍驻扎河闲。并著刘长佑崇厚酌量调派。陈国瑞一军。据阎敬铭奏现扎曹州正资得力。并著刘长佑酌度北路情形。如直境防兵已敷分布。即令仍扎曹州扼剿。傥必须该总兵赴直协防。即遵前旨飞提北上。并妥为调派以资兜击。将此由六百里谕知国瑞刘长佑崇厚阎敬铭并传谕陈国瑞知之。　　

○又谕、孙长绂奏、叛勇窜扑袁郡击败闽贼围困永定派队赴援一摺。霆营叛勇攻扑袁州府城。经官军击败由萍乡窜逸该逆裹胁已至万人。若由吉赣以趋闽粤恐与闽贼句为一气。剿办更为棘手。著孙长绂督饬派出之席宝田等军会合成大吉等协力兜剿。毋任滋蔓。娄云庆所带霆军由闽退回。经王文瑞等奏放饷糈始行抚定。而汪海洋等逆复回窜永定与李侍贤等股合围老湘营。城内米粮缺乏。外无援师。其分扎城外之湘军八营亦被围扑折伤无数。情形危急万分。娄云庆赴援之军能否得手。尚无把握。傥该逆拥众西趋。则由闽窜江又将不可收拾。著左宗棠迅饬漳州得胜之师驰赴永定上杭救援截击。力解城围。仍遵昨日寄谕绕赴江西边境尽力兜围。毋任扰及完善。孙长绂并饬席宝田赶将判勇扑灭回扎瑞金一带以资扼守。抚建防兵关系至要。并饬刘于浔水陆各军严密布置毋稍疏虞。其曾国藩派往江西之刘连捷等军。并即赶紧迎提。藉资战守。贼既由大浦回窜粤东。方耀等军能否分援永定以剿为防。著瑞麟郭嵩焘妥为调度。仍当慎固封守方为妥善。将此由六百里谕知瑞麟左宗棠徐宗干郭嵩焘并传谕孙长绂知之。　　

○云贵总督劳崇光等奏、请调江南得胜之师分道来黔以图大举。得旨、著该督抚先饬本省之全祖凯张文德等军尽力剿除。其进剿遵义之军。若能与川军并力廓清遵属亦可通川黔之气。籍佐声援。该督抚当力为其难。毋得畏难思阻致负委任。又奏、剿办遵义大定等属踞匪因兵单饷乏猝难成功。批著仍督饬莫超宗邓尔巽等将遵义大定等属踞匪次第翦除。省南屯军扼贼尤当严为布置。黔省固属瘠区。该督抚亦当就现有兵力联络乡团力图补救。毋得以饷绌兵单稍存诿卸。　　

○以贵州广顺州城暨归化营被贼窜陷旋即收复予提督赵德光优叙。赏还已革副将卢希恒顶带。革通判范显谟游击胡现龙张梁职。仍留任留营。予阵亡道员于钟岳祭葬世职加等。建专祠。员弁兵勇一并附祀。并追予于钟岳父殉难知县崇景于省城建立专祠。钟岳附祀。　　

○予贵州广顺阵亡署知州何维炘祭葬世职加等。建专祠。县丞曾晋等十员祭葬世职。　　

○予江苏常熟等县殉难文生杨溥孙等绅民妇女六十四名口。分别旌恤如例。　　

○甲寅。以甘澍优沾。上诣大高殿行礼报谢。　　

○遣惇亲王奕誴诣时应宫。恭亲王奕?诣昭显庙。钟郡王奕詥诣宣仁庙。孚郡王奕譓诣凝和庙。郑亲王承志诣觉生寺。豫亲王义道诣黑龙潭。喀喇沁贝勒德木齐扎布诣密云县白龙潭。拈香。　　



大清穆宗继天开运受中居正保大定功圣智诚孝信敏恭宽毅皇帝实录卷之一百四十　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。五月。乙卯。谕军机大臣等、李鸿章奏、援闽苏军克复漳浦筹办情形。并运解开花炮赴津。拟派洋枪队伍北上各摺片。漳浦县城既经郭松林杨鼎勋等督兵攻克。逆势益衰。剿办较易得手。惟该逆穷而思窜。势必折趋邻省。另图生计。现既有窜扰江西之信。则甯都瑞金一带。防务最关紧要。孙长绂务当饬令娄云庆一军严扼边境。毋令贼踪阑入。致滋蔓延。左宗棠素顾大局。自应派兵四面兜剿。就地歼除。不得画疆自守。如贼踪已入江西。即著亲督全军越境穷追。务期与孙长绂派出各军会合夹击。总以殄灭净尽为度。不可稍分畛域。致令垂烬余匪又成燎原之势。徐宗干亦当督饬地方文武联络绅团。以助兵力所不及。本日已明降谕旨令刘坤一补授江西巡抚。现值该省防剿吃紧之际。该抚即著速赴新任。毋庸来京请训。俟抵江西后即督饬将士严密布置。以期速殄贼氛。郭松林杨鼎勋两军。即著左宗棠李鸿章迅饬绕赴江西楚南边界。杜截窜扰湘省之路。应需粮饷。即著李鸿章饬令丁日昌由江海关税内酌筹解济。至落地开花炮为行军利器。李鸿章已派潘鼎新统领淮勇九营并开花炮队一营北上。著该抚饬令迅速由沪航海赴津。现当直东军务吃紧之时。所有轮船雇价自难过与较值。总以多行定雇速行开驶北来为要。其炮子解津以后。如须由陆路载运东省。津门现有演习之炮车可期载用轻便。不致运掉维艰。著李鸿章即将需用炮子多解赴津以备施放。并著派令熟练委员带领匠役器具。由轮船一并赴津开局铸造炸弹。以利攻击。东省贼踪虽有渐趋徐郡之势。而留住曹郡者应亦不少。该逆踪迹飘忽奔窜靡常。难保不由徐郡回窜山东。现在军情万分紧要。李鸿章既于本月二十日由江路驶赴金陵。著曾国藩于交篆后迅即督带亲军驰赴济甯一带居中调度。力筹防剿。毋再稽延。天津现有新练洋枪队一千五百名调赴直东一带防堵。足敷应用。苏省洋枪队止有千名仅敷本地之用。即著仍留青浦。无庸调赴直隶。管带洋枪队之副将余在榜袁九皋二员。亦著无庸再调。曾国藩等所奏请严禁大户包揽漕价一片。著暂行留中。俟户部将该督等核减钱漕等摺议奏时再行明降谕旨。将此由六百里谕知曾国藩、左宗棠、李鸿章、徐宗干、刘坤一、并传谕孙长绂知之。　　

○又谕、成禄奏、安定围急。催兵助援。疏通兰省东路。以利西行一摺。甘省河西贼氛甚炽。逆回复纠合河狄之众围偪安定。陶茂林驻扎城中仅止四营。合之分扎金县靖远之军不足十营之数。傥该匪牵掣安定各军分扑省垣。剿办更形棘手。雷正绾现已分拨赵德正等二营归成禄调遣。并饬刘正高等七营驰赴会甯。以解安定之围。即著雷正绾严饬刘正高等统带马步七营奋力进剿。迅解城围。并著成禄激励赵德正等会合助剿。廓清东路。并飞调鹤龄等军星速西行。以厚兵力。前因陶茂林溃勇偪近陕西省城。谕令联捷俟将溃勇办理完竣。即速西行。嗣据杨岳斌奏称业已分别剿抚。刻下成禄所部仅止二营。不足以资攻剿。联捷于接奉此旨后。即著统带所部迅速西进。与成禄会兵一处迅解安定之围。毋得迟延干咎。前已谕令杨岳斌克日由陕赴甘。即著懔遵前旨星速带兵前往。将各路回匪相机剿办。并分兵会剿安定之匪。毋任滋蔓。都兴阿穆图善雷正绾迅即攻拔甯灵。以便督军驰赴西路将安定一带并肃甘等处回匪悉数歼除。肃清关内。以靖疆圉。其兰州省城防务。即著恩麟督饬防兵严密防范。毋稍疏虞。成禄所部各军应用粮草各项。恩麟督饬沿途各该地方官妥为接济。傥该地方官不知缓急。玩误军糈。即由成禄知照恩麟查明惩办。庆阳粮台前存应解乌噜木齐饷银二万两。前据文煜奏称已拨解泾州粮台接济雷正绾营饷。俟各省协饷解到提还归款。现在成禄军营需饷甚亟。即著杨能格迅速妥为筹画。将前项应解银二万两派员解交成禄军营。俾充军实。正在寄谕闲。据都兴阿穆图善奏、各路军情吃紧。援军未至。并前敌后路筹剿筹防情形一摺。逆回以就抚佯缓我师。并未献城撤圩。暗于各处挑濠筑垒。从上游各渠放水。希图淹断营路。情殊叵测。经都兴阿严拒受降。并蹋勘地形相机宣洩。一面催趱粮米固结军心。办理尚属周妥。惟援甯窜匪句结甯郡踞匪坚壁死守。分股扑犯广武及石空寺堡胜金关等处。窥伺中卫甚紧。该将军等创派甯夏道三寿前往驻守。即著严饬该道员督率兵团实力捍御。毋稍松劲。刻下贼情狡诈。尤须加意严防。都兴阿等惟当蓄养锐气。修筑堤堰。换队移营。设计稳慎。其花马池定边县后路贼匪。虽经翁同书等击退向羊圈山一带奔窜。灵州大水阬等匪亦将合股向东南窜回陕西。是后路及东窜各匪均关紧要。即著雷正绾迅即督军由东路前进直取灵州。兼顾庆防。与后路各军联络声势。扼截东窜。以收夹击之效。安定一带情形吃紧。省垣尤为可虑。杨岳斌即迅由南路进省。以资镇摄。并分兵援剿各路。毋事延玩。将此由六百里谕知都兴阿、穆图善、雷正绾、杨岳斌、成禄、联捷、并传谕恩麟、杨能格知之。　　

○又谕、前因甘肃布政使恩麟办理回务狃和殃民。叠经被人参奏。并据甘省生员胡第甲等联名呈控。先后交熙麟多隆阿查办。上年五月闲复令都兴阿秉公确查据实具奏、甘省回氛遍地。日益蔓延。若地方大吏能于初起之时妥为筹办。何至酿成巨患。不可收拾。恩麟被参各节必须迅查严办。方足惩养痈贻患之咎。都兴阿现在进攻甯夏未能赴省。即著无庸查办。杨岳斌昨已命其驰赴兰州。著该督于到省后。将恩麟被参各款一并详查具奏。不准稍有徇隐。参摺五件。绅士信函一件。呈二件。均著钞给阅看。将此各谕令知之。　　

○以广西布政使刘坤一为江西巡抚。广西按察使苏凤文为布政使。降补道员严树森为广西按察使。　　

○予浙江杭州阵亡知府甘应槐祭葬世职。　　

○予江苏各属阵亡殉难同知衔马垣等绅民妇女一千四百员名口分别旌恤如例。　　

○予浙江各属阵亡殉难知县李作相等绅民妇女七百七十二员名口分别旌恤如例。　　

○丙辰。谕内阁、御史胡毓筠奏、吏治渐流废弛。请申谕中外臣工力求实践一摺。近因军务未竣。时事多艰。屡经谕令中外臣工。于应行应革诸政实力奉行。以期渐臻上理。数年之中。实心任事著有成效者。固不乏人。而积弊仍未尽除。措施仍未尽善。总缘狃于积习。因循不振。致良法美意。皆隔阂不行。行者亦多虚应故事。玩愒日深。弊将胡底。亟应力加整顿以肃纪纲。著再申谕中外臣工。嗣后于特旨通谕之件。并诸臣奏准应行应革各事宜。务当督饬所属认真兴办。期于国计民生实有裨益。毋再稍涉因循。致滋流弊。以副朝廷勤求治理至意。将此通谕知之。　　

○谕军机大臣等、玉明等奏、疏防盗贼并追捕不力各员请分别摘项勒缉一摺。据称开原之嵩山铺聂家沟等处突有盗匪二百余名窜扰。经官军击剿。追至铁岭界当铺屯地方。该匪复由村内拥出多人。并力抗拒。官军马队失利。贼即抢掠器械而逸。铁岭县之八里庄杨嵩年等四家均被该匪抢劫。并将高丽站驿马抢去各等语。此奏恐尚有不实不尽。盛京为根本重地。似此盗贼蜂起。成群结党。窜偪城池。抗拒官兵。尚复成何事体。总由该地方官等平日玩愒因循。于缉捕要务并不认真讲求。大吏亦惟知粉饰。不得已则以一参了事。以致养痈贻害。至于此极。实堪痛恨。著玉明庆春志和德椿严饬派出官兵及各该地方官实力□□穴□又□捕。务将此股盗匪悉数歼除。毋任一名漏网。傥再仍前玩泄。或以驱贼出境为了事。任令该匪肆意蔓延。罪有攸归。必惟玉明等是问。决不宽贷。开原铁岭一带均与吉林毗连。难保逆匪不窜入该处。以为远扬之计。著皂保派拨官兵协力捦捕。两路兜剿。以期聚而歼旃。亦断不准存此疆彼界之心。徒以空言敷衍。将此各谕令知之。　　

○又谕、国瑞奏、马步官军击贼获胜。嘉祥解围。长沟攻克一摺。逆首年落红赖汶洸等窜向何处。即著确探进剿。务将首犯弋获。极刑处死。不得任令漏网。任化邦马贼数千南窜。并未大受惩创。国瑞当督饬马步各队设法击剿。不得以嘉祥长沟小捷稍涉松懈。或至逆众回扑。致误戎机。并传谕刘铭传陈国瑞当乘此声威相机进偪。如曹州剿办吃紧。陈国瑞即暂驻曹郡。不必折赴刘长佑军营。并著刘长佑等会商妥为调度。张秋至利津河岸最关紧要。著阎敬铭懔遵叠次谕旨。豫备炮船严防偷渡。曾国藩运来炮位。阎敬铭即派妥员迎提。以利攻剿。刘长佑崇厚仍当不分畛域。调派兵勇。协同山东防兵并力固守。毋任偷渡。贼不得逞志于东北。必将犯豫。吴昌寿当竭力防范。毋稍疏失。南窜一股。是否有张总愚在内。闻该逆欲回亳州竖旗。著吴棠就近督令周盛波张树声等军设法迎击。乔松年令英翰等扼要严防。亳州等境伏莽。并须随时□□穴□又□捕。毋令句结。郭宝昌不顾主将。厥罪甚重。著国瑞仍遵前旨解交阎敬铭严行审讯具奏。不准代为开脱。马德昭是否在营。著国瑞查明具奏。将此由六百里谕知国瑞、刘长佑、吴棠、崇厚、乔松年、吴昌寿、阎敬铭、并传谕刘铭传、陈国瑞知之。　　

○以疏防劫盗并追捕不力。摘奉天防御董永春、知县瑞福顶带。骁骑校恩特合恩下部议处。　　

○丁巳。孝恭仁皇后忌辰。遣官祭景陵。　　

○戊午。谕军机大臣等、阎敬铭奏、贼匪围攻嘉祥筹办河防情形。并长沟获胜嘉祥解围。暨详陈团练流弊各摺片。官文奏、遵饬姜玉顺等军赴直东援剿一摺。贼匪分股盘踞长沟。并围攻嘉祥县城甚急。经国瑞刘铭传丁宝桢分派兵勇将长沟贼寨攻拔。陈国瑞詹启纶两军。亦与黄白旗马队将嘉祥之贼击败。力解城围。与前日国瑞所奏情形大略相同。嘉祥县官吏绅民固守旬余力保危城。尚属著有微劳。著阎敬铭即行查明请奖。现在贼踪虽向西南奔窜。而飘忽靡定。曹单济甯一带防务。仍当加意布置。如此时省防情形稍松。阎敬铭仍当相机出省。察看何路紧要。即向何路扼要驻扎。妥筹布置。至所称张秋以东防务最关紧要。周森藻炮船二十四只外。添雇民划五十只在彼巡缉。恐堤岸绵长不敷分布。著阎敬铭懔遵前旨一□□回赶制轻便炮船。一□□回将曾国藩拨解直东之炮位及熟悉点放之人。派员星速迎提。驶赴该处一带分防。以免疏失。刘长佑因东省沿河兵单。分兵越境赴该省沿岸防堵。该抚务当与之联络声势。合力同心。互相援应。以期两有裨益。不可稍存意见。团练以坚壁清野断贼掳掠裹胁为要务。兼须由地方官督办。不可由绅民自行举行。以杜流弊。前经叠降谕旨词意甚明。卫荣光兼署臬司。公事较多。既未能前赴东昌。所有沿河北岸一带团防事宜。著阎敬铭即令派出之道员衡龄等前往济东等处妥筹办理。现在贼踪既扰及丰沛。则淮徐归德及皖北宿州颍亳等处均形吃重。著吴棠督饬淮徐防兵严密堵扼。毋令贼匪东趋。扰及里下河并清淮一带。曾国藩即赶紧出省驰赴徐郡居中调度。调集周盛波等军迎头截击。乔松年督饬英翰等军严扼宿州。并分兵驻扎颍亳□□穴□又□捕土匪。以防张总愚窜回该处。句结蔓延。张总愚既有回至亳州装旗之语。且所带止二百人。乔松年如能乘其不备。饬英翰等密速就地掩捕。最为上策。至楚北边防亦宜豫筹布置。著官文即拣派得力将士扼要驻守。以防该匪窜至。归德一带。虽有张曜等军驻守。仍恐不敷分布。陈州一带与颍亳等处接壤。亦宜拨兵防守。吴昌寿自奏报出省后。迄今旬余。未据将该省情形续报。著将河北防务布置妥协后。即行渡河而南。择要驻守。将归陈一带防剿事宜速筹办理。至此股贼匪既不能渡河而北。则窜豫窜皖窜楚北江苏等省皆不可定。各该督抚等务当于各该境层层设兵以待。俟大股窜近横出截击。使其不能成队。俟其遁回老巢。即以重兵围攻。聚而歼之。方是一劳永逸之计。姜玉顺一军。前因直东兵勇渐集。足敷应用。谕令吴昌寿将此军调归豫省。著官文催令迅速起程赴吴昌寿军营听候调遣。杨飞熊现拟在襄樊招募两营。著官文饬令挑选安分可靠勇丁成军。不得如陈东霖招募赴甘之勇。沿途滋事。毫无纪律。俟杨飞熊将勇丁募齐后。即饬令赴阎敬铭军营。所有该营军装器械及两月口粮。均著官文先为筹给。俾利遄行。前据吴昌寿奏称僧格林沁所部马队在曹郡失利后。陆续散入豫境西行。现在此项马队。曾否由该抚招集归入东省大营。著将现办情形速行具奏。将此由六百里各谕令知之。　　

○又谕、左宗棠等奏、官军追剿窜贼大获胜仗。连克平和等城。瑞麟等奏、东路防军剿贼获胜。现筹办理情形。李瀚章奏、霆营叛卒窜至攸县即经官军击退。现饬分驰剿办。鲍超奏、伤疾举发吁恳续假各一摺。平和等城既经克复。诏安一城。前据李鸿章奏、亦有探闻攻克之信。是闽省贼势渐就肃清。惟李汪二逆合股奔窜。既不得逞志于粤东。必将纠合大队窜入江西。左宗棠当懔遵五月十八日谕旨亲督全军越境追蹑。务与江西防军会合夹击。殄灭净尽。不得以驱贼出境即为了事。瑞麟郭嵩焘仍督饬李福泰方耀等严督兵勇认真防剿。毋狃于大埔一胜遂生懈弛。刘坤一已＜??闲＞放江西巡抚。著即恪遵前旨速赴新任。将江省防守事宜严密布置。刘坤一未到以前。仍著孙长绂饬令王文瑞等军实力扼剿。毋稍疏虞。娄云庆所部勇丁既经抚定。即可饬令该军驻扎由闽入江要路。遇贼即击。以壮声势而固藩篱。霆营叛卒由江西萍乡窜至湖南攸县。虽经官军击退。而逆踪已向安仁一路窜走。并渡河焚舟以阻追兵。其谋甚狡。著李瀚章督饬水陆防军兼程追剿。相机分队绕出贼前。迎头拦击。迅殄贼氛。席宝田一军。已抵茶陵。并著孙长绂檄令会合楚军四面兜剿。以期一鼓歼灭。成大吉等前有旨令其越境追贼。此时行抵何处。仍著官文查明具奏、一面饬令探明溃勇趋向。相机合剿。不准迁延观望。致干重咎。前因霆营勇卒背叛。叠经飞谕鲍超停止西征。毋庸出关。迅赴湖北办理此事。此次鲍超吁恳续假。自系尚未接奉前旨故有是请。现在叛勇已扰及攸县安仁一带。事机孔棘。著鲍超懔遵叠次谕旨。一面赶紧调治。一面束装赴鄂。探明叛勇踪迹。分别剿抚遣散。即赴江闽剿除发逆。以副委任。傥再迟延不前。任令旧部勇众日益蔓延。自问当得何罪。此起叛勇踪迹飘忽。若由郴桂一带趋往西南。两广地方处处可通。与窜粤发逆亦可句合。为患更大。著瑞麟郭嵩焘张凯嵩各饬兵弁择要严防。毋稍大意。将此由六百里谕知官文、瑞麟、左宗棠、徐宗干、刘坤一、李瀚章、张凯嵩、郭嵩焘、并传谕鲍超、孙长绂知之。　　

○以广东大埔防剿出力。予副将方耀等升叙有差。　　

○以湖南攸县被贼窜扰。革知县傅以绥、把总黄占魁职仍留营。　　

○己未。补铸安徽五河县知县福建松溪县巡检印信。从巡抚乔松年徐宗干请也。上以夏至祭地于方泽。自是日始斋戒三日。　　

○庚申。谕内阁、本日詹事府左赞善布彦所递摺件。未经呈明该衙门代奏。殊属非是。惟览其所奏、尚无违碍字句。布彦著从宽免其议处。嗣后各部院衙门例不应奏事之员。遇有条陈事件。仍著按照旧例。呈明该堂官代奏、不许擅自呈递。并著奏事处查照向章于不应奏。事各员自行递摺毋庸接收。以符定制。　　

○又谕、御史夏献馨奏、请饬各省整顿保甲以清治源一摺。安良弭暴之方。莫善于保甲。地方官果能恪遵成法。实力奉行。奸宄何由匿迹。若如该御史所奏。近来州县等官往往履任逾年未曾编查乡甲。或仅于城厢造册。虚应故事。甚至以无赖游民。充当甲长。非但不能戢暴。而且多事扰民。以致良法美意。渐成具文。殊非实事求是之道。著各直省督抚府尹严饬所属讲求旧章认真办理。不准吏胥等藉端需索。并于考核牧令之时。明示劝惩。随时举劾。傥敢阳奉阴违。仍蹈从前种种积弊。即著该督抚等从严参奏。将此通谕知之。　　

○又谕、前因直隶提督刘铭传赴济甯汶上一带防剿迟延。当经降旨将该提督先行交部议处。兹据兵部议以降三级调用不准抵销。系属咎有应得。惟念该提督现在山东带兵剿贼。尚知奋勉。刘铭传著加恩改为革职留任。　　

○又谕、瑞麟等奏、广东惠湖嘉道凤安自抵任以来。实心任事。舆情感戴。嗣以军务殷繁。积劳身故。请将该员追赠布政使衔。照军营立功后病故例从优议恤等语。已故惠湖嘉道凤安系积劳病故之员。所请未免过优。著改为照道员军营立功后病故例从优议恤。　　

○谕军机大臣等、国瑞奏、发捻各逆日渐南趋。请将僧格林沁灵柩迎赴济甯。覆陈投诚勇目实心报效。清淮炮船到济。咨行直隶换船入黄。并统兵提镇勇丁械斗。不能弹压各摺片。乔松年奏、捻逆分窜。皖防加严。现筹防剿一摺。杨育才为苗逆谋主。前有旨革职交国瑞刘长佑确切查明正法。何以任令逃走。著即饬令陈国瑞严切追捕。并饬地方官一体严拏讯明重办。毋任漏网。刘添幅等既无为鬼为蜮情事。著国瑞随时加意防维。以后傥有反覆。惟国瑞是问。刘添幅所募勇丁。即著酌量裁撤。以弓□咠后患。贼匪窜向城武定陶迤南。东平汶上济甯均已无贼。国瑞自应督饬马步跟踪追剿。乃刘铭传陈国瑞勇丁互相械斗。杀伤多人。实属不成事体。该员等均系提镇大员。不思乘贼势新挫之后奋力追击。而于勇丁互相斗杀不能禁止。且各执一词。殊失大员体度。本当从重治罪。姑念该员等均曾立功。免其深究。现在贼众南趋。著陈国瑞迅带所部会同托伦布温德勒克西等马队各军分投追蹑。毋使群贼得以喘息。滋扰完善地方。刘铭传仍在北路相机驻扎防贼回窜。并探贼所向设法进剿。国瑞于该营勇丁械斗一事。自称望轻才浅。虽令不行。实有不足镇服之势。刻下济南布置应已周妥。省防可以无虞。著阎敬铭前赴济甯将各勇滋事情节查明具奏。不得稍涉偏徇。吴棠派龚文林管带炮船二十五只已至济甯。船身较大。不能北上。国瑞已令龚文林雇炮划装载至沈家口停泊。著刘长佑赶即雇觅入黄大船赴沈家口迎提。令其扼要驻扎。以资防剿。捻踪向丰沛一路窜扑。叠谕吴棠等督饬周盛波等军迎头遏击。本日据乔松年奏河南永城已有贼踪。距雉河不远。其为张总愚欲遁归亳州老巢装旗已无疑义。乔松年已饬各将士一体严防。并令易开俊一军由宿蒙以至徐州。待曾国藩调度。所筹尚妥。著即督同英翰等认真防范。遇贼即击。并派兵驻守雉河集一带。以防伏莽句结为患。不准任其向北路回窜。一无堵截。贼踪已至永城。去虞夏不远。吴昌寿当督率地方文武严密防剿。毋任阑入腹地。其姜玉顺蒋凝学等军。均即派员迎提。以资得力。吴棠仍懔遵前旨饬周盛波张树声等军将南向贼众迎头截击。曾国藩此时应已起程。到淮必可迅速。即当扼要驻扎。南北兼筹。以期军有统辖。不至漫无纪律。何日出省。著即驰报以闻。用慰廑系。贼氛去晋虽远。若由曹考入豫。恐复窥伺晋疆。沈桂芬务当先事豫筹。未可漫无准备。前太仆寺少卿徐继畬现在年力如何。如尚强健。该抚即令其来京陛见候旨录用。僧格林沁灵柩仍在曹州。距贼甚近。国瑞欲移至济甯以便北上。著国瑞一面派拨弁兵。一面知照克兴阿等妥为迎护。与伯彦讷谟祜料理伴送来京。以昭慎重。将此由六百里谕知曾国藩、国瑞、刘长佑、吴棠、乔松年、吴昌寿、阎敬铭、沈桂芬、克兴阿等、并传谕刘铭传、陈国瑞知之。　　

○又谕、林鸿年奏、克复普洱府思茅厅两城一摺。据称署普洱镇总兵田仲兴于二月间与护迤南道夏家畴分路进兵。攻破磨黑贼营二十余座。连破红岩二台坡等处贼营。直抵普洱城外。四面攻剿。遂于三月二十一日将普洱府城克复。并乘胜克复思茅厅城等语。滇省糜烂已极。经林鸿年勉筹军饷。饬令田仲兴等相机进取。该文武员弁咸知奋勉。旬日之内克复两城。是迤南一带。亦尚有能战之将。可用之兵。若得该督抚等躬亲督办。军务自更有起色。劳崇光办理教民一案。现已完竣。何以尚在黔省逗遛。著即懔遵前旨。迅赴迤东郡县择要驻扎。藉资调遣。毋得再事迁延。自取罪戾。前因贾洪诏株守成都。一筹莫展。特＜??闲＞林鸿年为云南巡抚。该抚膺兹重任。尤当勉图报称。岂可复蹈贾洪诏覆辙。并著克日驰赴昭通。会同劳崇光将滇省剿办事宜妥筹布置。徐图恢复。以副委任。滇省饷需支绌。骆秉章素顾大局。仍当随时量为接济。俾利军行。刘岳昭等现在进规正安州城。并著该督严饬诸军节节埽荡。务令滇黔两省声息相通。则剿办自易得手。本日据贵州学政黎培敬奏、到省之日。是夜城外即有贼匪放火抢掠。并无官兵抵御。平时滥练出入城门。不服稽查。防守极为懈弛等语。省垣附近一带贼徒肆扰。何以并不派兵剿办。张亮基身为黔抚。所司何事。著即迅督兵练出城剿洗。以靖地方。其不服稽查之练勇。并著严行惩办。毋得任令骚扰。致居民畏练甚于畏贼也。将此由五百里各谕令知之。　　

○又谕、杨岳斌奏、遵旨移师东向。并请开缺一摺。前因直东兵力渐厚。谕令杨岳斌克日整队仍赴甘肃省城。该督此奏。自系尚未接奉前旨。甘省贼氛甚炽。省城尤岌岌堪虞。亟须知兵大员前往剿办。以支危局。著杨岳斌懔遵叠次寄谕星速统带所部驰赴甘肃省城接印任事。务将该省军营恶习地方积弊次第整顿。力挽颓风。以副委任。该督所部兵勇。惟当选择精锐统带赴甘。如有心志不齐战守均未能得力者。即著随时裁汰。毋须带往。以免别滋事端。所请开缺另＜??闲＞大员以专责成。现在甘肃事机孔棘。前谕该督赴直剿匪。一俟蒇事。仍须前赴陕甘总督之任。俾资镇抚。乃杨岳斌接奉驰赴直隶之旨。率请开缺专办剿匪事宜。未免意存趋避。有负朝廷委任。所请著不准行。随营之知府华祝三等即著该督带赴甘肃以资差遣。将此由六百里谕令知之。　　

○予广东翁源阵亡知县张兴烈祭葬世职加等。　　

○辛酉。盛京将军玉明奏、马贼出边远逸。近复探闻进边窜扰。现已派兵会剿。得旨、据奏出边远逸。不过敷衍之词。此股马贼久在边内盘踞。兴京为根本重地。设被滋扰蔓延。该将军等自问当得何罪。著即严饬丰恩等悉数捦斩。据实覆奏。不准再以空言搪塞。　　

○予安徽甯国等处殉难训导樊熙朝、巡检王宗沂、祭葬世职。伤亡外委葛廷魁祭葬世职加等。　　

○予安徽徽州阵亡殉难从九品衔吴廷咏等绅民妇女十七员名口分别旌恤如例。　　

○旌表守正捐躯直隶昌平州民妇刘刘氏。　　

○壬戌。夏至祭地于方泽。遣钟郡王奕詥恭代行礼。　　

○以神灵显应。加湖南善化县李真人封号曰普佑。
  </div>
  <div class="pagination">
   <a href="清实录同治朝实录_page206.html">
    上一页
   </a>
   <span>
    ...
   </span>
   <a href="清实录同治朝实录_page202.html">
    202
   </a>
   <a href="清实录同治朝实录_page203.html">
    203
   </a>
   <a href="清实录同治朝实录_page204.html">
    204
   </a>
   <a href="清实录同治朝实录_page205.html">
    205
   </a>
   <a href="清实录同治朝实录_page206.html">
    206
   </a>
   <span class="current-page">
    207
   </span>
   <a href="清实录同治朝实录_page208.html">
    208
   </a>
   <a href="清实录同治朝实录_page209.html">
    209
   </a>
   <a href="清实录同治朝实录_page210.html">
    210
   </a>
   <a href="清实录同治朝实录_page211.html">
    211
   </a>
   <a href="清实录同治朝实录_page212.html">
    212
   </a>
   <span>
    ...
   </span>
   <a href="清实录同治朝实录_page208.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
