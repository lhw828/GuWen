<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1768 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1768 页/共 1860 页
  </h1>
  <div class="content">
   乾隆五十七年。壬子。五月。戊戌朔。谕、此次大兵进剿廓尔喀。节经降旨拨银三百万两。解往川省。以备军糈。恐尚不敷应用。著户部于附近四川省分。再酌拨银二三百万两。解交川省备用。　　

○又谕、向来蒙古偷窃牲畜十匹以上者。首犯未获。将为从之犯。即拟绞候监禁。俟首犯就获。再照本罪问拟。第念此等人犯。究系随同为从之人。若因首犯未获。久羁囹圄。情亦可悯。现在清理庶狱。所有监禁偷窃牲畜为从之旺济勒丹毕勒等十六犯。即各按本罪发落。嗣后各省俱照此办理。如该犯等本系起意为首。因同案逸犯未获。无凭质证。狡供为从。希图避重就轻。将来获犯后。审出该犯等实系起意为首。无难于配所提回。审讯明确。治以应得本罪。该犯等亦无从狡饰。其未获之首犯。仍著各该处严饬上紧缉捕务获。按律治罪。不得因有此旨。遂视为海捕具文也。　　

○又谕、本年春夏以来。京师及直隶近畿一带。雨泽稀少。粮价不无昂贵。节经降旨、令顺天府府尹设厂平粜。五城煮赈。并令梁肯堂、将被旱各属仓谷、酌量动用。及应徵钱粮。缓至秋后开徵矣。兹京师已于闰四月二十九日。大沛甘霖。西北一带。更为优渥。云势宽广。现仍浓阴未止。想近畿一带。自必一律均沾。现在节近夏至。农民正可趁此普植秋禾。但恐无力贫民。一时赶种。未免竭蹷。所有顺天府所属各州县。除就近传知该府尹等。查明即行借给耔种外。其直隶被旱地方。现在已经得雨。赶种秋禾之处。并著梁肯堂查明。一律借给耔种。以资播植。副朕获泽施恩。有加无己至意。　　

○己亥。谕军机大臣等。据李奉翰奏、筹办运河水势情形一摺。内称、此时江西尾帮。催过南旺分水口。已将南旺迤南寺前等闸。严行闭板。俾蜀山等湖放水北注。接济临清等语。现在京师连日得有透雨。雨势极为宽广。直隶、山东、一带河路。自己长水畅流。诸凡顺适。无虑船行之稍有阻滞矣。本年漕运抵通较早。且到坝后。亦不过闲贮仓廒。并非现待关支者可比。而直隶缺雨歉收地方。正需各处商贩粮食接济。前因刘秉恬奏、截雇民船。以速漕运。及吉庆奏、三进帮船过济宁后。封闭天井等各闸。使湖水下注、以资浮送漕船。但知赶办漕运。而于通商便民之计。并未筹及。皆所谓知其一不知其二。业经饬谕妥办。现在已得透雨。河流畅顺。更无庸复事周章。著传谕刘秉恬、李奉翰等。该处闸河。务须相机启闭。酌筹尽善。断不可因欲速漕运。致令商贩稍有阻遏。以副朕念切民依。随时调剂至意。　　

○又谕、据琳宁等、奏修昭陵前木栅。并永玮自行增修者。请一体动项。官为修理等语。盛京产木之处甚多。陵前栅木。能需几何。向来修理。俱不开销。如平日责令总管等随时补葺。甚易为力。今又非全行修造。辄请动项。并永＜土韦＞自备三十四叚、一例官为修补。琳宁、傅森、甚属卑鄙。将欲浮冒渔利乎。看来彼处一切工程。均不可信。琳宁、傅森、著严行申饬。嗣后似此工程。俱责令总管等、随时伐木补修。不必特请。　　

○命编修严福、在尚书房行走。　　

○庚子。夏至祭地于方泽。上亲诣行礼。孝诚仁皇后忌辰。遣官祭景陵。　　

○幸圆明园。　　

○辛丑。谕、军机大臣会同礼部议覆、安南国王阮光平请定贡期方物一摺。所称从前旧例。该国三年一贡者。定为两年。六年遣使来朝一次者。定为四年等语。著依议行。至呈进方物内、金银器二项。系沿照旧例定议。但任土作贡。原视物产所宜。况此次新定该国贡期。已较前稍密。足以表该国王亲敬之心。其旧例金银器。著毋庸呈进。即此外沉香等物。若未能备数。不妨就该国所有。如土纨绢布、均可进奉、不必拘定成例。所谓不惟其物。惟其意也。该国王尚其仰体朕心。钦承无斁。以副朕格外体恤至意。　　

○谕军机大臣等、据郭世勋奏、揭阳县民谢阿通等、行窃拒捕伤差。并戕害巡检一案。拏获首犯谢阿通。并谢阿袋等十名。又续获谢阿声等四名。其在逃各犯。现在督饬严拏务获等语。此案谢阿通等。因行窃被事主追赶拳殴。辄挟忿将事主殴毙。经县差往拏。复敢殴伤差役。及至巡检张书绅督拏。竟敢逞凶拒捕。将巡检杀害。刁恶已极。必当按名缉获。从严办理以靖地方。前因京畿缺雨。曾降旨令附近海洋省分。凡遇命盗等案。俱应按例办理。不得有意从严。原指寻常案件而言。今谢阿通等拒捕戕官。情罪重大。实属莠民之尤。此而不严行惩办。何以肃法纪而儆刁顽。著传谕郭世勋办理此案。不得拘泥近旨。其为首之犯。竟当问以凌迟。即帮同下手戕官者。亦应问拟重辟。此外拒伤差役。助恶助势各犯。均当照旧从严定拟。其未获各犯。即严饬文武员弁上紧缉拏。并于通海道路。分派兵役严密侦缉。毋致一名漏网。仍将现获各犯。一面先行定拟具奏。不可因有近旨。稍事姑息迁就也。　　

○又谕曰、梁肯堂奏、保定省城。五月初一日得雨三寸。安肃、定兴、满城、良乡、四县。闰四月二十九夜。至五月初一日。得雨二寸四寸不等。又顺天承德等府属州县。俱于闰四月二十、二十一等日。得雨一二寸至五寸等语。京师于闰四月二十九、及五月初一日。连得＜雨澍＞雨。极为深透。本日又遽保成奏、热河一带。自闰四月二十九日。至五月初一日。甘霖大沛。得雨甚为优渥。想该督尚未据各属报到。故未经奏及。连日阴云间作。直隶缺雨一带各府州属。自必一律均沾渥泽。前已降旨。令该督查明应借户口。酌量借给耔种。现在得雨地方。自己赶种秋禾。其有得雨较迟。或仅止一二寸。未能普渥。间成偏灾处所。著该督遵照节降谕旨。酌量赈济。加意抚恤。务俾小民均沾实惠。毋使一夫失所。仍据实奏闻。不得稍有讳饰。其距省稍远。未经报雨各州县。现在曾否已得透雨之处。即速查覆奏。以慰廑注。将此谕令知之。　　

○又谕、此次贼匪投递福康安禀帖内。尚敢以藏内不行使廓尔喀银钱。及不依合同付给银两二事。哓哓置辩。恳求剖断。可谓贪愚已极。经福康安明切檄谕。词严义正。极为得体。若拉特纳巴都尔接奉檄谕后。希冀乞降完事。亲带巴都尔萨野、玛木萨野、沙玛尔巴等。前来军营。即可就势擒拏。是不烦一兵。不折一矢。而渠魁助恶。悉就俘擒。岂不更为省事。或贼匪狡诈异常。不肯堕我计中。现在各兵俱已到齐。军粮乌拉、俱已经理有人。诸事应手。无虞迟滞。福康安惟当督率将弁官兵。剿洗边界逗留之贼匪。乘胜罙入。为捣穴擒渠之计。前因京城一带望雨綦切。朕心甚为焦急。今连日大沛甘霖。普遍深透。赶种大田。秋收可望。事机极为顺利。福康安等闻之。自当同深欣喜。可见一顺百顺。此时统兵进剿。谅必势如破竹。一举成功。惟计日以待捷音之至耳。至鄂辉、成德、前次在聂拉木拉子地方停留。不即往济咙剿贼一节。兹据福康安等查明。尚非故意纡回。耽延时日。伊二人愆尤丛集。其咎亦不在此惟看其如何立功自赎也。又据鄂辉奏、大兵进剿廓尔喀、军营文报。应行添设塘马。以资驰递。自前藏至胁噶尔、应添腰站六处。自拉子至宗喀、应添腰站三处等语、军邮文报往来。关系紧要。今于军营沿途添设腰站马匹。自应如此办理。前经有旨。令鄂辉、和琳、会办粮运乌拉事宜。此事并著伊二人随时查察。务期邮递迅速。　　

○壬寅。谕军机大臣等、昨据梁肯堂奏、保定、顺天、承德等府属。俱得＜雨澍＞雨。而易州地方。得雨仅止一二寸。昌平一带。亦止三寸等语。现在询之顺天府。据称、昌平等处。连日得雨。已经深透。想该督尚未据该州禀报。易州一带。近日得雨。谅已深透。著传谕梁肯堂、即行查明各该处续得透雨。及入土分寸若干之处。迅速覆奏。以慰廑注。　　

○癸卯。谕、据富尼善奏、请将笔帖式五十八、给与主事职衔。佛柱奏、请将笔帖式舒清阿、授为委署章京等语。此项笔帖式。皆由本处兵丁、陆续升补。右作为主事职衔。委署章京。仍照伊等所奏、行走五年为满。是该员等既邀升用。复得进京之途。未免过优。五十八、舒清阿、俱著七年期满。再行照旧办理。著为例。　　

○谕军机大臣等、本日据书麟、吉庆奏、盗犯彭正林等。出洋行劫。将舵工水手。推海淹毙一摺。已批交三法司核拟速奏矣。前因京畿缺雨。曾降旨令附近海洋省分。审办盗案。祇须照旧办理。不必从严。今盗犯彭正林等。纠夥在洋面行劫。竟至将舵工水手。推溺毙命。惨恶已极。岂可不严行惩办。以肃法纪而靖海疆闽粤江浙等省。俱系濒海重地。若各该督抚等。因有近旨。于盘获洋盗。一味从宽。意存轻纵。势必盗风日炽。转非辟以止辟之意。且现在京师及畿辅一带。俱已普沛甘霖。此等凶恶盗犯。岂可稍从宽典。转致扰害良民。著传谕闽粤江浙等省各督抚。嗣后遇有洋盗重案。情节凶横。戕杀多命。叠劫多案者。均当从严办理。不得拘泥逝旨。稍事姑息。以期靖盗安良。　　

○又谕曰、吉庆奏、据署胶州知州沈霁禀称、在东洪洋面。盘获无票渔船一只。究出黄月林等。听从彭正林。在江南海门地方。劫夺孙泳茂船只。并将舵水杨才、丁泳、二人。推海淹毙。现将首盗彭正林一犯拏获。解交江省审办。其逸盗万奇。现在饬属严拏等语。已批交三法司核拟速奏矣。彭正林等。胆敢纠夥出洋。劫夺客船。并将舵工水手。推跌入海毙命。凶恶已极。吉庆系隔省巡抚。竟能不分疆域。督饬所属。拏获首盗。解交江省审明正法。办理甚属认真。所有署胶州知州沈霁、于邻省洋盗。即能留心盘获。亦属能事。著送部引见。其在逃之万奇一犯。仍著各省督抚。严饬所属。实力查拏务获。毋任远扬漏网。将此各谕令知之。　　

○甲辰。谕曰、玉德、现在出差。苏凌阿、又派令随往热河、伊龄阿、于刑名未能谙习。玉德未回京以前。所有刑部侍郎事务。著穆精阿兼署。　　

○又谕、从前台湾海口员弁。得受陋规银两。于各家属名下著追。其实在无力完缴者。经该督抚奏请。于该管各上司名下摊赔。业降旨加恩宽免。海口员弁。得受陋规、多至钜万。该管上司、乃竟毫无觉察。本应一体著赔。因念人数太多。且阅年已久。是以免令摊赔。但各管上司内。有弃瑕录用者。其应得廉俸等项。若仍准支领。究不足以示惩。即如雅德、现赏给头等侍卫、在新疆办事。其得项即不应支给。所有此案失察海口陋规、曾免摊赔之各上司。如有复邀录用者。虽免摊赔之项。俱不准领廉俸。以示因循不察属员者戒。　　

○又谕、向来亲王郡王以下府第。俱有定制。载在会典。惟门首应否设立行马、下马桩。及高下宽窄远近之处。并未开载。但行马、下马桩、为规制攸关。会典未有明条。难以遵循。亦应明立限制。以示等威。此后亲王、固伦公主、郡王、和硕公主、及贝勒门首。俱准设立行马。下马桩、贝子以下。不准僭用。其尺寸高下宽窄。距府第远近若干。应如何分别等差。著宗人府会同步军统领衙门。详议章程具奏。至诸王园居。惟彩霞园。曾经皇祖驻跸。是以门外建盖东西相向朝房二座。自应仍存其旧。此外诸王公主之园居。俱不准建盖朝房。以示限制。其亲郡王子孙。以次降封至贝子以下者。其旧居府第规制。俱毋庸更改。惟行马、及下马桩。应照定制彻去。不得僭用。并交宗人府存记遵照。寻议、亲王、固伦公主、郡王、和硕公主、及贝勒、门首俱应设立行马、下马桩。其亲王、固伦公主之下马桩。应高一丈。郡王、和硕公主之下马桩。应高九尺。贝勒之下马桩。应高八尺。其行马。亲王、固伦公主、应安设八架。郡王、和硕公主、应安设六架。贝勒、应安设四架。每架以五尺为率。从之。　　

○旌表守正捐躯四川汶川县民苟相聘妻罗氏。　　

○乙巳。谕曰、吉庆奏、山东德州一带。自四月二十五六等日。得有透雨以后。迄今未获续沛甘霖。地土乾燥。晚禾杂粮。播种无多。小民口食不无拮据等语。前因东省德州一带。望泽甚殷。业经降旨。令该抚查明无力贫民。借给耔种口粮。以资接济。今该处至今、既未获被甘膏。麦收失望。若应徵新旧钱粮。同时输纳。民力益形竭蹷。所有德州、平原、恩县、武城、夏津、邱县、临清、高唐、馆陶、并德州卫等。十州县卫。本年应徵新旧钱粮仓谷。著加恩一并缓至秋后。察看收成。再行启徵。以纾民力。其实在无力贫户。并著赏给一月口粮。用资接济。该抚务督饬所属。实心经理。俾小民均沾实惠。以副朕轸念民艰之至意。该部即遵谕行。　　

○又谕、本日太常寺将赞礼郎六缺。读祝官二缺。带领引见。所带人员。多至二十八名。殊属非是。其陵寝赞礼郎读祝官二缺。已即行引见补放。此外亦仅有六缺。何必需用二十余名之多。朕引见内外各官。一日有多至百余员者。从不厌烦劳。但部院衙门引见官员。即系紧要之缺。例止拟正拟陪。候朕简用足矣。况赞祝微员。又何须加倍乎。且单内缺分行款。陵寝擡写三字。本寺之缺。亦应擡一字。以便一目了然。乃竟一例平写。眉目不清。该堂官于此等处。全未留心。殊属疎忽。所有此次带领引见之太常寺堂官。俱著交部议处。　　

○又谕曰、伍拉纳等奏、查获私拆公文。投入匿名揭帖。诬告本管营弁之兵丁柯大斌。定拟绞罪。请即行正法一摺。所办过当。此案柯大斌、因本管把总许登龙、平日管束严紧。并有同营食粮之弟柯幅。因惰误操演。曾被许登龙责处。柯大斌挟嫌。捏写许登龙包赌匿名揭帖一纸。私行装入公文。投递总督衙门。以图拖累洩忿。经该督等审出实情。从重问拟。但此等案犯。非若洋盗行劫凶杀事主。及连毙多命。情罪重大。决不待时者可比。该督等照依本律问拟绞候。由部入于秋审情实。届时仍当予勾。亦不过暂缓数月。乃该督辄请即行正法。致与洋盗重犯。漫无区别。殊属非是。外省办理谳案。非失之不及。即失之太过。大率类此。除将原摺交部核拟外。伍拉纳、浦霖、俱著传旨申饬。　　

○谕军机大臣等、春夏以来。豫省开封府属。雨泽稍稀。而河北三府。更属缺少。虽据该抚奏于上月二十五、二十六、二十九等日。普得透雨。但现在尚未续得雨泽。朕心深为廑念。著传谕穆和蔺、即行查明缺雨地方。现在曾否续得透雨。赶种秋禾。其有得雨较迟。或仅止一二寸。未能普渥。间成偏灾处所。著该抚酌量赈济。加意抚恤。俾小民均沾实惠。毋使一夫失所。仍即据实奏闻。不得稍有讳饰。　　

○丁未上以秋狝木兰。自圆明园启銮。　　

○谕、朕向来巡幸木兰。驻跸热河。经过地方。俱蠲免地丁钱粮十分之三。本年近畿一带。现在虽经渥沛甘膏。但从前得雨稍迟。甫经补种大田。小民恐未免拮据。所有此次经过地方。著加恩蠲免地丁钱粮十分之五。以示朕格外体恤至意。　　

○又谕、本日由圆明园启跸。前赴南石槽途次遇雨。所有垫道兵丁。著每名赏给银一两。　　

○谕军机大臣曰、张姚成奏、于岳麓书院之旁。筹建别院一所。并请将学政衙门学租用剩银五百余两。拨给书院。增添膏火等语。张姚成、现于失察道州武生纠抢一案。应行交部。该学政此奏。非为冀宽处分。即因本年系届更换学差之时。去任在即。为此遗爱之留。其意俱不免于私。但建立别院。向来所无。此项银两。向备赈济贫生之用。或为学政余资。是否报部查核。今若拨给书院。将来遇有动用。是否足敷。抑将另动公项。摺内均未奏及。著传谕姜晟、就近详细查明。如张姚成所请可行。即奏明准其拨给。若有窒碍之处。亦即据实具奏。不可稍涉迁就。　　

○又谕、山东德州。与直隶景州接壤。本年春夏。未经得有透雨。节经降旨询问。据吉庆奏称、德州地方。自四月下旬微雨后。总未续被甘霖等语。现在京师。已连沾渥泽。昨晚及本日途次复得密雨。云势甚广。东南一带。更为浓厚。谅德州附近。自必一律普沾。除河间景州等处。已就近传知梁肯堂、派员前往查看外。著再传谕吉庆、即将德州附近一带。曾否得雨。大田赶种情形。迅速查明覆奏。以慰廑注。　　

○吏部议准、闽浙总督觉罗伍拉纳等奏称、台湾府命盗案。南路台湾、凤山、二县。归台湾同知。北路嘉义、彰化、二县。归鹿仔港同知。协同缉捕。淡水同知。以台湾府为兼辖。亦协缉。从之。　　

○广西巡抚陈用敷疏报、乾隆五十六年分。小镇安通判、天保县、二厅县。开垦老荒田、八顷八十亩有奇。下则水田＜土韦＞、七十二＜土韦＞有奇。　　

○是日。驻跸南石槽行宫。　　

○戊申。谕、朕本年巡幸五台。召见山西巡抚冯光熊、观其才具。难胜繁省之任。且山西驻防满兵。口外各厅。均系蒙古地方。向例多用旗员。冯光熊、著来京另候简用。其山西巡抚员缺。著长麟调补。其所遗江苏巡抚员缺。著奇丰额补授。　　

○又谕、前据兵部参奏川省台站。迟递荷包奶饼木匣一事。当经谕令孙士毅逐站挨查。究系何处遗失。将该台员据实参处。兹据孙士毅奏、查明此项木匣。系兵丁姜荣。途中坠马。跌落山坡。致有迟逾。违限三时之久。请将该兵丁姜荣枷责发遣。并请将总查台站。及管理军站之文武各员弁。分别枷责议处等语。此项木匣接递迟误缘由。既经孙士毅查明。因该兵丁坠马跌落山坡。以致逾违时刻。尚非有心玩误。所请将该兵丁枷责发遣之处。著加恩宽免。其巡查管理台站之文武各员弁。亦著从宽。一并免其枷责议处。该部知道。　　

○谕军机大臣等、本日朱圭奏报铜铅过境。及滇铜过境两摺。同日拜发。又俱系滇省铜运。似此照例事件。自应归并一摺具奏。何以该抚辄分作两摺。已于摺内用朱笔点出。虽朕日理万几。固不厌披阅之烦。而该抚于同日陈奏事件。漫不经心。率行分缮。何不晓事若此。朱圭、著传旨申饬。　　

○又谕曰、孙士毅奏、于闰四月二十九日起程。前赴察木多。并筹办乌拉各摺。览奏欣悦。口外番夫。为头人压制。不免居奇刁掯。孙士毅于内地雇觅民夫。购备骡马。运送出口。凡遇乌拉短少地方。将停积军储。扫数赶运。俾番众不敢高擡雇价。所办甚好。且于凯旋马匹兵食。亦豫为筹备。用心周到。实属可嘉之至。又据奏、拏获偷窃军火番犯噶噶哇。骲头、结滚三名。俟赴察木多亲审得实。正法枭示等语。前降谕旨。以口外乌拉非内地可比。令孙士毅等宽猛得宜。善为招集。原指良善番众而言。今噶噶哇等。胆敢偷窃火药铅子。即与贼党无异。当此粮运紧要之时。岂可稍事姑容。自应一面审明。一面奏闻正法。俾番各知儆凛。其拏获之外委包贵。业经赏给银两。著以千总即用。以示鼓励。　　

○是日。驻跸密云县行宫。　　

○己酉。调直隶布政使张诚基、为江苏布政使。以山东按察使陆有仁、为直隶布政使。广东肇罗道阿彰阿、为山东按察使。　　

○是日。驻跸要亭行宫。　　

○庚戌。遣官祭关帝庙。　　

○是日。驻跸两间房行宫。　　

○辛亥。谕曰、军机大臣核议纪昀奏。覆勘文津阁书籍。遗漏未签各员。请交部分别议处。其应行换写各书。所需工料银两。于议叙得官各供事名下。按数摊赔一摺。此等供事。因办理书籍。幸邀议叙。得受官职。而所办之书。竟有缺页缺卷。并将他本抵换等事。伊等皆因修书捷径幸进者。今不将该承办供事等概行斥革。已属格外从宽。所有此项著赔工料银两。非寻常赔项可比。著交各该督抚于部文到日。照数严追归款。该员等俱系微员。廉俸无几。毋任藉词扣缴。致有延宕。更当查察因此。纳贿。有、即严参治罪。　　

○又谕曰、陈安邦、身任总兵。于海洋行劫重案。不能实力巡查。以致被贼惨杀多命。非寻常疎防可比。且伊今春在西巡途中接见。亦不过一寻常供职之人。陈安邦、著照部议降一级调用。并著送部引见。　　

○又谕、据永保奏、本年塔尔巴哈台、牧放马匹。膘分尚好。请照例奖励等语。本年塔尔巴哈台牧放马匹。膘分皆在三分以上。例应奖励。著照永保所奏。领队大臣花尚阿。总管齐墨特、佐领翁贵、俱著纪录二次。兵丁等著记名。遇有挑选之处列名。　　

○又谕、据明亮等奏、纳尔巴图、接到明亮咨、请遣使赍表进贡入京朝觐等语。前以纳尔巴图、不能拏解萨木萨克。不准遣使来京。但念伊系一愚蠢伯克。其未能擒获萨木萨克。尚属可原。此次所奏之语。亦极恭顺。著准其来京。于七月内起程。与年班伯克一同行走。至明亮奏请自喀什噶尔起程。赶至兰州赴藏效力等语。所奏不实。伊至兰州。即需两三月程途。自兰州至藏。又需两三月。彼时廓尔喀料已大功告成。明知不行。不过饰词具奏。念伊来京之念。尚属真切。前已将伊补放黑龙江将军。著即来京。携眷前赴新任。　　

○谕军机大臣等、据诺穆亲等奏报、二进南粮起卸全竣摺内称、江淮九帮。抵关脱空七日。四帮、脱空六日。兴武二帮。脱空三日。安庆帮。脱空一日。行咨漕臣查办等语。本年二进南粮。于五月十二日全数起完。办理尚为迅速。但江淮、兴武、安庆等帮。何以俱有脱空日期。前后脱帮。共十七日之多。是否押运员弁。任令该丁等途次逗留所致。抑或别有缘故。著传谕管干珍、即将二进内江淮等帮。因何脱空缘由。切实查明。如有任意迟延情事。即分别究办。以示惩儆。将此并谕诺穆亲等知之。　　

○是日。驻跸常山峪行宫。　　

○壬子。谕、据秦承恩奏、请定太白山祀典一摺。太白山祷雨辄应。久著灵异。从前曾令该地方官春秋致祭。并特加昭灵普润封号。以答神庥。本年该省盼雨稍殷。设坛虔祷。经抚臣委员。自太白山取水甫至。即沛甘霖。通省俱获优沾。益见功济生民。允宜特隆秩祀。用肃精禋。著交礼部列入祀典。并颁给祝文仪注。以昭崇报。　　

○谕军机大臣等、据江兰奏、直隶、河南、附近山东处所。商贩至东籴买粮食者。车驮相接于道。恐市侩抑勒居奇。节经密饬地方官。不动声色。妥为经理等语。所办尚是。本年直隶地方。雨泽稀少。麦收歉薄。粮价不免昂贵。必需各处商贩。源源接济。兹赴东籴买粮食者。相接于道。正应听其贩卖流通转运。著传谕梁肯堂、穆和蔺、吉庆、务宜饬属设法招徕。固不可使市侩居奇。尤不可稍有阻遏。庶商贩云集。粮价日臻平减。俾两省小民。易于籴食。于灾区大有裨益。又摺内称、德州于初六日得雨一寸。沂州、莱州、青州、登州府属。亦于初七日得雨二三四寸等语。本月初六日。德州得雨仅止一寸。是仍未沾足。景州与德州接壤。情形想属相同。看来直隶迤南。及山东德州东昌一带。俱未免缺少雨泽。即沂州莱州各府。得雨四寸者。尚为有益。其仅止二三寸者。恐不足以资沾润。昨于十四日驻跸常山峪。醲膏续沛。东南一带。云气尤为浓厚。若直隶山东缺雨各属。同日普沾则已。倘尚未得透雨。现在将届小暑。恐秋禾不足赶种。如有应行借给耔种。酌量接济者。即当留心妥办。不可稍事讳饰。著传谕梁肯堂、穆和蔺、吉庆、即将各该省缺雨地方。于十四日曾否得有透雨。及应行接济之处。详晰查明。据实具奏。以慰廑注。　　

○又谕、据秦承恩奏、拏获黑龙江为奴人犯。照例办理。又哈当阿等奏、拏获逸盗余匪。审明正法两摺。俱已批交该部矣。此二案被获人犯。一系在配脱逃。一系逸盗余匪。该县马允刚、游击潘国材、俱能留心查察。督率拏获。俾逃匿匪徒。不致漏网。虽非拏获邻境盗犯。及海洋盗犯可比。不值送部引见。但该员等于缉捕事务。尚属认真。亦应量加奖励。著传谕伍拉纳、秦承恩、察看该员等。如果实在奋勉。或酌予记功。遇应行升用时。置之前列。使其益加感奋。用示鼓励。
  </div>
  <div class="pagination">
   <a href="清实录乾隆朝实录_page1767.html">
    上一页
   </a>
   <span>
    ...
   </span>
   <a href="清实录乾隆朝实录_page1763.html">
    1763
   </a>
   <a href="清实录乾隆朝实录_page1764.html">
    1764
   </a>
   <a href="清实录乾隆朝实录_page1765.html">
    1765
   </a>
   <a href="清实录乾隆朝实录_page1766.html">
    1766
   </a>
   <a href="清实录乾隆朝实录_page1767.html">
    1767
   </a>
   <span class="current-page">
    1768
   </span>
   <a href="清实录乾隆朝实录_page1769.html">
    1769
   </a>
   <a href="清实录乾隆朝实录_page1770.html">
    1770
   </a>
   <a href="清实录乾隆朝实录_page1771.html">
    1771
   </a>
   <a href="清实录乾隆朝实录_page1772.html">
    1772
   </a>
   <a href="清实录乾隆朝实录_page1773.html">
    1773
   </a>
   <span>
    ...
   </span>
   <a href="清实录乾隆朝实录_page1769.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
