<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 488 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 488 页/共 848 页
  </h1>
  <div class="content">
   ○又谕、寄谕两广总督邓廷桢等。有人奏、上年十二月初旬。广东顺德县属之龙江乡。旬日间被匪徒纷纷发冢。各家未及禀官。先赴乡约登报册簿。共计一百四十余起。此外未经赴报者尚多。被害之处。以佛堂冈为最。平松园、镇头冈次之。槎涌铺氊地、蚺蛇臂又次之。其余鹧鸪冈、狐狸臂、耿公园、茶地壳、各处皆有。内生员彭伟一家。被掘七棺。蔡凤华一家。被掘四棺。陆恒其生母一棺。亦被掘发。该乡绅士出赏捕贼。获犯七名。该署县知县章鸿往勘。将犯带署。闻赴县呈告者。祇有十三家。广东州县恶习。民间获贼呈送。将贼释放。反将事主羁押。拖累无穷。是以各怀疑惧。不敢赴诉。又前年韩荣光奏、归善县被掘之五百余家。并未查拏一贼。惩办一案。道光十二年。归善县民容有兴、被容有霖纠党容亚扁等、将其父嫂两棺掘发。并将骸骨击碎。抛弃山野。该县反将已获夥犯容东兴等释放。历控督抚司道。均以饬县缉讯。一批了事。又上年九月十三夜。生员陶赞一、李炳初、江际时、童生李植等、在该县东门外三象冈。缉获匪犯刘亚养、廖亚六、卓亚三等三名。凶具二件。被掘之处。系提标右营兵丁黄拔龙之母墓。并摉出刘亚养当票十四张。俱系妇女装殓首饰。是其掘发不止一次。不止一冢。为首之万林保改名陈亚二、传授凶术。据供自道光元年。从花县人学得此术。同夥三十余人。遍传各县。该县知县。并不关会花县。将为首传徒之犯严拏。以致流毒愈远。被害愈多等语。匪徒掘发坟墓。最为地方之害。州县等官果能实力查拏。有犯必惩。该匪徒等何至肆无忌惮。一乡之内。旬日之间。竟敢明目张胆。盗发至数百起之多。可见该地方官玩视民瘼。一味欺饰。全不以公事为重。著该督抚迅委干员。前赴龙江乡。查取乡约册内所报各起。严行查办。其未经报册者。即在该乡出示招告。按名查拏。并提讯现获七犯。追究巢穴。即将首从各犯严拏务获。从重惩治。傥查明该署县知县章鸿、实有讳匿不办情弊。即应先行革职。严参办理。至归善县被掘五百余家。著委员前赴该县。分别查拏招告。并责令花县知县。迅将为首传徒之犯。密拏究办。此外各府属州县。遇有此等案件。如能认真查办。该地方官失察处分。尚可宽免。傥竟容忍贻害。别经发觉。及委员查办不实。著一并从严参处。以肃吏治而靖地方。将此谕令知之。　　

○命协办大学士吏部尚书穆彰阿、步军统领耆英、工部尚书载铨、勘估京城内外应修河道沟渠。　　

○癸亥。上诣黑龙潭神祠拈香。　　

○谕内阁、御史章炜奏、办赈流弊日多。请饬厘剔一摺。国家惠爱黎元。偶遇水旱偏灾。一经该督抚奏到。无不立发帑金。迅加赈恤。原期实惠及民。无使一夫失所。若如该御史所奏、乡保里地。开报饥口。多有使费。州县胥吏。又复勒索票钱册费。灾黎无力出钱。即为删减口数。州县因仓库亏空。藉办赈之名。为开销之地。捏报诡名。多开户口。竟取盈余饱其私橐。又勘灾委员。并不亲赴乡庄察看。而供给程仪。均取资于赈款之内。迨至造册报销。督抚藩司各衙门书吏。得费则为之弥缝。无费则多方苛驳。以致廉吏因赔累而掣肘。不肖州县。转得勾通一局。恣意侵吞。种种弊端。皆由各省大吏、不能实心经理所致。官侵吏蚀。百弊丛生。玩视民瘼。莫此为甚。嗣后各直省遇有偏灾。各督抚务当破除积习。认真查察。傥有前项情弊。即将该州县委员指名严参。毋稍姑息。胥吏乡保。按名查拏。重治其罪。庶惩一儆百。俾恩泽可以下究。而官吏不敢因缘为奸。用副朕轸念灾黎之意。将此通谕知之。　　

○甲子。孝康章皇后忌辰。遣官祭孝陵。　　

○谕内阁、朕启銮后著派穆彰阿、同领侍卫内大臣轮流进班。　　

○又谕、叶绍本奏、保甲事宜。请责成地方官以收实效。保甲一法。著之令甲。立法本极周密。最为弭盗良规。地方官果能实力奉行。原可使风移俗易。无如法立弊生。检防难及。以致编查徒为具文。未能遍收实效。如所称委员弊混需索。供亿骚扰。地方州县。勒派浮费。书吏需索规礼。差保隐匿遗漏。牌甲保长。任意妄为。无籍流民。姑息容留。恣为不法。种种弊端。不可不严行查禁。嗣后著各直省督抚、责成各道府慎选委员。会同地方正佐各官亲历编查。不准携带多人。致滋纷扰。傥虚行故事。或不安本分。地方官据实禀详。该上司即严行参办。如徇隐不报。亦著一并严参。至一切纸张册籍。俱令地方官自行捐给。不准丝毫扰累。其领牌缴册、及丁役规礼。概行革除。违者从重究办。甲长牌头、以及里正保正。并著地方官慎重点派。随时稽查。如有讹索包庇等弊。立即严惩更替。其小心供役者。酌加奖励。外来行踪诡异之流民。严行驱逐。不准编入保甲。查有习教窝匪实迹。严行惩办。务绝根株。并将牌甲保长。分别失察知情。按律惩治。其山村远僻。户口畸零者。著仿十家总牌之法。俾令简便易行。其风俗顽梗。素称难治者。酌复四乡讲约之制。总之有治人无治法。惟在地方官实心经理。该管上司认真查察。破除情面。勿尚虚文。务使闾阎安业。宵小潜踪。以维风俗而饬吏治。将此通谕知之。　　

○又谕、前据御史黄仲容奏、请整顿广东潮商盐务。当交户部议奏。兹据查明、该御史所称官埠运盐无本。每藉私盐接续。请将每月销引多寡。由地方官行文、交盐埠呈递运同查核。是否可行。有无轇轕。应行详加查察。至所称潮桥运务。请责令知府协同管理。诚恐事无专属。易启推诿之渐。惟该省高州、廉州、配盐。均由各该府兼管。应否仿照办理之处。著邓廷桢、祁＜?土贡＞、一并体察情形。通盘筹画。妥议章程具奏。　　

○谕军机大臣等、有人奏、苏松太道阳金城、晓谕各口告示。概不用印。稿不存案。宠用家丁三十余人。以查船为名。任意骚扰。讹索往来商旅。非格外贿求。即留难不放。甚至将已经输税起货之船。拏究严讯。调取关东沙船原票比较。扦多则就扦科税。扦少则就票科说。各船偶遇飓风。业将货物抛弃。该道惟以发票为凭。勒令将抛弃之货。一概输税。又分派官亲家丁、前往吴淞口。以覆查进出船为名。勒取看舱钱文。给则免验放行。否则掯留。以致商船不能及时贸易。视海关为畏途。众怨沸腾。半将歇业。幕友江西王春浦、算命为生。现在盘踞大楼。恣情需索。吴淞口剥广船只。每船馈伊洋钱四圆。方许出口。又广西秦姓、派赴小海口。头戴白顶。身佩宝剑。自制竹板二根。恐吓商船。无人不畏其强横。家丁中郭四、张＜?革乞＞鞳二人。倚势讹索。尤为不法等语。关津以通行旅。按货输税。自有定例。若纵容幕友家丁。多方勒索。延不放行。必致商旅裹足不前。既虑病商。兼恐有妨国课。若如所奏、种种不法。殊出情理之外。不可不严行查办。著陶澍、林则徐、即将所指各款。秉公严密确查。如果实有其事。著将该道即行参处。其幕友家丁。一并按名查拏。从重惩办。不许稍有徇纵。将此谕令知之。　　

○又谕、寄谕两江总督兼管两淮盐政陶澍、每年正月内、山高水长所用烟盒花爆等项。向由两淮盐政豫备解京应用。嗣后著永行停止。将此谕令知之。　　

○命兵部左侍郎宝善、乾清门侍卫文煇、常安、恭诣东陵查看红椿。　　

○修山西河东石马道堤堰。并东禁墙等处。从巡抚申启贤请也。　　

○乙丑。上诣绮春园问皇太后安。　　

○谕军机大臣等、寄谕盛京将军奕经。前因兴京凤凰城所属边门以外。每年拏获偷砍木植贼匪。饬令妥议章程具奏。兹据该将军筹议章程。内惟严拏贼匪之财东窝主一条为扼要。务须认真办理。奸民罔知法纪。惟利是图。惟在边卡各处。严密防守。巡查各官。实力缉拏。但经偷越入山。务期有犯必获。而尤在边内地方。杜其销售之源。严查财东窝主。更于山河要隘。扼其挽运之路。使贼匪咸知儆畏。官山日就肃清。其余所拟章程。均著照议妥为办理。不得日久又成具文。其边外木植。著仍照前存放。此内如有成材之料。可以通内河挽运者。如遇盛京工部岁修等项工程。即可随时拣选以资工用。至边内木植。著该将军派员详查。有可以变价者。饬令招商估变。再行核实具奏。将此谕令知之。　　

○达赖喇嘛班禅额尔德尼帕克巴拉呼图克图、遣使呈进贡物。赐敕褒奖。赏赉如例。　　

○丙寅。谕内阁、理藩院奏、请援案赏给格格地亩。敖汉旗辅国公乌尔占扎布之母履端亲王之女固山格格。孀居子幼。生计维艰。著于该旗开垦熟地内、赏给地五百顷。即著热河都统嵩溥、转饬敖汉扎萨克郡王达尔玛济尔第、会同塔子沟理事司员奎英、妥为筹办。俾资养赡。　　

○又谕、给事中富彰奏、京通两处奸商。囤积包买等弊一摺。京仓米石。不准出城。例禁綦严。若如该给事中所奏、竟有奸商将存贮之米。由广安等门乘便混出。实属大干法纪。著步军统领严密查访。按律惩办。又通州马头镇、武清县北蔡村、为南粮籴粜之区。大斗案犯、包买旗丁余米。前经降旨惩办。著仓场侍郎、顺天府府尹、直隶总督、查明现在有无奸商、暗中仍蹈大斗行故辙。一体严拏惩禁。至招募石碾。事甚烦琐。窒碍难行。著无庸议。　　

○又谕、前因陶澍、讷尔经额、所奏江广口岸额销盐引。情形互异。当降旨著该督等查明具奏。兹据陶澍奏称、盐法纳课请引。向以纲计。及至分运各岸。止按年计额、而不按纲。盐既随到随销。是纲分虽有新旧。而销售并无后先等语。盐务以转运疏销为要。若销路不畅。转运为之不灵。该督统辖三省。固应成算在胸。至江西安徽各抚臣、亦有专责。嗣后著一体认真就近督办。同心并力。畛域不分。兼与湖广督臣悉心妥筹。实力赶办。其口岸疏销。责成各省督抚认真经理。随销随核。其赶运迅速。则责成陶澍实力催提。以资输转。务使岸销大畅。俾盐务日有起色。傥仍复稽迟滞销。有误鹾纲全局。惟该督抚等是问。懔之。　　

○又谕、讷尔经额奏、楚省行销淮盐。一年期满。查明销过引数。及缺额缘由一摺。湖北湖南两省。道光十五年分行销淮盐。缺销在三分以上。据该督查明、实因岸盐短缺。无盐可销。委非该盐道督销不力。所有前任湖北盐法道邵甲名应得处分。著加恩宽免。　　

○谕军机大臣等、据江西已革举人盛翙、供称道光十四年顺天乡试。曾顶江西副榜夏锡璜之名。进场乱号。为广东顺德县监生马德贞代作文字。榜发未经中式。并提到说合之已革副榜冯士伟、供与盛翙情节相符。该生马德贞于上年十月。已回广东原籍。著邓廷桢等密饬该地方官、查明该生是否回籍。迅即拏获。派员妥速解京。归案审办。将此谕令知之。寻奏、查得马德贞现已回籍。据其父马应姚、以伊子马德贞患病未痊。乞宽限医治。俟病愈即行解部。得旨、断不准藉词推延。一俟稍可。即速起解。　　

○江南道御史黄仲容奏、各省恩贡优贡原卷。例无解部明文。岁贡原卷。印封解部。由部磨勘。拔贡正覆原卷。解部磨勘。副贡朱墨卷。解部贮库而不磨勘。请饬礼部将例内详加增改。以归画一。下部议。寻议、拔贡卷解送到部。由礼部会同礼科磨勘。签出应议者。请派大臣覆勘。其恩贡优贡岁贡试卷到部。日期先后不齐。嗣后如在岁试卷以前送部者。即归入岁试卷一体磨勘覆勘。在科试卷以前送部者。即归入科试卷一体磨勘覆勘。至副榜一项。有因文字不及正榜。取中副榜者。亦有文字甚佳。或因二三场偶犯小疵。抑置副榜者。若再加以磨勘。是既经抑置于前。又复被议于后。自应仍遵现行定例办理。以昭平允。从之。　　

○铸给湖北房县三岔口巡检印信。从护巡抚张岳崧请也。　　

○丁卯。谕内阁、昨日值年旗将乍浦应行补放协领官员带领引见。拟正之该哈苏箭射擦地。竟未到靶。武职步射。乃其本业。即有步射生疏者。理应随时惩饬。该管将军、副都统、平日所司何事。桓格、善英、均著交部议处。佐领该哈苏、著罚俸六个月。以示儆戒。寻议、桓格、善英、降一级调用。得旨、改为降一级留任。不准抵销。　　

○又谕、前据彦德等奏称、乌里雅苏台、科布多、二处保举额外骁骑校。请仍循旧例。与本城应升人等相间补用。当交兵部议奏。兹据该部查明、该二处保举人员。若遇本城缺出。即行补用。未免过优。且本城兵丁不能得缺。曾经奏准办理。嗣后该将军大臣等、如保举该二处换防兵丁。作为额外骁骑校者。差便送部引见后。遇有本城骁骑校缺出。著按记名先后日期。与本城应升之人。一体相间补用。此项换防兵丁。与出兵著有劳绩者。迥不相同。不准保举先行补用。所有从前科布多参赞大臣孝顺岱、奏请先行补用之额外骁骑校布楞一员。著即更正。　　

○谕军机大臣等、邓廷桢奏、广东东莞县命妇卢尹氏、遣抱告具控伊子已革刑部郎中卢应翔、被参革职解审一案。查案内牵涉之员。不但吴毓钧系乡榜同年吴廷瓒之子。即司员白让卿之父白镕、与伊子系属师生。亦有世谊。一面催提人卷。先行研讯。固不敢引嫌回避。惟道路之词。最多歧异。请旨添派大臣一员。赴粤会审等语。此案已有旨派恩铭等、前赴该省会同审办。该督甫经到任。自无所用其回护。至年家故旧。本无事引嫌回避。祇须破除情面。毋稍瞻徇。如案情果堪自信。正不必以传闻歧异为虑。著邓廷桢仍遵旨提集案证。俟恩铭等到粤后。会同秉公研讯。务得确情。执法持平。认真核实。俾水落石出。以成信谳。断不准稍有不实不尽。将此谕令知之。　　

○复引见京察一等未经记名人员。得旨、富通、祝春熙、郑绍谦、文禧、承志、庆伦、苏彰阿、敏衡、图明阿、鲍文淳、郭鸣高、帅方蔚、灵秀、俱著交军机处记名以道府用。　　

○两广总督邓廷桢奏、遵旨密查海阳、揭阳、饶平、澄海、平远等县地方盗贼情形。严督所属文武各员。力加振作。认真查究。得旨、断不可再事因循。致负信任。勉力振作为之。毋忽。　　

○库伦办事大臣科布通武、因病解任。以正蓝旗汉军副都统福瑛、为库伦办事大臣。　　

○以福建台湾水师协副将黄贵、为广东碣石镇总兵官。　　

○以拏获盗犯。予福建候补从九品张伯藩尽先补用。　　

○旌表守正捐躯陕西清涧县民郝张锁儿妻康氏。　　

○戊辰。以刑部右侍郎贵庆、兼正红旗蒙古副都统。　　



大清宣宗效天符运立中体正至文圣武智勇仁慈俭勤孝敏成皇帝实录卷之二百七十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣曹桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十六年。丙申。二月。己巳上御阅武楼。阅火器营操。　　

○谕内阁、御史刘谊奏、密饬查办事件。请严禁漏洩传播。以肃政体一摺。朝廷日行政事。具有体制。朕综理庶政。无事不可布告臣民。其由内阁传钞。宣示中外者。众见共闻。原不秘密。至密饬查办事件。及九卿科道等条陈章奏。本不容漏洩滋弊。朕于事关紧要者。俱封交军机大臣阅看。密令章京一二员敬谨缮写。此外章京概不与闻。并有陈奏事件。留中未发。外间无从得知。不应有人传播。而有时揣度附会。指作新闻。暗与吻合。则又何说。若非有人探听漏言。即系原奏之人自行洩漏。已往之事。姑免深究。嗣后在廷大小臣工。务当各矢小心。倍加慎默。事无钜细。总须慎绝窥探。严防洩漏。其言事诸臣。陈奏事件。不避嫌怨。亦当自行秘密。毋许任意谈论。以致漏言传播。动人听闻。臣不密则失身。勿谓朕诰诫之不早也。经此次训饬之后。如再有漏洩传播等项情弊。一经察出。必当追究根原。查明何处漏洩。定即从严惩办。决不轻恕。懔之慎之。将此通谕知之。　　

○谕军机大臣等、有人奏、风闻山西现调太原府知府史梦蛟、前在汾州府任内。因介休县富户李镇五及李钟峨等、互控家产一案。该府得受李钟嶂、李钟峨、赃银八千两。过付则有介休民人梁永熙。寄顿则有长春当铺白起孔。运送则有刑事李如贵。迨李镇五赴省控告。发交首府审讯。多由碍于情面。以致迁延未结。近闻李镇五以该府调任首府。若往投审。必无生理。赴巡抚衙门呈诉。经该抚批发臬司。饬委候补知县黄旭承审。窃思此案该府如果得赃属实。岂一候补县令所能审结。且闻现有久踞省城未赴本任之阳曲县主簿邱戟士、从中串合。以为消弭地步等语。知府为方面大员。自应清白自矢。以为属员表率。若果因案得赃。实属大干法纪。必当严行惩办。著申启贤督同庆林、亲提人证。秉公研讯。务期水落石出。以成信谳。该抚等均系甫经到任。无所用其回护。不准因该员甫调首府稍事瞻徇傥有不实不尽。日后别经发觉。或经科道纠参。该抚等不能当欺饰重咎也。将此谕知申启贤、并传谕庆林知之。寻奏、讯据已革知府史梦蛟审理李钟嶂、李钟峨、控告家产一案。并未偏袒得赃。应请开复。惟失察书役得受多赃。请交部严议。分驻兰村水利主簿邱戟士、时因修防至省。并非久踞。实无串合消弭情事。应毋庸议。下部议从之。　　

○旌表守正捐躯直隶香河县民武泊然妻王氏。陕西渭南县民魏欣枝妻郑氏。云南禄丰县民章淙塘妻韩氏。　　

○庚午。谕内阁、御史朱成烈奏、胥役藉差浮派。请旨饬禁一摺。畿辅近地。各项差徭。间资民力。是以每次跸路经行各州县地方。量予蠲免钱粮。用示体恤。惟各项差使。一经出票传差。假手吏役乡保。科派侵吞。种种滋弊。不可不严行饬禁。著琦善严饬所属地方官。遇有差使。务当先期明示晓谕。概不准经吏役之手。以致重重剥削。不均不平。傥查有前项弊端。即行严拏究办。并将该州县指名奏参。以纾民力而安闾阎。　　

○谕军机大臣等、据御史朱成烈奏称、道光九年东巡大差。有在京匪徒方四、纠集多人假冒黄档之名。沿途诈索规费。名曰戳黑。事发经内务府审办。拟以遣戍。去年秋间大差。又有方姓假名骚扰。州县官意图差使安静。不得不隐忍任其需索等语。本月朕祗谒东陵。经过地方。难保无前项匪徒。假名索诈。著禧恩、奕纪、联顺、琦善、严密访查。如所称方姓实有其人。即行严拏惩办。并查明此外有无不法匪徒。假称各项差使名目。沿途讹索规费。一并密速查拏。毋稍疏纵。将此各谕令知之。　　

○贷张家口驻防官兵修理房屋俸饷银。　　

○辛未。遣官祭历代帝王庙。　　

○谕军机大臣等、据琦善奏称、现据拏获习教之戴洛占等、供出山东商河县董家林村居住之董吉升、倡兴教会。传派蔓延。阅时二百余年。世代踵习。戴洛占等皆其支派内递传之人。又董吉升之后人董坦、已被山东拏获。董坦前曾常来直隶传教。其各支相传。直隶尚有何人。董坦在直隶所传何人。该犯等恃无董姓质证。不肯吐实等语。著钟祥即将现获之商河县人董坦即董平心、详细研究。令其将直隶传习伊家教会。究有若干。迅即咨明直隶总督。以便按名拏办。如东省无应讯之处。即派委妥员。迅将该犯董坦、解交直隶。归案审办。毋稍迟误。将此谕令知之。寻奏、讯据董坦供称、七世祖董士海即董吉升、创立一炷香教。该犯传习祖教。曾到过直隶。有故城县人张路安拜认为师。张路安复收德州人孙礼、罗兴、为徒。至直隶传习董士海教。究有若干。坚称阅时二百余年。委未知悉。与戴洛占亦不认识。取供后该犯在监病故。兹将所获孙礼、罗兴、二犯咨解直隶。归案审办。报闻。　　

○山东巡抚钟祥奏、登州镇水师营战艍船只。久逾固限。必须大修。方堪驾驶。原用竹篷。不如布篷挂放轻快。而随地购布修补。较为速便。下部议。从之。　　

○以催趱回空漕船出力。予江苏道员李彦章等加衔升叙有差。　　

○壬申。上诣绮春园问皇太后安。　　

○谕内阁、奕经奏、贝勒翻控前案一摺。科尔沁贝勒达尔玛扎布、向副盟长卓哩克图亲王巴图前具呈称冤。翻控前案。原控正盟长土谢图亲王诺尔布林沁、索取旗下众丁银两。攒凑兵丁牲畜银两。台吉喇嘛冒领钱粮三款。未经质对等情。当降旨交奕经提案审拟具奏。兹据该将军奏、提讯达尔玛扎布所具供词。于已办完结之案。牵涉近族台吉。补控台吉喇嘛冒领钱粮数十余名。并求拘传审办。固执申诉。非详查确核。无以折服其心。惟哲哩木地方遥远。自未便传提滋累。著理藩院转饬隔旗之副盟长就近前往。会同正盟长诺尔布林沁。照依现控情节。详细查明。秉公审办。详报理藩院核拟办理。寻盛京将军耆英奏、讯得诺尔布林沁、扣取旗下各丁银两。系因供应各官寺喇嘛。及旗下一切差徭使用。差派各丁驼马。差竣仍交原主领回。并无侵使。至应行销档之喇嘛。仍充台吉名目。顶替年班。未经查出。咎止失察。惟续控呈报公主子孙台吉。增入年班。将未受职者。含混呈报。虽尚未轮派。亦无盗领银两。究属不合。诺尔布林沁、依律拟杖。降三级调用。折罚扎萨克俸二年。达尔玛扎布、虽所控有因。究未得实。且屡次翻控。不候传提。率行赴案。实属健讼谬妄。请革去贝勒。下理藩院议。从之。　　

○浙江巡抚乌尔恭额奏、温郡试办票盐。不无窒碍。应即饬令停止。拟将旧日乏商。概行革退。督饬甲商等遴选殷实商人。每县或一名。或二名。请引承办。于该处要隘处所。设卡稽查。饬温州府分饬县场、并移处州府督县会营、严密缉私。至官商人等收买灶盐。向有重秤加斤。日久挂欠之弊。应严饬嗣后痛除积习。务须公平给与现价。不得再有加斤延欠。灶户如有余盐。亦准商人现钱平买。如县场商灶。稍有懈弛。即行分别严参究办。从之。
  </div>
  <div class="pagination">
   <a href="清实录道光朝实录_page487.html">
    上一页
   </a>
   <span>
    ...
   </span>
   <a href="清实录道光朝实录_page483.html">
    483
   </a>
   <a href="清实录道光朝实录_page484.html">
    484
   </a>
   <a href="清实录道光朝实录_page485.html">
    485
   </a>
   <a href="清实录道光朝实录_page486.html">
    486
   </a>
   <a href="清实录道光朝实录_page487.html">
    487
   </a>
   <span class="current-page">
    488
   </span>
   <a href="清实录道光朝实录_page489.html">
    489
   </a>
   <a href="清实录道光朝实录_page490.html">
    490
   </a>
   <a href="清实录道光朝实录_page491.html">
    491
   </a>
   <a href="清实录道光朝实录_page492.html">
    492
   </a>
   <a href="清实录道光朝实录_page493.html">
    493
   </a>
   <span>
    ...
   </span>
   <a href="清实录道光朝实录_page489.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
