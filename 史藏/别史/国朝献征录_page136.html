<!DOCTYPE html>
<html>
<head>
    <meta charset="UTF-8">
    <title>国朝献征录 - 第 136 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 136 页/共 245 页</h1>
    <div class="content">　　◆助教 

　　国子监助教贝琼传（黄佐） 
　　国子助教聂铉传 
　　国子监助教金砺传（吴钖附　黄佐） 
　　翰林检讨兼国子助教罗君允中墓志铭（萧镃） 
　　国子监助教司马君轸墓志铭 
　　国子监助教罗用俊传（太学志） 
　　□助教俊墓志铭（黄□） 

　　○国子监助教贝琼传（黄佐） 

　　黄佐 
　　贝琼字廷臣嘉兴崇德人性坦率不事边幅而笃志好学愽通经史百家之善言文年四十八始领乡荐张士诚据姑苏累征不就洪武二年被荐修元史既成编受赏而归六年以儒士举至京师除国子助教尝慨古乐不作所谓成均徒有其名乃作大韶赋以见志宋濂之司业也建议于朝谓当立五学并祀舜禹汤文先圣　高皇帝不用其说且黜辱之然士大夫犹有韪濂者琼乃作释奠觧解曰三皇何人也曰古圣人也曰其圣人也柰何曰庖羲氏阐天下之文神农氏兴天下之利黄帝制器尚象以通天下之变此治者莫过于三皇也何如曰孔子不得如三皇修君师之职于是删诗书正礼乐赞周易修春秋以明纲常于万世德虽同而事则殊矣然则祀三皇于学以孔子配之可乎曰不可以三皇先圣以孔子先师奚不可也曰又各有所当也按周礼有道有德者使教焉死则以乐祖祭于瞽宗故文王世子篇曰凡学春官释奠于其先师秋冬亦如之若礼有高堂生乐有制氏诗有毛公书有伏生皆先师之类也又凡始立学者皆释奠于先圣先师□者曰先圣若周公孔子其下云凡释奠者必有合也有国故则否盖谓国无先圣先师则所释奠者当与邻国合若唐虞有夔伯益周有周公鲁有孔子则各奠之不同也是唐虞与周所主先圣先师固无定名未有及于三皇也再稽之史汉魏之王取舍各异周孔迭先圣孔颜互先师若周公制礼作乐宜享王者之祀于是罢周公升孔子配以颜子高宗永徽中又复武德旧制显庆二年以长孙无忌言正孔子先圣仍以周公配武王历宋迄今释奠孔子定不易之典是唐宋所主先圣先师巳有定名未有及于三王也呜呼太古以来人若禽兽然寒无裘暑无葛饥无木食渴无谷饮无五榖以飬也疾病相仇无医药以济其夭死所处或巢或穴无上栋下宇之御风雨川游陆走无舟车之安也其事简其俗淳结绳而治无文字之可纪也三皇继作而后人之道始备此众人疑其不祀三皇者缺典夫三皇宜祀而不得祀之于学也惟孔子当周之不振忧道之夫与诸子讲于洙泗之间以述三皇之所传故宰我曰以予观于夫子贒于尧舜远矣冉有曰自有生民以来未有盛于孔子者也孟子曰孔子所谓集大成也者金声而玉振之也宜百王之宗主万□□□法所以祀之于学也学始无孔子庙惟鲁有庙然其教被于天下非一国所得专者故天下通祀之自唐巳然虞世南韩柳诸记可考矣学之有庙由孔子而建则宜以孔子先圣颜子先师而三皇不预也盛矣哉孔子之道中国尊之夷狄尊之爵以文宣王列二十四戟冕十二旒服十二章执镇奎巍然南面而坐祭则牲太牢乐大成舞八佾于庭其所以尊孔子者又岂以是加欤不如是不能称其德周太祖屈万乘过阙里拜其像又拜其墓视汉之高帝明帝尤重其礼论者亦不以过是贞观之制出于天下之公而非一人之私见阅万世不可易者今欲崇三皇先圣使居孔子之上不足以褒其功降孔子先师使混于高堂生之列适所以贬其德故吾的然以不可也或又曰古者祀舜于虞庠祀禹于夏学祀汤于殷学祀文王于周学舜禹汤文得以祀于学而不得祀三皇何拘于贞观之制耶曰王天下立四代故祀舜汤文而三皇将祀之于何学欤或进曰先生之言详三皇孔子其道一也崇孔子之祀当崇三皇之祀焉以佛氏之苦空寂灭老氏之荒唐怪诞无益于人与国且崇台广殿儗于王宫法亦弗之禁□三皇之功及于人者如此而领之于医特主神农尝药之一事理固有未尽者宜定其制设官主之以豊其祀可也祀之于学则非义矣时余国子助教适闻有以邪说言于　朝破贞观之制者既斥而不用矣余惧其惑人也故辩之其持正论类此九年迁中都国子助教教勋臣子弟琼人文行超越素有名誉虽将挍武夫皆知礼重十一年九月致仕明年卒于家有清江文集二十卷行于世 

　　○国子助教聂铉传 

　　聂铉字器之清江人登辛亥进士第授广宗县丞到官问父老曰民之疾苦何者剧父老对曰适岁旱蝗食乏役繁此剧铉叹曰民病而不上闻非所以事君也即奏之朝 
　　上遣使视灾伤悉蠲其税民大悦秋满入觐上洪武正德诗南京赋授翰林待制以老疾辞不许改国子助教迁翰林典籍寻复助教洪武十三年以老疾赐归十八年召考会试将复用之以年龄益高择便地授庐陵教谕终其身 

　　○国子监助教金砺传（吴钖附　黄佐） 

　　黄佐 
　　金砺字汝用杭州丘和人洪武末以乡荐高等登乙榜授教职九年秩满当升需者久之永乐庚辰始擢国子典籍时四方书版多送京师诏寘诸太学无所于储砺虑其敝乃聚米簟蓬屋中置架以庋焉旦夕谨视随阙辄补有刷印者使人去其凝积毋致渍败故梓刻得传至于今者砺之功也大学士杨士奇雅重之砺典籍九年秩又满乃书最以去士奇文以赠焉既归省先墓及复任又久之乃得升助教恬静安职绝无外慕人以贒云同时吴钖字用庶抚州金溪人祖母周守节不二时以孝节称学士刘三吾之立传钖九岁不能行而警敏嗜学以荐授国子学录时醴泉出神乐观上孝感诗　赐乘传还职所著有时雨集冑监长编砺钖序而行 

　　○翰林检讨兼国子助教罗君允中墓志铭（萧镃） 

　　萧镃 
　　君讳允中字伯初姓罗氏吉之吉水人也国子助教以绩最擢翰林检讨仍教国子在职二十年　驾临太学者凡再皆赐袭衣重以冠带至是君方庆幸以谓遭逢之盛而暴得疾越三日竟以不起景泰二年二月乙亥也寿六十有九君自幼力于学经传子史百家之言靡不淹贯入庐陵邑庠诸生永乐辛卯中江西乡选小录刻其所作见者咸啧啧称叹以谓不可及遂以知名于时会试中乙榜授阳江训导阳江士习素下君至进生徒于学时省而月试之未几其化翕然取科贡者接迹连丁外内艰服除升诸暨教谕其教一如阳江由其门而出者益众盖又九载而有国子之命国子诸生闻君至执经就问者相属然君不独勤于教尤以古人诗辞自喜求者之屦日满外户而君所以应之者不厌虽不持礼币来者率与之未尝介意也以故名公显人往往爱重君之鼓誉其没也相与痛惜之罗氏由长沙凡三徙而至庐陵之默林有曰重道号飬晦先生者当信国公勤王时实率族众从之文公被执乃辟地吉水之同水乡曾祖某祖毅然父文道俱隐德弗仕母彭氏兄弟三人君其长也二弟曰肇初曰思初君屡徙其居所至必置买田宅始由同水谷坪侨居里之冨盛既而仕诸暨又家诸暨既又葬其父长沙之宁乡亦植业焉于是命其弟肇初居冨盛思初居宁乡其子珪环则居诸暨君人洒落不覊于事若不经意至论古今文章高下时人之得失事理之当否历历如指诸掌然颇惑方士之说谓丹砂可制白金铅汞服之不死余尝力辨之虽面从余言然终不悟也有余赀辄术者取去卒之日家无十金之储 

　　○国子监助教司马君轸墓志铭 

　　宋司马温国文正公本家陜州夏县之涑水乡故世□□水先生至其六世族孙开国伯伋随高宗而南筑绍兴之山阴族滋茂　国朝有讳简者仕知平阴县敷政岂弟民怀之君讳轸字式古平阴之子也方孩时状貌巳伟然言动不类婴孺平阴大器之长入郡学严重简默侪辈敬惮之既累困名场文益华畅声称烨然以乡选登乙科授贑州府学训导贑士久弗克解君诚诲而严课之简厥良讲辞点窜加勤而其尤若董越至与其子垔同藏修均服食故士皆感奋遂破天荒而越登进士一甲第三名擢翰林编修时学且倾圯君欲与之白干廵抚都御史韩公雍公委之经营仅半载而庙庑堂斋皆鼎新公亟称其才不置陟凤阳县学教谕诲士兴学一若在贑时其士与学遂一郡诸邑冠再陟国子助教授阶修职佐郎卒于成化己亥五月二十又九日寿六十又五子垔以进士历迁监御史着声绩将貤封进阶而君不待矣君别号端斋所著号端斋杜撰垔编十有二卷藏于家君有大志恒以古豪杰自期许欲策奇勋茂烈以膏当时照后世而竟老于函丈弗获布一筹以终方官贑时宁都县豪有昆弟相仇者各聚众至数百人欲交攻相杀官莫敢孰何廵抚者惧其蔓也预图之谓非君莫可任者君辄曰某固朝廷臣子常恨无地自效今承命敢后即日携一童跃马走宁都万山中入豪第明天伦示国法启其自新之路其言详悉洞达而恳诚谆至豪乃悟悔泣拜自因以见廵抚君力劝减豪罪而贳其余卒自新于是众称君逮今未脱牙颊间而孰知其素薀之渊宏此何足芥蔕者哉呜呼希矣 

　　○国子监助教罗用俊传（太学志） 

　　太学志 
　　罗用俊字舜臣吉安泰和人自少逊志力学领乡荐会试中副榜当就教官时年二十三于例得辞用俊辄授职除浙江青田县学谕升安庆教授秩满升本监助教人孝友严正重义轻利所至以身教士敬信之去则立主祀于名宦祠在南监日久模范端重公卿大夫咸加尊礼不独诸生而巳年六十致仕杜门却扫好学不倦其庭训以严济慈三子皆登进士显名天下人比之河东三凤以子贵累封通议大夫南京吏部右侍郎卒年八十七讣闻赐祭葬 

　　○□助教俊墓志铭（黄□） 

　　黄□ 
　　国子助教薛君志将以求道行将以遂志骎骎乎□贒之域年五十一而卒其弟尚谦以状来请铭状君讳俊字尚节号靖轩世揭阳龙溪之薛垄人高祖良曾祖田父骥俱有隐德母曾氏弟五人曰杰曰侃曰僎曰□曰侨侃即尚谦行人司行人侨进士子三人曰□□曰宗铨曰宗镗宗镗与侨同科进士贵溪知县君自少颕异端成不事嬉游五岁从师授书入耳即成诵又能尽诵诸童所授书放塾归有伐树横道者众穿树隙而去君独立竢道通而行众奇之君善问难师或不能对更数师师皆无以教闻乡人陈□有理学往从之遭乡达韦公某于途拱而竢韦造馆贺其师曰此子他日必大成年十九补郡庠子弟家贫授徒生束修所入悉归父母凡游其门皆循循雅饬一日其父谓曰吾老且病诸弟稚弱万一不讳将柰何公对曰俊在大人弗忧弘治甲子领乡荐报至父卒君居丧哀毁尽礼既释服虽遇吉庆不用声乐事母益谨教抚诸弟爱而有法终身不析居一钱寸帛无所私正德戊辰领乙榜授连江训导奉母以飬携二弟一侄延师教之禄薄不给不以歉诸生有馈辞受惟义又察其贫者而周之日久亲□□解居七载士习民风皆变虽僚寀亦之化焉提学杨公子器知之以闽清古田二邑僻陋鲜才委君选其秀充学员皆得人又之备其祭器助其冠婚及还两邑生赆之弗受邑宰持金赠之亦弗受杨公益重之待以宾礼乙亥升玉山教谕去之日囊槖萧然玉山士习尤弊君至人犹弗信久而渐变诸生中有萁豆相然者恐君知而改之卒友弟学宇灾废君白当道修治之凡工役皆听君自处于是祀宫经阁业舍门庑焕然一新而无甚费者丙子阳明先生过玉山君遂执弟子礼问行巳之要先生曰自尚谦与予游知子笃行久矣试自言之君曰俊未知学但凡事依理而行不敢出范围耳先生曰依理而行是至与心犹二也当求无私行之则一矣君乃有省自是所学遂进是岁聘典湖南文衡未几升国子助教时巳病闻母丧荤浆不入口奔至贵溪子宗铠官邸卒病且革犹与宗铠讲学不倦泊然而逝实嘉靖甲申七月二十二日也昔孔门论弟子之入道者而曰乐也愚参也鲁师也辟由也喭休日又曰不得中行与之必也狂狷乎盖圣人之学以无私本至诚极愚鲁辟喭与夫狂狷虽或气质之偏然皆非私心所研磨而至之故皆可以入道又曰巧言令色鲜矣仁又曰居之似忠信行之似廉洁如乡原者德之贼也恶可以言道哉若君气质朴茂孝友仁恕久而弥笃接物何煦爱人犹巳人或有求倾囊无吝皆出性情之真而非色庄取仁者矧笃志励行孳孳于道非圣门之所取者耶奈何天夺之寿而未底大成于乎死矣悲夫侃侨宗铠皆阳明先生门人世家其学云 

　　◆学正 

　　国子监学正苏伯衡传（黄佐） 

　　○国子监学正苏伯衡传（黄佐） 

　　黄佐 
　　苏伯衡字平仲浙江金华人其先本眉州九世祖宋尚书仆射文定公辙辙长子徽猷阁待制工部侍郎迟守金华因家焉伯衡少警敏绝伦诵说不劳而习中岁大肆力于文词精愽敷腴人谓有祖风致元末举乡贡进士入国朝岁丙午选国子学录寻升学正屹然以师道自任凡公侯卿大夫之子弟无不恭肃奉教莫之敢后尝因公试发策试士皆天下国家大务品第精核多士翕服由是骎骎向学成均多愽古通今之士矣尝着瞽说四十首学者皆传诵之其论教学尤有卓见教冑子者五年近臣有荐其才于上者即日召见亲擢翰林国史院编修伯衡诣丞□府辞曰禁林地望亲切日侍　天子左右备顾问金华要也伯衡不幸幼有瞶疾虽麤通文史然大惧奏对失措将速刑僇诚不足以堪之敢辞丞相以闻上亦弗之强巳而吏部将别奏官之伯衡念去亲日久愿归省觐复走白丞相许之于是司业宋濂率六馆之士祖饯于龙江谓曰文定公古史一书至今传之资治通鉴尚阙宋元平仲归矣其尚续诸他日使人称曰苏氏一门世济其羙将不在兹乎伯衡谢曰方抱疾未能也归治一室常静坐其中或终月不□与人少所倾接人亦罕得而识之所与游者皆四方名士非其人虽未尝拒绝然自不敢见也洪武十年宋濂以学士承旨请老归既入谢　上问曰今在外文学复有如卿者乎其举以自代濂曰伯衡臣乡人也愽学餙行文辞蔚赡有法要不可以微疾废　上许而亟征之于是承　召至京师甫就舍馆自宰执以下咸躬礼往候询及辄以疾对其语如辞编修时明日入见奉天门　上属目久之既退问群臣皆述其所对以闻　上然之赐表里各一宝钞十锭乃遣归二十一年会试复征聘伯衡考试官事竣复辞归竟以寿终伯衡人恬静寡欲年四十始娶容貌不逾中人而学问可以兼天下平居正襟凝思渊止山立虽寒暑风雨利欲纷华皆不之知故能覃精于义理名物典故事之要发文词俄顷数千言有集六卷宋濂刘基序之以传于世 

　　◆学录 

　　国子监学录萧执传（黄佐） 

　　○国子监学录萧执传（黄佐） 

　　黄佐 
　　萧执字子所一名雅言吉安泰和人世儒家祖梦得有文行尝庐墓三年以毛诗训其乡人执愽学强识结庐读书于武山以家学领洪武辛亥乡荐上第选国子学录令分教公侯卿大夫子弟每因其材质与之讲解多所造就执蓄学日富尤长于诗洪武五年五月戊午夏至　上将有事于北郊前期丁巳大雨初止　驾诣斋宫中官奉　旨召兵部尚书吴琳礼部主事宋濂率文学能赋之士从焉于是执偕礼部尚书陶凯工部尚书黄肃翰林应奉张筹等十二人趋出所居斋庐遵辇道傍径趋入斋殿以见时上新服纲常纱巾神虑闲适顾问曰今兹祀事是将天宇澄霁克厌朕心尔等以文职陪祀宜实时物所有赋咏以来因命赋殿下柳桧并荷露退而诗成以次呈献　上亲览诵之品第有差焉既而复命中官传旨令赋诗者往殿后观栀子花人给纸一俾各赋诗诗既成序进如初执最在后　上阅其诗喜动于色因命起居注刘季道出诸诗令在侍者徧观之执班列最远则又召使前焉其　上所宠睠如此赞教既三年念其亲且老慨然力丐归侍凡三四上乃得请既归乡之子弟以其教太学有成也乃相率闯门修执月从之游来者日众于是里士萧鹏举与萧学文辈倡义建义塾且买汶溪之田以资馆谷庐陵王伯衢闻而韪之竞以山木榖粟助相与落成之其道义孚于人者如此执天性至孝旦夕不离亲侧亲没庐墓三年免丧乃领邑教诱进后学孜孜不倦申国公邓愈统兵剿龙泉草寇将蔓连泰和执诣军门陈祸乱之由于是愈下令禁止玉石之焚有别邑人德之礼部侍郎刘崧序其诗集行于世 

　　◆典簿 

　　国子监典簿肖邦现传（黄佐） 
　　国子监典簿赵鲁传（黄佐） 

　　○国子监典簿肖邦现传（黄佐） 

　　黄佐 
　　肖邦现者吉安庐陵人少读书不尽通父母责之曰水不勤苦书何由通显亲扬名无日矣邦现泣拜受教于是夜则诵书日则听讲闻曾子飬志之说益思求飬父母之志者惟在成儒名尽子职而巳凡先达有学行者必抠趋求教焉久之学成得举明经邑学训导每得俸给必制衣服备旨甘以奉父母扁其堂曰飬志昭事亲也革除年间晋国子监典簿时愽土王绅以纯孝闻邦现恒往听其言论焉每得绅一言辄识之不忘见诸生有三年省祭及飬亲而行者必委曲成就之有不顾父母之飬者邦现每呵责之其趋向类此祭酒张显宗司业张智礼重之亟称其孝云名公巨卿词翰飬志而作者类卷册梓行以勖其家族学者穪飬志先生 

　　○国子监典簿赵鲁传（黄佐） 

　　黄佐 
　　赵鲁字尚确绍兴山阴人明尚书宣德初膺乡荐名在高等历任教谕秩满不调恬静自如人服其不阿正统十二年乃升国子典籍日端坐观书咏诗校对梓刻讹缺或忘寝食倦则鸣琴自娱祭酒陈敬宗谓人曰赵尚确仕不近利学不近名对之坐谈简淡有味令人兴起今之黄叔度也敬宗寄鲁诗充栋群书万玉林纵观窥见圣贒心每随松影移瑶席时对梅花奏绿琴但学古人敦素履不同时俗论浮沉公余最是怡情处青鸟时时送好音久之迁典簿益勤敏尽职不以卑及秩又满引年致仕行李无一长物惟囊书数百卷而去 

　　焦太史编辑国朝献征录卷之七十三终 

　　●焦太史编辑国朝献征录卷之七十四 

　　南京国子监（祭酒　司业　监丞　助教　典籍） 

　　◆祭酒 

　　朝议大夫南京国子监祭酒赠礼部右侍郎谥文定陈公敬宗传（黄佐） 
　　朝列大夫南京国子监祭酒罗公璟墓志□（李东阳） 
　　朝议大夫南京国子祭酒刘公震墓碑（吴宽） 
　　中顺大夫南京国子祭酒晋江虚斋蔡先□□墓碑（林俊） 
　　南京国子祭酒蔡公传畧 
　　东廓邹先生守益传（王时槐） 
　　朝列大夫南京国子监祭酒龚公用卿墓志（林庭机） 
　　南京国子监祭酒槐野王公维桢行状（瞿掠淳） 
　　嘉议大夫南京礼部右侍郎管国子监祭□□白野殷公迈墓志铭（陆树声） 

　　○朝议大夫南京国子监祭酒赠礼部右侍郎谥文定陈公敬宗传（黄佐） 

　　黄佐 
　　陈敬宗字光□宁波慈溪人少励志问学取永乐甲申进士馆阁巨公知其俊才选入翰林庶吉士时与选者七十余人再加精选得状元曾棨等二十八人以应列宿之数读中秘书文渊阁中敬宗与焉　文皇帝自教之令内□给以书籍笔札工部布几席择近居与处以便宣召礼部给夜诵膏费光禄供馔酝茗果食罢许出游息仍免朝谒自是益得以沈潜经史百氏之言　上时至阁试之勖其文行期与韩□并驱后先敬宗愈加磨礲奋发会大召名儒纂修永乐大典命敬宗等考正讹谬书成授刑部主事乃明习法律练达时政以宏博其器识甲午召入修五经四书大全继入史馆继修　太祖高皇帝实录即进呈遂改翰林侍讲尝献北京赋平胡颂及善阴隲颂己亥正月卿云见甘露降献圣德瑞应颂其年十一月甘露再降于孝陵松栢复颂以献他□龙马麒麟狮子驺虞诸福之祥毕集亦皆献赋以□□之每元夕观灯赐燕偕儒臣应制赋诗　上□□□后丁母忧宣德改元起复修两朝□□□及□□□京国子司业精察积弊首疏三事上之九年秩□□祭酒人美须髯容仪端整步履有定则望之者起敬当会食诸生稍有失仪即待罪不轻容也或有所禀严于对君之礼居常持敬以身表率每遇丁祭豫斋十日于厢房宿焉久居太学力以师道自任不少厌倦严立教条痛革旧习日励诸生进学成德有违犯者扣除坐堂月日悉虚旷豫示而坚守之以示畏惮不敢放肆成均肃若朝廷焉户部尚书关中杨鼎初发解于乡试赴春官不利自北京求入南监从敬宗卒业其士大夫所重如此敬宗每对客善饮襄城伯李隆雅重斯文或延宾罢必留敬宗再饮宾上至酩酊犹自俨然若未尝饮者人皆服其量一夕饮过剧兀坐喧颓中人或伺之见其拳握惟谨其矜严好礼此类也平生刚平介洁势利纷如一无所累评者谓其挠之不乱澄之愈清官太学二十余年诸生位有至卿贰者而敬宗独久不调意豁如也时北监祭酒李时勉约束诸生身教亦严世称南陈北李景泰元年引年致仕德望文章名闻天下退而家居不轻出入有被接见者雍容谈论莫不感发兴起别号澹然居士至是又号休乐老人云有诗文十八卷行于时曰澹然居士集天顺三年卒年八十三 

</div>
    <div class="pagination">
<a href="国朝献征录_page135.html">上一页</a><span>...</span><a href="国朝献征录_page131.html">131</a><a href="国朝献征录_page132.html">132</a><a href="国朝献征录_page133.html">133</a><a href="国朝献征录_page134.html">134</a><a href="国朝献征录_page135.html">135</a><span class="current-page">136</span><a href="国朝献征录_page137.html">137</a><a href="国朝献征录_page138.html">138</a><a href="国朝献征录_page139.html">139</a><a href="国朝献征录_page140.html">140</a><a href="国朝献征录_page141.html">141</a><span>...</span><a href="国朝献征录_page137.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
