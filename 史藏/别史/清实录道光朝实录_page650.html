<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 650 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 650 页/共 848 页
  </h1>
  <div class="content">
   ○以内阁学士连贵、兼管太常寺事。　　

○戊戌。谕内阁、朕据御史卢毓嵩奏、请严禁私硝出口。酌定官为收买章程。当降旨令该督抚妥议具奏。兹据吴其浚奏、湖南各属所产土硝。本系官为收买。现因军务拨解。及本省操防。收买既多。不致余賸。请仍循照旧章。酌行封采。毋庸另议设局等语。著照所议办理仍著该抚责成该管地方官。随时严密稽查。遇有硝户私售出境。以及奸民私煎贩卖。兵役得规包庇。均著严拏究办。傥该管地方官隐纵不拏。即行严参治罪。　　

○又谕、前因裕泰参奏、湖南郴州直隶州知州王景章。被该州士民列款呈控。当降旨将该员解任。交裕泰秉公研审。兹据吴其浚奏称、该州毗连广东乐昌县境。现值矿匪滋事。堵缉吃紧之时。该员捕务严紧。匪徒素知畏惧。未便另委他员。致疏防范等语。王景章。著准其暂缓解任。责令督饬营县。将矿匪严密堵拏。毋许稍有疏纵。其原控之案。著该督抚逐款查访。如所告得实。即会同从严参办。毋少徇庇。该部知道。　　

○湖广总督裕泰奏拨解硝磺。筹办火绳并仿明臣戚继光成法。制造火箭五百枝。解赴浙江军营应用。报闻。　　

○湖南巡抚吴其浚奏、遵议御史乔邦宪奏、请饬禁冒饷。查湖南兵皆实缺。并无冒饷。至操习技艺一节。前经奏调河南武陟汛千总牛嵩山桽同教演。该弁教练颇为认真。并将兵丁生计时为察访。寓体恤于劝赏之中。得旨、教养兼施。务期兵归得力又奏。浙营需才孔亟。饬令河南千总牛嵩山。并所带兵徒五人。往听差遣。又奏闽省借拨枪炮铅子六万斤各省所铸枪炮。口门大小不同。铅子恐难合用请一律改拨铅斤。并照铅弹做法则例。每一百斤加耗十斤。共拨铅六万六千斤。以资实用。均报闻。　　

○礼部议准、山东巡抚托浑布疏报、采访嘉祥县节妇王吴氏等一百三十四口。请建总坊旌表。从之。　　

○旌表守正捐直隶新城县民徐＜?氵凤＞祥妻陈氏。　　

○拨湖南司库银二十万两。解赴浙江以备军需。　　

○蠲缓湖北沔阳、黄梅、广济、江陵、公安、石首、汉川、潜江、嘉鱼、江夏、孝感、武昌、咸宁、蒲圻、黄陂、黄冈、蕲水、钟祥、京山、天门、云梦、应城、监利、松滋、枝江、荆门、兴国、大冶、汉阳、蕲、三十州县并蕲州卫被水庄屯新旧额赋有差。给沔阳、黄梅、广济、江陵、公安、石首、汉川、潜江、嘉鱼、九州县暨屯坐各卫军民一月口粮。加赈潜江、公安、嘉鱼、三县暨屯坐各卫军民。　　

○己亥。谕内阁、昨召见五城会奏御史双寿、陈光亨、乔邦宪、宜崇、并未到园。本日据该御史等奏请议处。或因审案。或因感冒等情。尚非无因。惟于联衔摺内未经注明究属不合。双寿、陈光亨、乔邦宪宜崇均著交部议处。　　

○修浙江尖山汛石塘并改筑萧山县沿江石塘从巡抚刘韵珂请也。　　

○庚子。谕内阁、前据宗人府奏固山贝子。绵勋抗断争诉蓝甲一案。当交军机大臣会同宗人府查议具奏。兹据奏称蓝甲既分之后从无撤回之案。永裕所遗蓝甲。受分已久。未便以现无断嗣。遽由袭爵之人自行撤回。所有永裕名下蓝甲十副。仍著给与绵品□生承管。俟永裕立继有人。即行如数拨给。绵勋于宗人府断结后。辄复抗断渎诉。殊属不合著退出乾清门。交宗人府议处。　　

○又谕、贺长龄奏、遵旨酌议黔省严禁私硝章程一摺。黔省上游各属间有硝多之处。必应官为收买。以绝私贩之根。著照所议设局收买。并妥为存贮。迨收买储蓄。足备一二年之用。即著停采。暂将厂硐严行封闭。仍著该抚督饬地方官随时稽察。傥有奸商私穵偷漏。弁兵得规隐庇。俱著严拏惩究。毋稍姑容。该部知道。　　

○蠲缓湖南华容、安乡、武陵、龙阳、沅江、沣、巴陵、临湘、八州县并岳州卫被水庄屯新旧正杂额赋有差。给华容县。岳州卫军民一月口粮。贷安乡县灾民耔种。　　

○辛丑。谕军机大臣等、僧格林沁等奏、查阅天津大沽海口。驻兵设炮。形势机宜一摺。览奏甚属明晰。又另片奏、试演炮位。皆能致远有准。朕心宽慰。现在大沽海口。既有拦江沙天险可恃。复经该督等于沙内层层布置。并各炮台声势联络。兵丁技艺精娴。足资捍卫。惟南北炮台。仅存防兵二千五百余名。稍形单弱。准其将西沽新城驻劄原备后路官兵六百名。调归大队。俾厚兵力而资操练。其西沽新城。驻有直隶练勇五百名。固原陕勇五百名。著责令胡超陈金绶。分派将弁。不时操演。期收实用。至于后路。即以胡超管带之固原兵二千名。留备策应。其贺家口一带。地势宽展。尚可屯兵备拨。著讷尔经额胡超。临时再行履勘酌办。至炮台兵丁。施放大炮。尤须运用灵捷。方能致远摧坚。该大臣等、已谕令各将弁。于炮兵中择其技艺极为可靠者。分拨炮台。施放大炮。其次分拨土埝。施放小炮。仍著按期分台如法演习。现当天气严寒。所有守护炮台兵丁。准其每台酌留兵四百名。分作两班。五日为期。循环轮换。以示体恤。将此谕知僧格林沁、赛尚阿、巴清德、胡超、并谕令讷尔经额知之。　　

○又谕、本日据奕经、文蔚奏、带兵前进。拨兵留防上海一摺。据称十月初十日。奕经与文蔚在扬州会齐。河南徵兵已到。简阅技勇精熟。该夷有来上海之语。不可不慎密防守。已将湖北二起官兵。改道前赴上海听候调拨。将来拟将河南兵一千名。在浙江嘉兴一带。暂行择要屯扎。声势联络。俟川陕各兵渐次会齐。相机进剿等语。办理甚为妥协。上海已有重兵把守。自可无虞。其续调赴浙之陕甘四川兵丁。计岁内总可全到。著奕经等一面会商安置粮台事宜。一面筹办如何进剿之法。其建营处所务选适中之地。与乍浦上海两处声息相通。是为至要惟各口情形不同。该将军等尤宜择要防守。若将兵弁分派各处转觉单弱。不能得力其偏僻海口。夷船不能傍岸或可无庸屯兵防堵之处。著该将军等筹画妥办。又参将雷捷凯、守备干贵、千总邹步云、现在口外。屯防班满尚未撤回。千总郑心广出师广东把总彭友泉派防台藏把总李荣业已病故。朱暐南查无其人。将此由五百里谕知奕经文蔚并谕令特依顺知之。　　

○又谕、讷尔经额奏、请酌给防兵银两一摺所有陕西兵二千名。著准其每名折给银二两自制御寒之具留防之吉林兵亦著照此赏给。其大沽北塘至山海关一带各海口调防之本省。弁兵一万数百名。著准其将相去本营较近者。暂行酌给三分之一。其留防兵丁。著一体每名折给棉衣银二两以示优恤将此谕令知之。　　

○大学士四川总督宝兴奏、川省现在夷汉相安啯匪敛迹。请驰赴海疆军营效力。得旨卿为国宣力之心朕已洞悉然浙省命将出师。尚未剿办。闽省逆船已退。再犯与否尚未能知粤东则正办防剿。责成该将军督抚矣。此时无论何处碍难命卿前往卿姑待之可也。又奏、遵派指调之顺庆营游击张富川等、并添派署松潘镇总兵恒裕。管带兵丁二千名。及各员弁亲信劲兵。赴浙差委。报闻。　　

○命刑部左侍郎黄爵滋、大理寺卿博迪苏、驰赴杨村。查验剥船。　　

○以詹事府詹事周祖培、充日讲起居注官。　　

○予浙江殉难县丞李向阳、祭葬世职。　　

○缓徵齐齐哈尔墨尔根城、歉区旧欠银。　　

○壬寅。上诣绮春园问皇太后安。　　

○谕内阁、八旗汉军都统等覆奏、会议加演枪炮并酌赏兵丁章程一摺。著照所议办理。总须认真加演务令兵皆得力。阵不生疏。不可有名无实。所需酌赏钱文。著在于长芦帑本项下。每年山东应解内务府修理营房需用银二万五千两数内由内务府提银三千两。按年支给散放。　　

○又谕、松峻奏、援案豫栽树株一摺。据称培养树秧豫备补种著准其援照成案。采买树株。择地栽种。以备将来换补回乾树株之用。仍著责成该司同筹。督率兵丁树户。勤加浇灌。实力培养。此项钱粮。准其于广恩库现存长芦每年解交利银项下。照例动支。该部知道。　　

○谕军机大臣等、本日奕山等奏、体察拒炮之法如式演试。不能得力一摺。所有给事中朱成烈原奏。应无庸议。据奕山等奏称、粤省现制长牌。幔以牛皮。覆以湿被。陆战尚属可用。又陆续招徕水勇二百余人。随大船出没。或可制胜等语。著奕山等即将现募水勇。勤加练习。其抛掷火弹火炮。务令随时演试。使之便捷有准。该夷兵船笨重。如能用小船牵制继以火攻。亦可得手。该将军等仍当相度情形一遇可乘之机。即时进剿收复香港切不可因循怠玩。坐失机宜。所有特依顺缴留参赞关防。著交奕山暂时存贮。将此由五百里谕令知之。　　

○又谕、前据哈哴阿、富僧德、先后具奏、山海关防堵情形。将炮位安置土垒之上。俟逆夷登陆。施放攻击。业经降旨照议办理矣。现在僧格林沁等计已到关。著即将该处防堵情形。详细履勘。所办是否周妥。现在海口炮位无多。该逆设或登岸滋扰。必当豫为设伏。或突出攻击。或截其归路。是以前次所调吉林官兵。曾经降旨。不可派在海口防堵。以备陆路接仗冲突之用。该处现办事宜。果否确有把握傥夷船驶至能否诱之登陆设法兜剿大加惩创。该大臣等务须详加察看。期于计出万全。如有未尽妥善之处。著即与哈哴阿等悉心筹议。务求一制胜之策。奏明办理。将此谕令知之。　　

○又谕盛京旅顺口与山东庙岛相对。其间海面相距百数十里。为海舶至天津必由之路。若设兵防堵。其势有所难及。朕闻夷船坚固。惟于夜间从后尾轰击较可得力傥能雇募海滨善泅之夫。多置小木筏。筏上安设数百斤炮位。令善泅者伏于筏下。遇有夷船停泊该处洋面。我兵即可乘夜绕至船尾。开炮轰击。如能损其船舵。固可乘机攻剿。否则多方以扰之。亦使知我有备。狐疑而不敢进。即或夷船扬帆径过。有此尾追木筏。该夷不能无后顾之虞。如此设法牵制。虚虚实实。既可张我声势。且令该夷进退趦趄。不致毫无顾忌。是否可行。著耆英、托浑布、相度情形。妥议具奏。此各谕令知之。　　

○命正蓝旗蒙古副都统富僧德来京。伯都讷副都统巴雅尔。驰赴山海关会办防堵。　　

○蠲缓江西南昌、新建、进贤、鄱阳、余干、万年、星子、都昌、建昌、德化、德安、瑞昌、湖口、彭泽、安义、丰城、清江、新淦、新喻、峡江、庐陵、吉水、泰和、二十三县被水被旱村庄新旧额赋有差。给德化、德安、湖口、都昌、建昌、新建、进贤、星子、彭泽、端昌、十县灾民一月口粮。　　

○蠲缓山西萨拉齐、岢岚、二厅州被灾村庄新旧额赋有差。赈萨拉齐厅灾民。给房屋修费。　　

○癸卯。谕军机大臣等、＜?口英＞夷诡诈异常。现在浙江演习陆战。并制造号褂顶帽。安缀假辫。意欲与我兵溷迹。因思前在粤省。即系装成官兵。混入伍内。以致城北炮台占据。况此时汉奸尚未敛迹。更易混淆。不可不加意查察。著将军参赞暨沿海将军督抚等、密饬镇将大员。悉心筹画。随时严密防维。不致被其朦混。是为至要。将此各谕令知之。　　

○予故山西巡抚申启贤、入祀各宦祠。从巡抚杨国桢请也。　　

○甲辰。谕国机大臣等、＜?口英＞夷自犯顺以来。扰及沿海。据我土地。伤我官兵。猖獗情形。中外共愤粤省为该逆蹂躏之始。必应大彰挞伐。始足以快人心而崇国体。前经特派奕山为靖逆将军。杨芳、齐慎、为参赞大臣。谕令会同该督抚妥筹进剿。并调拨兵丁一万余名。如果彼时谋勇兼施。痛加剿洗。使该夷知所儆惧。何至蔓延他省。祸及邻封。即云虎门失事之后。籓篱未固。不敢轻动。乃近来屡次奏报。据称已招募义勇三万余名。又称已收回汉奸一千余名。并称省河亦次第修复堵塞。似此防守可恃。即应趁势修筑虎门各处炮台。并进兵收复香港。何以数月以来。奏报摺件。多系寻常事件。任意敷衍搪塞。而于进剿之方。未及一语。是该将军等所称由内及外。由近及远等语。全不足信。此时夷船大帮在浙滋扰。粤省所存夷船无多。若不趁此相机攻击。使之首尾不能相顾。更何所待。况闻该省士民志切同仇。咸思灭此朝食。该将军等既募有水勇多名。复收回汉奸。使之策应。正可激励兵民。同心敌忾。乃竟袖手坐视。隐忍苟安。不图攻剿之谋。祗为退缩之计。老师糜饷。是诚何心。朕于此事屡经降旨。催令进攻。至再至三。该将军等置若罔闻。岂半年之久。竟无可乘之机耶。奕山等现在坐守粤省。办理何事。究竟是何意见。该将军等空糜粮饷。坐失机宜。能否当此重咎。著据实具奏。将此由五百里谕令知之。　　

○又谕、据牛鉴、梁章钜奏、覆陈严防进口商船。以杜汉奸。并设立粮台。及赶铸炮位各一摺。上海各项船只。有南洋北洋之分。北洋沙船。有印照戳记。南洋闽粤各船。归行户专管。虽皆有人识认。不能混行出入。然逆夷诡计多端。往往贿买汉奸。为其所用。不可稍存大意。致有疏虞。务须严饬海口员弁。详细盘查验放。如有形迹可疑。及人浮于数者。即行查拏究办。以杜奸踪。至设立粮台。应在何处。仍著牛鉴、梁章钜、刘韵珂、俟将军参赞到时。会商奏闻。再降谕旨。总期转输便利。防御周详为要。其提拨宝苏局洋铜赶铸炮位之处。著照所议速办。惟上海滨临外洋。现在设立炮局。在彼铸造。万一该逆豕突而来。稍有疏失。岂不反为贼有。其应于何处铸炮更为相宜。著牛鉴梁章钜于将军参赞到时。会同详议。酌定地方。一面铸造。一面奏闻。将此由五百里各谕令知之。　　

○又谕、朕闻逆夷所用火炮内。暗藏火箭。大者每枝价银十二两。小者每枝价银六两。著奕经等于抵浙后设法取得数枝遇便送京呈览。将此谕令知之。寻奏、近获逆夷火箭二枝。尚有夺获双筒手枪鸟枪响弹等件。一并送呈。得旨、大铁火箭。经朕饬令僧格林沁著火器营制造业经造成数百枝。平放可及三百弓。猛烈堪用。　　

○乙巳。谕内阁、刘韵珂奏、续铸大炮。所用洋铜价本。及收买商船价脚。准于军需项下分别拨还给发。所请截留漕粮。准其于道光二十一年应行起运漕米内截留十五万石以资接济。　　

○谕军机大臣等、前据王鼎等奏、那展坝基。跟挑引河等情。当经饬令鸠工赶办。距今将届两旬。未将办理情形续奏。朕心实深系念。现在该处溜势是否悉已北移料垛到工已有若干。开工后已进几占。工程共有几分目前已交冬节。转瞬即届春融。必须一气赶办。庶可克期竣事。著王鼎等严行督催。毋任工员稍有迟缓。并著将现在所办情形。先行具奏。江南河营参将张兆、年逾七十。现虽力疾赴工。如该处河形坝势。必须该参将随时相度。自应仍留工次。如精力实已衰颓。著饬令即回江南。林则徐前据奏令襄办文案。稽核总局其办工一切。是否有必须该革员襄理之处。抑或另无要件。并非不可少之员。亦即据实具奏。将此谕令知之。　　

○又谕、据耆英奏、遵议海防机宜一摺。又另片奏、移贮火药。并拟于明岁春正。亲往南路筹防等语。览奏均悉。奉天各海口。惟金州为最要之区。现当北风司令。逆船虽未敢北驶。一经春融冰冸。即难保其不分窜而来。该逆现经在浙演习陆战阵法防御之法。必应水陆交严。方为尽善。现在该将军筹备防堵。是否专恃海口安设炮位抵御。万一登岸滋扰。如何层层布置凭何制胜。当此海疆戒严之时。务须筹画万全。庶足制其死命。著该将军即将现在筹备情形。详细据实具奏。将此谕令知之。寻奏、金州之柳树屯、黄土岸。复州之长岭子地方。均经安炮设伏。诱其深入。截其归路。枪箭发良定可制其死命。得旨、应先用大炮。次小炮。先行轰击。枪箭次之为是。　　

○又谕、本日据刘韵珂驰奏、逆夷窥伺慈溪。派兵防守一摺。据称本月十一日。逆夷二百余人。携带炮械由陆窜至该县西坝地方。经兵勇将度船拔上逆夷不能过渡。已飞咨余步云。陈阶平。勤加侦探如有滋扰。即酌派一人带兵接应等语。慈溪向称殷富。难保无从逆奸民勾串夷匪前往藉图乘机抢夺。曹娥江兵数尚单势难多派约计扬威将军奕经等即日可抵浙江。应如何添兵防守著即会商妥筹毋致疏虞为要。其片奏、省城防守情形现已团集义勇数万人雇备船只于钱塘江一带巡逻侦缉不任汉奸潜入。现在匪徒绝迹。民间安堵。览奏甚慰。即照所议妥为办理。又另摺奏、续铸大炮一节。据奏现已铸成大炮八十二位。均在一二千斤上下。堪以适用。并于楚省购买铁斤。及提宝浙局洋铜。一面赴苏添购铜锡。源源制造。所办尚属周妥。著即严饬赶办以济要需。毋稍迟滞台州温州海道梗塞米谷不能内运。著该抚设法运至省城以裕兵食仍严防该处奸民影射济匪情事。将此由五百里谕令知之。　　

○又谕、前因黎光曙奏、天津食米应行储备当降旨令该督及早筹计。该督接奉前旨。自已设法妥为办理矣。兹据续龄奏、天津山海关现驻多兵。以银易粮为日稍多自必粮价日增。有碍民食且恐兵不宿饱等语。粮糈为军民日用要需现在自足敷用至将来如续有添调各官兵。该处粮米是否足敷食用。著该督通盘筹画宽为储备毋致临事周章是为至要。将此谕令知之。　　

○丙午。上诣安佑宫行礼。　　

○谕军机大臣等、王鼎等奏、引河普律插金□欣。及两坝接手进占一摺。现在引河既已估定段落。自应赶紧插金□欣兴挑。著即饬令承挑各员。按照所估宽深丈尺勒限四十日一律如式挑穵。务须赶在坝工以前完竣毋任稍有草率迟缓。至口门溜势。较前已弱。尤应及早下埽。据称现在情形。应由西坝先行进占。俟溜势东趋。再行两坝并进。即著照议办理。惟现在既已进占。必须一气呵成。万不可停工待料致误机宜所有到工料垛现止十分之三著即严催源源运送。总期接日程功。庶可克期蒇事。将此谕令知之。　　

○又谕、各省官兵。调赴浙江军营者。数已不少。计该将军到浙以后。足敷剿办。现在京口亦须防堵。江宁省城尤关紧要。所有裕谦前调之江宁驻防兵丁著奕经等全行撤回江宁以免顾此失彼。至各省赴浙官兵难保无老弱充数。其先经赴粤续调赴浙之兵。尤恐锐气已挫。不堪驱策著奕经等于抵浙后严饬带兵各员。认真校阅如有前项情事立即分别撤回毋致临阵误事用兵之道选练为上谅该将军等必能妥为布置也。再前有旨令恩特亨额。富呢扬阿。挑选陕西甘肃精兵二千名。于明年正月听候调用。如现在到浙之兵。挑撤过多。不敷差遣著即一面奏闻一面飞调赴浙。以资剿洗将此谕知奕经特依顺文蔚。并谕刘韵珂知之。　　

○又谕富呢扬阿奏、挑选擡炮擡枪。解赴浙江军营一摺。据奏抚标挑选擡炮三十五位。擡枪十杆连镇标擡炮二十五位。擡枪三十杆。共一百杆。委员带兵管解赶赴浙江军营。其余一百杆。亦在附近各营挑选足数陕省所存枪炮。为数无几移咨甘省。量为酌拨等语。均著照议办理。惟念陕甘两省。地处边陲。军器甚关紧要。现虽通融办理。究恐有误操防。著恩特亨额富尼扬阿。饬属赶紧制造。并应用火药等物。赶补足额。以实边防。所制擡枪。务在便捷利用。著以三十斤为率。不得过于笨重。将此谕令知之。　　

○又谕、据兴伦奏、请前赴浙江。带领江宁官兵。协同剿办等语。现已有旨谕知扬威将军奕经等、将前次调赴浙江之江宁官兵撤回江南该副都统著毋庸前赴浙江。京口地方紧要。必应加意防守。仍著该副都统会同海龄。将堵剿各事宜。悉心熟筹。妥为布置毋得少有疏虞是为至要。将此谕令知之。　　

○以头等侍卫官文。为广州汉军副都统。　　

○展八旗兵丁应扣借支库银限期两月。　　

○丁未。上诣大高殿。寿皇殿。行礼。　　

○奉皇太后还宫。
  </div>
  <div class="pagination">
   <a href="清实录道光朝实录_page649.html">
    上一页
   </a>
   <span>
    ...
   </span>
   <a href="清实录道光朝实录_page645.html">
    645
   </a>
   <a href="清实录道光朝实录_page646.html">
    646
   </a>
   <a href="清实录道光朝实录_page647.html">
    647
   </a>
   <a href="清实录道光朝实录_page648.html">
    648
   </a>
   <a href="清实录道光朝实录_page649.html">
    649
   </a>
   <span class="current-page">
    650
   </span>
   <a href="清实录道光朝实录_page651.html">
    651
   </a>
   <a href="清实录道光朝实录_page652.html">
    652
   </a>
   <a href="清实录道光朝实录_page653.html">
    653
   </a>
   <a href="清实录道光朝实录_page654.html">
    654
   </a>
   <a href="清实录道光朝实录_page655.html">
    655
   </a>
   <span>
    ...
   </span>
   <a href="清实录道光朝实录_page651.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
