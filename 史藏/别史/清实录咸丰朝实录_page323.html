<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 323 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 323 页/共 502 页
  </h1>
  <div class="content">
   ○命前贵州布政使文谦、赴直隶交署总督谭廷襄差委。　　

○缓山西右玉、保德、甯远、阳曲、临汾、太平、曲沃、虞乡、霍、灵石、十厅州县买补仓谷。　　

○癸未。谕军机大臣等、何桂清奏、通筹江南军饷、沥陈地方积习一摺。所奏通筹全局。剀切详明。具见为国丹忱。不负委任。江南财赋。钱漕正供而外。惟上海一关。堪充军饷。自广东＜口英＞夷滋扰。夷货不通。大半聚于上海。徵收关税。自应较前倍旺。若如所奏、原议月拨饷银二十万。现止十四万两。傥非经理不善。即系隐匿侵渔。署苏松太道蓝蔚雯、由同知在沪多年。朕闻其遇事把持。视海关为利薮。一切公事。不令他人预谋。刻处小口甚多。私贩出入。税课偷漏。殆不可问。该员系实任扬州知府。何必令其久署斯缺。转将实授之汤云松、辗转委署。即或汤云松、人地生疏。勤胜此缺。苏省岂无胜任之员。可以接署。难保非营求而得。况关税既不加充。安知非尽饱私橐耶。至捐输一节。借资民力。必宜先服民心。朕闻苏州府城三县。捐输已及四次。而江、震、常、昭、昆、新、等属。皆止一次。甚有一次书捐。尚未缴出者。松江、太仓、常州、捐数亦属寥寥。似此多寡不均。必致推诿观望。既系分府劝捐。则各属皆宜遴选正人。岂可令射利之徒。厕身其间。包庇侵渔。弊端百出。该署督、所称隐漏大户。有人把持。诚所不免。以朕所闻。在籍中允冯桂芬、办理劝捐。多有徇庇。其亲蹙富户之在吴江、太湖厅等处者。率多隐匿。该员家本寒素。自劝捐之后。置买田产。建盖房屋。顿成富家。其中情弊。尤不可问。一人如此。从而效尤者。当更不少。若不从严究办。何以帖服人心。著何桂清、严密访查。据实参处。以儆其余。并各饬地方官、遴选公正绅耆。承办劝捐。以免偏枯而除积弊。至海运漕粮。为天庾正供。京师缺米情形。如此紧急。万不得已而截留充饷。州县既以贱价出售。何不照部定章程。银米并放。而必尽放银两。复以重价买米。一出一入之间。伤耗甚多。是否彼时因粮台不肯收米。必欲得银所致。抑系地方官、藉以侵吞入已。并著查明从重严参。留浙之云南粮道王有龄、该署督、既知其实能得力。著准其调赴江苏。与之商议。先以整顿上海税务为第一要著。如果实有把握。奏闻后再降谕旨。前因藩司何俊、年老恐不胜任。谕令该督抚查参。仍著何桂清、赵德辙、查明参奏。并先将蓝蔚雯、撤回扬州本任。另行派员署理上海道印务。另片奏、溧水克复。统筹进剿事宜。并石逆逃往江北等语。已谕和春等、妥筹布置。并谕德兴阿、福济等、防范江北矣。将此由六百里谕令知之。　　

○又谕、何桂清奏、通筹江南近日剿办情形等语。据称金陵贼匪。精锐聚于句容。城小而坚。最不易拔。探闻五月二十三日。克复溧水。大局幸有转机。镇江老贼。不过数十人。其被胁逃出者接踵。今溧水大捷。贼胆益寒。宜乘此声势。并力进取句容、镇江。拟将溧水之兵。分劄博望镇。东坝之兵。进劄固城镇。宣城之兵。进劄老鸦山。并会同吴全美等水师。肃清江面。断贼往来。则金陵一城。自成孤注。又闻五月十一日。逆首石达开、由铜井渡江。逃往江北。洪逆令蒙贼禾贼追之。禾贼亦乘势逃去。逆匪既生内讧。机会更不可失。镇江贼势甚微。或先取镇江。后图句容。亦得古人攻瑕之意。而上游太平、芜湖、一带。必须分兵断其援应。方能两路夹攻。直捣金陵。著该大臣等、将何桂清所奏各情。妥筹办理。前据福济奏、提督秦定三、于四月二十七日。由临淮带兵启程。在庐州、支银三千两。至梁县、支银七千一百两。抵临淮后。截留米六百石。合银六千两。在定远县、截留山东饷银二千两。在五河县、截陕西饷银一万四千两。一月有余。共用饷银三万余两。现值饷需支绌。岂容任意浮支。著该大臣等、查核银数。除应行支领外。所有浮支银米。即于该营兵饷内按数坐扣。以杜冒滥。并著察看秦定三、如果年力就衰。不能约束兵勇。即行据实参奏。将此由六百里谕令知之。　　

○又谕、本日据何桂清奏、传闻五月十一日、逆首石达开、由铜井渡江。逃往江北。洪逆令蒙贼禾贼追之。禾贼亦乘势逃去各等语。石达开、系著名剧贼。此时不踞金陵。逃往江北。足见群贼内讧。众叛亲离。惟石逆素称骁悍。兼多诡诈。此时逃往江北。必系不附洪逆。意欲自成一队。现在江浦未复。霍、六、桐城、安庆、太平、一带。遍地贼踪。傥该逆裹胁贼党。乘间北窜。不可不防。著德兴阿、翁同书、福济、侦探石达开、逃往何处。即以重兵扼剿。杜其北窜之路。或设法离间。设计诱捦。使逆渠授首。余贼闻风畏惧。不难以次埽荡。将此由六百里各谕令知之。　　

○署两江总督何桂清奏、周历镇江、句容、两营。与和春、张国梁、面商攻剿机宜。得旨。逆匪既生内讧。机会若失。殊可深惜。　　

○新授江西巡抚耆龄、奏报到任日期。得旨。闻汝在南赣一带。颇著声威。擢升藩司。亦称有为。今既身任疆圻。尤应深顾大局。勿堕前声。力图振作。　　

○以捦斩皖北捻首多名。赏头等侍卫容照、副都统衔。知府史翼久、花翎。马兵徐贵等、蓝翎。余升叙有差。　　

○甲申。谕内阁、前据王懿德奏、逆匪窜入福建邵武、光泽、等处。城池相继失守。督粮道王训等、力竭被害。业经降旨议恤。此外失守各员。尚未查明下落。难保无先期逃避情事。地方文武。均有守土之责。若闻警辄逃。何以为斯民御灾捍患。偷生无耻。实堪痛恨。著王懿德查明被扰地方。如有先期逃避者。即著以军法从事。毋稍姑容。再自用兵以来。各省殉难人员。经统兵大臣、及各督抚、奏请奖恤者。无不立沛恩施。该员等见危授命。大节懔然。急应随时查办。乃近来多有外省漏未请恤。致各员家属。纷纷呈请者。非所以慰忠魂。嗣后遇有捐躯尽节人员。著各路统兵大臣、并各督抚等、迅速查明请恤。无稍稽延。　　

○又谕、和春等奏、官军克复溧水县城一摺。五月十四等日。逆贼窜至邬山。偷筑营垒。经总兵傅振邦、督同李志和等、带领马步队。分攻截击。尖山又出贼匪横冲。经周天培等、伏兵痛剿。毁平贼营八座。援贼复在博望汤村。筑垒焚掠。我军追杀。夺获贼垒数十座。直偪城下。傅振邦等、往来调度。连抛火罐。西南门外贼营火起惊乱。虎坤元等、奋勇先登。北西二门。同时分兵追击。逆匪自相践踏。余贼由东北门冲突逃出。经弁兵轰毙。共约六千余名。生捦三百余名。内有伪副丞相高姓等、二十余名。讯明正法。逆匪自上年五月。窜踞溧水县城。贼援麕至。经傅振邦等、督率员弁兵勇。奋力剿击。先后毙贼不下二万有奇。该逆势已穷蹙。克复坚城。歼除群丑。洵足以寒贼胆而快人心。傅振邦等、尽心筹画。剿办有方。实属谋勇兼优。著和春等、查明在事出力人员。一并保奏。候朕施恩。　　

○户部奏、江苏浙江漕粮。嗣后不准率请截留。致误京仓。得旨。依议速行。该督抚务宜恪遵部议。不准以抚恤为名。率请截留。　　

○以带兵迁延。不赴句容军营。革游击聂荣桂职。　　

○予江甯驻防殉难恩骑尉音登额、荫生银秀、副将伍郎阿、协领伊伯讷、凤格等九员、佐领佛口□仑、顺保等三十二员、防御祥德等四十二员、骁骑校多奎等四十员、笔帖式达哈纳等八员、委前锋校吉升等十五员、祭葬世职。举人庆明等一百四十三名。优恤如例。　　

○予江南句容等处阵亡参将张朝光、骁骑校巴音阿、千总胡天兴、张国朝、外委洪光兴、祭葬世职。　　

○乙酉。谕内阁、御史周立瀛奏、请整顿京营捕务一摺。京师为辇毂重地。叠经降旨、谕令步军统领衙门、严饬营汛实力巡逻。该营弁等、如果认真缉拏。宵小自难溷迹。乃近日东直门内。有银库郎中克兴额家被盗之案。虽经破获。而地在内城。情节尤重。若不力加整顿。何以戢奸宄而安闾阎。著步军统领衙门、督饬八旗巡捕营各汛弁、加意巡查。毋得仍前疏懈。除清厘窃案。责令逐起缉拏外、如再有持械抢劫重案。即将该管各员、严加惩处。该员弁等、傥敢强勒事主。讳盗为窃。查明按律严办。其步甲营兵内。查有老弱充数者。随时裁汰。虚悬额粮者。挑补足额。以肃捕务而靖地方。至京城内外。人烟稠密。四方辐辏。街衢市肆。间有扮演杂剧。藉以糊口者。势难尽禁。但须稽查周密。不使匪类潜踪。惟自大清门、至正阳门中路。理宜严肃。嗣后不准支搭布围。扮演杂剧。以昭慎重。　　

○又谕、曾国藩奏、沥情恳请终制一摺。曾国藩、在江西军营。闻丁父忧。前经降旨、赏假三个月。回籍治丧。俟假满时。再赴江西督办军务。以示体恤。兹据该侍郎奏称、假期将满。葬事未毕。吁准在籍终制。曾国藩本以母忧守制在籍。奉谕帮办团练。当贼氛肆扰皖鄂。即能统带湖南船勇。墨绖从戎。数载以来。战功懋著。忠诚耿耿。朝野皆知。作父曾麟书、因闻水师偶挫。又令伊子曾国华、带勇远来援应。尤属一门忠义。朕心实深嘉尚。今该侍郎以假期将满。陈请终制。并援上年贾桢奏请终制蒙允之例。览其情词恳切。原属人子不得已之苦心。惟现在江西军务未竣。该侍郎所带楚军。素听指挥。当兹剿贼吃紧。亟应假满回营。力图报效。曾国藩身膺督兵重任。更非贾桢可比。著仍遵前旨、假满后即赴江西督办军务。并署理兵部侍郎。以资统率。俟九江克复。江面肃清。朕必赏假。令其回籍营葬。俾得忠孝两全。毫无余憾。该侍郎殚心事主。即以善承伊父教忠报国之诚。当为天下后世所共谅也。　　

○谕军机大臣等、谭廷襄奏、请饬双锐赴天津等语。俄罗斯欲遣人赴京。并有闰五月到天津之语。署提督双锐、前此＜口英＞夷到津。与文谦等、办理尚合机宜。现在景州边界乂安。该署提督、接奉此旨。著即驰赴天津。与乌勒洪额、文谦、钱炘和等、察看情形。会商办理。其景州兵丁。即暂交游击文成管带。并著谭廷襄、迅催副将达年、前往景州接带官兵。毋稍迟误。将此各谕令知之。　　

○丙戌。谕军机大臣等、王庆云奏、酌拟续劝捐输一摺。山西省京协各饷。拨解浩繁。该省库款。益形支绌。自应宽为筹备。以资接济。山西省民风敦厚。好义急公。自军兴以来。捐输军饷。颇形踊跃。一经奏到。朕即立沛恩施。以资观感。兹据该抚奏称、平阳府、及绛州、忻州、等处绅民人等。皆深知大义。即可妥为劝谕。捐借并行。其已捐之太原、汾州、二府所属。尚不乏急公报效之人。亦著一并劝令输将。次第保奏。该抚务当拣派妥员。会同该地方官、及公正绅士、悉照旧章办理。毋得假手吏胥。抑勒苛求。致滋流弊。将此谕令知之。　　

○以平毁安徽三河尖捻巢出力。赏还密云副都统胜保、花翎。　　

○予皖豫剿捻阵亡防御阿克栋阿、骁骑校关喜、千总司泉、王聪明、把总程长湖、张大位、外委何振声、祭葬世职。　　

○丁亥。谕内阁、刑部奏、请饬严拏私铸人犯等语。制造私钱人犯。屡经降旨严拏惩办。乃近来直隶各州县、犯案者仍复层见叠出。据刑部审明该犯等。皆系村舍小民。即在麦场树阴。开炉私造。明目张胆。肆无顾忌。加以兵役人等、得贿包庇。闻拏逃逸者甚多。该地方文武员弁。竟至形同聋瞆。毫无觉察。迨经步军统领衙门、派役往捕。始赶往会拏。冀免处分。废弛于前。取巧于后。实堪痛恨。著顺天府、直隶总督、严饬所属、认真拏办私铸。毋稍疏懈。如查有兵役人等、得贿包庇者。即将失察员弁参处。其由步军统领衙门、及邻境访获者。该管上司。务当查明该地方文武、实系会同拏获。方准奏免处分。不得事后弥缝。概称协同拏获。遽予末减。以杜取巧而示惩儆。　　

○谕军机大臣等、有人奏、江苏升任太仓直隶州王如林、系书吏出身。报捐佐杂。专事逢迎。其任长洲知县时。贪淫酷虐。每遇缓徵年分。匿荒私敛。每米一石。折制钱八九千文。滥刑决责。不依定例。上年七月。将沈聚保等、照土匪啸聚斩枭。失入至四人之多。又广东潮阳县人郑子堃、招集匪类。讹诈取利。王如林、得规包庇。竟与结盟。毛姓等被劫之案。并不查缉。并讹索盐店陋规。多方扰害。吸食鸦片。强买民女为妾。种种贪污劣迹。实属大干法纪。著何桂清、赵德辙、按照所参各款。逐细详查。据实参奏。毋稍徇隐。又据奏称、上海夷船辐辏。各省所产茶丝。皆往该处售卖。为徵课大宗。夷人例准在水次收买。不准入内地。乃近年夷人、往往乘坐内河船只。往来窥伺。图绘形势。散布夷书。种种叵测等语。上海税课。为数甚钜。若听夷人、在内地购茧缫丝。税课必至短绌。兼恐与奸民句结为患。著该督抚等、申明例禁。不准夷人潜入内地。如有奸民图利导引前来。即著从严惩办。以重税务而杜乱萌。原片著钞给阅看。将此谕令知之。　　

○署两江总督何桂清奏、遵旨察看藩司何俊、精力尚健等语。得旨。闻该员精力已衰。汝尚顾惜情面。足见并未与前督商酌。汝云遽易生手。转恐茫无头绪。设该员即时因病出缺。尚虑接办无人耶。　　

○予江西九江阵亡守备陈得华、易景照、千总毛丁山、曾其祥、周友交、把总卢久盛、陈文胜、易景安、陈栋梁、钟梨先、外委陈得林、陈光玉、萧有贵、甘呈祥、陶鸿盛、周云友、翁南书、葛有发、余有才、杨复兴、甘德贵、殷德才、邓南山、任德友、张名崶、祭葬世职。　　

○戊子。上幸静明园。诣龙神庙拈香。　　

○谕内阁、向来管理新旧营房之都统、副都统。于朕出入时。各按所管该旗地界城门跪接。嗣后恭亲王奕惇郡王奕誴、如遇此差。著毋庸跪接。　　

○谕军机大臣等、德兴阿等奏、扬营军饷缺乏、请于上海劝捐抽厘一摺。自系为军务紧急起见。惟捐输抽厘总宜事归画一方不致商民藉口上海地方商贩。固形旺盛。而本处地方已早有抽厘之举。若再由江北派员往收。是同一货物。而两处抽收。不但迹近重徵。且章程亦难归画一。上年和春军营。派谷韫灿等、往苏常一带劝捐。曾经谕令停止。原以劝捐一事。应由地方办理。若由军营委员劝办。恐地方官绅。转得藉词诿卸。今德兴阿等、请由江北派员赴上海劝捐抽厘。揆诸事理。必多窒碍。至沙船捐输。非可视为常例。而抽厘请奖尤为各省所无。亦与江南现办章程不符。何桂清前奏。正欲将上海税务力加整顿、尚未办有头绪。断不可使令出多门。更难厘剔所有上海抽厘、及沙船能否劝捐之处。仍著何桂清、赵德辙、遴委公正明干之员。前往查核办理。江北粮台。毋庸派员前往。经何桂清等、此次整顿之后。江海关税务。定有起色。进项较多。即可兼顾扬营军饷。原不必专指上海一处。即苏常等府。如果捐项有余。亦可藉资挹注。江南江北。同系该督抚所辖地方。不得稍分畛域。致令向隅。将此由五百里各谕令知之。　　

○己丑。谕内阁、彭蕴章等奏、遵议户工两局、试铸铁制钱章程一摺。工部宝源局。应铸铁制钱。著准其即在铁钱局西北两厂内。添炉鼓铸。分交工局管理。一切稽查督率事宜。即由工部钱法堂侍郎办理。毋庸归惠亲王等兼辖。以专责成。所有铁钱局现在襄办各员。亦著毋庸会办。　　

○以剿办湖南甯乡教匪出力。予知府朱孙诒等、优叙加衔有差。　　

○以剿灭贵州铜仁等处匪徒出力。赏游击连英、土守备龙秀实等、花翎。从九品杨逢新等、蓝翎。通判保龄等、升叙有差。　　

○补行咸丰二年山西军政卓异官三员。不谨官一员。罢软官一员。浮躁官一员。分别议叙处分如例。　　

○庚寅。谕内阁、恒春、舒兴阿奏、请将革职知县、暂行留任等语。云南昆明县知县王同春、因上年回匪窜扰省城。经部议革职。前据该督等奏、该员素洽舆情。现办禄劝匪徒一案。妥速蒇事。系应行保奖之员。著准其暂留昆明县本任。俟军务完竣。再行分别办理。　　

○又谕、恒春、舒兴阿奏、委员会办匪徒、迅速蒇事一摺。云南武定州属禄劝县地方。有土匪、回匪、及州黔外匪、先后焚杀滋扰。经该督等、派令文武各员。就现有兵勇。旬日之间。即将首匪歼毙。余匪次第剿除。不致日久蔓延。办理尚属妥速。所有在事出力文武员弁兵练。著准其分别择尤保奏。毋许冒滥。　　

○辛卯。谕内阁、御史吴焯奏、请定保举限制一摺。向来海运完竣。直隶、江苏、浙江等省、出力委员。均经该督抚保奏奖叙。惟本年米数较少。若仍照常请奖。殊不足昭区别。著各该督抚等、秉公确核。酌量保奏。毋许冒滥。　　

○壬辰。以恭修慕东陵隆恩殿工竣。恭请孝静康慈皇后神牌还御。遣肃亲王华丰、行祗告礼。豫亲王义道、恭捧神牌。诣隆恩殿正中宝座供奉。礼部尚书瑞麟、行礼如仪。　　

○谕军机大臣等、李孟群奏、沿途剿除皖境续到股匪、拟即进攻霍六一摺。此次逆匪二万余人。自霍邱图犯湖北。李孟群、以二千五百人歼捦渠逆。并将夥匪剿杀殆尽。实能谋勇兼施。深堪嘉尚。员弁绅勇。著准其汇入克复英山案内。由官文、胡林翼、分别保奏。英山、罗田、乡勇、协助官兵剿贼。甚为得力。并著从优请奖。以示鼓励。贼踞霍六两城。又有李兆受一股踞叶家集。互为掎角。亟宜乘胜剿洗。以除楚豫之患。该藩司现劄英霍交界地方。著即会同金光筯、合力夹攻。迅歼丑类。俟攻克霍六。饷道疏通。仍即驰赴庐州。与福济诸军。会合剿捕各属匪党。前据官文等奏、翼贼石达开。领贼数万。从安庆彭泽、上犯。声言分扰湖北。并扰江西等语。石逆最为凶悍。此次上窜之贼。是否该逆即在其中。抑前往江西。想李孟群必有所闻。著探明具奏。另片奏。请饬湖北在籍刑部主事王柏心、赴营等语。王柏心、学问淹通。忠义奋发。既据李孟群保奏。著即由该藩司传旨。令该员到营。帮同筹画用兵机宜。其礼部主事骆敏修、应得奖励。著准其并案详请办理。　　

○署两江总督何桂清奏、缓办江南江西军政。允之。　　

○以剿除皖北股匪出力。予知县袁怀忠等、升叙有差。　　

○予江苏上游地方阵亡游击王绍麟、千总庆元、朱鸿骏、顾骏骅、把总杨殿华、徐纬廷、俞锦、杨殿彪、徐栋、胡兆庆、杨殿金、徐宝庆、外委黄昆锡、郑文模、金庆祥、许鹏远、龚厚田、黄宗相、马安正、宋大忠、施位中、云骑尉夏立本、八品职衔。林寿春、祭葬世职。　　

○修浚直隶通州温榆河果渠村坝埽等工。从署总督谭廷襄请也。　　

○癸巳。谕军机大臣等、福济等奏、请饬解洋炮、以资攻剿等语。皖省贼匪。时于巢湖联艘来往。经曾国藩咨送船厂委员黄际昌等赴庐。现已采木开厂。试造战船。以备扎立水军。为肃清湖面、进扼江口之计。惟战船利器。必须洋炮。前经谕令怡良等、于上海关税内。筹办五六百斤、及二三百斤洋炮百余尊。解皖应用。现已购办若干。著何桂清等、迅即筹解。如一时未能应手。据福济奏、传闻常州局内。捐备铜炮尚多。或先将局存之炮。发解庐州应用。亦足以资攻剿。毋得迟误。将此由五百里谕令知之。　　

○又谕、前据何桂清奏、逆首石达开、由铜井渡江。逃往江北。曾谕令和春等、乘贼内讧。规取金陵。并谕德兴阿等、扼其北窜之路。兹据福济、郑魁士奏称、石逆由金陵、带其党与数千。由无为州、前往上游。张贴伪示。察其词意。因洪逆疑忌。石逆惧害脱逃。并所获贼信。有翼王私自出京。誓不回去之语。是金陵逆贼。内变已成确有实据。石达开、系著名剧贼。且闻其善于要结人心。此次逃出金陵。必欲自成一队。非上窜湖北。即蔓延江西广济黄梅等处。官文等、已厚集官兵堵剿。又有李孟群、在英霍交界地方驻劄。屡获胜仗。楚境当可无虞。闻江西瑞临等府。皆系石逆攻陷。现在尚有贼兵踞守。则其窜往江西。乃意中之事。著福兴、耆龄、探明该逆踪迹。并力截剿。乘其人心涣散之际。设法散其党与。使该逆势成孤立。迅就歼捦。江西各贼。自必闻风瓦解。剿办较易为力。将此由五百里谕令知之。　　

○以安徽颍上县官绅守城出力。豁免咸丰五、六、七、三年新旧钱漕。永增文武学额各三名。赏把总薛汇远等、蓝翎。并加衔升叙有差。　　

○以力解安徽怀远城围。赏道员宋春翘、花翎。县丞尹沛清等、蓝翎。主簿顾长源等、升叙有差。　　

○以安徽霍邱县城被贼窜陷。革知县王启秀职予阵亡典史张耀、从九品蓝书田、祭葬世职。　　

○予安徽桐城阵亡参将李家齐、协领保德、呢□□可布、佐领温哲珲布、忠玉。巴达灠、什蒙额、存福、防御吉庆、常山保、广禧、灵泰、骁骑校格通阿、德秀、富祥、巴克坦布、乌郎阿、乌什杭阿、富英阿、常林、全山、把总仇永寿、宇明友、外委杨喜春、吕凤、李章、林安抚、袁兴、黄金才、陈步瀛、笔帖式兆庆、未入流张锦江、祭葬世职。武举张文枫、赏恤如例。　　

○甲午。谕内阁、御史尹耕云奏、军营文员、保举太滥、请从严分别核办一摺。前据英桂、胜保、保奏剿办捻匪出力人员单内。有候补知府洪贞谦、请交军机处记名。俟补知府后。遇有本省道员缺出。请旨简放。报捐知府候补知县张席珍、请免补知县。以知府归河南候补班补用。候选知县薛成荣、请免选本班。以直隶州分发山西、归候补班前遇缺补用。业经降旨允准。该御史以文员在营当差。不过办理粮台文案。并无攻坚陷阵之劳。奖励未免过优。所奏不为无见。洪贞谦、张席珍、薛成荣、三员。著该部另行核给奖励、具奏请旨。其前保之案。著即撤销。嗣后各路统兵大员、保举出力人员。务当秉公核实。毋许冒滥。除打仗各员。躬冒矢石。懋著战功。准其从优请奖外。其余办理粮台文案人员。必须随营年久。始准录其劳绩。酌量保举。仍不得与亲历行阵之员。同邀优奖。其在营年分尚浅。滥竽充数者。概不准徇情保奏。以杜幸进之门。至从前所请记名简放、及指省补用各项文员。均著俟该省军务事竣。送部引见。再降谕旨。　　

○兵部议奏热河围场总管常山、派兵迟延处分。降三级调用。不准抵销。得旨、常山、所管兵丁。专司巡捕。原非曾经行阵可比。近因英隆、参奏该总管。声叙未明。迹似诿卸。并无废弛实迹。著改为降一级留任。不准抵销。　　

○陕甘总督乐斌奏、整饬营伍。请将陕甘所属各营弁兵。凡向习弓箭者。兼习鸟枪。以定去取。得旨。枪以准为要。外省绿营。难尽求架式如规。可勤加练习。愈熟愈精。著照所请办理。　　

○乙未。以服阕兵部左侍郎孙葆元、为礼部左侍郎。
  </div>
  <div class="pagination">
   <a href="清实录咸丰朝实录_page322.html">
    上一页
   </a>
   <span>
    ...
   </span>
   <a href="清实录咸丰朝实录_page318.html">
    318
   </a>
   <a href="清实录咸丰朝实录_page319.html">
    319
   </a>
   <a href="清实录咸丰朝实录_page320.html">
    320
   </a>
   <a href="清实录咸丰朝实录_page321.html">
    321
   </a>
   <a href="清实录咸丰朝实录_page322.html">
    322
   </a>
   <span class="current-page">
    323
   </span>
   <a href="清实录咸丰朝实录_page324.html">
    324
   </a>
   <a href="清实录咸丰朝实录_page325.html">
    325
   </a>
   <a href="清实录咸丰朝实录_page326.html">
    326
   </a>
   <a href="清实录咸丰朝实录_page327.html">
    327
   </a>
   <a href="清实录咸丰朝实录_page328.html">
    328
   </a>
   <span>
    ...
   </span>
   <a href="清实录咸丰朝实录_page324.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
