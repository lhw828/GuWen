<!DOCTYPE html>
<html>
<head>
    <meta charset="UTF-8">
    <title>明实录熹宗实录 - 第 104 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录熹宗实录 - 第 104 页/共 111 页</h1>
    <div class="content">　　○  上传与兵部驿递苦累屡烦申饬乃道臣胡士容升官赴任滥用夫马多索廪给藐法戕民著查明参看来说及该部移文通州良乡具列滥用夫马之数回奏命锦衣卫逮来究问
　　○升巡抚贵州都察院右佥都御史王瑊为南京户部右侍郎总督粮储正推南京操江右佥都御史胡东渐著以原官致仕
　　○升永平游击将军贾尔权为黄花路参将
　　○升山西太原参将朱国彦为协守山西老营堡副总兵蓟镇都司佥书官抚民为延绥领军游击将军
　　○辛亥诏漕艘回避王舟一时其余随从船只两岸分行免其眠桅以军储系急需也
　　○登莱巡抚李嵩谓奴兵已抵三岔东岸扬鞭则向关门鼓楫则通海路业布置水师分汛以遏奴冲设疑以乱奴谋暗袭以牵奴后伏兵以击奴归疏入报闻
　　○命给分镇大同内监张守成敕印
　　○大理寺寺正许志吉疏奏查出吴养春赃数得旨据奏吴餋春天津资产既经拘获吴敏儒等查出一万九百两有奇备造清册甚明着行该抚按即令天津有司照册勒限追解以助大工其程梦庚赃银十三万六千两吴餋春赃银六十余万两并着许志吉到彼清查确数以凭地方官严追解进毋得延缓
　　○升山东布政使司右布政使岳骏声为光禄事卿管少卿事
　　○壬子户部尚书郭允厚疏言关门内外兵马自枢辅裁定而后连匠役杂兵一万一千三百八十一员名在内共一十万七千三员名马骡五万三千八百五十二匹头臣部天启六年粮饷草料就此派发继此而后巡关御史洪如钟揭报兵止九万三千二百余名马骡四万二千九百余匹头至六年八月十九日抚臣袁崇焕题关内见兵不满三万必足三万始可为关外之后劲关外兵则六万余马骡三万八千余见在者俱未有此数八月十五日督师王之臣题关门内外见兵不满十万似此兵马较原额而日少粮银亦应较原额而有余而何增米增豆增草惟日不足也问之关内则云头二运俱卸关外故南海口仓止米八千石问之关外又云关内增兵故关外饷缺夫各陈兵数疏揭已自彰明较著而钱粮尽归鸟有其故何欤然要之钱粮之所以不清繇于兵马之不清兵马之所以不清繇于汛地之不分今抚臣袁崇焕请于关外另设饷司与关内分收分发甚得泾渭皂白之意但兵马分柝不明用饷终无画一之数臣部难以发运各该饷司亦难以遵守惟抚臣袁崇焕有关内三万关内六万之说似可准凭今抚臣兼内外而统辖之自当兼内外而厘刷之即就前所谓三万六万者详细查核分别关内某营各实在官兵若干马骡若干关外某营各实在官兵若干马骡若干每月应用粮饷亦照实在兵马内外各营伍细册作速奏报臣部四月分饷银即据以分发各饷司亦即据以收支岂不截然清楚哉臣前诵抚臣师老敌张一疏知抚臣素有调停关门内外兵马之意今既处可为之日则夫分兵分饷以成其分官之事者诚不容旦夕缓也再照从前增兵增马不闻其旧管若干新收若干增于某日增于某营＜阝步＞于月报册内开数如许一意索饷稍不应则厉声随之今后凡有增补兵马俱要题明数目系某营增补奉旨下部然后准支粮饷该营即登格册开载新收项下以便对查给饷饷司亦不得以未题之兵马呈请代补得旨览奏关内关外既经抚臣袁崇焕兼辖其兵饷数目还着该抚同内镇清查关外各若干关内各若干分柝造册总撒到部以便照数及期解发如有增补兵马不时题明具载新收项下以便开支查考二饷司亦各据是收支无得溷相推诿甚为画一可行俱依议
　　○户部又题酌议专官解银得旨据奏宁镇孤单西虏逼处分月解饷具见深虑但差官络绎道途亦觉纷扰且关内关外俱属宁抚袁崇焕统辖其饷银还着解到山海分关宁两库各贮以听宁抚按期取用为便
　　○兵部尚书冯嘉会言督师王之臣报奴兵攻克艾州昌城又往铁山铁山为毛帅所居原以孤军牵制今乘其孤而攻之业飞檄登抚选将厉兵航海策应又关外既集重兵枵腹可虑已命饷臣补还额米七万石国家羁縻西虏原欲捍御东夷抚赏一节时不容缓然臣更有虑焉奴既求款何以东江之兵衔枚而疾趋则方金纳等九人尚可使之扬去哉乞敕登抚应援之兵亟为奔赴天津接济之粮速为运发冏寺抚赏之银蚤为起解宁远求款之使姑为羁留得旨览奏飞檄登镇策应东江具见该部留心边事宁镇津粮已有旨了西虏抚赏银七万三千九百余两着太仆寺作速解发狡奴变诈叵测款不足信朕久洞知屡旨自明还行宁远抚臣倍加防备务保无虞夷使去留听宁抚侦探东江实息便宜操纵
　　○大学士黄立极等题本日文书官李守质等赍出顺天抚臣刘诏参论遵化道臣耿如杞一疏奉  上传差官扭解来京究问臣等看详抚臣参疏如杞举动乖张官箴尽坏重处亦不为过已依旨票拟惟文书官传  上意谓此官赘员裁缺不行推补臣等相与商确窃有未安遵化外控喜峰内联昌镇狡奴三道入犯先声此道居一焉  祖宗额设道臣良有深意尚虞其轻而弹压之以抚臣使上下相承兵马钱粮道职其详抚职其要道臣既裁则必抚臣俯而行道臣之事不但体统有碍亦恐精神不周故如杞可以重处而员缺未可轻裁也抑臣等更有鄙陈道缺苟未可遽裁则如杞之罪亦愿少加酌处非来＜宀十见＞如杞也留此不尽之法使代如杞者为  皇上任封疆也伏候  圣明鉴裁不报
　　○工部覆堤工查勘已明得旨览奏河归正脉大小诸臣拮据之劳  祖陵运道实嘉赖之然闻淤塞尚多未尽疏浚即今冻粮尚阻回空犹滞藩舟国计朕与厂臣尚深轸虑还行河臣用心料理候王舟过日委无停浅去年漕事一切报竣方行叙赉以酬劳绩
　　○升刑部左侍郎潘浚为南京刑部尚书正推兵部左侍郎王之采着以原官致仕
　　○升户部右侍郎张晓为本部左侍郎巡抚山西都察院右副都御史曹尔桢为户部右侍郎通政使司通政使赵绂为兵部右侍郎巡抚狭西都察院右副都御史张维枢为南京工部右侍郎
　　○升延绥参将贺虎臣为洮岷副总兵五军九营游击将军朱世龙为山西偏关参将延绥游击将军李鸿嗣为固原参将宣府都司佥事彭文炳为蓟镇游击将军
　　○调大同东路参将陈邦政为五军八营参将
　　○癸丑  上御文华殿讲读
　　○甲寅  上传与户部宁远缺粮军士枵腹待哺情实急迫前旨着天津饷臣速发七万石尚系六年旧额还著将冻粮再发三万石以抵今年春运一并勒限三月中解到宁镇以济急需先将开洋日期星速回奏延绥违误责有所归
　　○周府宗室朝□朝□朝□犯盗革去名粮禁住闲宅
　　○升礼科给事中王琨为河南布政使司右参议汝南道削工科给事中顾其仁御史周邦基吴甡梁元柱谢奇举吏部员外郎张其实籍仍追诰命皆以推升藩臬谓其久系门户也
　　○吏部覆朱文公十六世孙承荫得旨朱之俊既肄业有年经书淹贯准与承袭世荫以奉真儒之祀
　　○户部覆科臣薛国观帑藏空虚＜锍-釒＞得旨这严考成议举劾增价值深得催逋恤商之法其十库物料关系上供急需概徵本色不许改折可以核方物之真伪杜奸解之搪塞尤于库务有禆著行各该抚按地方照依议款著实行
　　○乙卯礼部题请遣官祭告毉巫闾山得旨毉巫闾作镇北方祀典委宜修举著宁远道臣前去祭告行礼封疆多事抚臣宜运筹坐镇不必亲行
　　○丙辰  恭仁康定景皇帝忌辰遣南宁伯毛孟龙祭  陵寝
　　○祭  历代帝王遣伯张庆臻行礼
　　○  三王之国同日辞  诸陵
　　○户部覆巡抚凤阳郭尚友灾伤改折疏分别被灾轻重如海州桃源准折五分徐州邳州泗州临淮清河宿迁睢宁盐城准折三分泰州砀山盱眙五河虹县蒙城頴上灵丘凤阳兴化泰兴准折二分其余被伤稍轻仍令徵本色从之
　　○户部覆山东巡抚李精白疏言莲妖余孽未靖东兖新设兵饷未可遽裁兼以曹兵旧饷太少宜比照兖营例支给从之
　　○升神机三营游击将军王光前为太原参将甘肃总兵旗鼓巢拱极为宁塞参将神枢五营佐击谢君恩为五军九营游击将军司马台提调杨声远为永平游击将军
　　○命代世子鼎渭袭封代王郭氏封代王妃禄米照亲王例支给先是代康王□新宁王进封礼部据宗藩要例进封者仍支本等禄特旨给之
　　○兵科都给事中许可徵言夷使来而东江已攻东江攻而夷使复来此其心果可量耶登莱一带有谓海涛天险然汉人从逆者众不乏习舟识汛之人彼中辽船又复坚稳可渡则登莱一带之设备宜严也掠粆花残昂奴威劫利诱无论夷穷假道抑或不支北徙则关蓟处处可虞故抚驭虎酋使晓然知势不两立形同忧而疾趋利犹我之东蔽也傥如三路犯兵之说东江旋而更事于西缀宁远直走关门胡以待之非恃坚城火攻□要奇伏能争胜于一击乎然则水陆延袤必使呼吸时通日夜阴晴必使烽哨勿爽士马易罢必使臂指为用文武同心必使决胜以和奸细多端必使无隙可抵尤今日之最急也若夫津粮之接济抚赏之料理太仆寺七万余金之解发又目前燃眉之计得旨狡奴变诈情非难料况近日东江又复见告乎操纵夷使慎备边圉屡旨已明宁抚自宜深心料理防登莱縻西虏催津运是此时紧要急著该部知之
　　○宣大总督张朴大同巡抚王点宣大巡按张素养各疏颂魏忠贤功在三云请建大同生祠温旨答之
　　○宁夏巡抚史永安以套虏黄火诸酋两次入犯未经创艾上抚剿事宜一议补马以备征战本镇每将官升迁迎送往来动辄千余里有奔驰无喂养所以倒毙法当严禁又援辽未还马七千余匹宜给价少补一议粮草以备支用本镇防秋粮草俱系银易而库藏空虚无从预办兼以逃故及援辽减额军丁选去器械无从得补乞将天启五六年见额元二年欠额尽数给发俾得为备一议交制以伸国体延宁两镇宜互为犄角如宁镇领赏之虏窃犯延绥宁镇即停市议剿在延绥亦如之则彼不得不恋我市赏以就我戎索一议赏罚以振积玩本镇原无额设赏功银两人知库藏匮乏获级无赏即请赏覆核动辄数年未肯用命必某酋犯顺即动本年某酋互市银两先赏后请而玩愒怯懦按法重惩一议战将以任防剿花马池当延宁之介逼套虏之冲乞将花马协守改为督防总兵专责剿抚与延宁二镇鼎足为三且督臣驻防之地建大将以为控制于体统更便一议免调以救危边自辽事披猖本镇东援兵马天启三年以前皆有去无回以后遣调换回兵折犹少马耗最多如今岁更番不惟求精壮之马不可得即求到关而不倒毙之马亦不可得兹欲防御套虏乞念单弱准免更番入卫一议截题以縻顺虏查旧例每年市完叙升监市虏子一名叙赏效劳酋首七名后因打儿沙等未市概未举行想当时创设此例无非曲示羁縻乞照旧例按年截题升赏则收顺酋之心即所以散逆酋之党得旨该镇黄火诸酋两次入犯诚宜捣巢以伸国威这条议诸款深于边务有禆至急补岁饷尤为紧要著将五六两年见额与元二两年欠额尽数给发以备战守捣创之需该部都与看议详覆
　　○督师王之臣疏言山海一城仅如斗大南至海北至山长二十余里傥卒然有警则处处当防外无声援之兵兵无栖足之地则人心终不能固查关城东去中前所三十五里东北去铁场堡三十里折而南可十余里则一片石边口也若两处重加恢拓以重兵屯之则我有负嵎之势东南至海亦三十余里查有芝麻湾系粮运湾泊之区臣与镇臣刘应坤相度地形宜于此筑一宽大坚城与中前铁场鼎足并峙选发山海马步兵各六千统以健将派驻于三城之中而以回乡难民实之仍于芝麻湾多建仓廒以储海运粮刍一重门限有泰山四维之势矣本年春秋两防班军约共五万名即于此内斟酌派筑一半在关一半关外计人计工便可次第集事惟仓廒衙宇营房物料之需所不容已临时议估的确请旨施行得旨关门一重门限朕与厂臣绸缪户牖奠固金汤之意无日置怀卿与内镇臣议修缮中前所铁场堡芝麻湾三处深得犄角之形势善分厂臣之猷念朕甚嘉之增拨班军有旨了其物料急需临时估确具奏
　　○丁巳户部尚书郭允厚覆黄运泰屯田归并各道疏得旨这屯租二千二百二十余两既经饷臣及该道酌议妥确著各该地方照数及时徵解助饷该部载入考成有不完者照京边例参处其应追地价银两已经追解的开明解役报部查考见在应追的上紧追解听部核实及清查宝坻等处银额地亩俱依议行
　　○遣兵部尚书邵辅忠护送  桂王兵部侍郎赵绂都督郑士毅护送  瑞王兵部侍郎吕纯如都指挥张无孙护送  惠王
　　○宴琉球使臣正议大夫蔡延等命礼部左侍郎李康先待
　　○命造镇守大同等处清军查饷内臣关防给太监张守成
　　○赠原任贵州总督兵部侍郎蔡复一兵部尚书荫一子入监读书还与谥谓其忠勤清苦以身殉官也
　　○升顺天府府丞刘志选为南京都察院右佥都御史提督操江正推太仆寺少卿王一中以门户削夺
　　○升通政使司左通政吕图南为通政使正推光禄寺卿詹尔达以门户闲住
　　○戊午工部题催税契银两得旨这税契奉旨已久如何不遵解进著照部议即行各省直巡按刻票用印照依亩价定税转发各州县填给过册仍令随买随给不必拘定大造其税银总行布政司类解助工有司故意勒掯稽延的参来处治
　　○巡按狭西庄谦请赐之国赡田得旨瑞王之国日期已逼这所请赡田三万顷据该省所奏仅汉中开报四十一顷五十二亩及坐派西安一千五百顷而已西安所派田从何出税从何补尚未有定议至潼关一税业有旨停免难更议给数目悬绝时日稽误甚失朕亲亲之意著该部作速□确或量定额数或行该省再加摉查或派近省通行协济西安田税作何抵补或作何开除上紧覆议回奏
　　○升山东按察司按察使冯盛典为河南布政使司右布政使
　　○己未清明节遣侯徐锡胤李承祚柳祚昌李弘济蒋惟恭伯施壮猷卫时春孙廷勋朱自洪赵祖芳刘孔昭祭  长陵  献陵  景陵  裕陵  茂陵  泰陵  康陵  永陵  昭陵  定陵  庆陵遣侯薛濂祭  恭仁康定景皇帝陵寝都指挥佥事杨光夔祭  哀冲  庄敬二太子坟园
　　○升刑部右侍郎陈九畴为本部左侍郎巡抚郧阳都察院右佥都御史李若圭为刑部右侍郎
　　○升巡抚宁夏都察院右副都御史史永安为兵部右侍郎兼都察院右佥都御院右佥都御史巡抚狭西
　　○荫魏忠贤甥孙董芳名锦衣卫指挥使
　　○巡按广东晏春鸣按粤事竣题述地方利病得旨据奏粤中摉括抵饷其实摊派杂税抽扣兵饷那移赋额种种累害及太平厂税额外加派□人困苦情毙昭然甚悉着即与改归田亩照地徵输以抵辽饷俟辽事平日另议
　　○庚申原任给事中郝土膏以试录策文讪上削夺至是抚按疏奏追过赃银一千三百两拟徒纳赎依拟
　　○以门户罢山东道御史李懋芳因推南督学也
　　○改新升山西按察司按察使河东道苏光泰于河南照旧管粮新升河南布政使司管粮参政张法孔于山西分守河东
○改补原任四川布政使司右参政范中彦于湖广下江防道原任四川按察司副使吴廷云于广东高肇道
○升云南布政使司右参议陈圣典为江西按察司副使分守南昌宁波府知府王念祖为福建按察司副使备兵福州
　　○辛酉宁远巡抚袁崇焕疏辞重任得旨袁崇焕兼辖关内外已有前旨着遵旨行不必逊辞疏称守为正著战为奇著款为旁着具见井井石画还与内镇道将诸臣作急料理以固岩疆副朕委任之意
　　○崇焕又报奴子情形得旨览奏奴子情形甚悉知道了本中称厂臣伟略成算妙有机权说得是用间修备屡旨叮咛不出此二言而已夷使不妨熟筹操纵若冀望款事万一可成之意则须连根拔除无存些子恐懈士气而堕奴奸
　　○升南京兵部武库司郎中赵嗣芳为山东按察司副使巡海道凤阳府知府晏日启为四川按察司副使上川南道泉州府知府沈翘楚为广西按察司副使驿传道南京礼部祠祭司员外郎虞大复为浙江按察司佥事温处道
　　○升莱州参将殷道隆为宁夏东路副总兵云南都司佥书加游击将军高应毓为广州参将河南都司贾士奇为大同东路参将上川东道中军冯世修为沾平游击将军
　　○起补原任狭西河州参将万邦安为延绥保宁堡参将
　　○壬戌铸造  三王长史等官印信
　　○巡按湖广温皋谟请赐之国赡田得旨二王之国吉期在迩所请赡田各三万顷据该省所报仅通得一万顷分给二藩时已稽缓额尚悬绝甚失朕厚亲藩之意着该部作速商确或量定赡额或严行再括或别议协济至见摉出顷数或拨府自管或有司徵纳孰为妥便俱作速议覆具奏
　　○内官监李永贞疏请修  隆德殿得旨览奏乾方旧有隆德殿用备祝厘兼护宫壸委宜修复内称厂臣先年廊下长连被灾空处已经捐赀修建外今复呕心渐次经营殚力期襄究荑其体国忠猷朕所鉴悉尔经始谋终都烦规画具见同心着礼部转行钦天监上紧择吉兴工其工料不敷并着部里通融接济以克复旧制
　　○工部尚书徐大化奏南铜鼓铸已完得旨这本说厂臣多方摉括南铜及发出内监废铜以资鼓铸获利不赀化无用为有用转移有方际时诎以举赢调剂独苦下蠲铺户买办之困仰佐三殿应用之需精思体国朕所素鉴奏缴铸完南铜交内工收讫知道了
　　○升通政使司右通政王志道为左通政太仆寺少卿郭存谦为右通政浙江左布政使康新民为光禄寺卿管少卿事礼部主客司郎中张时旸为山东布政使司右参议备兵武定
　　○癸亥  上视朝
　　○户部尚书郭允厚以国用日诎请敕九卿科道会议得旨览奏开列原派原支之额并欠部欠边之数持筹苦心如视诸掌若不为区处后将安穷除太仓增设司官如部议外欠部之数惟有严催积逋之一法欠边之数惟有策应新解之一法至于支派之额出浮于入作何开节使出入稍足相准著九卿科道官会议妥确具奏并行各该边镇各该衙门共筹生财缩费之道以备采择
　　○宁夏缺巡抚正推太常寺卿白储玿陪推太仆寺少卿张捷得旨白储玿负气偏执著冠带闲住张捷曾附党人为李应昇友死着削籍为民追夺诰命
　　○升山东布政使司左布政使梁应泽为都察院右佥都御史抚治郧阳
　　○升云南武寻游击将军金为贵为广西思恩参将蓟镇都司佥书王业隆为保镇定州领军游击将军调山东曹州游击将军卢显于福建泉南
　　○甲子  上御文华殿讲读
　　○升户科都给事中林宗载为太常寺少卿四川道御史田珍为大理寺左寺丞
　　○贵州道御史姚应嘉因推升以门户削夺
　　○加瑞府左长史朱明时右长史马斯作四品服俸从王请也仍命该部照前题事例查原俸浅深分别升转
　　○加参将王家宾都督佥事衔调神枢七营参将翟从义于蓟镇石塘岭升浙江都司佥书赵应科为北洋游兵游击将军
　　○乙丑太常寺卿杨维新捐赀助工得旨这本说厂臣赤忠敏干尽力经营襄兹堂构巍然鼎建功在宗祊朕甚嘉悦所输银两具见体国急公著查收
　　○予东宁伯焦梦熊母夫人高氏祭葬如例仍念守节准自建坊
　　○勒广西道御史田景新闲住以题差固辞斥也
　　○升吏部文选司郎中李夔龙为太常寺少卿
　　○工科给事中陈维新奏每年工部四司额派料银八十六万有奇今外解自万历四十四年起至天启六年止拖欠共一百一十三万九千七百余两总繇考成不严计莫若将工部各项钱粮悉照户部京边例注入考成稽核逋负类送吏部不准给繇升迁再有迟延特疏参处谨择要领当禁者三一四司不得轻易兑支一抚按不得轻易题留一府县不得轻易那借因颂厂臣魏忠贤摉括内库蠲免外帑所节省二十万得旨厂臣筹纾国计念轸时艰三王分封及公主  信王诸大典礼摉括内库蠲免外帑所省不下几百万本中说二十万于厂臣节省实数犹未及十分之一所议严考成以催外解及说兑支题留那借等弊俱深悉匮诎根源有禆积贮即与覆议申饬行
　　○升即墨营守备魏明邦为镇江游击将军大同入卫游击将军郑世彦为莱州参将冲武营加衔都司蒋一阳为固原西路游击将军甘肃三川守备吴徵为神枢四营游击将扬州守备林韩鼎为浙江掌印都司湖广都司佥书陆万里为广东掌印都司神枢九营佐击聂国伟为河南掌印都司宣大总督旗鼓戴云程为狭西都司佥书加衔都司佥书杨忠为云南都司佥书破胡堡守备杜弘伟为山东都司佥书
　　○丙寅  上视朝
　　○辰时金星顺行在巳位危宿度分
　　○升江西布政使司右布政使吴光义为浙江左布政使汾州府知府赵彦复为湖广按察司副使上江防道
　　○复除原任山东布政使司右参政梅守相于云南澜沧道原任江西按察司佥事洪时蕃于浙江金衢道
　　○丁卯  上御文华殿讲读
　　○  瑞王常浩疏言三王并封舳舻相望人情恇怯供应殷繁臣窃隐之如供应一节载在书册者按数取给自足赡用其他预戒庖人廪人不得妄取一丝一粟其地方官员除入境一迎出境一送外其余日期俱回司府州县理事不得多带仆马人夫在于沿途地方益增骚扰至于屋殿供应之需酌量减省收用其余器物等项悉交本地官员一切内侍人等不得妄取一物查出倍追入官毫不假借务求居民安堵市不易肆臣分即安臣心方慊矣得旨夷氛未靖水旱频仍所在萧条物力匮诎深轸朕念览王奏赡馐廪粮夫役供应之浮费地方官员迎送守候之缛礼一切内使随从人等之苛求概从节裁严加约戢爱人节用意溢言表之国之初如此就国之后河间东平之贤不问可知朕心嘉悦即行与经过地方官民知悉务体王心以成王美
　　○  惠王常润疏言臣启行有期诸凡事宜已蒙钦定敢不兢业遵承以慰  圣怀当今时事匮诎咸各捐输以助工助饷况臣忝系天潢谊关休戚尢宜轸恤时艰加意撙节宣布  皇上仁民爱物之意此微臣至愿也为此胪列上陈一船车夫马廪粮等项已有钦定刊书臣业谕令各官严戢下役毋许分外苛求一帮船经过地方随行官属人等动经数千日食之数不无取足地方诚恐倚势强买严禁公平交易一随封员役钦承  上命护卫臣行责任甚钜各宜体国恤民毋得自隳名节傥有丧廉不肖罔上虐下者容臣指名参处一帮船五百余艘人众势棼诚恐积猾船户煽惑随行员役夹带硝盐揽装违禁货物以致负重难行稽留濡滞并地方官不行禁戢者容臣从重参处一经过地方抚按道臣地方责任干系匪轻凡遇王船到彼朝见之后许即回任况时事孔棘脱或意外不虞谁执其咎合无概免护送以重地方保障得旨王光启藩辅之国在迩览奏仰承德意曲轸时艰约束撙裁谊同休戚朕心嘉悦至戢下役之苛求平市廛之交易以名节风护卫以夹带禁帮船抚按道臣朝后即回概免护送地方保障实利赖之奏内事理著遵从官属及该地方官一体遵行有违犯者听王参处当财用匮诎之会布朝廷节爱之仁王开国之摹远矣
　　○  桂王常瀛言桐封并举沿途有司不难急追呼以克襄王事但钱粮之那借无门而费用之孔窦无尽节省一分则国受一分之益而民亦受一分之益虚糜一分则国受一分之害而民亦受一分之害矣臣经过地方除人夫等项及膳馐并一应口粮廪给照依刊定数目一体应付外他若各官之馈遗有禁下役之需索有禁驻处之扰害有禁务使市肆无改鸡犬无惊而后见该地方官之善于襄王事而妙于恤民瘼也至如随从人员数多其日用廿□＜锍-釒＞菜米粮之类不无买之经过地方此湏有司禁贵卖而臣禁强横则上下和平而万无不安之民矣又如先年各藩之国旧例几席设红棚皆有陈设钱粮臣概郤不受统祈我  皇上敕下该部咨行各该地方官免为备办以节糜费并前项事宜一体遵照施行得旨桐封并举钱粮浩繁用襄大典朕亦屡轸于怀王念国匮民艰自经过地行照依刊定数目应付外其严馈遗抑需索禁扰害平卖买令彼此帖然至蓆殿等陈设概却不受岂惟王为国家节糜费将王德益有光焉著该部咨行该地方遵照施行以彰王羙
　　○太仆寺卿洪瞻祖言国初綦重马政事寄不分于边军赋不隶于部自宣德正统间暂纾民力以马易银嗣是改折嘉隆之际老库所积马价千有余万新库岁额马价草料等项复四十余万总之银即马也马专给团营操练守护京陵之用银则专备各边年例功赏市易抚赏京营班军器械犒赏今之虎憝粆花加赏之用而已马不为边设也银亦不为边饷用也储备复为种马之用别衙门不得擅取而今一切以借为例何也查万历十八年起至今户部三十二借共放银一千二百九十九万九千八百六十一两工部十借共放银一十八万七千五百四十两光禄寺顺天府各一借共放银四万两近奉本部另劄  三王之国该放脚价修船银一万八千两而冏库四朝之积皆尽矣马价军国急需岂得任其积逋以致库贮匮乏乞敕议查各衙门先后借者稍补百分之一各省直地方春秋应运者速解十分之三而余限续完许臣等于年终类奏之日参罚重处章下兵部
　　○东厂太监魏忠贤疏陈蠲免草料得旨国帑告匮边糈屡空值此东西交讧止有节省一法尔厂臣魏忠贤裕国心坚急公念切诸凡厘剔减裁积有千百万计兹又除已应差之小马自备日给之草料自今三月起岁捐银三百九十两有奇用充岩疆之需克壮饱腾之势公尔忘私朕实嘉赖兹用于原荫弟侄一人加升二级赏银五十两彩叚羊酒新钞仍赐敕奖励以昭朕眷倚
　　○加惠府左右长史陈沃心李建和桂府左右长史蒋友筠沈立义服俸从  二王请也
　　○加魏忠贤族侄魏希尧左都督以后子孙照锦衣卫指挥使世袭
　　大明熹宗悊皇帝实录卷之八十一
　明熹宗悊皇帝实录卷之八十二
　　天启七年三月戊辰朔  孝肃皇后忌辰遣成安伯郭邦栋祭裕陵
　　○原任辽东督师王之臣言辽东抚赏诸弊有弊在官商收货滥恶虚冒者有弊在委官给散丛窦侵欺者有弊在监守抵换那移那移支剩不还希图乾没者臣自去年八月接管一季额外撙节银一万九千六百七十八两有奇额内查出应还官银一万五千八百六十余两臣今交代之际必改有专属庶事无推诿督臣阎鸣泰抚臣袁崇焕皆可委任乞  皇上酌定一员以便归一得旨览奏抚赏关系夷情向背事体重大或归一或分任还著兵部酌量边情确议具覆＜锍-釒＞称收货散赏监守诸情弊历历如指掌□额外节银贮库驳还官银应追尤见交代精核体国忠诚
　　○以原任总兵官杜文焕镇守宁夏地方
　　○原任南京大理寺卿董光宏加南京兵部右侍郎致仕
</div>
    <div class="pagination">
<a href="明实录熹宗实录_page103.html">上一页</a><span>...</span><a href="明实录熹宗实录_page99.html">99</a><a href="明实录熹宗实录_page100.html">100</a><a href="明实录熹宗实录_page101.html">101</a><a href="明实录熹宗实录_page102.html">102</a><a href="明实录熹宗实录_page103.html">103</a><span class="current-page">104</span><a href="明实录熹宗实录_page105.html">105</a><a href="明实录熹宗实录_page106.html">106</a><a href="明实录熹宗实录_page107.html">107</a><a href="明实录熹宗实录_page108.html">108</a><a href="明实录熹宗实录_page109.html">109</a><span>...</span><a href="明实录熹宗实录_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
