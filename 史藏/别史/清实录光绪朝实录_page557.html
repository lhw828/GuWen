<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 557 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 557 页/共 1316 页</h1>
    <div class="content">
宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之二百九十四　　

光绪十七年。辛卯。二月。乙未朔。　　

○上诣仪鸾殿问慈禧端佑康颐昭豫庄诚寿恭钦献皇太后安。至甲子皆如之。　　

○谕军机大臣等、沈秉成奏、江北东漕遵办河运。请饬疏通河道一摺。据称大泛口、十字河、济甯、新店、安山、一带。或河系砂礓。或异常浅涩。以及十里铺、陶城埠、口门内外。淤垫更甚。均须大加挑浚等语。南漕关系紧要。所有漕船经行河道。必须豫筹疏浚。方能迅速抵通。著许振祎、张曜、严饬该管河道各官。认真挑浚。务期一律深通。并将各缺口分别堵筑坚实。以利漕行。将此由四百里各谕令知之。现月　　

○云南巡抚谭钧培奏、安平厅等处被火。查勘筹赈。得旨、即著妥为赈抚。毋任灾民失所。随手　　

○颁赐云南经正书院扁额。曰滇池植秀。随手　　

○以捐款助赈。予四川盐运判周仁勋为其故父刑部员外郎邬彬、候补知州张卿云、道员职衔白进贤、为其故父母建坊。摺包　　

○以被匪滋扰。豁免云南猛喇村寨籽粒。及掌寨经费银两。

随手　　

○蠲免云南安平呈贡两县被灾田粮。随手　　

○上以祭社稷坛。自是日始、斋戒三日。　　

○丙申。豁免黑龙江各城站等所借口粮银两。　　

○丁酉祭先师孔子。遣大学士恩承行礼。　　

○遣官祭文昌帝君庙。　　

○礼部奏、议覆安徽巡抚题已故贵州布政使前安徽宣成县知县王成潞崇祀名宦依议行正蓝旗蒙古副都统托伦布因病解职赏食全俸。　　

○以捐廉助赈。予安徽学政钱桂森奖叙。摺包　　

○戊戌。祭大社大稷上亲诣行礼。　　

○引见各衙门保送京察一等人员。得旨、此次京察一等钤出人员。著各该堂官再行出具切实考语。交吏部带领引见。钤出之满洲蒙古中书笔帖式等官。著归入理事同知通判内。遇有缺出。与旧记名人员。一体带领引见。汉军汉人。著交部以抚民同知通判等官。分别选用。宗人府宗室主事台布。吏部主事宗室薄兴起居注主事恩裕。大理寺左寺丞崇瀚。太常寺寺丞兼赞礼郎郭罗清阿。光禄寺署正曹钰彝、署丞祥荫、唐古特学司业承庆、顺天府治中查光泰。上谕处委署主事觉罗海瑔。户部宝泉局东厂大使多诚。礼部主事职衔彦忠。通政使司知事容顺。太常寺博士田芸。赞礼郎祥厚。读祝官贵昌。国子监助教恩光朱蕡。典簿祥瑞。鸿胪寺鸣赞景文。侍卫处委署主事文钊。銮仪卫鸣赞鞭官觉罗广福。钦天监五官正桂芾。春官正郭照奎。灵台郎陈希贤。俱著交部照例以应升之缺升用。其内阁侍读奎华等二百八十七员。俱著准其一等加一级。现月　　

○以内阁学士祥麟为正蓝旗蒙古副都统。明发　　

○以捐助直赈。赏四川建昌道黄毓恩盐茶道延煜头品顶戴。予前四川学政高赓恩奖叙。摺包　　

○以不守营规。革四川游击王承业职。摺包　　

○赏洋员李喜脱敖耳等宝星。　　

○庚子。热河都统德福奏、筹款抚恤饥民情形。报闻。摺包　　

○前出使日本国大臣黎庶昌奏、日本近年。事事讲求。海陆两军。扩张整饬。工商技艺。日异月新。中国与之唇齿相依。宜将琉球一案。彼此说明。别定一亲密往来互助之约用备缓急。下所司知之。摺包　　

○出使美日秘国大臣催国因奏、小吕宋议设领事。日斯巴尼亚国外部径直推辞。请禁彩票以相抵制。下所司议。随手　　

○予出使日本随员陈明远等、暨日本各口商董谭国柱等奖叙。已故神户领事署繙译官杨锦庭优恤。随手　　

○豁免湖北光绪十三年以前民欠钱粮。摺包　　

○辛丑。孝淑睿皇后忌辰。遣官祭昌陵。　　

○谕军机大臣等、有人奏、降调通州知州张兆丰。前在通州任内。劣迹多端。叠被参劾。该员降调后。犹复盘踞通州。怂恿后任踵行弊政。请饬查办等语。著李鸿章按照所参各节。确切查明。据实具奏。另片奏、长芦小直沽批验所大使陈宝诚。前因贩卖私盐。殴伤巡役。经前运司如山详请撤任。该员营谋又回本任。复与商人合办盐引。私筑无引之盐。并勒索盐船规费。霸占坨地。罚银中饱各节。如果属实。亟应严行惩办。著该督一并确查参奏。毋稍徇纵。原摺片均著钞给阅看。将此谕令知之。寻李鸿章奏、查张兆丰并无收受馈银之事。前已由府尹查明奏结。因斗纪收用日增。酌捐月米十五石。事虽因公。操之过蹙。部议以降三级调用。办理已属从严。此外并无苛派差徭。亦无实在劣迹。被参各款。均查无其事。应请毋庸置议。又奏、陈宝诚办事认真。不辞劳怨。被参各款。似由劣商挟私播弄。既经运司确查均无其事。应毋庸议。均报闻。摺包　　

○又谕、有人奏、河南温知县李普润。徵收粮价。逼令铺商承买官银。索费数千两。凡词讼案件。纵容书差丁役。索贿揽权。前在唐县任内。伊兄坐堂徵比钱粮。尤属荒谬等语。所奏如果属实。亟应从严参办。著裕宽按照原参各节。确切查明。据实具奏。勿稍徇隐。原摺著摘钞给与阅看。将此谕令知之。寻裕宽奏、查明温县知县李普润被参各款。均无其事。惟于人命窃盗及斗殴伤重之案。辄用无印小票拘传。虽为迅速起见。究属不合。请照例议处。下部知之。摺包　　

○又谕、御史联＜阝及＞奏、棍徒张四楞子等、交通兵役。鱼肉良善。请饬查拏等语。著步军统领衙门、顺天府、五城御史、查照原奏各犯姓名。一体严拏。务获惩办。现月　　

○又谕、御史联＜阝及＞奏、犯妇刘李氏、徐刘氏、前因拐卖民女。经步军统领衙门送交刑部审究。坚不吐实。请饬严讯等语。著刑部查明办理。　　

○壬寅。谕军机大臣等、晋祺等、奏、奉宸苑办公银两。不敷应用。仍恳饬部筹拨一摺。所请每年添拨银一万二千两。著户部按年照数筹拨。其上年欠领银一万二千两。著该部一并拨给。

现月

　　

○癸卯。谕内阁、上年顺天府直隶被水灾区。叠经赏拨银米。蠲缓粮租。推广赈捐。分别接济。惟念现在麦秋为时尚远。小民生计维艰。允宜再沛恩施。俾资春抚。著于本年江苏海运到津漕米内。截留十六万石。分拨顺天八万石。直隶八万石。由李鸿章等、详查应赈户口。核实散放。并以工代赈。其随漕轻赍等项。及剥价运费。经剥耗食米石。并著分解赈局应用。该督等务当严饬所属。认真抚恤。毋任官吏稍有弊混。用副轸念民艰。有加无已至意。现月　　

○又谕。本日召见之抽查漕粮御史爱兴阿、谢恩失仪。著交部议处。现月　　

○引见京察年至六十五岁以上人员。得旨、内阁典籍玉恒等、著照旧供职。现月　　

○甲辰。遣官祭先医之神。　　

○予出使俄德随员知府塔克什讷、新嘉坡领事左秉隆等奖叙。驻德参赞翰林院编修汪凤藻记名以知府用。　　

○以捐助赈银。予候选通判王承继等、各为其故父母建坊。

随手

　　

○乙巳。孝康章皇后忌辰。遣官祭孝陵。　　

○谕内阁、御史高燮曾奏请举行日讲一摺。朕自亲裁大政以来。每日召见内外臣工。于人才之贤否。政治之得失。莫不虚衷考察。实事求是。几余披览经史。复与毓庆宫诸臣。讲习讨论。不敢稍自暇逸。该御史所请轮直进讲一事。看似延访儒臣。勤求治理。实则有名无实。流弊甚多。自乾隆十四年停罢之后。迄未举行。列圣训饬周详。有不能不明白宣示者。恭读乾隆十一年谕旨。朕命翰林科道进讲经史。本欲研究经术。阐明义理。而诸臣论讲。往往阑入条陈。若实有裨政务。则亦何害。要不当藉端立说以逞私见。比来伊等习尚如此。不可不亟为整饬等语。又乾隆十四年谕旨。进呈经史一事。有阑入时政。于事理未当者。闲加训饬。所称洞达天人。发明道奥者。殊不概见。行之十余载。渐成故套。著停止等语。又嘉庆十四年谕旨。若使翰林科道日进讲义。不过摭拾陈言。敷衍入告。设敷奏可观。而能言者又未必能行。况所敷陈又未必尽出己手。若就此奖其学识。恐未能遽得真才。行之日久。又生弊端。于事毫无裨益。岂务实之道乎等语。又嘉庆二十四年谕旨。翰林资格本浅。如遽令撰进讲义。其能阐圣贤之精义。陈古今之治忽者。能有几人。若徒摭拾陈言。或以颂扬塞责。甚至妄议时事。岂非徒乱人意乎等语。两朝圣训煌煌。于日讲一事之徒博虚名。无裨实政。或敷衍摭拾。视为具文。或揣摩迎合。行其诈伪。种种流弊。洞烛无遗。该御史于列圣历次训谕。似未恭阅。摺内措辞。亦多隔膜。所奏著毋庸议。

现月

　　

○守护东陵大臣奎瑛等奏、遵修暖阁等工。应需银两。请由直隶藩库借拨。得旨、即著咨行直隶总督照数筹拨。摺包　　

</div>
    <div class="pagination">
<a href="清实录光绪朝实录_page556.html">上一页</a><span>...</span><a href="清实录光绪朝实录_page552.html">552</a><a href="清实录光绪朝实录_page553.html">553</a><a href="清实录光绪朝实录_page554.html">554</a><a href="清实录光绪朝实录_page555.html">555</a><a href="清实录光绪朝实录_page556.html">556</a><span class="current-page">557</span><a href="清实录光绪朝实录_page558.html">558</a><a href="清实录光绪朝实录_page559.html">559</a><a href="清实录光绪朝实录_page560.html">560</a><a href="清实录光绪朝实录_page561.html">561</a><a href="清实录光绪朝实录_page562.html">562</a><span>...</span><a href="清实录光绪朝实录_page558.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
