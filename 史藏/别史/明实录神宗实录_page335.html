<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 335 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 335 页/共 367 页</h1>
    <div class="content">　　○兵部署部事左侍郎魏餋蒙覆浙江道将御倭功罪先是巡抚浙江右佥都御史刘一焜奏略谓倭以大小船二只犯宁区海洋一战乘风而去其犯大陈山姆岙亦二船耳把总童餋初领四十余船虽互有杀伤而丑类未歼也及倭自宁台追逐出洋毕集于温大船六小船廿余夜悬灯鼓吹以遇南麂我兵连综死战继以火攻而反自焚即哨官翟有庆焦头烂额捕盗王宗岳扶伤割级何救于失事哉三盘闻南麂之急横海赴援倭以马快船直捣其虚游兵游击尹启易等冲锋犄角颇有斩获而官军之阵亡者重伤者亦略相当倭船竟遁深洋矣盖倭以五月初一日入以廿一日遁此三区外洋御敌之情形而各总哨功罪之定案也于是兵部疏言浙地滨海所在防倭温台宁三区俱属要冲鸡笼淡水二岛正对南麂尤当
　　$$$$-10418-&&&&
　　日夕戒严者第自麦头园入犯之后已踰七载地方苟幸无事武备渐懈弛今倭船分犯狡谋叵测赖当事诸臣严加策励在宁区则夹攻击于五罩在台区则攻围于大陈在温区则两犯南麂一战三盘始而兵夷舟熸罔能取胜继幸为惊鱼骇聊且旋师总之一倭不入内地固诸臣筹画悍御之多方而数战仍纵惰归实各将智愚勇怯之异致松海把总董餋初宜罚俸半年金盘把总李耀祖宜革任回卫其道将等官应否叙录行巡按御史核实具奏从之
　　○礼部奏雪泽愆期请命顺天府祈祷从之
　　○升黄浦参将李应元为开原副总兵神枢营副将张调元为定边副总兵海州游击梁灿为石门副将
　　○甲戌祭  三皇之神遣礼部侍郎何宗彦行礼
　　○  上遣鸿胪寺官谕元辅于私寓朕自入冬以来不时动火顷因边饷无措忧思焦劳复
　　$$$$-10419-&&&&
　　值灾变弥增惊惧至今调摄未痊知卿疾已愈何得杜门政务繁重正赖竭忠匡赞弼成化理况履长节届宜表率百僚以副眷倚辅臣疏谢言抱病旷官累牍求罢乃  圣谕勉留之笃与属望之殷无以复加矣然  皇上所为惓惓责望于臣者曰匡赞曰佐理臣即捐躯陨首其何敢辞迩来天灾叠见民困日滋国计空虚夷情骚动贤俊无登庸之日官府成否隔之形臣力不足回天诚不足格主亦既昭然可见矣报闻
　　○己卯刑部尚书李鋕引疾乞休时鋕署都察院事疏言臣以中风痊否未卜苐念都察院何地此时何时自代署以来院堂一空台班寥寂巡方报满守株代题经年候命巡城更番殆遍小差借及深资侍班参用厅司考选久候告归臣之溺职甚矣  上谕以暂管院印其点用堂官及各差已知之
　　○庚辰冬至祭  天于  园
　　$$$$-10420-&&&&
　　丘遣英国公张惟贤恭代
　　○祀  皇祖配  帝遣驸马侯拱宸恭代
　　○遣怀宁孙承胤等祭  长陵  诸陵
　　○遣惠安伯张庆臻祭  景皇帝陵寝
　　○辅臣方从哲率文武群臣于午门外行庆贺礼复偕大学士吴道南诣仁德门拜贺  上遣司礼赐酒馔各赐烧割甜食伏姜而退
　　○是日赐二辅臣上尊珍馔及百官钞锭
　　○  上以英国公张惟贤宣劳年久命加少傅兼太子太傅　　○壬午大学士方从哲入阁办事
　　○甲申赐辅臣鲜藕各三枝
　　○乙酉  孝惠皇后忌辰遣伯王明辅  茂陵行礼
　　○丙戌夜月掩犯轩辕左角星
　　○命广东道御史毛堪巡按顺天狭西道御史刘廷元巡按真定
　　○丁亥南城延喜宫灾
　　○原任礼部尚书兼东阁大学士李廷机卒遣官致祭仍加祭四坛造坟安葬廷机晋江人会试第一文章温穆有先民风及以翰林典
　　$$$$-10421-&&&&
　　国学署礼部所至清苦自厉节缩浮冒核实用计经久既参大政门屏萧然以忠清直谅为  上所特简居相位五年杜门请告凡百余疏情急辞朝下弯长行而后得旨赐银币遣官护行至是卒于家遗令子孙云身后更无遗表即令长逝不得渎奏朝廷邀求恤典其子恪遵父命不敢违抚按为代题礼部引旧辅沈鲤例祭葬予谥宜从优厚阁臣亦言本官天性忠贞生平廉洁言动一毫不苟取予一介必严署部则尽心任事劳怨不辞赞政则矢志匡时安危自任宜有殊锡以励羔羊之操  上从之复与谥文节
　　○兵科给事中赵兴邦条上疏通武科之法言近见新科中式武举聂国伟等困于效用之无期也思以中十团练旗鼓等缺乞改钦依兵部掣签推用所谓不得已而思其次耳然旧例中式在前者拘把守提备等官其缺原少则其
　　$$$$-10422-&&&&
　　势易壅今所开中千旗鼓等缺其途太多则其法易乱壅固穷于下乱亦格于上非经久之术今有六议焉一留部之数宜增往中式前三十名留部推用今量加十名以示优异一武举之见任宜别夫见任武举其驱驰于衙门拮据于地方者不无微劳可纪乃既中式之后与未效用者比何以劝乎宜于留部外其见任者与世职同例录用一钦依之请当从据国伟所开诸诚为太滥谓宜止将督抚旗鼓并各道中军除留部及世职见任武举需次推用外其余改为钦依酌量委任一进退之法宜严旗鼓等缺既改钦依果授事之后谋勇可观即推提把等官其劣者不时题革则以劝惩为＜锍-釒＞通之道也一新旧之用宜酌均一中式武举也新者得通旧者仍滞又岂法之平乎应查旗鼓诸缺新者用七旧者用三新者论序繇前及后旧者论科繇
　　$$$$-10423-&&&&
　　深及浅则人无不均之叹矣一加纳之途宜清近来武职加纳者已停推矣而未尝议罢则以无过而斥或积劳之可惜而不虞其占缺成壅滞也今议除世职武举加纳者择其效有劳积荐过三次者酌量迁转其余杂流一切汰遣永杜纳级之门则戎缺自广又＜锍-釒＞滞之源也兵部覆从之
　　○
　　○戊子升工科右给事中徐绍吉为吏科左给事中署该科印务
　　○允刑部右侍郎荆州俊在籍餋病
　　○己丑刑部左侍郎张问达引病乞休不允
　　○壬辰吏科左给事中徐绍吉言六科之设职守相关有章奏即有封驳有抄发即有印信各有职掌无偏重轻今幸一科之得印而叹各科之无印非平也还一科之职掌而废各科之职掌非政也候转诸臣与臣同而奉旨先后与臣异非体也况京察在迩关系甚大臣以一人之身拮据其间少有疏谬其何以
　　$$$$-10424-&&&&
　　副命不报
　　○甲午晓刻月掩房宿南第二星
　　○户部覆山东巡按毕懋康疏言东省比岁灾伤民困实甚乞将本年存留夏税尽行蠲免其临德仓米每石折银七钱解纳从之
　　○予驸马都尉杨春元祭葬
明神宗显皇帝实录卷之五百五十一
大明神宗显皇帝实录卷之五百五十二
　　万历四十四年十二月丁酉朔升国子监司业骆从宇南京司业汪煇为左中允翰林院简讨丘士毅徐光启周炳谟黄立极为左赞善编修黄儒炳为右中允简讨来宗道韩文焕魏广微彭凌霄为右赞善
　　○工部奏顷江西按臣陈于庭以江省荐饥洪水暴涨浮尸相枕题留户工二部税银及麻铁等项一年一备蠲赈但该司称弓箭胖袄系军务要需难以留赈惟暂宽一年以竣带徵至事例银一节户七工三宜照旧例共留一年给赈从之
　　○南京太常寺少卿桂有根再请修南京  奉先殿
　　○庚子  慈孝献皇后忌辰  奉先殿行祭礼遣官祭  显陵　　○壬寅宴朵颜等卫进贡夷人董忽利等十八名
　　○丙午夜火星逆行翼宿初度
　　○命押发远夷王豊肃等于广东听归本国先是远夷利玛窦偕其徒庞迪峨入京  上嘉其向化之诚予之饩廪玛窦死复给以葬地而其徒日繁踪迹亦复诡秘王豊肃等在留都以天主教扇惑愚民一时信从者甚众又盖屋于洪武冈造花园于  孝陵卫寝殿前南礼部特疏参之南府部台省合疏参之北科道诸臣参之故南科臣晏文煇有速赐处分之请而迪峨等亦刊揭逞辩千里之远数日可达人益疑豊肃等为佛郎机夷种及文辉疏下礼部覆言此辈左道惑众止于摇铎鼓簧倡夷狄之道于中国是书所称蛮夷猾夏者也此其关系在世道人心为祸显而迟但其各省盘踞果尔神出鬼没透中国之情形于海外是书所称寇贼奸宄者也此其关系在庙谟国是为祸隐而大阁臣亦力言之有旨王豊肃等立教惑众蓄谋叵测可递送广东抚按督令西归其庞迪峨等礼部曾言晓知历法请与各官推演七政且系向化来亦令归还本国
　　○丁未礼科给事中余懋孳疏称  长孙就传言  文皇帝永乐五年即命长孙出阁就学历九朝而我  皇上始见十余龄之  长孙灵承启绪家法具存盖以遵  祖制则出阁宜早也  孝定皇太后临诀遗言  皇上所深佩服讲学之嘱言犹在耳故以重  慈旨则谕教宜先也去岁  慈宁宫之召群臣具在亲承  天语下不敢请而  上自言之故以昭大信则择吉宜预也伏睹  大明集礼  皇子  皇孙出阁讲学皆以八岁古者士庶之子十年出就外傅十三学乐诵诗若国君则十二而冠有为人父之道今  皇上之元孙渝士庶就傅之期越国君成人之齿而使居内廷不亲师保即庶人之子犹虑其汰而况天子之元胄哉不报
　　○时经选官员以吏科缺人未领凭者积至千余各官守候久资斧缺相率而去及  上以徐绍吉署科事上言官不候凭宜加罚治以重风纪  上不问
　　○以考满加元辅方从哲太子太保文渊阁大学士荫一子中书舍人照新衔给与诰命从哲疏辞言报主之念虽殷用世之才甚拙上之不能主持国是感格  宸衷次之不能匡济时艰赞襄庶务下之不能调和众志镇定群嚣奔走虽及三年辅理实无一效况今大僚多缺言路虚空仕涂有积薪之嗟岩穴无赐环之望荐贤为国职业谓何即此一事而臣之旷官已可见矣  上优诏不允
　　○赐元辅原封钞二千贯羊一只酒十瓶　　○庚戌  世宗肃皇帝忌辰  奉先殿行祭礼遣官祭  永陵
　　○辛亥升蓟辽总督兵部右侍郎薛三才为兵部尚书协理京戎戎政两广总督兵部左侍郎周嘉谟为南京户部尚书浙江左布政陈所学为都察院右副都御史巡抚山西
　　○敕辽东巡按御史提问清河游击冯有功责其启边衅之罪也初清河与奴酋邻以金石台为界旧禁不许汉人出境有功以协营采木孤山堡葺军丁房遂私纵军民出金石台采运木值奴酋瞰知邀杀四十余人辽东督抚移文诘责之奴酋悔罪认罚献生事部夷十人枭斩汉境上至是督抚诸臣以奴酋阳顺阴逆为祸方深但有功营利衅当正其罪  上是之　　○时两淮盐法因内监鲁保借名增加浮课搀行存积大盐以致盐单壅滞内□困于套搭边□仓钞莫售岁课停压两年有半户部尚书李汝华上山东司郎中袁世振条陈十议一议积引之弊与宜行见引大略二正行见引之法三疏积引四平盐场之价五行盐次第六采酌边内诸□条议务归平准七论运司各官宜择人而使广行风励与之更始八禁私盐有法九复淮扬食盐旧额十议处停压之课大意务行见引二分带行积引一分以疏□困其言甚便得旨允行
　　○甲寅阁臣以年终将讲过经书类写进呈遵旧例也
　　○广东巡按御史田生金再请留税赈灾言水旱之灾有一于此民已不堪而东粤一岁之中盖两罹也先是五月间洪水为虐淹浸城市坏庐舍漂人民殊为数十年未有之变迨后七月不雨至于十有一月民间树艺粒米无收臣等发仓廪摉库藏审贫赈急籴粟平粜修城郭以防盗筑圩基以聚民而钱粮苦于无凑多方移借以充之至于带徵者且缓存留者议蠲苟可拯民惟力是视而赈粜有限修筑无资那移者易穷而蠲停终难抵也非乞恩于  皇上之留税将焉能哉夫此一税也以活亿万之命则宜留以弭意外之变则宜留  皇上当必辨此矣不报
　　○大学士吴道南乞休疏凡十七上不允
　　○丙辰辅臣言行取诸臣自癸丑留部已过四年自甲寅考选亦既三年在臣等言之已数在  皇上听之已压矣外人不知妄意  皇上恐议论繁多故迩过为裁抑臣等窃谓不然诸臣剔历已深困衡既久一旦任职必能以老成之见抒忠荩之谟况言之当者用之不当者置之听之有道何虑其多今内计在迩咨访需人及此时而使之受事既可以广耳目之见闻又可以省后来之议论计无便于此者不报
　　○丁巳巡抚应天右副都御史王应麟引疾求解职不允
　　○癸亥刑科给事中姜性请宽释中尉克马□牙驸马都尉王昺先是克马□牙以救刘光复发高墙昺救光复言切至斥回籍故性言及之
　　○总督宣大山西等处地方兵部右侍郎兼佥都御史吴崇礼疏言晋中抚按并缺关系匪轻有旨巡按御史命王国祯往新抚臣陈所学速赴任
　　○狭西韩王府承奉张国辅贪饕悖戾以王幼冲欲与王坐王不许每进见昂立不行跽伏王尝传旨禁其不法事辅抽刀断旨或面叱王为不解人拂袖去王诉之诸臣声泪俱咽分巡关西道奉王令旨擒送仪卫司监候抚臣李起元上其事请行勘问
　　○广东巡按御史田生金以四十二年恩诏有建言谪戍者许抚按官具疏开释之旨乞将原任给事中戴士衡今戍廉州原任知县樊玉衡今戍雷州二人敕下兵部开伍发回原籍为民不报
　　○南京兵部尚书黄克缵上修省疏言  圣明御宇以来火灾示惊者屡矣一见于乾清宫而宸居非旧再见于皇极殿而视朝无所也今隆德殿又见告矣宫殿之间肘腋之近夜半火起其光烛天  皇上见之震惧不宁于斯时也必且私有祷于祝融愿稍霁威平昔所为有不善者不吝改图此时念谁实起之谓非  皇天之仁爱哉然旬日以来未发号行事有以大慰人心者岂  皇上畏天之心与火俱燃亦与火俱熄耶六合为家四海一室其所系之大非止一殿而已故王室如毁商政所以兴嗟无毁我室姬以所以托意也  祖宗二百余年之家室而轻视之曾不如数百万金钱之可爱也亦失轻重甚矣大臣不推室家挠栋梁也台谏不充室家缺户牖也庶僚不备室家撤榱瓦也帑藏告竭室家乏盖藏也小民贫困室家削产业也边防不固室家颓垣墙也有一于此可为寒心而况兼之可危孰甚焉愿  皇上大悔前愆一更旧辙收罗人才以济时艰罢税停织与民休息大澳居积以安边疆修储教行婚礼以燕翼子孙下章奏采人言以宣畅下情庶几人心悦而天意回也不然天固火之我复新之是天之所以垂戒者适以重困小民耳何益哉不报
　　○土司韦酋结引交夷数千人侵犯内地所过乡落残破殆尽直薄上思州城官军力拒之始退两广督抚周嘉谟等＜锍-釒＞请于受降城筑一大营募兵三千分布要害增饷非二万余金不可宜将该省榷税留充兵饷仍行各土司岁拨目兵戍守苍梧等处得旨令该部议覆
　　○丙寅顺天府进春文武群臣行庆贺礼
　　○是日赐二辅臣上尊珍馔
　　○自嘉靖初年镇筸等处红苗叛乱讨平设立乾州五寨洞口靖疆清溪长宁等大小十八营哨每哨兵卒或二三百名或百名委辰沅等各卫指挥千百户督兵防御又该参守各一员统制弹压自万历十六年以来各哨将官不简练壮勇皆以贿收及闻苗出犯哨官无计率给苖粮乞和又地方失事不报克饷进贿参守彼此弥缝以致兵弱我民亡命者复告以内地虚实潜相勾引至四十二年七月后苖贼入大章龙潭等处明年入大小伍冲等处杀掳之惨无日无之各营官巽懦观望来不侦探去不堵截抚臣梁见孟参罚失事官陶正阳王可大等后虽有冲果苏木溪之小捷然终不能一大创苖益炽矣
　　○河南巡抚梁祖龄报擒流贼程正国等乞分别首从依律定罪以正法纪其有功员役酌量奖赏以示激劝兵部覆奏从之
　　○丙寅岁暮行  大祫礼于  太庙遣侯吴汝胤恭代
　　明神宗显皇帝实录卷之五百五十二
　明神宗显皇帝实录卷之五百五十三
　　万历四十五年正月丁卯朔  上免朝贺大学士方从哲诣仁德门行叩头礼是日以元旦令节颁赐二辅臣上尊珍馔  升吏部郎中梁克从为太常寺少卿提督四夷馆  戊辰兵部覆参高家堡失事各官先是套虏沙计紏合各部人犯本堡迤东地方本营都司佥书王国安不俟侦探率中军刘更化亲丁官进忠等先驰追剿乱沙中突起达骑百余杀国安等六人至是部议本堡操守赵一龙等革任提问领兵把摠白遇恩齐朝阳革任勘处兵部李栖凤总兵杜文焕各罚俸巡抚马从聘时已赐休总督刘敏宽势难兼制俱免议王国安时加优赉并官丁刘更化等勘明优恤从之
　　○己巳  宣宗章皇帝忌辰遣官祭  景陵
　　○辛未大学士吴道南方从哲言自榷税之政行而貂珰盈于远迩网罗遍于闾阎始犹取之商旅既则取之市廛矣始犹筭及舟车既则筭及间架矣始犹徵之货物既则徵之地亩徵之人丁矣穷天际地摉括靡遗繇公逮私那移殆遍或借之赎锾或扣之各役工食上下交征官民并困臣等私计之当矿税并行每岁所获诚为不赀自开采停而大数已去其半矣自分解助工而内帑又去其半矣逮  圣母上宾恩诏减免而进内解部之数又去三分之一矣加以留税之请无处不然一岁之入能有几何以＜此夕＞须之物而损朝廷之大体伤  圣主之令名重小民之怨讟臣等深为我  皇上惜之＜锍-釒＞不报  壬申大学士方从哲等言御史刘光复愚戆直言平日欲以储讲一事叩阍力请一旦见  皇上亲御宫门  皇太子  诸皇孙俱在左右以为千载一时遂不觉慷慨奋发越次进言其忠愤之气深有可取者傥乘改岁之时涣发德音将光复立赐释放则恩威并用仁孝两全而转圜之量克于四海矣不报
　　○甲戌户科给事中官应震请释累臣刘光复召还刘文炳郭尚宾翟凤翀起用凌汉翀允推韩光祜补用考选起复李若圭张孔教等且称首揆之言宜从次揆之去宜决不报
　　○乙亥大学士吴道南＜锍-釒＞乞休致  上慰留之不允
　　○两广总督周嘉谟条议海防事宜一并事权以便调度自兵巡并于驿传海道专以汛防事权既分表里不能策应今议陆路官兵仍属巡道管辖其里海宜并归海道一切船器兵饷与海上功罪悉属之汛期则巡视外海汛毕则巡视里海贼突外洋则内兵策济贼侵内港则外兵应援一精船器以禆实用各路船式惟闽最善以后粤海兵船宜依式改造买料责之捕督工责之将领稽核钱粮责之海防违式冒破一体参究一简将卒以壮威武凡武弁中水将尤为难得宜于水者应久任超迁以鼓励之及各寨防倭水兵月粮出汛仍给八钱收汛原减至二钱者酌给七钱并责成海防官兼该路将领勤加训练一定汛规以便责成故事春冬二汛各道皆躬为巡阅承平日久多有愆期而往先期而还甚且高坐郡城以虚文应者以后汛期各道先宜亲临广州海道于新安岭东道于海丰潮惠道于潮阳岭西守道于吴川岭西巡道于阳江海比守道于徐间总兵官移驻虎头门内地海防官无论汛期广州则驻香山惠州则驻海丰潮州则驻潮阳肇庆驻阳江高州驻吴川雷州驻徐间廉州驻永安著为令其二酌众论以定机宜预绸缪以弭衅隙留中
　　○礼部等衙门会议谥典查得应谥诸臣如户部尚书汪宗伊林绊礼部尚书曾朝节兵部尚书张佳胤魏学曾刑部尚书王之诰南京吏部尚书毕锵裴应章户部尚书雍泰谭太初余懋学礼部尚书黄凤翔刑部尚书赵参鲁魏时亮工部尚书刘一儒吏部侍郎杨起元盛讷户部侍郎董尧封礼部侍郎敖文祯刑部侍郎叚民朱鸿谟何源王宗沐李棠工部侍郎沈节甫南京兵部侍郎姜廷颐工部侍郎汪治副都御史庞尚鹏李中佥都御史张允济山西巡抚姜洪太常寺少卿周怡南京光禄寺卿马理祭酒陶望龄傅新德修撰杨慎给事中贺钦御史陈茂烈郎中黄巩庄昶提学副使李梦旸佥事朱冠冯应京霍州学正曹端共四十四人
　　○户部尚书李汝华＜锍-奏严考成以广积谷一议积贮二议收放三议举劾四议劝谕不报
　　○丙子户部尚书李汝华请裁马户积滥内称马房驴头七百八十有奇岁费银一万四千余两印烙无凭倒死不报徒饱中涓罔禆牧事裁之便＜锍-釒＞留中
　　○丁丑  孝恪皇后忌辰遣官祭  永陵
　　○总督两广周嘉谟以粤省水旱乞蠲广肇南韶潮惠六府监税不报
　　○大学士方从哲吴道南请补起复考选散馆科道诸臣内称诸臣积俸或五六年或七八年而后题留题留两年而后与考此去通籍之初已十年余年乃一考之后茫无授职之期坐守都门徘徊踯躅壮志全灰至于起复散馆各官自杨道寅到后陆续赴部听补俱数年矣或还其故有之官或予以应得之职何嫌何疑概为弃置又请释刘光复之狱还刘文炳等之官宽韩光祜之罚是日复请点用浙江湖广巡按朱万春朱阶二臣俱不报
　　○大学士方从哲吴道南以京察伊迩拟正月二十八日二月初二日两期以进
　　○戊寅大学士方从哲吴道南请以詹事府少詹事兼翰林院侍读学士韩爌升礼部右侍郎仍兼翰林院侍读学士协理府事并乞允吏部左侍郎刘楚先回籍时本府缺官署篆已经四年楚先因病乞休故也
　　○是日复以坊局缺人掌印请以右庶子张邦纪改左春坊左庶子仍兼翰林院侍读掌左坊印原任左谕德黄国鼎升右春坊右庶子兼翰林院侍读掌右坊印左赞善郑以伟升右春坊右谕德兼翰林院侍读掌司经局印俱不报
　　○庚辰大学士方从哲＜锍-釒＞请允补阁员并谕同官吴道南速出不报
　　○辛巳夜望月食
　　○大学士方从哲吴道南以京察日期未下复申前请不报
　　○大学士吴道南上＜锍-釒＞乞休  上仍温旨慰留
　　○壬午礼部因月食示异奏祈修省以弭天变并考订历法以定岁差不报
　　○礼科给事中余懋孳奏请命  东宫开讲并诏  长孙出阁就学＜锍-釒＞引成周预教之勤与  成祖时  长孙就传之蚤欲乘春举行以信前旨留中
　　○礼部言臣等读礼经世子一篇其于谕教最详春诵夏弦秋学礼冬读书无时非教也太傅在前少傅在后入则有保出则有师无人非教也以故温文恭敬而元良之德懋焉今  皇长孙茂龄十有三岁矣宜及此春和出阁就傅俾蚤端蒙养实  宗社无疆之休不报
　　○东朝房失火户科等衙门朝房被焚五间延及公生门尽为烧毁
　　○癸未  英宗睿皇帝忌辰遣官祭  裕陵
　　○甲申大学士方从哲吴道南请补讲官何宗彦孙如游二员不报
　　○乙酉大学士方从哲等因火灾上言备指用人行政诸郁以补大僚补科道点差宥罪起废蠲租为请不报
</div>
    <div class="pagination">
<a href="明实录神宗实录_page334.html">上一页</a><span>...</span><a href="明实录神宗实录_page330.html">330</a><a href="明实录神宗实录_page331.html">331</a><a href="明实录神宗实录_page332.html">332</a><a href="明实录神宗实录_page333.html">333</a><a href="明实录神宗实录_page334.html">334</a><span class="current-page">335</span><a href="明实录神宗实录_page336.html">336</a><a href="明实录神宗实录_page337.html">337</a><a href="明实录神宗实录_page338.html">338</a><a href="明实录神宗实录_page339.html">339</a><a href="明实录神宗实录_page340.html">340</a><span>...</span><a href="明实录神宗实录_page336.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
