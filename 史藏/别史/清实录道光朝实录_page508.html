<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 508 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 508 页/共 848 页</h1>
    <div class="content">
○除甘肃平罗县修改惠农昌润二渠占用民地额赋。　　

○贷甘肃皋兰、安定、平凉、宁、秦、礼、泾、崇信、八州县歉收贫民口粮。　　

○丁丑。上御懋勤殿。勾到安徽江苏本年情实罪犯。停决安徽斩犯六人。江苏斩犯七人。绞犯二人。余八十一人予勾。　　

○谕内阁、栗毓美奏、请添办来年备防秸石。并酌拨办甎一摺。现届东河添购来年防料之时。据该河督查明。河南省黄河南北两岸十三厅。向应添办备防秸二千垛。现有本年用賸秸三百八十垛。值银二万六千六百两。山东省曹河粮河两厅。向应添办备防秸五百垛。现有本年用賸秸一百垛。值银七千两。除将此项减办银两。即在此次添备项下照数划还司库外。统计河南省十三厅。实应办四成秸料。六成碎石。共银十一万三千四百两。山东省两厅。实应办四成秸料。六成碎石。共银二万八千两。据称试抛甎块。著有成效。著准其将河南省北岸秸料碎石、例帮价银四万六千九百两。山东省曹河厅碎石、及粮河厅秸料碎石、例帮价银二万一千两。改办甎块。所有此项添备秸石。及改拨办甎银两。著即在河南山东各司库筹项拨发。该河督即督饬各厅分别赶购。秸料限年内全完。另厂存贮。甎限桃汛以前。石限伏汛以前。照数办足。该河督亲往验收。傥查有迟延短少等弊。著即指名严参。至本年原阳支河、拦黄堰、祥符黑堽等处。购备碎石甎块。借用银共六万四百九十二两。著即在六成碎石项下。全数扣还司库。以清帑项。　　

○又谕、栗毓美奏、请豫拨购甎银两等语。据称原阳支河抛筑甎坝。挑溜澄淤。确有成效。所拨甎价。除拦黄堰及支河等处豫办外。所存无多。不敷两岸甎坝备防加足之用。现在旧甎渐少。收买颇难。亟应多置窰座。烧造大甎。以备工用。著照所请、准其于来年例拨防险银内。豫提银十万两。发交开归河北两道。按用甎各厅分饬领办。勒限桃汛以前。照数办足。该河督仍亲往验收。如有短少迟延。著即严参惩办。　　

○又谕、栗毓美奏、估办来年土工一摺。豫东黄河两岸堤堰戗坝等工。据该河督亲勘减准。核实确估。应于次年春间赶办。所有河南省两岸十三厅连黄卫下南豫办工段。估需用例价银二十万六千九百余两。津贴银二万一千八百余两。共例津二价银二十二万八千七百余两。山东省曹河粮河二厅及曹考厅属之曹上汛。估需例价银二万一千七百余两。著准其于豫东两省藩库、分别照数拨发各该道转给工员。先期雇定夫车。交春兴工。照估趱筑。勒限完报。仍著该河督于来春查料上堤时。挨工勘验。傥有草率偷减。立即指名严参。不得稍事姑容。工竣核实验收。　　

○以镇国公奕湘、为镶黄旗汉军副都统。　　

○戊寅。谕军机大臣等、据工部等部奏、查明南河道库统计水利各款。应实存银一百五十万余两。而该河督前奏河库并无水利备发之款。及平饭银两动用无存。何以悬殊若此。著麟庆即将库存备拨水利平饭一款。截至道光十二年止。应存银两。因何动用无存。究于何案工程凑用。历年支发。作何开除。详晰查明。据实覆奏。其自十三年起。岁报河道钱粮。并公项清册。又十年及十一二等年办运苇柴用项。并著速行题报。毋再迟延。又另片奏、岁报钱粮清册。应将收除实在。分年剔清。如估销时有核减追赔银两。即于完缴之年。作为新收等语。著该河督即将道光八年以后发办各工。按年造报。以免轇轕而杜弊混。原摺片著钞给阅看。将此谕令知之。寻奏、平饭一款。向来收以款计。支以案计。十一十二十三等年。凑支早已无存。祇因上次查造岁报时。各该年另案尚未报竣。是以未曾入册开除。现在督饬道厅赶核。至公项清册。及十年十一二年办运苇柴用项。亦遵即饬速题报。又奏、部议谓七年以前之案。清查案内早已支销。竟可无庸开造。今将八年以后收除实在。分年剔清造报。则是八年岁报。须照清查存银八十二万余两之数。作为旧管。不特与七年岁报存银八百七十万数目不符。而七年以前收用平饭银四百十九万余两。及未经造销各案。均不能再入岁报册内。将来更无凭稽核。下部知之。　　

○又谕、有人奏、湖北监利县堤工。向系官徵民修。每年岁修土方六十余万。派徵制钱六万余串。由该县签点董事。发给印单。收取土费。粮书工书等辄用墨券私收。致董事赔累。不足完工。又有库总六人。狼狈为奸。被控未结。前经讷尔经额派员前往会议章程。设立总局收土。并公举诚正首士八人、及领修数十人分修。一切事宜。不假吏胥。士民踊跃。而蠹书等遂把持花户。不许赴局完土。首士屡经禀究。藐玩如故。一年所收土费。不及三万串。余皆尽饱蠹橐。本年四月。库总龚绍绪、勾通粮书萧之桐、纠众抗土闹局。殴辱首士秦祖恩等。县令不为究办。从前吏胥包揽徵收。县令与汛员每年得陋规数千串。今改总局收土。不能遂其需索。蠹书尤不利于总局。百计寻衅。本年七月十五日。乘该县公出。连夜聚众千百余人。拆毁总局。劫夺册券。局中衣物银钱。抢掠一空。并殴首士周超伯等多人。报验勘办。该县邓兰薰仅拏粮书张良佐一名。略加惩戒。其余首从各犯。置之不问。又本年荆江水未大涨。该蠹书等潜往刨毁。溃决二十余丈。致淹毛老等一百四十余垸。下及沔阳汉阳等处。皆受其害等语。收土修堤。改设总局。行之一年。士民称便。该地方官自应实力奉行。用收实效。何以该蠹书等辄因无从渔利。胆敢纠众毁局。抢劫肆殴。如果属实。大干法纪。该县知县亟应将首从各犯。按名严拏。从重惩办。傥竟徇庇蠹书。一味姑容。必致益无忌惮。首士畏其淩虐。不敢承管局事。于民命要工。大有关系。不可不严行查究。著讷尔经额、周之琦、亲提现获粮书张良佐。并饬该县严拏首从各犯务获。秉公审讯。认真研究。务即查明溃堤毁局各确情。依律究办。并追出抗缴土费。以杜包揽而清积弊。至该县邓兰薰、傥查有徇纵情事。著即据实严参。毋稍姑息。将此谕令知之。寻总督林则徐等奏、监利县设立总局散局收土。仍令粮书帮收。散局首士秦祖恩、因粮书萧之桐旧欠不缴。令工人县役将萧之桐锁拏赴局。以致争闹。至江堤溃决。实因渗漏所致。粮书张良佐等、声称田墓被淹。赴局吵闹。将总局首士周超伯等殴伤。被人乘间窃去钱文衣物。张良佐、按律拟杖。又粮书龚绍绪、于十四年擅用墨券。私收土费至六十串之多。拟发近边充军。余俱照律定拟。监利县知县邓兰薰、查无私得陋规情事。其审办萧之桐、张良佐二案。亦尚非徇纵。惟失察县书龚绍绪等侵收土费。又该县赔修堤工。而抢险用费。仍于土费内开销。殊属非是。应请革职。以示惩儆。下部议。从之。　　

○以故一等镇国将军苏藩子成瑞、奉恩将军永楞子绵成、各袭职。　　

○以翰林院侍讲学士侯桐、为奉天府府丞。兼提督学政。　　

○己卯。上诣寿皇殿行礼。　　

○谕内阁、步军统领衙门设立左右翼总兵。与各部院尚书侍郎无异。一切公事。均应彼此酌商。不得意存推诿。方称同寅协恭之义。前因该衙门司员承审赌犯葛三等。办理草率。当降旨将失察之该管总兵联顺、奎照、交部议处。兹据该部议以罚俸一年具奏。联顺等失察此案。情节尚轻。原可准其照例抵销。但该总兵等与步军统领。均有统辖属员之责。乃于该司员等审办草率。漫无觉察。虽经事后自行查出参奏。究属失察于前。所有联顺、奎照、罚俸一年之处。著不准其抵销。以杜推诿之渐。　　

○又谕、户部奏、京饷起解迟延。请饬催解交等语。广东省上年秋拨案内。应交部库地丁银一十五万两。经户部于本年六月内行催。迄今仍未起解。现已久逾例限。著广东巡抚迅即派委妥员解部交纳。并查取该藩司委解迟延职名。送部议处。其本年春拨案内。奏拨广东地丁银二十万两。并著该抚速即委员解部。毋任迟逾。　　

○谕军机大臣等、据御史董宗远奏称、接到天元差局送来书信一封。系浙江嘉兴府人钱洪等七人妄呈地方公事。求为密奏。呈内诉及嘉兴等县浮收纵盗。并有糍团教大被教老鼠党尖刀党名目等语。浮收勒折。纵盗殃民。最为地方之害。至愚民妄设教党。煽惑闾阎。尤干例禁。若不随时认真查办。必致酿成巨案。著乌尔恭额即将呈内所指各情节。密加体访。如果实有其事。即提到钱洪等确加根究。毋稍讳饰。其列名具呈之钱洪等七人。著一并确切访查。是否实有其人。或系挟讎诬指。冀累无辜。亦未可定。如系诡捏姓名。即与匿名揭帖无异。尤当密拏照例惩治。毋得意存消弭。原呈著发给阅看。将此谕令知之。寻奏、历讯词内有名之钱洪等。俱供并未呈控。即开载之万隆信局。亦早已闭歇。显系另有其人。匿名捏冒。妄肆揭告。当密拏惩治。以儆险诈。报闻。　　

○缓徵甘肃皋兰、河、靖远、安定、平凉、静宁、固原、宁、武威、古浪、平番、中卫、泾、崇信、十四州县暨沙泥州判所属歉区新旧正借钱粮草束。　　

○缓徵陕西绥德、清涧、米脂、吴堡、四州县被旱歉区额赋之半。　　

○缓徵三姓被旱被涝歉区银谷。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百九十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十六年。丙申。十一月。庚辰朔。署陕西巡抚汤金钊、为圆明园失火具摺请安。得旨、起火之处。在朕寝殿之东南。相去不过数武。实赖天恩垂佑。被毁房屋。虽不为少。而朕躬及寝殿。获保平安。朕实感天恩于无既矣。　　

○颁发浙江天竺山法喜寺御书扁额、曰福佑余杭。　　

○命四川总督鄂山在紫禁城内骑马。　　

○缓徵山东齐河、德、济阳、濮、济宁、鱼台、聊城、清平、商河、长清、冠、馆陶、堂邑、茌平、莘、邱、东阿、钜野、泰安、高唐、夏津、临邑、历城、阳信、海丰、范、临清、莱阳、荣成、宁海、文登、掖、平度、昌邑、潍、胶、高密、即墨、益都、临淄、诸城、安邱、临胊、昌乐、高苑、博兴、乐安、寿光、博山、齐东、新城、恩、滨、沾化、乐陵、章邱、惠民、五十七州县、并德州、临清、东昌、济宁、四卫被水被旱村庄新旧额赋。　　

○辛巳。上诣皇太后宫问安。　　

○壬午。上御懋勤殿。勾到河南、山东、本年情实罪犯。停决河南斩犯二人。绞犯五人。山东斩犯八人。绞犯二人。余八十四人予勾。　　

○谕内阁、前因御史王藻奏、请将沿海汊港村庄。设法编查履勘。当降旨令直隶等省各督抚妥议章程具奏。兹据琦善奏称、查明直隶滨海十二州县内。丰润等八处。虽滨海而不能通海。其口港通海者。惟天津宁河临榆乐亭四处。天津海口。夹岸有炮台两座。大沽北塘两处。俱设有营汛等语。该省海口。密迩京师。稽察最宜周密。其稽察之要。固当严诘外盗之乘机入口。尤须访拏内奸之违禁出洋。嗣后著责成天津镇总兵。于夏秋潮大之际。严饬该驻劄之都司守备等。督率兵丁。实力巡防。按月查报。其各本地商捕船只所雇水手人等。并饬该地方官确切查明。实系土著良民。取具船户连环保结。方准充当。有犯连船户并究。仍令海口营汛。并宁河县之芦台巡检。天津县之葛沽巡检。于出口时逐细详查。如有私藏货物。并夹带人口。即行扣留送县究办。各该处捕鱼小船。并令查明如确系土著民人。即取具地邻保结。由县发给腰牌。以凭查验。如有更替渔丁。及新造船只。俱随时报明。换给新牌。每年编审一次。其近海村庄。无论户口多少。俱饬该府州县编查保甲。以杜奸萌。自此次明定章程之后。该督务当严饬所属认真查察。实力奉行。毋得日久生懈。视为具文。　　

○谕军机大臣等、前据陶澍奏、两淮应交牧群生息银两。业经派员解送直隶藩库。当谕琦善迅速解交察哈尔。以资办公。兹据琦善奏称、此项息银。道光十六年一年。并十七年半年。共应交银一万三千五百两。迄今并未解到。又接据林则徐咨文。内称本年息银。饬司筹垫。是此项息银。该省原未起解等语。察哈尔牧群生息银两。现既仍照旧章。由两淮生息。自应按期解交。以备该处三旗牧群之用。何以陶澍既称十六年一年及十七年半年息银。业经委员解送。而林则徐又称本年息银。尚须饬司筹垫。此项银两。曾否如数起解。著陶澍林则徐迅即查明。解送直隶藩库。以便发交察哈尔领回支用。毋再任意延宕。致误要需。将此谕令知之。寻林则徐奏、遵查前项银在两淮生息。督臣陶澍因辗转解送口外。缓不济急。拟请将本银五万。筹交直隶藩库。就近转发生息。并恐两淮还本之后。扣至直隶起息之时。中间不免空缺。是以议将道光十六年连十七年上半年息银。一并筹垫。派员解送。本系候旨遵行。迨九月二十日。奉旨仍照旧章。由两淮盐务生息。惟时已在陶澍交卸之后。现即饬运司仍将息银筹垫详解。且尚有十七年下半年息银。亦应隔年豫解之项。全行垫解。计十二月内必到直隶。交察哈尔济用。报闻。　　

○以宗人府右宗人绵岫、都察院左都御史敬徵、户部左侍郎奕纪、为内大臣。　　

○以拏获邻境盗犯。吉林佐领双福等下部议叙。　　

○旌表守正捐躯直隶束鹿县民乔思学妻吴氏。　　

○癸未。谕内阁、宗人府奏、现届恭修玉牒之年。宗支蕃衍。篇面每次递增。较从前多至一倍。请将在馆人员。分别赏加议叙一摺。现在甫将开馆。应俟一年后。全书依限告成。如果办理妥速。准其循照成案。由该总裁等择其尤为出力者。酌量保奏。请旨赏给班次。其一二三等人员。分别咨部核议。毋许冒滥。　　

○又谕、桂轮等奏、查勘泰陵实城等工应修情形一摺。著工部奏派大臣敬谨承修。并著钦天监于明春择吉奏明兴工。　　

○甲申。遣官祭先医之神。　　

○以右春坊右庶子王炳瀛、充日讲起居注官。司经局洗马杜受田、署日讲起居注官。　　

○以宝华峪拆卸完竣。赏已革郎中庆玉、四品顶带。以东陵内务府郎中补用。　　

○乙酉。上御懋勤殿。勾到山西直隶热河本年情实罪犯。停决山西斩犯三人。绞犯四人。直隶斩犯四人。绞犯八人。余六十九人予勾。　　

○以定亲王奕绍、睿亲王仁寿、充玉牒馆总裁官。大学士长龄、充督催官。礼部尚书吴椿、礼部右侍郎联顺、内阁学士倭什讷、吴其浚、充副总裁官。　　

○以詹事府詹事毛树棠、署宗人府府丞。　　

○命吏部尚书奕经礼部尚书贵庆、吴椿、在紫禁城内骑马。　　

○以拏获邻境要犯。予兵马司副指挥吕荣祺等升叙有差。　　

○丙戌。上诣皇太后宫问安。　　

○谕内阁、前据冯赞勋奏参、广西宣化县知县杨时行、署任月余。责毙数命。当交恩铭、赵盛奎、秉公确查具奏。嗣据查明该员实无滥刑毙命情事。复据冯赞勋将杨时行责毙各犯姓名案由月日。开单呈览。并奏请密饬覆查。适因新任广西巡抚梁章钜来京陛见。当将原摺清单。交该抚带往严密访查。务得确据。兹据该抚奏称、检查案卷。核对各犯被押月日。并无将卷宗抽换消灭之弊。其用小竹板笞讯贼犯。亦无杖以百计之事。且各犯发保病故。相距自一二十日至数月不等。现经查明民人冯大学开场诱赌。经杨时行访闻拏获。该犯口称伊侄现居京职。求全颜面。该员仍照例责惩。毫无瞻徇。可称不畏强御。甚属难得。著该抚察其才具。如果始终奋勉。遇有应升之缺。酌量保奏。以为州县各官实能除暴安良者劝。梁章钜甫经升任巡抚。于交查之案。即能悉心体访。据实奏闻。使贤能之员。不致屈抑。甚属可嘉。著加恩交部议叙。至言官风闻奏事。当为国计民生起见。冯赞勋两次陈奏。俱云得自家书。并将责毙各犯。开具姓名月日。乃一经查访。全不相符。且其所奏。竟系一片私心。轻信族人无据之辞。意图报复。似此绅士书役挟制地方官。其风断不可长。冯赞勋著交部严加议处。　　

○又谕、本日据裕泰奏、特参妄肆干求之知府等官。请旨革职提问。并据蔡锦泉奏官员违例干求。据实陈明各一摺。湖南永顺府知府王鸣球、于该学政蔡锦泉考试该府属时。充当提调。不知剔弊防奸。辄于进见时。以属员冯茂勋缺苦。为其门生张庆云面递名条。恳求取录。巡捕官张运升、牟培源亦以当差甚苦。同向该学政门役。恳为代求各进武童一名。考试钜典。辄敢肆意干求。胆大妄为。实出情理之外。该府王鸣球、及署永顺县知县冯茂勋、永顺县典史张运升、桑植县典史牟培源、著一并革职。交该抚提同文童张庆云、并查明求进之各武童。系何姓名。拘解来省。严行讯究。断不准颟顸了事。以儆官邪而肃吏治。　　

○伯都讷副都统吉勒通阿、因病解任。以黑龙江协领富勒洪额、为伯都讷副都统。　　

○旌表守正捐躯山东单县民焦运周妻李氏。　　

○拨兴京凤凰城木植变价银一万八千两有奇。发商生息。添给闲散学演鸟枪公费。从将军奕经等请也。　　

○除江苏吴县捐置义冢田二十一亩有奇额赋。　　

</div>
    <div class="pagination">
<a href="清实录道光朝实录_page507.html">上一页</a><span>...</span><a href="清实录道光朝实录_page503.html">503</a><a href="清实录道光朝实录_page504.html">504</a><a href="清实录道光朝实录_page505.html">505</a><a href="清实录道光朝实录_page506.html">506</a><a href="清实录道光朝实录_page507.html">507</a><span class="current-page">508</span><a href="清实录道光朝实录_page509.html">509</a><a href="清实录道光朝实录_page510.html">510</a><a href="清实录道光朝实录_page511.html">511</a><a href="清实录道光朝实录_page512.html">512</a><a href="清实录道光朝实录_page513.html">513</a><span>...</span><a href="清实录道光朝实录_page509.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
