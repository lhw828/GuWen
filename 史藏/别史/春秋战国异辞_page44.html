<!DOCTYPE html>
<html>
<head>
    <meta charset="UTF-8">
    <title>春秋战国异辞 - 第 44 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋战国异辞 - 第 44 页/共 67 页</h1>
    <div class="content">　　齐攻宋【齐湣王攻宋灭之】宋王使人侯齐冦之所至使者还曰齐冦近矣国人恐矣左右皆谓宋王曰此所谓肉自生虫者也以宋之彊齐兵之弱恶能如此宋王因怒而诎杀之【诎枉也】又使人往视齐冦使者报如前宋王又怒诎杀之如此者三其后又使人往视齐冦近矣国人恐矣使者遇其兄曰国危甚矣若将安适其弟曰为君视齐冦不意其近而国人恐如此也今又私患乡之先视齐冦者皆以冦之近也报而死今也报其情死【以齐冦至之情实告宋王必诛死也】不报其情又恐死【不以冦至之情报而设备齐冦至杀人是又恐死】将若何其兄曰如报其情有且先夫死者死于是报于王曰殊不知齐冦之所在国人甚安王大喜左右皆曰乡之死者宜矣王多赐之金冦至王自投车上驰而走此人得以富于他国【吕览壅塞】
　　列仙传　琴高赵人也以鼓琴为宋康王舎人行涓彭之术浮游冀州涿郡之间二百余年后辞入涿水中取龙子与诸弟子期曰皆洁斋待于水旁设祠果乗赤鲤来出坐祠中旦有万人观之留一月余复入水去
　　韩凭为宋康王舎人妻何氏美【地志凭妻息氏封丘人】王欲之捕舎人筑青陵台何氏作乌鹊歌以见志曰南山有乌北山张罗乌自高飞罗当奈何乌鹊双飞不乐鳯凰妾是庶人不乐宋王又答其夫曰其雨淫淫河大水深日出当心康王得书以问蘓贺贺曰雨淫淫愁且思也河水深不得徃来也日当心有死志也俄而凭自杀妻乃阴腐其衣王与登台遂自投台下左右揽之衣不中手而死遗书于带曰王利其生不利其死愿以尸骨赐凭而合塟王怒弗听使里人埋之冡相望也宿昔有文梓木生于二冢之端旬日而大合抱屈体相就根交于下枝错于上又有鸳鸯雌雄各一恒栖树上交颈悲鸣宋人哀之遂号其木曰相思树【搜神记】
　　宋王筑为蘖帝鸱夷血高悬之【宋王康王也蘖当作防帝当作台以鸱夷之革囊血于台上高悬之以象天也】射着甲胄从下血坠流地左右皆贺曰王之贤过汤武矣汤武胜人今王胜天贤不可以加矣宋王大悦饮酒室中有呼万嵗者堂上尽应堂上已应堂下尽应门外庭中闻之莫敢不应不适也【吕览过理】宋君偃十一年自立为王东败齐取五城南败楚取地三百里西败魏军乃与齐魏为敌国盛血以韦囊悬而射之命曰射天淫于酒妇人羣臣谏者辄射之于是诸侯皆曰桀宋宋其复为纣所为不可不诛告齐伐宋王偃立四十七年齐湣王与魏楚伐宋杀王偃遂灭宋而三分其地【史宋世家】
　　宋康王时有爵生鹯于城之陬使史占之曰小而生巨必霸天下康王大喜于是灭滕伐薛取淮北之地乃愈自信欲霸之亟成故射天笞地斩社稷而焚之曰吾伏天地神骂国老之谏者为无头之棺以示有勇剖伛者之背锲朝涉之胫而国人大骇齐闻而伐之民散城不守王逃于郳侯之馆得病而死【新序巻四新书巻六】
　　杂録
　　齐攻宋宋使臧孙子南求救于楚楚大悦许救之甚欢臧孙子忧而反其御曰索救而得今子有忧色何也臧孙子曰宋小而齐大夫救小宋而患于大齐此人之所忧也而楚王説必以坚我也我坚而齐敝楚之所利也臧孙子乃归齐人拔五城于宋而楚救不至【韩子説林】宋王与齐仇也筑武宫讴癸倡行者止观筑者不倦王闻召而赐之对曰臣师射稽之讴又贤于癸王召射稽使之讴行者不止【劝力之歌过者不顾】筑者知倦【用力深也】王曰其讴不如癸美何也对曰王试度其功癸四板射稽八板【功多也】擿其坚癸五寸射稽二寸【入深也】夫良药苦于口而智者劝而饮之知其入而己已疾也忠言拂于耳而明主听之知其可以致功也【韩子外储左】
　　宋康公攻阿屠单父【宋无康公疑即康王】成公赵曰始吾不自知以为在千乗则万乗不敢伐在万乗则天下不敢图今赵在阿而宋屠单父则是赵无以自立也且往诛宋【诛刺之也】赵遂入宋三月不得见或曰何不因邻国之使而见之成公赵曰不可吾因邻国之使而刺之则使后世之使不信荷节之信不用皆曰赵使之然也不可或曰何不因羣臣道徒处之士而刺之成公赵曰不可吾因羣臣道徒处之士而刺之则后世之忠臣不见信辨士不见顾皆曰赵使之然也不可吾闻古之士怒则思理危不忘义必将正行以求之耳朞年宋康公病死成公赵曰廉士不辱名信士不惰行今吾在阿宋屠单父是辱名也事诛宋王朞年不得是惰行也吾若是而生何面目而见天下之士遂立槁于彭山之上【説苑立节】
　　晋楚之君相与为好防于宛丘之上宋使人往觇之晋楚大夫曰趣以见天子礼见于吾君我为见子焉使者曰冠虽敝宜加其上履虽新宜居其下周室虽防诸侯末之能易也师升宋城臣犹不更臣之服也揖而去之诸大夫瞿然遂以诸侯之礼见之【説苑奉使】
　　白圭谓宋令尹曰【令一作大】君长自知政公无事矣今君少主也而务名不如令楚贺君之孝也则君不夺公位【公位一作大后之事】而大敬重公则公常用宋矣【韩子説林下】
　　宋阳里华子中年病忘朝取而夕忘夕与而朝忘在涂则忘行在室则忘坐今不识先后不识今阖室毒之谒史而卜之弗占谒巫而祷之弗禁谒医而攻之弗已鲁有儒生自媒能治之华子之妻子以居产之半请其方儒生曰此固非卦兆之所占非祈请之所祷非药石之所攻吾试化其心变其虑庶防有瘳乎于是试露之而求衣饥之而求食幽之而求明儒生欣欣然告其子曰疾可已也然吾之方宻传世不以告人试屏左右独与居室七日从之莫知其所施为也而积年之疾一朝都除华子既悟乃大怒黜妻罚子操戈逐儒生宋人执而问其以华子曰曩吾忘也荡荡然不知天地之有无今顿识既往数十年来存亡得失哀乐好恶扰扰万绪起矣吾恐将来之存亡得失哀乐好恶之乱吾心如此也须防之忘可复得乎子贡闻而异之以告孔子孔子曰此非汝所及乎顾谓顔回记之【列子周穆王】
　　儿説宋人善辩者也持白马非马也【持白马非马之説】服齐稷下之辩者乗白马而过闗则顾白马之赋故籍之虚辞则能胜一国考实按形不能谩于一人【韩子外储左】
　　昭绩昧醉寐而亡其裘宋君曰醉足以亡裘乎对曰桀以醉亡天下而康诰曰毋彛酒彛酒常酒也常酒者天子失天下匹夫失其身【韩子説林上】
　　宋太宰贵而主断季子将见宋君梁子闻之曰语必可与太宰三坐乎不然将不免季子因説以贵主而轻国【韩子説林下】
　　宋人好善者三世不解家无故而黒牛生白犊以问先生曰此吉祥以享鬼神居一年其父无故而盲牛又复生白犊其父又复使其子以问先生其子曰前听先生言而失明今又复问之奈何其父曰圣人之言先忤而后合其事未究固试往复问之其子又复问先生先生曰此吉祥也复以享鬼神归致命其父其父曰行先生之言也居一年其子又无故而盲其后楚攻宋围其城当此之时易子而食析骸而炊丁壮者死老病童儿皆上城牢守不下楚王大怒城已破诸城守者皆屠之此父子独以盲故得无乗城军罢围解则父子俱视【淮南子人间训　又列子説符先生作孔子】
　　宋崇门之巷人服丧而毁甚瘠上以为爱亲举以为官师明年人之毁死者十余人【韩子内储上韩子曰子之服亲丧者为爱之也而尚可以赏劝也况君上之于民乎】
　　高阳魋将为室问匠人匠人对曰未可也木尚生加涂其上必将挠【高阳宋邑因以为氏魋或作应宋大夫也挠弱曲也】以生材任重涂今虽成后必败高阳魋曰不然夫木枯则益劲涂干则益轻以劲材任轻涂今虽恶后必善匠人无辞以对受令而为之室之始成竘然善也其后果败【竘高壮也淮南子人间训　又吕览别类】
　　宋之丁氏家无井而出汲常一人居外及其家穿井告人曰吾穿井得一人有闻而传之者曰丁氏穿井得一人国人道之闻之于宋君宋君令人问之于丁氏丁氏对曰得一人之使非得一人于井中也【吕览察传】
　　宋人有以玉为楮叶者三年而成锋杀茎柯毫芒繁泽乱之楮叶之中而不可别也此人遂以巧食禄于宋邦列子闻之曰使天地之生物三年而成一叶则物之有叶者寡矣【列子説符　又韩子喻老玉作象】
　　宋有富人天雨墙坏其子曰不筑将必有盗其邻人之父亦云暮而果大亡其财其家甚智其子而疑邻人之父【韩子説难】
　　宋鲍蘓之妻曰女宗养姑甚谨鲍苏仕卫三年而取外妻女宗不妬愈谨因往来者请问其夫赂遗外妻甚厚女宗之姒谓曰可以去矣女宗曰何故姒曰夫人既有所好子何留乎女宗曰妇人一醮不改夫死不嫁执麻枲治丝蠒织纴组紃以供衣服以事夫室澈漠酒醴羞馈食以事舅姑以专一为贞以善从为顺岂有専夫室之好也夫礼天子十二诸侯九卿大夫三士二今吾夫诚士也有二不亦宜乎且妇人有七见去夫无一去义七去之道妬正为首淫僻窃盗长舌骄侮无子恶疾皆在其后吾姒不教吾以居室之礼而反欲使吾为见弃之行将安所用此遂不听事姑愈谨宋公闻之表其闾号曰女宗【列女传】
　　宋有田夫常衣黂緼以过冬【黂音焚麻之牡者】暨春东作自暴于日不知天下之有广厦隩室緜纩狐貉顾其妻曰负日之暄人莫知者以献吾君将有赏【博物志】
　　宋人有耕者田中有株兔走触株折颈而死因释耕守株冀复得兔为宋国所笑【韩子五蠧】
　　宋之愚人得燕石于梧台之东归而藏之以为宝周客闻而观焉主人斋三日端冕服以发宝革匮十重缇巾十袭客见之掩口而笑曰此特燕石耳与瓦甓不殊【阚子】
　　韩非子【説林】宋之富贾有监止子者与人争买百金之璞玉因佯失而毁之负其百金而理其毁瑕得千镒焉事有举之而有败而贤其毋举之者负之时也韩非子【外储説右下】王子于期为宋君为千里之逐已驾察手吻文且发矣驱而前之轮中绳引而郤之马掩迹拊而发之彘逸出于窦中马退而却防不能进前也马駻而走辔不能止也
　　韩非子【右传】宋崇门之巷人服丧而毁甚瘠上以为慈爱于亲举以为官师明年人之所以毁死者嵗十余人子之服亲丧者为爱之也而尚可以赏劝也况君上之于民乎
　　吕氏春秋　宋有澄子者亡缁衣求之涂见妇人衣缁衣援而弗舎欲取其衣曰今者我亡缁衣妇人曰公虽亡缁衣此实吾所自为也澄子曰子不如速与我衣昔吾所亡者纺缁也今子之衣襌缁也以襌缁当纺缁子岂不得哉






　　春秋战国异辞巻二十六
　　钦定四库全书
　　春秋战国异辞巻二十七
　　右春坊右谕德陈厚耀撰
　　楚
　　史楚世家楚之先祖出自帝颛顼髙阳髙阳生称称生巻章巻章生重黎重黎为帝喾髙辛居火正甚有功能光融天下帝喾命曰祝融共工氏作乱帝喾使重黎诛之而不尽帝乃以庚寅日诛重黎而以其弟吴回为重黎后复居火正为祝融吴回生陆终陆终生子六人拆剖而产焉长曰昆吾二曰参胡三曰彭祖四曰会人五曰曹姓六曰季连芈姓楚其后也昆吾氏夏之时尝为侯伯桀之时汤灭之彭祖氏殷之时尝为侯伯殷之末世灭彭祖氏季连生附沮附沮生穴熊其后中微或在中国或在蛮夷弗能纪其世周文王之时季连之苖裔曰鬻熊鬻熊子事文王蚤卒其子曰熊丽熊丽生熊狂熊狂生熊绎熊绎当周成王之时举文武勤劳之后嗣而封熊绎于楚蛮封以子男之田姓氏居丹阳【徐广曰在南郡枝江县】熊绎生熊艾熊艾生熊防熊防生熊胜熊胜以弟熊杨为后熊杨生熊渠熊渠生子三人当周夷王之时王室微诸侯或不朝相伐熊渠甚得江汉间民和乃兴兵伐庸杨粤至于鄂熊渠曰我蛮夷也不与中国之号谥乃立其长子康为句亶王【地志即荆州府江陵县】中子红为鄂王少子执疵为越章王皆在江上楚蛮之地及周厉王暴虐熊渠畏其伐楚亦去其王后为熊母康【徐广曰即熊渠之长子】母康蚤死熊渠卒子熊摰红立摰红卒其弟弑而代立曰熊延熊延生熊勇熊勇六年而周人作乱攻厉王王奔彘熊勇十年卒弟熊严为后熊严十年卒有子四人长子伯霜中子仲雪次子叔堪少子季徇熊严卒长子伯霜代立是为熊霜熊霜元年周宣王初立熊霜六年卒三弟争立仲雪死叔堪亡避难于濮而少弟季徇立是为熊徇熊徇二十二年卒子熊咢立熊咢九年卒子熊仪立是为若敖若敖二十年周幽王为犬戎所弑周东徙而秦襄公始列为诸侯
　　古史考熊渠卒子熊翔立长子摰有疾少子熊延立宋均云熊摰有疾不传为后别居于防后曰防子
　　若敖【若敖二十一年周平王元年】
　　二十七年若敖卒子熊坎立是为霄敖【史楚世家】
　　霄敖
　　霄敖六年卒子熊眴立是为蚡冐【史楚世家】
　　蚡冐
　　蚡冐十三年晋始乱以曲沃之故【史楚世家】
　　楚厉王有警鼓以与百姓为戌饮酒醉过而击之民大惊使人止曰吾醉而与左右戏过击之也民皆罢居数月有警击鼓而民不赴乃更令明号而民始信之【韩子外储左○按史记无厉王厉王疑即蚡冒】
　　楚人卞和得玉璞楚山中奉而献之厉王厉王使玉尹相之曰石也王以和为诳而刖其左足及厉王薨【疑即蚡冒】武王即位和又奉其璞而献之武王武王使王尹相之又曰石也王又以和为诳而刖其右足武王薨文王【文王一作共王】即位和乃抱其璞而哭于楚山之下三日三夜泪尽而继之以血王闻之使人问其故曰天下之刖者多矣子奚哭之悲也和曰吾非悲刖也悲夫宝玉而题之以石贞士而名之以诳此吾所以悲也王曰惜矣吾先王未剖石而斩人之足夫死者不可生断者不可续何听之殊也乃使玉人理其璞而得宝焉遂命曰和氏之璧【新序巻五又韩子和氏】
　　蔡邕琴操　楚野民卞和得玉璞以献懐王【此事或载厉王或作懐王然懐王之后无平王从厉王为是】王使乐正子占之言玉石也以为欺谩斩其一足懐王死子平王立和复献之又以为欺斩其一足平王死子立为荆王欲献之恐复见害乃抱玉而哭涕尽继之以血荆王使剖之中果有玉乃封和为陵阳侯和辞不受而作退怨之歌歌曰悠悠沂水经荆山精气郁洽【一作浃】谷岩岩中有神宝灼明明穴山采玉难为功于何献之楚先王遇王暗昧信防言断截两足离余身俛仰嗟叹心摧伤紫之乱朱粉墨同空山歔欷涕龙钟天鉴孔明竟以彰沂水滂沛流于汶进宝得刖足离分断者不续岂不怨
　　地志【夀州】卞和尝于荆山得玉璞献之懐王以为石也刖其左足未几复献之刖其右足及文王即位乃抱璞泣曰臣非悲刖也宝玉而题之以石真士而目之以诈所以悲也王使玉人琢之果得玉封零阳侯不就
　　新序【巻四】楚熊渠子夜行见寝石以为伏虎闗弓射之灭矢饮羽下视知石也却复射之矢摧无迹故诚心而金石为之开况人心乎【据史记熊渠当周夷王之时若敖之六世祖也此熊渠子或别一人】
　　韩诗【巻六】楚熊渠子夜行寝石以为伏虎弯弓而射之没金饮羽下视知其为石
　　蚡冒十七年卒蚡冒弟熊通弑蚡冒子而代立是为武王【史楚世家】
　　武王
　　武王十七年晋之曲沃庄伯弑主国晋孝侯
　　十九年郑伯弟叚作乱
　　二十一年郑侵天子之田
　　二十三年卫弑其君桓公
　　二十九年鲁弑其君隠公
　　三十一年宋太宰华督弑其君殇公
　　三十五年楚伐随随曰我无罪楚曰我蛮夷也今诸侯皆为叛相侵或相杀我有敝甲欲以观中国之政请王室尊吾号随人为之周请尊楚王室不听还报楚
　　三十七年楚熊通怒曰吾先鬻熊文王之师也蚤终成王举我先公乃以男子田令居楚蛮夷皆率服而王不加位我自尊耳乃自立为武王与随人盟而去于是始开濮地而有之
　　五十一年周召随侯数以立楚为王楚怒以随背已伐随武王卒师中而兵罢子文王熊赀立始都郢【以上史楚世家】
　　文王
　　文王二年伐申过邓邓人曰楚王易取邓侯不许也六年伐蔡虏蔡哀侯以归已而释之楚强陵江汉间小国小国皆畏之
　　十一年齐桓公始霸楚亦始大
　　十二年伐邓灭之【以上史楚世家】
　　楚文王伐邓使王子革王子灵共捃菜二子出采见老丈人载畚乞焉不与搏而夺之王闻之令皆拘二子将杀之大夫辞曰取畚信有罪然杀之非其罪也君若何杀之言卒丈人造君而言曰邓为无道故伐之今君之公子搏而夺吾畚无道甚于邓呼天而号君闻之羣臣恐君见之曰讨有罪而横夺非所以禁暴也恃力虐老非所以教幼也爱子弃法非所以保国也私二子灭三行非所以从政也丈人舍之矣谢之军门之外【説苑至公】荆文王得如黄之狗箘簬之矰以畋于云梦三月不反得舟【一作丹】之姬淫期年不听朝保申諌曰先王以臣为保吉今王得如黄之狗箘簬之矰畋于云泽三月不反及得舟之姬淫期年不听朝王之罪当笞匍伏将笞王王曰不谷免于襁褓托于诸侯矣愿请变更而无笞保申曰臣承先王之命不敢废王不受笞是废先王之命也臣宁得罪于王无负于先王王曰敬诺乃席王王伏保申束细箭五十跪而加之王背如此者再谓王起矣王曰有笞之名一也遂致之保申曰臣闻之君子耻之小人痛之耻之不变痛之何益保申趋出欲自流于渊请死王曰此不谷之过保将何罪王乃变行从保申杀如黄之狗折箘簬之矰逐舟之姬务治乎荆兼国三十九【説苑正谏　又见吕览正谏如黄作茹黄箘簬作宛路舟作丹细箭作细荆】
　　幽明录　楚文王少时好田猎天下快犬名鹰毕聚焉有人献一鹰曰非王鹰之俦俄而云际有一物凝翔飘飖鲜白鹰见之便竦翮而升矗若飞电须臾羽堕如雪血洒如雨有大鸟堕地而死度其两翅广数十里喙邉有黄众莫能知有博物君子曰此鹏雏也始飞故为鹰所制文王乃厚赏献者【又孔氏志怪】
　　文王汚膺鲍申伛背以成楚国之治【汚膺陷匈也鲍申楚相淮南子説山】楚文王好服獬冠楚人效之【淮南子主术训文王一作庄王】
　　楚王欲取息与蔡【楚王文王也息蔡二国名】于是佯善蔡侯而与之谋曰吾欲得息奈何蔡侯曰息夫人吾妻之姨【妻之女弟为姨】吾请为飨息侯与其妻而与王俱因而袭之楚王曰诺于是与蔡侯以飨礼入于息因与俱遂取息旋舍于蔡又取蔡【吕览长攻】
　　列女传　楚伐息虏其君使息君守门将妻其夫人而纳之于宫楚王出游夫人遂出见息君曰人生一死而已何至自苦妾无须臾忘君也终不以身更贰与其生离乎地上岂若死归于地下哉乃作诗曰谷则异室死则同穴谓予不信有如皦日息君止之夫人不听遂自杀息君亦自杀同日死楚王贤其守节有义乃以诸侯之礼合之【与左传别　灭息在楚文王十年　按左传息妫不死岂别有夫人耶然大车诗亦不云息夫人所作】
　　王孙厉谓楚文王曰徐偃王好行仁义之道汉东诸侯三十二国尽服矣王若不伐徐必事徐王曰若信有道不可伐也对曰大之伐小强之伐弱犹大鱼之吞小鱼也若虎之食豚也恶有其不得理文王遂兴师伐徐残之徐偃王将死曰吾赖于文德而不明武备好行仁义之道而不知诈人之心以至于此【説苑指武】
　　淮南子【人间】徐偃王好行仁义陆地之朝者三十二国王孙厉谓楚王曰王不伐徐必反朝徐王曰偃王有道之君也好仁行义不可伐王孙厉曰臣闻之大之与小强之与弱也犹石之投卵虎之防豚又何疑焉且夫为文而不能达其德为武而不能任其力乱莫大焉楚王曰善乃举兵而伐徐遂灭之
　　韩子【五蠧】徐偃王处汉东地方五百里行仁义割地而朝者三十六国楚文王恐其害己也举兵伐徐灭之
　　楚文王有疾告大夫曰筦饶犯我以义违我以礼与处不安不见不思然吾有得焉必以吾时爵之申侯伯吾所欲者劝我为之吾所乐者先我行之与处则安不见则思然吾有丧焉必以吾时遣之大夫许诺乃爵筦饶以大夫赠申侯伯而行之申侯伯将至郑王曰必戒之矣而为人也不仁而欲得人之政毋以之鲁卫宋郑不听遂之郑三年而得郑国之政五月而郑人杀之【説苑君道】吕览【长见】荆文王曰苋譆【人名】数犯我以义违我以礼与处则不安旷之而不谷得焉不以吾身爵之后世有圣人将以非不谷于是爵之五大夫申侯伯善持养吾意吾所欲则先我为之与处则安旷之而不谷丧焉不以吾身逺之后世有圣人将以非不谷于是送而行之【鲁庄七年】申侯伯如郑阿郑君之心先为其所欲三年而知郑国之政也五月而郑人杀之【説苑君道】杜敖
　　文王十三年卒子熊囏立是为杜敖杜敖五年欲杀其弟熊恽恽奔随与随袭杀杜敖代立是为成王【史楚世家】
　　成王
　　楚成王元年初即位布德施惠结旧好于诸侯使人献天子天子赐胙曰镇尔南方夷越之乱无侵中国于是楚地千里
　　十六年齐桓公以兵侵楚至陉山楚成王使将军屈完以兵御之与桓公盟桓公数以周之赋不入王室楚许之乃去
　　十八年成王以兵北伐许许君肉袒谢乃释之
　　二十二年伐黄
　　二十六年灭英
　　三十三年宋襄公欲为盟防召楚楚王怒曰召我我将好徃袭辱之遂行至盂遂执辱宋公已而归之
　　三十四年郑文公南朝楚楚成王北伐宋败之射伤宋襄公襄公遂病疮死
　　三十五年晋公子重耳过楚成王以诸侯客礼飨而厚送之于秦
　　三十九年鲁僖公来请兵以伐齐楚使申侯将兵伐齐取谷置齐桓公子雍焉齐桓公七子皆奔楚楚尽以为上大夫　灭防防不祀祝融鬻熊故也夏伐宋宋告急于晋晋师救宋成王罢归将军子玉请战成王曰重耳出亡居外久卒得反国天之所开不可当子玉固以请乃与之少师而去晋果败子玉于城濮成王怒诛子玉【以止史楚世家】
　　説苑　楚成王赞诸属诸侯使鲁君为仆鲁君致大夫而谋曰我虽小亦周之建国也今成王以我为仆可乎大夫皆曰不可公仪休曰不可不听楚王身死国亡君之臣乃君之有也为民君也鲁君遂为仆【按公仪休相鲁穆公与楚成王异时人也此疑有误】
　　楚成王读书于殿上而轮扁在下作而问曰未审主君所读何书也成王曰先圣之书轮扁曰此真先圣王之糟粕耳非美者也成王曰子何以言之轮扁曰以臣轮言之夫以规为圆以矩为方此其可付乎子孙者也若夫合三木而为一应乎心动乎体其不可得而传者也以为所传真糟粕耳故虞唐之法可得而改也其喻人心不可及矣诗云上天之载无声无臭其孰能及之【韩诗卷五　庄子作齐桓公事其文少别今并存之别卷】
　　楚成王登台临后宫宫人皆倾观子瞀直行不顾徐歩不变王曰顾吾以汝为夫人子瞀复不顾王曰顾吾又与女千金而封若父兄子瞀遂不顾于是王下台而问曰不顾何也子瞀曰妾闻妇人以端正和顔为容今大王在台上而妾顾则是失仪节也告以夫人之尊示以封爵之重而后顾是妾贪贵乐利以忘礼义也何以事王王曰善遂立以为夫人处期年王立公子商臣为太子后王又欲立公子职子瞀曰吾闻信不见疑吾惧祸乱之作也而言之于王王不应其以太子为非吾子疑吾譛之乎不如以死明之遂自杀君子曰非至仁孰能以身诫之【列女传】
　　楚令尹子文之族【子文为令尹当在成王时】有干法者廷理拘之闻其令尹之族也而释之子文召廷理而责之曰凡立廷理者将以司犯王令而察触国法也夫直士持法柔而不挠刚而不折今弃法而背令而释犯法者是为理不端懐心不公也岂吾营私之意也何廷理之駮于法也吾在上位以率士民士民或怨而吾不能免之于法今吾族犯法甚明而使廷理因縁吾心而释之是吾不公之心明着于国也执一国之柄而以私闻与吾生不以义不若吾死也遂致其族人于廷理曰不是刑也吾将死廷理惧遂刑其族人成王闻之不及履而至于子文之室曰寡人幼少置理失其人以违夫子之意于是黜廷理而尊子文使及内政国人闻之曰若令尹之公也吾党何忧乎乃相与作歌曰子文之族犯国法程廷理释之子文不听恤顾怨萌方正公平【説苑至公】
　　潜夫论　楚鬭子文三为令尹而有饥色妻子冻馁朝不及夕
　　太子商臣怨令尹子上也楚攻陈晋救之夹汦水而军阳处父知商臣之怨子上也因谓子上曰少却吾渉而从子子上却因令晋军曰楚遁矣使人告商臣曰子上受晋赂而去之商臣诉之成王成王遂杀之【説苑权谋】楚成王时有朱鹭合沓飞翔复有赤色者旧鼓吹音乐朱鹭曲是也【艺文类聚】
　　思革子尹文子叔儋子相与为友闻楚成王贤俱徃见之至嵚岩之间卒逢飘风暴雨共伏于空栁之下衣寒粮乏自度不能俱活以革子为贤乃共以衣粮与之二子遂冻饿而死革子见楚王楚王知其贤陈酒设钟鼓而乐之革子操琴而作别散之音楚王赐之百金以二子【琴操】
　　四十六年初成王将以商臣为太子语令尹子上子上曰君之齿未也而又多内宠绌乃乱也楚国之举常在少者且商臣蠭目而豺声忍人也不可立也王不听立之后又欲立子职而绌太子商臣商臣闻而未审也告其傅潘崇曰何以得其实崇曰飨王之宠姬江而勿敬也商臣从之江怒曰宜乎王之欲杀若而立职也商臣告潘崇曰信矣崇曰能事之乎曰不能能亡去乎曰不能能行大事乎曰能冬十月商臣以宫卫兵围成王成王请食熊蹯而死不听丁未成王自绞杀商臣代立是为穆王【史楚世家】
　　穆王
　　穆王立以其太子宫与潘崇使为太师掌国事
　　三年灭江
　　四年灭六蓼六蓼皋陶之后
　　八年伐陈
</div>
    <div class="pagination">
<a href="春秋战国异辞_page43.html">上一页</a><span>...</span><a href="春秋战国异辞_page39.html">39</a><a href="春秋战国异辞_page40.html">40</a><a href="春秋战国异辞_page41.html">41</a><a href="春秋战国异辞_page42.html">42</a><a href="春秋战国异辞_page43.html">43</a><span class="current-page">44</span><a href="春秋战国异辞_page45.html">45</a><a href="春秋战国异辞_page46.html">46</a><a href="春秋战国异辞_page47.html">47</a><a href="春秋战国异辞_page48.html">48</a><a href="春秋战国异辞_page49.html">49</a><span>...</span><a href="春秋战国异辞_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
