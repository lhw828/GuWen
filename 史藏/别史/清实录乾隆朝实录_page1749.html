<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1749 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1749 页/共 1860 页</h1>
    <div class="content">

大清高宗法天隆运至诚先觉体元立极敷文奋武孝慈神圣纯皇帝实录卷之一千三百八十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十六年。辛亥。九月。癸酉朔。上赐蒙古王、贝勒、贝子、公、额驸、台吉等食。　　

○户部议奏、在京八旗承袭世职。年未及岁者。准其支食半俸。嗣后厄鲁特年未及岁世袭人员。请照在京八旗例、减等给与半俸。从之。　　

○是日、驻跸张三营行宫。　　

○甲戌。谕、御前额驸甚少。鄂勒哲特穆尔额尔克巴拜、丹巴多尔济二人。获罪虽重。朕仍怜悯色布腾巴勒珠尔、扎拉丰阿。将鄂勒哲特穆尔额尔克巴拜、丹巴多尔济放出。俱施恩赏给公衔。令在乾清门效力赎罪。鄂勒哲特穆尔额尔克巴拜、丹巴多尔济、务须感激朕恩。倍加奋勉。倘不知罪。怙恶不改。复生事端。朕必从重加倍治罪。决不轻贷。　　

○谕军机大臣等、向来福建民风好斗。往往以小嫌逞忿。致成械斗之案。最为恶习。节经严加惩创。本日阅广东招册。该省亦颇有械斗案件。尚较闽省为多。此风断不可长。不可不防微杜渐。以儆凶悍而靖地方。又广东审办命案内。往往有将旁人谋害以图倾陷讹诈者。其风尤为凶顽可恶。在愚民无知。止图洩忿诈财。以为得计。不知一经官为审讯。即时败露。或为被诈之人拏获诉理。所谋者未中于法。而先自罹于抵命。是欲害人而转以自害。尤须明白晓示。严行禁止。庶足以保全民命。安辑闾阎。著传谕福康安、郭世勋、严饬地方文武各员。将械斗谋命之案。不时留心稽察。实力化导。庶此风渐戢。免罹法网。以副谆谆教诫至意。　　

○又谕曰、勒保覆奏、刘照魁上年领票出口。肃州知州涂跃龙、辄据店户保结。混行给票。现将涂跃龙革职解送刑部。并自请交部严加议处一摺。已交该部矣。此案刘照魁、前经军机大臣审讯。业据该犯供明。系假认王子重亲戚。央该处店户、在肃州起票。今勒保查询该州涂跃龙又称上年六月有高登科刘照魁等共四人。前往安西佣工。经店户王谦益具保给票。与刘照魁所供不符。自系涂跃龙恐纵令邪教案犯亲戚出口。其咎更重。而朦混请票。不过失察。是以避重就轻。藉辞推卸。现在涂跃龙业已解京。自可与刘照魁质讯。其一同起票之高登科、已据勒保查拏。该犯到案后。更无难究讯得实。勒保不可因属员搪塞之辞。稍存颟顸了事之见也。将此谕令知之。　　

○是日、驻跸波罗河屯行宫。　　

○乙亥。谕曰、奎林等奏拏获洋盗审明正法一摺。内称盗犯蔡允等驾船行劫。遭风漂到淡水厅竹堑港外洋面。经淡水同知袁秉义、竹堑守备林登云、派拨兵役往查。即将盗犯蔡允等十二名拏获。现查明出力兵役。按名奖赏等语。淡水洋面。有盗船漂至。该同知守备、一闻口汛禀报。即拨兵役出港查拏。当获首夥盗犯十二名。尚属留心缉捕。除出力兵役等、业经奎林等奖赏外。袁秉义、林登云、均著交部议叙。以示奖励。　　

○谕军机大臣等、现在刑部进呈福建省秋审情实人犯黄册各案内、如林三元、曹庆、蓝汉、廖的、石讲、陈赞、陈＜氵粤＞、林红记、洪月等九犯。系天地会听纠入夥匪党。曾雍、丁遂、黄治三犯。系械斗案内听纠助殴伤人之犯。王水、林旋玑、吴真三犯。系在台湾犯事。问拟死罪。此等人犯。均属法无可赦。勾到时自应即予勾决。但福建省。勾到之期尚早。若俟刑部行文办理。有需时日。该犯多人。羁禁囹圄。自知罪在不赦。或致别生事端。殊觉不成事体。著传谕伍拉纳等、接奉此旨。即将林三元、曹庆、蓝汉、廖的、石讲、陈赞、陈＜氵粤＞、林红记、洪月、曾雍、丁遂、黄治、王水、林旋玑、吴真、十五犯提出。先行处决。　　

○调户部左侍郎诺穆亲、为理藩院侍郎。兵部左侍郎觉罗吉庆、为户部左侍郎。　　

○是日、驻跸中关行宫。　　

○丙子、谕军机大臣等、刑部进呈陕西省秋审情实黄册内。蒙古旺楚克、殴伤玛寨身死一案。叙述该员外郎原报。有管理蒙民字样。率意减省。转至不成文理。从前各省章奏。于满洲蒙古等字有摘用满蒙及蒙民二字者。屡经降旨饬谕。今驻劄宁夏员外郎。系管理蒙古民人交涉事务。乃刑部辄将蒙民字样。叙入册内并不留心检点。殊属疎忽刑部堂官、著传旨申饬。除将黄册改正外。并将此谕。令知之。　　

○以户部右侍郎正黄旗汉军副都统庆成、兼正黄旗护军统领。　　

○是日、驻跸避暑山庄。至乙酉皆如之。　　

○丁丑。谕、朕披阅刑部进呈甘肃省秋审人犯黄册内。绞犯林中萃、逼毙李仲娃子等二名一案。阅其情节。李仲娃子、李进玉儿之父李鸿在日。曾典林中萃故父房屋居住。并托林中萃代为完纳房地粮钱。李鸿故后。伊妻韦氏、因李仲娃子弟兄年幼。央林中萃管束。并照看家务。迨李仲娃子年长。自理家务。韦氏邀林中萃到家查检帐目。林中萃辄将典房原契。窃取烧毁。冀图白索原业。免还典价。后韦氏身故。林中萃欺李仲娃子等懦弱。欲行索房。先借地粮名色。向李仲娃子豫支十年粮钱。肆行辱闹。嗣复逼腾房屋。李仲娃子以系典业。与之分辩。林中萃即向李仲娃子索取凭据。并以若无契纸。即行逐出之言恐吓。李仲娃子弟兄查检房契无获虑被再闹。俱即投缳殒命。此案林中萃与李鸿、素相交好。是以李鸿故后。伊妻韦氏、即托其管束幼子。照看家务。林中萃受其付托。自应悯怜孤寡。顾念交情。为之尽心经理。于情义庶为允协。乃竟心存吞霸。见李仲娃子年长。自管家务。辄乘查检帐目之时。窃回典契。烧毁灭迹。迨韦氏病故后。欺伊子懦弱。借端向索粮钱。逼腾房屋。李仲娃子与之分辩。林中萃明知契已窃回。转向诈索凭据。逐令出房。以致李仲娃子、李进玉儿、情迫势窘。均即自缢。是林中萃倚仗曾经代理家务。有意欺凌。挟制窘辱。惨毙二命。绝人子嗣。种种狡诈凶残。无复人理。该督审明定拟时。即应将林中萃请旨即行正法。乃仅问拟绞候。归入情实。致使该犯得以稽诛年余。办理殊属轻纵。勒保著严行申饬。并著接奉此旨后。将林中萃即行正法。至林中萃霸产欺孤。情理灭绝。伊名下所有产业。自不便令其子孙坐享。李仲娃子年已十九。曾否娶妻生子。著该督查明如李仲娃子已有子嗣。不但李鸿产业。应归归管理。即林中萃所有产业。亦著给予李仲娃子之子。一并管业若李仲娃子并无子嗣。亦应查明李鸿之近支亲属。将李鸿及林中萃产业。一并分给承管。以为欺孤绝嗣者戒。至林中萃逼毙一家二命。绝人子嗣。仅将该犯抵法。不足蔽辜。并令该督查明林中萃子嗣内、再将一人拟绞监候。入于情实。俟明年勾到时。再行酌量降旨。　　

○又谕曰、富纲等奏、顺宁府困牛寨民周士贤、被猓黑夷人波林等搜劫。经缅宁汛外委杨美枝、带同兵丁王亮、袁廷受、追捕。该犯拒捕。杨美枝、王亮、袁廷受、俱受伤身故。请照例恤赏等语。外委杨美枝兵丁王亮、袁廷受、巡查塘卡。追捕贼匪。受伤身死。俱著照阵亡例分别恤赏。该部知道。　　

○谕军机大臣曰、勒保等奏青海蒙古勾通畨子抢杀。审明正法。及会议循化贵德两属畨子。归并西宁办事大臣管理二摺。所办尚好。已于摺内批示。并降清字谕旨。令奎舒将纳罕达尔济、严行饬谕矣。此案和拉纳罕等勾通抢劫缘由。扎什一经到案。即行供吐实情将首从多人供出。得以按名缉获。及审讯和拉纳罕各犯时。均各狡展不认。复经扎什。当堂指证。无从抵赖。始各供认不讳。是案内首夥各犯。若非扎什供指明确。几致凶徒漏网。该犯听从和拉纳罕同行为从。虽有应得之罪。但念其到案供明。指证各犯。尚属畏法。所有该督问拟扎什斩候之处。著加恩宽免。现在案内未获畨贼尚多。若须扎什质对。仍著暂留备质。将来无须质证之时。即将扎什释回。俾畨众等咸知感励。遇有此等案件。不肯互相容隐。庶正犯得以速获。不致稽诛漏网。其案内逸犯蒙古畨子等、据扎什供出尚有二十余人。并著勒保等严饬该管各官、及纳罕达尔济、一体严拏务获。从重治罪。至青海等畨子相隔遥远本不便交地方官管理。向来由西宁报明内地。辗转缉拏实有鞭长莫及之势。今勒保等遵旨议令归并西宁办事大臣就近管理。遇有抢掠案件。查缉要犯。呼应较灵。办理自为便捷。除将所议章程交军机大臣议奏外。将此谕令知之。　　

○又谕、据勒保等奏、郡王纳罕达尔济、旗下蒙古和拉纳罕。勾通畨子等、偷窃扎萨克沙喇布提理旗下蒙古羊只。沙喇布提理追赶。被枪身死一案。业经审明。将贼犯等正法具奏一摺。除另降汉字谕旨外。大凡蒙古等。皆善于骑射鸟枪。时常猎兽。青海蒙古。贼性庸懦无能。平时畨子等。聚众来掳牲畜。常不能抵御。今郡王纳罕达尔济旗下蒙古和拉纳罕。以畨子扎什养为己子。又商同索诺木旺喀。勾引畨子等。偷窃扎萨克沙喇布提理旗下牲畜。戕害扎萨克。更属可恶。纳罕达尔济、平日不能严束其下。致有下人勾通蒙古畨子偷窃之案。又复怯懦。不能即时派兵追剿。转袒护和拉纳罕不将贼情禀告奎舒。甚属糊涂无能。奎舒将其章京等、带赴兰州。眼同将伊等勾通偷窃之处审明。尚属妥协理应将纳罕达尔济交该院严加议处。著寄信奎舒、传谕纳罕达尔济曰、尔青海蒙古。赋性懦弱。以致不时被畨子偷窃。今尔蒙古和拉纳罕、勾通畨子偷窃。尔既不觉察于事前。又复袒护于事后且云和拉纳罕等。并非贼犯。尤属糊涂不堪。今眼同审出实情。宁不知愧。此次姑将尔参奏议处。如再有此等事件。不但官不为代办。并将尔从重治罪。如此严切申饬。明白开导。再青海蒙古。及毗连畨子等、理应各守边界。断不可越境杂处。著奎舒传谕纳罕达尔济、嗣后严饬所属。各于境内游牧。不得容留邻境畨族潜匿。将现在容留畨众查明逐出。如纳罕达尔济不以为事。复有此等案件必重治其罪。奎舒若因已饬交纳罕达尔济、即不严查。复致蒙古畨子杂处。亦必一并将伊治罪。　　

○又谕、廓尔喀人等、肆行滋扰。侵占地方。将噶布伦等围困执去。但唐古忒人等赋性懦弱。见敌则走。遣发大兵。又不能遇贼痛剿。而我兵一彻。廓尔喀又复乘间前来。今据军机大臣等奏称廓尔喀与西藏接壤。从前伍弥泰、萨喇善、驻彼办事之时。即有因私事起衅。抢掠地方。及围困使人之事。旋复和好。仍旧通□。无关紧要。驻藏大臣。但付之不闻。即前年廓尔喀抢掠唐古忒宗喀济咙地方之事。庆麟张皇失措。不计事之轻重。冒昧具奏。以致大费气力。始得完事。若照前令其私下完结。何至如彼等语。极边小夷。彼此劫掠。乃其常情。军机大臣等、皆知其土俗。乃保泰等在彼反不知乎。国家帑项丰盈。士卒众多。发兵前往为一劳永逸之计。诚无所惜。但廓尔喀因利相争。遣兵前往。伊等不敢抗拒。望影奔溃。势必稽颡请降若允其请而班唐古忒人等又不能守约善邻。每因小利而激变又复呈请代为办理似此牵缠。殊属不成事体。此次之事。即其明证观保泰等此次所奏显系忆及前岁庆麟、曾经具奏。始效尤而为之保泰、鄂辉、在藏亦属多年。该处实在情形自必稔知。著传谕鄂辉、保泰、此事究竟应否作何办理。俾其私下完结之处。尽心熟筹。各抒己见。据实奏闻。　　

○又谕曰、保泰奏、亲至扎什伦布。探听廓尔喀信息。檄调唐古忒畨兵。交戴绷等、防守胁噶尔、并调回都司严廷良、不令前往。但察看廓尔喀情形。究系边外小部落。惟利是图。不过因唐古忒等所欠债目未偿。而所差之噶布伦、不晓事体。一见贼人众多。措置乖方。以致滋蔓。若仅遣噶布伦戴绷等、带兵前往。唐古忒素性退懦。一至边境。遇敌辄自逃窜。诈称向贼打仗。占夺地方。任意饰词禀报。希图诿卸。此皆事所必有。设果如此。不特于事无益。且使我众惊疑。致廓尔喀益加恣肆。今保泰已至扎什伦布。去边境尚有千余里。远凭文报悬揣办理。不惟不能详尽。抑且实在情形未得周知。保泰虽不可过为深入。亦应带兵前往春队等处驻劄。以资弹压。伊何虑不及此耶。保泰陆续调兵。业经二千有余。且达木蒙古兵、尚属得力。卫藏路程较远。鄂辉一时不能即到。保泰如安坐扎什伦布。则与安住前藏何异。保泰固当深思熟计。不可任意轻忽。亦不可止图自便。过于恇怯。保泰接奉此旨。如业经前进甚善。若尚未离扎什伦布。即往春队一带。择形胜之地。相度机宜。妥协经理。　　

○又谕、昨有道傍叩阍民妇李黄氏、交军机大臣审讯。据李黄氏供称、伊女龙姐、被李六牛诱至阳武县民人孙老三家拐卖为娼。曾任阳武县辉县先后控告。俱未审理。复赴该抚衙门喊控。批发祥符县究讯。将伊递回阳武。差役教串捏供。案延不结等语。李黄氏之女、被人拐卖为娼。节控有案。该地方官因何延搁不办。任听差役教供朦蔽。均须彻底根究但素内情节。尚非重大。不值特派大臣前往。著将李黄氏解回豫省。交穆和蔺提集犯证。严审具奏此案曾在该抚衙门喊控。发交首县未经办结。已属不合。兹复发交该抚审讯务须亲提。认真究讯吊查案卷。据实办理不得仍交府县致滋回护干咎。将此谕令知之并将讯取供词。发交穆和蔺阅看。　　

○调镶红旗蒙古副都统玉德为正黄旗满洲副都统。以奉恩辅国公宗室绵佐、为镶红旗蒙古副都统。　　

○戊寅。谕、前因高玮私往广东至伊兄高瑹署内。高瑹、并不奏明押令回旗又不即行呈报。降旨将高瑹解任来京。交部治罪。兹据福康安查明高玮、于乾隆五十五年自宁武回京。在清河暂住。适值高瑹进京。曾与相见。及高玮潜往粤省。高瑹留住署内。迟延数月。始藉称因病滞留。移咨本旗。高玮身故后。又复匿不具报。高瑹身为提督大员朦混欺饰实属有心庇纵高瑹著即革职。交刑部治罪。　　

○谕军机大臣曰、福康安奏、讯据高玮之子高端供称、伊父于乾隆五十二年十二月、前往宁武府知府胞叔高璨任所。五十四年四月有山西人张姓、为伊大姊做媒。许配代州崞县人贾辉为继室。伊父随于五十五年八月、自宁武起程回京。本年正月、到惠州提督署内。伊父旋即病故等语。高玮自高璨任所回京。并不呈明本旗。私赴粤东。在高瑹署内逗留数月。高瑹藉病朦咨。显系意存欺隐。至高璨身任山西知府。伊兄高玮在署就养。率与该省绅民交接结姻不加阻止。尤属不合。除降旨将高瑹革职交部治罪外。著传谕冯光熊、详悉查明。高玮在宁武府逗留三年之久。高璨并不呈报。高玮与崞县人试用知县贾辉结姻。高璨因何任听伊兄与本省绅民、交结往来。不加阻止之处。即行面询高璨据实参奏治罪。毋任捏饰。俟该抚查明奏到后。再降谕旨。　　

○又谕、据福康安奏、提讯八卦教匪步文斌、究出该犯在配勾诱各军犯传徒习教。并张正鲁等、代为往来寄信等情。复飞咨陈用敷、严讯刘书芳在广西配所。如何传教收徒各情节。咨覆办理一摺。步文斌、刘书芳二犯。前经降旨令福康安等严切究讯。如案内无须该犯等质对之处。即在该处正法。今据福康安奏、究出步文斌在配仍与各军犯辗转诱惑。并与王子重往来递信。讨求封号。情节甚为可恶。将来尚应与王子重、刘照魁质讯。以凭严切根究。著传谕福康安、即将步文斌同刘书芳一并派委妥员。迅速解京。沿途务须小心押解。毋稍疎虞。　　

○又谕曰、西藏廓尔喀人等、因私债未清。复行滋事抢掠。将噶布伦掳去。经保泰等节次奏到时。朕皆降旨训谕。仍遣鄂辉急往妥办。今将昨日所降谕旨。今日所降谕旨。钞寄阿桂福康安阅看。阿桂系经事之人。福康安亦甚晓事。伊等阅看后、意见若何各据所见奏闻。再此事保泰等如能完结甚妥。万一蔓延滋扰。必须动兵时。即遣福康安前往办理。　　

○又谕曰、成德等奏摺内称、接壤青海之德尔格部落穷畨。前赴青海所属尼雅木错、玉舒等畨地潜匿。探知有赴藏者回至本地。纠众掠取牲畜物件。请交奎舒。嗣后德尔格畨子、有往青海所属各处者。无论有无滋事。即行缉拏。解赴德尔格、交该土妇等语。德尔格部落。虽隶川省。多有在接壤青海所属尼雅木错、玉舒等畨地居处者。德尔格畨子。潜赴青海所属畨地。探知有人赴藏。擅敢纠众掳掠。情节可恶。理应严行查拏。著交奎舒、通饬尼雅木错、玉舒、所属各畨土千户百户。各宜严密搜察。现在伊等境内。如有潜居之德尔格畨子。即行缉拏审明。若曾滋事。从重办理示惩外。即并未滋事。但与该处畨子为子为奴糊口者。亦即彻出。妥为解赴德尔格部落。交该土妇。令其严加约束仍不时留心严查。如有类此潜赴隐居者。亦著照办不可稍有疎懈。所有成德汉字奏片。抄寄奎舒阅看。　　

○己卯。谕军机大臣等、据鄂辉等奏、成德带领满洲绿营官兵三百余名。起程赴藏。此事原系鄂辉等、前次在彼糜费粮饷。所办竟无头绪。而巴忠谬出己见。姑息了事。虽已投河自毙。但成德、鄂辉、亦有随同瞻狥之咎。况鄂辉为首先办事之人。今闻彼处复生事端。理应迅速前往。奋勉赎罪。乃复推诿不前。仅令成德带兵赴藏。殊出朕意料之外。此次成德尚有勇往气概。而鄂辉惟知自图安逸。畏事脱身。伊受朕厚恩。简任总督大员。若如此畏葸自安。祇为人往来传递文书。又安用总督为耶。著严行申饬。计此旨到时。孙士毅亦已至川。鄂辉即于该处满洲绿营官兵内。择其奋勇得力者。再带二三百名前去。如此则将军总督。前后领兵前进。亦可以扬我军威。成德、鄂辉至彼时。惟当与保泰会同妥办。断不可再为姑息。稍事因循。总期永远无虞。倘日后复致滋事。必将鄂辉等重治其罪也。　　

○庚辰。上御依清旷。勾到秋审官犯、服制、及云南、贵州、情实罪犯停决官犯三人。服制斩犯十三人。云南绞犯八人。贵州绞犯九人。余七十四人予勾。　　

○谕、本日召见新调贵州按察使顾长绂、询其祖母年已七十九岁。伊母年近七旬。贵州道路较远。难以就养。顾长绂著调补浙江按察使。其贵州按察使员缺、即著姜开阳补授。　　

○又谕、据嵩椿奏、旧有疮疾复发。不惟不能乘骑。步履亦觉痛楚。恳请解任回京调理等语。盛京将军。职任最关紧要。现届打牲备祀之时。嵩椿既已抱病。即照所请、准其来京。俟陛见后再降谕旨。盛京将军员缺。著琳宁调补。琳宁接任。俟打牲备祀、一切事务完竣。遵照从前所降谕旨。来京陛见。琳宁所遗吉林将军员缺。著恒秀调补。恒秀接奉此旨。即将将军印信。交该处副都统暂行署理。恒秀速即来京。　　

○予故多罗贝勒宗室绵从致祭如例。　　

○壬午。上御依清旷勾到四川情实罪犯。停决斩犯七人。绞犯十五人。余一百五十一人予勾。　　

○谕、朕偶阅嘉靖年间所刻文献通考。其序文内。有命司礼监重刻以传之语。文献通考一书。于列代制度典章。采摭综核。镂板以传。原属表章之道。但自应交与儒臣详校精核。付诸梨枣。庶于稽古崇文。较有禆益。乃竟付诸奄＜监-皿豆＞之手。率行承办。书内句读、及所别四声。多有舛误。即此可见嘉靖年间。惟知溺志焚修。耽心斋醮。于政治朝纲。废弛不讲。此书自不值特加论说。重为驳正。著将此旨录存首册。以示朕崇实黜浮至意。　　

○谕军机大臣等、据惠龄奏、亲赴登州一带严查。并往劳山访察。实无要犯段文经藏匿。兹复由青州各海口遍加侦缉。亦无段文经。及其徒弟踪迹等语。看来段文经自滋事逃窜后。或竟早伏冥诛。迄今已历多年。一时难以根缉。但恐同党藏匿。日久复出。亦未可定。著传谕直隶河南山东各督抚。不动声色。密饬所属。留心侦缉。毋得视为海捕具文。久而生懈。以致要犯始终漏网。　　

○命工部左侍郎邹奕孝提督山东学政。　　

○癸未。谕军机大臣等、据明亮奏。审讯遣犯王子重等传习邪教。潜通信息一摺。所奏总不明白。已于摺内批示。并将明亮交部严察议奏矣。此案现据明兴同日奏到、严讯邪教人犯。于刘照魁所供屈进河、宋明、申文成外。又究出讨封全仕名号之庞行忠等共九犯。俱即审明正法。并传齐各遣犯。目睹行刑。俾该犯等共知警戒。乃明亮查办此案。止将王子重、詹清真、派员解京。而于该首犯等如何传教收徒。及往来通信之处。并未研讯明确。得有头绪。且王子重等、俱系邪教案内发遣该处为奴之犯。到配后、又复通信匪徒。交结往来。种种不法。明亮平日不能严加防范。稽查管束。自有应得之咎。乃祗称漫无觉察实属疎忽。并未自行请罪。明亮何以糊涂若此。著再传旨严行申饬。仍著将该处遣犯、逐加严究。有无传教通信。及求给名号等事。务得实情。从严办理。毋任稍有狡展。将此传谕明亮、并谕明兴知之。　　

○军机大臣议覆、陕甘总督勒保青海办事大臣奎舒等奏、请将循化、贵德、两处生熟各番。统归西宁办事大臣兼管。嗣后番地应纳番粮。及与汉民交涉命盗案件。仍归循化、贵德、文员。照例办理。由该管上司核转。会同题咨完结。其番子抢掠蒙古之案。径由西宁办事大臣。就近缉拏。应如所请。但熟番内、向设有千户百户乡约管辖。而生番并无头目。其应如何设立之处。仍令该督等、再行悉心筹酌。会议具奏。至千户百户等头目内。果有奋勉缉贼之人。应令奎舒奏明。赏戴篮翎。以示鼓励。此后蒙古等不能自行拏获赃贼。事后指为外来番贼。呈报缉拏者。概不与之办理。再查西宁镇总兵。驻劄同城。嗣后如有案情稍大。需派官兵之事。应令西宁办事大臣酌量檄调。从之。　　

○甲申。上御依清旷。勾到广东、广西、情实罪犯。停决广东斩犯四人。绞犯十人。广西斩犯四人。绞犯三人。余一百十六人予勾。　　

○谕、各省秋审情实人犯。解审后、仍发回各州县监禁。中途每致脱逃。曾降旨将应入情实要犯。概留司监。以免疎脱。嗣因保宁、李世杰、及御史刘绍锦、纷纷条奏。以留禁司监人犯众多。恐致滋事。经军机大臣会同刑部、分别条款议奏。择其案情重大者。在司监收禁。其寻常案犯。仍令发回原监。乃定例未及数年。云南宝宁县斩犯萧光祖、即于解审发回后。在邱北县地方脱逃。可见更定新例。究未妥善。所云留禁司监人犯过多。自知必死。恐致商同越狱之说。不过藉词推卸。试思各省司监。必在省城。墙垣坚固。禁卒众多。臬司为总理刑名大员。并无别项要务。亲加督察。严密巡查。原不致有意外疎虞之事。今不收禁司监。往返递解。距省较远州县。多有至千余里者。长途解送。要犯乘间脱逃。势所必至。倘不急为更正。留禁司监。使此等桀骜凶徒。得以稽诛漏网。更复成何事体。且省城为督抚大员驻劄之地。若司监重犯。尚不能留心防范。又安用此督抚臬司为耶。嗣后各省秋审情实人犯。解审后、俱即留于司监羁禁。不必发回各州县。并著该督抚就近派拨本标、及城守营兵丁、帮同巡逻。责成按察使。督率兵役实力稽查。倘有疎虞。必将该督抚臬司一体治罪。决不稍为宽贷。　　

○又谕曰、台斐音奏、锦州所属于家屯、霍家台等处。于九月初一日猝被风雹。刮倒旗民房屋。压毙人口。损坏禾稼。所有被灾旗民。业经捐赀掩埋。并开仓查照人口。散给一月口粮等语。锦州地方。偶被风灾。旗民俱有受伤。禾稼间有损坏。殊堪轸念。该副都统务须会同将军府尹等、督率地方官详悉查勘。实力抚恤。俾旗民得资接济。无使一夫失所。其被灾地亩、倒坏房间。并著查明咨部办理。　　

○谕军机大臣等、本日勾到广东省秋审情实人犯内、周润潮一起。系调戏小功服兄之妾何氏。致令羞忿自尽。阅其情节。周闰潮始以何氏年久无孕之言戏问。继以想必伊兄没用为词。向其亵狎。何氏即行嚷骂。经伊夫询知缘由。告知伊父周益勋。投族理责。何氏羞忿莫释。投缳殒命。此案周闰潮调戏何氏。若仅以语言调戏。别无手足勾引情状。致令该氏自尽。此等祗系语言调戏之案。向来俱不予勾。若亵狎、则必其状或致手足勾引矣。则该犯即应勾决不可恕。此案该抚及部议、都未声叙明晰。现将周闰潮暂行停勾。著传谕郭世勋、即将周闰潮如何向何氏亵狎。是否仅系语言之处。详细查明具奏。再降谕旨。　　

○丙戌。上自避暑山庄回銮。　　

○御行殿。勾到福建情实罪犯。停决斩犯八人。绞犯七人。余一百三十一人予勾。　　

○谕、据惠龄奏、山东莱州府临清州等属州县。间有被旱被水歉收之处。虽查明均不成灾。然无力贫民。未免稍形拮据等语。山东莱州府属。本年秋间雨水较多。低洼地亩。间有被淹。前据惠龄奏到。即令妥为查办。兹据该抚勘明莱州临清等属。均有被水被旱歉收之处。虽据奏并未成灾。民力究恐不无竭蹶。所有被水之潍县南台社等处、一百零九庄。昌邑县任流社等处、一百四十九庄。平度州傅家回社等处、六十七庄。高密县张家大庄等处、一百六十九庄本年钱粮仓谷、及历年旧欠。均著加恩一体缓徵。其被水较重者。并著酌借耔种。以资接济。又被旱之临清州新庄等、一百十二村庄。邱县之南屯等处、五十七村庄。馆陶县之孟家庄等、一百五十九村庄。平原县之大王庄等、四十八村庄。高唐州之于家庄等、一百三十村庄。德州之南刘李庄等、一百五十五村庄。恩县之腰站等、二百三十七村庄。并临清德州二卫。坐落该二州境内被旱村庄。所有历年带徵新旧钱粮。均著暂行停缓。俟明年麦收后完纳。其应输漕米。亦著加恩缓徵一半。以示体恤。该抚务须督饬所属。实力妥办。俾无力贫民。均沾实惠。毋使一夫失所。以副朕轸念民依。恩加无已至意。　　

</div>
    <div class="pagination">
<a href="清实录乾隆朝实录_page1748.html">上一页</a><span>...</span><a href="清实录乾隆朝实录_page1744.html">1744</a><a href="清实录乾隆朝实录_page1745.html">1745</a><a href="清实录乾隆朝实录_page1746.html">1746</a><a href="清实录乾隆朝实录_page1747.html">1747</a><a href="清实录乾隆朝实录_page1748.html">1748</a><span class="current-page">1749</span><a href="清实录乾隆朝实录_page1750.html">1750</a><a href="清实录乾隆朝实录_page1751.html">1751</a><a href="清实录乾隆朝实录_page1752.html">1752</a><a href="清实录乾隆朝实录_page1753.html">1753</a><a href="清实录乾隆朝实录_page1754.html">1754</a><span>...</span><a href="清实录乾隆朝实录_page1750.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
