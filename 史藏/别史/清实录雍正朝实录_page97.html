<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 97 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 97 页/共 216 页
  </h1>
  <div class="content">
   ○赈江南泰兴县、水灾饥民　　

○云南楚姚总兵官南天培以年老乞休。允之。加署都督佥事衔致仕　　

○甲申。遣官祭甘肃河源之神　　

○刊刻孝经、小学、清汉文告成。御制孝经序文曰、孝经者。圣人所以彰明彝训、觉悟生民。溯天地之性。则知人为万物之灵。叙家国之伦。则知孝为百行之始。人能孝于其亲。处称惇实之士。出成忠顺之臣。下以此为立身之要。上以此为立教之原。故谓之至德要道。自昔圣帝哲王、宰世经物。未有不以孝治为先务者也。恭惟圣祖仁皇帝。缵述世祖章皇帝遗绪。诏命儒臣、编辑孝经衍义一百卷。刊行海内。垂示永久。顾以篇帙繁多。虑读者未能周遍。朕乃命专译经文、以便诵习。夫孝经一书。词简义畅。可不烦注解而自明。诚使内外臣庶。父以教其子。师以教其徒。口讽其文。心知其理。身践其事。为士大夫者。能资孝作忠。扬名显亲。为庶人者。能谨身节用。竭力致养。家庭务敦于本行。闾里胥向于淳风。如此、则亲逊成化。和气薰蒸。跻比户可封之俗。是朕之所厚望也夫御制小学序文曰、古者八岁而入小学。教之以洒扫应对进退之节。爱亲敬长之义。俾童而习之、以养其德性。其说散见经传。朱子采集为小学一书。所以示人教学之方。而有以为正心修身之本。其言约。其理该。盖六经四子性理诸书之阶梯也。皇考圣祖仁皇帝。尝特颁谕上□日。令有司兼以命题课士。海内士子、固已咸知诵法矣。又命尚书顾八代一人。繙译清文。日进呈览钦定。三年而后成。嘉惠后学之心、至深且厚。当日未经刊刻颁行。朕敬承皇考遗志。特命校对授梓、以资肄习。读者宜知纲常伦纪之当崇。视听言动之当谨。与夫嘉言懿行之当遵循慕效。修其职、自在家庭日用之常经。而充其量、可以成圣贤忠孝之大节。子弟之习、于是而淳。教化之原、于是而备。诗曰、成人有德。小子有造。朕盖深有望焉　　

○谕兵部。前科武进士。大半皆授为侍卫。余亦依次俱得选用。今科进士。朕恐其多选侍卫。反不能尽心学习。所以拣选侍卫者甚少。但伊等未得一时录用。置之闲散。殊为可惜。今特广为加恩。将未选侍卫之满洲蒙古进士、授为蓝翎。交与领侍卫内大臣效力行走。汉军进士、交与该旗以骁骑校补用。其余汉进士、有人材可用者。分发各省。赏食千总俸。令督抚提镇试看。如果材力壮勇、效力勤谨者。以守备题补　　

○乙酉。谕礼部。直省拔贡。旧例、十二年题。请举行一次。后因各省学政。不能秉公选取。国子监未便照例请行。于雍正元年特行一次。朕思各州县每年岁贡。较其食廪浅深。挨次出贡。内多年力衰迈之人。欲得人材。必须选拔。著各省学臣、于科考时。照例府学拔取二名。州县学拔取一名。宁缺勿滥。务取学问优通、品行端方、才猷可用之人。令其来京。朕将亲加考验。令入国子监肄业。如有学问荒陋。人品不端。才具庸劣者。将该学政严加议处。嗣后六年选拔一次。国子监届期题请候上□日　　

○刑部遵上□日议覆、奉天等处人犯、有应枷责发遣者。该将军查明送部。照例枷责。满日、若系满洲另户正身。发给西安等处驻防当差。其身为奴仆、及奴仆开户而为另户者。发给西安等处驻防兵丁为奴。至奉天西安等处旗下家人逃走、及发给为奴当差之人脱逃者。令各该将军年底汇奏。又从前在逃之犯、已奉上□日宽限自首。若过限不行投到。获日、将减等盗犯、于原发遣处正法。平常发遣之犯、有行凶为匪者。亦于原发遣处正法。如无为匪之处。枷号两个月。鞭一百。仍交原发遣处安插。若旗下家人、私自逃走者。加逃罪一等治罪。从之　　

○以故一等阿思哈尼哈番金铎子金贯、袭职　　

○丁亥。孝惠章皇后忌辰。遣官祭孝东陵　　

○谕大学士九卿等。为治之道。首重得人。朕临御以来。夙夜孜孜。广为咨访。期得人材以理庶政。而内外臣工所保举之员。其中秉公推荐、足备任使者。固不乏人。而徇私滥举、及苟且塞责者。亦复不少。朕思荐举人材。关系国家辨材论官之要道。举得其人。则政事无不就理。举非其人。则弊从此而生。孟子曰、立贤无方。孔子曰、举尔所知。观圣贤之言。则知得人之道、宜广其途以为搜罗。而各举所知、庶可以收克知灼见之益也。今特谕内外诸臣等。京官自翰林科道郎中以上。外官自知府道员学政以上。武官自副将以上。旗员自参领以上。皆令各举一人。满洲官员、则保举满洲。汉军官员、则保举汉军。汉人官员、则保举汉人。文职官员、许保武职。武职官员、许保文职。于满汉文武内。或系见任职官。或系候补候选之人。或系进士举人贡监生员。或系山林隐逸。务期有猷有为有守、品行才具、足备国家之用者。各人密封奏摺。赴奏事人员处转奏。外官则遣家人赍送密摺来京、付奏事人呈进。即或亲戚子侄等、亦可据实荐奏。不必以嫌疑引避。但京官如尚书侍郎。外官如督抚提镇两司。皆系朕已经深知简任者。不必入所荐之列。其奏摺内、只开列本人官衔姓名。注明所荐之人官衔考语。不必引颂圣繁文。此朕旁求俊乂之苦心。冀贤才辈出。师济盈廷。俾百职得宜。庶务毕举。凡有保举之责者。不得瞻顾私交。不得受人嘱托。不得互相商议。不得轻听风闻。夫十室之邑、必有忠信。凡人生平、岂无一人熟识深知者。况既列朝绅。受国家之爵禄。而朕又推心置腹。畀以举贤荐能之美事。傥犹有怀藏私意、滥举非人者。清夜扪心、尚可以为人乎。且朕之观人、往往洞见隐微。将来观所举之人、即可知举人者心术之公私。识见之明昧。亦不使诸臣得以行其私也　　

○诸王大臣等、审奏延信罪状二十款。查延信向与阿其那、阿灵阿、拉锡、普奇等。结为党羽。与二阿哥为敌。党援之罪一。奉上□日询问年羹尧之处。并不据实揭报。为之徇隐具奏。党援之罪二。在西宁时。阳为不附和允禵、揜人耳目。而阴与允禵交结。党援之罪三。及复令其进藏时。钻营年羹尧、代伊解释保奏。党援之罪四。延信原系阿其那、阿灵阿、苏努等同党。奉上□日交问。伊身为将军贝勒。明知其事。反将无干之汉人路振扬举出。党援之罪五。遵奉阿其那。倾心效顺。称阿其那朴实。称阿灵阿为人杰。将伊女与阿尔松阿结亲。党援之罪六。捏造逆言。告知年羹尧。希脱党谋。党援之罪七。当御前昂然伸足。大不敬之罪一。皇上谕上□日训责。坐听不行跪聆。大不敬之罪二。时届万寿圣节。不俟庆祝。蓦自起程回任。大不敬之罪三。在西安时、不遵谕上□日。将地方要务、并未奏闻一事。大不敬之罪四。假捏病状、扶杖行走。及令伊署大将军印务。弃杖前往。欺妄之罪一。谕上□日训练士卒。不行钦遵。反怀怨望。将士卒混行痛责。扰乱国政之罪一。奉上□日询问应否进藏之处。并不实心筹画。但云路有烟瘴。希图惑众。扰乱国政之罪二。在将军任内。不亲加训练。祗图晏逸。负恩之罪一。妄行保题官兵一百九十余人。市恩邀结人心之罪一。在甘州时、值青海用兵。乱行调动远处兵丁。几致可危。夫误兵机之罪一。身为将军。闻贼寇临边。并不发兵。迨新城子失陷之后。始行发兵。失误军机之罪二。将拏到逆贼阿扯布坦温布属下蒙古七人。并不究审。竟行释放。失误军机之罪三。进藏时、将国帑十万两入己。贪婪之罪一。以上各罪案、延信俱自认不讳。请按律斩决。以彰国法。妻子发往右卫。财产入官。所属佐领下人等、交该旗办理。得上□日、延信从宽免死。著与隆科多在一处监禁。伊子不必革去宗室。凡闲散宗室、原有在王府佐领兼辖之例。伊等著入显亲王府佐领管辖驱使。至伊属下佐领人等、原从显亲王家下分出。仍著赏与显亲王。家产不必入官。伊有种种贪赃亏缺银两。著将伊家产、交与旗下大臣等、查明还项　　

○戊子。兵部遵上□日议覆、湖广谬冲花苗、恃险顽梗。屡行劫杀。为害地方。总督福敏、调拨三路官兵、悉行搜捕。应加二级。从之　　

○己丑。谕八旗大臣。凡获罪革职之人、经朕复加录用。即无罪矣。嗣后承袭官职之时、照常将伊等之子开列。著为例　　

○擢监察御史性桂、为大理寺卿　　

○授故奉国将军尼雅翰子佛照、为奉恩将军　　

○庚寅。升正白旗护军参领觉罗海兰、为本旗蒙古副都统。镶白旗汉军副都统郝宏勋、为镶蓝旗汉军都统　　

○调福建台湾总兵官陈伦炯、为广东高雷廉总兵官。江西南赣总兵官王郡、为福建台湾总兵官。广东高雷廉总兵官刘章、为江西南赣总兵官　　

○仓场总督岳尔岱等参奏。各省运弁邹世权等七十八员、到通违限。应交部议处。得上□日、粮船抵通。若限期紧迫。势难依限全到。运官俱被参处。似觉可悯。著九卿会同仓场侍郎定议宽限。但不得有误回空。则于公私均便。寻议。江南浙江湖广江西四省粮船、过淮抵通。原有六个月限期。今不能依限过淮。自难责以依限抵通。若运官运弁监兑等员、过淮违限。既有处分。抵通违限。又有处分。是一运而两被参罚矣。嗣后四省粮船、如过淮违限十日、已经处分者。将抵通违限免其处分。从之　　

○壬辰。内阁等衙门遵上□日议覆、河南总督田文镜条奏盗案各款。一、事主捏报强劫。如以奸情人命斗殴等事、捏报盗案。本身无罪者。分别拟杖。本身有应得之罪者。从重治罪。若凭空捏报者。照律问遣。甲长邻佑、扶同捏报者。照事主减一等治罪。应如所请。但捏报既定严例。或事主已经据报。而有司抑勒讳盗、改强为窃者。除将该地方官照例革职处分外。该管各上司、及督抚。均应分别降调。一、呈报盗案。责令州县正印官、会同营汛、星往事主家、查勘情形。讯供填报。如州县官不亲诣查验。捏作亲验者。革职。该管官照徇庇例议处。应如所请。一、正印官公出、不及查勘。即令佐贰官申请邻邑正印官代验。查地方佐贰捕官。原以备地方之事。若正印官公出。应令佐贰捕官、会同营汛星速代验。如查验不实。照正印官处分。得上

□日、盗案逾限不完、即行参处。原为官役弛纵而设。若因限期迫促。致有诬拏平民、栽赃买赃。教唆口供、扳累无辜诸弊。甚非清理盗案之道。嗣后果有虚实情形未分。盗赃未确。限内不能完结。承审官应如何详报。上司应如何报部展限之处。著另议。傥有将易结之盗案、不行速结。滥请展限。该督抚漫为咨部。经部驳查者。应将该督抚及该有司如何处分之处。亦著详议。又议称凡报盗案、责令州县正印官、会同营汛、星往事主家、查勘情形。所以防事主狡饰之端也。夫事主之强悍者。或以窃报强。柔懦者。或以强改窃。固有狡饰之情。至于地方文武官员、因畏疎防承缉处分。恐吓事主、抑勒改供。亦未可定。如有此等不肖官吏。应作何处分之处。亦著详议。又议称初报盗劫。正印官公出。应令佐贰捕官会同营汛速验。但佐贰捕官、未可深信。如遇失事而正印官公出。佐贰捕官一面会同汛弁查验。先行缉捕。一面申请邻邑印官、至事主家覆加查验。尤为详慎。应如何定例之处。俱著详议具奏。寻议。嗣后盗案、果有虚实情形未分。盗赃未确。限内不能完结者。该管上司核明报部。准其展限四个月。傥承审官将易结之盗案、滥请展限者。革职。该管官及督抚、分别

降罚。至地方文武官员。因畏疎防承缉处分。抑勒事主改供者。革职。再地方失事、印官公出。应令佐贰捕官、一面会同汛弁查缉。一面申请邻邑印官覆验。如邻邑印官、推诿附会者。照徇庇例降调。余俱如前议行。从之　　

○癸巳。谕八旗大臣。旗员以习武为要。即文职亦不可废。若将弟兄子侄、带赴外任。家口既多。如何能为廉吏。而子弟但知倚仗势力。无所不为。扰害百姓。最为恶习。汉军内不得人才。皆由于此也。年幼者随任犹可。十八岁以上。理应留京。令其披甲。学习马步弓箭。与国家出力。如可以习文者、送赴官学读书。著将外省旗员带族人赴任所之处、永行禁止。傥系亲子十八岁以上、欲带赴任所者。著具呈该旗大臣请上□日。再、旗人不应作外省驿丞典史等杂职。汉军内壮丁多之佐领。添编佐领。或在直隶绿旗营当兵。俱著会同吏兵二部定议。寻议。满洲蒙古汉军、凡补授外任者。嗣后俱不准其将十八岁以上之子弟随任。其见在带往者。应撤回该旗。当差学习。至旗人补用外任文武杂职。亦应永行停止。汉军闲散人丁、有情愿入绿旗者。该旗咨部、转送直隶总督造入民籍。准选为绿旗兵行走。得上

□日、外省旗员见在随任子弟。姑免调回。其文武杂职等官。俱著回旗。如有该督抚提镇等保留者。准其留任　　

○以户部左侍郎史贻直、兼管吏部工部侍郎事。兵部左侍郎杨汝谷、兼管吏部侍郎事　　

○旌表山东阳谷县烈妇、孟守才妻郭氏。拒奸不从。自缢殒命。给银建坊。入祠致祭如例　　

○甲午。准噶尔台吉噶尔丹策零、遣使臣特磊来朝。颁敕谕一道。令使臣赍回。谕曰。据奏知尔父病故。不胜惋惜。尔父在时。将一切事务。未得裁处妥协。台吉知尔父负朕之恩为非。遣使远来。朕甚嘉之。方今西藏地方噶隆阿尔布巴等、与颇罗鼐等。彼此结讎。举兵相拒。朕正在踌躇。尔奏称欲在西域煎茶设供。广行释教以安众生。似属非分。准噶尔乃西北隅一小部落耳。释教之广行与否。岂关尔之煎茶设供耶。朕即位元年。尔父奏称宽宥伊罪。言词恭顺。朕以为出于至诚。故欲清理疆界。乃命使二次。尔父反生嫌疑。不能遵奉朕上□日。再、罗卜藏丹津、乃青海和硕特扎什巴图尔之子。伊骨肉中无故弄兵。互相残害。朕差大臣前往。命各息兵。而罗卜藏丹津、乃敢悖我皇考圣祖养育之恩。负朕之德。侵犯内境。被守边轻兵击败。远行逃窜。尔父应即为擒献。始见和好之谊。乃于本地隐匿窝留。是何意耶。由此观之。从前所奏、无一诚实之处可知矣。前者罗卜藏丹津、乃一愚戾不忠不孝之人。尔父年高历练。力能将伊酌量裁处。可以生之。亦可以制之。必不被伊愚弄。是以不曾勒追。今尔年少、与彼相等。以罗卜藏丹津之志气高傲。不顾恩义。断不肯屈于尔下。守分安居。必将离间尔等。于尔大有不便。尔务须将罗卜藏丹津送来。朕念伊父扎什巴图尔从前劳绩。断不将伊诛戮。仍施恩豢养。尔其祗遵朕命。尔台吉应将利害轻重。尽心筹画。自立主见。特兹敕谕　　

○以翰林院编修汪由敦、署日讲起居注官　　

○调正蓝旗汉军副都统迈禄、为本旗满洲副都统。升正蓝旗护军参领魏腊、为本旗汉军副都统　　

○礼部议覆、四川巡抚宪德疏言、东川府改隶云

南。所有寄籍东川入学生员。请照例改归本籍应试。应如所请。从之　　

○上驷院＜釒算刂＞草夫六十一。解送钱粮。于回空车内、拾得遗失元宝一锭。不自隐匿。呈报本衙门奏闻。得上□日嘉奖。即以所拾银赏给　　

○赈江南海州清河二州县、水灾饥民　　

○丙申。解江南提督魏经国任。革太子少傅尚书衔。并世职。回京另用　　

○升山东兖州总兵官柏之蕃、为江南提督。以镶白旗汉军副都统刘汝霖、为山东兖州总兵官　　

○升云南按察使张允随、为云南布政使司布政使。贵州贵东道赵弘本、为云南按察使司按察使。刑部郎中纳海、为河南按察使司按察使　　

○戊戌。谕兵部。闻湖南驿站棚厂。系各官捐备。未设有正项支销。著照湖北之例添设。云南四川浙江三省驿站。亦准其支销正项。该地方有司。实力奉行。俾得均沾实惠　　

○谕刑部。嗣后枷责之犯。奉上□日改为发遣者。律不重科。俱免其枷责之罪。若有情罪可恶。虽令发遣、仍应枷责者。临时请上□日　　

○户部议覆、云贵总督鄂尔泰疏言、禄丰新兴蒙化等一十二府州县、额徵粮米。每届四年。折徵一次。后经督抚题定永远折徵。查开化府、接壤交趾鉊厂河。添设汛防。大理、临安二府。有提镇驻劄。并省城重地。兵米均宜多贮。请将附近开化之蒙自、宁州、路南、三州县。附近临安之石屏州。附近大理之蒙化府。附近省城之新兴、宜良、二州县额米。俱改徵本色。以裕兵食。如遇四年一折。仍照例折徵。应如所请。以雍正六年为始。从之　　

○刑部等衙门议奏。福建民林琯妻王氏。与吴高通奸。用毒药谋死亲夫。吴高复将王氏谋娶。王氏应凌迟处死。吴高应斩监候。得上□日、吴高情罪可恶。著改为立斩。余依议。嗣后有因奸谋死亲夫。复设计谋娶奸妇为妻妾者。俱改为立决。著为例　　

○都察院左都御史沈近思故。遣平郡王福彭、及散秩大臣往奠。赐银五百两。予祭葬。谥端恪。赠礼部尚书。太子少傅。荫一子入监读书　　

○己亥。谕内阁。吴淞石塘。当日勘估时。于海潮纡缓之处。酌量修筑土塘。盖因工程浩大。节省钱粮起见。但东南财赋之区。滩溉田亩。保聚室庐。全赖海塘捍卫。朕思海势冲激。风涛旋转难定。土塘经历年久。未免可虞。不若一例改筑石塘。为百姓万年之利。著该抚确行勘估。不得惜费省工。苟且塞责。务须监固。永垂久远。以副朕经理海疆、爱养民命之至意　　

○谕兵部。向来云贵川广、以及楚省各土司。僻在边隅。肆为不法。扰害地方。剽掠行旅。且彼此互相仇杀。争夺不休。而于所辖苗蛮。尤复任意残害。草菅民命。罪恶多端。不可悉数。是以朕命各省督抚等。悉心筹画。可否令其改土归流。各遵王化。此朕念边地穷民。皆吾赤子。欲令永除困苦。咸乐安全。并非以烟瘴荒陋之区。尚有土地人民之可利。因之开拓疆宇。增益版图。而为此举也。今幸承平日久。国家声教远敷。而任事大臣。又能宣布朕意。巢□刀抚兼施。所在土司。俱已望风归向。并未重烦兵力。而愿为内属者。数省皆然。自此土司。所属之夷民。即我内地之编氓。土司所辖之头目。即我内地之黎献。民胞物与。一视同仁。所当加意抚绥安辑。使人人得所。共登衽席。而后可副朕怀也。但地方辽阔。文官武弁。需员甚多。其间未必尽属贤良之辈。且恐官弁等之意。以为土民昔在水火。今既内附。已脱从前之暴虐。即略有需索、亦属无伤。此等意见。则万万不可。著该督抚提镇等、严切晓谕。不妨至再至三。且须时时留心访察。稍觉其人不宜苗疆之任。即时调换。并严禁兵丁胥役。生事滋扰。务俾政事清明。地方宁谧。安居乐业。共享昇平。傥有不遵朕上

□日。丝毫苛索于土民地方者。著该上司立即参劾。重治其罪。即系平日保举之人。亦不可为之容隐。果能据实纠参。朕必宥其失察之愆。嘉其公忠之谊。该督抚提镇等、可共体朕心。各尽怀保边民之道　　

○考察天下军政。卓异官、四十九员。贪官、三员。不谨官、二十一员。年老官、七十五员。有疾官、三十三员。才力不及官、五十一员。浮躁官、八员。罢软官、三十员。分别升赏处分如例　　

○兵部议覆、福建总督高其倬、浙江巡抚李卫疏言。浙江提督。统辖全省水陆。非若闽省分设水陆二提督者可比。请照提臣石云倬所题。将提标之中营守备、右营游击二缺。改设水师。并选熟练水性千总二员。把总四员。轮班出洋督察。应如所请。从之　　

○庚子。调吏部右侍郎图理琛、为兵部右侍郎。以正红旗汉军副都统舒楞额、为吏部右侍郎。仍兼理副都统事　　

○辛丑。户部等衙门遵上□日议覆、直省各官。有应徵钱粮未清、题请留任者。勒限一年完项。准其开复。如限满不完。即行革任。再限一年。同新任接徵之员。严催完报。限满又不完。即将该员照未完分数治罪。并将督催、及接徵各员议处。从之　　

○户部议覆、署两江总督范时绎疏言。丁随粮办。最为均平良法。请以雍正六年为始。将江苏安徽各州县、应徵丁银。均摊入地亩内徵收。应如所请。从之　　

○又议覆。广东总督孔毓珣疏言。广东廉州府钦州西北。地名三不要。与广西之上思州、安南国之河口接壤。既不属钦州上思州管辖。亦不属安南地界。故名三不要。查此地与广东龙门协相近。请归并钦州。以便就近抚绥。而该地有三村。曰白鸡。曰白鸽。曰白滩。又有土名曰北仑。最为险要。请于龙门协派拨千把兵丁。设汛防守。巡游弹压。俱应如所请。从之　　

○署两江总督范时绎疏言。江南太仓州镇洋县境内刘河钜工。已蒙发帑开浚。而七浦一河。原系民田。该地士民。情愿自行开浚。业户给资。佃户出工。不敢再费帑金。候上□日遵行。得上□日、君民原属一体。民间之生计。即国计也。傥遇国用不敷之时。势不得不资藉于民力。今国用充足。朕为地方筹画万年之利。不惜多费帑金。兴修钜工。养育万姓。若仍用民力以办公事。非朕本心也。况小民效力工程。或致荒其本业。而又不免官吏之督催烦扰。朕心实为不忍。著仍动公帑办理。并将朕上□日、遍行晓谕该州县士民。伊等当体朕爱养元元之心。于工程告成之后。加意照看。岁岁疏浚防护。俾地方永受其益。则胜于目前之趋事赴功多矣
  </div>
  <div class="pagination">
   <a href="清实录雍正朝实录_page96.html">
    上一页
   </a>
   <span>
    ...
   </span>
   <a href="清实录雍正朝实录_page92.html">
    92
   </a>
   <a href="清实录雍正朝实录_page93.html">
    93
   </a>
   <a href="清实录雍正朝实录_page94.html">
    94
   </a>
   <a href="清实录雍正朝实录_page95.html">
    95
   </a>
   <a href="清实录雍正朝实录_page96.html">
    96
   </a>
   <span class="current-page">
    97
   </span>
   <a href="清实录雍正朝实录_page98.html">
    98
   </a>
   <a href="清实录雍正朝实录_page99.html">
    99
   </a>
   <a href="清实录雍正朝实录_page100.html">
    100
   </a>
   <a href="清实录雍正朝实录_page101.html">
    101
   </a>
   <a href="清实录雍正朝实录_page102.html">
    102
   </a>
   <span>
    ...
   </span>
   <a href="清实录雍正朝实录_page98.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
