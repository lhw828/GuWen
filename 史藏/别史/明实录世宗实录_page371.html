<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 371 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 371 页/共 518 页</h1>
    <div class="content">　　嘉靖十五年六月甲申朔升太仆寺少卿王以旂为大理寺右少卿  雷击南京西上门兽吻震死男妇十余人  赐都察院右佥都御史张嵩葬以其尝有边功也  以大工人役不足摘团营来补官军三万扣银送  两宫工所三大营未补官军四万扣银送  山陵工所外卫春班官军见役他工及保定奏留防守官军皆令徵至工所从武定侯郭勋奏也
　　○丙戌
　　○改南京礼部尚书湛若水为南京吏部尚书  诏修葺狭西西安府武功县后稷姜嫄庙置守庙户令有司春秋致祭从御史周鉄请也
　　○戊子
　　○西苑清虚殿鉴戒亭等工成  升河南按察使李显为云南右布政使  增置湖广施州卫盘顺安抚司吏目一员  以定远侯邓继坤佥书南京后军都督府  以广东都司署都指挥佥事高冈凤掌本司事  升光禄寺少卿黄嘉宾为太仆寺少卿
　　○壬辰
　　○升四川布政使司右参政杨铨为河南按察使  礼部奏净身男子胡堂等三千四百五十五名送内府供役卑廷等二千九百九十名分天下各王府使用李继等二千一名收充上林苑海户余俱发回原籍
　　○甲午
　　○升光禄寺寺丞彭黯为本寺少卿
　　○乙未
　　○巡茶御史刘良卿言狭西设立三茶马司收茶易马虽以供边军征战之用实以系番夷归向之心考之律例私茶出境与关隘失察者并凌迟论死一何重也盖西边蕃离莫切诸番番人恃茶以为生故严法以禁之易马以酬之禁之使有所畏酬之使有所慕此以制番人之死命壮中国之藩篱断凶奴之右臂非可以常法概视也洪武初例民间蓄茶不得过一月之用弘治中召商中茶或以备赈或以储边然未尝禁内地之民使不得食茶也今减通番之罪止于充军禁内郡之茶使不得食又使商私课茶悉聚于三茶马司夫茶司与番为邻私贩易通而禁复严于内郡是殴民为贩而授之资也以故大奸阑出而漏网小民负升斗而罹法岂当人情乎今计三茶司所贮每岁易马之茶洮河可足三年西宁可足二年而□私课茶又日益增积久腐烂而无所用茶法之毙如此番地多马而无所市吾茶有禁而不得通其势必相求而制之之机在我今茶司居民窃易番马以待商贩岁无虚日及官易时而马反耗矣岁所易马领军未至率寄各卫军余养之彼贫且不能自给何有于马况损失复责其赔偿哉监苑牧马所以供军军养数多不能收拾放之山野遂不可覊靮马既不可用及操军倒死例有桩朋地亩银买补银数不足复累各军赔办且槽下倒死赔办可也若追赃倒死而亦使之赔办乎甘肃一镇岁湏马千九百榆林宁夏各千洮州卫二百各镇卫所不论例死有无多寡岁概给马四千余匹漫无稽考冒领之弊岂谓尽无马政之毙如此臣谨条上六事一量积边境之茶以防私通三茶马司止留二年之用每年易马计该若干正茶之外分毫毋得夹带令茶价涌贵番人受制良马将不可胜用二通行内郡之茶以息私贩多开固茶通行郡内除盘验角□羊司外其余量派各府而官榷其半以时定直商茶给商自卖不得出所属州县境官茶及所获私茶分散铺行卖之其价银计除养马角□羊茶费外余问抚院以备军储而河兰阶岷诸近番地禁卖如故三重通番之刑以杜轻玩河岷洮责之边备道临洮兰州责陇右分巡西宁责兵备各选官防守悬法如律例失察参劾以罢软论四严贩马之禁以便招易分责各道察捕私贩马者论如通番五公养茶马以苏贫困三茶马司各择闲空地立厂畜草料委官督同医兽牧养毋累贫军六审处牧马以便操牧苑马司所牧马岁一清查籍其齿力堪用者俟操军倒死给领系征战者全给抵补系槽下者给马一匹仍追偿都指挥七两指挥六两千百户镇抚五两旗军四两走失被盗各加一两四免徵桩银仍岁籍所倒死马以备稽考下户兵二部复可独立牧厂变桩银二事似涉分更诏如部议  总制狭西侍郎刘文和奏平庆临巩之间乃虏出入要道其中故有堡塞率多颓废请一切增筑倍使高厚归并小堡编立保甲堡择有力者一人为之长多备矢石远设斥堠烽火一传即收敛人畜各自为守大虏入境有能控险劫营斩获首虏者与军士同赏所获牛马因以与之地方右军卫牧所者责成将领兵备苑马及卫所监苑之长在有司者责成守巡各道及郡县之长巡抚都御史岁一阅视如堡塞坚完虏无所掠以上诸臣皆以轻重受赏若堡塞不坚残掠过当以上诸臣皆轻重受罚庶边防可以渐饬诏下所司令一一举行不得虚应故事
　　○丙申
　　○巡抚大同都御史樊继祖既城聚落高山二堡至是以分营事奏兵部覆议东路新旧游奇兵合为一营号为新游兵与聚落堡新兵皆令游击尹堂统之西路新旧游奇兵合为一营号为旧游兵与高山堡新军皆令游击赵纲统之镇城新旧游寄兵合为一营号为奇兵令副总兵李懋统之三将皆驻镇城互相为援若调二营游兵应援他镇止令原领游兵以往不得輙动新军  上可其议新设二所未尽事宜仍令继祖等议奏四川威茂浑水番夷以其众千余人掠茂州长宁等处守臣以闻诏以便宜整兵防御
　　○丁酉
　　○以西官厅征参将都指挥同知云冒充分守兰靖参将原任叠茂游击将军都指挥佥事余承恩充提督叙泸左参将  论延绥许家梁功升赏官军三百九十六人有差  初礼部侍郎黄绾奉命勘处大同事还言总督刘源清总兵郤永二人贪功偾事  盗钱谷百万杀伤无辜千余大坏边防罪宜首戮并论副总兵赵镇等不捄主帅游击武漟等杀掠居民掊克军饷之罪有旨俱逮入京讯鞫源清不服奏辩者五永奏辩者九绾亦数行参奏狱久不决至是绾以忧去任法司始具狱以上言永源清身负重任掌握大兵坐视无策既失机宜而永又多赃罪情罪无枉苐久居边镇为国大臣乃似叛军故寘之重议恐于国体有伤矧其时贼炽虏强内防外椑亦为不易惟  上裁宥漟先攻取南关以驻军镇能擒乱军自效亦宜从末减发戍边卫  上谓源清永奉命讨乱不能随宜区画乃囤执攻城以致师老财费伤残众多损威负任法当处死尔等既为边防远虑请从末减且事权本出总制其斥源清为民不许朦胧起用降永职二级令立功赎罪镇漟等悉如所拟
　　○己亥
　　○置福建盐运分司于福安县黄崎镇
　　○庚子  献皇帝忌辰  崇先殿行祭礼  海西建州等卫女直夷人察哈等九百余人贡马来朝各赏赉如例  赐南京工部右侍郎张羽南京光禄寺卿刘乾各祭葬如例
　　○直隶庆都县故有虚籍养马地二百五十余顷岁以空名出租所司请除之以苏民困报可
　　○壬寅
　　○礼科都给事中李充独＜锍-釒＞劾巡抚应天都御史侯位慕禄忘亲母年百岁别且二十五年不一归省使母赍恨而殁乃位方且蔑公禁市私息所荐引至六十九人乞即赐显斥章下吏部覆言位有兄侍养既请归不得请故不敢复言去独其违例荐引非宜得旨侯位既已丁忧巧过举市恩服阕毋许朦胧起用  吏部左侍郎霍韬言台谏责任匪轻顿多引用浮薄致廑  谕则以选授不慎其始故也今科道内以博士行人中书舍人外以推官知县充之顾推官知县有抚按考词可据及选或量才别用其法颇密博士等官应俸二年以上輙得与选夫重内轻外本之人情且优游闲局坐致华要以致夤缘钻剌无所不为如是而求得人是不种而求获也臣愚谓宜于大选前期将应选进士及诸别项待次者糊名校闲品隲高下择其才识老成者授以博士等官储台谏之选余则授以推官知县俾之练习政务然后行取考选庶授内者既用当其才授外者又益养其才言官将济济得人矣诏如议礼部观政进士卢楩上书争之曰韬之奉  圣谕数月矣博士等官选已过半韬迟迟至今始为此议者盖因僚采机其曲庇乡里故倡为此仪塞言者之口而不知朝廷画一之法非己餙私文过资也且韬之议有大不可者三夫进士奏对公车临轩赐第  圣明主之诸大臣赞至此  祖宗成宪何公且重也若复别加轩轾则是大廷之亲阅反不若铨曹之复试臣恐进士不畏  陛下而畏吏部得无如韬曩日所言乎移甲苐之权一也挨苐授职原无意必内外职名稍异行业亦非顿殊吏部既专考校高下在心人情趋内避外必滋请托假令秉铨者异于韬可也使皆由韬且不免狥私之议苟其不如则将易公举为私恩变明阳为阴庇恐不止于私乡里已矣启钻刺之衅二也治国如治身科道耳目也守令手足也世未有重耳目而不兼重手足也如韬所言内授者为才识老成外授者为练习政事则事才识者反处以京职之优闲未练顾委以亲临之要务独不思守令何官可使不谙政体者为之乎且士挟一长孰不思效用于明时今不未一世而已冒不谙政体之名虽欲展布四体其谁信之假重科道之虚名而彰轻守令之实迹三也乞敕下吏部会诸司详议亟赐厘政以为紊乱典章者戒  上纳楩言令吏部照旧铨除不必考选  遣礼科给事中顾存仁往四川勘蜀三所奏都司刘永昌事以原差给事中戴嘉猷未行守制故也
　　○丙午
　　○致仕都察院右都御史盛应期卒赐祭葬如例应期苏州府吴县人弘治六年进士授工部主事历升都察院右副都御史总督两广军西兵部右侍郎兼佥都御史总督两广军务改工部右侍郎以疾致仕会河决漕道艰阻升右都御史总督河道寻以浚治新河被论革职后以恩诏复职致仕至是卒应期有胆智遇事敢为自为司属时即以才干闻然刚褊自遂与物多忤故虽所至有绩效而殊不理于口留城新河之浚实漕道永利应期创议而挠于浮言功无成而败盖首事之难如此
　　○戊申
　　○升刑部主事叶泰为光禄寺寺丞
　　○己酉  孝庄睿皇后忌辰  奉先殿行祭礼遣驸马谢诏祭  裕陵  初虏酋吉囊连青台吉等部以窥大同大同抚臣樊继祖数奏军饷缺乏而户部尚书梁材不与后继祖请下兵部议开纳监例于是都给事中田秋等言边储例属户部乃欲下之兵部者继祖自以数与材奏辩而恐其遏抑也继祖抚大同且三载不能修屯政理盐法而数请内帑夫有限之积何应能无已之求部臣不与是矣苐令强虏驻边军营千帐而大同新定人情未安为抚臣者不亦难乎尚书才虽廉公或偏固执边事至重惟  上念之诏下户部兵部虚心议处毋得固执以防边计  时兵部覆武定侯郭勋议择团营官军三万于  两宫三大营官军四万于  七陵修工人给月粮行粮赏米冬衣布花户部言脩工官军例支行粮赏米而无月粮布花若并给之岁当费银百数十万非太仓所能给也且布花系赏赐当于内库关领亦非太仓应给之数勋因奏部臣推委误事且言顷者查催积逋庄田子粒等银尚未角□羊至请将官军粮赏花布先于太仓粮银马价内如数借支俟徵完前银抵补仍将该部所收漕运脚价及钞关盐引一切羡余悉令出之以佐工费  上曰脩饬  诸陵建造  两宫皆非得已工程重大所费数多官军月粮花布悉遵前旨扣给积欠子粒银两准于太仓马价内借支漕运脚价等项余银查出即输工所接济户部朦胧推托堂上官姑不究该司官夺俸三月
　　○辛亥  孝穆皇太后忌辰  奉滋殿行祭礼遣长宁伯周大经祭  茂陵  给事中管见言  七陵诸卫本以奉护  陵寝且密迩关隘实为咽喉之地即今上宫官军不满二千单弱如此非所以妥神而壮国威也请括诸卫余丁十五岁以上者皆附之尺籍徵诣工所可得四五千人月给行粮日给心金分为三班常以二班上工一班休息比之客夫尤为省便待后大工告成余丁口粮常令关支二人作一正军分番操备则诸卫之卒不增而嬴而军丁亦得所养矣部覆亦以为然诏从其请
　　○壬子
　　○升吏部左侍郎霍韬为南京礼部尚书
　　大明世宗肃皇帝实录卷一百八十八


大明世宗肃皇帝实录卷一百八十九
　　嘉靖十五年七月甲寅朔时享  奉先殿  崇先殿命武定侯郭勋代遣文武大臣陈鏸卫錞李时夏言顾鼎臣张瓒王廷相捧  主
　　○乙卯
　　○追封晋王新＜土典＞祖新化恭裕王表槏父端和王知＜火节＞各为晋王祖母妃苏氏嫡母妃杨氏各为晋王妃
　　○丁巳  仁孝文皇后忌辰  奉先殿行祭礼遣玉田伯蒋荣祭  长陵  升通政使司左参议蔡子举为右通政  升狭西布政使司右参政丁汝夔为山西按察使狭西按察司副使吴铠为本布政使司参政工部署郎中张问之为湖广布政使司左参议  巡抚宁夏都御史张文奎劾奏指挥王绮王浚不听调遣诏调极边卫分带俸差操着为令  升郧襄守备指挥佥事芮恩为署都指挥佥事掌四川都司事都勺守备指挥佥事钱冠为署都指挥佥事掌贵州都司事
　　○戊午
　　○肃皇贡錝亮遣泰宁侯陈琏致祭给葬如例谥曰恭  时刑部有人命狱以手足殴人伤量延至辜限外死者仍拟斗殴杀人绞罪大理寺执嘉靖四年例谓当以殴伤论笞部臣言律定辜限而问刑条例又谓斗殴杀人情真事寔者虽延至限外而死仍拟死罪奏请定夺盖谓其死委因伤时日虽久不可概从宽典是以拟死上请每奉  宸断多发充军盖虽不执前科而亦仅末减之所谓惟刑之衷者此尔殴伤情延至限外死真即以笞断是乃幸凶人也且如以凶器伤人虽平复例亦充军岂有真殴人至死偶死限外遂不当一凶器伤人之罪乎矧四年例已于七年报罢请谕中外仍如条例便诏从部议自后有犯辜限外人命者俱遵律例拟议奏请定夺
　　○乙未罢中元莭  内殿祭遣官  陵祭如旧  成国公朱凤卒赐祭葬如例赠太保谥荣康刑部左侍郎杨志学引年乞休不允  礼部办事进士卢楩复上＜锍-釒＞请自今当除吏铨司预＜锍-釒＞选人之甲苐备列内外之员缺请上量裁多寡不使铨司得有所意必于其间庶金□赞剌请托之风可熄又请凡台谏纠劾诸臣昧风闻及恶声丑诘毋以渎  天听其交章之外特有论列者限以三人而止  上谓选法已如旧行楩复渎奏无忌下吏部参看于是吏部侍郎张邦奇等言楩旬日中再上封事妄议选法欲以吏事烦人主其言限人进谏尤非政体宜罚  上命锦衣卫执楩下镇抚司狱寻移法司议罪论赎杖仍办事
　　○庚申
　　○武定侯郭勋陈言三事一清漕卒许载货物以通下情一请余盐尽输塞下以实边储一请复设矿课以助工费户部覆言漕舟货物令甲不许过四十石之外今宜以此为率勿令越限其山东河南顺天等处原有矿场可采取者下抚按设法采办输委工部以助营建之费工毕停止至余盐之议则近日科臣条陈抚按勘覆业已奉成命矣事恐法令虽备而情俗各殊或宜于彼者不宜于此或便于灶者不便于商宜特遣才望大臣一员亲诣两淮清理之庶可定画一之法为国家永利＜锍-釒＞入  上悉从其议乃改命巡抚狭西右副都御史黄臣清理淮浙山东长芦盐法
　　○壬戌
　　○令甲以宛大二县供应浩穰各布政司岁额徵银若干角□羊纳顺天府给用相沿佥殷实户为厢长领银支办其后府县官更暂甚数奸民交关默吏役侵欺冒破无复限制凡各布政司角□羊银至府长即投关领不复入库及一应供办悉取盈铺行十不给一值而厢长所领银浸不訾省至是顺天府尹刘淑相拟革其毙呈之户部立循环岁积明注出入费用之数系以月日分贮府县岁终互为稽阅凡各处角□羊银俱贮之县库以五百金预给厢长俾随时供用登于籍不足则再投牒续支诸厢长久擅利窟视公储为己物令下大失望适福建角□羊银二千二百余两至府百方欲取之不得有监生周祯者淑租亲党也万行数百金贿祯所嘱之诣乞不遂索原贿祯悭不与为东厂所侦获鞫其事有迹狱成未上复逮淑相家僮治之时礼部尚书夏言之姻人费完者为顺天府通判恃言势颇横肆与淑相不相能淑相疑完欲因事陷之乃再上书自白言为完言所阴陷并讦言诸嘱托事得旨逮淑相诏狱并讯淑相故与尚书霍韬密言疑韬为淑相谋己乃言淑相前扈跸谒  陵与二三大臣遨游山寺去行在数十里外臣尝诋其大不敬以是憾臣且今淑相所犯赃罪与臣毫无干涉而极力攻臣寔大臣中有嗾之者盖当  圣驾谒  陵时淑相等邀韬游银山寺言＜锍-釒＞中所指文臣即韬也于是韬上＜锍-釒＞言游银山本臣倡首寔以免朝大不敬在十恶言欲以微过抵臣重辟若此且如费宏以赃污为言者屡讯言为宏请赠谥一不叙及遂谥文宪律有凡奏公事规避增减紧关情莭朦胧奏准施行者斩之文言得毋冒此律乎且  宪祖庙号岂人臣可通用也方游银山时学士廖道南蔡昂都御史党以平亦与焉至是道南昂亦各＜锍-釒＞认罪道南＜锍-釒＞具言前在  山陵奉  圣谕以太常卿张鹗犯跸问侍从诸臣鹗本夤缘夏言而进众噤不敢发语臣独奋然诋其不敬谓先王所必诛而不听者言以是憾臣故欲含沙中之耳且锦上谒  陵诗赋二帙  上嫌其牵饰夺俸二月昂及以平夺俸一月命镇抚司以淑相狱送刑部拟罪韬复奏申明礼仪言南京六科宜一体回避卿长为给事中李充浊所参奏韬又疑充浊承言指乃＜锍-釒＞攻充浊为言奸党复招摭言他事力执费宏请谥事当正法典言乃＜锍-釒＞辩韬昔妾议沮坏  郊典该臣奏其私书下狱论其人类少正卯深中其病仇臣已非一日莭因廷议大同之事韬陈火箭水攻之策辽东之变韬欲束调朝鲜北借朵颜兵臣俱面折其非近日会推南京礼部尚书以次当推韬韬利吏部权不欲南臣正言雅韬故蓄忿愈炽且韬凶恣成性  累朝因革事体不同韬意所不便輙丑诋  先朝轻侮前辈或称宦德正统年间失礼或称杨荣杨士奇怀制而何有于臣也且韬自排陷杨一清阴害桂萼之后扬扬自恣人畏如虎如擅准状不本钦依令都察院奉行如家人卖题事露不请旨輙降知印为吏如已经大选官不愿任则准状令下重选如外官年七十当罢而违例推升京赏其余不可枚举此则专擅选官斩罪韬自犯之而乃固以请谥一事构臣何也且凡大臣请谥例行吏部查取有无祝劾其奉特旨举行者则不行查此本部职掌也费宏以辅臣殁于位奉旨一应恤典礼部查议举行盖与席书桂萼事体不殊安得坐臣增减紧关情莭之律至于  庙号原无回避前例如彭时宋濂谥于正德开皆为文宪其许臣谥周  列圣庙号者亦多韬盖懵无稽考尔况拟谥出自翰林赐谥由于钦定纵有谬误亦于臣部无干  上曰韬奏生私忿朕固知之卿不必与辩俄淑相自法司狱中上书招摭言礼部赃贿无虑数千事且诋言凭宠怠肆无人臣礼宴安私室常旬日始一至公署每午门谢恩遇免朝言必日出方至凡一应谢恩见辞官役咸鹄立久待无不骇愕近  太庙捧主言高以不出烦内臣奔趣七次夏中举  方泽大祀百官斋宿言以礼臣之首与伊亲费完宴饮私苐为点齐御史所诘此皆著在耳目大小臣工无不愤恨而畏其虐焰无敢上闻者  上览＜锍-釒＞益怒令仍执淑相送诏狱拷讯排根主谋者则谓韬实为之  上乃降韬俸一级黜淑相为民慰言令安心供事已法司谳狱成坐祯诓骗律发边卫永远充军
　　○癸亥
　　○升新开口堡守备指挥佥事丁暲为署都指挥佥事充分守宣府秉路右参将
　　○乙丑
　　○以凤阳等处旱蝗免漕运都御史周金赴京议事
　　○丙寅
　　○升吏部右侍郎张邦奇为本部左侍郎命原任吏部侍郎张朝复任视事  福建巡按御史白贵言建宁境内故有坑矿数处浙江温处矿从流聚其中盗铸而居民为之接济藏匿以故充斥山谷有司不能制请将各小坑归并大坑以黄柏止坪二坑为之总会每坑择指挥二人更番守护如前官直日有流徒盗采必令驱逐宁靖方许更代至于近坑居人悉编成保甲分番守视互相觉察遇流徒啸聚即令协力驱逐有能擒捕官为给赏如有交通接济诸弊责同甲首不首而觉者十家连坐建宁兵备岁遣有司巡视坑伤稽其功课仍下温处兵备将龙泉诸县平时采矿居民亦立保甲之法即有流入闽中违禁盗采者建宁兵备移文温处一例将所司连坐以清奸本兵部覆奏报可
　　○丁卯
　　○诏天下卫所官犯永远充军者其子孙不许保送承袭  发太仆寺马二千给大同聚落高山二堡新军
　　○戊辰
　　○中元莭遣定国公徐延德英国公张溶西宁侯宋良臣分祭  七陵京山侯崔元祭  景皇帝陵寝彭城伯张钦祭  悼灵皇后陵  旌表山东孝子宫守礼等三人顺孙龙涌一人莭妇蒋氏等二十三口烈妇吕氏一口从巡按御史王珩奏也  先是  万寿圣莭以  太庙未成暂罢庆贺至是复报罢礼部＜锍-釒＞请  上曰览奏具悉忠敬今岁仍罢俟  祖宗神主回  庙庶终朕情部臣又以往岁行礼大简无以伸臣子庆祝之情因草上仪注先期免习仪是日  上具皮弁服御奉天殿锦衣卫陈设大驾卤簿百官朝服四拜鸿胪寺官即丹陛代班首致词毕复四拜中外所进币马方物表文俱免陈设  上曰朕服常服百官仍公服行余如所拟
　　○庚午
　　○诏礼部会廷臣议奉迁  三后神主于  陵殿先是  上谕尚书夏言曰  庙重于  陵礼制故严  庙中一帝一后  陵则二三后配葬今别建  奉慈殿不若奉  主于  陵殿为宜且  梓宫配葬而  主乃别置近于黜之非亲之也此关典礼其会议以行言既会内阁复奏上  上曰然此与  崇先殿不同周人祀后乃始祖之母今  奉慈殿但名存耳四时之祭舞乐俱无其会官议闻至是礼部会廷臣上议曰自古天子惟一帝一后配享于庙所生大母别荐于寝身没而已斯礼之正故礼有享先妣之文周閟官宋别殿皆此义也我  孝宗皇帝于  奉先殿侧特建  奉慈殿别祭  孝穆皇太后后祔  孝肃太皇太后近复祔  孝惠太皇太后盖子祀生母以尽终身之孝焉尔然礼于妾母不世祭＜锍-釒＞曰不世祭者谓子祭之于孙则止明继祖重故不复顾其私祖母也今  陛下于  孝肃曾孙也  孝穆孙属也  孝惠孙也礼不世祭义当拟祧若  崇先殿之建则  陛下以子事  孝庙当世享故  世庙配  太庙而作  崇先殿配  奉先殿而作也义不侔矣臣考宋熙宁罢奉慈庙故事与今事略同但祧义惟迁主为重若当时瘗主陵园则袭古人粟主既立乃埋桑主之说而误用之非礼也今  圣谕迁  主  陵庙岁时祔享  陵祀如故尤为曲尽非前代所及请诹日具仪行报可
　　○辛未  大宗文皇帝忌辰  奉先殿行祭礼遣长宁伯周大经祭  长陵
　　○壬申
　　○升山东左布政使张钦为太仆寺卿
　　○癸酉
　　○户部以大同边饷匮乏议开纳银入监事例山西八十名狭西河南山东各六十名顺天真定等八府各三十名俱于山西布政司上纳输赴大同为召买之需从之  兵部奏令天下军职坐罪立功降调为民者申奏乞充所司即刻期发遣不得纵其邅延以滋奸弊立功者待岁满四卫果改过自新一体选用为民者待年老身终子孙袭替俱不得夤缘管事有坏法纪至于应袭子孙并幼官皆送所在儒学肄业奏可
　　○甲戌
　　○命原任都察院右副都御史于淇以原职巡抚狭西  初  高皇帝时滁州人郭老舍以里闬布衣被眷厚或曰老舍滁阳王苐四子弘治中老舍四世孙郭琥遂以冠带奉滁阳王祀后为宥世杰奏革世杰始祖曰兴者滁阳王庙户也其子仁卿洪武初与同户濮僧奴等犯法仁卿被诛僧奴等充云南大理军郭琥憾宥氏之奏革其奉祀也因奏宥氏抵大理军以相报复至是琥子厚与宥孟贞者复脩先世之怨各奏讦下有司核寔兵部覆议郭老合为滁阳王子无据宥氏异姓不应抵军诏行云南除孟贞军厚以奏事不寔论罪  荫秩满吏部右侍郎张邦奇子子中礼部左侍郎黄宇明孙顺工部右侍郎江晓子圻为国子生  升山西右布政使杨维聪为山左布政使东
　　○丙子
　　○升四川道监察御史郑坤为通政司右通政  广西梧州府地震
　　○丁丑
　　○升江西按察司按察使张鲲为山西右布政使
　　○以灾伤免顺天霸州等处存留钱粮有差  济遣随  驾上  陵文武官牙牌
　　○戊寅  皇中□又宬成诏加武定侯郭勋太师大学士李时尚书夏言兼太子太傅仍各赏银八十两彩帛八表里余在工官都督陆松以下升赏有差时＜锍-釒＞辞谢言  皇中□又宬之建用以尊藏  八庙  九帝实训实录寔本于  皇上一念尊  祖敬  宗之诚是从古所无之异章其鸿规厂丽龙阁崔巍石室金匮不假寸木悉由于  圣衷所经画是从古所无之制廷臣但乐观厥成而已原未效丝毫力不敢当殊锡  上曰尊藏  训录宬工告完卿辅朕督视厥劳＜棥心＞矣其承酬典勿辞勋言亦各＜锍-釒＞辞俱温诏不允宬即神御阁也初  上拟尊藏  列圣御容  训录命建阁已乃更名  皇中□又□□阝戈□藏  训录其  列圣御容别脩饰  景神殿以奉之咸出自钦定云  升分守保定副总兵署都指挥佥事李凤鸣为署都督佥事充东宫厅听征总兵官
　　○己卯
　　○以旱蝗免山西大同等府税粮有差
　　○庚辰
　　○升礼科右给事中朱隆禧刑科右给事中石存仁为左给事中兵科给事中曾烶吏科给事中管见刑科给事中钱亮为右给事中隆祷烶俱吏科见兵科存仁亮俱工科  礼部覆湖广道御史徐九皋奏请博采历代遗书及皇明名儒著述储之中秘因请  上于万几之暇召见讲读侍从诸臣诏论经史  上曰书籍充栋学者莫知所用心亦虚名耳  为且此心不养以正即召见无益也其已之
　　○辛巳  中宫令旦免命妇朝贺
　　○壬午
　　○以虏警发太仓银十万两于狭西三遣为调兵之费从总制刘天和请也  免巡抚顺天都御史党以平入京计事以地方有警故也  兵部覆御史白贲条陈备倭事宜一沿海水寨皆系通  要路故设备倭把总等官分布要害往来哨守其后将士玩弛哨守舡只移泊内港遂使盗贼纵横贾人被掠请下所司将浯屿等五寨南北中三哨各立木牌标列官军器具之数分地巡逻互相策应务使彼此联络以靖海洋一龙溪嵩屿等处地险民犷素以航海通番为生其间豪之家往往藏匿无赖私造巨舟接济器食相倚为利请下所司严行禁止一居民泛海者皆由海门嵩屿登岸故专设捕盗馆宜令本馆置籍刻符民有出海货卖在百里外者皆诣捕盗官处自实年貌贯址以符给之约期来销使去有所由归有所止一沿海巡司徭编弓兵共抽三百人以一百五十送安边馆以一百五十名送浯屿水寨皆令徵银角□羊约召募土兵以备海警一贼舟出没不可踪迹而各寨每遇警报乃以文移相闻缓不及事请令水寨各设火牌二十面贼舟至递出火牌互相转报一沿水海寨阅上番军士老羸不堪者遣回纳银或扣折口粮以给军饷一海澳舟居之民所有见丁皆令报官折立澳长一人小甲二人籍记澳民姓名一船被劫澳长小甲即率众追之仍禁制澳民不得下海通番一请申明赏例捕得真盗一人者赏银三两二人以上递加所得贼物尽以给赏若番夷违禁之货则以其半给之将士不得吝赏以沮士气一坊海兵士多为将领所卖使之分月更番互将容隐踵成夙弊请便宜委官编立年貌贯址册籍不时查数有代更脱役者如律治罪奏上报可
　　○癸未
　　○命定国公徐延德佥书左军都督府事
　　大明世宗肃皇帝实录卷之一百八十九


大明世宗孝肃皇帝实录卷之一百九十
　　嘉靖十五年八月甲申朔复除服阕贵州按察司佥事吴鹏于广东提调学校  荫故原任刑部尚书刘璟孙述为国子生璟历京堂三品二品虽逾四年俱未满秩述援例为请从之
　　○乙酉重书  列圣贤训实录成学士李时等言训录所载皆  列圣嘉言懿行伟烈神功礼当重请如  实录例令礼部具仪择日于  奉天殿进呈诏可  礼科给事中钱薇奏臣惟  陛下以尧舜之圣建极于上大小臣工固宜济济师师协恭和衷以翊至治乃今二三大臣膺  陛下心膂之托者顾以疑忌互为弹劾竞发私邪布之章奏此非所以弼昌朝而风天下也矧今  陛下兴隆礼乐制作聿新上役方浩司计以财力告竭为言则争所为足国安民之道可也大同达贼未退三边套虏猖獗抚臣以兵疲粮乏为言则争所为筹边靖虏之道可也又各藩省日报灾异水旱蝗蝻天雹地震则争所为事天消变之道可也顾乃争私忿何耶臣尝反复先后诸臣所争章疏若刘淑相之奏夏言以通判费完假言之名而求伸己说于淑相是讹言相煽完可黜也廖道南之奏夏言始援张鹗似欲激  陛下之怒终言  郊庙似夸功于  陛下如此颇僻岂宜在侍从之列哉伏望  陛下戒敕群臣自今以后精白乃心无以一人之私而各为门户庶和气畅于庙堂瑞应塞于寰壤矣  上曰薇所言良是大臣群僚之首岂宜互相诋击其各务同寅赞治以副  朕意
　　○丙戌
　　○户部覆御史张景所陈二事一言军功中率者听抚臣便宜给赏毋得踰时以励人心一言边粮出纳宜以管粮郎中及管粮佥事主之毋得輙委通判等官致有侵没从之
　　○丁亥
　　○遣礼部尚书顾鼎臣祭先师孔子遣学士张璧祭启圣公启圣公例遣国子监官祭时祭酒吕楠司业童承叙俱有期服故遣璧  吏部拟调才力不及广西右参议刘淮子山西分守冀北道驻劄大同吏部给事中玉祯言守分在边镇者关系甚重不当以才力不及者处之  上以部调补未当该司官姑置不究令更选素有声望者往于是以江西佥事卢耿麒代淮而调淮于贵州
　　○戊子祭  太社  太稷
　　○己丑祭  帝社  帝稷
　　○遣武定侯郭勋代遂安伯陈鏸宣城伯卫錞辅臣李时尚书夏言顾鼎臣张瓒侍郎张云谢丕学士张璧廖道南蔡昂陪祀
　　○辛卯
　　○命南京操江副都御史赵载回籍听勘以巡按御史王绅劾其前任甘肃巡抚贪污故也
　　○壬辰以明日  孝慈高皇后忌辰  奉先殿行祭礼
　　○癸巳  万寿圣莭先有旨暂免升殿礼部尚书夏言奏  圣莭非寻常朝贺可比兹奉旨暂免谅因天气阴雨恐妨行礼之故但臣子瞻望祝颂之诚终怀未尽请于十二日  皇上临御百官朝贺如仪诏但如朔望行礼免设卤簿仪朝鲜国王李怿遣陪臣宋王□兼等贡方物马匹入贺  万寿圣莭宴赏如例
　　○乙未
　　○礼部上进呈  列圣宝训实录仪注一前一日鸿胪寺设  宝训  实录案于册墀中设宝舆香亭于史馆前教坊司设中和韶乐及大乐如常仪是日早锦衣卫设卤簿驾史官具朝服至馆捧  宝训  实录置宝舆中鸿胪寺官导迎  宝训  实录宝舆用鼓乐伞盖从东廊北行由左顺门外引由桥南中道行史官役随从二桥行至奉天门阶下由左门入至丹墀案前捧  宝训  实录置案乐止俟香亭宝舆退  上服常服御华盖殿鸿胪寺官奏执事行礼赞五拜奏请升殿导驾官前导乐作  上御奉天殿乐止鸣鞭史官及文武百官各具朝服诣丹墀分左右侍班史官入班赞四拜乐作兴平身乐止鸿胪寺官奏进宝训  实录乐作序班举  宝训  实录案以次由中道升班首官由阶升至殿门外  上兴序班以  宝训  实录案置于殿中乐止班首官跪于案前赞史官皆跪乐作内侍官举  宝训  实录案入华盖殿置手巾  上复坐赞俯伏班首及史官皆俯伏兴平身乐止班首复位赞鞠躬乐作赞四拜兴平身乐止史官退与东班侍立赞排班文武百官入班赞班齐赞五拜三叩头兴平身乐止礼毕次日早鸿胪寺官诣华盖殿前请  宝训  实录置于宝舆内执事者举舆由殿中门出鼓乐前导监录等官并司礼监官及各该监内侍官后从由奉天门左顺门东华门至  皇中□又宬外钦遣官以次捧  太祖高皇帝训录及捧  列圣训录各奉尊藏装完于金匮内不掩盖恭候  皇上亲临阅视阖固毕各官以次列阶下行叩头礼  驾还宫诏如拟仍命监录等官侯郭勋大学士李时尚书夏言顾鼎臣侍郎谢丕学士张璧许成名郭维藩蔡昂克奉藏  训录官至日以吉服供事
　　○丙申
　　○诏夺咸宁侯仇鸾禄米半年以自两广餋病还京中道失火焚毁所乘官马快船故也
　　○丁酉
</div>
    <div class="pagination">
<a href="明实录世宗实录_page370.html">上一页</a><span>...</span><a href="明实录世宗实录_page366.html">366</a><a href="明实录世宗实录_page367.html">367</a><a href="明实录世宗实录_page368.html">368</a><a href="明实录世宗实录_page369.html">369</a><a href="明实录世宗实录_page370.html">370</a><span class="current-page">371</span><a href="明实录世宗实录_page372.html">372</a><a href="明实录世宗实录_page373.html">373</a><a href="明实录世宗实录_page374.html">374</a><a href="明实录世宗实录_page375.html">375</a><a href="明实录世宗实录_page376.html">376</a><span>...</span><a href="明实录世宗实录_page372.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
