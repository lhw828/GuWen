<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1577 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1577 页/共 1860 页
  </h1>
  <div class="content">
   ○是日、驻跸南石槽行宫。　　

○丁卯。谕、据农起奏、查勘太原、汾州、沁州、辽州、隰州、平定州、所属各州县。从前虽俱缺雨。嗣于四月十六、七、八、二十八、九、及五月初一二等日。连得透雨数次。入土六七寸不等。甚为优渥。麦收尚好。秋禾播种。俱已出土数寸。并未成灾。惟查各属地方。前次借粜仓粮。将已办竣。目下虽经得雨秋收尚早。所有太原、汾州等属。应请照歉年减价二钱之例。再将常平仓谷。酌量续粜其平阳、蒲州等属。麦收较歉。应请于减粜之外。再行酌借口粮。并请将本年钱粮。缓至秋成后徵收等语。平阳、蒲州等属。麦收既歉。著即赏恤两个月口粮。余著照所请、速行分别平粜酌借缓徵。以资接济而纾民力。至晋省迤南各属。雨泽短缺。农起从前奏报各摺。并未剀切陈明。本属含混。是以朕未能深悉该省被旱实情。直至梁敦书回京奏及。节经传旨饬谕该抚。并谕亲往查勘。业经降旨将该抚交部严加议处。并加恩从宽留任矣。今据将查勘实在情形。详悉覆奏。并称如果成灾该道府州县。共有七十余员。何尽隐匿不报。且询之村庄小民。佥称实未成灾。倘地方官隐匿不报。何难至上司衙门呈控等因。农起既经亲往查勘。所奏自属实在情形。地方雨水收成。朕亦不能不以督抚之言为据。农起尚不至有心讳饰。但即该抚所奏、平粜缓徵酌借口粮之处。何以不早行筹办。朕廑念民依如伤在抱。似此拯救灾黎之事。一经督抚奏闻。即立时降旨。俾小民生计有资。早沾一日之惠早得一日之益。即如直隶、山东、安徽、湖北、等省。俱因未得透雨。麦收歉薄。早经陆续加恩。乃晋省缺雨已久。直待朕降旨询问。该抚始行亲往查勘。方行奏闻办理。以致小民迟沾渥泽。此即农起从前含糊俱奏之咎封疆大吏。当时时仰体朕怀。留心民瘼。岂应延缓含糊若此耶。已经部议从宽留任。此次姑宽之。倘仍有心回护。虚词支饰。将来一经小民告发及籍隶山西之科道等官□□□□尔□奏查出实情。朕必将农起从重治罪。断不能再为宽贷也。　　

○是日、驻跸密云县行宫。　　

○戊辰。吏部奏、各省员缺。随时委署。其署事久暂不一应照官员到任月报之例。按月汇报。将并非五百里以内、声明报部。从之。　　

○是日、驻跸要亭行宫。　　

○巳巳。谕、据保成等奏、喀什噶尔印务处行走郎中舒明、三年期满。所遗原缺。请将印务处笔帖式六十八、以主事职衔。令其办事等语。舒明系由郎中经部带领。引见差往之员。既三年期满。理应照例奏请。由六部另派司员更换。保成等、何至将一未补实缺笔帖式、越级赏给主事职衔。令其代办司员事务。况此等越级保奏者。朕曾屡经降旨。而保成等岂不知耶。舒明原缺、著该部照例选派能事司员。带领引见差往。保成等所奏著无庸议。并通谕新疆驻劄大臣、一体遵行。保成等著申饬。　　

○又谕、此次接至口外之热河兵丁。著加恩赏给半月钱粮。　　

○谕军机大臣等、据长清□□□□尔□奏巴里坤屯田总兵佛喜、于自行开报收成分数后。已经数月。忽称田禾被灾。短少粮七千六百余石。又未将被灾情形。豫先报明。迨离任时捐给银两。并摊派员弁、凑银两买补。若非新旧交代。几至始终掩饰酿成亏空。请将佛喜、及署屯田游击郭崇得、严加议处一摺。佛喜办理此事。种种掩饰。其故殊不可解。长清所□□□□尔□亦是。前佛喜在京陛见时。朕面询以屯田事务。其奏对情词闪烁。如所称上年估报收成分数后。禾苗受旱。小麦生疸。又被田鼠咬伤。以致短少粮七千六百余石一节。禾苗如果被灾。屯员即应随时呈报。该总兵理应据情咨报。何所用其回护。而通同讳匿。直至催交屯粮。始称田禾被灾。短少粮石。凑银买补。藉词赔累。实属不成事体。况该处户民地亩。与屯田毗连。所种田禾。情形自必相同。何以详查毗连户民地亩。又并无被灾之处。岂受旱生疸。鼠咬虫伤。独在屯田。更恐无此情理。至买补粮石。佛喜既捐银二千四百两。又借与郭崇得银二千五百两佛喜由兵丁出身。在军营效力。擢至总兵。计其历任营员。所向廉俸无多。安得有如许银两赔垫。其任内恐不无勒扣兵饷等情弊且其买补系在本处。设果被灾属实。何得又有余粮、供其买补耶。其中或短发价值。或摊派户民。俱未可定。种种情节。疑窦多端。福康安现赴该处查勘屯田事务。奎林系新任都统。此时谅已到任。著传谕福康安、会同奎林秉公严查。据实具奏。所有长清□□□□尔□奏原摺。著暂存。俟福康安覆奏到日。再行降旨交部办理。将此由六百里传谕知之。　　

○是日、驻跸两间房行宫。　　

○庚午。谕军机大臣等、前因粮船过于高大沉重。棹挽维艰。一遇暴风。易至伤损或可于各该船只。届临拆造时。将高宽尺寸仿照民船。量为减损。则行走迅速。于漕运不无裨益。降旨令毓奇、会同有漕省分各督抚。酌量情形。悉心筹画。详悉妥议具奏。现在尚未据各该督抚奏到。著再传谕萨载、毓奇等熟筹妥议。迅速具奏。如此中或有格碍难行之处。不妨据实奏闻。不必稍存迁就之见。再朕近阅雍正初年部臣原议。成造漕船。原有定式。如有私放宽大者。该漕臣即将粮道题□□□□尔□。从重治罪。漕船过淮之日。漕臣更加查询。不许多带土宜等语。立法本为详尽。但自定议以来。迄今六十余年。恐奉行不力。日渐废弛。现在粮船过淮。所谓签盘查验者。谅不过具文塞责。尚未必照旧定章程。逐舱查验。或船身每届拆造。渐放宽大。希图多载私物。有违定式。以致吃水过深。舟行濡滞。种种情弊。皆所不免。并著传谕萨载、会同毓奇、将近来漕船过淮。如何签盘勘验之处。详悉严查。据实具奏。毋得稍存瞻顾回护。将此由四百里各传谕知之。　　

○又谕、前经降旨。将豫省河北被灾较重之汲县、淇县等处。展赈三个月。并将御制诗钞寄毕沅阅看。令该抚晓谕该处民人不可稍存怨尤之念。以期感召甘霖。此旨系初八日由五百里发往。迄今已将半月尚未据该抚将如何剀切晓谕民人。及缺雨各处曾否得有渥泽之处覆奏。又柘城匪徒聚众滋事一案。前据该抚奏已经拏获二百余人首犯王立山等、亦经安徽拏获。其如何审办之处。亦未据毕沅续行具奏。此案人犯众多或审办尚需时日。以致具奏稍迟至卫辉等处被旱较重。朕轸念灾黎。无时或释。该抚接奉谕旨。自应将该处现在情形。迅速奏闻。以慰廑念。有何可待。而迟迟若此也。又本日据兰第锡奏、商邱、兰阳等县。于十二得雨三寸。半毕沅现在柘城。距商邱不远。何以亦未奏及目下甫过夏至。若得有透雨。大田尚可赶种。若再迟至六月。即得雨亦不能补种。秋禾无望。河北灾民。岂不更形拮据。又将如何补救。此等情形。毕沅于接奉谕旨后。何以竟至半月尚未覆奏。岂该抚不知朕盼望该省雨泽夙夜焦劳耶。著传谕该抚、即将接奉前旨如何出示晓谕民人。并卫辉等属。此时曾否得被甘膏。大田能否赶种之处。即行查明据实覆奏。并将柘城一案。迅速定议具奏。将此由六百里传谕知之。　　

○吏部奏、外任官员。未经升任。及调任。而职衔照旧。前次已经给封者。一概不准奏请貤封。并通行各督抚、于册结内注明查办。从之。　　

○是日、驻跸常山峪行宫。　　

○辛未。孝恭仁皇后忌辰。遣官祭景陵。　　

○是日、驻跸喀喇河屯行宫。　　

○壬申。上诣热河文庙行礼。　　

○是日、驻跸避暑山庄。至八月壬辰皆如之。　　

○癸酉。谕、江苏淮、徐、海、三属。本年雨泽愆期。二麦收成歉薄。现距秋成。尚远。农民未免拮据。所有被旱最重之铜山、丰县、沛县、萧县、砀山、邳州、睢宁、宿迁、安东、阜宁、桃源、十一州县。实在贫民。著借给两月口粮。被旱次重之清河、盐城、海州、沭阳、赣榆、五州县贫民著借给一月口粮。以资接济。再该处州县仓储频年赈贷。所存粮石无多。其淮安一属。著该督抚就近酌拨调剂。所有徐、海、二属。邻近豫东二省地方。粮价不无昂贵。著于邳州、宿迁、一带水次。截留漕米十万石。以八万石分拨徐州各属。二万石分拨海州各属。以备赈贷之用。该督抚其实力奉行。以副朕轸念灾黎。无使一隅失所之至意。该部即遵谕速行。　　

○谕军机大臣等、据毕沅奏、归德府知府穆克登泰、现赴京引见。所遗员缺。滨临黄河。必得熟谙河务之员。方足以资防守。查有下北河同知赵载元、熟悉河务。堪以署理等语。穆克登泰、因上年睢汛漫淹。该员抢御城堤平稳。是以令俟事定送部引见。目下将届大汛。而归德府所属河工。绵长三百余里。尤关系紧要。穆克登泰、正应在彼督率防护。该抚何妨奏明俟过秋汛后。再行给咨送部。不当于此时令其前来。毕沅系晓事之人。何亦为此耶今该员既经起程。想日内亦即可到京。除令吏部堂官。俟该员一到。速送赴热河引见后。即饬该员迅速回任。以资防守。将此传谕毕沅知之。　　

○又谕、据闵鹗元奏报麦收分数摺内。称淮、徐、海、三属。二麦全境失收。无分数可计外。江都、甘泉、通州、泰兴等。通计有四十厅州县。收成均有十分。其收成九分者。仪徵、如皋、并海门、计有六县厅等语。淮、徐、海、三属。雨泽愆期。麦收失望。虽经节次降旨加恩。民食窜未免拮据。其附近之扬州、通州、如皋、泰兴等属。收获丰稔。现届新麦入市。价值自必平减。朕意莫若于丰收各处。采买新粮数万石。运赴淮、徐、海、三属。歉收州县。酌量借粜。以济民食而平市价。于歉收各属。问阎生计。较为有益。再江苏一省。二麦十分九分收成者。通计有四十六厅州县。各该处市集粮石充盈。该督抚可出示晓谕丰收处所商民。令其自行前往粜买。既不致于陈朽。亦可稍获赢息。但不可居奇遏粜。务俾粮石流通。不特于灾地民食。藉资接济。而丰收处所。更可获利。商民亦无谷贱伤农之虑。是亦调剂补救之一端。该督抚等、何俱未见及此。著传谕该督抚即酌量情形一面迅速出示晓谕劝导。并酌量采买运送散粜。一面奏闻。将此由六百里谕令知之。　　

○又谕、本日工部进呈节慎库钱粮月摺朕详加披阅。内有款项细微。而开销甚多者。如驯象二只。需用毡被各二床。其布、线、绵花、羊毛、已向户部咨取。仍开工价钱九串五百余文。又诚嫔等位金棺、奉安园寝。其遂道等项。俱系旧有工程。不过临时略加开刨。何至用银几及二千两之多。又舁送纯懿皇贵妃金棺用大扛。夫价钱一千三百六十串八百零。又地坛内修理望灯套笼等项。需用纺丝、红纱、颜料已由户部咨取。工部不过办买羊角片、煤炸、砂礶、为项甚微。乃开销料银三十六两五钱零。匠夫工饭钱八十六串三百零。现今工部虽无大工。然每月月摺内。一经开销。便尔盈千累百朕素知工部办理钱粮。不过据各处咨报文书。司官开具数目。该堂官等、即准其支领但金简、伊龄阿、二人。非不谙工程者可比何于此等款项。亦辄随同然诺。并不留心确核耶。著传谕金简等、即将朕指出各条。详加按例核计如承办工员。有浮冒情弊。即当据实□□□□尔□奏核减。不得稍存回护。　　

○又谕、据闵鹗元奏、接准萨载札会。豫省有柘城县聚众抗官一事。案内要犯。经上江亳州拏获。萨载由徐州前赴亳州、查拏审办。查徐州所属之萧砀等处。与豫省之归德等属。壤地毗连。恐匪犯窜入徐境。闵鹗元、即驰赴该处督率截拏等语。柘城匪犯。聚众抗官一案。据毕沅奏、业经拏获二百余人。其首犯王立山等、亦经安省拏获。是现在已属无事。况萨载既往查拏。闵鹗元又何必多此一行。曾记雍正年间。四川省亦有似此案件。维时因总督提督并往。经皇考降旨训饬。今柘城滋事各犯。已经就获。即虑余犯窜入。亦祇应派一明干道员。于交界处所驻劄堵截。并无需督抚纷纷前往。盖恐迹涉张皇。致骇闻听。甚或地方遇有不逞。其中奸宄之徒。故为诳诱之计。督抚遂皆亲往。而于紧要处所。转不能督率防御。岂不竟堕奸人术中耶。封疆大吏。俱膺委任重寄。凡事当权其缓急轻重。办理方能妥协。其有必需亲往。而竟安坐省城。养尊处优者。固属非是。若遇事不能静镇。轻举妄动者。亦属不晓事体。著传谕各该督抚、嗣后设遇此等地方事件。务须留心斟酌。持政体而合机宜。庶不负朕委用封圻之至意。　　

○甲戌。谕、据何裕城奏、陕西一省。府厅州县。因有逃兵处分停升者。五十九员之多。遇有应升缺出。合例者寥寥无几。又或人地不宜。办理殊觉周章。可否按照原定开复年限。分别等差。量为加重。令其报捐开复等语。逃兵处分停升各员前据李世杰奏请。准其捐复。经吏部议驳。已将该督交部议处。今何裕城复有此奏。且陕西一省。停升者已多至五十九员。似此者尚有六省。人数自不相上下。若因升补乏人。皆须由部推选。一时概易生手。未免于地方、不能收驾轻就熟之益。因思人才难得。该督抚既纷纷陈奏。想其中实有碍难办理之处。是此事尚属可行。所有李世杰交部议处之处。并著宽免。但此项缉拏逃兵不力人员。本应降革。朕念人数过多。加恩留任。停其升用。今复于格外矜全之后。予以及时自效之途。若仅令照例捐复。实不足以示惩儆。自应按照原定年限。分别等差。酌量加倍。令其捐赎。其如何按照年限递加之处。著该部分别妥议具奏。此事朕因人地相需起见。不得已而曲从所请。各该员务宜感激奋励。嗣后于地方事件。益思实力认真。即将来各省、遇有别项停升处分人员。该督抚亦不得援此为例。　　

○又谕、据萨克慎查奏、大凌河牧厂马匹数目一摺。内称本年二月。被风雪倒毙马匹四千七百二十五匹。另行著落赔补。并将现在牧厂马匹数目查奏等语。从前据萨克慎奏称、大凌河牧厂马匹。忽被风雪倒毙数千等语。朕恐其中有弊。降旨著永玮亲身往查。因永玮系该处将军。是以特旨派出。令伊据实确查。续经永玮奏称、此项倒毙马匹。俱系该管官员等、平时喂养不善。以致马匹倒毙数千。请将该管大臣官员等分别定罪。其倒毙马匹数目。著落该员分赔等语。业经准行。适闻本年二月、大凌河一带地方。风雪过大。被灾属实。民人房屋俱有伤损。大凌河一带地方。因遭风雪。以致马匹倒毙。其事尚无可疑。彼时永玮等、何不据实奏闻。若系该员等、平时喂养不善。有捏灾妄报侵蚀之弊。又岂止革职分赔而已。即应从重治罪。若果因雪被灾。永玮等据实奏闻。朕亦必加恩施。何必隐匿朦混。塞责了事永玮等。著申饬外。将此仍交永玮、立即亲往将本年风雪情形。据实查明。其应如何减等分赔。从轻定罪办理之处。务须会同萨克慎、秉公分别定拟具奏。永玮到彼。必须传集官兵等、将前次并未确查。含糊具奏。现经皇上睿鉴指示。特降恩旨。谕令复行查明施恩之处。详细晓谕。　　

○谕军机大臣等、据刘峨奏、将宣化县盘获面生可疑。状类喇嘛一名。解赴行在。询其情形。即系阿咱拉喇嘛。乃大天竺游募之僧。京城现有此等喇嘛。住双林寺内。该督因未悉其语言书字。是以未知来历。现已送京。交理藩院查询照例办理矣。将此。谕令知之。　　

○又谕、据特成额奏、湖南湖北雨水情形一摺。内称自长沙起程。前赴衡州一带。校阅营伍。途次接据湖北武昌等处。具报先后得雨。其安陆、荆州、黄州等属。未据具报。现在节届芒种。急须时雨沾濡。民情望泽孔殷等语。所奏前后总未明晰。已于摺内批示用朱笔点出矣。湖北省与中州、壤境毗连。本年豫省雨泽愆期。麦收无望。而湖北则全仗水田。此时正届分秧插莳之际。该处农民。尚殷望泽。看来南省一带。皆属缺雨。特成额前次摺内。既未奏及。而此次奏报。又未将缺雨之处。详晰声叙。地方旸雨。朕无时不廑于怀。著传谕特成额、即将朱笔点处。所谓望泽孔殷者。是否即系安陆、荆州、黄州等处。查明据实覆奏。现在节过夏至。如该处尚未得有甘霖。于播种大有关碍。该督抚不可稍存讳饰。即当妥为抚恤办理。以副朕廑念民依至意。将此由六百里发往。传谕特成额、并谕吴垣知之。寻奏、臣赴衡州。先据武昌、汉阳、安陆、荆州、黄酬、襄阳等府。俱称田间望泽。旋于四月二十四日。武昌、汉阳、襄阳、三府。据报得雨沾足臣即行具奏。其安陆、荆州、黄州、三府。并郧阳、宜昌、于具奏后。始据报五月初二三、十二等日均得雨未十分透足。随于二十六日具奏兹于六月初二日。省城得大雨。入土五寸。各属曾否普沾。俟查明另奏。报闻。　　

○又谕、据毓奇奏、东省截留漕粮二十万石。应于各帮中、择其疲乏者。酌派截卸。庶赈贷民食之中并寓调剂疲丁之意。又据阿那布奏、卫河水小。多有浅阻。剥船艰难。船行不能顺利。且穷民盼赈孔殷。可否即在南粮首进前数帮内先行按数、截留应用各等语。毓奇所奏、本为调剂疲丁起见。但伊身在淮安。未知卫河水弱。漕船行走濡滞情形。今既据阿那布称河水浅阻。剥船艰难。自系该处目击实情。应即在首进前数帮内先行按数截留应用。则漕船既可不致守候待剥。而应赈各属群黎嗷嗷待哺。俾得早沾一日之惠。早得一日之益较为便捷。著传谕明兴、阿那布、即将现在东省。首进数帮酌量沿河就近水次。截留备用迅速办理。务使灾氓早沾渥泽。副朕勤恤民隐至意若不敷截拨之数。再于毓奇所奏首进各帮。凑拨足数。现又有旨于江南截留漕粮十万石以备赈需即可再于毓奇所奏、将大河等疲乏各帮照数酌留截卸。以纾丁力倘此数帮已行过江省。亦不必转为截卸即于续进帮船内。酌量妥办截留。以省牵挽之劳总以便兵便民为要。将此由六百里各谕令知之毓奇摺、并钞寄明兴阅看。　　

○乙亥。谕、据毕沅奏、审明柘城县奸民聚众拒官一案先将情重要犯审明正法一摺。已批交该部矣。此案王金、王立山等。起意夺犯。先纠众一百二十余人。嗣后焚劫村庄。逼胁入夥。聚集三百余人。毕沅一闻该县禀报。即驰赴该处督同剿捕先后拏获首夥要犯二百余名将为首各犯审明。先行正法。办理甚为迅速。毕沅著交部议叙。至该犯等、于四月二十九日滋事之始。各携带刀棍。欲图劫囚。因闻该县叶大奇、率领兵役。在要路截拏。不能入城复退回胡家庄、纠聚多人。欲于五月初三日入城抢犯适该府会同营员往捕王金等、持械抵拒。当被兵丁等枪毙贼犯任鸿礼等十五名。拏获张狗等六名。是此事毕沅未到之先该府县及营员等、办理即属妥协。除该府穆克登泰、现已来京引见。该县叶大奇、前已批令查明送部。其营员实在出力可嘉者。亦著俟此案办理全竣后。一并送部引见。如该员等、尚有承办未竣事件。亦不必拘泥亟于送部其余在事出力之文武员弁。著该抚查明、分别等第奏闻。交部议叙。以示奖励。　　

○又谕、本年山东省曹州、东昌等府属。雨泽愆期。麦收歉薄。屡经降旨。借给口粮耔种。缓徵钱粮并截留南漕二十万石。分贮赈贷。以纾民力。但现在缺雨州县。大田尚有未能播种者。民间口食未免拮据。此时急需量为接济。所有济南府属之陵县、平原、泰安府属之东平州、莱芜、东昌府属之堂邑、茌平、清平、莘县、冠县、馆陶、恩县、兖州府属之曲阜、泗水、阳谷、寿张、曹州府属之菏泽、濮州、范县、观城、朝城、郓城、城武、定陶、钜野、济宁州属之嘉祥、鱼台、临清州、及所属之武城、夏津、邱县等、三十州县。又播种未能齐全之德州、峄县、滕县、曹县、单县、聊城、博平、新泰、平阴、东阿等、十州县。俱即加恩赏给两个月口粮。俾无力穷民。藉资生计。该抚其督率所属。实力妥协办理。以副朕轸念灾黎。有加无巳之至意。该部遵谕速行。　　

○谕军机大臣等、河南柘城县奸民王金、王立山等。起意纠众夺犯。拒伤兵役。焚劫村庄一案。该抚等闻信。带兵前往查拏。先后枪毙贼犯五十八名。拏获首夥各犯王金等二百余名。分别凌迟正法。办理甚为妥速。已有旨将毕沅交部议叙。并令查明在事出力之文武员弁、送部议叙矣。此案王金等、因借贷不遂起意抢夺。并令杨凤仪、李克长等、分头纠人沿途抢掠。滋扰村庄四五处。纠众至三百余人若地方文武擒拏稍迟。则日聚日多。必致蔓延酿成大案。尚复成何事体。是以贼匪之易于扑灭。皆由查办迅速。而各犯初次拒捕殴伤兵役时。当被兵丁打死贼犯任鸿礼等十五名。拏获张狗等六名。该犯等即退回胡家庄踞守嗣闻省城官兵将至。王立山等诡言出外纠夥。潜行逃逸。则贼匪之不敢肆行拒抗。皆由畏惧官兵。施放鸟枪。可见鸟枪实为军行利器。前以绿营官兵。施放鸟枪准头过高。且有心存恇怯。未经遇贼。先行施放者。屡经降旨训饬。令督抚提镇、督率将弁。操演讲习。著再传谕各省督抚、务将营伍中鸟枪一项。令兵丁时时操演娴熟。并令将弁等、面为指导。高低适中。以期施放平准。再外省兵役。缉捕要犯。往往有施放空枪恐吓者。夫兵役等如果藉端索诈。拘拏无辜致毙。自当重治其罪如本系应捕重犯而该犯不服拘执敢于抗拒即枪伤致毙贼犯。亦属死由自取其各县捕役民壮。亦同此例。是以朕于秋审时凡蠹役诈赃毙命。无不予勾。若果有应捕之责。邂逅致毙者。亦量予从宽。今以奉差捕贼而徒施放空枪。致奸匪等转生轻忽。无所畏惧所关匪。细嗣后各督抚、通饬所属将弁州县晓谕兵役。毋得仍前施放空枪以期共收实效又朕闻各省营伍枪兵。每不得拔补马战及外委等。以致枪兵心无向上之念甚或以羸弱充数殊不知临阵歼贼。鸟枪较弓矢尤为得力自应将熟练枪手、一体拔补。俾知上进有阶则更争相鼓励。踊跃演习。于整饬戎行。剿捕贼盗两有裨益。将此各传谕知之。　　

○又谕、据毕沅奏、审办柘城县聚众贼匪分别先行正法一摺。内称杨凤仪、与刘振德、王金等、先于四月初旬。向仵家集监生赵方来借贷吵闹疑其挟嫌通线。商同王金、王立山等起意抢夺赵方来家洩忿等语。是此案贼匪纠聚由于借贷不遂。究因地方灾歉所致但该犯竟敢起意夺犯拒伤兵役。焚劫村庄肆行无忌。情罪实为重大不得不尽法严办以示创惩。朕批阅之下尚为之哀矜勿喜至该省旱暵倍常即是上天垂象示警小民虽属愚鲁亦各具有天良该抚可密行剀切晓谕各地方富户令其稍存赒恤毋得囤积居奇以至激而滋事。但不可使贫民知觉反致长其刁风藉端索诈。著传谕毕沅密为留心妥协办理。其兵丁殷得功等九名因缉拏贼匪受伤殒命殊堪悯。恻并著该抚查明照例赏恤。再毕沅另摺奏称、归德陈州河南陕许各处。于十二日得雨二三寸等语二三寸之寸在节次得雨处所。尚能积润今土脉久乾得此微雨飘洒。究竟不能沾溉于大田仍属无益。看来豫省惟南阳、汝宁光州三属雨水调匀。其余通省被旱地方甚广此时若得透雨尚可赶种大田。若迟至六月即得雨亦恐无济朕宵旰焦忧。实属无法惟有思过默祷毕沅当仰体朕怀。率同地方官吏、省过思愆。痛自刻责。虔诚祈吁。并晓谕群黎安静守分。毋得稍存怨尤。以期潜消沴戾仰迓天庥。感召甘和酿膏速霈。将此由六百里传谕知之。　　

○丙子谕曰、梁国治、著补授大学士。吏部尚书刘墉、著协办大学士事务。户部尚书员缺。著曹文埴补授。汪承霈、著调补户部右侍郎仍暂管行在工部事务。李绶、著调补工部侍郎兵部右侍郎员缺。著沈初捕授。　　

○谕军机大臣等、据全德奏、扬州、通州、一带。虽经得雨。但田中不能积水。运盐河水江阻。近水之田现皆车戽插秧。其腹里高田。及各场盐河均望大雨时行。现在虔诚祈祷等语。扬州、通州一带既盼望雨泽何以近日以来。总未据全德奏闻。看来全德自调任两淮以来。坐拥丰腴。遂尔心满意足。一味养尊处优。于地方雨旸竟漠不关心即运盐河道浅阻。为盐政所应筹办之事。亦不设法办理。且承办活计差使。又复粗率疎忽。不能合式。伊龄阿、前在江苏两淮。何以办理诸务俱妥。此非自满。即是福薄。全德著传旨申饬。嗣后务宜痛自湔改。事事留心。若复仍前玩忽。则是不能承受朕恩。自取罪戾。仍著将扬州通州一带。现在曾否得有透雨情形。迅速覆奏。　　

○又谕、豫省被旱地方甚广。现已节过夏至。尚未得有透雨。朕宵旰焦忧。实属无法。惟有虔心默祷。以冀速沛甘霖。毕沅身为该省巡抚。目击地方被旱。农民拮据情形。自必益切焦急。不肯诿为天灾流行。无法可救。然徒急无益。或应各处访求延请异人术士设法祈禳。但不可用月孛翻坛等过甚之术。转致激怒神祇。总宜敬祷顺求庶几感格天恩。遍沾渥泽。以慰廑注。近又如何。已得沾霈否。速奏来。寻奏、臣正缮摺覆奏间。接河北各属报六月初三日大获甘霖。卫辉所属得雨五寸彰德得雨五寸怀庆得雨四寸。土膏沃润农民上紧赶种＜麻木＞荍。及一切杂粮。至开封省城及附近州县自前月廿八至本月初二三等日皆有阵雨沾濡。或三四寸、一二寸不等。民间亦皆乘时播种。臣自仲春至今。督率文武官凡郊坛山泽。以及神祠佛寺。在在虔诚吁请几于靡神不举。他如春秋繁露。及诸史志中。载有祈雨各术。择其近理可行者。并仿照举行。今灾重之区。得有畅雨而久乾后、尚盼续沛恩膏。其余各属。待泽者尚多。臣惟有倍矢精诚。敬顺祈祷。得旨、以手加额。欣慰览之。更虔求上苍。再霈优渥恩膏。不遑弛念也。　　

○丁丑。谕、据书麟奏、安省被旱地方较广。旬日内即得透雨虽仍可有收。而凤、颍、泗、三属。乃积歉之区。必须豫筹接济。请于三进帮船内。截留漕粮五万石以备赈贷之用等语。安省亳州凤阳等各属上年被水歉收。本年又复雨泽愆期。业经加恩。分别借给耔种口粮谕令该抚实力妥办速筹接济以纾民力今各该处尚未得有透雨农民望泽孔殷。未免情形拮据。自应宽为储备俾资赈恤。著照所请于三进帮船内截留漕粮五万石。存贮备用。该部遵谕速行。　　

○又谕、据镶黄旗蒙古都统奏请、骑都尉伊礼布所出一缺。查伊礼布并无子嗣承袭伊族内承袭有分之人。惟伊礼布亲伯达黑之曾孙。现在派往驻防西安之养育兵丰安、闲散庆安、仅此二人。丰安等、甚属年幼。俟承袭时请旨。将丰安之母、暨弟、留京等语。八旗世职人员内。因绝嗣、驻防外省有分之人承袭者若佐领员缺。应来京办事。似此等世职。何必拘泥。亦令来京居住。伊等家口在外。久已安居。偶而承袭世职。纷纷来京。途次不无耗费。而到京安家立业。亦必多艰。反于伊等无益。况各省驻防。亦有防御佐领员缺。伊等承袭后。果有长进。留于本省补用佐领防御之缺。有何不可。伊礼布之缺。现今拟正之丰安交该将军酌量年终照例送京承袭后。仍将丰安遣往西安交该将军教导。俟其年壮。或遇有防御佐领缺出。酌量对品补用。八旗嗣后承袭世职。除佐领员缺外。似此世职缺出。若驻防外省人等承袭者。俱照此办理。　　

○谕军机大臣等、据孙士毅奏、入夏以来。饮食减少精神远不及去冬。时形委顿。所有两广总督员缺。请迅赐简员补放。俟新任督臣到后。另行请觐。面乞留京调理等语。览奏甚为萦念。已于摺内批示矣。孙士毅才具干练。办事认真。粤东为海疆要地。是以将伊简调。并令兼署督篆。正资倚毗。今该抚忽有此奏。看来皆由于公务殷繁。用心太劳所致。近来病势如何。深为悬注。该抚其善为调摄。爱惜精神任内要务。固不可不留心综核。其寻常事件原不妨交藩臬办理。总摄其成。以期静养就痊至两广总督。朕意欲将富勒浑调补。浙闽总督。欲令雅德补授。但雅德奏请陛见。须俟富勒浑、由浙到闽。交代督抚二篆。方行起程。富勒浑虽已自浙赴闽。尚未据雅德奏报起程。现已降旨、催令速来。亦须俟雅德、至行在陛见回闽。接办督抚事务。富勒浑方能方闽回粤。计其往返交代。总须孟冬仲冬之间。富勒浑方可抵粤。一时人才难得。朕用人不易孙士毅亦所深知者。该抚务仰体朕意。勉力支持。于地方要务。妥协办理。著赏给人薓一斤。以资补益。但当用不当。须问之明医。不可错用也。并赏御用大荷包一对。小荷包二对。用示优眷。该抚益当感激朕恩。加意调理。整饬地方。以副朕委任至意。仍将现在病体如何迅速覆奏。　　

○又谕、据孙士毅奏、入夏以来。饮食减少。肌肤亦削。精神远不及去冬。所有两广总督员缺。请迅赐简放。半于新任督臣到后。另行请觐。恳乞留京调理等语。广东为海疆重地。事务较繁。且现在总督缺员。尚未明降谕旨。已有旨谕令孙士毅。且在任安心调理勉力办公。但该抚既有此奏。自必精力不能支持。舒常现在江西与粤东接壤。著传谕舒常、留心探听。如孙士毅病势较剧实属不能支持。或竟至不起。舒常即将江西巡抚印务。交与藩司护理。一面奏闻。一面速赴广东接办督抚事务。此时工部不乏办事之员舒常不必急于回京。俟将来富勒浑到任交代后再行来京供职。如探听孙士毅、病体尚属无妨。或已渐次就痊。舒常亦不必前往仍在江西暂署抚篆。俟永保到任交代后。再行来京。将此由六百里传谕知之。孙士毅奏摺及寄信孙士毅谕旨。并著钞寄阅看。　　

○又谕、现在节近暑伏。正农民赶种晚秋之时。数日以来热河及近畿地方。续得透雨沾濡。于大田甚有裨益。而东省之迤西各府州属。江苏之淮徐海三属。雨泽愆期。农民甚殷盼望本日又据书麟奏、亳州、蒙城、寿州、凤台等属亦未得有甘＜雨澍＞。地方旸雨。关系小民生计。为之廑念綦切现届大雨时行之际。早晚云气浓厚想迤南各省。必已普被甘膏。著传谕萨载、闵鹗元、书麟、明兴、即查缺雨地方。曾否得雨是否沾足。能否赶种秋禾。详悉据实迅速覆奏以慰朕廑念民依。惟恐一隅失所之至意将此由五百里传谕知之。　　

○又谕、豫省被旱地方甚广。节过夏至。尚未得有透雨。朕心甚为忧切。昨已有旨询问。现届大雨时行之际早晚云气浓厚。该省或亦渥被甘膏。著传谕毕沅、即行迅速覆奏。至该抚抵豫以来。筹办灾赈等务。俱属妥协。而查拏柘城贼匪一案尤为迅速。殊堪嘉奖。著赏给御制诗扇一柄并赏御用大荷包一对。小荷包一对。用示眷注该抚益当仰体朕怀。实心妥办。将此由五百里传谕知之。寻奏、省城于六月初五日大雨倾注数时。卫辉、彰德、怀庆、各府属。均于是日得雨三四寸。河南、汝州、许州、各府州属于初三日各得雨三四寸不等。民情均极欢愉得旨、与民共庆慰。然不敢因慰而放志肆意。豫省臣民共知之。仍勤耕作可也。　　

○是月。湖广总督特成额奏、向来湖北省。每年秋审臬司分送节略查核。临期会同抚臣勘录。惟。湖南省。从未往勘。臬司亦不豫送节略。俟将审勘之期。始汇送一册备案。督臣即有酌商已在抚臣题达之后。查两江督臣。系轮年按赴江苏、安徽、江西、三省审录。请嗣后湖广北南二省秋审臣按年轮流会勘。间□山戊不□一往。藉可稽察地方情形。并抽阅营伍。得旨允行。　　

○河南巡抚毕沅奏、距省城十余里。向有贾鲁惠济两河。会集众流。下达安省。商运多由此出民食攸关。乾隆二十二年。曾大加浚治。二十六年及四十三年。俱经奏明疎浚。今久复淤浅自应及时开浚。现在卫辉、彰德、及开封、河南等属。贫民转徙。省城迤南一带。佣工就食者不可胜计。趁此青黄不接之时。以工代赈。且于民食商贩有裨。得旨、以工代赈。亟应为者。一面办理。不可迟俟部议。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百三十一


大清高宗法天隆运至诚先觉体元立极敷文奋武孝慈神圣纯皇帝实录卷之一千二百三十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十年。乙巳。六月。戊寅朔。吏部等部议准、湖广总督特成额奏称、施南府属建始县。与四川巫山奉节等县毗连。宵小易藏。应添设县丞一员。查来凤县县丞、分驻大旺。事务甚简该县设有卯岗巡检一员。可以就近管理。应请以大旺县丞。改为建始县县丞。移大岩镇驻劄。照旧定为简缺。归部铨选。从之。　　

○旌表守正捐躯河南灵宝县民张太妻屈氏。浚县民焦得贵女焦氏。西华县民张三妻刘氏。
  </div>
  <div class="pagination">
   <a href="清实录乾隆朝实录_page1576.html">
    上一页
   </a>
   <span>
    ...
   </span>
   <a href="清实录乾隆朝实录_page1572.html">
    1572
   </a>
   <a href="清实录乾隆朝实录_page1573.html">
    1573
   </a>
   <a href="清实录乾隆朝实录_page1574.html">
    1574
   </a>
   <a href="清实录乾隆朝实录_page1575.html">
    1575
   </a>
   <a href="清实录乾隆朝实录_page1576.html">
    1576
   </a>
   <span class="current-page">
    1577
   </span>
   <a href="清实录乾隆朝实录_page1578.html">
    1578
   </a>
   <a href="清实录乾隆朝实录_page1579.html">
    1579
   </a>
   <a href="清实录乾隆朝实录_page1580.html">
    1580
   </a>
   <a href="清实录乾隆朝实录_page1581.html">
    1581
   </a>
   <a href="清实录乾隆朝实录_page1582.html">
    1582
   </a>
   <span>
    ...
   </span>
   <a href="清实录乾隆朝实录_page1578.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
