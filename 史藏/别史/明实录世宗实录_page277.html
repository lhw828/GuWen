<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 277 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 277 页/共 518 页</h1>
    <div class="content">　　○命武靖伯赵弘泽佥书右军都督府事
　　○诚孝昭皇后忌辰  奉先殿行礼遣玉田伯蒋轮祭  献陵
○襄王祐櫍以疾求空青等药诏赐之
　　○辛卯升四川按察司佥事刘成德为湖广布政使司右参议
　　○以南京应天湖广江西广西灾伤重大命户部发帑银二十万两差官分给各巡抚都御史令其躬亲巡历委官设法加意赈恤仍各蠲免税粮有差
　　○壬辰靖安王表枎奏乞书籍诏赐贞观政要四书五经各一部
　　○礼部类奏灾异得旨  上天示戒近日京师地震各处地方灾异叠见朕心警惕与尔文武群臣同加修省以回  天意仍择日遣官祭告  天地  宗庙  社稷山川
　　○诏赠大理寺右寺丞黄巩为南京大理寺左少卿仍与祭一坛巩在正德时以兵部郎中论劾逆彬谏阻巡幸廷杖削籍后起右寺丞卒于官至是御史黄国用请加恤典故有是命
○夜三更月犯五诸侯东第二星
　　○癸巳命江西按察司副使周广提调学校
　　○襄坦王府临邑郡君永兴王府东安乡君永年乡君各病故奏乞造坟旧例镇国将军以下俱减半造葬至是礼部议于原定减半价内仍量减径送该府自行造办从之
　　○巡抚大同右副都御史张文锦劾奏阳和大城分守太监李睿报纳官草累军采运侵占庄田役军耕种结逆党黄福添等为腹心宜正其罪别选老成安静者代之都察院覆议得旨戒饬李睿安静行事黄福添等缉捕治罪
　　○甲午户部尚书孙交屡＜锍-釒＞乞休不允仍温旨答之
　　○改巡抚四川都察院右副都御史盛应期巡抚江西
　　○刑科左给事中张翀请罢镇守内臣＜锍-釒＞下所司知之
　　○乙未辽世子致佫奏乞校尉傅镇等八名冠带不允
○御史李俨言我朝设立草场地亩专为牧放京营马匹每年四月下场十月归营欲其膘壮以备调征兼以存省在官草料诚为良法后因地亩宽阔荒芜可惜已经会议差官丈量筑立封堆界限明白除与军民租种外每营存留五十五项夺勇等十二营存留六百六十七顷九十二亩以资牧放今称尽行佃种此非各营官私自召佃必巡青人役盗卖或势家占据莫敢声言请差官逐一查明果有侵欺即将见年管收花利之人并管营等官治罪兵部覆议从之
　　○礼科给事中章侨言三代以下论正学莫如朱熹近有聪明才智足以号召天下者倡异学之说而士之好高务名者靡然宗之大率取陆九渊之简便惮朱熹为支离及为文辞务崇艰险乞行天下痛为禁革时河南道御史梁世骠亦以为言礼部覆议以二臣之言深切时弊有补风教
上曰然
　　祖宗表章六经颁降敕谕正欲崇正学迪正道端士习育真才以成正大光明之业百余年间人材浑厚文体纯雅近年士习多诡异文辞务艰险所伤治化不浅自今教人取士一依程朱之言不许妄为叛道不经之书私自传刻以误正学
　　○丙申以灾伤免山西安东中屯威远等卫及应州等处税粮有差
　　○以辽东等处旱灾诏官军月粮每石加银二钱不为例仍以该镇麦钞并扬州临清等处变置房产等银转发接济
　　○命定辽右卫都指挥同知王道掌辽东都司事
　　○以灾异修省遣武定侯郭勋驸马都尉蔡震崔元镇远侯顾仕隆祭告  天地  宗庙社稷山川
　　○丁酉命山西都司佥书都指挥佥事刘汉掌本司军政
　　○庚子升山西按察司佥事金鲤为江西按察司副使
○赠已故翼城县典史荣潮为榆次县主簿洪洞县仓大使赵湖为文水县主簿仍各给敕命以杀贼阵亡也
　　○辛丑都察院左都御史金献民言各王府承奉以下不职官许各抚按紏劾从之
　　○壬寅以擒贼功赠致仕瑞州府知府邝璠为江西布政使司右参政
　　○以中军都督府佥书左都督时源充练武营坐营
　　○以南京后军都督府佥书都督佥事何清充南京大教场坐营
　　○给事中储昱请革去正德间所立神木所名色仍为神木厂应役军人照永乐正统年间额数存留其冗食者革回原卫所增月粮折色并行粮关支悉依旧例改正兵部覆议从之
　　○升刑部浙江司署员外郎中主事朱概广西道御史王琳俱按察司佥事概四川琳山西
　　○南京兵部尚书王守仁＜锍-釒＞辞封爵因言同事诸臣未蒙均赏反遭谪斥已行申理  上曰卿剿平祸乱功在社稷朝廷特加封爵义不容辞余下所司议行之
　　明世宗肃皇帝实录卷之十九
明世宗肃皇帝实录卷之二十
　　嘉靖元年十一月癸卯朔
　　○甲辰命芒部军民府护印土舍陇寿袭土官知府免其赴京故事土官九品以上皆保送至京乃得袭替是时寿与其庶弟及兄妻争袭相攻不敢离任镇巡官以状闻得旨令就彼袭职
○户部上言王府郡王将军以下身殁无子及子幼者其母妃宫妾等例有餋赡食米以爵秩为差无子者终其身子幼者以袭封日止庶人妻妾使女母过一二人人给米麦布绢死者罢给本部以十年校勘其存亡多寡而增捐之今宗室浩繁十年中死亡者不以实告而增给无已令经赋坐耗小民日困臣请告谕诸王府自今毋俟十年每岁终即具报有司有死亡则次年即减派税粮以节民财其一岁终先给后死者贷勿还官从之
○蓟州西炼金山矿贼起总兵官马永遣指挥康雄等剿平之命赏雄等筑塞矿穴
　　○上以虏数入边诘责狭西抚镇诸臣于是都御史姚镆王翊总兵官武振各上＜锍-釒＞待罪诏特原之总制兵部侍郎李钺引疾辞任  上温旨谕留不允
　　○乙巳兵科给事中陈时明以灾异请斥太监萧敬其略言敬素与宸濠交通幸逃国典今又舞其才智荧惑  圣明迩者大婚之议敬入刘政重贿欲引纳其女赖大臣毛澄等力争不果纳其奸邪无忌如此  陛下纵释不诛不宜久留于宫掖请罢敬司礼出之外宅以洩臣民之愤消  上天之变章下所司
　　○诏南直隶被灾州县草场籽粒银应徵五分者再免三分先议派今岁马价加银二两者止勿加务使穷民得沾实惠
　　○丙午巡抚宣府右佥都御史李铎以修省辞任不允
　○户部上言河道通塞关系漕运请预加经理为来年计仍申明禁约进鲜等项船只及内外官员有倚势阻挠者参奏治罪  上然之
　　○命亟如议实行
　　○诏徙云南河西县曲陀巡检司于新安所和曲州和曲驿于武定军民府敕贵州守备都指挥张悦兼理云贵交界沾益州等处地方督捕盗贼
　　○丁未初庆云侯周寿弘治中得赐宝坻县把门城李子沽地及所续买田宅总二千余顷故会昌侯之遗产在焉建昌侯张延龄为会昌侯壻尝受地二百余顷与寿接壤数争讼时延龄势盛寿乃悉让其地而自请来安务地八百顷正德末年并夺为皇庄  上登极诏以皇庄给主于是两家各请其地事下给事中夏言等勘问得实议以把门城李子沽地一千二百顷予延龄寿所续买地七百七十七顷予寿子瑛而以来安务地仍归官召民佃种户部覆请从之
　　○驸马都尉崔元以迎立功封京山侯给诰券当上表谢恩礼部以本朝无故事因上言奉迎之劳臣子分所当为封爵之典朝廷与不宜滥若以迎请封侯世袭元诚内不自安故臣等逡巡数月犹冀  皇上追寝成命酌劳定赏以安崔元之心  上曰永乐初年  太宗皇帝入继大统驸马都尉王宁以翊戴功亦进封永春侯何得言本朝无故事元表即如例引进勿复迟延于是给事中底蕴等御史高越等连章论其不可皆不纳
　　○给事中及宦等查大同镇仓库草场因劾前镇守大监马锡苏瑨今监枪刘璟分守李睿前总兵官朱振杭雄副总兵张輗参将麻循谷堔黄镇锦衣卫指挥姚瓒都指挥张杰等皆监临势要侵盗不訾前管粮郎中陈漙郑选杨鏓皆曲法狥人耗损边计巡抚都御史杨志学防闲不严请皆究问如律都察院覆奏  上以马锡苏瑨侵盗数多又先已发戍姑宥之朱振籍产偿赃张輗等下御史逮问追赃惟志学以任浅餋病得免罪
　　○戊申礼部条奏议处土官朝觐五事一曰定赏例请自今土官遣人至京若弟侄及男进马四匹以上及方物重者赏钞弊以衙门品级高下为差其进马一二匹及方物轻者与杂职同赏若通事把事头目人等止以马匹方物多寡为差几进香茶黄蜡每杠五十五斤由布政司传送者所赏生绢炤数递加违例者罢其赏二曰革宿弊言近年各土官宣抚等司差来人数太多皆非旧额所赍降香重不过七八斤而冒廪饩及绢钞之赏至有伪造印信私增批文者自今请申明故事凡违例者所在有司遏使勿入其非布政司真印批文沿途不得资给即越赴京师皆还其贡物罢其赏赐廪饩或奇民附和为奸者以重论三曰处进马言  先朝土官进马就所在布政司辨验易银贮库以备买马今容羙宣抚等司贡马至京往来骚扰亦非旧制自今有犯者皆罢绝之四曰明进收言顷者湖广忠建宣抚司等土官遣把事进香鸿胪寺遽引赴内府交收即有违例概得给赏自今土官遣人至京鸿胪寺既引见上其奏仍赴本部验进方物庶有所稽考五曰防欺伪言各土官职事原有等级间或诈伪得赏赐归则以恐喝夷众中国自有纪纲不可堕其欺伪宜令吏兵二部将已袭授土官职名查报本部未袭者行巡抚亟为奏补以安夷民  上皆允行之
　　○周府汝阳王府辅国将军同钑长子越例赴京奏请赐名命礼部遣官送还敕周王严加戒责仍令巡按御史究门长史以下及主谋书奏者
○夜昏刻月犯秦星
　　○己酉以大婚礼成遣玉田伯蒋轮祭告  兴献帝于安陆
　　○更定山东四兵备道所属州县改济宁兵备为沂州兵备以沂州驿费郯城曲阜泗水滕邹滋阳宁阳济宁蒙阴沂水泰安莱芜新泰十六州县属沂州道以东平汶上郸城钜野嘉祥及曹州定陶曹县濮州观城朝城范单金乡城武鱼台十六州县属曹州道以武定阳信□河海豊乐陵滨州蒲台沾化利津青城新城齐东陵及济阳德平临邑章丘邹平长山淄川二十州县属武定道惟临清道所属如故以曹州兵备旧辖东明长垣二县归大名道河南考城归睢陈道时山东抚按言诸道所辖州县参错交互远近不一或一县而三道并属或竟无所属非大更定无以一事权兵部请从其议报可
○前通政司右通政张龙论斩龙交通钱宁诓取财物数千宁诛御史发龙罪状下法司比交结朋党紊乱朝政律诏如拟
　　○庚戌命顺天府斋戒祈雪
　　○辛亥广西思明贼黄镠等伏诛总督镇巡官以捷闻  上命赏张嵿及镇守太监韩庆总兵朱麒巡按御史张钺银币有差土官男黄廷宝先助贼攻城后擒镠自赎得旨免罪仍给冠带犒赏
　　○壬子兵部覆给事中许复礼条陈修戎兵一事请申饬各该抚按等官凡遇盗贼窃发皆责成所起州县其不即收捕或观望匿不以闻掌印官罢职不叙指挥千百户降二级调边卫子孙袭替不许复回原卫因而失误军机贻患重大者如飞报军情律斩或被贼攻围弃城逃走至贼杀掠人民焚烧官民房舍比守边将师失陷城寨律不分有无城池守备捕盗官坐斩兵备官每起降一级掌印巡捕守巡每二起降一级三司掌印官每三起降一级甚者充军有能就阵斩获剧贼一名颗升一级仍赏银三十两擒斩随从强贼三名颗并阵亡者每名颗赏银十两亦升一级世袭不系对敌止是缉捕三名者每名赏银五两升一级不世袭不及三名者给赏  上允行之
　　○癸丑以山东贼未平免济南青州兖州三府州县正官入觐
　　○甲寅初惜薪司言真定山西等处所输柴炭运官揽头积有逋负工部以为此因加耗过多故徵运不及请以明加及谙加之半并准正数其余核实追徵惜薪司太监执以为暗加必不可免且指工部为故纵工部侵费有徵加收不扣非大公至正之法臣等以诏书从事非故纵也自今请如后府惜薪司事例召□完纳乃给价银惟上纳时该司不得过取加耗即公私俱便矣奏入  上饬所司严追未完者不得容纵以误供应其余如议行
　　○乙卯以修筑辽东开原功升巡抚副都御史李承勋俸一级赐巡按御史葛禬等银币副总兵张铭等皆给赏有差
　　○丙辰南京礼部尚书杨廉再以老疾求去  上仍慰留不允
　　○夜四更月犯昂宿西第一星
　　○丁巳以辽东灾伤免广宁前屯等二十八卫所屯田籽粒有差
　　○山西盗起流劫沁潞诸州县转入河南界中诏逮指挥陈崇等四十三人宥知县冯继祖等五人罪责以后致夺佥事谷高俸三月
　　○巡抚保定都御史周李凤请于景州西宋城开设巡检司州县共佥弓兵百人缉捕盗贼兵部覆议从之
　　○以四川都司署都指挥佥事李昇充右参将协守松潘南路
　　○刑科都给事中刘济等以廖鹏父子及王钦陶杰颇藉中人营救恐  上意犹豫不决乃言往岁三覆奏复佥批驾帖则已日午及死囚临斩而鼓下仍受词奏上得报且及未申时暨问刀本主再请而后行刑则过酉戌时殊非明示市人与众弃之之意请自今决囚务在申酉鼓下不得受多民词应留应决  皇上宜参之众论如廖鹏等幸断在不疑得旨所奏已悉自今论囚务以申酉时行刑
　　○戊午命升修撰舒芬郎中陆俸署员外郎夏良胜编修江晖马汝骥给事中汪应轸御史曹嘉寺副郝凤升行人顾可久刘显麒王懋潘锐张岳博士张九川等十五人及编修费采王思给事中石天柱黄臣张原等五人俸各一级芬等在  先朝以谏止巡游廷杖谪窜采等以言事忤旨落职时皆复用给事中刘世扬请加恩典以旌忠直吏部亦以为可从之
　　○江川王音垫以年老请令长子膺鐩代行礼仪许之请代理府事不许
　　○南京都察院右都御史王懋中言臣按律云在外六品以下有犯听分巡御史及按察司官径自提问今各官仍一概奏请令奏牍频繁狱情淹滞请得以律令从事报可
　　○己未贵州巡抚都御史杨沐上议一预制土官言今土舍私相传接支系不明争夺由起宜如军职贴黄例岁终令土官各上其世系履历及有无子状于布政司三岁当入觐则预上其籍于部其起送袭替及争袭奏扰者按籍立辨可以消争夺之衅一作餋世禄欲令土官应袭三十以下者得入学习礼不由儒学者不得起送承袭其族属子弟愿入学者听补廪科举与军民武生一体则可以大变其俗一清查军伍请以五年为率通计天下卫所军士旧在新勾以科逼在逃者指挥以下各下多寡议罚都司参问其清军御史不但清坐勾军丁亦当兼理缺乏军伍宜令所在有司各开报角□羊发收伍名籍于都布二司二司呈送清军及巡按御史彼此参证诸毙可尽革兵部覆奏沐议皆可行  上从之
　　○获山东流贼史福等三十一人于菜芜斩之饬守巡以下务剿除余贼未获者
　　○虏亦卜剌千余骑将寇岷州至冷地峪百户俞泰据寨与战却之都御史王珝言泰有保障岷州之功虽无斩获亦宜升赏以励其后且请于冷地峪西三岔筑堡驻兵积谷为洮岷声势兵部覆奏从之
　　○太仆寺卿刘麟言顺天保定河间三府原额马户五万二千四百有奇今餋马及倒失占户者稍足原额余户不过四百又最贫下不任役角□羊至马匹无从寄餋兵部以为餋马正役自官吏监生生员陵  海户皆不得免宜均派给餋以苏贫民  上是之
　　○庚申  寿安皇太后崩礼部奏上仪注十八日午时发丧  上素服诣  寿安皇太后宫前举哀哀止设奠复举哀毕归丧次  昭圣慈寿皇太后  宪庙皇妃  庄肃皇后  兴国太后  武庙皇妃  皇后  皇妃  公主  亲王妃举哀礼同哀毕各归丧次自本日起通十三日不鸣钟鼓十九日  上不视朝诣  寿安皇太后宫前举哀朝夕设奠  昭圣慈寿皇太后  宪庙皇妃庄肃皇后  兴国太后  武庙皇妃  皇后  皇妃  公主  亲王妃哭临礼皆同礼毕各归丧次是日小殓二十日  上诣  寿安皇太后宫前举哀朝夕设奠如前仪  昭圣慈寿皇太后  宪庙皇妃  庄肃皇后  兴国太后  武庙皇妃  皇后  皇妃  公主  亲王妃哭临如前仪二十一日大殓成服  上素服诣  寿安皇太后前举哀设奠大殓奉安  梓宫设  几筵安神帛立铭旌哭尽哀  上位服缞服诣  梓宫前举哀行祭礼  昭圣慈寿皇太后  宪庙皇妃  庄肃皇后  兴国太后  武庙皇妃  皇后  皇妃  公主  亲王妃皆成服各设祭一坛六尚及宫人各随祭礼毕各归丧次是日内官内使祭一坛大殓成服设祭祀坛数  上位一坛  昭圣慈寿皇太后一坛  宪庙皇妃一坛  庄肃皇后一坛  武庙皇妃一坛  皇后一坛六尚及宫人随祭皇妃一坛  淳安大长公主及  亲王妃共一坛内官内使共祭一坛二十二日公侯驸马伯五府六部等衙门共一坛文武三品以上命妇共坛每七百日  上位一坛  昭圣慈寿皇太后一坛  宪庙皇妃一坛  庄肃皇后一坛  兴国太后一坛  武庙皇妃一坛  皇后一坛  皇妃一坛  淳安大长公主等及  亲王妃等共一坛一在京文武官员闻丧素服乌纱帽黑角带于本衙门宿歇不饮酒食肉至二十一日各具齐衰服至清宁门外朝夕哭临一日而止凡在朝及在衙门视事俱素服乌纱帽黑角带通前十三日而除一文武官一品至三品命妇麻布大袖圆领长衫麻布盖头于二十一日清晨由东华门入清宁门外朝夕哭朝临一日而止不许带金银首饬仍素服十三日而除一在京诸寺观各声钟三万杵一在京以闻丧日为始禁屠宰七日一祭祀翰林院撰祭文光禄寺备办祭物一在京文武官命命妇祭祀品物光禄寺备办制曰可丧服二十七日而除
　　○致仕少傅兼太子太傅户部尚书武英殿大学士王鏊以  上遣使存问具＜锍-釒＞谢因上讲学亲政二篇其讲学篇大略言国家经筵之设最为盛典然一岁之间风雨寒暑停歇颇多上下之情未见亲密至于日讲可谓亲矣然体分犹过于严  上有疑焉未尝问也下有见焉未尝献也似亦不免文具昔  高皇帝甫定天下即开礼贤馆与宋濂刘基辈日相讲论其后  圣学高明诏诰天下皆出  御制今  御制文集是也  仁宗皇帝时设弘文馆于思善门之右文学之臣数人入直时至馆中讲论  孝宗皇帝经筵之外每繙永乐大典又尝索大极图西铭等书于宫中玩之尤嗜故学士沈度书日临数过  祖宗之勤学如此  陛下睿哲自天春秋鼎盛讲明  圣学正其时也乞于便殿之侧修复弘文馆故事妙选天下文学行义著闻者数人更番入直命内阁大臣一人领之如先朝杨漙故事陛下万几有暇时造馆中屏去法从持霁  天威从容访问或命讲经或读史传或论古今成败或论民间疾苦闲则浙戏翰墨虽诗文之类亦惟所好盖即日讲之义也而加亲焉大略如家人父子  上有疑则必问下有见则必陈日改月化有不知其然而然者矣其亲政篇大略言上下交则为泰不交则为否君臣之交关系世道如此命常朝之礼通政司引奏御史紏仪鸿胪举不如法谢恩见辞惴惴而退君臣相见止于数刻势使之然也臣愚以为欲上下之交莫若复古内朝之法我国家内朝之缺而华盖谨身武英等殿即其遣制永乐初内阁之臣日造扆前进呈文字□机密承顾简洪熙宣德间杨士奇杨荣蹇义夏原吉等常奏对便殿或议事榻前或召见斋宫斯亦内朝之遗意也天顺间李贤王翱尚时或召见成化以来其礼始荫  孝宗晚年深慨于斯屡召大臣于便殿议事将大有为而民之无禄不及睹至治之羙天下至今为恨  陛下即位以来日御文华召见大臣中外相传以为盛事  祖宗之治将复见于今日此万世一时也臣愚尤望著于令典文华武英仿古内朝之制大臣三日或五日一起居侍从台谏各一员上殿轮对诸司有事咨决
　　上据所见决之有难决者与大臣面议之不时引见群臣凡谢恩见辞之类皆得上殿陈奏虗心而问之和颜色而道之如此人人得以自尽  陛下虽深居九重而天下事灿然毕陈于前岂徒革近世之弊唐虞之治不过如是而已  上览其奏答曰卿辅佐  先朝志切匡救朕在藩邸已知卿名新政之初方将起用特遣使存问览奏具悉忠爱至意宜善自颐餋以副眷怀其荫一子为中书舍人
　　○命成安伯郭宁侄瓒袭封以宁无嗣故也
　　○湖广抚按官奏襄王以痼疾不任事而承奉邵亨怙势为奸前者镇宁王告其欺蔑专擅之罪倔强不服恐生他患请简伦序相应者暂理府事代为行礼治亨及其党与罪以彰国法礼部覆请下其事于抚按令查本王有无子嗣见患何疾并推择可代者因请逮治亨罪有诏亨姑勿逮逮其助恶有名者并镇宁王所告详勘以闻
　　○辛酉  大行寿安皇太后小歛  上罢朝朝临奠  昭圣慈寿皇太后以下皆如之
　　○壬戌兵科给事中刘琪言狭西宣大诸镇粮储虗耗顷水旱复多蠲免乞以各省赃罚及已徵官银饷之以补年例不给之数仍禁出纳有司勿得侵克又今套虏深入泾州疮痍甚众宜遣官赈贷以安人心户部覆奏顷者角□羊发诸边银两视年例不啻数倍犹连章告竭疑有他弊宜如琪言敕巡抚等官务爱惜樽节紏正诸奸弊犯者听巡按御史劾治其赈恤事宜请下狭西巡抚王桐等多方区画使民被实惠从之
　　○以小西阳和高山天城三卫雨雹伤禾诏免夏税有差
　　○户兵二部考察运官贤否应存留者百二十余人罢黜者三十六人仍令漕运都御史等官稽察把总举剌不当者岁以运官名籍上之部著为例报可
　　○南京礼部尚书杨廉等奏申明大礼以息群议杂引程颐朱熹言及濮议为证且言今之异议者率祖殴阳修然修于考之一字虽欲加之于濮王未忍绝之仁宗今乃欲绝之于  孝庙加之于  兴献帝此又修所不忍言者愿  皇上尊信孔孟程朱勿迁惑于众口又亲早择亲藩之子为  兴献帝后章下所司知之
○录平河南妖贼马隆等功赏都御史王珝太监晏宏御史俞茂坚前按察使陈九畴参议陈鼎等银币有差百户周南等以死事优恤之
　　○癸亥南京兵部尚书廖纪为南京给事中郑庆云所劾引疾乞致仕许之
　　○除翰林院庶吉士廖道南江汝璧童承叙黄佐王相王同祖为编修
　　○沈王奏宿迁王诠鎀以火焚其册印冕服及他什物援永平王例奏请更给礼部言册印虽毁当有镕银例湏封进以请乃下镇巡等官覆勘已沈王为谢以余银封进  上命铸印给之
　　○敕工部禁止不急工程及无名修造
　　○甲子初山东青州盗王堂等起颜神镇流劫东兖转入莱芜新泰临城间势张甚都指挥杨纪等追及于泰安州之龟山贼据山为固纪麾兵进攻之颇杀伤贼而济南指挥辛楷等按兵不救贼见兵寡无后救乃驰下山急击纪纪督战甚力会临清指挥杨浩所部千户汤鸾率众先遁纪兵望见惊溃浩死之纪中搠仅以身免贼乃大掠鲁桥抄谷亭诸镇所杀伤燔烧军民千百余家日益猖獗兵部诇知纪等败状乃劾东兖道守巡等官玩寇殃民败不以告及巡抚抚捕失宜之罪且言鲁桥诸间近连曹濮通河南封丘延津界贼若踰河则河南州县被兵今宜急遏贼使不得奔突而河道侍郎李瓒知兵有谋宜以河防委之令督率管河管闸等官发濒河丁夫昼夜拒守有逸贼者以重论  上乃切责山东巡抚董凤梧夺守巡官俸令戴罪杀贼而敕侍郎瓒如部议会凤梧奏至劾汤鸾及辛楷等七人乃诏御史逮问鸾而薄楷等罪令捕盗自赎然官军终畏贼莫敢击兵备李珏王浚所遣兵逡巡观望冀以出境为角□羊山东兵独临清差强然一败不复振议者颇以为忧御史朱洸请委李瓒兼制诸道许以军法从事给事中陈时明请以山东京操官军暂留其地别遣大臣将保定等府汉达官兵趋山东亟剿平之  上颇采其议仍敕李瓒及各巡抚都御史悉以前诏从事而令保定巡抚周季凤副总兵杨锐选集汉达兵以备调边于是山东兵备等官分道逐贼贼不复屯聚往来行劫鱼台金乡间官军追至寨里集败之贼且斗且行至句村诸道兵大集乃就围之俘斩以数百计贼大破散东土稍宁而余贼突至曹州者欲渡河奔河南不得乃复掠考城循河西岸至东明长垣于是河南及保定巡抚咸告贼状而御史虞琼言河冰且合漕舟联络以千数关国计甚大宜于要地严兵防守无使害及漕河祸延邻省兵部以为然乃复申明前议因请发太仆马价银二千给李瓒听以便宜犒赏敕诸巡抚及守巡官皆协力会剿不得彼此观望留指挥何浩兵于德州以防不虞  上皆从之
　　○乙丑御史朱寔昌言河东角□羊池为山水所汩池盐不生坐损国课臣谨以便宜发丁夫＜锍-釒＞姚暹诸渠以决山谷泛滥之水又故事冬月役丁夫刈刍以给苫盖今刍足支一年俾得专浚渠以宽民力户部请从其议  上然之
　　○复原任华州知州刘锦官初镇守太监廖堂横索州县财物尝遣人市马至锦所谓曰当以八百金见售锦拒之寻以堂奸利不法事言于巡按御史堂怒中以危法逮系诏狱穷治无验出为民至是御史喻茂坚白其事乃得复职
　　○丙寅礼部请  上御西角门百官行奉慰礼  上曰朕心思慕方切岂忍遽从所请姑已之
　　○除翰林院庶吉士郑一鹏赵廷瑞杜桐詹泮张逵葛鴊为给事中张衮李佶伦以谅卢焕陈讲为监察御史李默李春芳董忠言丁夔为主事
　　○夜昏刻木星犯罗堰下星
　　○丁卯令至免百官朝贺初礼部以  武宗皇帝丧未及大祥酌议庆贺礼仪以请及是以  寿安皇太后丧并罢之
　　○遣京山侯崔元等分祀
　　七陵
</div>
    <div class="pagination">
<a href="明实录世宗实录_page276.html">上一页</a><span>...</span><a href="明实录世宗实录_page272.html">272</a><a href="明实录世宗实录_page273.html">273</a><a href="明实录世宗实录_page274.html">274</a><a href="明实录世宗实录_page275.html">275</a><a href="明实录世宗实录_page276.html">276</a><span class="current-page">277</span><a href="明实录世宗实录_page278.html">278</a><a href="明实录世宗实录_page279.html">279</a><a href="明实录世宗实录_page280.html">280</a><a href="明实录世宗实录_page281.html">281</a><a href="明实录世宗实录_page282.html">282</a><span>...</span><a href="明实录世宗实录_page278.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
