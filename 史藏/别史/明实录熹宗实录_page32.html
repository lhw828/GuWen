<!DOCTYPE html>
<html>
<head>
    <meta charset="UTF-8">
    <title>明实录熹宗实录 - 第 32 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录熹宗实录 - 第 32 页/共 111 页</h1>
    <div class="content">　　○甲申京师亢旱祈祷未应遣泰宁侯陈良弼恭顺侯吴汝胤遂安伯陈伟惠安伯张庆臻驸马都尉侯拱宸都督李承恩及顺天府堂上官祭告  郊坛
　　○升太常寺少卿董应举太仆寺卿兼河南道监察御史管理天津至山海关等处屯田安插辽民事务
　　○升浙江布政使司右参政邓汉为山东按察司按察使霸州兵备道户部郎中葛如麟为湖广布政司右参议管下江防道
　　○诏罢宝和皇后税
　　○乙酉大学士叶向高以屡疏乞骸不允因复上言国家革中书省政事尽归六部今之阁臣与古之宰相其委任权力相去何啻天渊而中外咎责丛集一身即如  皇上责臣佐筹勉臣匡济乃请发帑金蠲免加派织造等项臣既不能尽得之  皇上而天下无不责望于臣在廷大小臣工非不济济然因循既久积习难除即事经奉旨督责甚严而科抄部覆动淹旬月其最急如火药盔甲铳台之类亦未见措手士大夫聚族议论皆以不做事为忧至于何人不做又不明言輙曰首辅何不担当甚者如熊廷弼一案
　　皇上既屡遣中使传谕以不逮经臣责臣之不担当乃左袒经臣者反咎臣不为出力昨尚宝司卿满朝荐移书娓娓深相诮责庸劣招尤此亦可见臣自知无能甘心引退而必留之为弹射之资困之当误国之罪所以哀祈  皇上谴臣罢臣也  上温旨慰之
　　○升太仆寺少卿何乔远为通政使司左通政
　　○升太仆寺少卿饶位为大理寺左少卿
　　○升河东盐运司同知孙可僎为本司运使
　　○改新升河东盐运使吴从诚于长芦
　　○荫礼部右侍郎王图男毓玄国子生
　　○荫死节同知陈辅尧叚展男陈梦乙叚之煜俱国子生
　　○革天津总兵王学书任以巡按御史张慎言紏其缩朒猾狡也
　　○丙戌户部尚书汪应蛟疏言今日民愈穷而赋税愈重寇弥近而挽输弥急川贵师旅继兴东西饷运交迫即管刘借箸无计取盈反覆思维祗有实简练以求可用之兵核虚冒以清滥用之饷而已往广宁积米浥烂河干者至百二十万自冬徂春帑金及太仓库又发百四十万原议本折兼支而将官不利本色惟欲折色以入私囊其诡名冒领恒十之三所谓额数军兵十四万马六万匹安在昨经臣＜锍-釒＞亦云在关七万请敕经督严行各道细查见在军兵实数整顿营伍分队简练则见在六七万可当十数万之用其虚冒者作何著落务尽数追出冒饷并令本折兼支似可充两三月之饷不使臣部独抱悬磬之忧也得旨近来空伍绝粮坐坏疆事览奏简兵核饷本折兼支具见裕国捍边长算便行经督抚按各官著实举行其近冒多饷据实开奏以便议处不得朦胧塞责
　　○户部右侍郎毕自严疏辞新命不许
　　○赠原任南京兵部尚书刘尧诲太子太保
　　○荫原任工部尚书王佐男命爵国子生
　　○下逃弁梁邦弼于法司
　　○丁亥以礼部尚书兼翰林院学士孙慎行充经筵讲官
　　○考试天下愿就教职举人取上中卷各有差
　　○命铸协守燕建二路总兵官关防纪毛有伦
　　○御史董羽宸巡按山东疏言登莱蕞尔生理几何而客兵一旦插入数万弱肉强食作奸犯科官不能弹压将不能统制地方之祸何可胜言乞敕抚臣陶朗先厝置未了之局按臣游士任节度所招之兵道臣刘国缙训练三千辽兵分屯要害不宜与登民杂处一城以滋扰害此皆今日登莱消近忧弥速祸之急著也下部议
　　○遣给事中许可徵巡视京营
　　○升尚宝司卿归子顾为太仆寺少卿广东按察司副使祝以豳为南京光禄寺少卿
　　○赠原任顺天府府尹万自约工部右侍郎荫一子国子生
　　○准原任礼部尚书罗万化荫一子国子生
　　○升操江标下署指挥佥事潘可大为署都指挥佥事以都司职衔仍管中军坐营事
　　○加都司佥书李呈芬游击职衔专司训练从视师张鹤鸣请也
　　○戊子荫原任兵部尚书刘大夏玄孙希淳原任刑部侍郎荆州俊孙男华国俱国子生
　　○巡按四川张论进飞石架木二法以备城守仍送习熟制造人宁越守备吴国辅入京备用其法以二木＜监-皿立＞地一木横架转轴入凿内若秋千之状又一木长亘其中前轩后轾若桔橰之形用绳兜系石于木颠结一端于木而留一端虚寄于上用一人掣之其前则视石大小用多人牵拽木本三拽力齐而掣者撒手石即飞去贼临城下一击即毙又一法用独木一根竖地一木横架名曰独脚虎可以随方旋转御贼一二百步之遥  上命依式制用以备战守
　　○升尚宝司少卿刘策为太仆寺少卿湖广布政使司右参政角□羊经雅为山东按察司按察使兵部郎中车朴为四川按察司副使清军驿传道浙江按察司佥事洪承畴为本省布政使司右参议宁绍兵备道
　　○原任涠州游击今升金台严参将陈文炀革任提问广东巡按御史王尊德劾其赃私狼藉也
　　○己丑命庶子张鼐谕德张瑞图编修李孙宸简讨缪昌期姜逢元管理文官诰敕
　　○新升太仆寺卿兼河南道御史董应举奉命屯田疏言自古屯田或出将帅或用召募将帅则兵即为农召募则农亦为兵未有分而能成者况今屯田而安插辽民是欲藉辽民以屯也屯于天津至山海是为京师拥护左臂也藉其力以屯是以赈救当召募不空费其银于赈救也为京师左臂是以屯政寓军令不别费其银于募兵也此何如重务而可以轻任乎屯必人与一室牛种田器谷食必具而后可耕作千家一敌台兵械必具而后可收保使钱粮不足以备诸事臣不敢任也屯必有分任之官必有听用之人俸粮工食于何取给然权不能行于郡邑则势有阻格臣亦不敢任也古之募屯必月给榖食待田熟而止臣切计之安插一万敌台牛种器具费须七万而月给榖食自今至明夏又须九万六千二项已十七万矣明夏以后麦米自给乃可省此而子粒犹必待后年夏秋熟方得计亩输粮为关饷用朝廷先费几许金钱而待输于两年之后议者必有龃龉臣能终其事乎不能终其事而责臣成功臣亦不敢任也古之屯田以兵以戍率皆用军法从事况今辽民为人所疑所屯又在边鄙非重法不能制臣欲十家为保保有保长十保为聚聚有聚长十聚为连连有连长四连为师师有师长而后统以屯田分司中有作奸藏寇须用旗牌行法乃可施行不然臣亦不敢任也盖臣屯田虽非将帅而迫于危边亦须有将帅之权虽名安插而制约流民亦须用守边之法故立法不得不严权不得不重也  上以条奏屯政甚晰钱粮事权等项作速议处以便展布责成
　　○升兵部郎中王点为山西按察司副使许达道为福建布政使司右参政分巡建南道
　　○庚寅命铸管理天津抚属军需淮津粮运事务关防
　　○宣大总督董汉儒引病乞休不许
　　○升广东按察司副使潘阳春为本省布政使司右参政
　　○辛卯圣谕元辅向高卿三朝硕辅苦心佐朕悉皆鉴知何得以人言疑畏杜门屡疏陈乞其辅臣承宗新简政本矧兼部务前以偶恙具陈调摄想疾已瘳虽有卿贰且今天人交变时事可虞正赖卿等持平筹画制胜防御岂宜久居私寓著鸿胪寺堂上官宣谕朕衷即翌日入阁共济时艰分猷佐理副朕眷切伫望之意慎勿再陈特谕
　　○赠原任宁夏巡抚右佥都御史周懋相为右副都御史荫一子国子生
　　○升南京太仆寺少卿吴炯为南京太常寺少卿
　　○授举人宋献试中书舍人听枢辅孙承宗随便任用监生柯仲炯永平府通判于马房训练兵士
　　○壬辰京师雨雹大如鸡卵屋瓦俱碎毁折草木麦苗不可胜纪
　　○左都御史邹元标言乾坤所以不毁惟此纲尝纲尝所以植立恃此信史臣在南中士绅多言  光宗皇帝大事未明难以传信比入都知  光帝一月仁政媲美尧舜宜速登信史诸臣曰说到  光宗大事令人阁笔始不无疑于人言近读孙慎行一疏令人神骨为竦当时依违其间既不申讨贼之义反行赏奸之典即谓其无心何以角□羊人之疑也方从哲负此大疑于天下科臣惠世扬言之详尽公论岂可不明从来乱臣贼子有所惩戒者全在青史一脉失今不成何所底止得  旨  实录据实开载两朝近事中外所知各官奉敕纂修岂容以意笔削已经开馆自当各遵程限早完大典旧辅从哲秉政始末自明近又奉有屡旨卿风纪重臣事关国是正赖持平据奏不胜疑虑意则甚忠朕已知之
○升广东按察司副使林绍明为湖广布政使司右参
○癸巳命成国公朱纯臣掌南京前军都督府印务
　　○刑科右给事中霍守典参旧辽抚周永春言前此李维翰失清抚而拟辟后此王化贞失广宁而服辜独永春丧师辱国与二臣同而开原撤防又与二臣异乃优游家园侈口横辩乞敕法司速逮正其陷城失地之罪付部院看议
　　○升神枢四营游击罗星为五军七营参将
　　○升涿州守备张梦鲤为狭西都司佥书
　　○起原任天津都司佥书钱体乾为大宁都司佥书
　　○甲午礼部右侍郎张邦纪疏辞新命不允
　　○升大理寺少卿朱光祚为太常寺卿右通政朱一桂为南京太常寺卿
　　○升江西布政使司右参政王化行为广东按察使备兵南韶
　　○加升四川松潘参将沈崇极副总兵仍管松潘事
　　○乙未诏雨雹示异文武各官素服角带修省五日
　　○初奢酋攻四川兴文县知县张振德阖家死难诏给祭葬建坊祠与谥其妻钱氏等旌表祔祠
　　○赠原任户部右侍郎王德完户部尚书荫一子国子生
　　○予原任刑部左侍郎陈禹谟并妻李氏张氏祭葬如例
　　○升兵部员外郎向日升为贵州布政使司右参议分守思仁
　　○起升原任狭西左布政使陈长祚南京太常寺卿
　　○升兵部员外郎任光统为狭西按察司佥事备兵巩昌
　　○升宣府游击王之麒为宣府柴沟堡参将河南掌印都司纪朝元为浙江金台严参将广西游击张懋勋为广东潮州参将
　　熹宗悊皇帝实录卷之二十一
　明熹宗悊皇帝实录卷之二十二
　　天启二年五月丙申朔  上御皇极门内殿受朝
　　○御史周宗建因雨雹之异＜锍-釒＞陈弭灾四款一曰大臣名节宜重揆席之地弹抨四集而恬然入直此阴象之在纶阁者宜扶之以名节也一曰小臣忠告宜宽谏章甫投谴呵随下数日之间累遭摧折此阴象之在言路者宜开之以忠告也一曰内臣窥伺宜防衡文特简司空用陪魏进忠之谗构渐见此阴象之在中禁者宜振之以严明也一曰外臣伤谗宜化自经抚之两袒既分宵人之颠迷难解恣喷血之口工吠尧之声此阴象之在士绅者宜荡之以消融也下＜锍-釒＞于部
　　○工科给事中方有度＜锍-釒＞言自东奴发难有加派之徵近著令载入考成自今有司爱民之心必不如爱官之心敲骨剔髓何所不至民不堪命群起为难恐中国之忧不在奴而在萧墙之内也  皇上宜立召辅臣并六部大臣共作长久之计勿为旦暮之谋凡无益之冗费可以全革不急之工作可以暂停应缓之上供可以半减他如屯田如铸钱可以为军饷计者多方措处加派二字断从蠲免使天下晓然知  上意仍欲生我而不终嚣然丧其乐生之心此收人心之大窾会也报闻
　　○旗纛庙正殿灾火药尽焚匠役死伤甚众
　　○赐原任太仆寺少卿毕三才原任延绥巡抚右佥都御史金忠士各祭一坛
　　○授原任工部营缮所正杨时行锦衣卫指挥佥事时行妻  孝靖皇太后妹也
　　○福建泉州添设游击御史郑宗周议驻府城苏琰议驻围头乡部覆围头有海贼之患在城有土贼之患以郡城为驻劄以围头为汛地始称两便报可
　　○升南京工部都水司郎中岳元声为南京光禄寺少卿
　　○调浙江水利道按察司副使孙昌裔为本省提督学政副使
　　○丁酉兵部以驿递疲困＜锍-釒＞列十款一定规制除奉旨驰驿外一切借差告病不得冒用勘合无勘合而遣发白牌者不许应付一正额数船只夫马以次递减各填实数画一可遵一严挂号在内兵科为政在外抚按道府为政凡勘合火牌到必查验真正奉敕方准挂号驿递验有号票方准应付间有迂途避挂号者羁留申究一重销缴凡督抚按镇所领勘合火牌不拘年终但用尽即造册开载某差某人某事某年月日一一明白投部送科查明方行另给其一应符验牌票一概停止一催协济协济原以僻济冲以简济繁今州县视为末务致驿递墐户逃匿甚有雉经者今后协济之银专责驿传道而抚按按季查参一禁陋规凡上马中马茶礼乾马使用等费尽行裁革每月工食给必以时数必期足其州县官有犯前弊者以不职论一减冗差差役纷沓各督抚按官承舍居多若减得一役驿递即受一分之赐近宣大按臣言会藁宜归一可减驿递五分之苦宜仿此通行一处援兵官兵每不乐于赴援故当其启行督臣给以符验抚臣又给以火牌按臣道臣又给以勘合马票各示一恩而不知为驿递之累不可胜言此后徵调发兵督抚按镇道总给一牌将官用夫马匹定有成数不得溷杂疲于支应一约中使中使一出爪牙百十为群索夫索马空驿不能应其求鞭吏鞭官倾储不能填其愿今后中使勘合酌差之大小烦简确填实数不得于勘合外多索一夫一马一保循异凡设有驿递州县其官能稽察假冒杜绝需索其人必清辨有干局抚按廉其治状列以卓异庶有司知所自奋  上命如议申饬著为令
　　○吏科给事中赵时用＜锍-釒＞言当今之事有不当做而做者请荫请恤滥觞已极而犹更相怂恿以名器为市也有当做而不做者季怀信明明托病不逮之来贾祥沿途纵兵置之不问法纪荡然渐不可长也有宜急而缓做者兵饷之文移与各部之注销关军国大计公然高阁也有名做而实不做者京营之军已付三总兵分练乃数月以来不闻作何演习另换规模不如无设也章下所司
　　○命铸管理天津山海屯田安民事务关防给董应举
　　○又铸四川监军道关防给刘可训
　　○升太仆寺少卿林熙春为通政使司右通政太常寺少卿曹于汴为大理寺右少卿
　　○升狭西按察使史文焕为本省右布政使
　　○复除原任湖广按察使程寰于广东高肇兵备道
　　○戊戌  上视朝
　　○总理三部侍郎张经世＜锍-釒＞言自广宁失后三月余矣日日言修备人人言修备而训练甲兵分布防守储积粮草筑建墩墙挑浚壕堑置造器械未见实绩今宜敕令各官每旬终即开十日所成之工具揭呈览  皇上得以诘责罚惩斯不敢以空言塞责至于训练非徒射箭放炮打喊摇旗而已必齐其心志一其耳目明其号令繇一伍而至十伍千百万亿首尾与中互相照应分合奇正俱有纪律使兵知畏法而不畏敌战必胜守必固无逃溃之虞然今日欲使奴酋不来莫若接济毛文龙以为牵制顷部议以闽兵三千过海宜催之速来淮兵八千已至登莱并贾祥所领浙兵三千一百同闽兵俱当速发为文龙用又多运米豆布疋以为军饷衣装之资庶足从彼制奴不敢窥关而关上守备益易修矣  上是其议
　　○户部等衙门左侍郎等官陈大道等合词为原任大学士张居正请恤因列其培养  圣德调护  圣躬缉熙  圣学明习  圣政毖饬  大典黼黻  皇猷慎重代言裁抑恩泽敦崇俭德作育人材率作省成堤防  陵运爱惜名将申严武备弭盗安民节用生财明罚敕法振提风纪敦崇廉让清恤驿递诸事实得旨旧辅张居正夺情专权致招物议但当  皇祖冲年辅政十载天下乂安任怨任劳功不可泯所奏具见公论准复原职予祭葬文忠谥已追夺著改相应行房屋未变价者准给子孙奉祠居住
　　○四川桐梓等县妖贼白仙台等乘奢酋之乱聚众焚劫皆报就擒伏诛
　　○升南京太常寺少卿丁启浚为南太仆寺卿管少卿事
　　○起原任颖川道河南布政使司右参议陆梦祖为江西布政使司右参议分守岭北道
　　○升浙江布政使司参政马从龙为山东按察司按察使湖广按察司按察使唐嗣羙为山东布政使司右布政
　　○原任宁夏都司佥书今升神木游击高崇义原任宁夏屯田守备今升狭西都司佥书李云俱革任回卫巡抚王之采劾其贪鄙也
　　○己亥诏恤先臣方孝孺遗胤孝孺在建文朝以侍读学士直文渊阁当靖难师入以草诏不从致夷十族其幼子德宗幸宁海谪尉魏泽匿之密托诸生余学夔负入松江岛屿以织网自给华亭俞允妻以养女因冒余姓遂延一线至是其十世孙方忠奕以贡来京伏阙上书得旨方孝孺忠节持著既有遗胤准与练子宁一体恤录
　　○兵部左侍郎陈邦瞻条上四事一曰励大志以奠安  宗社谓四方多难之日  皇上必奋大有为之志朝乾夕惕无一刻不以安攘为念至深宫大内妇寺谐媚之蛊惑宵小黠谲之窃弄悉宜屏绝而克己力行尤莫急于裁内供以裕军国二曰明大责以兴起事功谓辅臣当先定必然之画独任其责而不委之外廷即如客氏复入明系  皇上过举而辅臣不封还内降引谊固争其何辞于人言况边境一日未宁辅臣决无释肩之理愿日与部院长贰概举军国急务共相□确雷厉风行尽扫向来玩愒之弊三曰定大计以徐图恢复谓能守然后能战枢督二臣宜训士整旅固守岩关先为不可胜之著而又置大将于永平石匣为山海后劲简京营之骁锐仿唐神策宋禁军之制严为训练令周庐环卫之众足为冲锋克敌之用四曰伸大法以震惕人心谓将吏之习于逃者以退无必死之法也  皇上既以尚方赐节制大臣大臣奉以从事决不容有所姑息凡临阵退缩反顾即立斩以徇至法在必行  皇上亦不得姑息于大臣然后训练可施于平时战胜可期于临敌＜锍-釒＞入  上以所言裁内供及奉圣夫人事显效小臣沽名其京营练兵事宜著与总协□议整顿毋事空言
　　○荫大学士朱国祚男大治国子生
　　○升通政使司右通政许维新为光禄寺卿
　　○改湖广按察司副使陆梦龙为江西按察司副使管九江道
　　○改江西按察司佥事王志坚于浙江管水利道
　　○庚子端阳节赐辅臣上尊珍馔免百官节钱钞锭
　　○兵科左给事中朱童蒙＜锍-釒＞陈兵务六款一登莱淮兵宜议御史游士任募淮兵先后到八千七百登莱弹丸兵民杂处则民苦米价腾涌则军苦月粮一万五千则官苦宜分一半过海听毛文龙调度其余散之北边险要以资防御一蹈海远臣宜议监军梁之垣与毛文龙戮力海外请大开海运多给米豆火药器械及饷银数十万宜敕速发接济一赞画钱粮宜议何栋如原募浙兵乃抵关尽四方之人一马兼二马之价一兵兼二兵之费其冒破当核一蓟门镇臣宜议总兵许世臣既被论听勘当急摉名将星催受事一黔中塘报宜议黔省远在天末通消息于京师全藉塘报宜沿途添设塘马不时奏报一募兵器械宜议杜应魁募兵移驻马房操练盔甲器械累请不给工部速宜估计发银令其自造无藉口库藏空虚以误机会＜锍-釒＞下部议
　　○御史李玄以言官罚俸调外屡得严旨不免挫直臣之气灰任事之心列为三说预箴当事之臣共成纳言之羙一立议忌于烦嚣谓机密重情自应单＜锍-釒＞直奏其余国家大纪大法关天下公是公非当知会连名六科合一＜锍-釒＞十三道合一＜锍-釒＞或科道共一＜锍-釒＞＜锍-釒＞入静听不得俞旨仍以公本催请则公车不烦批答亦易不至以烦言起厌一票拟忌于模棱谓平章军国岂宜首鼠两端自今辅臣于各章奏细加览阅力为担当即宫府危疑之情不难直揭明告即  皇上传宣之令不难引烛补牍朝廷不颁两可之诏臣僚自塞规避之门一覆议忌于恇怯奉旨下议可否自洞若观火朝受命而夕奏报亦何不可乃顾情恤面占风望气习成推卸之套养成模糊之风自今勿恶人之代吾断而故为停阁勿畏人之议吾后而姑为观望勿虑前官谓吾之形短勿顾后官谓吾之露长务使＜礻由＞中弹文历历见诸行事而庙堂颁降一一果有实绩可也  上可其奏
　　○命铸协理戎政都察院关防给余懋衡
　　○贵州进士田景猷自请赍敕往谕安酋许之
　　○授原任都司佥书张士显总兵职衔另练户部招募新兵六千余名
</div>
    <div class="pagination">
<a href="明实录熹宗实录_page31.html">上一页</a><span>...</span><a href="明实录熹宗实录_page27.html">27</a><a href="明实录熹宗实录_page28.html">28</a><a href="明实录熹宗实录_page29.html">29</a><a href="明实录熹宗实录_page30.html">30</a><a href="明实录熹宗实录_page31.html">31</a><span class="current-page">32</span><a href="明实录熹宗实录_page33.html">33</a><a href="明实录熹宗实录_page34.html">34</a><a href="明实录熹宗实录_page35.html">35</a><a href="明实录熹宗实录_page36.html">36</a><a href="明实录熹宗实录_page37.html">37</a><span>...</span><a href="明实录熹宗实录_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
