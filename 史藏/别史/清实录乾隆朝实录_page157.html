<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 157 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 157 页/共 1860 页</h1>
    <div class="content">○谕军机大臣等。闻山西布政使胡瀛。时常患病。一月之中。有二十日不能办事。何以石麟不将实情奏闻。可寄信询问申饬之。　　

○军机大臣等议准。办理青海事务副都统巴灵阿奏称、据总督鄂弥达等转咨。令于青海等处。陆续采买驼马。以备夷使。官兵。牲畜疲乏更换之用。青海山高气冷。五六月间。青草萌生。牲畜始肥。今夷使于三四月抵东科尔。贸易事毕。即行进藏。倘所采买不免疲□□叟。恐有遗误。查西宁镇标。现有豫备驼一千余只。马一千六百匹。请先以此项驼马应用。再按价给发营弁。令其自购。一转移间。两有裨益。从之。　　

○户部议准、护理安庆巡抚印务布政使晏斯盛疏报、太湖县、雍正十二年报恳田亩案内。有虚报水田一十五顷六十七亩有奇。额赋应请豁除。从之。　　

○召山西布政使胡瀛、来京引见。调四川布政使高山、为山西布政使。以湖北按察使阎尧熙、为四川布政使。武汉黄德道吴龙应、为湖北按察使。　　

○己酉。清明节、遣官祭永陵、福陵、昭陵、昭西陵、孝陵、孝东陵、景陵、泰陵。　　

○吏部议准、直隶总督孙嘉淦覆奏、承德州等处地方。绵亘数千里。所设同知等官。隶霸昌道弘辖。道员驻劄口内。势难遥制。且同知等官。不能兼辖武弁。遇有巡缉事件。呼应不灵。请于古北口外。添设兵备道一员。驻劄承德州。文武各官。均归统辖。并请于塔子沟。添设通判一员。巡检一员。千总一员。将三汛界外地方。改归新设之塔子沟通判管理。三汛界内地方。仍归原设之八沟同知管理。设立界牌。以专责成。其各汛弁兵。均听文员节制差遣。又承德州添设州判一员。以资佐理。并令带管道库等项事务。从之。　　

○礼部议准。刑科给事中罗凤彩疏称、云南向来岁贡。必系实廪。方准考选。其虚廪虽年深。亦不准贡。与各省之例不符。嗣后应遵照定例。不论虚廪实廪。挨年序贡。从之。　　

○庚戌。谕、盗贼劫夺。固为地方之患。法不容宽。而鼠窃狗偷之辈。昏夜潜踪。伺隙乘便。亦足侵伤良善。扰害行人。不可以为非重大之案。而置之不问也。朕闻直隶。山东。江南。河南。等省。颇有行客单少。不能御侮。被匪类邀截于路。强取银钱行李而走者。又有扮作进香之人。或乞丐之类。以肆其抢夺者。在本人失物不多。未必俱行报官。而地方官则希图省事。或隐讳不查。或缉捕不力。以致宵小无所惩儆。此风渐不可长。著该省督抚等。严行申饬。不时稽察。倘有仍蹈故辙者。必加以参处。毋得宽纵。　　

○召川陕总督鄂弥达。来京候旨。以刑部尚书尹继善。为川陕总督。兵部尚书鄂善。暂行兼理刑部尚书事务。　　

○铸给河南仪考通判关防。从巡抚雅尔图请也。　　

○辛亥。遣官祭先农之神。　　

○是日、奉天盖平县麒麟生。将军额洛图等绘图入告。报闻。　　

○壬子。兵部议准。两广总督马尔泰疏称、融怀一汛。与黔省之古州接连。实为黔粤咽喉。两省扼要之区。须安设专营。改调大员驻劄。永宁一营。界在两郡之中。系属腹里。请将原设之永宁营参将一员。守备一员。并千把外委马步兵丁六百二十四名。移改融怀。管辖怀远。融县。罗城。三县地方。参将驻劄怀远。守备分防融县。将提标现在轮班分防怀远等处之守备千把兵丁六百四十名内。照永宁营额兵六百二十四名之数。派定驻防永宁营原辖之州县地方。所余兵丁十六名。并于提标照战三守七之例。拨出六十名。共兵七十六名。归于融怀营。以足七百名之数。原驻永宁。融怀。两处兵丁中。有情愿移驻者。准其移驻。有不愿移驻者。查明造册报部。毋庸彼此搬移。永宁营现有衙署。即令守备驻劄。至融怀参将。驻劄怀远县。旧有守备衙署。规模未免狭隘。应量加扩充。守备驻劄融县。应另为估建。所增之兵丁七十六名。亦应添房给住。又称、桂林营分防临桂、阳朔、等县汛地。差使繁多。额兵几八百名。隆林营地方辽阔。额兵七百名。应请于原设千总一员、把总二员外。各添设千总一员。把总二员。从之。　　

○免直隶雄县所属龙华等八村庄、乾隆三年分水灾额赋有差。　　

○癸丑。工部议准、直隶河道总督顾琮等奏称、南运河青县之鲍家嘴。为西南各府州县。宣洩积水之咽喉。一遇涨发。势难容纳。请于鲍家嘴西岸湾坡。裁直畅流。于出口淤浅处。挑挖深通。以免淤塞。堵筑东岸厂口。并筑挑水遥月等堤埝。以资捍御。又青县之张洪桥以南。民堤失修。以致献县等处之水。由黑龙港而来。河浅不能容纳。下游之子牙新河淤阻。水无去路。经年不涸。请将张洪桥等处一带民堤。加高培厚。复于李鲍家庄等处。开设涵洞。将田间积水。放入河中。可免水患。又子牙新河之东。运河之西。有凤台等洼。每遇涨满。旋转倒漾。查苟家营迤北。有高阜土埂一道。就势接成坦坡土埝。捍御漾水。再于新河东堤。罗家营等处开沟。将堤内各洼沥水。洩入新河。再查子牙新河。原以洩子牙河之水。于焦家口分流。经广福楼。流入新河。而上游现有河间等县积水。由黑龙港支河汇入。清浊相混。以至新河淤浅。积水难消。请将广福楼旧有横埝基址。补筑坦坡横埝。并将新河通身。挑挖深通。以受黑龙港支河之清水。使畅流归淀。至焦家口既已堵塞。复筑广福楼横堤。浑水不能东流。子牙全河之水。仅由王家口归淀。不免泛溢淤淀之虞。应于杨家庄河唇旧口处。顺势开挖引河。经阎留二庄。由朱家洼等处。于独流大坑。归入淀河。使子牙浑水。由西南斜向东北。水满听其平漫各洼。水落归槽。浊泥澄地。清水入淀。一带被水洼地。渐得受淤。俱变膏腴。可收一水一麦之利。将来各洼淤平。就势筑堤。使水经独流大坑。由杨柳青以达西沽。可无淤淀之患。其已挑之官家河。牛栏河。河身浅窄。应再一律挑挖。方可容纳。往来通衢。设船济渡。又王家口。为子牙旧河入淀之尾闾。河身浅窄。应将自庄头村起。至台头归清河止。河身取直。开宽挖深。可畅流无阻。此次疏通淀河。水中取土。应派垡船衩夫挑挖。又子牙河西堤。均已坚固。惟大城县之因献。任庄。八方。南赵扶。一带。堤身单薄。盖因附近小民。贪图河唇之地。播种秋禾。于紧靠河身。另筑土埝。不复修堤。河水涨发。洼地反成一片汪洋。应将因献。任庄。八方。南赵扶。一带子牙西岸大堤。动帑兴筑。加帮高厚。湾曲者稍为取直。夯硪坚实。筑成后。靠河之土埝挖平。永禁再筑。使河平漫。泥澄于洼。水归于河。堤岸巩固。河唇地亩。仍得受淤种麦。至积水案内。奏明由王凡口开设涵洞。缘堤开沟。以洩河水。今因就筑堤所挖土坑。即作水沟洩水。无庸另议开挖。从之。　　

○甲寅。谕、绿旗武职军政年老官员。朕前降旨。将曾经出兵效力者。准其原品休致。仍令子弟一人。入伍食粮。如无子弟者。给与守粮一分。以终养赡。至军政有疾。曾经出兵受伤得功之员。虽有子弟食粮之例。其无子弟者。向未议给养赡。朕心轸念。著嗣后军政有疾官员。曾经出兵效力者。俱照年老之例办理。再武职出兵效力之员。有以老疾告休者。因未届军政之年。转不得援养赡之例。情殊可悯。嗣后各省除副参等大员外。都守以下员弁。有以老疾告休者。著该督抚提镇。查明该员实有出兵效力之处。于题咨内分别声明。亦照军政年老有疾之例。一体加恩优恤。　　

○西藏辅国公噶布什巴那木扎勒色布腾故。遣官致祭如例。　　

○乙卯。上诣畅春园、问皇太后安。　　

○谕军机大臣等。各省旧有关隘。或以屏蔽一方。或以控扼数省。皆属形胜冲要之地。虽建置沿革。今昔异宜。而其最关险要者。保境防奸。实为封疆所系。因系年久。多有倾圯。所当以时修备。可令各省督抚。将所属境内旧有关隘。因便查勘讲求。孰为一省之藩篱。孰为数省之要害。将应行修葺防守。并缓急先后事宜。详悉具摺奏闻。候朕酌量降旨。尔等遇各省督抚奏事之便。将朕此旨抄录封寄。令该督抚等从容查办。　　

○丙辰。谕、西安将军沁布年迈。著来京候旨。所遗员缺。著绰尔多补授。　　

○云南总督公庆复奏、孟连头目召贺白。滋衅。结讼多年。夷方不靖。臣到任之初。牌委刀派春。承袭土司、仍宽召贺白之罪。监禁省城。今一年有余。初时。伊余党尚怀疑惧。汉奸未免构扇。后已日就宁帖。兹召贺白之母白眉毛。素为各头目信服。年老思子。央求头目圈冒等。呈恳放回召贺白。刀派春亦屡禀。各头目现今恭顺。伏思夷性反覆。此时即行释放。恐生事端。但各头目已服。而拒白眉毛哀恳。又虑重生疑沮。因将召贺白发交普洱镇。就近羁管。使知渐就宽释。令各头目诱献从前构衅之汉奸王斯盛等。拔本塞源。可以永靖。得旨、大学士鄂尔泰。总督尹继善。会同议奏、寻议、抚夷之道。惟在处置有法。该督既以释放召贺白。恐生事端。则迁禁普洱。与拘禁省城无异。应令确查土司现在情形。如果刀派春渐能成立。夷人慑服。而释回召贺白之后。不致别生事端。则竟宜将召贺白释回。倘刀派春不克树立。其头目圈冒等具呈。或即系召贺白余党指使。应仍收禁省城。以杜滋事。得旨、这所奏是。依议。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百十二　　


大清高宗法天隆运至诚先觉体元立极敷文奋武孝慈神圣纯皇帝实录卷之一百十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五年。庚申。三月。丁巳。礼部议覆、国子监奏南学学规各条。一、六堂助教、学正、学录、等官。课士宜严。应分别功过。列入京察。其怠惰不职之重者。即行题参。一、肄业诸生。宜严出入。应设立档册。每日轮派助教等官稽察。月终移送监丞呈堂查核。一、教课诸生。以实行为先。如有剽猎浮华。不修实行者。堂师等。即令出学。一、期满诸生。即咨部出缺。不得仍准留监。致阻后来之路。一、考课之法。祭酒季考。司业月课。出四书题一道。五经讲义题各一道。治事策问一条。六堂月课。亦照此例行。一、考试等第。文理平常者。于一二三等之外。另列为附三等。如两次考入附三等。即行扣缺另补。均应如所请。但考校文字。或有一日短长。尚非行谊不检者比。嗣后如有屡次考列附三等者。即系不可造就。应准扣缺另补。如或因附三等两次。愧悔振拔。后来考居优等者。犹当曲为成就。未可轻弃。从之。　　

○戊午。直隶总督孙嘉淦奏、请将已故督臣李卫。入祀贤良。以彰循绩。得旨、李卫著照该督孙嘉淦所请。入直隶贤良祠。李卫系皇考简用之大臣。扬历中外。屡任封疆。宣力多年。勤劳素著。亦应入京师贤良祠。著九卿会议具奏、　　

○以青海办事副都统巴灵阿。为正蓝旗满洲副都统。　　

○调镶黄旗蒙古副都统德敏。为镶白旗满洲副都统。以一等子达勒党阿。为镶黄旗蒙古副都统。　　

○己未。上御勤政殿听政。　　

○谕、浙江湖州府属之归安。乌程。二县。于乾隆三年。曾被雹灾。朕已加恩分别蠲免。带徵改折。以示优恤。惟有漕粮。并改徵正耗灰石行月食米。共七千九百三石五升零。漕项漕截等银。四千一百八十九两六钱零。定例不在蠲免之内。朕思乾隆三年。归安。乌程。二县。被灾颇重。收成歉薄。四年虽称丰稔。而民间元气。一时未复。今以一岁所入。既完本年额赋。又完缓徵带徵各项。民力未免艰难。著将此二县乾隆三年分。被雹田亩之漕项银米。分作五六七三年带徵。俾闾阎力量宽纾。从容完纳。该部可即传谕该督抚知之。　　

○转刑部右侍郎王安国、为左侍郎。以太常寺卿杨嗣璟、为刑部右侍郎。　　

○以通政使德尔敏、为都察院左副都御史。　　

○命工部右侍郎许希孔、同内阁学士张照、办理武英殿事务。　　

○庚申。上幸山高水长、演耕。　　

○辛酉。上诣畅春园、问皇太后安。　　

○谕、今日都察院因红带子弘暲等。恳请迎养嫡母。查克丹即接呈转奏、夫迎养嫡母。乃是好事。朕若不允。是不能成人之孝矣。但其中情节。宗人府该旗。无不备知。今朕面询查克丹云。汝摺内但称弘暲等。曾在宗人府具呈。宗人府不曾接奏、至伊等曾在该旗具呈与否。汝亦曾查明否。查克丹回奏、未经询问。不知曾否具呈等语。夫都察院为申冤理枉之处。若人在宗人府具呈不接。该旗具呈又不接。都察院原可代接转奏、未有不经该旗。而都察院竟代人奏事者。且自查克丹为左都御史以来。为人所申者何冤。所理者何枉。而亟亟代人奏闻此事。查克丹原系庸碌无能之人。伊何敢冒昧代人奏此等事。且宗人府托故不奏、亦知其不应代奏耳。乃查克丹并不询其曾在该旗具呈与否。辄为代奏、明系受人指使。且引锡类之文。令朕不得不从。即此岂查克丹意料所能及。查克丹著革职。交部严审。其与何人商量。受何人指使之处。该部必将情由究出。定拟具奏、弘暲等。乃身获重罪之人。朕即位以来。格外加恩。给与红带子。并赏以田宅。乃伊等不知感恩守分。仍复生事。看来终不安静。著该旗严行管束。如再有生事之处。朕惟该旗大臣是问。　　

○又谕军机大臣等。托时题请粮船副丁。管押回空。准带土宜二十担。免其输税。部议不准。甚是。托时将从来未行之事。欲变更成例。取悦于细民。甚属不合。尔等可寄信申饬之。　　

○授多罗贝勒弘明女为郡君。婿已林头等台吉丹进为多罗额驸。　　

○壬戌。谕、据直隶总督孙嘉淦奏称、顺德府知府郑为龙。年已七旬。近有足疾。虽黾勉供职。而办理未能裕如。应照原品令其休致。广平府知府徐洹瀛。意见浮浅。不谙政体。无以表率属员。应令回京。酌量改补等语。著照该督孙嘉淦所请。郑为龙、以原品休致。徐洹瀛、著来京引见。其顺德府、广平府、二缺。著孙嘉淦于通省属员内、拣选题补。　　

○甲子。免山东沾化县、并永利、富国、永阜、王家冈、四场。乾隆四年分。水灾额赋有差。　　

○乙丑。礼部议准、江西巡抚岳浚疏称、饶州府乐平县、明故知县张彦方。捐躯殉节。于雍正四年、奉恩诏事内。入忠义祠。邑有水旱疾疫。祈祷辄应。威灵昭显。立祠于县仪门右。应请敕加封号。以示褒荣。从之。寻锡号曰、忠贞慈惠之神。　　

○免浙江丽水、永康、两县、乾隆四年分、旱灾额赋有差。　　

○免山西榆次、祁县、徐沟、等三县、乾隆四年分、旱灾额赋有差。　　

○丙寅。谕、据署理福建巡抚王士任奏称、莆田县民人陈协顺。自置商船。出洋贸易。行至山东洋面。陡遭飓风。随浪飘流。至朝鲜国楸子岛。幸遇岛民扶救得生。该国王给以薪米衣服。又为修整船只。加给食米三十石。俾难民得以回籍等语。中国商民。出洋遭风。朝鲜国王加意资助。俾获安全。甚属可嘉。著该部行文传旨嘉奖之。　　

○又谕军机大臣等。朕闻韩世格。自上年九月内患病。至今未曾理事。一切关务。悉委家人巡役等主张。多有营私累商等弊。有休宁县商民程洪度等。从盐城买有腌鱼一百四十担。载往江西发卖。于本年二月间、船至江心。被风打至大关对岸。暂泊老鹳嘴地方。另坐划船。赴关报税。路遇关役王华、王培、并韩世格家人盛四。询知其事。即同程洪度等。回船盘货。声言漏税。将程洪度等。用绳拴至花船。要银五两。程洪度给银一两一钱五分。王华等不允。次日将船人俱带至关口。其船系在大江溜水。不能躲避风浪之所。将程洪度等。押解到关。锁在班房过夜。韩世格发与茶引大使贺子溶讯明。实系遭风。并非偷越。而王华等仍不发放。以致忽起暴风。船在大溜。无人抢护。将船打沉。所有鱼货行李银钱。尽行淹没。程洪度赴关呼冤。韩世格反以商人越关沉没。发江宁县查验。尚未完结。又有商人罗日升。贩有药材铅觔至关。因止报药材。未报铅觔。计漏税银二十两。韩世格批罚五倍银一百二十两。亦太苛刻。又江宁向来妇女出入城门。所带随身箱笼。俱不开看。今韩世格将大小箱笼。无一不开。怨声载道。又办理关务各杂职人员。应得饭食银。数月不发。禀话不得一面。俱有怨言等语。此朕得之访闻者。尔等可寄字传谕韩世格。令其速行悛改。并将管关不妥之家人巡役。惩治革退。以恤商民。倘仍蹈前辙。朕必加以处分。　　

○安徽布政使晏斯盛丁忧。以江苏按察使包括。为安徽布政使。直隶天津道陈宏谋。为江苏按察使。　　

○调湖北驿盐道朱伦瀚来京。以御史用。　　

○丁卯。上诣畅春园、问皇太后安。　　

○以故喀尔喀扎萨克郡王多尔济扎勒之子巴雅尔锡第袭爵。　　
</div>
    <div class="pagination">
<a href="清实录乾隆朝实录_page156.html">上一页</a><span>...</span><a href="清实录乾隆朝实录_page152.html">152</a><a href="清实录乾隆朝实录_page153.html">153</a><a href="清实录乾隆朝实录_page154.html">154</a><a href="清实录乾隆朝实录_page155.html">155</a><a href="清实录乾隆朝实录_page156.html">156</a><span class="current-page">157</span><a href="清实录乾隆朝实录_page158.html">158</a><a href="清实录乾隆朝实录_page159.html">159</a><a href="清实录乾隆朝实录_page160.html">160</a><a href="清实录乾隆朝实录_page161.html">161</a><a href="清实录乾隆朝实录_page162.html">162</a><span>...</span><a href="清实录乾隆朝实录_page158.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
