<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 375 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 375 页/共 505 页
  </h1>
  <div class="content">
   ○予山东武城阵亡生员李佩琚赏恤加等。　　

○己酉。上奉慈安皇太后慈禧皇太后幸漱芳斋。侍午膳　　

○谕内阁、英桂、卞宝第奏、请将庸劣不职之厅县分别革职降补一摺。福建海澄县知县朱心培、性情贪鄙。办事颟顸。延平府上洋通判姚荣纪、嗜好太重。声名平常。署彰化县知县通判卢灥、操守不谨。嗜好甚深。均著即行革职。准补平和县知县署罗源县知县陆如琨、公事废弛。难期振作。著以县丞降补。归部铨选。以肃官常。　　

○辛亥。谕军机大臣等、定安奏、察哈尔官兵剿捕土回各匪获胜。并请暂留桂成办防。请将洋枪队留于归绥。及杜嘎尔因病请假各摺片。土回各匪。窜扰阿萨尔西里地方。经杜嘎尔饬令达尔济督兵往剿。遇贼于罕泰河迤北。官军奋勇截剿。贼匪败退追杀四十余里。毙贼三百余名。余贼向西逃逸宋庆派兵驰赴盐海子一带剿办北路匪徒。亦获胜仗。著定安咨会宋庆、杜嘎尔等、各督所部。迅将鄂尔多斯七旗境内败窜余匪剿除净尽。庶可专意河防。桂成久任归绥。沿河情形。尚为熟悉。著准其暂留该处。办理冬防事宜。俟明年春融冰泮。再行来京赴任。富勒珲所带洋枪队一百五十四名。著照所请。留于归绥交富勒珲统带。即由定安知照金顺。并设法接济粮饷。毋令缺乏。杜嘎尔督队勇往。叠著战功。此次因病请假。著赏假一个月。准其暂赴托克托城就医。一俟稍痊。即著仍赴军营。以资得力。其所统各项马队。著饬令乌尔图那逊、达尔济、分领防剿。不得稍有松懈。将此由五百里各谕令知之。　　

○壬子。四川总督吴棠奏、云阳等县被水。现经查勘抚恤得旨、著饬该管地方各官认真确查。筹款抚恤。毋令一夫失所。　　

○癸丑。上奉慈安皇太后慈禧皇太后幸漱芳斋。侍午膳。　　

○谕内阁、前因盛京大凌河西牧厂准领地亩有碍牧政。查勘不实之牧长卓金有营私各情当经降旨令奕榕严查讯办。兹据奕榕奏称、传讯牧长卓金。情虚装病。并无供词。其原领地亩之旗人。讯系已革甲兵信廷原名张允和、捏造假名多人。认领地亩。业经派员前往该处。将领地二千八百余亩平毁。复查出信廷即张允和侵占另段牧厂地四千六百八十余亩。卓金前后情形。俱系该犯调唆主使。该犯现在潜往京城。请饬拏办等语。牧厂重地。该犯胆敢捏名承领。且侵占厂地至四千余亩之多。实属目无法纪。亟应严行惩办。著步军统领衙门顺天府五城一体严拏务获。归案究办。　　

○谕军机大臣等、总理各国事务衙门奏、布伦托海分界事宜。请＜??闲＞员会同俄国勘办一摺。布伦托海所属地方。皆系塔尔巴哈台管辖之地。前据明瑶奏称、塔城未经克复。道途梗塞。无地可分。兹据该衙门奏称、俄国使臣拟于塔城安静地方。从北起首。先建鄂博。并称无中国大臣会办。亦可自行建立。是该处分界事宜。亟应迅速办理。设俄国先自往建。则任意侵占。事后必启争端。文硕系布伦托海办事大臣。责无旁贷。著于明岁春融时。驰赴该处。约齐俄国使臣。将玛呢图嘎尔勒汗至哈巴尔阿苏一带。逐一查勘。会立牌博。毋得草率了事。布伦托海地方情形。福济知之最悉。此次文硕前往。应如何拣派向导及指授机宜之处。著该将军悉心筹度。并著商同文硕、锡纶、即日行文俄国分界官约期办理。如该分界官业已先往建立。该将军等亦须查明有无侵占。迅速奏闻。原摺单均著钞给阅看。将此由六百里各谕令知之。　　

○派总理各国事务衙门大臣户部尚书董恂办理美利坚国换约事宜。　



大清穆宗继天开运受中居正保大定功圣智诚孝信敏恭宽毅皇帝实录卷之二百六十九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治八年。己巳。十月。甲寅。谕内阁、前因刘岳昭奏参四川总督吴棠荒谬贪污。物议沸腾各款。当经谕令李鸿章驰往四川。确查具奏。兹据李鸿章查明覆奏。吴棠家眷抵川。亲丁仆从。仅五十余人。并无用夫三千余名四轿一百余顶及需索门包之事。该督到任时。司道及各属员等。均未致送规礼。亦无饬造木桶装银情事。补署各缺。均按班次。由两司会详。毫无情弊。其裁减胡中和湘勇。令张祖云另募川勇。系为节省饷需起见。川省应解刘岳昭刘岳曙饷银。陆续筹拨。并未停解。至另解岑毓英饷银。本系应协滇饷。并非移此就彼。岑毓英亦无差官馈遗之事。并访闻川省官场习气。颇尚钻营。吴棠履任后。遇事整顿。以致贪官猾吏。造言腾谤等语。吴棠被参各款。既据李鸿章查明。均无其事即著无庸置议。川省吏治防务。均关紧要。吴棠务当振刷精神。力筹整顿。毋稍瞻顾贻误刘岳昭于所参吴棠各节。并未详查虚实。辄以传闻无据之词。率行入奏。实属不合。著传旨严行申饬。该督现已驰抵云南省城著将应办各事。与岑毓英和衷商搉。不得稍涉偏私致干咎戾。　　

○又谕、前因御史张沄奏、四川道员钟峻、彭汝琮、贪诈钻营。又据御史龚承钧奏、彭汝琮任意招摇各节。先后谕令李鸿章查明参办。兹据奏称、钟峻被参各款。查无行贿实据。惟该员妄改场规。包揽厘局。已有明徵。彭汝琮贪利各情。虽不承招。而钻营实有其事。且丁忧后奉旨饬令回籍。仍敢逗遛营求为崇实吴棠公请幕友。请分别参办等语。四川成绵龙茂道钟峻、著即勒令休致。永不叙用。盐运使衔四川候补道彭汝琮、著即行革职。勒令回籍。不准投效各路军营。再图开复。崇实、吴棠、于奉旨饬令回籍之员。仍复留充幕友。均有不合。著交部照例分别议处。寻吏部议、崇实、吴棠、均照上司滥邀属员充当幕友进署办事私罪例革职。得旨、均著加恩改为革职留任。　　

○又谕、丁日昌奏、访查营弁勇丁人等滋事酿命。请分别革职审办一摺。丁日昌无服族人都司丁炳、因销差回籍。经过苏州。辄因丁日昌出省查勘水灾。带同家人闲游妓馆。与水师勇丁争闹。游击薛荫櫋带兵巡夜。查拏滋事人等。棍责勇丁殒命。请将薛荫櫋、丁炳、先行斥革。并自请议处等语。都司丁炳在妓馆争闹。游击薛荫櫋责打勇丁。以致酿命。均属藐法妄为。薛荫櫋、丁炳、均著先行革职。交马新贻亲提全案人证。严行审讯。按律惩办。丁日昌虽事前公出。事后访闻。究属疏于防范。并著交部议处。寻议、丁日昌应照防范不严例降一级留任。得旨、准其抵销。　　

○谕军机大臣等、刘岳昭、岑毓英奏、官军攻克楚雄等城。刘岳昭奏、移师进省。会筹全局各一摺滇军连克楚雄南安定远三城。已有破竹之势。惟土堆禄丰之贼。负嵎未下该二处贼党无多。著刘岳昭、岑毓英、督饬各军。乘此声威。迅图攻拔。其省南之昆阳新兴馆驿＜?浦女＞兮及东南之澂江竹园等处踞匪。并著分饬官军力图进攻。次第廓清。以便腾出兵力。直捣迤西老巢。绥靖边圉。刘岳昭现在既抵省城。即著与岑毓英会筹调度。该督抚均膺重寄。务当和衷商搉。共维大局。不得稍存私见。致负委任。昭鲁一带汉回构衅。现在曾否解释。并著妥为筹办。毋致滋生事端。将此由五百里各谕令知之。　　

○又谕、李鸿章奏、遵查川黔民教各案大概情形。并派员赴黔会查一摺。酉阳民教互杀案内首犯刘幅。虽有初供可据。仍著李鸿章会同崇实、吴棠、将该犯严切覆讯。并提集余犯。研究明确。张佩超是否并犯。亦当懔遵前旨。赶紧查明。按律惩办。遵义教士被伤殒命一案。李鸿章现派道员余思枢驰往查访。并著曾璧光饬令黔省委员。会同余思枢督饬官绅妥速筹办。毋稍稽延。现在法国使臣罗淑亚、业带兵船起身前赴四川等处。虽不致遽启衅端第川黔教案不能迅速完结。必至枝节横生。愈难措手。李鸿章等务当持平妥办。克期结案。不得再有迟误。其宣维礼参案。即著李鸿章咨明曾璧光查明参办。将此由六百里各谕令知之。　　

○予云南澂江阵亡都司马广祭葬世职加等。　　

○予云南楚雄等处阵亡伤亡守备张星等十八员祭葬世职加等。　　

○追予江苏各属殉难州同汪棠等绅民妇女一千七百十四员名口分别旌恤如例。　　

○追予湖北江夏殉难知县王恩绶建立专祠。子燮附祀。　　

○乙卯。谕军机大臣等、富明阿奏、派兵堵剿窜匪一摺。据称吉林甯古塔属萨奇库卡伦。额穆赫索罗通海及省西北下二台等处。突有贼匪窜扰。业经分派官兵捕剿。并于各要隘一体堵击。即著富明阿、毓福、严饬派出将弁。督率官兵认真摉捕。务将额穆赫索罗通沟等处贼匪悉数歼除。不准一名漏网。将此各谕令知之。　　

○又谕、前据袁保恒奏、各省协饷不敷应用。请提款拨补。并仍由左宗棠统收分拨。请拨雷正绾一军专饷各摺片。当交户部议奏。兹据户部奏称、各省新旧协拨西饷。果能源源报解。自足敷用。且各省财力。止有此数袁保恒所请提拨江西安徽江苏九江关等处饷银。均属窒碍难行。请饬各省将欠解协饷如数筹拨等语。陕甘军务紧要。各省奉拨西征月饷。欠解甚多。何以收饱腾之效。著户部行知各该督抚监督等。懔遵叠次谕旨。将短解月饷竭力筹措。补解足数。以维大局。傥再仍前延欠。即著左宗棠指名参奏。其解到协饷。仍著左宗棠、袁保恒、遵照前旨统收分拨。筹济陕甘各军。毋稍偏枯。至雷正绾一军。应需饷项。原拨河东等处银两。既不敷用。即著照户部所议。由闽海关六成洋税项下。每月拨银二万两。为该军专饷。著文煜、英桂、卞宝第、随时派员解赴陕西粮台。毋稍延缓。此外陕甘两省。无论何营饷项。均著左宗棠于奉拨协款内酌量匀给。概不得另请专饷。以免分歧。原摺著钞给袁保恒阅看。将此由五百里谕知左宗棠、文煜、英桂、卞宝第、并传谕袁保恒知之。　　

○赏通州王恕园等处煮赈粟米六百石。　　

○丙辰。凉州副都统瑞云奏、请将记名提督王仁和留于凉州帮同防剿。得旨、著咨商左宗棠妥筹办理。甘省各属军务。均关紧要。毋致顾此失彼。　　

○补铸广东水师提标左营游击关防从两广总督瑞麟请也。　　

○以查报水灾不实。吉林双城堡总管那斯洪阿等下部议处。　　

○丁巳。谕内阁、军机大臣吏部尚书文祥、病逾帀月。尚未就痊。实深廑系。著派御医王继武前往诊视。并赏给人薓八两。以资调理。　　

○谕军机大臣等、金顺奏、官军会剿叠胜。蹋毁贼垒一摺纳家牐踞逆。见渠湃上修筑炮台。纠众直扑工所。王家疃庄。亦出贼来袭。经金顺等会派杨春祥各军击败。追至纳家牐濠边。王连三、常福等、亦将王家疃庄之贼击退。逆首纳万沅、王三春、句合陕回。于杨和堡修扎垒卡。杨春祥等分投击剿毙贼甚多。该处新筑四垒。均经官军蹋毁。其分扰渠西及卫队营迤东各贼。复经何维恺等追杀。直抵纳家牐东门。现贼众均集于纳王两庄。金顺等拟进扎杨和堡一带。以图进取。著即会同张曜督饬各队将渠湃炮台赶紧筑成。一面抽拨东面各营。乘胜合围。以收聚歼之效毋任该逆负嵎拒守。阻截官军。前据左宗棠奏、甯灵已无陕回踪迹。兹金顺奏、西岸南路陕匪。麕集纳王两庄。甯夏一带陕回情形。究竟若何。刘松山军现抵何处。相距计不甚远何以未见会合。灵州是否失守。著金顺查明。详细查闻。并将甯灵等处甘回向背情形。据实具奏。将此由六百里谕令知之。　　

○予甘肃纳家牐阵亡参将何维恺祭葬世职加等。　　

○戊午。谕军机大臣等、定安奏、摉剿蒙境窜匪殆尽。拟请添调队伍。并调总兵张得禄统带各摺片宋庆一军。进剿盐海子等处回匪。叠获胜仗。捦斩殆尽。剿办尚属得手。所有在事出力员弁。著由定安择尤汇案保奏。候旨施恩。仍著该将军督饬宋庆等各带所部。认真探剿。并令沿河各军严加防范毋稍疏虞。现在张曜等进军甯夏。其边外后路。虽已布置严密。而河西一带。尚属空虚。定安请调劲旅以厚兵力。自应俯如所请。著神机营王大臣派拨两翼前锋八旗护军营头二起马队一千名。并派得力大员统带前赴绥城。其刘景芳旧部马勇五百名。即著崇实檄令该提督统带赴绥。以资熟手。一俟到防。统由定安酌量分拨。以为张曜后路接应至此项兵勇应需饷乾。即著神机营崇厚按月筹款给发。毋令缺乏。其前经到防之天津洋枪炮队饷需。仍著崇厚照旧发给。定安奏、前后调到之吉林黑龙江马队饷乾。请饬神机营一并统筹接济之处。著该王大臣斟酌办理。定安原摺。著钞给阅看。张得禄远在奉天。饬调需时。应派刘景芳管带马勇。以免周折将此谕知神机营、并由五百里谕令定安、崇厚知之。　　

○又谕、前因川黔教案未结。法国使臣欲带兵船入川。当经谕令李鸿章赶紧查明审结。兹据总理各国事务衙门奏、罗淑亚行抵天津。闻知安庆复有拆毁天主教堂耶稣书院之事。即行登舟赴沪等语。该使此次出京。称欲带兵赴川实因川黔教案日久未结。故为此胁制之计若不迅速办结。必至激成事端。办理愈形棘手。酉阳一案。该使以张佩超为主谋。杨珍廷为下手。刘幅为顶凶。必须切实根究。著李鸿章、崇实、吴棠、懔遵叠次谕旨。赶紧查明拟结遵义一案。李鸿章已派余思枢前往查访。并著速为结案。毋稍迁延。李鸿章前奏、拟往重庆就近体察各情如事机稍松。即行回鄂等语。朝廷以此事关系紧要。故特令该督会同查办。李鸿章行抵重庆后。必须将川黔两案。如何办结奏明。候有谕旨。再行回鄂。安庆拆毁英法教堂。究竟因何启衅。此次法国使臣带领兵船。沿江上驶必由安庆经过。尤恐藉此要挟。枝节丛生。著马新贻、英翰、速将此案设法了结。不可稍有延缓。原摺单均著钞给阅看。将此由六百里各谕令知之。　　

○以办理海运漕粮出力。予江苏知州杜文溥等加衔升叙有差。　　

○己未。谕军机大臣等、张之万奏、请饬各省拨解协饷。兴修堤工一摺。堰盱长堤。为淮扬保障。军兴以来。失修年久。溃塌日增。亟须次第修复。据该督奏称、各省额解河银。尚多悬欠。一时无款兴办。现清淮防务已松。请饬浙江等省。将岁协清淮军饷按年拨解。为举办堤工之用约四五年后堤工完固。再行停止。并请饬催欠解河银等语。著李鸿章、李瀚章、刘坤一、郭柏荫、刘昆、将浙江江西湖北湖南岁协清淮饷银各二万两。自同治九年为始。照旧按年拨解。张之万即将应修各工以次兴办。浙江积欠清淮协饷尚多。亦著如数补解。至山东浙江广东欠解河银。并著瑞麟、丁宝桢、李瀚章、李福泰、迅速拨解。以济要需。将此各谕令知之。　　

○漕运总督张之万、奏报霜汛安澜。命诣河神庙祀谢。　　

○以哈密攻克柳树泉贼垒。赏都司张炘、守备张士魁、千总李琦、李生元、刘珍、巴图鲁名号。守备王俊义等花翎。知县雷起瀛等蓝翎。余加衔升叙有差。　　

○庚申。谕军机大臣等福济等奏密陈管见暨请饬锡纶催令图瓦强阿赶回署篆。并请区别巴哈等城饷银各摺片。布伦托海游民。业经反正。若不妥为安插。必至日久流离。福济等以哈密勇目孔才与降众多有亲故。已函商文麟等转为劝谕。即著文麟、景廉谕知孔才迅派妥人招集。将该降众带赴哈密军营。既可遂其报效之忱。又得亲朋完聚藉息争端。该大臣等务当善言开导毋令失所锡纶因游民新抚。欲令图瓦强阿带兵镇守此等降众。毋庸扎队防闲。致滋疑虑。况索伦一营甫回本境。管带乏人。著锡纶仍照该将军等前议。催令图瓦强阿统带原来官兵。赶回署篆。以重边防。不准藉词延缓。科布多布伦托海两城。本有定饷。现在哈密巴里坤军务未平。饷需何可缺乏。嗣后各路饷项到乌城时福济等自应先顾巴哈。以资防剿。其科海两城不得藉口借拨。著该将军等即行分咨各该城大臣遵照办理。福济、文硕、原摺一件。著留览。将此由五百里各谕令知之。　　

○又谕、福济等奏、请饬山西巡抚将乌科二城岁需经费。并欠解新疆军饷。迅速筹解一摺。乌科二城每年额饷银八万五千两。近来晋省岁拨仅六万余两。积欠甚多部拨新疆饷银由乌台分拨各城。止能暂顾目前。瞬届隆冬。各军饥寒交迫。亟应豫筹接济。福济等所奏。自是实情。著李宗羲督饬藩司。查照应解乌科二城岁需经费八万五千两。并欠解新疆军饷。赶紧如数筹备。源源解往。毋误要需。将此由五百里谕令知之。　　

○盛京将军都兴阿奏、游匪窜扰孤山。现经扑灭。得旨、著仍严饬摉拏逸犯。毋任逃脱。肃清边界。　　

○赏降调头等侍卫图库尔蓝翎侍卫为伊犁领队大臣。　　

○以奉天缉捕出力。予蒙古协理台吉萨金淩保议叙。赏二品协理台吉那孙巴图头品顶带。四品台吉兵噶尔吗波尔赉等花翎。　　

○予故伊犁领队大臣霍伽布祭葬恤荫如军营病故例。　　

○辛酉。以神灵显应。颁陕西长武县城隍庙扁额。曰灵昭宜禄。　　

○谕内阁、御史贾瑚奏、请将道员长赓处分饬部另议刘岳昭传旨申饬。不足以昭炯戒一摺所奏不为无见。惟山东兖沂曹济道长赓、前以滥刑毙命。降旨革职留任。因丁宝桢附片声明。该道员系为整顿地方起见。且在兰山县沂州府任内。均能贼畏民怀。为东省必不可少之员。是以仅予革职留任。以示薄惩非谓严酷之员。概可稍从末减也。总督刘岳昭据传闻失实之辞。率行弹劾大员。原应治以应得之罪。因李鸿章密陈时事多艰。朝廷用人不能不节取其长。且刘岳昭前在各路军营。尚有微劳。现当云南军务需人。正资剿办。该督前经革职留任。仅予严行申饬。以儆将来该御史于朝廷曲成人才之意。尚未深悉。所奏著毋庸置议。惟长赓职任监司。有抚绥地方之责。若仍以严酷为能必至滥及无辜。著丁宝桢留心察看。如再有任性妄为之处。即行据实严参惩办。不得稍有徇隐。至刘岳昭以总督大员。办理军务傥敢如前轻率任意。不能使地方日有起色。必当重治其罪。毋谓宽典可再邀也。　　

○以失察勇丁滋事。陕西军营总兵官刘厚基下部议处。　　

○壬戌。谕军机大臣等、前因刘岳昭奏、唐友耕所部滇练与昭鲁回民寻仇生衅。当谕崇实等饬令该提督赶紧前进。不准逗遛。兹据崇实吴棠奏、鲁甸回匪李本忠、纠党数千。烧杀村寨。抗拒官军。叛迹昭著。旋经唐友耕会同该处文武剿抚兼施。解饷后路。现已肃清。威甯等处回寨。均各求抚。唐友耕一军。应否留滇。请饬刘岳昭等商办等语。李本忠原系杜汶秀党与。此次纠众复叛。自难姑容现经官军歼毙贼党千余名。逆胆已寒。即当乘此声威。速筹戡定。刘岳昭所派孔昭鈖等曾否行抵昭通办理情形若何。刻下云南省围已解。唐友耕一军。应否暂留昭通。会商办理。或仍令赴省。著刘岳昭、岑毓英、妥商调度。如滇省兵力已敷。即著咨商崇实等。将该军遣撤回川。扼守边境。崇实等原摺。著钞给刘岳昭、岑毓英阅看。将此由五百里各谕令知之。　　

○又谕、锡纶、棍噶扎勒参奏、遵保出力弁兵开单请奖。请赏喇嘛银两。并筹给新抚民人口食。整顿台站及索伦官兵请赏银两。缕陈土尔扈特流徒情形。暨创修千佛庙宇。请赐庙名扁额。棍噶扎勒参奏、因病请假各摺片。棍噶扎勒参随征弁兵。在事出力。自应量予奖励。惟此次单内开列各员。有无冒滥。著福济、锡纶、会同详细查核。奏明候旨。其随同锡纶办事弁兵。亦著归入此案。酌保数员毋许浮冒。至所请赏银一千两。分给喇嘛爱拜等一节并著该将军等查核其奏原摺片单三件即发交福济查明办理。变民初经抚定。锡纶等现已筹买粮石等项。陆续解往。藉资口食。而台站废弛。转运维艰。亟宜设法整顿。著奎昌、明瑶、于所属各台站。或广筹钱粮。或添设驼马务令一律整饬。不得仍前疲弛。致误大局。至该民人等安插事宜。仍著文硕、锡纶等、妥议章程。奏明办理。现届冬令。塞外风雪严寒。所有在防之索伦官兵及绿营兵丁。著照所请。每人赏银千两。以示矜恤。棍噶扎勒参历年带兵剿贼。著有劳绩。此次因病请假。自应俯如所请。著赏假一个月调理。假满后即赴阿勒台山。收集徒众。妥办安插各事。以遂其皈依忏悔之忱。其创修千佛庙宇。著俟工竣。由福济、文硕、锡纶等陈奏。再行赐名并颁发扁额。至所铸千佛请用军台驼载之处。殊于定制不合著不准行。土尔扈特人众北徙屯驻布伦托海地方。业由锡纶等暂给口食以济目前。著福济等相机妥办。遣回本牧。该蒙古向来崇信佛法。并传知棍噶扎勒参协同劝阻。毋失机宜将此由六百里各谕令知之。　　

○癸亥谕内阁、明善于淩辰奏、请将宝源局已革炉头归案审究。并将监督大使议处一摺宝源局大使成荫、于炉头孙凤起私淘铜土漫无觉察。已属不合。且于应管事宜前后语涉歧异其库存铜斤。经明善等清查。始据监督长润声称、内有已革炉头王炜均。另存商铜一万余斤。屡传未领等语。殊难凭信。王炜均著刑部传审严究。监督长润、陈大诰、大使成荫、均著交部分别议处。　　

○谕军机大臣等、荣颐等奏、慕陵树株。年久未能茂密。谨拟加种换补。请派亲郡王查勘议奏。再行钦遵办理等语。慕陵慕东陵各山树株。年久未能茂密慕陵五孔桥前松树。亦多萎弱。自应查照从前成案。酌量加添换补。以期一律郁葱。该大臣等守护陵寝。责有专司。况有成案可援。尤当遵照筹办。何得率请钦派亲郡王查勘意存诿卸。殊属非是。著即敬谨查看。将如何按空添树。换土补种。俾根深叶茂可期经久之处详慎妥筹。迅速奏明办理。将此各谕令知之。
  </div>
  <div class="pagination">
   <a href="清实录同治朝实录_page374.html">
    上一页
   </a>
   <span>
    ...
   </span>
   <a href="清实录同治朝实录_page370.html">
    370
   </a>
   <a href="清实录同治朝实录_page371.html">
    371
   </a>
   <a href="清实录同治朝实录_page372.html">
    372
   </a>
   <a href="清实录同治朝实录_page373.html">
    373
   </a>
   <a href="清实录同治朝实录_page374.html">
    374
   </a>
   <span class="current-page">
    375
   </span>
   <a href="清实录同治朝实录_page376.html">
    376
   </a>
   <a href="清实录同治朝实录_page377.html">
    377
   </a>
   <a href="清实录同治朝实录_page378.html">
    378
   </a>
   <a href="清实录同治朝实录_page379.html">
    379
   </a>
   <a href="清实录同治朝实录_page380.html">
    380
   </a>
   <span>
    ...
   </span>
   <a href="清实录同治朝实录_page376.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
