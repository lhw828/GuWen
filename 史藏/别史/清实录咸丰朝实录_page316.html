<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 316 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 316 页/共 502 页</h1>
    <div class="content">
○又谕、本日据福济等奏、寿州城围已解、请饬胜保由正阳进剿六安、以分贼势等语。胜保现由乌龙集回剿颍匪。谅必续获胜仗。如该处股匪渐次埽荡。可以无虞北窜。自应径趋六安。会合皖军。藉分庐州贼势。庐州三面皆贼。情形甚为吃紧。福济兵力甚单。必须速为援应。著即与英桂妥速筹商。酌量办理。袁甲三接奉前旨。是否已赴正阳。现在寿州既无须助剿。能否即由正阳驰赴六安。分剿粤逆亦著英桂等妥商速办。前据英桂奏、筹解皖省米麦六千石。因三河尖河路梗塞。尚存阜阳县仓。现在庐州待米甚殷。著英桂即将前项米麦。设法速解庐州。以资接济。再据御史毛昶熙奏、河南光州一带。饥民乏食。至掘食草根树皮。请筹抚恤等语。该处偪近匪踪。饥馑颠连。已堪悯恻。煽感滋事。尤属可虞。著英桂即行筹款酌量赈恤。毋使流而为匪将此由六百里各谕令知之。　　

○以湖南新甯县绅民剿贼出力。永广文武学额各三名。　　

○以安徽寿州守城出力。赏道员金光筯、按察使衔。知州黄元吉、花翎。知县李霖、蓝翎。　　

○甲子。谕内阁、兵部奏、查明解饷委员、滥支脚费银两、请饬追缴一摺。四川省解饷委员。于领解寻常饷银。辄照军需例开销。竟至二十余案之多。实属违例。所有该员领过骡脚盘费银两。著该督等按照兵部单开。著落追缴归款。嗣后著查照定例。详核办理。其历任滥准应付之四川总督藩司。均著交部查取职名分别议处。　　

○谕军机大臣等、昨有旨令秦定三带贵州官兵。前赴江南。随同和春攻剿。本日据秦定三奏、已与福济会商。带领吉林马队。及陕西官兵。由临淮水陆并进。疏通饷路。相机进剿等语。现在庐州三面皆贼。势成坐困。所恃以通饷道者。惟在临淮一路。即福济前奏、亦称逆匪若由六安直达临淮。则军火粮饷无路可通。是保全临淮。实关庐州大局。该提督现既带兵前往。即著暂留临淮一带。俟剿办略有就绪。再行前赴江南。前据庚长奏、筹备米二千石。解赴临淮。转解皖省。嗣后谕令邵灿等、续备米一二千石解往。谕令怡良于截漕等项下筹款解皖。必从淮河经过。即著秦定三督饬兵勇。将淮河北岸匪踪。随处剿除。妥为护送。该提督营中所需粮饷。即可于此项银米经过之时。酌量截留。以资接济。其余银米。仍派兵解赴庐州。毋稍疏失。至请由北路添兵助剿之处。此时实无可分拨。胜保现在颍州剿匪。傥彼处得手。自可驰赴六安会剿。正阳一路。与临淮声息相通。已令袁甲三带兵前进。俟到关后。即可与该提督合力进剿。徐泗各处兵勇。相距非遥。亦可随时知会。互为声援也。将此由六百里各谕令知之。　　

○乙丑。以直隶开州等处办团出力。赏知州刘煦、花翎。知县瑞庆、蓝翎。余升叙有差。　　

○以江苏淮安办团出力。予知府恒廉等、加衔升叙有差。　　

○丙寅。谕军机大臣等、福兴、文俊奏、兵力不敷、请添调北路劲兵一摺。江西西路各城。围攻正紧。惟东路空虚特甚。该将军所拟力保广信。分攻抚州。自系要著。惟北路劲兵徵调已多。此时实无可抽拨。湖北水陆两军。在九江者数几二万。既据福兴咨商官文等、于李续宾所带兵勇内分调数千名。即著官文、胡林翼、斟酌速办。如九江即可克复。固应分兵协济。若攻克需时。亦应移缓就急。酌量抽调。至该将军拟先赴瑞州。再回广信。两郡相距较远。诚恐东路策应不及。著于行抵瑞州后。即由梅港东乡一带。节节进剿。直抵广信。以固闽浙藩篱。瑞州营中。有无可分之兵。或酌量带往。亦著妥筹分拨。但可顾此失彼。致西路又形单弱。南昌省城。现存曾国藩兵勇。尚有若干。能否分拨前赴抚州。亦著福兴等酌量办理。再前据晏端书奏、广信存城兵勇。不下八千名。福兴前赴该郡。亦可就近调拨。分投剿办。至所请由浙协拨兵饷。虽经谕令晏端书酌筹银两。陆续解赴广信。惟浙江拨解皖南庐州等处军饷。数已不少。恐即勉力支应。为数断不能多。文俊统辖全省。不应一筹莫展。专恃仰给邻封。著即督同藩司。妥为筹画。以资接济。毋得坐误事机。将此由六百里各谕令知之。　　

○又谕、福兴奏、军饷久缺、仍请饬浙省接济等语。福兴一军饷需。前据何桂清奏称、该将军过浙时。曾先后筹银六千两应付。并声明以后难于筹拨。应由江省地方官支应。自系为皖南等处筹办防剿。需饷较钜。势难分拨。兹据福兴奏、贼众军疲。事处万难。不得不仍请由浙协济。亦属实情。且该将军现须由省前赴广信。该处为浙省藩篱。尤应就近接济。即以自固疆圉。著晏端书不必拘定按月若干之数。酌量筹拨。陆续解银数万两。至福兴广信军营。无得心存膜视。致误事机。将此由五百里谕令知之。　　

○江西九江镇总兵官居隆阿因病解任。以候补副将李定太、署江西九江镇总兵官。　　

○丁卯。命江西巡抚文俊来京。以布政使耆龄、为巡抚。通政使司副使龙启瑞、为江西布政使。　　

○命右春坊右庶子单懋谦、提督江西学政。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百二十二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰七年。丁巳。三月。戊辰。上幸静明园。　　

○己巳。祭先蚕之神。皇后亲诣行礼。　　

○谕内阁、兵部奏、查明山东省调出现存马匹。与题销数目不符。并请令购买足额等语。咸丰二年间。山东调赴河南军营马一千一百匹。该抚题销朋马。并未扣除此数。至节次调赴各省军营。及兵丁乘骑马匹。亦未报部核办。此项马乾银两。显有冒销情弊。其四五两年。应行奏销朋马。例限久逾。著该抚赶紧题销。并著查取冒销马乾。及承办迟延各职名。交部分别议处。仍将调出马匹数目。报部查核。缺额马匹。即由该抚迅速筹款。派员赴部领票。出口购买足额。毋令短缺。以昭核实而杜浮冒。　　

○补铸山东阳谷县知县印信。从巡抚崇恩请也。　　

○补铸河南虞城县管河县丞条记。从巡抚英桂请也。　　

○复安徽婺源县阵亡已革参将师长镳职。予祭葬世职。　　

○庚午。上诣安佑宫行礼。　　

○谕军机大臣等、英桂、胜保奏、进剿逆捻。获胜情形各摺片。捻匪大股。麕集柳沟集。经胜保督兵奋击。叠获胜仗。惟该匪死党尚多。兵力不能分拨。自应由西北节节进攻。以期渐次肃清。胜保现在先攻柳沟。俟柳沟一破。即进捣三河尖。目前贼势。自应如此办理。该逆奔突靡常。军情旦夕不同。必须相度机宜。统筹全局。英桂现由新蔡进劄阜阳县之驿口桥。如胜保剿办得手。仍须移营前进。总期声势联络。互相策应。方为妥善。寿州虽已解围。颍上一带。尚当吃紧。现在大同马队。吉林余丁。业已到营。俟直隶官兵到后。即可一面进攻。一面分兵应援颍上。袁甲三如不能前赴正阳。亦须拨兵策应。著英桂等、体察缓急情形。毋得顾此失彼。致有贻误。将此由六百里谕令知之。　　

○山西巡抚王庆云奏、邻氛未靖。密陈布置情形。得旨。均照所请行。惟须慎益加慎。不准稍涉张皇。　　

○以克复湖北黄州、武昌、大冶、兴国等城。并攻毁小池口贼垒。擢协领多隆阿、以副都统用。赏委参领都嘎尔、喀尔库、委防御温德勒克喜、双福、委骁骑校常兴阿、披甲西们克西克、巴图鲁名号。都司咸恒、委参领庆明、奇车布、明德等、花翎。军功张兆麟等、蓝翎。余加衔升擢有差。　　

○予河南阵亡已革佐领松志、骁骑校拉什旺丹、游击德禄、千总马腾蛟、陈钧庆、万寿庆、把总殷鹤龄、杨起山、外委王大魁、尹宝让、鲁占魁、府经历陈谟、祭葬世职。　　

○辛未。谕军机大臣等、据恒春奏、滇省回夷各匪滋扰。剿办正当吃紧。带兵将领乏员。现署郧阳镇总兵王国才、熟悉滇省情形。回民畏服。请饬该署总兵、迅速来滇协剿等语。楚北水陆各兵。均已乘胜东下。王国才、正在黄梅小池口一带剿贼。自系带兵得力之员。惟滇省剿办回夷各匪。尚未得手。较楚省尤为吃重。著官文、胡林翼、即饬该总兵前往滇省。交恒春调遣。藉资熟手。将此由四百里谕令知之。　　

○又谕、胡林翼奏、军饷缺乏。请饬山西等省。按月筹解等语。湖北水陆各军并力东下关系剿匪全局。襄郧等处征兵。亦须士饱马腾。以期速行蒇事。现在该省年岁荒歉。米价昂贵。官兵欠饷五六月不等。军中仅以糜粥度日。情形实属窘迫。该抚请饬山西、陕西、四川、广东、各按月筹银五万两。解往以资散放。自应亟筹协济。山西、陕西、四川三省。拨解楚饷。曾据该督抚等、陆续奏报。惟楚省需饷较钜。仍著吴振棫、王庆云、曾望颜、竭力筹措。源源接济。纵不能如按月五万两之数。亦须每月拨解数万两。俾供支放。至广东省于奉拨楚饷。并未将解过数目奏报。此次需饷甚急。著叶名琛、先行筹银数万两。派委妥员迅速起解。此后仍著按月筹拨。毋得稍涉推诿。致误要需。将此由五百里各谕令知之。　　

○以湖北剿贼出力。予候选同知李续宜等、加衔升用有差。　　

○予云南景东厅阵亡同知郑自燿、游击特通阿、祭葬世职。　　

○予江西九江阵亡外委龚学书、祭葬世职。　　

○壬申。谕内阁、兵部奏参遗弃马匹之带兵各官。并请追赔议处一摺。盛京官兵。于上年调赴直隶时。在本省领马一千余匹。乘骑行走。未及一月。辄称全行倒毙。实出情理之外。显有私卖捏报情弊。自应认真查办。著盛京将军、直隶总督、严饬各该带兵官。将前项马匹。勒限赔补。毋任延宕。其扶同捏饰各员。著直隶总督、就近查取职名。先行交部议处。以示惩儆。　　

○又谕、乐斌奏、请酌改提标官兵领饷章程一摺。陕西提标各营官兵俸饷。及提属西安城守等九营俸饷。向由陕西藩库支领。惟提属固原城守等十八营俸饷银两。系在甘肃藩库支领。两省支发章程。未能一律。以致领项多寡不同。办理未免两歧。所有陕西提属各营官兵、应领俸饷等银。著照所请。统归陕西藩库支放。以昭画一。　　

○谕军机大臣等、和春奏、军饷紧迫、请责成江苏督抚筹办、并请催各省拨款一摺。所有山东、河南、广东等省拨款。已降旨饬催。并谕怡良、赵德辙、无论地丁、关税、捐项、实力妥筹。源源接济矣。和春军营。每月需饷至四十余万之多。江苏虽财赋之区。现在止有苏松二府。尚属完善。上年又遇灾荒。正项钱粮。既多蠲缓。关税亦未能畅旺。力有不逮。亦系实情。上年经和春参奏。当即严谕筹款接济。旋据该督抚奏称、解银三十五万两。至大营粮台。其余十五万。分给镇江各营。年内得以敷衍。现又三月之久。自应续筹接济。惟一隅之地。势难责令供给全军。和春前在安徽。该营兵饷。皆由外省协拨。并非安徽一省所能支应。近日庐州缺饷。亦谕江苏督抚筹济。总因用兵处所。日多一日。饷需日少一日。为今之计。惟有早克一城。即可省一处兵勇。为撙节粮饷之上策。和春自到江南。句容、溧水、未见克复一城。而两次参劾督抚。恐其误信小人之言。以致文武不和。有误大局。朕既重任和春。不得不加之训谕。即如怡良久任封疆。老成历练。近因年衰多病。屡经该督自陈。赵德辙初任巡抚。尚少谙练。朕亦深知。何桂清实心任事。因病开缺。病痊后仍当畀以重任。督抚大吏。朕心自有权衡也。至于统兵征剿。乃和春专责。著与张国梁、协力同心。早克两城。使附近地方。渐臻安堵。则徵收捐输。皆易为力。至江苏劝捐各府。各有绅董。会同地方官承办。四年以来。民情尚属允协。和春前派常州绅士赵振祚等各员。前往苏松劝捐。恐本地绅董。转得藉口卸责。于事无益。总兵谷韫璨、籍隶山东。于苏省情形。更不相习。本日民谕知怡良、赵德辙、仍责成本处绅士。会同地方官。妥为劝谕。所有和春前派各员。即著毋庸前往。将此由六百里谕令知之。　　

○又谕、前因江南大营兵饷缺乏。谕令叶名琛等、将广东省月济江南饷银十万两。山东河南两省。应拨江南饷各五万两。迅即筹解。并令崇恩、于京饷项下。划解银十万两。未据该督抚等覆奏。本日据和春奏、大营兵饷。欠至四月有余。兵丁时有鼓噪。情形急迫。请饬催协饷以资接济等语。该营需饷较钜。本省解款。不敷支放。全赖各省协济。叶名琛等、于奉拨款项。未即报解。自因本省用款较多。一时未能兼顾。惟江南一军。关系东南大局。现在既有饷竭兵溃之虞。急应设法筹济。著叶名琛、将月济江南饷银。并上年欠款。迅速设法。陆续拨解。山东省应解银五万两。除去年解过一万两外。尚短银四万两。并京饷项下。划拨银十万两。河南省应解银五万两。著崇恩、英桂、遵照前旨。分别筹解。该督抚等、务当悉心筹画。毋得稍涉推诿。致滋贻误。将此由五百里各谕令知之。　　

○又谕、本日据和春奏、兵勇缺饷日多、请饬赶紧设法筹拨一摺。江南各营兵勇。每月需饷银四十余万两。前经谕令怡良、赵德辙、源源接济。嗣据奏称、年内凑拨大营粮台银三十五万两。其余十五万两。分给镇江等各营。仅得敷衍度岁。此后需饷尚多。不可不认真筹画。设法办理。除截留漕米粜价。尽数拨给外。所有地丁、及江海关税、并海运经费、抽厘各项。著该督抚一并凑解。无误要需。至苏省年岁荒歉。正款无多。不得不剀切劝捐。借次民力。该省劝捐。本系各府绅董承办。民情尚属相安。上年和春。另派谷韫璨等五人。往苏松二府劝捐。恐本处绅董。转得藉口卸肩。而伊等人地生疏。究属隔膜。已谕和春毋庸派办。以后仍著该督抚、责成该地方官、会同本处绅董。妥为劝谕。接济和春大营。江苏藩司何俊、是否年老。难胜繁剧之任。当此钱粮支绌之时。必须精明练达之员。方足以资筹画而裕经费。著怡良、赵德辙、查明该藩司。如不胜任。即一面具奏。一面撤任。毋至贻误。将此由六百里谕令知之。　　

○又谕、本日据文俊奏、江西军饷支绌、请饬四川协济一摺。江西剿贼。正当吃紧。四川现系完善之区。虽调拨军饷。不仅一处。自应竭力筹拨。以顾大局。著吴振棫、设法筹款。每月拨解江西饷银数万两。以资接济。毋误要需。又据乐斌奏、请饬川省变粜常平仓谷。解银赴部买米等语。据称该督前在四川任内。查明各厅州县常平仓谷。共有一百二十余万石。若按照例价每石粜银五钱五分。计可得银六十余万两。所粜价银。解部设局。收买米石。现在京师米价昂贵。仓储短绌。兵民粒食维艰。自应宽为筹备。惟此项米石。囤积日久。恐不免有霉变之虞。著即迅速查明。赶紧设法筹粜。傥为数不敷。并著于济社二仓内存谷粜变。凑足五六十万两之数。派员解赴京师。以资收买。将此由四百里谕令知之。　　

○命大学士桂良、管刑部事。　　

○补行咸丰六年直隶大计。卓异官十五员。浮躁官一员。才力不及官二员。年老官三员。分别议叙处分如例。　　

○以湖北襄阳防剿出力。复总兵官德恩顶带。　　

○以江西弋阳、铅山、县城被扰。旋经击退。革知县善普、陈汝桢、都司胡舟升、外委游得才职。仍留任。　　

○予江西景德镇阵亡都司毕金科、祭葬世职。如游击例。训导沈其秀、把总朱政平、外委王典太、毛继绪、唐福星、祭葬世职。革会剿不力之知县杨錞、守备张举文职。仍留任。予江西瑞州阵亡守备杨时和、吉安阵亡把总雷复隆、周子贵、祭葬世职。　　

○癸酉。谕内阁、都察院奏、河南职员戴尧天等、以匪僧改名蒙捐。倚势负债等词。赴该衙门呈控。据称现任直隶临城县知县戴泽远、系河南罗山县僧人庆月。于道光二十三年。改名蒙捐县丞。后又改发直隶。升补知县等语。僧人蒙捐职官。从前办有成案。戴泽远、著即革职。交谭廷襄、提省严审确情。按律定拟具奏。　　

○又谕、怡良、赵德辙奏、遵旨筹办团练一摺。前因文庆等、奏请实行团练。叠经降旨。谕令各督抚、体察地方情形。酌量办理。兹据该督等奏、审度形势。分别派员管理。筹办尚属周妥。江苏现在偪近贼氛。团练尤关紧要。该官绅等、果能实心经理。既可保卫乡闾。尤可助剿贼匪。除淮安徐州二府。由该督等咨明邵灿、庚长、责成徐州道王梦龄办理外。所有里下河各州县。及通海二州属。即著署两淮盐运使郭沛霖、督办。江甯府属之六合、江浦、二县。著已革道温绍原、督办。上江句容等县、及扬州府属之江甘、仪徵等县。著各该管知府督办。常州镇江二府属。著常镇道乔松年、会同已革臬司查文经、督办。苏松太一路。著该省臬司督办。凡有现任各官。经该督抚派令督办者。均加督办团练衔。其有由司督办者。该管之道府州。作为协理。由委员及道员督办者。该管知府。作为协理。由知府督办者。该管同知。作为协理。均著加协理团练衔。以专责成。一俟军务完竣。即行撤销。该员等、务当督饬州县各官。遴选公正绅耆。会同经理。查照原奏章程。随时考核。严定赏罚。经费则民捐民办。勿许科勒。丁壮则各保各乡。免其徵调。以副朕除暴安良至意。　　

○谕军机大臣等、都察院奏、山东举人孔宪钰等、遣抱告孔宪钺、以越境聚众。霸粮焚抢等词。赴该衙门具控。据称曹州府属之钜野县。有匪徒唐守中等、聚众数千。先在江南沛县。创立巢穴。又招集赵姓夥党。借团练为名。霸种铜、沛、滕县、鱼台等处民田数万顷。唐守中自为团主。并有谋士团头各名目。竖旗置械。焚杀掳抢。屡经呈控。未经查办。如果属实。是该匪等藐法情形。竟与捻匪无异。自应及早查拏。尽法惩办。以除民害而杜乱萌。著邵灿、庚长、即饬徐州道王梦龄、并著崇恩、饬属各派兵勇。按照单开各匪各目。严密访查。兜围掩捕。毋任漏网。所呈各匪姓名住址。著钞给阅看。将此由四百里各谕令知之。　　

○又谕、自粤匪东窜以来。江苏省筹解大营军饷。皆取给于地丁关税。并由各省协拨之款。从无贻误。现因荒歉。钱粮蠲缓居多。关税未能畅旺。各省拨款。又因用兵之处较多。以致解数寥寥。现据和春、怡良等、先后奏到。俱称江南大营。兵饷积欠四月有余。兵丁时有鼓噪之事。虽经降旨严催广东等省。将欠解各款。赶紧起解。恐一时未能即到。兵勇嗷嗷待饷。岂能枵腹荷戈。若再迟延。大局将不可问。因思用兵御寇。原以保全黎庶。且各省捐输军饷。朕无不立沛恩施。惟民力不齐。为数零星。又无济于大势。咸丰四年间。陕西巡抚王庆云、曾有捐借兼行之举。颇著成效。不独江苏省可以照办。即浙省筹济皖南江西江南等处饷需。亦属支绌。如能查照办理。除本省供支外。亦可协济江南军饷。著怡良、赵德辙、晏端书、督同省垣绅士。并派委妥员。分赴各府州县。会同各该绅士。查明上户若干。开报该督抚。即责成公正绅士。委婉劝导。随时请奖。其有为数较多。自一万数万以至十万两者。自应分别等差。逾格施恩。或赏给盐运使衔。或赏给副将衔。或加衔之外。另赏花翎。或赏给举人。一体会试。均准该督抚等酌量请旨。以期踊跃。其有力可多捐。而不愿请奖者。即由该督抚等、饬由藩司、按数给与借资印帖。自咸丰八年起。分年给还。作止开销。仍按照银数多寡。分别建坊给扁。以示优奖。所派委员绅士。务择素行廉正。才情干练者。分投劝办。万不准有抑勒侵吞。致滋流弊。中户以下。所有现行捐输抽厘等项。仍著照常办理。毋庸另劝捐备。以免烦苛。地方官吏等。傥敢将未经开报各户。藉端需索。即著严参惩办。该督抚等、务当各就地方情形。详加体察。酌量办理。以实军储。当此用兵之际。凡食毛践土之伦。各具天良。必有踊跃出赀。同仇敌忾者。傥能集有成数。即拨江南大营。以资接济。庶兵无匮乏之虞。而于民生亦不致扰累。将此由四百里各谕令知之。　　

○又谕、怡良、赵德辙奏、军饷来源已竭。请饬邻省。亟筹协济等语。江苏军饷。每月需银四十余万两。本省所出。每月不过二十余万两。现在句容大营。及水陆各营。欠发过多。兵勇赴粮台喧闹。若不亟筹协济。恐饷竭兵哗。全局瓦解。浙江与苏常等府。壤地相接。即休戚相关。似此窘迫情形。必应于无可筹拨之中。设法源源接济。藉以支持大局。除昨据晏端书奏拨银一万两。解赴江南大营外。著该抚仍遵前议。自本年三月起。按月协济。即不能如六万两之数。或四五万两。源源解往。藉以安定军心。不得以无款可筹。空言塞责。将此由五百里谕令知之。　　

○甲戌。谕内阁、胡林翼奏、官军生捦匪首、襄樊肃清一摺。襄阳匪徒高二先等、被官军叠次击败。窜匿张家集等地方。三月初五日。候补道唐训方、参将舒保、督兵乘雪夜行。四面进攻。初六日遇贼于白家集。被击反走。官军分五路星夜追剿。于郭家冈地方。将匪首高二先等、生捦正法。零匪被歼净尽。襄樊悉就肃清。此股匪徒。自上年九月滋事。裹胁甚众。襄阳文武。力守危城。胡林翼、派往各员。剿办迅速。均属著有微劳。所有出力员弁。及协剿之绅团等、著准其择尤保奏。　　

○谕军机大臣等、本日据袁甲三奏、正阳贼势稍松。拟先清北路。再行南下。惟军情缓急靡常。进止难以豫定。亳州现乏得力将领。请饬英桂于道员以上。选派一员。来亳驻劄各等语。袁甲三现虽驻劄亳州。俟北路官军得手后。即须统兵前进。与胜保一军。声势联络而亳州东北一带。伏莽尚多。必须明干大员驻劄。方不至顾此失彼。惟河南省道员以上文员。每多未经行阵。深恐难期得力。著英桂、胜保、于现在带兵之副将参将等官中。择其堪资统领者。即行选派一员。驰赴亳州军营。如袁甲三统兵南下。即可责令该员。实力防剿。以遏归亳北路之冲。将此由五百里谕令知之。　　

○户部议准、前任陕甘总督易棠疏报、乌噜木齐芦草沟地一十二顷三十亩有奇。照例升科。从之。　　

</div>
    <div class="pagination">
<a href="清实录咸丰朝实录_page315.html">上一页</a><span>...</span><a href="清实录咸丰朝实录_page311.html">311</a><a href="清实录咸丰朝实录_page312.html">312</a><a href="清实录咸丰朝实录_page313.html">313</a><a href="清实录咸丰朝实录_page314.html">314</a><a href="清实录咸丰朝实录_page315.html">315</a><span class="current-page">316</span><a href="清实录咸丰朝实录_page317.html">317</a><a href="清实录咸丰朝实录_page318.html">318</a><a href="清实录咸丰朝实录_page319.html">319</a><a href="清实录咸丰朝实录_page320.html">320</a><a href="清实录咸丰朝实录_page321.html">321</a><span>...</span><a href="清实录咸丰朝实录_page317.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
