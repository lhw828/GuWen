<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 126 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 126 页/共 152 页</h1>
    <div class="content">　　○癸酉免山西太原等府州县官朝觐以有边事故也
　　○乙亥以巡抚宁夏右佥都御史贾俊为工部右侍郎升顺天府府丞张海为太仆寺卿兵科都给事中吴原为太仆寺少卿监察御史黄杰为顺天府府丞
　　○命太监怀恩户部尚书余子俊阅视团营官军定西侯蒋琬奏成化三年初置团营以京卫官军不足乃以河南等四都司及南北直隶卫所官军九万九千四百六十三人分春秋二班更番赴京操戍当时领敕符将领各得其人能与士卒同甘苦上班者无工役之劳休戍者有室家之乐是以逃亡者无二三历年既久人心渐懈为将领者上下交征无所不至故军士上班未久饥寒迫身逃亡相继将领畏罪乃复规避他图今计军士缺伍者一万五千二百六十马死亡者一万六千二百六十三迩因大同宣府等边请兵战守精选军士二万二千三十九惟余二万七千之上其间勇怯相半脱复兴师京兵不足必资外卫选补若不预图将恐误事请敕兵部计之  上曰朝廷积年费粮赏以餋兵今乃减耗如此兵部即参酌以闻尚书张鹏等言琬之所陈曲尽其弊但团营之置欲备紧急调用如琬所陈则是减耗将半武备之弛诚如  圣虑但今边方多事立法捄弊宜急先务请敕五军三千神机营内外官员凡上下一应占役及下场工作者尽令归伍其倒死马亦如例买补官军在外则敕巡按御史等官清理在内则简命内臣及给事中御史各一员拣选送操而究其本源尤在总兵毋徒委罪将领  上曰私役军士令太监怀恩与户部尚书余子俊督同给事中御史从公阅视不许隐占马急买补军匠且勿选今后各营总兵当以朝廷军务为重正己律人除革奸弊勉副委托不许懈怠遂敕恩等曰国家兵备寄之三大营十二团营昨者虏酋侵掠大同宣府朕命大将征剿拣选精锐旬日仅得万余盖由总兵等官纵之归休役之私用或赂贿买闲应役权要者今特命尔等督同给事中御史按籍点阅除出征外敢有隐蔽占恡不发听尔等会议处治重则奏请削夺
　　○命移镇守宁夏总兵官神英镇守延绥南京后军都督佥事王受充副总兵镇守广西
　　○大同总兵官许宁等奏七月二十八日虏贼复拥众薄大同城马铺山东西长百五十余里参将刘宁率兵三千至聚落站西遇虏三百余骑迎敌击却之明日进至三十里铺复遇五百余骑力战败之比暮至怀仁顿兵八月初二日虏复由水峪村南入内地抄掠宁等随遣诸将督兵分路邀击自将兵由马铺山出遇虏一百余骑战于红墙儿村刘宁兵至聚落站复遇二千余骑南驱乃与左监丞石岩合兵击败之追至大沟口虏见宣府副将江山京营游击将军马俊援兵骤至遂惊溃北遁游击将军董昇少监孙胜兵至沙窝村遇虏一千余骑拒战我军击退之游击将军宋澄兵至厚子口遇虏八千余骑鏖战十余合虏败而遁参将庄鉴少监陆訚兵亦与虏一千余骑遇于牛心山战数十合虏乃引去凡七战计生擒一斩首十五夺获马一十八弓箭等仗二百二十九夺回牛马二百三十三我官军阵亡二被伤二百二十四射死马一百三十六奏至得旨奏事人赏新钞一千贯即驰敕赐宁等令协谋分剿
　　○丁丑以巡抚狭西左副都御史阮勤为兵部右侍郎
　　○戊寅升分守延绥左参将署都指挥佥事岳嵩为署都督佥事命充总兵官镇守宁夏
　　○巡抚宣府右佥都御史秦纮等奏十一日虏骑千余驻兴宁口肆行抄掠臣令都指挥张澄等分兵为三部而臣纮与太监简颙等将兵一千居中节制明日兵至兴宁与虏战数十合虏委所掠而遁追至常梁虏骑四百余突至并力拒战我军驻南山虏阵于北山又明日虏恃众复来突斗至暮虏乃奔北出境计是战斩首五马三十四夺回被虏人口一十二马牛驴骡羊八百余弓箭等仗八十一奏至  上命赏奏捷人新钞五百贯
　　○己卯礼部尚书周洪谟奏言汉将耿恭宋察访使熊本俱尝用药矢以却戎虏而正统之季汀州府推官王得仁亦用此以退贼臣昔尝言之未见试用仍请敕所司厚直以收是药分给西北边军施之弓弩每遇虏近则用以射马亦御边之一策＜锍-釒＞奏  上以军前已有神枪等器药矢不必用
　　○壬午祭太岁风云雷雨岳镇海渎山川等神
　　○遣旗手卫官祭旗纛之神
　　○宣府总兵官周玉奏十一日虏贼二千余深入顺圣川等境分路抄掠臣乃会大同士马合击之分守监丞石岩参将刘宁引兵驻古城沟臣等将兵四百驻定安营分遣指挥等官丁铭等领兵七百驻大柳树李雄等领兵五百驻漫流堡都广等领兵四百驻东井晡时李雄等与虏五十余骑战于赵石厂明日都广等败其二百余骑于五岔口又明日虏众千余自南驱所掠头畜而北遣丁铭等督兵与战数合俄有数骑自山而下冲阵我军炮伏兵齐发并力击之虏遂弃所掠而遁计生擒五人斩首五十级夺获马五十九事闻  上命赏奏捷人衣一袭新钞一千贯
　　○命狭西行都司署都指挥佥事梅琛子雄代父原职肃州卫指挥使
　　○癸未长河西灌顶国师劄思八坚粲遣番僧奴日领真等一千八百人进贡四川巡抚守臣劾具违例事下礼部议宜俯顺夷情止许五百人入贡仍令所司谕劄思八坚粲既为国师岁宜与各寺寨轮贡数止百人从之
　　○甲申以南京大理寺右寺丞崔让为都察院右佥都御史巡抚宁夏
　　○免狭西临巩延庆等府州县官朝觐以其地遇灾且边事方殷也
　　○云南木邦孟密宝井孟木陇扛曩罕弄思柄法遣陶孟扫硬等来朝奏事并贡金宝牙象等物赐宴并衣服彩叚等物有差仍令赍敕并罗叚等物回赐曩罕弄等
　　○户部奏提督蓟州粮储郎中官廉近以永平山海等处边军粮豆岁于蓟州仓支给不便奏于豊润县置仓岁运遮洋官军粮十万石于此收纳今年暂运四万石每石加耗米八升内除六升以为盘剥之费所收粮先为放支今总督漕运都御史徐英又奏河道淤浅舟不能通而陆路车亦难行恐阻滞过期有误来年兑运欲请暂纳蓟州宜令尽除前所加耗仍纳于豊润诏如议
　　○命分守凉州署都指挥佥事陈云充左参将分守延绥西路
　　○直隶江都县民金贵等十一人造伪印盐引勘合所得不赀时餋病序班何玙千户谭英亦获其利而运使白行中副使孙进失于查究及事将露指挥刘增主和之至是都御史徐英发其事都察院请究玙等及连年巡盐御史刘魁杨澄吴哲陈孜不能觉察之罪有旨命俱执问之贵等坐斩及充军行中等俱赎罪还职
　　○丙戌以湖广左布政使郑时为都察院右副都御史巡抚狭西
　　○命故武成后卫带俸都指挥佥事陶源子宣袭父原职指挥同知
　　○河南布政司奏每岁王府并所属官吏旗军禄米俸粮抄色钞俱以存留户口食盐并课程所收者给之今既不足用又兼以水旱免徵故自成化十年至今通少钞二千九百余万贯乞以官库赃罚银货每二两准钞一千贯并河东运司已纳钞该关食盐及河南三司所属问拟囚犯皆令纳钞以赎及以两年起运京库盐钞量为存留支给事下户部覆奏起运盐钞京库犹不足用囚徒纳米未见□□□月□凡□余俱不可从宜令本司自后王府禄米折支先以岁徵存留户口并盐课尽给之余则赃罚货物如所拟同折支官军俸粮银候本部取用其盐课则自明年为始量起民夫令分巡官率领于河东捞取令人户支作纳过钞贯一年食盐听其贸易候行之无碍乃著为令诏如议
　　○丁亥通政司右通政陈政服阕复任
　　○广西田川府土官知府岑溥与其叔父钦讐杀欲焚府城门大肆劫掠溥败走愬于总督都御史下分守都指挥佥事杨钰布政司右参议辜颛分巡按察司佥事熊景鞫理久不报至是兵部参奏钰等处置乖方迁延误事坐赎杖还职
　　○戊子复除按察司副使王轼于四川整饬泸叙等处兵备以亲丧服阕也
　　○巡按直隶监察御史魏璋奏勘凤阳等府卫所州县去岁水旱应免粮豆三十万九千九百余石草五十二万五千余包户部言各处奏灾即行御史勘实今浃岁方报则一岁之间田已改种其所勘者未知何据请俱以十分为率但减免三分于存留数内除之余七分系存留者如旧徵收本色于原仓系兑运或起运水次仓京仓边仓粮每石折徵银二钱五分草每束徵银三分送太仓银库以备边储报可
　　○户科给事中李孟旸自大同盘粮还陈处置边方储四事一大同府仓场虽有蓄积粮草迩因边患费用不赀朝廷皆遣官籴买召□报纳然本处无收兼边地有警无应召者况所遣官止于籴买不敢别有处置恐致缺乏误事乞简命在京堂上官一员领敕总理从宜处置一大同各卫秋成拨军采草其草场多为豪家霸占军士无所采催徵既迫则以私财买纳乞令巡抚巡按等官踏勘分拨一近阅各场草多浥烂不堪者缘官军不挨陈关支故旧草多坏请令巡抚并管粮郎中等官自后须计各场远近缓急量为分泒或令新旧兼收一宣府边粮皆山西山东等处徵纳转输跋涉艰苦而管粮等官乃以任情加耗及索余价今山西荐罹灾荒兼边事未宁米价踊贵宜行沿边收粮止一平一尖若于正粮外索余价者计粮坐赃论罪事下户部覆奏从之
　　○己丑赐朝鲜国陪臣金罐等宴并金织衣彩叚等物有差以国王李娎遣谢封世子恩也
　　○镇朔大将军保国公朱永等奏虏贼复侵扰大同等边臣永等督兵击之初十日都指挥刘鈗等与战于石佛寺越二日指挥赵伯章等败之于陈家堡参将刘宁等伏兵三千于白登等村仍会宣府总兵官周玉等兵于十二日战败之明日复败其众二千先是初五日延绥副将李玙败虏三百余骑于朔州驼梁参将庄鉴亦与拒战于钱家岭至十六日虏遇刘宁等兵于柳林屯其众败走追至小鹁鸽峪又龙王沟俱有所擒斩而监丞左敬与周玉副将江山等亦皆击败虏众于大鹁鸽峪等处共计生擒八人斩首七十五级获马一百九匹奏至  上曰诸将既能屡擒斩虏贼其敕朱永等令尽心调度奏捷人升一级
　　○总理辽东粮储户部郎中毛泰参奏辽东管屯都指挥同知刘震擅减广宁等二十五卫自成化十六年至十九年屯粮一十一万余石亏损边储都司掌印官朋比误事皆合逮治户部奏先是都御史陈钺王宗彝以原额田地因贼寇水患不足原数乞除豁无名屯粮五万余石今震之所减又非是数宜移文巡按御史逮问并停其俸令追徵所减粮仍行山东督粮官同本部员外郎主事以钺宗彝奏免屯田并震擅免屯田责原屯军领种自明年徵收为始如不足则覆勘空闲户口并私充佃户补之奏入诏如议　○庚寅升山西太原府知府张鼎为布政司右参政仍管府事先是巡抚都御史边镛等奏鼎历任年久深得民心兹将九载考满例当去任恐失群望乞量推方面官俾仍管府事从之
　　○左参将都督佥事王义等奏以顺天府儒学生员胡廉自随书办兵科言廉本学校作餋之士科贡乃其出身之途今却自谋从军书办有玷士风宜寘于法兵部请并治义受嘱之罪命法司逮廉问而姑宥义
　　○前军都督府罪囚越狱掌府事太子太保新宁伯谭佑都督同知袁彬伏罪宥之各停俸三月仍命佑等同锦衣卫五城兵马缉捕
　　○给京营调遣大同等处并各边策应官军衣鞋三万六千有奇
　　大明宪宗纯皇帝实录二百四十三终
　明宪宗纯皇帝实录卷之二百四十四
　　成化十九年九月辛卯朔总理宣府粮储郎中汪洪奏保安等州宣德等仓损坏户部请行宣府镇守等官令属有司者兼屯军修理不属有司者空闲军余并屯军修理而青洪董其役从之
　　○壬辰镇朔大将军保国公朱永奏八月虏寇镇门墩宣府总兵官都督同知周玉率指挥同知绳律等分哨夹击败之追至苇子沟斩首十级获马二十八匹虏复寇镇海墩独石马营无所得散归参将朱谦等伏兵于柳河东西冲射之虏惊突而走追至双望墩复斩首十二级获马十四匹甲仗甚众诏赐奏捷人钞五百贯○命故丰城侯李勇子玺袭爵岁禄一千石米钞中半兼支
　　○升刑部郎中过璘为江西按察司副使
　　○诛妖人王臣传首江南示众臣任锦衣卫千户以妖术为太监王敬所信任敬奉使苏常等府奏请臣及百户王完等十九人以从所至陵轹官吏毒害良善诈传诏旨括取奇玩之物皆出臣所为臣又多取美女因为淫乱既还京为太监尚铭发其事下都察院鞫治得实狱上  上曰民情常患于不能上达王臣等在外矫诈为奸恶使东南赤子重罹荼毒朕安得知之罪状既露非重戮不足以谢天下亟斩之仍枭首于被害州县王敬充南京孝陵卫净军种菜王完等发开原肃州二卫充军家属随住
　　○癸巳给楚府故奉国将军荣津妻沈氏食米岁三十石
　　○辽东都指挥佥事何忠初领指挥马兴等于铁岭卫守备失于严谨致虏贼入境钞掠各降一级带俸差操
　　○甲午  孝恭章皇后忌辰  奉先殿行祭礼遣驸马都尉周景祭  景陵
　　○授吏部听选监生陈献章为翰林院检讨许归餋其亲献章广东新会县人由举人入国子监屡会试不中历事吏部需选未及回家授徒不复就试至是广东布政彭韶巡抚都御史朱英皆言其学行可用乞以礼徵聘吏部谓献章乃听选之人非隐士比揆以  祖宗法度安用聘为遂移文取至京欲试其所学量拟授职献章称疾不就试居久之奏言臣以旧疾未平未能就试而母年七十有九乞放归田里就医奉母俟母餋获终臣病全愈仍赴吏部听用  上以其为巡抚等官前后交章共荐而监生亦有亲老愿回侍餋之例遂特授以翰林院检讨而听其回献章为人貌谨愿为诗文有可取者然于理学未究也自领乡笃入太学务自矜持以沽名因会试不偶家居海南不复仕进一时好事妄加推尊目为道学自是从而和之极其赞颂形诸荐奏者不知其几以其所居地名白沙称为白沙先生虽其乡里前辈素以德行文章自负者亦疑之谓献章不过如是之人耳何其标榜者之多也要之皆慕其名而不察其实者及授官称病不辞朝而沿途拥驺从列又槊扬扬得志而去闻者莫不非笑云
　　○分守代州右参将都指挥使文玉等奏虏二百余寇朔州贾家窟沱分遣指挥袁杲等将兵追至吊子沟通守东堡都指挥孟材与虏相持见援兵至且行且战官军并力攻之虏败获马十四匹追还所虏牛羊骡驴千余既而虏复营偏头关北指挥陈隆李杰等列兵于东西山虏千余分道突入关官军乘高击之铳炮齐发虏遂遁去命赏奏捷人新钞五百贯
　　○金星犯左执法
　　○丙申命狭西都指挥同知李宽协守凉州
　　○命贵州故都指挥佥事赵俊子瀚袭父原职都匀卫指挥使
　　○丁酉升礼科给事中张璞为通政司右参议鸿胪寺鸣赞杜英为本寺右寺丞
　　○己亥重阳节赐百官宴于午门
　　○升中书舍人张奎为尚宝司司丞仍于文革门耳房书办从其请也
　　○云南木邦宣慰司下孟密曩罕弄奏累为木邦所扰乞别立安抚司事下兵部尚书张鹏等言太监覃平都御史程宗抚谕各夷已有成绪仍敕二人往金齿亲召曩罕弄母子与木邦宣慰谕之谓尔等连年构怨守臣请兵殄灭朝廷以天兵一临恐横及无辜故遣大臣谆复抚谕俾各安生若各夷听命孟密仍隶木邦或其势不可复合别设安抚司或别有长策令具以闻  诏从之因敕平宗等曰曩罕弄等所奏自述累年敬顺之诚历数木邦侵杀之害欲别设衙门不受木邦管束朕曩敕尔等所谓格心听抚即须议处盖谓此也而迄今未见定理原彼初心岂敢不听抚谕但被奸人中沮尔兹者又来进贡情已明白敕至尔等即与总兵官黔国公沐琮巡抚都御史吴诚并巡按三司等官议定方略候瘴消之日尔平尔宗偕往金齿会同太监王举督三司原委官并序班苏铨通事人等先往彼处抚谕尔等或去腾冲陇川取便驻劄招出曩罕弄母子等面会木邦罕穵法等委曲抚谕已往罪愆悉宥不问各将原占村寨退出拨付应得之人管隶仍湏宣谕千崖南甸陇川孟餋等处土官素与曩罕弄等有隙者弃怨角□羊仇不许再争因而审机观势所以处置之者当加以何等恩典当称以何等名目或仍隶木邦管辖或别设衙门统领斟酌事体务归至当具奏区处抚谕之事先后敕内该载不尽者听尔等便宜而行万一此夷不听抚化别有长策亦湏计处来闻尔等内外大臣同受阃外重寄必同心协虑若人怀异同酿成祸害责有所归倘有奸人仍复阴谋沮坏其事指实奏来重罪不宥初曩罕弄窃据孟密畏其邻境土官不平欲伐之乃潜遣人从僻□□□右□抵云南至京进献宝石黄金奏乞开设衙门径属布政司辖兵部为之覆奏下内阁臣议学士万安欲许之刘珝刘吉不然曰孟密木邦所管地方今曩罕弄叛而请命于朝若许之则凡土官宣慰闻之谁不解体是即周天子命三晋之意不可从也安曰不从是矣闻有欲兴兵大举伐之以邀功者往日麓川之事不可不戒珝等曰何以伐为曩罕弄果弗靖但敕云南守臣严谨边备而敕其旁干崖孟餋等宣慰令合兵从之以夷攻夷彼蕞尔小丑亦何能为事遂寝既而吉以忧去朝廷因云南守臣之请起程宗抚谕而序班苏铨承受安风旨以露于宗曩罕弄复具奏而有是命议者不以为然
　　○直隶凤阳卫奏本卫旧名濠梁后改今名原降四千户所夜巡铜牌二十四面其上铸文仍濠梁卫旧名乞为改铸事下礼部覆奏从之
　　○辛丑升湖广右布政使严洤福建右布政使温琮俱为本司左布政使陕西按察司副使罗明为本司按察使
　　○壬寅巡抚陕西右副都御史阮勤奏文县阶州西固城军士虽与三边寒暖不同然切近番簇按伏堤备又与汉中劳逸有间宜自明年为始文县等所军士有家口者每人岁赏布一匹绵花一斤单丁及守门之类人布一疋不足则准给银二钱花一斤给五分其汉中者暂停赏户部覆奏从之
　　○四川播州宣慰使杨爱石砫宣抚司宣抚马徽贵州金筑安抚金楙各遣头目人等来朝贡马赐彩叚宝钞有差
　　○四川木瓦等赛遣舍人头目令孟等西番安定王领真斡郎遣国师朵尔只领真等各来朝贡马驼及珊瑚氆氇等物赐宴并衣服彩叚等物有差
　　○设河南南召县阴阳医学及僧会司
　　○降辽东都指挥同知寗玉为都指挥佥事沈阳中卫指挥佥事卢钦为正千户坐虏入守备不设也
　　○都督佥事李英初充参将分守辽东时都指挥叶广等备御锦州等处怠弛不谨致虏贼入境杀掠人畜英寻擒获之事下御史各援例充军独以英功罪相当奏请裁处诏俱免充军英赎徒还职广等各降一级
　　○癸卯升山西布政司左参政陈渤为福建右布政使湖广右参政王诏为本司右布政使陕西按察司佥事杨德为本司副使
　　○运太仓银二万两于山西布政司以备大同边饷从巡抚都御史边镛请也
　　○甲辰太监覃昌传奉  圣旨升广东韶州府巡检司巡检刘璋为锦衣卫所镇抚仁智殿书办儒士汤圭为鸿胪寺序班文华殿书办上林苑监录事邵义为苏州府通判管事先是传奉者虽得京秩皆置散地至是始俾理民事
　　○南京监察御史罗鹍等奏勘和阳等三十九卫屯田去年灾伤该免子粒麦米五万八千五百六十余石户部覆奏宜以十分为率各减三分余皆徵纳诏如议
　　○镇朔大将军保国公朱永奏虏酋远遁近边无警而大同粮草不足宜令延绥副总兵李玙所领军摘二千驻大同左卫左参将范瑾及宣府副总兵江山军摘一千驻大同城都指挥祝璋等军驻怀安游击将军马俊军驻天城都指挥吴王□赞领京军驻阳和各据要害以备警调  上命兵部议拟以闻于是尚书张鹏等言边方激劝惟在赏罚明信近虏入大同有坐视不肯出城者宜行究治灰儿河夏米庄死事之家宜加优恤又言虏情变诈难测恐河冻之后不东寇辽东必西寇延绥宁夏不可不备分调军马宜如永等所议凡阃外一切事宜及利害所当兴革者宜令永议处以闻诏可
　　○乙巳升浙江台州府知府刘忠为山西布政司左参政复除浙江右参政卢雍于湖广
　　○夜月食是夜南方流星如盏大青白色尾迹有光自天仓南行至近浊后三小星随之
　　○丁未岷府仪宾夏隆奏往年因奏岷世子膺金□不不法事革去冠带乞徙居以避讎嫌事下礼部覆奏命迁于宝庆府
　　○僧录司左觉义继晓奏乞旌表母朱氏孝行礼部覆奏旧例孝行系有司具奏本部行风宪官核实乃得旌表今继晓所奏合令所司如例诏不必勘核其即行之继晓母本娼家女也
　　○戊申遣武安侯郑英会昌侯孙铭清平伯吴琮彭城伯张信怀柔伯施鉴为正使尚宝司少卿翟瑛中书舍人蔡相户部员外郎张澍礼部员外郎王傅刑部署郎中员外郎张廉为副使册封荆王庶长子祐柄为荆世子都梁悼惠王长子祐橺为都梁王代王第三子聪涓为乐昌王第四子聪注为吉阳王鲁王嫡第二子当漎为鲁世子第五子当湄为高密王沈王第二子诠鉌为灵川王唐山悼僖王长子铨铍为唐山王夫人张氏进唐山王妃南城兵马副指挥孔显女为滋阳王妃西城兵马副指挥杜显女为汶川王妃
　　○整饬边备户部右侍郎李衍奏自古北口抵黄门口沿边关口城堡营寨墩台二百二十一座延袤八百余里兵力寡弱万一虏大举入寇何以御之臣于永平一带关隘相度山势铲削令据危险处置炮石当平旷处凿坑堑及设为钉签窝弓以制虏骑冲突至若居庸鴈门迤西宣府独石辽东一带俱有险阻可恃宜令各边俱依前法区画为便奏上从之
　　○总理粮储户部郎中毛泰奏辽东近年兵食殚乏而迤北虏贼又逼胁朵颜三卫部落住牧于边其心叵测不预为经远之图刖兵食凋耗日甚而利害安危之机有不可胜言者臣谨按洪武初辽东粮料俱从太仓海运其后罢海运置屯田八分屯种二分戍逻每军限田五十亩租十五石以指挥千百户为田官都指挥为总督岁夏秋二徵以资官军俸粮自洪武至永乐为田二万五千三百余亩粮七十一万六千石有奇当时边有储积之饶国无运饷之费诚足食足兵之要道也至于宣德以后屯田之法虽曰寖废军士犹余四万五千四百而粮亦视旧不减三分之一近被边方多事屯田之法尽坏巡抚官相继兴复其数少增又岁运银十万兼开中淮浙盐所用尚乏都御史滕昭乃于操练马军内遴选弓马生疏者三千余名退归屯田岁省各军所支粮豆六万余石而得屯粮三万余石至成化十二年都御史陈钺仍以昭所选屯军勒归操练遂罢徵粮又减除无名屯军六万余名以五年计之共减粮三十万石故今所存正军惟一万六千七百余名而岁徵粮止一十六万七千九百石又以荒歉蠲免岁不足七八万之数较于旧制屯田之法十不及一故辽东三十二仓通无两月之储臣愚过计以为今日欲足边用莫若拣选冗兵使归屯田盖兵不贵多惟在将得其人昔赵充国请减骑兵以省大费屯浩亹以益积蓄时从其言果致全胜乞敕该部讲求充国遣法申明屯田旧制及凡一切可行长策斟酌行之仍于每卫置屯田循环簿籍悉具地方顷亩及军士姓名子粒之数按季稽考如有不遵旧制者罪之则边饷日充矣又辽东各卫岁用粮一百万石近以米价腾踊仓储不足军士每给银二钱五分折粮一石众口不平及召募籴粮则利归富室害及贫军请定为则例以一年计之秋冬收成米贱则与折色春夏米贵则给本色则军士均蒙实惠矣泰又言惜冗费清宿弊皆剀切章下户部知之
　　○己酉命礼部左侍郎徐溥兼翰林  学士仍理部事
　　○升兵科右给事中马孔惠为本科都给事中○赐晋府镇国将军钟铭庶长子名曰奇＜氵雷＞镇国将军钟钶嫡长子名曰奇滗辽府奉国中尉豪土□内嫡长子名曰恩镘奉国中尉恩鋿嫡长子名曰宠泇
　　○庚戌辽府肃宁王恩鉹薨王故辽世子第三子也母余氏景泰癸酉生成化丁酉册封为肃宁王至是薨年三十有一讣闻辍朝一日赐祭葬如制谥曰悼靖
　　○辛亥诏修赤斤卫旧城并发米赈给番人以赤斤为野也克力所残破控于边从巡抚都御史侯王□赞等议也
　　○壬子升翰林院侍讲李东阳为侍讲学士仍支原升俸一级以九年秩满也
　　○癸丑庆成王府镇国将军奇涧初以罪降庶人谪守晋恭王坟园至是晋王钟铉请迁奇涧于汾州守其祖庆成庄惠王坟从之
　　○停都察院右都御史李裕右副都御史屠滽俸半年裕等奏劾太监汪直偏信兵部尚书陈钺锦衣卫指挥吴绶之言报复私讎摈斥良善时与都御史牟俸不协诬俸谪死且累其亲翰林院侍读学士江朝宗调远任巡视辽东兵部侍郎马文升巡按御史王崇之强珍俱以奏钺辽东冒功致忤直意谪戍调官至于给事中赵良张善吉工部主事方宾御史沃頖张锐陈遵毅按察司副使王齐皆以忤直官校被诬枉下法司绶文致其罪或除名或远调今直等罪露前事已明而犹有未满人望者乞复各官原职并赐召还  上以事已处分裕等烦扰且其人有非直所诬者命从实陈状既而奏上又以其输情命锦衣卫先执首领官鞫问遂下经历李晟于狱至是宥之各停俸半年
　　○给赐密云古北口诸边守墪夜哨军士九百六十五人衣鞋
　　○甲寅巡按山西监察御史陈英奏虏二十余骑入马峪虏掠人畜分守参将支玉守备指挥隆不能防备因并劾太监刘政都御史边镛等复委罪于守隘千户周广分守指挥高举  上以虏数不多越关虏掠边臣不能遏杀广举隆皆鞫问政镛玉宥之
　　○乙卯太监覃昌传奉  圣旨授中书科冠带儒士周熊钱元禄为鸿胪寺序班儒士唐锐等五人俱与冠带中书科食粮御用监办事僧人祖能升僧录司右觉义
　　○给赐大同三路出征官军舍余土兵三万八千四百六十人衣鞋
　　○丙辰开设直隶潼关卫阴阳医学及僧纲道纪司  巡抚陕西右副都御史阮勤奏番贼＜此夕＞尔结等入寇都指挥佥事雷泽参政邓山等将兵与战克之板儿铁藏等簇畏惧约降以人马盔甲来献泽等目谕以朝廷恩威每朔望令越城听约束兵部尚书张鹏以为番族虽已纳款难保其不复为恶每月入城党类既众恐生他变宜严防范潜消其反侧之心从之
　　○丁巳户部会官议奏漕运巡抚等官所上事宜一濠梁水马二驿相距不一里宜并为一一凤阳淮安扬州庐州府旧各有库而库各有官吏请仍为铨补两淮运司钱粮堆积宜增设广盈库置官吏以司出纳一扬州广陵仪真二驲□□□占□当总要及王府人支盐俱给驲舟廪给至仪真掣盐则又逐日供给请凡应驰驲者令于扬州截支候盐完日应付一南京各卫仓收积民粮五年后支故每石加收三分五府等衙门白糙米乃随收随放者公侯伯驸马禄米仍两平交兑者今皆如各卫例宜令五府而下进仓者加二分晒晾者加一分之半一应天镇江太平宁国广德五府所  太祖初得天下仰其供给故特敕宽之凡官田粮半徵民田粮全免以后富家争买民田是以官田多在小民请令各府州县以官田粮加耗每石量减二三斗民田每亩量加一二升以补所减之数一溧水县税课局钞无收宜行革罢一洮州切近番族而山口关隘寨堡二百余处除凉州操备官军七百余外见存者止二千二百余乞存留操备凉州者而以河州见在洮州官军五百名并平凉二百名赴凉州补所存之数一湖广阳罗马驲宜并于水驲一靖州铜鼓五开偏桥镇远清浪平溪沅州八卫属湖广黎平镇远思州铜仁四府属贵州犬牙相制军民杂处或有词讼例二处官勘问事难归结先已增置湖广兵备副使一员而四府夷民犹非统摄请令八卫四府军民词讼俱听兵备副使勘理具报二处巡抚巡按官若事重难专者方令各道分巡官会勘一河南陕州横渠递运所宜移置城东隙地汝州上店巡检司宜移置地名不救关一宁陵县＜木兆＞园集□贾所聚鲁山县歇马岭地多盗贼宜各置巡检司一武陟等县沁河其源出太行山下流接徐州运河旧各县无管河官巡视修理遇夏秋水泛堤岸多被冲决请于武陟新乡获嘉原武阳武封丘祥符等县各增设主簿一员专巡河道一睢州城地势低洼岁遭水患今城南墙垣乃旧城基址地势高广宜移州治于此一唐县千户所守御官军俸粮及每岁余丁屯粮子粒并所泒附近州县存留税粮俱支给收纳于县仓请设官攒以司出纳一宣府迤北王焕庄距独石马营才百里具泉甘土肥请于是地筑立城堡墪台凡备御官军俱于万全等处摘拨一宣府各城堡曩选舍人随伍操备惟在城者月一给粮而各城者不给乞概给之一万全都司乞增置阴阳医学一万全都司常宁巡检司宜移置于美峪关迤东岔道一山西土瘠民贫遇灾即逃乞增设参政一员专督农务及预备仓粮一王府丧礼已有定例近每祭一坛索银二三百两有司莫敢谁何乞今遇祭祀则该县以所用物价送布政司发府会教授贸易以上议皆宜如所奏惟王焕庄筑城及舍人给粮姑俟后举＜锍-釒＞入诏王焕庄即令勘城堡宣府各城舍人精健者如例给粮余皆如议
　　○夜西方流星如盏大青白色有光自天市垣西行至近浊
　　○己未以明日十月朝遣驸马都尉杨伟樊凯祭  长陵  献陵  景陵  裕陵游泰祭  景皇帝陵寝
　　○遣内官祭  恭让章皇后陵寝
　　○夜南方流星如盏大青白色光烛地自天苑南行至近浊
　　　明宪宗纯皇帝实录卷之二百四十四
　明宪宗纯皇帝实录卷之二百四十五
　　成化十九年冬十月庚申朔享  太庙
　　○遣内官祭司井之神
　　○太监覃昌传奉  圣旨授中书科冠带儒士梁铠为太常寺博士狭西竹林关巡检司巡检董纪为上海县主簿
　　○给赐居庸关夜哨军士一百六十二人衣鞋
　　○辛酉总督漕运兼巡抚凤阳等处右副都御史徐英奏乞复旧例专差刑部主事一员随之问刑三年而代奏上命所司知之
　　○癸亥锦衣卫带俸都指挥使王时除名时前威宁伯越次子也甫冠以父势骤要越败时不自安上＜锍-釒＞自陈诏除名随居安陆州○乙丑南京兵部奏正统间马快船岁以五十艘北上听差半年一更驾船军粮于南京官仓尽给与之尔后快船余丁仅支两月行粮六斗其往返计踰十月率多匮乏弃船以逃乞仍旧例应支月一石者内除家小米四斗按月支用其听守六月每月六斗共三石六斗并余丁止支两月凡六斗者今加再倍为六月共一石八斗尽数给之庶船运无误事下户部以为军夫守役于北而粮月给于南诚为非便余丁粮给诚少宜如所请一一预给或逃则如数追之报可
　　○刑部会官审囚毕因奏重囚葛恂等十八人皆犯杀人等罪问结情真罪当无可矜疑者往往摭拾妄有监候五六年或四三年调问有三四司或五六司者牵连证佐不得休息宜即处决庶使奸恶之徒有所惩戒而死者之冤亦得伸雪也奏上命斩之不复辩问
　　○丙寅户部议处大同备边事宜一行兵以刍粮为先今大同军储缺乏宜如管粮郎中南钊等所奏暂令山西北直隶各府问过罪囚除真犯死罪及官吏受财枉法满贯者外其杂犯死罪该纳米八十石三流五十石徒三年三十五石二年半三十石二年二十五石一年半二十石一年一十五石笞杖罪每一十纳一石者俱米豆中半照依时价纳银送赴边仓应用一钊等欲移宣府粮料共十万石于大同暂给客兵缘彼处亦自不给宜止令宣府所遣官军自采秋青草一百万束备用不作年例之数及令大同亦照此例施行一山西所给大同粮草先年改拨宣府榆林两边接济钊等今欲改回应用缘两边系与大同东西连界俱难释兵宜暂将今年山东河南及顺天并直隶保定等八府起运京场草一百八十万束暨山东河南并真定大名三府起运京仓豆共二十六万石各令量添价直改运大同上纳仍行礼工二部候明年遇派料科差量减分数以抵今次添价其京场草别行区画补之一钊等所计大同在城并大同左等一十三卫官吏旗军岁粮操站马驴及自京营调来者粮豆计岁用一百八万八千六百八十余石客兵岁用草七百四十八万八千七百余束今以山西泒给税粮并行都司屯粮马草及秋青草数计之而所领官银一十万两时价止买粮豆四万余石草一百万束较其所出尚欠粮豆数十万石草数百万束今以在京者改拨助之草尚不能及半宜仍支太仓银十万两运送大同管粮郎中张伦与钊买粮或准折俸给候明年运送各边年例银俱各量减以抵今运大同之数一两淮运司见有成化十七年十八年存积盐三十万三千余引宜以二十万引召□于通州仓领米运赴大同交纳每运一石与盐二引量地添减不出二引之数限一月以里完即与支给不许势要中卖致误军饷一前此奏准于大同中盐两淮两浙俱剩常股存积盐年久未有中者此或价例太重所致宜令钊等再与巡抚等官量为减轻定与则例上纳不许公罚商人财物致令畏难沮坏盐法议入命依拟行之
　　○丁卯命金吾右卫带俸都指挥使卢钦为都督佥事钦初以都督同知守大同东路虏入寇坐畏缩降都指挥使至是自为镇守等官所诬兵部谓其情轻律重诏钦既情轻可进都督佥事
</div>
    <div class="pagination">
<a href="明实录宪宗实录_page125.html">上一页</a><span>...</span><a href="明实录宪宗实录_page121.html">121</a><a href="明实录宪宗实录_page122.html">122</a><a href="明实录宪宗实录_page123.html">123</a><a href="明实录宪宗实录_page124.html">124</a><a href="明实录宪宗实录_page125.html">125</a><span class="current-page">126</span><a href="明实录宪宗实录_page127.html">127</a><a href="明实录宪宗实录_page128.html">128</a><a href="明实录宪宗实录_page129.html">129</a><a href="明实录宪宗实录_page130.html">130</a><a href="明实录宪宗实录_page131.html">131</a><span>...</span><a href="明实录宪宗实录_page127.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
