<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1817 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1817 页/共 1860 页</h1>
    <div class="content">○是月。调任户部右侍郎仓场侍郎景安奏、北仓截卸漕粮。计十四万余石。每石给抗钱八九文不等。每日贫民一人。可得钱二百余文。甚有裨益。得旨嘉奖。　　

○浙江巡抚觉罗吉庆、暂署两淮盐政全德奏、履勘仁和、钱塘、二县城垣。应行修整。实需银一万一千二百七十一两。俟至冬月兴工。认真督办。下部知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百五十七


大清高宗法天隆运至诚先觉体元立极敷文奋武孝慈神圣纯皇帝实录卷之一千四百五十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十九年。甲寅。八月。乙卯朔。谕曰、梁肯堂奏勘明藁城无极等县被水情形。及赴河间景州等处查办各摺。已于摺内批示。藁城、无极、宁晋、隆平、四处被水较重。现经梁肯堂酌动仓谷。碾米赏给。并委员分勘。一体赈济。小民自可不致失所。其应赏房屋修费。俱著加两倍赏给。以示优恤。至所奏现在已抵正定。即日驰赴景州河间一带。会同徵瑞查勘抚恤等语。殊为不诚。前因梁肯堂远在固关。查办灾赈。难以分身前往。是以令徵瑞先赴河间景州一带。督办抚恤事宜。今梁肯堂既已亲赴该处。则应办赈恤事务。自应该督在彼专司督办。又何必会同徵瑞。梁肯堂系属总督。地方事务。本其专责。徵瑞祇系盐政。不过因一时乏人。令其暂行代办。且其才具。亦焉能及梁肯堂。若任以地方。不过堪胜藩臬两司。随同梁肯堂办事。况该省道员如方受畴、丁溎蓥、俱系平日尚能办事之人。现经该督差委分勘。足资料理。又何必复以会同徵瑞查办为词。岂有朕于此等事务。不信总督而转信盐政之理。且令属员观望。成何事体。为朕轻视矣。梁肯堂于此等处用心过当。为此不实之语。安能逃朕鉴照耶。又据奏、八月恭逢万寿。因勘办事件。未能趋赴。依恋之私。莫能自已等语。又属敷衍虚词。现查办抚恤。事关紧要。梁肯堂正应在彼悉心妥办。以期无负委任。热河随班祝嘏。大小臣工甚众。又何在梁肯堂一人前来叩祝。不但非出诚心。且不知轻重。殊为可笑。梁肯堂正应在彼督率妥办。不必前来。至该处已有梁肯堂督办抚恤。徵瑞自无庸复留彼处。并著梁肯堂即告知徵瑞、令其于八月初十日内。仍到热河。以备朕面询雨水田禾赈恤各事宜。更为详晰也。此旨著发钞。各省督抚。亦未免皆有此病。何不用此心于实政爱民乎。　　

○谕军机大臣曰、松筠奏查询荆关税务薄单不符。大概情形一摺。内称经承刘昌泰、因此次解送册籍之书办田裕万、从前本系经承。嗣因懒惰。改为散走。与刘昌泰常有口角。今年田裕万送册进京。刘昌泰恐回来夺伊经承。将应送部科红单。抽出一包。换入空白红单。冀其到京受累等语。此案刘昌泰、因与田裕万挟嫌。辄将送科红单。抽匿烧毁。意图倾陷。是害人适以自害。实为恶而且拙。其罪虽不至死。亦应发遣新疆。与厄鲁特为奴。以示惩儆。将此谕令知之。　　

○丙辰。遣官祭黑龙潭昭灵沛泽龙王之神。玉泉山惠济慈佑龙王之神。　　

○谕曰、奇丰额奏、太仓所属之宝山县。有土塘一道。因陡遇海潮。风狂浪大。坝坡坍卸。随潮入海。此项土塘向系民修。现饬估计工料。分别详报请修等语。该处工塘。为保护石塘要工。自应赶紧修筑。以资捍卫。此项工段。向来本系民修。但此次海潮较大。沿海居民。虽尚幸安堵。朕心甚为轸念。著加恩将此次土塘修费。准其作正开销。以示体恤。　　

○谕军机大臣曰、福宁奏、据单县知县禀称、该处河水长至八尺八寸。自十四堡至三十三堡。黄水普律漫滩。不能畅消。沿堤察看。缘江南丰北厅。于界首筑做南北上坝一道。长三百六十丈。直接滩内刘家庄止。又于庄基南面接长土坝数十丈。以致水无去路。从坝根折向西南。绕出坝头。始往东注。曲折纡回。停蓄无际。现经福宁飞咨兰第锡等。查核办理等语。山东单县地方黄河。势居江南上游。遇出槽漫滩之水。必使顺势东趋。畅达下注。方不致壅遏为患。今阅福宁所绘图样。江省黄河两岸。所筑土坝。各有三十余坝之多。又于界首筑做南北坝一道。挺峙河滩。而西南复加筑子埝一道。几无隙地。如此层层拦束。无怪上游水势竟无去路。试思水性就下。其沟槽之水。既于河堤之间。旧有经行故道。自可听其流往下达。况黄河已有堤埝层层保护。此外尚有遥堤。节次关拦。尽足以资抵御。又何必多筑坝埝。横截去路。转致壅遏。任其漫溢停蓄耶。且以地势而论。江南省素称泽国。江海湖陂。均足以资容纳。即遇上游河水盛涨。无难分导疏消。至山东、河南、宣洩之处较少。无可旁泻。今乃于江省筑堤堵住去路。则水无归宿停积。是以上游丹沁漳卫等河。纷纷漫溢。淹浸田庐。设曹单等处致有他虞。运河受害。更复成何事体。是江省所筑堤埝。不过藉此为祇救目前之计。又为工员开销地步。于事无益而转为有损。在兰第锡等办理南河。不过以筑做坝埝。鱼鳞栉比。一遇东省河水泛涨。即可在上游处所。散溢漫滩。分消水势。江省河工。不致著重。殊不知上游之水。一经拦截。水无去路。既有漫溢之患。且黄河溜势。水急则沙活。水缓则沙停。若上游漫水纡回荡漾。则江省黄河溜势渐缓。势必泥沙停积。河底淤高。不能畅注归海。于南河更为有碍。又况治河必顺水性。今用堤埝横行拦截。其六坝七坝等处。竟成入袖形势。又何以使之归入大河。兰第锡等所办。不但损人而适以自害。是不仅以邻国为壑。岂非失算。东南两河。该河督等虽各省分管界限。而以公事而论。则同系一河。岂可稍存偏私之见。各分畛域。已于图内用朱笔标抹。所有江省南北新旧坝埝。除被水冲缺处所。暂且不必补筑外。其余碍水去路。应行拆去者。竟当拆去。使东省漫滩沟槽之水。顺势东趋。归入大河。曹单等处。方可不致有壅遏吃重之患。此事著交苏凌阿、会同兰第锡、福宁、亲赴该处。确加查勘。苏凌阿系暂署总督。自可不存成见。兰第锡、福宁、于黄运两河。本其专管。务须察看情形。熟商妥办。总当以公务为重。于上下游水势。一律疏通畅注。两无妨碍。方为实心任事之道。李奉翰酌量豫省防汛事宜。如可以分身。即迅赴江南。会同勘办。但该河督能否前往。尚在未定。即苏凌阿到彼。亦不无稍需时日。设使曹单地方。漫水壅遏。河流湍急。该处堤工著重。殊有关系。福宁若俟会齐再行酌办。未免缓不济事。为今之计。所谓急则治其标。著福宁接奉此旨。即先行驰往江境丰北厅地方。将所筑坝埝。有碍曹单漫水去路。应拆动者。先行拆去。以便上游漫水。顺势下注。可免他虞。方为妥善。其余堤埝。应如何酌量拆展。以资经久。仍俟兰第锡等到齐。会商筹办。至福宁所绘图样内。黄河及堤工。自应分为两色。庶可一目了然。乃堤河俱一色绘画。初经披阅。竟似河流分为二道。殊属眉目不清。且不吉祥。是欲求细致而转涉糢糊。殊属非是。嗣后于绘进图样。务宜展宽尺寸。分别颜色。去冗从简。以便观览。不得仍前疎忽。将此由六百里加紧传谕苏凌阿、兰第锡、福宁、并谕李奉翰知之。　　

○丁巳。祭先师孔子。遣仪郡王永璇行礼。　　

○谕、前经降旨梁肯堂、穆和蔺、福宁、各查明本年被水各该省州县。节年因灾缓带未完银粮。开具清单。候朕降旨豁免。今丰绅、济伦奉差前往德州。回至行在复命。据奏新城至河间一带。所过道路村庄。俱被涨水淹浸。一望汪洋。小民艰苦情形。概可想见。朕心深为轸恻。因念天津与河间境壤毗连。并属积水下游。被水较重。大略相等。除该二属本年秋粮。业经降旨豁免。及抚恤赈济事宜。责成该督等实力办理。并赶紧设法疏消积水外。其节年缓带银粮。若俟该督查明奏到。未免尚稽时日。著将河间天津二府属。所有节年因灾缓带银粮。普予先行豁免。该督速即誊黄晓示。俾被水穷黎。早得安心复业。以称朕痌瘝惠鲜至意。该部遵谕速行。　　

○又谕、据兰第锡等奏、高堰山盱地方。于七月初七等日。昼夜暴风。临湖石工。多有掣卸。湖水泼过堤顶。庙宇兵堡房屋。亦多淋塌。幸石工后土堤坚固。未致掣通过水。所有山盱五坝护埽。虽被掀揭。该厅营委员等竭力抢护。得以保护无虞等语。览奏以手加额。高堰山盱一带。猝遇暴风。湖水涌注。石工既被掣卸。堤顶护扫。俱有掀揭冲塌。经该河督等分投督饬。抢护稳固。本年夏间雨水较多。直隶山东河南等省。均有被水地方。今高堰清口一带。幸得保护无虞。此皆仰赖神明默佑。化险为平。特发去藏香五十炷。交兰第锡等。于禹王庙、关帝庙、天仙庙、湖神各庙。敬谨祀谢。以答神庥。至该河督等。前因防护伏讯工程稳固。业经降旨。俟奏报秋汛安澜。一并交部议叙。今据奏此次高堰山盱等处工程情形。系属湖水涌注。该河督等分投督饬抢护。得臻平稳。甚为出力可嘉。兰第锡、著交部从优议叙。其在工出力之文武员弁。亦著该河督等查明。一并咨部议叙。又摺内称云南委员张志学、领运铜船。在运口停泊。因风撞击。沉溺船八只。计沉铜七十万斤零。随经该管府县。督同赶紧打捞。已获铜六十万二千余觔等语。所办尚好。该管府县及该委员等。于铜船被风沉溺。即能多雇水摸人夫。上紧打捞。克日多已捞获。尚属奋勉。并著查明咨部议叙。其水摸人等踊跃争先。多有捞获。亦著加倍给赏。以示鼓励。仍令将未获沉铜。上紧督率捞获齐全。毋任隐漏。以副委任。　　

○又谕曰、盐政有清厘鹾务、管束商人之责。理宜清操自矢。洁己奉公。方足以资整饬。前据董椿奏两淮盐政衙门。每日商人供应饭食银五十两。又幕友书修笔墨纸张一切杂费银七十两。每日供银一百二十两。是该盐政一切用度。皆取给于商人。以一年计算。竟有四万三千余两之多。试思御尚膳房度支经费。康熙年间。需费较多。然比之前明光禄寺所用。减损已不啻倍蓗。至朕临御之初。兼有慈宁宁寿二宫分例。已比康熙年间大减。今则慈宁宁寿二宫分例。并无其事。现在宫闱。祇有二妃二嫔以及诸皇子皇孙等。并军机大臣。尚书房。南书房。以及侍卫章京拜唐阿等各分例。每年膳房所用。通计仅止三万余两。以朕玉食万方。其进奉之数。不过如是。此非故为节俭。而膳馐所需。实已无可复加。朕子爱黎元。施恩加惠。初不惜亿万万帑金。岂独于尚膳经费。有意从减。而每年所用仅止此数。即如户部尚书得项较优。每年亦止五千余两。外省总督。至多者不过二万金。盐政官秩微末司员。乃每年供应。竟至四万三千余两之多。是不但骄奢过分。亦且折福。以致不能承受恩眷。遇事往往昏愦错谬。得罪实由于此。况盐政每年例进物件。又系商人承办。并非自出已赀。更何得复令商人。似此逐日供应。致启交结婪索之弊。总由该盐政应得养廉。尚有因公坐扣之项。辄藉此为词。诸弊丛生。殊非政体。但此弊已久。今已不加追问。嗣后两淮盐政。所有商人一切日费供应。俱著一律裁革。其每年应得养廉。著实支银五千两。以资食用而杜弊端。仍著总督随时留心。严密查察。该盐政既实给养廉。已为优厚。办公尽属有余。倘复隅奉阴违。仍令商人相沿供应。并此外有藉端需索情弊。一经查参。必当视巴宁阿等加倍治罪。决不姑贷。　　

○又谕曰、董椿于巴宁阿前在两淮盐政任内。与商人交结婪索各款。曾经降旨询问。并不查明参奏。是以革职拏问。本应从重治罪。第念商人供应盐政一节。系两淮积年宿弊。若非董椿据实陈明。则此弊无由厘革。因此一事。尚可从宽。董椿、著免其交部治罪。加恩赏给拜唐阿在热河效力赎罪。　　

○又谕、昨福宁奏、据署单县知县孙象坤禀称、该县境内河水。自十四堡至三十三堡。普律漫滩。不能畅消。屡次沿堤上下察看。缘江南丰北厅一带。两岸筑做坝埝三十余道。层层箝束。以致上游数十里泛漫之水。排荡单境。情形吃重。特绘图贴说。禀请移咨江省。并请委员会勘。查核办理等语。已另降谕旨、令福宁会同苏凌阿等。驰往勘办矣。至该署县孙象坤、以佐贰微员。暂时摄篆。因该县境内河水漫滩。恐与地方致有关碍。即能沿堤履勘。体察情形。据实禀报巡抚查办。于地方民事。尚属留心。孙象坤、著先行交部议叙。福宁现在前赴南河。会同勘办曹单境内疏消漫水。且该署县现在办理赈恤。未便遽易生手。著该抚于办理各事宜。一律完竣后。再将孙象坤送部引见。以示鼓励。　　

○谕军机大臣等、明年为朕临御六十年。本拟于春间巡幸泰安、曲阜、展礼岱宗。恭诣阙里。以昭诚敬而答灵佑。本日丰绅济伦、奉差回至热河。面询道路情形。知由新城至河间景州一带。水势甚大。一望汪洋。而东省之德州东昌一带。亦有被水处所。小民遇此水灾。艰苦备至。朕心深为悯恻。此时该处居民。方且赈恤之不暇。且自直隶至东省一路行宫。当此积水。不无浸渗坍塌。若朕銮辂经临。该地方官豫备道路。修葺行宫。不但有需民力。抑且赶办不及。是以明春巡幸东省之事。竟不举行。惟届清明节。恭谒两陵。取道潭柘拈香而已。即津淀亦不前往。俟丁巳年。再行临幸泰安曲阜等处。用申昭告。届期再降谕旨。著传谕梁肯堂、竟毋庸豫备。惟当督率所属。于灾赈各事宜。悉心查勘。实力经理。务使小民均沾惠泽。毋稍失所。不必豫筹差务。转致于地方民事。不能尽心妥办也。　　

○戊午。祭大社、大稷。遣豫亲王裕丰、恭代行礼。　　

○上御卷阿胜境。赐扈从王公大臣、及蒙古王、贝勒、贝子、公、额驸、台吉等食。至壬戌皆如之。　　

○谕曰、庆成奏、永定河南工漫口。于初二日申刻合龙。河流顺轨。势甚舒畅等语。览奏以手加额。此皆仰赖神明默佑。得以迅速合龙。欣幸之余。倍深敬惕。兹又发去大藏香二十炷。庆成现已起身前来行在。即著交乔人杰、分赍玉皇庙、河神庙。敬谨祀谢。以答灵佑。至庆成等前因永定河水势涨发。堤工险要。督率员弁。抢护平稳。已降旨将庆成、乔人杰、交部从优议叙。并将乔人杰赏给按察使衘。今复能昼夜赶办。沉船垫埽。一面开放引河。分掣大溜。得以克期合龙。深堪嘉奖。庆成、乔人杰、著再交部议叙。所奏通判何堂、调赴公所照料一切皆妥。营田效力之原任玉田县知县陈凤翔、派委挑挖引河。不辞劳瘁。甚为得力等语。何堂、著准其一体咨部议叙。陈凤翔、亦著该督给咨送部引见。以示鼓励。又据徵瑞奏、天津贺家口马家口地方。海河漫溢。堤工甚险。当经督同运使嵇承志、天津道丁溎蓥等。昼夜抢护。将堤身帮培坚实。村庄人口。均各保护安帖。田禾不致伤损、仍得丰收等语。览奏欣慰。嵇承志、丁溎蓥、于海河漫溢。冒雨督工。抢护平稳。亦尚为出力。并著交部从优议叙。现在徵瑞已赴河间景州一带。勘办赈恤事宜。该处新筑堤工。仍著该运使等加意防护。一律稳实。永臻巩固。方为妥善。　　

○谕军机大臣曰、朕检阅乾隆三十八年御制题怵哉榭诗注。永定河大工告成后。裘曰修、周元理、筹办善后事宜。曾议设浚船一百二十只。分拨各工。令河兵以时淘浚中泓。俾无停淤阻溜之患。三十八年朕临视永定河。浚船曾舣河中备阅。今已阅二十余年。此项浚船。是否照旧分设。何以近来节年经过时。并未见有此项船只。著传谕梁肯堂、即将从前议设浚船。现在是否仍于各工照数分布。以时淘浚。每年俱有岁修否。照常疏浚否。抑或阅年既久。并无岁修。旧船业已曹□少朽无存之处。即行查明据实具奏。寻奏、从前浚船。分布南北两岸旁。原议十年拆造一次。不准岁修。乾隆四十七年。督臣郑大进、奏准停止排造。每岁汛期。雇用民船挑浚。报闻。　　

○己未。谕、据永保奏回部王贝勒贝子公等。应设护卫官员额数一摺。回部、土尔扈特、杜尔伯特、和硕特等。内附未久。与内地扎萨克、习知制度者不同。即多挑护卫官一二员。亦无不可。俟二十年后。再照例办理。　　

○庚申。谕军机大臣等、前据徵瑞奏、天津于七月初二、初七、十一等日。连次大雨。河水汇聚。村庄地亩。多有被淹。又因海潮顶阻。未能消退等语。本日巡漕御史祝云栋、前来热河复命。询问该处积水曾否消涸情形。伊称于二十一日。自天津起身时。水尚未消。此后是否渐次消落。不能知悉。看来天津一带。被淹较重。积水甚多。现在将届白露。海已收水。是否渐能消涸归槽。不误播种秋麦。深为廑念。梁肯堂此时由正定一带查办赈务。若俟伊到天津。再行查奏。未免有需时日。景安现于北仓截留南粮十四万石。尚未兑竣。苏宁阿早已回至天津。该处积水消减情形。皆所目击。著伊二人。不必等候梁肯堂到彼。即行就近详查。将天津地方半月以来。所有积水。已经消退若干。未消若干。被淹地亩。是否渐已涸出。低洼处所。是否仍可布种秋麦。其高阜之区。并未被淹者。是否仍可丰收。即行据实覆奏。如梁肯堂现已到彼。亦著迅速奏闻。若尚未到彼。即著景安等先行查奏。此时梁肯堂之摺。或已在途。亦未可定。但朕廑念灾区。无时或释。总以早得一日确实情形。方能早纾一时廑注。伊等不可不仰体此意也。将此由五百里各传谕知之。寻景安等奏、天津一带积水。高处渐涸。洼地尚未畅消。霜降前若能涸出。尚可赶种秋麦。至未经被水高地。现在高粮豆谷。甚属畅茂。得旨、览奏稍慰。谅尔等不致讳言也。　　

○又谕曰、冯光熊奏浙省办铜委员、在黔患病一摺。据称该委员舒泰然、领解采买滇铜价银水脚。并带还前运借支滇库等项银两。因患病不能前进。当经派员抽验银鞘。并无短少。其外带盘费银一千两。除沿途支销外。余存银九十八两零等语。所奏殊属疎略。该委员由浙省派委赴滇采买铜觔。今甫行至贵州。距滇尚远。即使行程已半。乃所带盘费。已用去九百余两。祇存九十八两零。若使该委员不患病症。则由贵州前赴云南。现存盘费。已属不敷。况到滇采买铜觔后。尚须由滇管解回浙。长途费用。又将何所设措。若非该委员沿途花费。冀于到滇后。又向地方官攒凑帮贴。即系伊幕友家人等。乘本官患病。私行侵匿捏报。二者必居一于此。冯光熊于派员查验时。该员不过病不能行。非不能言也。自应将此等情节。向该委员详悉查询。倘该员因病身故。即应向伊幕友家人等。切实根究。勿任含混影射。方为核实。乃祇以抽验银鞘。正项无亏。而于所带盘费。何以止存此数。将来自滇领运回浙。盘费又从何出之处。并未询明具奏。朕一经披阅。即行看出。于摺内加点。该抚竟未想到。何不留心疏忽若此。著传谕冯光熊、即将指出各情节。切实严查。讯明覆奏。毋任稍有隐饰。　　

○顺天乡试。以刑部右侍郎宗室僧保住、礼部左侍郎刘权之、为监临官。左都御史窦光鼐、为正考官。兵部左侍郎玉保、太常寺卿署左副都御史方维甸、为副考官。　　

○辛酉。谕、今年雨水较多。朕廑念民依。节经降旨。询问各该处积水是否消涸。田禾有无淹浸情形。文报络绎往来。道路未免泥泞。沿途台站驰递。尚无贻误。所有热河以至直隶、山东、河南各处。沿途台站文武员弁。俱著查明。加恩交部分部议叙。其兵丁等。并著加恩赏赉。以示奖励。　　

○又谕、据景安奏、七月二十六日。北仓一带河水陡长。随率同运使嵇承志、竭力抢护。修垫土埝。捐赀妥办。幸保无虞等语。天津等处。因雨水较多。海河涨漫。长芦运使嵇承志、本无地方之责。前随徵瑞抢筑马家口一带堤工。昼夜尽心赶办。并查放灾赈。俱妥为抚恤。兹据景安奏、北仓一带水涨。亦系该运使在彼捐赀赶办。抢修堤埝。俾仓廒重地。一律得保无虞。甚为出力可嘉。嵇承志、著赏给按察使职衔。以示鼓励。　　

○又谕、据福宁奏、馆陶等县被水地方。现在查明十亩以下无力之户。每亩豫借麦本银五分。以便乘时买种耩播。俟明岁麦收后。徵还归款等语。又据吴璥奏、查勘卫辉府属之延津县地方。察看无力贫民。借给一月口粮。其安阳、临漳、内黄、阳阴四县。现经抚臣派员查勘。被淹较重之无力贫民。亦借给口粮。仍俟查明灾分。汇核给赈各等语。山东馆陶、河南延津等县。本年被水成灾。业经蠲赈兼施。加倍赏恤。现在各该处水势。虽已渐就消涸。正可赶种。而无力贫民。或买种无赀。或口食维艰。朕心深为轸念。所有山东馆陶等县借给麦本银两。及河南延津等县借给口粮。俱著加恩一体赏给。毋庸徵还归款。俾灾黎得以乘时播种。生计有资。不致一夫失所。以副朕施惠灾区、有加无已至意。　　

○谕军机大臣曰、李奉翰奏、商虞上下游各厅陆续禀报。自七月二十二、至二十五日。节次长水。连前存水共一丈四尺。兰阳南北两岸。普律漫滩。商虞堤工。被浪撞击。当经督率抢护三昼夜。各工俱保稳固等语。览奏欣慰。以手加额。此皆仰赖河神显佑。得以化险为平。兹特御书扁额。并颂发大藏香二十炷。交李奉翰赍往悬挂供奉。敬谨祀谢。以答灵贶。现在将届白露。水势日就消溶。该河督惟当加意巡防。常存凛惕。以期顺轨恬澜。堤埽各工。俱臻巩固。又据吴璥奏查办河北三府抚恤事竣一摺。览奏稍慰。豫省彰德怀庆等属。被水较重。据该藩司查明户口。散给银谷。不任吏胥稍有捏冒侵浮。被水居民。俱还旧地。冲损道路。亦经填垫修整。所办俱好。其借给贫民一月口粮。现已有旨加恩赏给。而疏消积水。尤为要务。其未涸处所。该藩司应督饬所属。设法疏导。竭力速办。俾得一律涸复。毋误播种秋麦之期。于吴璥所称应行借给麦种。及加赈蠲缓事宜。逐一查明例案。参以现在情形。分别筹议等语。固应如此办理。但参酌例案。自当用酌字。于文义为妥。今摺内缮写参字。竟似有所参劾。未免碍目。已用朱笔改正矣。又据福宁覆奏、前此疏消积水事宜。皆向罗煐虚衷商询。经该道一一告知。照伊所言督同办理。果不出朕之所料。而管干珍同日奏称卫河水势稍平。经罗煐开闸放船。续因水长。复拦板不令倒灌。现已启放通畅。首进帮船过济等语。是此次分消积水。利济回空。深得罗煐之力。深幸用人得当。至景安夹片所称北仓一带。积水未能全消。截存米石。日久恐受潮气。请令直省被水各州县应赈处所。先行分拨领运等语。所见甚是。著传谕梁肯堂、即行酌量道路远近。派员前赴北仓。领运分拨。庶存仓米石。不致日久受潮。而被水小民。见赈米先期运到。更可安心待赈。倍臻宁怗。现在河南、山东、疏消积水情形。业据该抚等各行奏报。而直隶河间、景州一带被水处所。业已消落若干。未消若干。是否俱已涸出。仍可布种秋麦。其低洼及高阜处所。秋收究有几成。何尚未据奏及。著梁肯堂速行查明具奏。以慰廑注。　　

○御书河神庙扁曰、福绥灵佑。　　

○调任四川总督大学士公福康安覆奏阿足山顶。设立大鄂博一处。分画地界。应如成德所请办理。其江卡、黎树、石板沟、阿足、乍了等汛弁。一年内地方宁谧。咨部议叙。如有抢劫等案。加等议处。推诿捏报。另行治罪。李功高所称贼匪拒捕尾追之说。全属虚饰。应革去守备发往新疆。乌尔公阿、扶同捏报。亦应革职。兵丁刘文广、购线访获印信。尚为奋勉。祇因昏夜往捕。所带人少。未敢进寨。情有可原。应照和琳原奏。赏给经制外委。以示鼓励。得旨允行。　　

○壬戌。谕曰、梁肯堂奏查办大名元城抚恤事宜一摺。内称该处漫口堤埝。均系民修。现经司道等捐给口粮。雇集人夫。堵筑断流。并查明涸出地亩。酌借耔种。赶种秋麦等语。大名元城二县。因堤岸漫口被水较重。该处民修堤埝。虽据司道等捐给口粮。雇夫堵筑。第念各村庄被水之后。小民生计维艰。若令出赀修筑堤埝。未免益形拮据。所有该二县修筑民埝工料银两。俱加恩作正开销。以纾民力。至该处涸出地亩。现在水已消落。正当乘时赶种秋麦。所有酌借耔种。亦著加恩赏给。俾小民及时播种。不致稍有失所。以副朕轸念灾黎、有加无已至意。　　

○谕军机大臣曰、梁肯堂奏勘明河间任邱二县被水情形。分别抚恤事宜各摺。任邱、河间、二县村庄。多被淹浸。高地秋禾。尚可薄收。其低洼田禾。已属无望。大名府属之南乐县。亦被淹四十余村。看此情形。直省被水地方甚重。深堪悯恻。应办一切事宜。该督惟当倍加奋勉。尽心经理。俾小民均沾实惠。不使一夫失所。又该督办理赈务。应需银两。前据奏请拨帑四十万两。漕米十四万石。早经照数拨给。今被水地方较广。前项银米倘有未敷。并即核明数目。再行奏明请拨。至所奏遵化州应交东陵租钱一节。该州并非被灾之处。此项应交之项。何得藉词延宕。该州玩延之罪。自无可辞。且为数无多。竟应责令照数赔出。速行解交归款。以示惩儆。竟可无庸交部议处。不必更向民间催徵。亦无得再有迟缓。致干重咎。至此项园地。是否实在荒芜。及租赋过重。应行酌减之处。现经梁肯堂查奏、酌派委员前往确勘。但该员即系地方官。难免意存袒护。藉词捏混。著传谕爱星阿、于该委员到时。酌派该处司官。会同确勘。庶可秉公查办。以归核实。不致地方官作弊袒护。将此传谕梁肯堂、并谕爱星阿知之。　　

○又谕曰、穆和蔺奏、秋禾约收分数一摺。内称通省合算。约计收成共有八分。览奏欣慰。但阅其清单所开。卫辉怀庆府属之淇县、辉县、河内、约收祇有三四分。至汲县、新乡、获嘉、浚县、修武、武陟、仅约收二分有余。看来该二府属被水较重。秋成甚为歉薄。小民遇此水灾。生计拮据。朕心实深轸念。穆和蔺于此等收成最歉处所。务须尽心赈恤。俾灾黎不致失所。不得以通省收成牵算。共有八分。遂尔稍存大意。致令向隅。至豫省河南河北。系在同省。不过一河之隔。现在河南之仪封。商邱、祥符等处。收成丰稔。而河北歉收之区。民食维艰。在小民谊切桑梓。原应有无相通。毋得竟成膜视。著该抚于河南丰收之处。善为晓谕。令其将所余粮食。运往河北三府。略为平价粜卖。以资接济。如此通融调剂。取有余以补不足。自于灾民口食。得有裨益。但不可勒令太平过甚。孰肯去。反滋弊。穆和蔺即当设法劝导。妥为经理。不可官为抑勒。任令吏胥扰累。并将该处灾赈事宜。加意督办。以副朕廑念民依至意。将此谕令知之。　　

○癸亥。太宗文皇帝忌辰。遣官祭昭陵。　　

○谕军机大臣等、据李奉翰奏、武陟县炉里村民堰漫缺。于七月十八日堵合后。复因水势陡长。蛰塌过水。口门现宽十四丈。有镶埽兵丁七名。随埽落水淹毙。现经抚臣穆和蔺、在工督率。集料赶办等语。武陟县民堰漫口。于堵合后复行蛰塌。该处镶埽兵丁。落水淹毙七名。甚为可怜。著加恩照例赏恤。以示矜悯。至该处漫工。本系穆和蔺督率堵弊。乃甫经堵合后。有蛰塌之事。自即应据实奏闻。何以李奉翰接据黄沁厅营禀报。业经具奏。而穆和蔺在彼目击情形。至今竟未奏及。殊属非是。穆和蔺、著传旨严行申饬。　　

○予福建台湾水师左营巡洋遭风落水得生把总黄春阳、兵丁陈良凯等五十三名。赏银如例。　　

○旌表守正捐躯山西隰州民穆添幅妻郑氏。　　

○甲子。谕、塔尔巴哈台之察哈尔等。无产业牲畜者甚多。今虽赖屯种资生。其生计究未能充裕。著加恩于该处房地租内。每年拨银七百七十余两赏给。交伍弥乌逊妥为查办。务令无力察哈尔等。均沾实惠。以示体恤。　　

○谕军机大臣曰、户部议覆直隶省减铸卯钱改放银两一摺。朕详加披阅。所驳逐条皆是。该督所称保定、天津、二营兵饷。长年以一成搭放。其余各营。于冬季以一成搭放。今请每月减铸一卯。将长年搭放之保定、天津二营。停其搭放。仍俟冬季同各营。统按一成搭放一节。虽系酌为调剂。但兵饷改放银两。原为钱价过贱。体恤兵丁起见。若钱贵于银。即长年亦应加成搭放。若银贵于钱。即冬季亦应满支银两。现在直省钱价甚贱。即应遵旨以银两满支。又何须仍以一成搭放。况该省每年额铸。除搭放兵饷外。局钱尚有存积。今又改放银两。每炉每月。复仅减铸一卯。则局中钱文存积更多。何以不将鼓铸卯期。酌量停减。而转欲于各营仍按一成搭放。自系局员于鼓铸之事。不无津润。梁肯堂为伊等豫留地步起见。又该省鼓铸。每年由官商办运洋铜二十五万斤。既经减铸卯钱。自应停止采办。若仍将铜铅等项。照额办运。不但日积日多。虚掷无用。且运送脚价。徒滋糜费。何以该督并未计及。著梁肯堂即照指驳各情节。据实明白回奏。将此传谕知之。寻奏、前因多减卯期。恐钱骤昂。因请月减一卯。又因民间岁暮便于用钱。请于冬月。以钱一成搭放兵饷。究属筹画未周。遵旨暂停铸卯。俟三年后。酌看钱价办理。冬间兵饷。仍满放银两。其采买洋铜铅锡。俱应停办。报闻。　　

○乙丑。太祖高皇帝忌辰。遣官祭福陵。　　

○谕军谕大臣曰、梁肯堂奏、保定府十三州县。及顺天正定各府州属。被淹情形。轻重不等。现在分别查勘成灾分数。将已查定。惟有悉心经理。实力抚恤等语。览奏实深惭愧。此时梁肯堂查办抚恤事宜。大局已定。被水各处。晴霁多日。积水已渐就消退。时届白露。海口容纳。自更易于涸复。该督惟当督率道府等官。将应放银米。随查随放。俾小民口食有资。安居复业。至被水处所。节年因灾带缓未完银粮。务即速行查明奏。毋稍迟缓。以便早颁一日恩旨。小民早沾一日恩泽。以副朕勤求民瘼至意。现在徵瑞已由景州前赴热河。俟其到时。详询赈恤及田禾地方情形。亦可稍慰廑注。至本年直省、虽被水地方较多。但较之五十七年被旱成灾。尚觉稍轻。朕于地方灾祲。岂肯稍存讳饰之见。惟以两次水旱情形比较。前岁被灾无业贫民。四出就食。如京城及热河。设厂分赈。每日赴厂领赈。不下数万人。前赴盛京、吉林、及蒙古地方就食。亦不下数十万人。而本年尚无分往各处觅食谋生者。可见前岁被旱处所。竟系普律无收。小民无从得食。此次虽被水淹浸。情实可悯。但高阜地亩。田禾仍可有收。而积水涸出后。亦尚可播种秋麦。且除被水各州县外。其余各属收成。俱尚丰稔。朕加惠灾黎。比前岁更为优厚。而民间乡里赒恤。有无相通。取有余以补不足。糊口有资。是以尚不至迁移失所。此等情形。梁肯堂身任地方。皆所目击。更当亲切。何以并未奏及一言。若较前年被灾更重。亦当明白直陈。待朕加恩。前已令梁肯堂截漕十四万石。并拨给帑银四十万两。俾资赈恤之用。现在灾分轻重。抚恤户口。业据次第详查。已可得其大概。著将前岁被灾情形。比此次轻重若何。前年所用赈恤银米。共有若干。及此次办灾所用。约略实在需用若干之处。详悉核明。分别开单具奏。以慰廑注。将此由五百里再行传谕知之。　　

○丙寅。上御卷阿胜境。赐扈从王公大臣、及蒙古王、贝勒、贝子、公、额驸、台吉等食。至己巳皆如之。　　

○谕、据和琳等奏、宝藏局委员合江县知县张天爵、在局监铸。实心经理。著有成效。现已期满等语。张天爵在藏监铸银钱。悉心妥办。钱法畅通。尚属认真。著送部引见。以示鼓励。至和琳此次于西藏地方。建立御制十全记碑亭。调募工匠。采石刊泐。兹据将御制文四体字墨搨进呈。又代廓尔喀王拉特纳巴都尔等恭进表文。办理俱属妥协。著赏给御用玉搬指一个。大荷包一对。小荷包四个。用昭优眷。　　

○谕军机大臣等、据成德来京奏称、和琳办事甚妥。且见达赖喇嘛、不行叩拜。达赖喇嘛、惟命是听等语。和琳如此举动。甚为得体。数年以来。藏内风气日下。诸事废弛。今经和琳整顿。权归而令自易行。现派松筠赴藏办事。伊系蒙古。素遵黄教。倘不知自重。恐将来办事。仍虞掣肘。著传谕松筠抵藏后。接见达赖喇嘛等。不可叩拜。即使遵奉黄教。俟年满回京之日。再行礼拜。亦无不可。　　

○旌表守正捐躯山东观城县民李兴远妻梅氏。　　

○丁卯。万寿节。遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。　　

○遣官祭显佑宫、东岳庙、城隍庙、　　
</div>
    <div class="pagination">
<a href="清实录乾隆朝实录_page1816.html">上一页</a><span>...</span><a href="清实录乾隆朝实录_page1812.html">1812</a><a href="清实录乾隆朝实录_page1813.html">1813</a><a href="清实录乾隆朝实录_page1814.html">1814</a><a href="清实录乾隆朝实录_page1815.html">1815</a><a href="清实录乾隆朝实录_page1816.html">1816</a><span class="current-page">1817</span><a href="清实录乾隆朝实录_page1818.html">1818</a><a href="清实录乾隆朝实录_page1819.html">1819</a><a href="清实录乾隆朝实录_page1820.html">1820</a><a href="清实录乾隆朝实录_page1821.html">1821</a><a href="清实录乾隆朝实录_page1822.html">1822</a><span>...</span><a href="清实录乾隆朝实录_page1818.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
