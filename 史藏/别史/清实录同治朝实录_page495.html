<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 495 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 495 页/共 505 页</h1>
    <div class="content">
○以记名副都统多隆阿署归化城副都统。　　

○予江苏故工部尚书王引之入祀乡贤祠。从巡抚张树声请也。　　

○丁亥。谕军机大臣等金顺奏、督师出关。请由关内运粮接济。并恳饬部先那实在钜款各一摺。据称提督刘宏发。现经金顺派令统带各营。由巴里坤驰往古城副都统额尔庆额已于五月初九日出关。带队赴古。金顺酌带马步各队西进。暂扎安西属境。请由关内转粮接济等语。金顺所部各军全队西行军粮最关紧要。现在巴里坤古城等处。产粮无多。须由关内及安敦玉等处运粮接济。方可无误军食。著左宗棠将该军及额尔庆额一军所需粮石。源源运解。毋令缺乏。刘宏发及额尔庆额各营到古后。即著景廉筹粮供给。以期士饱马腾。并著饬令刘宏发等会合各军实力防剿。迅埽逆氛。张曜全队。现在行抵何处。宋庆暂驻甯夏。转瞬秋凉布置计均就绪。著左宗棠将各该军粮运。设法妥筹一面。饬令陆续西行以厚兵力。据金顺奏该军后队未能接连开拔。所需月饷运费等项。颇形紧急。非得钜款。难资集事。请饬部于库存四成洋税项下先行借拨银一百二十万两。分为两批解至绥远城将军衙门收存转运。即于积欠金顺军饷内。由部指拨东南各省归还库款等语。著户部速议具奏。至各省关奉拨金顺军饷。欠解尚多。并著该部咨催迅解。毋任延宕将此由六百里各谕令知之。　　

○予甘肃镇番阵亡知府安保祭葬世职。　　

○戊子。引见补行散馆癸科庶吉士。得旨、杨仲愈著以部属用。　　

○追予安徽黟县阵亡殉难廪生江元玉等绅民妇女五千一百六十六名口分别旌恤如例。　　

○旌表未婚守志安徽定远县文童杨道然聘妻孙氏杨学沂聘妻俞氏。　　

○己丑。谕内阁、左宗棠奏、请将罔利营私之知县革职查办等语。甘肃候补知县杨国光在署徽县知县任内。禀恳收税厘季规以资津贴经左宗棠查明该员催收各项陋规多设私卡罔利声名狼藉劣迹多端实属有玷官箴杨国光著先行革职。听候查办。　　

○以翰林院侍读学士杨庆麟为顺天府府尹。　　

○开复翰林院编修潘祖荫前户部侍郎任内革职留任处分。以三品京堂候补。　　

○庚寅谕军机大臣等杨昌浚奏浙江积欠滇饷。拟照已给库收赴领银数分别筹给。并分年接续筹解一摺。据称滇省欠发各营盐菜恤赏等银。由滇填给库收到浙领取者。已有九万两。若各营员弁纷纷毕集。实在无款发给。其奉提旧欠内铜本暨欠新饷一半银两。并请分年筹解等语所奏自系实在情形。著照所请由刘岳昭岑毓英转饬藩司将未填给各将领库收概行停止其已填给赴领者。即由杨昌浚按照库收内银数概行先给二成浙省旧欠滇饷内铜本暨欠新饷一半未解各银两。即著分四五年解交。以清款项。原摺著钞给刘岳昭、岑毓英阅看。将此由五百里各谕令知之。　　

○予故湖南提督杨鼎勋附祀大学士直隶总督曾国藩天津府专祠。　　

○辛卯。谕军机大臣等都兴阿等奏、贼匪分股窜扰。派队防剿。并探闻贼匪窜踞情形各摺片。本年五六月闲。突有马步贼匪。分股窜扰孤山等处。经官兵分队迎击。叠有斩捦。该匪奔窜罗圈沟地方。复窜至新兵堡盘踞。现经都兴阿添派副都统色楞额带队往剿。即著该将军等饬令派出各军实力剿办。务将此股窜匪。悉数歼除。毋留余孽现在军务未蒇。亟须储备将材。以为干城之选。并著都兴阿查明奉省如有久经战阵谋勇兼优之宿将。即行据实酌保数员。用备任使。将此各谕令知之。　　

○又谕、沈葆桢等奏、倭情叵测。续筹防务情形一摺。日本复到轮船一只。装兵二百余人。带有铁练农器等件。又有轮船驶往后山一带。其为意存觊觎悍不旋师。自不待问亟应厚集兵力。益严儆备庶有以杜其诡谋提督唐定奎一军。著李鸿章檄令星速拔队兼程前进。不得稍涉延缓。致误事机。并著沈葆桢、李宗羲、张树声、遵奉前旨。分别饬调船只。妥为豫备。俾得迅到防所以壮军威。台湾南北路防守事宜。均甚紧要。澎湖守备空虚。现添募勇丁一营。是否足资捍御沈葆桢等务当督饬张其光。夏献纶等妥筹布置。严密防守北路淡水等处。前谕罗大春前往督防。该提督此时当已渡台。并著该大臣等与之会商。相机筹办日本遣人往句卑南社番目经沈葆桢等将该番目陈安生等招。致来郡潘霨现拟驻营凤山。就近相度形势次第抚绥。惟日本狡诈多端。既约牡丹社生番议和。并以王字社生番不肯议和。有进兵往攻之说沈葆桢应等如何联络番众。俾不至为彼族煽惑之处务宜设法妥办福州厦门一带。文煜、李鹤年、王凯泰、现在如何筹防。著即区画周密。详悉奏闻。另片奏、近阅香港新闻纸。将该大臣等四月十九日奏片刊刻等语。此等紧要事宜。岂容稍有洩漏。前经叠降谕旨严行训诫。该大臣将军督抚等。应如何加意慎重。此次究由何处洩露。即著该大臣将军督抚等。确切查明据实具奏。嗣后遇有中外交涉事件。务当益加慎密。不得稍涉疏虞。致干咎戾。并著照该大臣所请。嗣后奉到谕旨及陈奏摺片。除钞寄总理各国事务衙门及应行函寄各处外。其余均不必钞咨。以昭严密。将此由六百里密谕沈葆桢、李鸿章、文煜、李宗羲、李鹤年、张树声、王凯泰、并传谕潘霨知之。　　

○追予河南各属阵亡殉难绅民妇女五百八十九名口分别旌恤如例。　　

○旌表未婚守志浙江嘉兴县候选知县金兆棠聘妻汪氏。　　

○壬辰。谕内阁、庆春奎昌奏、请将在配脱逃之废员饬缉究办一摺。废员邱瑞祥李振海张同方胆敢在配潜逃。亟应严拏惩办。著顺天府五城一体严密查拏务获究办。　　

○癸巳。谕内阁、李鹤年奏、捦获积年漏网巨魁等语。逆首伪辅王杨辅清即杨七麻。于同治三年闲由湖州潜入上海。展转逃匿。久稽显戮。现经李鹤年饬属会同安徽委员。在福建晋江县地方弋获。即著李鹤年将该逆提省讯明。按律惩办。以申国法。　　

○谕军机大臣等、李鹤年奏、提督不遵节制。请旨严议一摺。提督罗大春经李鹤年催令迅速东渡。仍未起程。实属延玩。罗大春著革职留任。仍著文煜、李鹤年、王凯泰、饬令该提督迅赴台湾。驻扎苏澳一带。随时与沈葆桢潘霨筹办防务。傥敢抗违。或到台后不能得力。即著沈葆桢、李鹤年、据实严参治罪。将此由六百里谕知沈葆桢、文煜、李鹤年、王凯泰、并传谕潘霨知之。　　

○甲午。遣官祭火神庙。　　

○乙未。以正黄旗满洲副都统明瑶署镶黄旗护军统领。　　

○以散秩大臣恩来为荆州右翼副都统。　　

○予故荆州副都统明兴祭葬如例。　　

○丙申。谕内阁、御史邓承修奏贱役冒籍捐考请旨斥革一摺。候选直隶州知州黄天锡即黄翰斋又名黄寿田。曾在两广总督署内充当门丁。辄敢冒入番禺县籍。蒙捐官职。复令其子黄章俊蒙混应试幸列优生。贱役蒙捐冒考亟应严行惩办。黄天锡及其子黄章俊均著即行斥革。交两广总督广东巡抚饬令地方官追缴执照。按律惩办。　　

○湖广总督李瀚章奏请将记名总兵官丁大文留于湖北差委。允之。　　

○以镶红旗满洲副都统恩龄署正白旗蒙古副都统。　　

○湖北宜昌镇总兵官黄中元开缺养亲。以前任直隶通永镇总兵官崔福泰为湖北宜昌镇总兵官。　　

○丁酉。命服阕内阁学士翁同和仍在弘德殿行走。　　

○命科尔沁镇国公棍楚克林沁管中正殿事。　　

○以甘肃西甯剿匪出力。赏参将张鸿发巴图鲁名号同知达昌都司何得胜等花翎。州判方传获等蓝翎余加衔升叙有差。　　

○派睿亲王德长带领侍卫十员。往奠故赛因诺颜扎萨克亲王达尔玛茶酒。赏银一千两治丧。　　

○追予直隶各属殉难妇女雷氏等一千五百四十四口旌表如例。　　

○旌表未婚守志湖南善化县文童黄式寯聘妻熊氏。　　

○戊戌。御前大臣醇亲王等奏十五善射各项悬缺较多。可否于本年阅看挑补。得旨应放兵缺。著醇亲王等奏请钦派大臣校阅挑补。应放官缺。仍著候旨遵行。上以孟秋时享太庙。自是日始斋戒三日。　　

○己亥。谕军机大臣等景廉奏遵查道员黎献被参各款。据实覆奏。并请饬催各省协饷各摺片。据称左宗棠所参黎献招募游勇充数及纵勇骚扰各节。询据该员禀称实无其事。左宗棠未将原案咨送。无凭查核。金顺奏参黎献所部勇丁溃散一节。查该员系上年十二月由肃起程。该营勇丁系本年二月溃散。亦非意料所及等语。黎献现已到营。仍著景廉随时认真察看。如实难得力。或有别项劣迹。即著据实奏参。不得稍涉回护。至黎献所募勇丁。并著核实查验。分别遣留。毋任虚糜粮饷。景廉军营。刻下需饷甚急。河南山东山西湖北四川等省应协景廉专饷。著李瀚章、吴棠、文彬、鲍源深、钱鼎铭、吴元炳、迅速拨解。毋稍蒂欠。将此由五百里各谕令知之。　　

○内大臣正红旗蒙古都统奕山乞休。允之。命仍留一等镇国将军食全俸。　　

○旌表守正捐躯直隶衡水县民王国献女焕群。广东河源县民利亚二妻廖氏。　　

○庚子以肃亲王隆勤为内大臣。　　

○以理藩院尚书皂保兼正红旗蒙古都统。　　

○予故前任户部尚书罗惇衍祭葬谥文恪。　　

○追予浙江杭州殉难巡抚罗遵殿于安徽宿松县原籍建立专祠眷属人等一并附祀。　　

○追予安徽甯国阵亡道员福咸建立专祠。幕友家丁一并附祀。　　


大清穆宗继天开运受中居正保大定功圣智诚孝信敏恭宽毅皇帝实录卷之三百六十八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十三年。甲戌。秋七月。辛丑朔。享太庙。上亲诣行礼。　　

○诣钟粹宫问慈安端裕康庆皇太后安。长春宫问慈禧端佑康颐皇太后安至庚午皆如之。　　

○奉慈安端裕康庆皇太后慈禧端佑康熙皇太后幸漱芳斋。侍午膳。　　

○壬寅。补铸云南永昌府知府、儒学、施甸巡检、杉木和巡检、龙陵厅同知、巡检、永北厅同知、儒学、腾越厅同知、经历、大理府通判、云龙宾川等州知州、剑川赵州等州知州、儒学、保山嶍峨云南等县知县、永平县知县、儒学河阳县知县、儒学、蒙化厅南涧巡检、各印信关防条记从总督刘岳昭请也。　　

</div>
    <div class="pagination">
<a href="清实录同治朝实录_page494.html">上一页</a><span>...</span><a href="清实录同治朝实录_page490.html">490</a><a href="清实录同治朝实录_page491.html">491</a><a href="清实录同治朝实录_page492.html">492</a><a href="清实录同治朝实录_page493.html">493</a><a href="清实录同治朝实录_page494.html">494</a><span class="current-page">495</span><a href="清实录同治朝实录_page496.html">496</a><a href="清实录同治朝实录_page497.html">497</a><a href="清实录同治朝实录_page498.html">498</a><a href="清实录同治朝实录_page499.html">499</a><a href="清实录同治朝实录_page500.html">500</a><span>...</span><a href="清实录同治朝实录_page496.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
