<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 172 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 172 页/共 518 页</h1>
    <div class="content">　　○总督宣大侍郎翁万达言臣尝仿古火器之制造成三出连珠百出先锋铁捧雷飞母子火兽布地雷等炮屡经试验比之佛朗机神机枪等器轻便利用因奏讨帑银二万两督造分发宣大三关并各边城堡应用兵部试验言三出连珠百出先锋铁捧雷飞俱便利可用则宜多造其火兽布地雷炮用之昏夜劫营则可用之行陈似非所宜似应量造议入报可
　　○壬午  中宫千秋莭免命妇朝贺
　　○朝鲜国王李峘差陪臣户曹参判罗洗缵等贡马及方物贺  万寿圣莭宴赉如例
　　大明世宗肃皇帝实录卷三百十三


大明世宗肃皇帝实录卷三百十四
　　嘉靖二十五年八月乙酉朔
　　○丁亥
　　○祭至圣先师孔子遣礼部尚书费采行礼
　　○戊子祭  太社稷命成国公朱希忠代
　　○己丑祭  帝社稷命公朱希忠代侯崔元伯陈鏸卫錞大学士夏言严嵩尚书周用费采侍郎孙承恩张治徐阶许成名崔桐陪祭
　　○庚寅
　　○甘肃奏天鼓鸣  命左春坊左中允李本右春坊右赞善吴山为顺天府考试官
　　○壬辰  孝康敬皇后忌辰  奉先殿行祭礼遣都督佥事沉至祭  泰陵
　　○致仕太子少保南京户部尚书周金卒赐祭葬如例赠太子太保谥襄敏金直隶武进人正德戊辰进士授给事中累迁都察院右佥都御史巡抚延绥改宣府秩满晋右副都御史以病致仕嘉靖癸巳以原职起巡抚保定晋兵部侍郎寻升右都御史总督漕运辛丑升南京刑部尚书改南户部六年秩满加太子少保又二年致仕金在谏垣九年弹劾不避权贵正德间都督马昂献既娠女弟骤抗＜锍-釒＞请议昂还其女久之得遣扬历中外劳绩甚著卒年七十有四
　　○癸巳
　　○以明日  孝慈高皇后忌辰  奉先殿行祭礼  泰宁等三卫右都督歹答儿等差头目升合儿等贡马贺  万寿圣莭宴赉如例  上谕礼部朕仰承  皇天洪眷载值生辰一念思报凡尔臣工悉宜奉顺大贺暂免群臣俱诣门叩头不恭者罚  诏成国公朱希忠加特进荣禄大夫京山侯崔元特进光禄大夫辅臣夏言加正一品俸严嵩特进光禄大夫余官各如故以  万寿圣莭加恩也  加封真人陶仲文为神霄紫府阐范保国弘烈宣教振法通真忠孝秉一真人掌道教事更给诰印
　　○升工部带俸尚书盛端明顾可学俱礼部尚书以  万寿圣莭遣定国公徐延德英国公张溶驸马谢诏分祭  七陵玉田伯蒋荣祭  恭仁康定景帝中官祭  恭让章皇后惠安伯张镧祭  孝洁皇后各陵寝
　　○甲午  万寿圣莭行拜  天礼于  玄极宝殿命成国公朱希忠代群臣诣奉天门行五拜三叩头礼免宴赐莭钱钞  是日有旨查点常朝官长宁伯周大经等三十八员不到  上责各官不知此日安逸肆意俱当逮问姑从宽周大经等三员各罚禄俸八个月余文职一月武职贫姑贷之
　　○戊戌
　　○午时南方流星大如碗赤色光如斗大起自中天西南行至近浊
　　○己亥
　　○大同平虏卫地震
○壬寅
　　○以水灾免霸州宛大等州县武清等卫所税粮有差仍行抚臣设法赈济  先是大学士夏言以从一品九载秩满诏升俸一级及起用赐复原职仍关领如故至是有旨赐正一品俸言＜锍-釒＞谢并言前此所支者一时冒昧当计数扣除还官  上曰复职自有常俸此户部媚奉于卿非卿之取朕今复加似涉虚恩更令兼支学士俸夺户部堂上官俸四月该司一年  六科都给事中季纶等十三道御史谷峤等各以霪雨应诏条上时弊十余事  上令各衙门从实看议不许空言应文于是吏部覆其五事一各衙门员缺臣等参酌资望具题铨补如有仍前奔竞讲求者指名参究一在外方面知府等官概论资望之相应其边方员缺酌量拟注必当其才同知以下则审其年资察其考语而后迁转一告还远方务要选期将及起送在部者无得于正选之外另立一条滥行告扰至于高州桂林等府民产亨饶不许告远之人选除援例监生亦有亲贫亲老者独不许其告远是逆料其无益而弃之也将来正选何以处之宜一体允行一除授官员除该边远者仍不论南北其常选卑职务要地里相宜不至南北悬隔一吏典拨历当堂公同阄拨不得私顶亦不许索取交代顶头户部覆其七事一总计在京内府供应文武官军各项岁支之用并给边数目及查现在钱粮可供用几年据实正闻亟图莭省一召商籴买当酌时估均平贸易完日即给其值毋得过于引嫌务求减价重为商累一合用钱粮俱有项数如户部之军储兵部之马价光禄寺之粮银皆军国重务所系匪轻各衙门若遇缺乏宜自行处给毋輙那移一添差科道各一员会同仓管库司官监视收放一各边管仓并钞关郎中等官类多聚敛以充私橐宜照都察院考察御史出巡事例俟其差回严加稽核以儆官邪一顺天府库藏历年未经查盘宜照例年终差科道官稽核以杜侵渔仍著为令一将军校尉工匠厨役俱系冗食数倍于昔宜查议裁革礼部覆其四事一重求贤乞遇两京乡试题遣主考官宽其数目如翰林春坊中允赞善讲读官少即于修撰编修内共拟数员上请点用以绝士子窥伺之弊一厚宗藩各府亲王凡遇宗人具启封婚等事无如违碍依期转奏及禁奏事人役指称关莭久住京师一革吏毙各王府奏请名封多有原词差误查对玉牒不同以致查驳文移往返动经旬月事非尽由本部宜敕令查对明白如违听本部参究则吏书不得容隐而求索之弊可清矣一汰冗食太常寺乐舞生冒滥数多宜行查革其逃亡事故者不准收补兵部覆其七事一两官厅士马盖团营之选锐也而演武虽设训练无闻何以称选锐听徵发乎宜令两官厅总参另自操练以习武艺兵将相识以奉号令庶仓卒遣调不致失措而无统至于各处班军本以赴操也而为将作所役尺籍为虚自今非大兴作不得借拨一朝廷所以执驭群将者独纪纲耳如戴昇张文懿既减死谪戍宜置极边而顾发原卫与宁家何殊宜令总督立限责功三年之内无功可录照前改编一各司钱谷法不得假借盖有一事则有一事之费宜申明职掌不得借取一厂卫之设盖为辇毂之下四方杂居虑有机事不即上闻故以缉捕之权假之而近至侵有司之官骚扰于畿辅三五百里之外者宜行禁饬一本部进退将官悉凭抚按举效宜行□才□口心□督抚按诸臣严加查访如或举措失中智勇湛滞科道官指实参奏一角□羊俵马匹选择贵精印烙贵速二端之外仍宜禁兽医马贩诸夙弊一小吏为奸利者如青黄续黄附选查黄弊孔四溃宜令所司务精磨勘勿寄耳目于吏胥其有改窜增添脱落等弊必罪无赦刑部覆其一事言近来厂卫访捕人犯送法司覆审多不实然法司以角□羊脱为嫌又惧取怨厂卫曲从初议不与辩明窃以厂卫访缉出于一时闻见未及致详而法司得情不务平反而为迁就非所以称明允重民命也乞敕厂卫官校今后缉访不得仍前苛求细举捕影罗织其应送镇抚司者所司亦宜虚心验问慎重无枉及至本部拟罪听臣等详加鞫审如情真事实仍依初议若有不然及情可矜疑者亦与伸冤工部覆其一事一凡工程兴举计费至千万两者内工遣科道官外工遣本城御史同工部委官会计物料点阅夫匠以息毙端＜锍-釒＞入俱得旨如议行惟吏部所覆高州等府原系远方不必变更户部覆太仓监视不必增冗食已经查革已之  赐故建州左右卫都督佥事锁鲁答察哈答祭如例  诏修京城九门城垣以天雨损坏故也  初蓟州巡抚都御史郭宗皋奏报虏四十万在宣府独石欲东西分犯輙请京营山东河南兵为援而竟无其实其后宣大总督翁万达奏七月十一日虏犯宣府北路龙门所参将董麒不报督府而輙率所部剿之斩首三十余级其明日守备陈勋死于阵游击吕阳与虏战一日乃归麒与坐营指挥谷泰帅兵先还不为救遇游击郭都旗牌官王浩于青沙梁告以虏且去俱罢归因劾其擅命辱师请付法吏  上下其章兵部因并责蓟州警报诪张之罪于是兵部参董麒谷泰不救勋阳之战而遭都浩之援俱属有罪而麒之匿报尤甚巡抚孙锦总兵赵卿不能发觉俱宜并究郭宗皋过听轻举罪亦难辞得旨宣府之匿警报与宗皋之妄报诪张遂使骚动京兵縻耗粮饷厥罪惟均姑从轻夺宗皋俸一年锦卿各半年兵部覆奏回互姑不究董麒革任与谷泰皆逮问
　　○顺天府通州武清等十州县霪雨坏田禾抚臣郭宗皋以居民困于养马欲尽取老病疲损者官鬻之堪用者拨给镇军以便民兵部以为武清等县寄养马共六千三十七匹当太仆寺三之一若尽鬻与给军则马坐耗何以裨国计可姑取六百匹给军  上曰诸州县寄养马尚多今取六百匹给军寡且不均无补民困其已之
　　○宣府总兵张达上＜锍-釒＞请以舍人尹秉衡等三人自随兵科给事中刘学易劾言奏带之例本为边将初遣故许以亲信随若久历边陲不宜复请适启夺功冒赏之途乞正达罪以警其余  上曰奏带冒功先年弊事既屡已明例若何故违兵部其参阅以闻兵部请戒饬达而勘秉衡等罪  上念达以边事劳置勿问而革尹秉衡等因命诸将有到边岁久与素在边而违例奏带者悉查革之于是又革陕西总兵王缙奏带四人宁夏总兵李义五人四川松蕃副总兵何卿二人
　　○祭夜明于夕月坛遣英国公张溶行尚书费采分献
　　○癸卯
　　○提督操江右副都御史及＜穴臣＞等奏太平府有盗张旺等三十余人行劫遇安庆守备吴子英掠其誊黄敕书毁之伤官军七人旺旋为徐州同知石冈所擒而本道指挥张勇不能制宜罪兵部议勇等宜下御史问子英革任而拟赏有功人员叙及徐州兵备副使王挻  上曰彼守臣会题不言挻功輙拟赏谓何其实对于是尚书陈经等自劾言获贼者异壤之徐州也臣窃不审遂议挻赏诚误当伏罪  上曰他方捕盗与奉诏用兵者异若何輙拟有功擅请赏赉既引罪堂上官姑勿问职方郎中褚实夺俸三月
　　○甲辰  宪宗纯皇帝忌辰  奉先殿行祭礼遣定国公徐延德祭  茂陵
　　○乙巳
　　○发太仓银四万三千六百两于延绥以备军饷
　　○丁未
　　○建秋报大典于朝天宫三日夜遣公朱希忠行礼
　　○己酉
　　○升鸿胪寺卿陈璋为太常寺卿仍掌鸿胪寺事以九年秩满也
　　○庚戌
　　○提督两广兵部右侍郎张岳以猺獞窃发奏留桂林太平等府应朝官员许之
　　○辛亥
　　○旧制锦衣旗手等三十卫五军三十神机等营听征马各有草场岁以首夏至杪秋放牧而余月乃仰刍秣于太仓自草场废为田太仆乃收子粒充买马及诸营公私费而马亦得旨暂免下场于是终一岁尽请刍太仓矣既而以户部言诏以夏秋取之子粒冬春取之太仓而又废阁不行计嘉靖十五年至是岁费十八万积一百七十余万而户部称诎乃诣旨咨兵部括二十六年以后子粒尽送太仓通融支给兵部亦以为便奏从之
　　○壬子
　　○以水灾免山东莱登青兖东昌五府所属胶州平度等二十六州县及宁海莒州等十二卫所粮草子粒有差
　　○发太仓银二万两于昌平备客兵支用  诏宁夏卫学每岁考选一人充贡如郡学例从抚按官李士翱曹邦辅奏也
　　○陕西保安县岁贡生员任旹上所撰道学参两贞明□礼部看详其说不经诏法司讯治已乃赎罪黜为民
　　大明世宗肃皇帝实录卷三百十四


大明世宗肃皇帝实录卷三百十五
　　嘉靖二十五年九月乙卯朔礼部进明年  大报等祀日册
　　○四川巡抚都御史张时彻以地方灾伤苗夷未靖奏免成都等府潼川宜宾等州县正官入觐许之
　　○升四川左参将署都指挥佥事白泫为署都督佥事充总兵官镇守贵州敢营坐营署都指挥佥事沉俊为署都督佥事充总兵官提督东官厅
　　○给永康大长公主房价银二千两从其请也
　　○丙辰
　　○改南京工部尚书胡训于南京兵部  诏发太仓银八万两于大同充军饷二万两犒赏修墙军夫
　　○丁巳
　　○时吏部考功司主事及司务员缺拟户部主事王尚礼部司务李世德调补  上命遵嘉靖十七年诏书不许更调以起奔竞有不如诏者该科通前纠劾以闻
　　○戊子行  大享礼于  玄极宝殿先期视牲及告请  皇考配神主是日行礼俱命成国公朱希忠代先是  南郊大享殿成礼官具仪以请有旨再加详议至是复请命仍暂行于  内殿来春祈榖亦如之  孝恭章皇后忌辰  奉先殿行祭礼遣长宁伯周大经祭  景陵
　　○庚申  上谕礼部是日至十五日朕为民报成朝天等宫宇行香使照奉祈原遣官于初六十一日子刻各具祭服行礼诸司止常封停刑禁屠如例
　　○戊辰
　　○江西旱灾石城王府辅国将军宸瀜宜春王府辅国将军宸凉各捐禄赈饥抚臣以闻  上嘉之命抚按官以礼奖励
　　○发太仓银三万两于宣府六万两于大同以实边储
　　○庚午
　　○陕西巩昌府地震有声
　　○辛未
　　○以霜降莭遣英国公张溶西宁侯宋良臣驸马谢诏分祭  七陵玉田伯蒋荣祭  恭仁康定景皇帝中官祭  恭让章皇后惠安伯张镧祭  孝洁皇后各陵寝
　　○巡按辽东御史张铎勘土长胜堡指挥孟儒长勇堡指挥王勋虏入不能御延杀降夷守边者以掩罪当斩副总兵郝承恩指挥孙栋等相容隐为奸亦宜并治诏系儒勋狱待决承恩发戍栋等逮问
　　○兵科都给事中陆华等言精微批文贮司礼监乃朝廷所以防诈为至重务也近多损坏不堪注给请阅其漫漶者更易之若已发各司府俟比内外号籍销抹旧批年久无用者收贮十步廊诏应编换销抹者及刑部久不用者如议其年深销缴批仍收贮旧处另自封藏以备查考
　　○壬申
　　○升工部左侍郎杨麒为南京工部尚书巡抚南赣右副都御史顾遂为南京刑部右侍郎
　　○工科给事中杨宗气条陈边防弊政所当厘革者  上诏诸司议闻于是吏部覆其久责成择守令二事言今边方督抚之臣凡军情地利将才虏必久而后谙教令威信必久而后协久任责成诚为治边长策自今推补督抚必求实才必协众望储本兵之选于总督储总督之选于巡抚而所谓乖得竞进著边论绘边图猎虚声角□羊实事者毋容滥与既任之后必阅历岁深声绩茂著然后升转不得无故速迁以遂夤缘推避营求角□羊脱之计若传凤翔始为参政不数月升巡抚其在甘肃人不数月转江西则以本部先任尚书熊浃唐龙意见不同所致原非金□赞剌至若边地屡遭剽掠伤残之余抚绥安辑守令之责为重概以才力不及之人充之殊非所宜今后大选之时查其地方冲僻繁简于科贡人内择其有精力识者相兼选授至于佐贰亦必择年力强敏者充之通期得人以资治理再照本部事例才及不及原与老疾罢软者殊科近来抚按劾奏属官多务姑息迁就凡衰残昏鄙悉以不及目之夫不及者谓其才力不辨此地移之僻简或可胜任耳若老疾罢软则无所往而可夫以无所往而可之人顾使去此适彼不惟有乖政体亦宜重为民殃此今日通弊不独边方为然也相应通行厘正  上命凤翔照旧供职余如议行兵部覆其议督十事事曰定职守如经略边务随宜调度各镇将官相机战守此总督之职守也整饬兵备训练兵马督理粮草抚恤士卒此巡抚之职守也整饬兵备申严号令振作军威相机战守此总兵之职守也湏修明职守毋得废弛曰禁冒功督抚诸臣本无拔兵血战之劳不得论功希赏议将领四事曰某通贿武人竞进不惜名莭外行督抚等官内行五城兵马司严加查访从实参奏曰某邀功各边将领时势故纵家人丁等抢掠首级邀功冒报宜行巡按严加查访依律重治曰处武举言武科取人及中式推用已有定议其赞画名色悉令除革曰驭武臣凡举用将材宜行各边抚按等官明开某堪大将某堪偏将某堪腹里某堪边方各注贤能实迹于下以凭选用议战守五事曰彰纪律凡遇各边一有报到大举警急本部奏请选差科道官随军纪录庶无蒙蔽曰谨烽火守了之设边徼先务宜增筑墩台多储水谷申严号令禁彼私交戒戢科索安彼身役而后责其瞭望有失误者治以重罪曰防奸细猾虏所恃专在侦探宜申明某例严加盘诘有能获缉者从重升赏曰谨修筑各边原有墩堡沟池及关隘险要者宜以时修补若出创建尤当经久可恃或无益地方徒务虚名者听巡按官指实参奏曰慎调遣调遣策应虽称旧例今后各镇人马令整搠俱在本处以备不虞探访的实然后遣发仍以延宁听调游兵二枝于适中之地随贼向往不俟调遣自行策应议边民一事曰恤贫苦延宁三处连遭虏患困苦尤甚若复修筑墩堡造作战车民力何堪宜行抚按等官参酌缓急毋得重伤疲民得旨如议行各边官有通贿营求者缉事衙门用心缉访
　　○南京给事中万虞恺等条上□边用人二事言功罪核实当责抚臣赏罚施行宜先武将此图边之要也废弃诸臣惩艾既久及时录用剂量器使此用人当急者也＜锍-釒＞内误称总督为总制  上责其不练事体各夺俸一年
　　○录捕获伪印功荫太监马广侄天恩为锦衣卫百户升正千户魏颐为指挥佥事复以厂卫缉获鞫问不署职投姓名为积弊令兵部查定赏格兵部因查会典缉获妖言升赏事例及历年沿革事宜以闻复言厂卫以缉捕为职自正德间幸门大起  陛下正始剔蠹中外肃清驯至于今渐以因循有不列人数者臣等祗承明命条申前格乞敕厂卫自今每岁终籍其获功姓名事迹首从之数送本部登记三年类奏行法司核实遵格议上其提督官酌量升赏取自  上裁间有奇功异数毋輙引以为例得旨赏格以今定者永为例者该科纠举
　　○都察院覆南京刑科给事中张思诚条奏臣等窃见在外问刑衙门罔知明允竞为深刻如杀人验伤互异輙拟抵死盗赃未明竟坐强劫被诬淹禁不曰官不早决也一毙于  则归咎原告比以诬告致死之条积年揽役不曰官相容隐也一触其怒则搜剔隐过按以久恋衙门之律擒捕私盐者未出行盐地方而概引越境查盘仓粮者不论多年浥烂而概引侵弊上沽明察之誉下怀观望之心妄相比附逆气充庭诚有如思诚所言者乞敕抚按官今后司府州县推狱务合律例毋得任情故入久禁无辜犯者逮问不宥  上曰朝廷重惜民命屡下诏旨所司乃用法任情动致冤滥给事中所言必有指据该院即行抚按严加按核并会同吏部访察残忍者俟大计时黜治
　　○以畿内水灾诏蠲免工部本年四司料价
　　○癸酉
　　○起原任宁夏巡抚都察院右副都御史范鏓巡抚河南  升河南右参政李仁为太仆寺少卿  命原任蓟州总兵署都督佥事戴廉为团营敢勇营坐营官改兴都留守司署副留守事孟镇为署都指挥佥事充左参将提督四川叙泸坝底及贵州迤西子处  命德清大长公主孙林体乾袭锦衣卫指挥佥事
　　○贵州铜平等司及湖广镇草诸苗复叛巡抚王学益条陈经略事宜一严军令言贵州官军任战者少各上司目兵亦缘征戍频繁纪律漫弛幸得以军法便宜行事庶可整齐一定赏格言大兵合剿与出奇雕剿及贼党自为擒斩者功虽有差而赏不当异或恐贪功之徒假借雕剿之名妄行杀戮旧无赏典意盖如此乞听从宜量赏若犯难出奇歼厥巨魁者具奏优赏一禁党匿言永保酉年诸土司寔环诸苗境外正德以来诸土司赴调多倩此苗为先锋而土人且与苗为婚姻故今日进剿诸苗无所捕获不得已而抚则诸苗侍土司之庇索求非分或向或背至使近苗之民畏苗而或为之用矣今不重禁土司之党匿不可以靖苗宜令戴罪勉立后功不悛听参奏处治一协谋力言诸苗虽界分湖广而巢峒相接往者诸省异同机会乖左乞敕湖广四川抚镇务体师和之义以□共济之略一处向顺蛮夷之性叛服不常俟共威稍振选用王舍人等省谕苗棋有输情归顺者籍其姓名付之统率期以有效其奏处分其迷顽不悟必加天讨一慎守御言抚剿一日未宁则两省征调未息请徵各卫戍军授以营房随以妻子且渐收军余舍与寄籍人户充之咸与廪饩各乡建堡团聚募民徙实亦保甲之遗意也一明兼制言湖广之湖北一道及四川之酉阳平荼邑梅等司密迩贵州夷情军务俱属相关旧敕贵州巡抚兼制今湖北之官无复文移相摄而酉平之长每以客兵自处威令废格矣宜安明敕谕行川湖各官凡遇贵州动调兵粮系干苗情者咸听受莭制兵部议覆从之
　　○巡抚湖广都御史姜仪言镇草铜平苗贼屡抚屡叛流毒地方推原祸本皆各土官故纵漏殄所致宜严行宣慰彭荩臣彭明辅土指挥田应朝等督令土兵会官抚剿仍行贵州巡抚王学益即拘冉玄杨再显添兵给饷责令亲领剿抚悉照湖广一体施行其参将守备诸臣玩愒俱宜治罪兵部议覆得旨苗夷屡经抚剿至今叛服不定各官法当究治姑依拟令两省抚镇官责限各土官同心戮力务在克平如因仍贻患治罪不宥已巡按湖广御史高莭复以为言诏亭守备李英参将芮恩等俸念戴罪剿平申戎诏试御史吴相陈玠萧世延程軏王世翘盛汝谦谢应徵谢尚简魏希相李廷松张英冯荐孙文锡俱实授
　　○兵部覆两广抚镇张岳陈圭等奏柳林马平诸县巢贼韦金田等平前后擒斩四千余级俘获二百余人听抚二百余人获马牛器械称是参政郑纲副使魏良辅参将戚振孙继武都指挥李霁闲住柳州知府江满副总兵程鉴劳绩为多参政张炟陈茂义等先后协谋拘宜并叙得旨岳升俸一级圭如太保各赏银五十两丝叚四表里綗良辅鉴振继武霁各升俸一级银二十两丝段二表里满升一级致仕烜茂义等赏银币有差
　　○戊寅
　　○荫总督陕西三边军务兵部右侍郎曾铣子淳为国子生以三年秩满也
　　○时云南两广四川等处土官有十余年不得袭者皆相率北京奏乞章＜锍-釒＞纷委吏部奏言此皆抚按官避嫌远怨不与给勘所致耳请立严限促之得旨土官袭替事闻地方夷情所司视为泛常漫不加意姑贳其罪令速勘以闻今后有延缓不报者经该各官及抚按官该部指名参治
　　○己卯
　　○以水灾诏免凤淮杨三府所属州县宿州等二卫所税粮有差  镇守大同总兵周尚文奏东自宣府西阳河起由天城阳和左右威平井朔至山西丫角山止修筑边墙六百五十余里隔进虏占地土四万余顷倚地召军一万五千有余分给各军士耕种以资养赡诏令军士佃种永不起科著为令仍行各边一体遵行
　　○庚辰
　　○升吏部右侍郎韩邦奇为南京都察院右都御史工部右侍郎韩明为本部左侍郎改南京户部右侍郎韩士英于工部起服阕光禄寺卿孙桧为通政使司通政使升福建按察司延为本布政司右布政
　　○壬午
　　○升吏科左给事中郑大同本科礼科左给事中厉汝进户科兵科左给事中鲍道明刑科俱都给事中礼科给事中查秉彝户科兵科给事中孟廷相刑科俱右给事中
　　○甲申
　　○朝鲜国王李峘差陪臣刑曹参判闵洗良进方物马匹贺  中宫  东宫千秋莭宴赏如例
　　○升广东左布政使朱纨为都察院右副都御史巡抚南赣
　　大明世宗肃皇帝实录卷三百十五




大明世宗肃皇帝实录卷三百十六
　　嘉靖二十五年十月乙酉朔时享  太庙遣英国公张溶代
</div>
    <div class="pagination">
<a href="明实录世宗实录_page171.html">上一页</a><span>...</span><a href="明实录世宗实录_page167.html">167</a><a href="明实录世宗实录_page168.html">168</a><a href="明实录世宗实录_page169.html">169</a><a href="明实录世宗实录_page170.html">170</a><a href="明实录世宗实录_page171.html">171</a><span class="current-page">172</span><a href="明实录世宗实录_page173.html">173</a><a href="明实录世宗实录_page174.html">174</a><a href="明实录世宗实录_page175.html">175</a><a href="明实录世宗实录_page176.html">176</a><a href="明实录世宗实录_page177.html">177</a><span>...</span><a href="明实录世宗实录_page173.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
