<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 643 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 643 页/共 848 页
  </h1>
  <div class="content">
   ○命乾清门侍卫端华、在御前行走。　　

○乙巳。上诣绮春园问皇太后安。　　

○谕内阁、裕谦奏逆夷大帮侵犯定海。官兵登时击退一摺。据奏八月十二日逆船二十九只。挂帆起碇。先有火轮船二只。引带大夷船二只。乘潮阑入竹山门。经定海镇总兵葛云飞在半塘土城。看准苗头。开炮击断逆夷头桅一枝。该逆无暇拒敌。冒死窜出吉祥门。旋复绕入大梁门。又经镇标左营游击张绍廷在东港浦土城。督率弁兵。迎头轰击。该逆即时退出。我兵一无损伤等语。处奏欣慰。此次大帮逆船。直扑定海。总兵葛云飞乘彼炮不能及我之时。迎头拦击。将首先阑入之船。击断头桅。挫其凶焰。游击张绍廷督兵轰击。逆船即时退出。均属奋勇可嘉。前据裕谦奏、逆夷并帮犯浙。盛岙石浦等处。经官兵两次击退。兹复于大帮攻扑之时。先机迎击。俾逆夷不及措手。冒死窜回。该大臣督率有方。先行交部议叙。仍俟大功告蒇。再膺懋赏。葛云飞著加恩赏加提督衔。先换顶带。张绍廷著以参将即行升用。其余在事出力员弁。该大臣秉公保奏。候朕施恩。　　

○谕军机大臣等、前据王鼎等奏、查勘黄河决口。难缓堵合。当降旨谕令督饬工员。迅速筹办。并将西坝裹头。赶紧兴筑。王鼎等接奉后。谅已遵照办理矣。现在黄水所经。由祥符下注。安徽凤颍泗等府州。皆被淹浸。若不及早堵合。下游各处民田庐舍。在在可虞。著王鼎等恪遵前旨。即将堵筑工程。赶紧估办。朱襄不日到工。并著悉心会筹。妥为办理。决口早一日堵塞。下游早得一日安居。而洪泽湖亦免受淤垫。王鼎等务当仰体朕意。迅速兴工。克期合龙。以奠民居而慰朕望。将此谕知王鼎、慧成、牛鉴、并谕令朱襄知之。　　

○又谕、据程楙采奏、查明黄水下注入淮经由地方。统计凤颍泗三府州属。太和、凤台、五河、三处情形最重。太和县现经由司发给银两。并令该县碾动仓粮。又据署颍州府捐发钱文。委员散放。凤台五河。亦由庐凤道库垫发银钱分别抚绥等语。本年黄河决口。分趋入淮。该省被淹地方较广。著该抚派委妥员。详悉履勘各该州县。分别被灾轻重情形。应抚恤者即行抚恤。应赈济者即行赈济。务须妥为筹画。毋令一夫失所。此次黄水下趋。因值淮河顶涨。由民田散漫而行。现虽未致淤垫。至将来有无淤垫之处。并著该抚随时察看。据实具奏。将此谕令知之。　　

○又谕、本日据裕谦驰奏、逆船大帮侵犯。官兵登时击退一摺。览奏欣慰。已明降谕旨将该大臣交部议叙。葛云飞、张绍廷、分别升赏矣。逆夷来浙犯顺。经该大臣于盛岙石浦两次击退。此次大帮直扑。乘其不能开炮之时。先将逆船头桅击断。军威既震。兵气自扬。即日歼丑捦渠。宣威海徼。朕拭目以待捷判之至也。所奏逆船联帮停泊。恐又另生诡计。该大臣务须慎之又慎。严益加严。总期谋勇兼施。相机痛剿。一有捷音。即由六百里加紧奏闻。本日据刘韵珂奏、防堵乍浦尖山等处。已谕令该抚督率兵勇慎密防范矣。将此由六百里谕令知之。　　

○又谕、刘韵珂奏、浙洋逆船。日有增添。镇海定海等处固应从严防堵。其作浦尖山二处口岸。尤宜亟为淮备等语。此次逆船在浙洋各岙。分船滋扰。当经管兵击退。现在大帮复敢连樯而至。本日据裕谦奏称、逆船直扑定海。经我兵开炮击断头桅。当即窜遁。虽已略示惩创。惟现在该夷并帮寄碇镇海洋面。难保不四处分窜。乍浦。尖山。系属浙西要口。该抚仍遵前旨。多募壮勇。密为防范。一经驶入。即行痛加剿洗。务使处处皆受挫衄。该夷自不敢再行肆逆。庶足伸天讨而靖海氛。至所称部拨闽省军需。内有本省先行请拨。及报部支销之款。未能如数解闽。现在浙省情形。尤属紧要。所有该抚奉拨闽省短解银十六万两。应由别省筹拨足数。已饬户部速议办理矣。将此谕令知之。　　

○又谕、耆英等奏、分拨官兵驻劄候调。并陆路添兵设伏一摺。又另片奏、铸就大炮运赴海口安设等语。昨有旨谕知该将军于吉林兵到时。分拨五百名赴山海关。其余五百名。或即在省城各隘分拨。或仍派赴锦州防堵。令该将军酌量布置。其黑龙江兵。亦有旨暂缓调拨。该将军接奉后。自必遵照办理。本日据奏黑龙江兵。业已陆续启程等情。黑龙江现调各起官兵。如已行至盛京地方。即著该将军咨令撤回。再候谕旨。至奉天海口纷歧。现经该将军拟于陆路添兵设伏攻剿。并将铸成炮位。分拨各口安设。布置自属周妥。惟现设大炮尚少。恐尚不敷抵御。傥于该夷未经登岸之先。业将大炮开放。万一该夷用小船蜂拥登岸。我之擡枪鸟枪。势能及彼。而彼之火器。亦能及我。似尚未足制胜。该将军既于陆路设伏。如将一二千斤以下小炮。分布要隘。乘彼火器尚未及我之时。开放轰击。复乘其仓皇践踏之时。更用擡枪鸟枪刀矛火箭。奋力攻剿。必能制其死命。著耆英悉心体察。并密授将备机宜。毋致临事周章。是为至要。将此谕令知之。　　

○礼部奏、寿安国伦公主下嫁应行礼仪。得旨、此次寿安固伦公主下嫁。升舆前著免其行礼。　　

○丙午。上诣绮春园问皇太后安。　　

○谕军机大臣等、孟保等奏、夷匪勾结抢占。派兵防堵一摺。拉达克部落头人。勾结森巴生番三千余人。将唐古特所属营寨夺占。经该大臣等派后藏番兵一千名。并前藏鸟枪番兵三百名。拨派土兵一千名。派员管带启程。分拨堵御。军火口粮。咨行噶勒丹锡哷图萨玛第巴克什筹办接济。均著照所议妥为办理。又另片奏、森巴拉达克部落。虽与廓尔喀相近。该国近尚安静等语。览奏已悉。另摺奏、请缓阅后藏三汛营伍。著准其缓至来年秋季。再行前往。其派员就近查阅。及酌拨船费银两。分赏物件。亦均照议办理。将此谕令知之。　　

○旌表守正捐躯浙江丽水县民刘庭铨妹＜?氵凤＞女□当。　　

○丁未。上诣绮春园问皇太后安。　　

○谕军机大臣等、祁＜?土贡＞等奏、查明防守不力之副将。请旨革职一摺。据奏本年二月间。逆夷驶来攻击。肇庆协副将庆宇。在永安台内。香山协副将刘大忠。在横档马头。被逆打伤庆宇左臂左腿。刘大忠亦被打伤腰腿。督标中军副将达邦阿。防守横档炮台。被石块打中腰腿。均各带伤落海。遇救得生。经该督等面加究诘。尚无遁饰等语。该副将等如果临阵受伤。该督等既经劄调进省。当面究诘。一经亲验伤痕。虚实立见。何以迟至数月之久。仅凭该员等一面供词。草率覆奏。所称尚无遁饬。殊难凭信。著祁＜?土贡＞。梁宝常。亲自验明。将该员等果否受伤。确切查明。据实具奏。不得任听该员等饰词捏禀。致有避就。将此附报便谕令知之。　　

○赏达赖喇嘛父策旺郭珠布。公爵。　　

○戊申。上诣绮春园问皇太后安。　　

○谕内阁、裕谦奏、定海失守。现先严守镇海。一面调兵进剿一摺。据称八月十三日。夷船驶至竹山门。经总兵葛云飞等督兵开炮。击断夷船大桅。当即窜去。十四日逆夷由竹山碶登岸。经总兵郑国鸿督兵开放擡炮。击杀夷匪无数。十五日在五奎山支搭帐房。我兵犹击毙逆夷十余名。十七日进攻定海。葛云飞亲自开炮。击中夷船火药。当即焚烧。该逆分作三路进攻。我兵前队阵亡。后兵继进。所用擡炮。至于红透不能装打。犹舍命轰击。该总兵等苦战六昼夜。连得胜仗。无如连日风逆浪大。逆船梗阻。策应之兵。无从东渡。我兵势难抵敌。十七日。定海失守。裕谦自请从重治罪等语。裕谦著交部严加议处。其阵亡之总兵王锡朋。郑国鸿。葛云飞。署定海县知县石浦同知舒恭受。均著交部照例赐恤。所有阵亡弁兵。著裕谦查明咨部办理。　　

○谕国机大臣等、本日据裕谦驰奏、逆夷大肆猖獗。定海失守情形。愤恨之情。难以言喻。该逆招集闽广匪徒。助其凶焰。厦门之后。复陷定海。难保不乘风北驶。已降旨令胡超速带头起陕西兵。即赴山海关。其后起官兵。著富呢扬阿派员管带。迅速赶赴天津。交纳尔经额分拨防守。所有前调黑龙江兵一千名。著调赴锦州。其吉林兵一千名。均著调赴山海关。亦经谕知耆英、哈哴阿、棍楚克策楞、惟勤等、迅速调拨矣。天津海口。业经该督密加防范。布置周详。万一夷船驶至。当必有备无患。该督经朕屡次指示机宜。谅必能运谋制胜。以慰朕怀。裕谦摺钞给阅看。将此谕令知之。　　

○又谕、本日据裕谦奏、逆夷在浙洋滋扰。定海地方。业已失守。该逆肆行无忌。难保不乘风北驶。锦州山海关等处海口紧要。亟应添兵防守。以备不虞。所有前调吉林兵一千名。著惟勤迅速催令驰往盛京。交耆英一并派赴山海关。交哈哴阿派拨防堵。毋庸酌拨省城及锦州等处。其黑龙江兵一千名。仍著棍楚克策楞迅即调往盛京。交耆英派赴锦州。分拨防堵。所有陕西头起官兵。已另降谕旨。著胡超迅即管带前赴山海关矣。该都统将军等务当先事豫筹。将所调各兵。妥为布置。以期有备无患。是为至要。将此各谕令知之。　　

○又谕、前有旨令该提督管带陕西头起官兵。前赴山海关防堵。其后起官兵。暂令归伍。本日已谕知富呢扬阿。将后起官兵。催赴天津。交讷尔经额拨派矣。现在山海关地方。海口最关紧要。著胡超即将所带头起官兵。兼程驰赴山海关。会同哈哴阿力筹防剿。不可稍有迁延。将此由六百里加紧谕令知之。　　

○又谕、托浑布奏、亲赴登州筹备陆路战守情形一摺。据称详勘地势。采访兴情。地方绅民。各顾身家。人思自卫。业经派员会同地方官剀切晓谕。令其团练壮勇。扼险防守等语。著即照议妥办。于沿海港汊。夷匪可以登岸之处。实力筹防。多备壮勇。令各自团练。保卫身家。一有夷船北驶。即探明贼踪酌派将弁驰往。督同民勇。奋力攻剿。尽歼丑类。务使众志成城。方为有备无患。将此谕令知之。　　

○又谕、前有旨谕令富呢扬阿、挑选陕西兵二千名。令胡超管带头起。径赴山海关。并谕令其余各起官兵。暂行归伍。听候谕旨。现在逆夷猖獗。浙江定海。业已失守。天津海口。亟应加意严防。除胡超所带头起官兵径赴山海关外。其余各起官兵。著富呢扬阿仍遵前旨。即饬曾经出师之将弁。迅速管带起程。前赴天津。交讷尔经额调拨。不可稍有迟延滋扰。将此由六百里加紧谕令知之。　　

○又谕、裕谦奏、定海失守一摺。已明降谕旨。将该督交部严议。并将王锡朋、郑国鸿、葛云飞、舒恭受等、交部赐恤矣。现在兵力单薄。著准其将调赴闽省之江西后二千名。截赴浙江。听候调遣。其徐州镇标官兵三百名。早已到镇海军营。著一面严守各要隘处所。一面厚集兵丁。广募水勇。团练乡民。相度机宜。乘时进攻。收复定海。切勿迟延观望。傥再有疏虞。试问该督能当此重罪否耶。懔之。将此由六百里加紧谕令知之。　　

○续拨山东海防经费银十五万两。从巡抚托浑布请也。　　

○给河南祥符、陈留、通许、杞、淮宁、太康、睢、柘城、鹿邑、九州县被水灾民一月口粮。　　

○己酉。上诣绮春园问皇太后安。　　

○谕内阁、两江总督裕谦、经朕特简钦差大臣。驻劄浙江。专办防海事务。乃会同提督余步云、在镇海军营筹办半年之久。未能先机布置。致定海县城失守。昨已降旨将裕谦交部严议。余步云亦著交部严加议处。浙江巡抚刘韵珂、专在省城筹防。未能兼顾。与乌尔恭额尚属有间。著交部议处。　　

○谕军机大臣等、昨据裕谦奏、定海失守情形。已明降谕旨。将裕谦交部严议。本日又据刘韵珂奏请议处。并恳调邻省劲兵一摺。已饬裕泰、吴文镕、每省各调精兵一千名。迅赴浙江。交该抚调遣。并降旨将刘韵珂交部议处矣。浙江乍浦及尖山口。最为紧要关隘。该逆乘此凶焰。难保不四出滋扰。该抚已分调本省兵勇。就近防守。并著广募水勇。团练乡民。谕以尔等同心为国出力。即可自保身家。众志成城。何敌不克。一俟湖北江西兵丁到齐。彼时相度机宜。如能一面防堵。一面协同裕谦助其进剿。更为得力。是在刘韵珂筹画尽善。总之我兵首尾相应。不得顾此失彼。是为至要。将此由六百里加紧各谕令知之。　　

○又谕、现在逆夷猖獗。浙江定海。业已失守。据刘韵珂奏、乍浦海口。及浙江省垣。亟须添兵防堵。著裕泰挑选湖北黄州协等处精兵一千名。吴文镕挑选江西九江镇精兵一千名。饬令曾经出师之明干镇将管带。迅速前赴浙江。交刘韵珂调遣。毋许沿途滋扰。将此由六百里加紧各谕令知之。　　

○又谕、给事中朱成烈奏、拒炮之法。以牛革两片。联而为一。使尖其脊。如蛤之开合。负于背后。高出于首。如开炮则群伏于地。牛革上窄下宽。炮子必皆滚落。此陆战之法。若于水战。则以木驴置于小舟之上。亦以牛革为之。如船篷式而尖其脊。炮子到脊。滑不能住。皆从两旁滚入水中。且小舟高不过一尺。木驴高不过三尺。大炮自六七尺以上飞过。不能击及。可操必胜之权等语。现在逆焰凶恶。全恃炮火。我兵于避炮之法。不可不博采众论。加意讲求。著该将军参赞及沿海各将军参赞体察情形。该给事中所陈御炮之法。是否可行。据实具奏。将此各谕令知之。　　

○又谕、逆夷现在浙洋滋扰。定海地方。业已失守。据裕谦等驰奏此次犯顺情形。该夷匪等竟敢于登岸。与我兵接仗。以致众寡不敌。城池失陷。江苏宝山等处。最关紧要。沿海各口岸。固宜密为防堵。其陆地要隘处所。尤当相机设伏。防其登岸肆扰。著梁章钜。陈化成。妥密熟筹。相度地势。豫为布置。务使水陆交严。该逆无隙可乘。不可稍存大意。是为至要。将引由六百里加紧谕令知之。　　

○以浙江湖州协副将陈述祖、为定海镇总兵官。山东文登营副将梁胜灏、为浙江处州镇总兵官。　　

○庚戌。上诣绮春园问皇太后安。　　

○谕内阁、漕粮为天庾正供。节经降旨令有漕各省督抚严饬所属。早兑早开。克期渡黄。毋稍迟误。迺近年重运漕船。不能如期抵坝抵通。以致归次受兑。节节耽延。总缘各该督抚不肯破除情面。实力催趱所致。现在节逾寒露。水势渐消。著漕运总督及沿途各督抚分饬所属。严行催趱。且本年各省回空军船。连樯渡黄南下。衔尾遄行。毫无周折。定能如期归次。来年新漕。尤当赶紧办理。按限兑开。统限于四月初十日以前。全数趱至清江。克期抵坝。以便渡黄北上。毋许稍有延误。傥意存怠玩。视为具文。仍致临事周章。有逾例限。定将该漕督及各该督抚严行惩处。决不宽贷。将此通谕知之。　　

○谕军机大臣等、讷尔经额奏、筹备水陆攻剿情形。另片奏、吉林头起官兵抵关等语。览奏均悉。所有该督筹办一切。颇为妥协周密。朕心甚慰。惟该夷凶悍情状。昨发去裕谦摺件。阅之自悉。傥该夷豕突而来。我兵连环开炮。层层设伏。当可取胜。但该夷在厦门定海。两次猖獗。据该督等奏、皆系攻杀一层。又添一层。愈杀愈多。拚死拒敌。竟能苦战六昼夜之久。是逆夷逞凶。暋不畏死。已可概见。我兵枪炮。登时将贼击退。自足以慑其胆。设或逆夷冒死迎拒。前阵已陷。后阵复起。相持过久。枪炮红透。不能施放。又将操何术以制胜。凡此种种情形。皆当豫为筹画。毋致临时掣肘。该督务宜密为布置。慎之又慎。该处明干镇将。不妨细与讲注。以收实效而操全胜。朕实有厚望焉。将此谕令知之。　　

○又谕、据梁章钜奏、查勘吴淞海口。并演试新铸大炮情形等语。逆夷占踞定海。距江苏吴淞每口甚近。亟宜加意筹防。该抚既亲历查勘。会同提督陈化成。遂一详加准备。并将上海炮局续铸四千余斤铜炮十尊。解至吴淞试演。均能致远。万一逆夷窜至。自已有备无患。该抚务当激励将士。奋勇争先。处处布置周密。勿令逆夷稍有得手。如察看兵力尚单。即行会商调拨。以期声势联落。战守有资。水陆交严。不可稍存大意。是为至要。将此谕令知之。　　

○辛亥。谕内阁、讷尔经额奏、请援案支给调防兵丁口粮等语。现在调赴山海关防堵之吉林兵五百名。并陕西头起官兵。均著援照成案。每日折给银一钱五分。支给报销。以昭画一。其吉林兵另有每名给马三匹。所需马乾及跟役等折给盐粮银两。较之绿营兵丁应支数目稍优。著各按本例支领。不得一律援照。　　

○谕军机大臣等、哈哴阿奏、筹画布兵安炮一摺。所请将各兵营盘改移之处。著照所议办理。惟此次逆夷滋扰陆路。亦甚凶悍。昨在定海。与我军对敌。杀去一层。又添一层。直是拚死上前。熬战六昼夜之久。我兵枪炮红透。接济不来。遂致失事。据奏将炮位安置土垒之上。俟逆夷登陆。施放攻击。所见甚是。山海关炮位不多。如果逆夷登岸。必豫先吩咐兵弁。见有数百数十夷人。再行开放枪炮。不可因见一二夷人。遂将火药空放。及至大队前来。火药反不彀用。且炮位暗藏之地。尤应机密。不可令夷人窥探明白。致有准备。胡超不日即抵山海关。务当和衷商量。布置妥协。以操全胜。嗣后凡有奏报之事。俱著两人会衔。将此谕知哈哴阿、并谕令胡超知之。　　

○以河南荆子关协副将尤渤、为江南寿春镇总兵官。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百五十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十一年。辛丑。九月。壬子朔。谕军机大臣等、本日据刘韵珂参奏、余姚县知县舒明劝捐不善。已明降谕旨将该县革职。举人施襄等一并斥革究办矣。又据御史汪元方奏、该县刻有乐输木戳。每亩勒派大钱五十文。复将呈阻绅士押禁。以致聚众滋闹。核与刘韵珂所奏大略相同。浙省现办防堵事宜。用民之力。必须顺民之情。若州县藉端科敛。吏役舞弊侵吞。以致酿成事端。成何政体。著刘韵珂确切查明。秉公严审。固不可纵容劣衿。尤不可回护属员。致有不实不尽。将此谕令知之。寻奏、余姚县知县舒明劝捐防堵。据绅士朱文治等呈请按亩捐次。议请每亩捐钱五十文。并刊刻捐单。盖用乐输戳记。给发各捐户收执。即批准照办。并非因公科敛。所收钱文。均系公捐公用。并无侵吞情弊。其革举施襄等具呈请见。因其籍端挟制。谕差看守。禀请交办。尚无不合。惟未将按亩捐输章程。收钱数目。随禀声明。致滋藉口。办理究属非是。应请旨开复原官。交部照例议处。下部议从之。　　

○又谕、保昌等奏、防守省垣情形一摺。据奏收回厦门之后。尚有逆船数只。盘踞厦港孤峙之鼓浪屿。省城各处要隘。现已截港设伏。逆船不敢闯入等语。布置尚属周妥。仍著加意严防。无稍疏懈。前调江西兵二千名。现经裕谦裁赴浙江矣。另片奏、需用铅子二十四万斤。已咨各省督抚赶紧筹拨。但现在逆夷占据定海。浙省军务紧要。硝磺铅丸。亦在所急需。如该省足敷应用。著即分给浙省。交裕谦分贮。以备应用。该将军等酌量筹办。毋存畛域之见。将此谕令知之。　　

○癸丑。上诣绮春园问皇太后安。　　

○谕内阁、向例固伦额驸之衣服等项。俱系照贝子之例穿用。固伦额驸德木楚克扎布。著加恩赏给宝石顶带。三眼花翎。及衣服等项。均照贝子之例。　　

○又谕、浙江定海镇总兵提督衔葛云飞。处州镇总兵郑国鸿。江南寿春镇总兵王锡朋、当定海失守之时。同时阵亡。已降旨令该部照例赐恤。本日据裕谦奏、此次转战六昼夜。开放大炮。击焚逆船。惟葛云飞所练亲兵。最为得力。陆路杀贼。寿春处州官兵。均极勇敢。剿杀逆夷一千数百名。因该逆驱使闽粤汉奸。舍死登岸。众寡不敌。以致失事。现在葛云飞。郑国鸿尸身。业已从厚殡殓。王锡朋尸身。尚无著落。览奏为之堕泪。该总兵等奋勇杀贼。效命疆场。深堪悯恻。除照例赐恤外。加恩各赏银五百两。由各原籍藩库给发。并著该省督抚查明该故员子孙几人。据实具奏。葛云飞、郑国鸿、王锡朋、俟定海收复后。建立专祠。王锡朋仍于该原籍建立专祠。该故员等灵柩回籍时。并著各该地方官妥为照料。此次随同葛云飞、郑国鸿、王锡朋、阵亡将弁兵丁。除分别奏咨照例恤赏外。并著裕廉确切查明。分咨各原籍督抚。将其家属从厚抚恤。用示朕悯节昭忠。有加无已至意。　　

○又谕、裕谦奏、请将部拨解闽军需。改解浙江一摺。所有拨解福建之两淮运库银七十万两。著准其改解浙江。其福建应拨军需。著户部速议具奏。　　

○又谕、王鼎等参奏、河工疏防员弁一摺。河南祥符汛漫口失事。专辖之知府衔开封府下南河同知高步月。署下南河协备许镳。防守之祥符上汛县丞秦华曾、千总高振、外委刘让、平时未能小心防范。临事又不克迅速抢堵。以致大溜全掣。厥咎均重。著一并交部严加议处。兼辖之开归陈许道步际桐。虽于下游办工处所。闻报折回抢堵。究竟保护未稳。咎亦难辞。著交部议处。寻议上。得旨、专辖之下南河同知高步月。协备许镳。祥符上汛县丞秦华曾。千总高振。外委刘让。均著即行革职。于河干枷号一个月。满日发往新疆。充当苦差。兼辖之开归陈许道步际桐。亦著即行革职。留工效力。　　

○谕军机大臣等、王鼎奏、黄河长水递消。口门省城情形一摺。据奏祥符上汛西岸裹头埽已报镶筑。省城西北角迎溜之处。河水递落。日渐松缓。各厅废运料物。抢护应手等语。览奏均悉。仍著王鼎督饬所属。先行相度地势。挑穵引河。总期一律深通。迅即堵筑口门。进占合龙。以副委任。另片奏、河督事务纷繁。病体势难兼顾等语。现已有旨谕知朱襄。迅即赴豫。想指日节可到任。王鼎俟朱襄到后。即卸署河督篆务。会同慧成、朱襄、牛鉴、办理堵筑事宜。仍当加意调摄。以慰廑注。将此谕令知之。
  </div>
  <div class="pagination">
   <a href="清实录道光朝实录_page642.html">
    上一页
   </a>
   <span>
    ...
   </span>
   <a href="清实录道光朝实录_page638.html">
    638
   </a>
   <a href="清实录道光朝实录_page639.html">
    639
   </a>
   <a href="清实录道光朝实录_page640.html">
    640
   </a>
   <a href="清实录道光朝实录_page641.html">
    641
   </a>
   <a href="清实录道光朝实录_page642.html">
    642
   </a>
   <span class="current-page">
    643
   </span>
   <a href="清实录道光朝实录_page644.html">
    644
   </a>
   <a href="清实录道光朝实录_page645.html">
    645
   </a>
   <a href="清实录道光朝实录_page646.html">
    646
   </a>
   <a href="清实录道光朝实录_page647.html">
    647
   </a>
   <a href="清实录道光朝实录_page648.html">
    648
   </a>
   <span>
    ...
   </span>
   <a href="清实录道光朝实录_page644.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
