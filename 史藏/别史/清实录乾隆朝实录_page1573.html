<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1573 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1573 页/共 1860 页
  </h1>
  <div class="content">
   ○又谕。据伊勒图奏。伊犁遣犯燕邦献。于本年正月。在配脱逃等语。燕邦献。系从前木果木溃散兵丁。改发伊犁。情罪重大。乃该犯胆敢乘间脱逃。情尤可恶。查该犯籍隶宁夏。计其逃窜后。或即潜回原籍。著传谕福康安。严饬所属。派委员弁。于关津隘口。并该犯原籍地方。一体严密查拏务获。照例办理。毋致远扬漏网。　　

○军机大臣议覆。据乌噜木齐都统长清奏称。乌噜木齐各处地方。每年支放兵饷口粮各项。约需粮十五万四千余石。遇闰加增。现在升科户民额徵地粮。与屯田官兵所交粮石。二项统计。每年可得粮十七万二千余石。除应用支销外。尚有盈余。自应仍照旧定章程。屯田功过相抵。议叙加赏成例。俾兵丁等不致有虚报分数。买粮赔交之累。应如所议办理。仍令新任都统奎林。暨各该处管理屯务驻劄大臣提镇等。随时留心。查察每年所收粮石。尽收尽报。无任虚稳滋弊。从之。　　

○赈湖南茶陵州。攸县。二州县水灾饥民。　　

○甲戌。谕。科道职司风宪。有奏事之责。果有能参劾大臣。指陈时事。言有可采者。自当准予施行。即或所奏失实。亦不加之谴责。盖以职业所在。若因言事得罪。非所以风励台司。昨费孝昌陈奏摺内。有君设身以处。并若曰等语。该员系科目出身。由学正洊升御史。岂不知君臣之际。体分尊严。乃以此等字样。竟比寻常泛论。公然直陈朕前乎。是费孝昌之罪。不在言事不当。而在措辞乖体。伊在京服官有年。而章奏全不知敬谨之道。如此糊涂庸鄙之人。岂可复令其供职办事。但此时若将伊革职治罪。律以大不敬之条。转不值如此严办。费孝昌。著休致。勒令回籍。至其所奏。请定官员终养章程。前经吏部定议。昨又降旨通谕。于教孝之中。仍寓体恤之意。业已周详备至。中外大小官员。俱当敬遵功令。各尽其臣子之分也。　　

○谕军机大臣等。朕恭阅实录。康熙四十年五月。泗州等处被水。上谕大学士等曰。六坝堵塞。其水必然注波。治东则西即被灾。两方之民。俱同一体。朕阅河工时。见高家堰之水。较堤旁平地高三尺。淮安之水。较地高九尺。今高家堰之水。高于地已至一丈六七尺。岂不可危。朕日夜念此。甚切忧惧。高家堰堤。作何保守坚固。或另有修治善策。著张鹏翮陈奏。钦此。煌煌圣训。仰见宵旰勤思。为泽国生民。求保障安全之计。畴咨深切。朕思高家堰堤工。自雍正年间。改建砖工。较前已为整缮。朕屡次亲巡阅视。规画讲求。命一律建筑石工。以期坚致巩固。并酌定五坝水志。以时宣洩。俾盛涨时湖水不致阏壅为患。立法已极周详。而自陶庄挑放引河以来。河势趋北。今昔情形不同。现在高家堰之水。较地尚高若干尺。淮安之水。又高于地若干。是否因堤工坚固。及宣洩机宜。周备妥善。湖水不致为患之处。著传谕萨载。李奉翰。详悉查明。据实具奏。并绘图贴说呈览。　　

○又谕。据李奉翰奏。头进漕船。于三月初九日。全数过淮。较之上年首进帮船。过淮日期。迟二十余日等语。上年春间。朕巡幸江浙。粮船自不免略为停候。何以今岁帮船行走。转更迟滞。自必因上年回空各帮。归次受兑较迟。以致开行过淮。不能迅速。现在运中河。及八闸等处。俱已挑浚完竣。一律深通。水势充足。漕艘经行。自可迅速浮送。著传谕毓奇。会同沿途各督抚。派委员弁。加紧催趱各帮船北上。不致稍有迟滞。方为妥协。将此由四百里传谕毓奇。并谕萨载。明兴。知之。　　

○以故广西镇安府属向武土知州黄徽猷子坤宁。袭职。　　

○乙亥。谕。直隶广平。顺德。大名。三府属。与豫省河北毗连。上年冬间。缺少雪泽。今春亦未得有透雨。河间府属之景州。交河等州县。秋冬以来。雨泽稍疎。麦收恐不免歉薄。此时即得甘膏播种大田。西成尚早。若令将新旧钱粮。照常输纳。小民未免拮据。所有广平。顺德。大名。三府属各州县。并河间府属之景州。交河。阜城。献县。河间。肃宁。宁津。故城。等州县。著加恩将乾隆五十年应完钱粮。并四十九年未完钱粮。及一切带徵钱粮仓谷等项。俱缓至本年秋后徵收。用纾民力。其景州等州县。并著即行减价出粜。以平市价。该督务须董率所属。实力妥办。使一体均沾渥泽。以副朕轸念民依。有加无己之至意。该部即遵谕行。　　

○又谕。向来满洲世仆等。以侍卫拜唐阿为近御差使。视为最荣。于挑选侍卫拜唐阿时。则甚欣愿。近来在京文武大臣。及外任大臣。官员。子弟。多有在馆行走。否则捐纳。冀图文职。且跟随伊父兄任所安逸。不愿挑取侍卫拜唐阿者甚多。是以挑取侍卫拜唐阿时。不能得人。及至成丁。尚不当差。在任日久。并不学清语骑射技艺。至废弃满洲旧俗。昔皇祖时曾经整饬查办。今在京文武大臣。外任文武大臣官员等。皆受恩深重。得项较多。伊等子弟长成。更当挑取侍卫拜唐阿。效力行走。方合满洲世仆之道。是以降旨命军机大臣等。详细查办。各开名单呈览。其年已及岁。经朕指出者。即著带领引见。但年未及岁者。若不酌定年限查办。则日久仍至旧习复萌。将此饬谕八旗。所有指出现随任所。年已及岁者。即行咨取。带领引见。嗣后著由该旗。五年一次。照此查明。咨送军机大臣等。汇办具奏请旨。至从前准令外任大臣官员等。各带一子随任。办理家务。系朕曲成之恩。乃伊等藉此。将所有子孙。俱留任所。是诚何心。嗣后饬令八旗。严查伊等子嗣内。年已及岁者。祇准奏请一人随任。习办家务。其余年已及岁之子弟及孙。俱著催令回旗。以备挑取差使。倘瞻徇情面。不行咨催者。将该都统等一并治罪。将此通谕八旗各省。永远遵行。　　

○又谕。江兰既已服阕。著实授河南布政使。　　

○谕军机大臣等。据刘峨覆奏。大名。广平。顺德。三府属。现在减价平粜。倘再雨泽濡迟。民力稍艰。自当随时查明。奏请分别宽免等语。已明降谕旨。将大名等三府属。并景州等州县。应徵钱粮。加恩缓至秋后徵收矣。大名等三府属。如此时得有透雨。即可播种大田。若再雨泽濡迟。秋成缺望。农民自更形艰窘。该督届期。即应查明据实具奏。候朕另降恩旨。将此谕念知之。　　

○豁免直隶霸州。保定。文安。大城。涿州、固安、东安、香河、宛平、大兴、昌平、顺义、怀柔、密云、通州、三河、武清、宝坻、蓟州、宁河、清苑、安肃、新城、蠡县、安州、高阳、新安、献县、肃宁、任邱、交河、天津、青县、静海、沧州、庆云、盐山、藳城、永年、成安、广平、东明、长垣、延庆、蔚州、丰润、玉田、赵州。宁晋。四十九州县。自乾隆四十一年起。至四十九年止。民欠因灾出借未完谷米豆麦十三万六千七百七十八石有奇。　　

○丙子。蠲免河南商邱。宁陵。永城。鹿邑。睢州。柘城。六州县。乾隆四十九年水灾额赋。　　

○丁丑。谕。卢沟桥为都会通衢。车马辐辏。经行年久。多有残损。兹特发帑鸠工。重加修造。所有此项工程。著派刘墉。德保。金简。曹文埴。德成。督办修理。　　

○戊寅。谕曰。纪昀。陆费墀。著仍充文阁直阁事。阿肃。胡高望。著以原衔充文渊阁直阁事。其文渊阁校理一缺。著陈崇本充补。至褚廷璋。彭冠。前因考试降为庶子读讲等官补用。但文有一日之短长。且褚廷璋承办馆书。彭冠在尚书房行走。均属年久。俱著充文渊阁校理。并加恩照所降之级。准其同现任一体食俸办事。　　

○谕军机大臣等。豫省卫辉一带。连年被有旱灾。朕心甚为廑念。屡经降旨展赈。并将缓徵带徵民欠各项。普行蠲免。俾灾黎不致失所矣。京师于二十八日。续得雨泽。本日据刘峨奏报。广平府属之磁州。邯郸。顺德府属之邢台等县。各于二十四日得雨二寸四寸等语。未知卫辉等处。曾否得有透雨。现在光景如何。倘仍未得渥被甘膏。农民不能乘时力作。情形自更拮据。朕意欲将该处本年应徵钱粮。概予蠲免。著毕沅查明具奏。至于卫辉毗连之彰德府属。及开封。河南。二府属。前经毕沅奏称。自去冬至今。雨雪未沾。麦苗微细。夏禾不能长发。业已降旨。将应徵各项钱粮。缓至本年秋后徵收。但其中有无受旱较重。及积歉之区。应行一体蠲免本年钱粮者。著毕沅详悉查明。据实奏闻。候朕另降恩旨。并著将卫辉等处。曾否得雨情形。迅速奏闻。以慰悬注。将此由六百里传谕知之。　　

○予福建省巡洋溺水额外外委陈光照。并兵丁等赏恤如例。　　

○是月。两江总督萨载等奏。外河厅属。顺黄坝上下。黄河南岸。存有木龙五架。查第三架木龙。系上年七月内扎办。现尚坚整。无庸修理。惟头二两架。并四五两架。自四十八年。先后改扎。两经伏秋大汛。风吹日晒。冰凌铲削。入春以来。臣等留心察看。黄河溜势。较前稍有改移。各架木龙。旧滩之外。露有新滩。应将各木龙拆起。在于新滩外首安扎。以资挑护。并须于旧处上下。略加迁移。分别酌减丈尺。以顺溜势。查头二两架木龙。原各长三十丈者。仍照原长丈尺改扎。其第四架木龙。原长五十丈。应减去十丈。第五架木龙。原长六十丈。应减去二十丈。俱拆起改扎。各长四十丈。如此分别减办。钱粮较前节省。而南岸新滩。得以保护。北岸旧滩。更可资其挑溜汕刷。似于诸处有裨。得旨。好。知道了。　　

○安徽巡抚书麟奏。亳州等处。自上年赈贷以来。本年正月。复将被灾稍重之亳州贫民。概行加赈一月。兹瞬届青黄不接。粮价渐增。据布政使陈步瀛。议请将上年被灾各属。市价每石在一两四钱以上者。减银一钱。一两七钱以上者。减银一钱五分。二两以外者。减银二钱。如有请粜麦豆者。每石照市价减银一钱。其余杂粮。每石照市价减银五分。至成熟州县。应就现在仓贮。酌量地方情形。如价在一两五钱以上。每石减银五分。价在一两五钱以内者。概不准其出粜。倘有存仓米谷。及麦豆杂粮。实在年久。不堪再贮者。仍遵存七粜三之例。随时出陈易新。无庸减价。所粜钱文。照市价易银。解贮司库。分别麦熟秋成。饬发购买还仓。臣覆查所议平粜价值。均系酌量情形办理。应请准其照办。报闻。　　

○河南巡抚毕沅奏。开封省城。驻防满兵。定例每年自十月起。至三月止。支领大草料。自四月起。至九月止。支领小草料。现今粮价翔踊。官兵买食维艰。请赏给半年米石。得旨。如所议行。　　

○四川总督李世杰奏。四川省会城垣。年久倾圯。经前督臣福康安。奏准发帑六十余万估修。现在外皮城墙将竣。所有城身里皮。亦应次第刨筑。但查里皮旧址。根脚稳实。且历年久远。蔓草丛生。盘结牢固。若照原估另行刨筑。一律加宽。究不如多年旧土之坚实。兹拟将城顶原估宽五丈。收为宽四丈。宇墙即砌于城身四丈之上。更足以资巩固。并可节省银七万六千六百七十余两。得旨。好。知道了。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百二十七


大清高宗法天隆运至诚先觉体元立极敷文奋武孝慈神圣纯皇帝实录卷之一千二百二十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十年。乙巳。夏。四月。庚辰朔。享太庙。遣恒郡王永晧恭代行礼。　　

○谕。据萨载等奏。淮。徐。海。三属。今春雨泽短少。现在二麦歉收等语。淮。徐。海。三属。均为积歉之区。上年冬间。久晴土燥。种麦无多。今春雨泽又复愆期。以致麦苗未能长发。民力难免拮据。所有淮。徐海三属。应完新旧钱粮。著加恩缓至本年秋成后徵收。以纾民力。其贫民播种无资者。普著按亩借给耔种银两。俾资接济。该督抚其董率所属。确查妥办。以副朕轸念民依之至意该部即遵谕行。　　

○又谕。朕于五月十八日启銮。驻跸热河。秋后入哨。氖应派人员。及应行豫备各差。著各该处俱照例办理。　　

○又谕。朕恭阅开国方略。昔太宗文皇帝时。恐我满洲骑射清语。日久生疎。曾经特降谕旨。是以朕临御以来。诰诫再三。务令各勤旧业。今看八旗文武大臣官员子弟射。甚属平常。清语除履历外。再问竟不能答。皆由伊父兄等。不知训迪子弟。以致本业渐荒。因思各旗教场箭亭石碑。均刻太宗文皇帝圣旨。诸臣岂未经瞻仰乎。自此次朕谕之后。八旗大臣官员。务严饬子弟学习娴熟。倘引见时。技艺平常。朕必将伊父兄一并治罪。将此旨通行晓谕八旗。及各省都统官员等知之。　　

○兵部议准。陕甘总督福康安等奏称。西宁镇属。贵德营。极边寒苦。商贩稀少价值昂贵。兵丁月饷不敷食用。因而召募维艰。请将现设马兵三百五十九名内。酌减一百十九名。改设步兵。其现设守兵三百六十二名。全行改设步兵。应如所请。其酌减马兵改设步兵所遗马一百十九匹。应令该督另行咨部报销。从之。　　

○辛巳。谕曰。原任左都御史周煌。由翰林洊擢正卿。在尚书房行走有年。老成端谨。奉职克勤。今春遘疾。陈请解任。曾晋秩太子少傅。加兵部尚书衔。准其回籍调理。前两次祇迎道左。特亲加存问。谕令加意调摄。以冀痊可。兹闻溘逝。深为轸惜。著加恩晋赠太子太傅。并派出散秩大臣。带领侍卫十员。往奠茶酒。所有任内降革览分。俱予开复。其应得恤典。仍著该部察例具奏。　　

○又谕。据陆燿奏。邵阳县知县鲁大治。于县民田贡吉。因奸致小陈氏自缢身死一案。并不悉心研鞫。辄将无辜之田文胜。拟罪具详。而淫恶之田贡吉。受贿诬证之田嗣翰等。转俱置之事外致田文胜之弟田学胜。愁忿自尽。请将鲁大治革职。宝庆府知府永桂。于所属偏听枉断之案不能觉察平反。及田学胜自缢尸属呈报时。犹复批县详查。以致尸身发变请将永柱交部严加议处等语。鲁大治。于因奸致命之案。偏听枉断。以致复酿人命。非寻常审拟错误者可比。鲁大治。著革职。交该抚提同案犯严审。定拟具奏。知府永柱。既不能觉察于前及田学胜自尽后。仍批县详查。亦非寻常玩忽可比。著交部严加议处。至另摺称永柱现在患病。委员查验属实等语。该府于所属命案瞻徇玩忽。现在审办未结。自应归于议。处案内其不能办事。即应委员署理该抚何得准其告病办理殊属错误。陆燿。著交部议处。　　

○谕军机大臣等。据陆燿奏。靖州知州冯思道。堪以委署沅州府知府一摺。已于该员名上。用殊笔标出。并批示矣。该员取名其意欲学冯道。试思冯道。身事五朝。败名丧节系一无耻之徒。有何可思。而必取以命名耶此必系该员不通。父师代为取名。而该员又复不知更改。著传谕陆燿。即令该员将此名另易。照例咨部注册。　　

○又谕。据毕沅奏。卢氏县民常礼。因上年京兵过豫。经院司出示通饬。毋许派累。该犯捏称院司告示。系伊赴省呈请给发。欲为院司各竖德政碑。敛钱渔利。经该县饬差将碑扑毁。查拏严究。常礼即纠众拒捕。殴伤差役六人。先后身死。现将常礼等三十六名。拏获解省严审等语。兵差过境。原恐其累及闾阎。是以车辆一切。俱准其开销。毋许藉端苛派。该抚司能仰体朕意。出示通饬严禁。办理即属妥协。亦分内应办之事乃常礼等因有此体恤之事。转思从中敛钱渔利。已属可恶。迨经查拏。辄敢主使村人拒捕夺犯。伤毙差役至六命之多。更出情理之外。此等案犯。不可复以寻常首从而论其主谋首恶。及下手伤差。从旁助势各犯。均当从严办理以儆刁风。虽其余实系随从附和。迫胁同行者。其罪即不至于死。亦应问拟远遣。不可仍留内地。著传谕毕沅。即将玩获之常礼等三十六名。严审明确。从重办理。不得稍存姑息之见。其未获之王棫等五犯。并著饬属上紧缉拏务获。勿任远扬漏网。至河南民风。素称淳朴。朕初阅奏摺。尚恐系卫辉一带灾区。地方官办理不善。以致激成事端一再细阅。乃系陕州卢氏县之事。该县并非灾地。乃常礼等。意图渔利。辄敢殴差毙命。竟系乱民滋事。尚非该县之过。且该县因竖碑违例。即饬扑毁。一闻该犯等聚众殴差。即亲往拏获多人。尚属能事。著毕沅查明该县谢钟毓。如果平日居官尚好。俟事完后。即出具考语送部引见。将此由五百里传谕知之。　　

○又谕。据永玮等奏。遵旨采买黑豆三万石。由海口押运天津等语。此次奉天采运黑豆。所有应用船只。有到津后一切接运事宜。著刘峨即行照例豫办。再前据刘峨奏。直隶磁州等处。于三月二十四日得雨三四寸。兹京城于二十八日。得有二寸雨泽。西南一带。浓阴颇广。直隶省城。及河间等处。是否续得甘膏。未据刘峨奏到。深为廑念。至广平。顺德。大名。三府属。与豫省河北毗连。望雨更切。现在曾否得有甘泽之处。并著传谕该督。即速查明近日情形。据实奏闻。以慰廑注。寻奏。奉天采买黑豆船只。一切接运事宜。已饬天津道县豫备。查磁州等处。据报得雨后。迄今尚未续得甘霖。三月二十八日。仅据京城迤北之昌平。密云。顺义。怀柔等处。报得雨一二三寸不等。其良乡迤南。不及一寸。保定省城。于是日浓云密布。旋即被风吹散。广平。顺德。大名。三府。及河间之景州等八州县。现均未得雨泽。臣遍贴誊黄。将新旧钱粮仓谷停缓。僔减价平粜。民情实为宁贴。得旨。今得沾霈恩膏否。　　

○壬午。吏部奏。凡正佐各官。现有年届七十八十之老亲。迎养任所。如遇卓异保荐。即升俸深俸满等项。应先呈明督抚咨部。其应赴引见。及在任候升。均暂行停其升用。不必离任回籍。俟可以升用时。再行照例引见升转。如不豫先呈明。推升得缺后。始行呈明留原任养亲者。不准行。从之。　　

○旌表守正被戕直隶大名县民陈克文女陈氏。　　

○癸未。上还宫。　　

○军机大臣等议覆。领侍卫内大臣定郡王绵恩等奏称。景运门委署主事一员。向例六年期满。咨部以各部院主事用。额外委署主事二员。六年以委署主事用。请照侍卫处之例。三年调用。查景运门。比侍卫处事务较简。委署主事一员。应改为四年行走期满。咨吏部以各部院主事用。其额外二员。亦改为四年。以委署主事补用。从之。　　

○是日起。上以常雩祀天于圜丘。斋戒三日。　　

○甲申。谕。此次巡幸木兰。驻跸热河著多罗质郡王。克勤郡王。大学士阿桂。兵部尚书庆桂。留京办事。所有吏兵二部应行引见官员。文职知县以上。武职守备以上。著于未启銮往木兰之前。该部每月派堂官一员轮流带赴热河引见。其文员内佐杂等官武员内八旗护军校。骁骑校。及外省送到之补放水手骁骑校。并年满千总等官升。仍著王大臣照例验放。至八月以后月选等官。亦照向例办理。其各省督抚提镇等奏摺。著赍摺人前赴行在投递。进哨后。著兵部派员驻劄吸门。接递各省奏摺。封送行在。候朕批示发回仍于哨门交付赍人祇领。该部通行传谕知之。　　

○又谕。据福康安奏。肃州本城。于三月初十日酉刻地震。情形尚轻。玉门县所属之惠回堡白杨河等处。亦于初十日同时地震均有倒塌房屋。损伤人口。情形稍重。现已饬令藩司浦霖。驰赴该处查勘抚恤等语。玉门远在关外本属瘠土边氓。今猝被地震。以致倒塌房屋。损伤人口。朕心深为轸念。该督即饬令该司作速查明。照例妥为抚恤。仍先酌借口粮。以资接济。务俾灾黎早沾恺泽。复业安居。副朕惠爱黎元。无使一夫失所至意该部即遵谕行　　

○乙酉。上诣南郊斋宫斋宿。　　

○谕军机大臣等。昨据福康安奏。玉门县惠回堡等处地震。房屋人口均有倒塌损伤。已降旨令该督查明抚恤。仍先酌借口粮。以资接济矣。玉门地处关外。土瘠民贫所属惠回堡等处。同时地震。居民房屋坍塌。且有损伤人口。被灾较重。夜思此事。福康安闻信后。自应亲赴该处查明被灾情形。妥为抚恤。何以仅令藩司浦霖。前往查办。福康安。平日办事认真。岂于此事竟未见及耶。著传谕该督。即查明该处自初十日地震之后。是否旋即宁静。所有被伤人口。及坍塌房屋。如何酌量抚恤之处。据实覆奏。以慰廑念。若已无事。则亦不必去矣。将此由五百里传谕知之。　　

○又谕。前据萨载等奏报。徐属铜山县得雨四寸。昨谢墉奏。徐州得雨前后约有七寸与该督抚等奏报情形稍异。本日毓奇奏到漕船过淮日期。摺内称今岁天气久晴。各处湖河存水较少。现在虔诚祈祷。此后再得大沛甘霖。湖河水势加增。漕船可倍加遄速等语。看来淮徐一带。得雨竟未沾足。谢墉所奏是否属实。日内曾否续沛甘膏。河溯水势。有无知增。并大江以南各属。近日情形若何。著传谕萨载。闵鹗元。毓奇。一并查明。迅速据实覆奏。将此由四百里各谕令知之。寻萨载奏。铜山县于三月初十。十一日。得雨四寸。复于十七日得雨二寸。合之学臣谢墉奏。日期相同惟所报七寸。系约略之词。是以与臣奏稍异两旬以来淮。徐。海。未据续报得雨。首进帮船自三月十二日渡黄后。尚未报入东境。日内大沛甘霖。不惟淮。徐。海。丰田沾足。湖河水势。渐次增长。粮船更可迅速遄行。得旨。览。　　

○又谕。昨据伊星阿奏。江西屯田。应徵余租酌减额数。郝硕原奏。以加徵兵米折色价银抵补。于事理尚未允协。应请于粮道存贮库项内。每年动拨银一万五千余两。抵补余租减数。仍属以漕济漕。两有裨益等语。已批交该部速议具奏矣。但思各省漕粮。佥丁办运。向有成规。办理俱未闻竭蹷。何独江西省屯田余租一项。忽增忽减。丁力屡形疲乏。从前郝硕原奏。欲加徵兵米折色价银。抵补余租减数。事属加赋。且以通省百姓所输。供六县军丁之用。尤于事理未协。户部率行议覆。并未奏驳。亦属非是。今伊星阿。请于粮道库项内拨银抵补。虽属通融调剂。但此等要件。伊星阿自去冬来京。屡经召见。询以地方有无应办事件。该抚总称事可奏。何以并不当面陈奏。直待回任后。属员详报。始行入告耶。伊星阿著传旨申饬。至此项余租酌减银数。似应仍于旗丁屯粮内。筹款抵补。若以粮道库项余存。每年动拨。将来必至不敷备用。又将如何筹办耶。著传谕伊星阿。再行彻底详查熟筹妥议具奏。将此由四百里传谕知之。　　

○丙戌。常雩。祀天于圜丘。上亲诣行礼。　　

○幸圆明园。　　

○丁亥。谕。豫省卫辉一带。连年旱灾甚重。屡经降旨加恩展赈。并将缓徵带徵。民欠各项。普行蠲免。本年钱粮。缓至秋后徵收矣。该处虽两次得旨有雷雨。仍未渥被甘膏。农民更形拮据。朕心深为轸念。即使夏至以前。得有透雨。及时播种大田。秋禾成熟。而当积歉之余。闾阎元气。未能骤复。仍恐艰于完纳。所有卫辉府属之汲县。辉县。新乡。淇县。获嘉。延津。浚县。滑县。封邱。考城。及附近灾区之武陟。阳武。修武。原武。各县。本年应徵地丁钱粮。竟著加恩概行蠲免。俾吾民得安心耕作。以待西成。至开封。归德。河南。陕州。许州等属。雨泽亦属愆期。麦收失望。从前降旨缓徵之祥符等。二十三州县内。受旱较重之祥符。陈留。兰阳。仪封。荥泽内黄。六县。所有历年带徵。缓徵。民欠各项。著照卫辉所属之例。加恩全行豁免。其次重之杞县。通许。尉氏。洧川。中牟。汤阴。六县。著蠲免十分之五。鄢陵。荥阳。禹州。安阳。四州县。著蠲免十分之三。至受旱少轻之陕州。灵宝。许州。临颍。襄城。郾城。长葛。河内。济源。孟县。温县。临漳。林县。洛阳。巩县。孟津。嵩县。永城。鹿邑。柘城。虞城。夏邑。太康。扶沟。西华等。二十五州县。所有乾隆五十年。并四十九年。未完钱粮。及带徵。应徵历年钱粮仓谷等项。俱著加恩缓至本年秋成后徵。收以纾民力。其各该州县内极贫下户。糊口无资者。并著给与一月口粮。用示优恤。该抚其督率所属。妥协办理。务俾灾民均沾实惠副朕轸念黎元。不使一夫失所至意。该部即遵谕速行。　　

○又谕。喀尔喀副将军郡王品级贝勒车都布。由换班中途病故。情殊可悯。著加恩赏银三百两。办理丧事。即由乌里雅苏台将军库内支领。　　

○谕军机大臣曰。阎正祥奏三月初十日。甘州地动二次。旋震旋止。惟肃州惠回。堡。地震较重。民居。兵房。仓廒。衙署多有坍塌。其白杨河。火烧沟一带。房屋仓廒。间有坍塌。烟墩。望楼。城堡。均有倒坏。现在查明分别借给银粮。其损坏军机。倒塌烟墩望楼。亦赶紧修整等语。所办俱好。已于摺内批示。此事前据福康安奏到。业经降旨照例抚恤。仍先酌借口粮。以资接济。并谕该督酌量情形。亲赴该处督率查办。今据阎正祥所奏惠回堡一带地方。较为辽阔。被灾情形。亦不为轻。福康安。当亲赴该处。详悉查勘。并督饬所属妥为抚恤。毋使兵民失所。至倒塌烟墩望楼。自应粘补完整。其军械。因何亦至损坏。著福康安。一并查明。如果实有损坏。即照例修整。将此由六百里谕令知之。
  </div>
  <div class="pagination">
   <a href="清实录乾隆朝实录_page1572.html">
    上一页
   </a>
   <span>
    ...
   </span>
   <a href="清实录乾隆朝实录_page1568.html">
    1568
   </a>
   <a href="清实录乾隆朝实录_page1569.html">
    1569
   </a>
   <a href="清实录乾隆朝实录_page1570.html">
    1570
   </a>
   <a href="清实录乾隆朝实录_page1571.html">
    1571
   </a>
   <a href="清实录乾隆朝实录_page1572.html">
    1572
   </a>
   <span class="current-page">
    1573
   </span>
   <a href="清实录乾隆朝实录_page1574.html">
    1574
   </a>
   <a href="清实录乾隆朝实录_page1575.html">
    1575
   </a>
   <a href="清实录乾隆朝实录_page1576.html">
    1576
   </a>
   <a href="清实录乾隆朝实录_page1577.html">
    1577
   </a>
   <a href="清实录乾隆朝实录_page1578.html">
    1578
   </a>
   <span>
    ...
   </span>
   <a href="清实录乾隆朝实录_page1574.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
