<!DOCTYPE html>
<html>
 <head>
  <meta charset="utf-8"/>
  <title>
   郝氏续后汉书 - 第 25 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   郝氏续后汉书 - 第 25 页/共 43 页
  </h1>
  <div class="content">
   人之所重莫重于死死得其所而与生同偷生不死而与死同死非其所与不死同故曰见危授命又曰有杀身以成仁无求生以害仁又曰可以死可以无死死伤勇惟知权者能尽死之义故莫重于死莫难于处死也孔子谓召忽死之为自经管仲不死为仁若由也不得其死顔渊谓子在回何敢死晏婴谓君为社稷死则死之为社稷亡则亡之若为已死而为已亡非其私昵谁敢任之是皆处死之道也故身负大戾分于一死者死其身者也君主在难义当死之死其节者也居官守职死而不渝死其官者也卫君匡国折败以死死其国者也故楚之灭黄君死社稷则书灭郑防速灭许许男不死甘为降虏则书以许男斯归孔父仇牧闲君死节特书大夫宋司马握节以死不能其官而特书官孟阳州绰死于私昵原轸愤激自讨赴敌则皆不书此圣人大经大法处死之方也魏氏簒汉凡为臣子者非全节死国之人惟昭烈君臣信讨贼之义不济而继之以死孔融诮责曹操嶷然存汉犯难而继之以死自是寂寥无闻而大义防乎息矣及司马懿剪灭曹宗夏侯李丰许允王经慨然付之一死王陵母丘俭诸葛诞相继称兵以讨贼为名志乎卫君匡国不幸颠蹙覆灭亦翟义之流死于其国者也得其死矣其视贾充诸人靣食息雀鼠区区虽生而岂若死乎或愤激伏剑或谈笑就戮或涕泣誓众或劝其父以义或勉其子以死曹氏忌刻素无恩泽固结人心以君臣大义一定而不敢渝犹言言炳炳之若是使懿师昭炎盘桓睥睨染垂涎放弑三君歴四世而始簒况道徳仁义之固天命者乎其后末帝之亡北地王谌诸葛瞻傅佥父子死于汉孙皓之亡而张悌孙震沈莹诸人死于呉故并着为死国篇表其义概庶防簒臣贼子知惧焉
　　孔融字文举鲁国人孔子二十世孙也七世祖霸为元帝师号褒成君【原注汉书孔霸字次孺宣帝时为太中大夫以选授皇太子经迁詹事高宻相元帝即位徴霸以师赐爵闗内侯号褒成君给事中】父宙【谨案后汉书作伷】泰山都尉融夙悟有异才兄弟七人而融居六年四嵗与诸兄其食梨融取小者父问其故融曰小儿法当取小者由是宗族竒之年十嵗随父诣京师时河南尹李膺以简重自居不妄接士勅外自非当世名人及与通家皆不得白融欲观其人故造膺门语门者曰我是李君通家子弟门者言之膺请融问曰高明祖父尝与仆有恩旧乎融曰然先君孔子与君先人李老君同徳比义而相师友则融与君累世通家众坐莫不叹息【原注后汉书李膺字元礼延熈二年徴再迁河南尹司校尉是时朝廷纪纲頽弛膺独持风裁以声名自高士有被其容接者为登龙门　融家传曰闻汉中李公清节直亮意慕之遂造公门李固汉中人为太尉与此不同　史记孔子与南宫敬叔适周问礼葢见老子云】太中大夫陈炜后至坐中以告炜炜曰夫人小而聪了大未必竒融应声曰观君所言将不早惠乎膺大笑曰高明必为伟器年十三丧父哀悴过毁扶而后起州里称其孝好学博涉文辞高壮杰气葢世山阳张俭为中常侍侯覧所怨诏为刋章下州郡以名捕俭【原注李贤曰刋削也谓削去告人姓名也后汉书作覧为刋章刘攽曰案覧何能刋章下州郡盖是诏字张俭中可见也张俭中常侍侯覧家在防东残暴百姓所为不轨俭举劾覧及其母罪恶请诛之覧遏絶章表并不得通由是结仇覧等乡人朱并素性佞邪为俭所弃并懐怨恚遂上书告俭与同郡二十四人为党于是刋章讨捕俭得亡命】俭与融兄褒有旧亡抵褒不遇时融年十六俭少之而不告融见其有窘色谓曰兄虽在外吾独不能为君主耶因留舍之后事泄国相以下宻就掩捕俭得脱走遂并收褒融送狱二人未知所坐融曰保纳舍藏者融也当坐之褒曰彼来求我非弟之过请甘其罪吏问其母母曰家事任长妾当其辜一门争死郡县疑不能决乃上谳之【原注谳请也音宜杰反】诏书竟坐褒焉融由是显名与平原陶丘洪陈留边譲俱为俊秀冠葢融持论经理不及譲等而逸才宏博过之州郡礼命皆不就辟司徒杨赐府时隠覈官僚之贪浊者将加贬黜融多举中官亲族尚书畏迫内宠召掾属诘责之融陈对罪恶言无阿挠河南尹何进当迁为大将军杨赐遣融奉谒贺进不时通融即夺谒还府投劾而去河南官属耻之私遣劔客欲追杀融客有言于进曰孔文举有重名【原注融家传曰客有言于进曰孔文举于时英雄特杰譬诸物犹众星之有北辰百谷之有黍稷天下莫不属目也】将军若造怨此人则四方之士引领而去矣不如因而礼之可以示广于天下进然之既拜而辟融举高第为侍御史与中丞赵舍不同托病归家后辟司空掾拜北军中候在职三日迁虎贲中郎将会董卓废立融义形于色輙有匡正遂忤卓转为议郎时黄巾冦数州而北海最为贼冲卓乃讽三府举融为北海相融到郡收合士民起兵讲武驰檄飞翰引谋州郡贼张饶等羣辈二十万众从冀州还融逆击为饶所败乃收散兵保朱虚县稍复鸠集吏民为黄巾所误者男女四万余人更置城邑立学校表显儒术荐举贤良郑彭璆邴原等郡人甄子然临孝存知名早卒融恨不及见之乃命配食县社其余虽一介之善莫不加礼焉郡人无后及四方游士有死亡者皆为椁具敛焉黄巾复来侵暴融乃出屯都昌为贼管亥所围融逼急乃遣东莱太史慈求救于昭烈昭烈即遣兵三千救之贼乃散走融负其高气志在靖难而才踈意广讫无成功高谈清教盈溢官曹辞气温雅可玩而诵论事考实难可悉行但能张磔网罗而目理甚疎【谨按陈志作自理甚疎】造次能得人心乆乆亦不愿附也其所任用好竒取异多剽轻小才如王子法刘孔慈等委以腹心至于尊事名儒郑执子孙礼易其乡名曰郑公乡及清隽之士左承祖刘义逊等皆备在座席而已不与论政事曰此民望不可失也黄巾来冦融战败走保都昌时曹袁公孙首尾相连融兵弱粮寡孤立一隅不与相通左承祖劝融宜自托强国融知绍操终图汉室不欲与同故怒而杀之刘义逊弃去在郡六年昭烈表领青州刺史建安元年为袁谭所攻自春及夏战士所余裁数百人流矢雨集戈矛内接融隠几读书谈笑自若城夜防乃奔东山妻子为谭所虏及献帝都许徴融为将作大匠迁少府每朝会访对融輙引正定议公卿大夫皆名而已初太傅马日防奉使山东失节于袁术而死及丧还朝廷议欲加礼融议以为大臣失节不宜加礼朝廷从之【谨按后汉书载其议文此书入马日防】时论者多欲复肉刑融乃建议以为世变既下宜从先汉不可茍革朝廷善之卒不复焉尚书令杨彪见曹操专朝恶之操诬彪与袁术通奏收下狱劾以大逆将诛之融闻之不及朝服往见操曰杨公四世清徳海内所瞻周书父子兄弟罪不相及况以袁氏归罪杨公易称积善余庆徒欺人尔操曰此国家之意融曰假使成王杀召公周公可得言不知耶今天下缨緌搢绅所以瞻仰明公者以公聪明仁智辅相汉朝举直错枉致之雍熙也今横杀下辜则海内观聴谁不解体孔融鲁国男子明日便当拂衣而去不复朝矣操不得已理出彪荆州牧刘表不供职贡多行僣伪遂乃郊祀天地拟斥乗舆诏书班下其事融上疏曰窃闻领荆州牧刘表桀逆放恣所为不轨至乃郊祀天地拟仪社稷虽昏僣恶极罪不容诛至于国体宜且讳之何者万乗至重天王至尊身为圣躬国为神器陛级县逺禄位限絶犹天之不可阶日月之不可逾也每有一竖臣輙云图之【谨按后汉书作輙去图之】若形之四方非所以杜塞邪萌愚谓虽有重戾必宜隠忍贾谊所谓掷鼠忌器葢谓此也是以齐兵次楚惟责包茅【原注左氏传桓公责楚曰尔贡包茅不入王祭不供无以缩酒寡人是徴时楚僣王不责其僣秪责职贡为王室讳也】王师败绩不书晋人【原注公羊传王师败绩于茅戎孰败之葢晋败之曷为不言晋败之王者无敌莫敢当也】前已露袁术之罪今复下刘表之事是使跛牂欲闚高岸天险可得而登也【原注史记李斯曰故城髙五丈而楼季不轻犯也太山之高百仞而跛牂牧其上夫楼季而难五丈之限岂跛牂而易百仞之高哉峭渐之势异也】案表防扈擅诛列侯遏絶诏命断盗贡筐招呼元恶以自营衞专为羣逆主萃渊薮郜鼎在庙章孰甚焉【原注左氏曰取郜大鼎于宋戊申纳于太庙臧哀伯諌曰官之失徳宠赂章也郜鼎在庙章孰甚焉】桑落瓦解其势可见臣愚以为宜隠郊祀之事以崇国防五年南阳王冯东海王祗薨帝伤其早没欲为修四时之祭以访于融融对曰圣恩敦睦感时增思悼二王之灵发哀愍之诏稽度前典以正礼制窃观故事前梁怀王临江愍王齐怀王临淮公【谨案后汉书作齐哀王临淮王此据后汉书注改】并薨无后同产昆弟即景武昭明四帝是也【原注梁怀王揖景帝弟也立十年薨临江愍王荣武帝兄也为皇太子四嵗废为王坐侵庙堧地自杀齐怀王闳武帝子昭帝异母兄立八年薨临淮公衡明帝弟建武十五年立未及进爵为王而薨】未闻前朝修立祭祀若临时所施则不列传纪臣愚以为诸在冲齓圣慈哀悼礼同成人加以号諡者宜称上恩祭祀礼毕而后絶之至于一嵗之限不合礼意又违先帝已然之法所未敢处初曹操攻屠邺城袁氏妇子多见侵畧而操子丕纳袁熙妻甄氏融乃与操书称武王伐纣以妲己赐周公操不悟后问出何经典对曰以今度之想当然尔后操讨乌桓又嘲之曰大将军逺征萧条海外昔肃慎不贡楉矢【原注国语昔武王克商通道于九夷八蛮于是肃慎氏贡楉矢石砮其长尺有咫】丁零盗苏武牛羊可并案也【原注汉书苏武使匈奴单于徙北海上丁零盗武牛羊武遂穷戹】时年饥兵兴操表制酒禁融频书争之多悔慢之辞【原注融集与操书云酒之为徳乆矣古先哲王帝禋宗和神足人以济万国非酒莫以也故天垂酒星之耀地列酒泉之郡人着防酒之徳尧不千钟无以建太平孔非百觚无以堪上圣樊哙解戹鸿门非豕肩钟酒无以奋其怒赵之厮养东迎其主非引巵酒无以激其气高祖非醉斩白蛇无以畅其灵景帝非醉幸唐姬无以开中兴袁盎非醇醪之力无以脱其命定国不酣饮一斛无以决其法故郦生以高阳酒徒着功于汉屈原不餔糟歠醨取困于楚由是观之酒何负于政哉又书曰昨承训答陈二代之祸及众人之败以酒亡者实如来诲虽然徐偃王行仁义而亡今令不絶仁义燕哙以譲失社稷今令不禁谦退鲁因儒而损今令不弃文学夏商亦以妇人失天下今令不断婚姻而将酒独急者疑但惜谷尔非以亡王为戒也】既见操雄诈渐着数不能堪故发辞偏宕多致乖忤又常奏宜准古王畿之制千里寰内不以封建诸侯操疑其所论建渐广益惮之然以融名重天下外相容忍而潜忌正议虑鲠大业帝尝特见光禄勲山阳郗虑及融问融曰鸿豫何所优长融曰可与适道未可与权虑举笏曰融昔宰北海政散人流其权安在遂与融互相短长以至失和未几虑迁御史大夫承望操风防以微法奏免融官因显明雠怨操故以书激厉融曰葢闻唐虞之朝有克譲之臣故麟鳯来而颂声作也后世徳薄犹有杀身为君破家为国及至其敝睚眦之怨必雠一餐之惠必报故鼂错念国遘祸于袁盎【原注汉书鼂错为御史大夫摘诸侯之罪过削其支郡所更令三十章诸侯讙哗呉楚七国俱反以诛错为名袁盎素不好鼂错乃説上斩错以谢七国错衣朝衣斩东市】屈平悼楚受譛于椒兰【原注史记屈平为楚懐王左徒上官大夫防之王怒而疏屈平屈平忧思而作离骚其后秦惠王使张仪诈楚令絶齐欲与懐王会懐王欲行屈平谏懐王子兰劝王行入武闗秦伏兵絶其后因留懐王竟死于秦子兰复防屈平于顷防王王怒而迁之江南屈平于是懐石自没泪罗以死】彭宠倾乱起自朱浮邓禹威损失于宗冯【原注后汉书朱浮与彭宠不相能数譛之光武宠遂反　宗冯事见前注】由此言之喜怒怨爱祸福所因可不慎与昔亷蔺小国之臣犹能相下防贾仓卒武夫屈节崇好光武不问伯升之怨【原注后汉书光武兄伯升为更始所害光武自文城驰诣宛谢司徒官属迎吊光武深引过而已不敢为伯升服丧饮食言笑如平常】齐侯不疑射钩之虏夫立大操者岂累细故哉往闻二君有执法之平以为小介当收旧好而怨毒渐积志相危害闻之怃然中夜而起昔国家东迁文举盛叹鸿豫名实相副综达经学出于郑又明司马法鸿豫亦称文举竒逸博闻诚怪今者与始相违孤与文举既非旧好又于鸿豫亦无恩纪然愿人之相美不乐人之相伤是以区区思协欢好又知二君羣小所构孤为人臣进不能风化海内退不能建徳和人然抚养战士杀身为国破浮华交防之徒计有余矣融报曰猥惠书教告所不逮融与鸿豫州里比郡知之最早虽尝陈其功美欲以厚于见私信于为国不求其覆过掩恶有罪望不坐也前者黜退懽欣受之昔赵宣子朝登韩厥夕被其戮喜而求贺【原注国语宣子言韩厥于灵公以为司马河曲之役宣子使人以其乗车干行韩厥执而戮之众咸曰韩厥必不没矣其主朝升之而暮戮其车其谁安之宣子召而礼之谓诸大夫曰二三子可以贺我矣吾举厥也中吾乃今知免于罪矣】况无彼人之功而敢枉当官之平哉忠非三闾智非鼂错窃位为过免罪为幸乃使余论逺闻所以慙惧也朱彭防贾为世壮士爱恶相攻能为国忧至于轻弱薄劣犹昆虫之相齧适足还害其身诚无所至也晋侯嘉其臣所争者大而师旷以为不如心竞【原注左氏传秦伯之弟鍼如晋修成叔向命召行人子员行人子朱曰朱也当御三云叔向不应子朱怒曰班爵同何以黜未于朝抚剑之叔向曰秦晋不和乆矣今日之事幸而集晋国頼之不集三军暴骨子员道二国之言无私子常易之奸以事君者吾所能御也拂衣从之人救之平公曰晋其庶乎吾臣之所争者大师旷曰公室惧卑臣心不竞而力争】性既迟缓与人无情虽出胯下之负榆次之辱【原注史记荆轲尝游榆防与葢聂论剑葢聂怒而目之荆轲遂驾而去】不知贬毁之于已犹蚊虻之一过也子产谓人心不相似【原注左氏传子产谓子皮曰人心不同其如靣焉吾岂敢谓子靣如吾靣乎】或矜势者欲以取胜为荣不念宋人待四海之客大鑪不欲令酒酸也【原注韩子宋人有沽酒者斗概甚平遇客甚谨为酒甚美而酒不售酒酸者怪其故问所知闾长者杨倩二人曰汝狗猛邪曰狗猛何故不售曰人畏焉令孺子懐钱挈壶往沽狗迎龁之酒所以酸而不售】至于屈谷巨瓠坚而无窍当以无用罪之尔【原注韩子齐有居士田仲宋人屈谷往见之曰谷闻先生之义不待仰人而食今谷有树瓠之法坚如石厚而无窍愿献先生田仲曰夫子徒谓我也凡贵于树瓠者为可以盛也今厚而无窍则不可以盛物而任坚如石则不可以割而斛吾无以此瓠为也将弃之今仲不待仰人而食亦无益人国亦坚瓠之也】它者奉遵严教不敢失坠郗为故吏融所推进赵衰之防郤縠不轻公叔之升臣也【原注左氏传赵衰曰郤縠可臣亟闻其言矣说礼乐而敦诗书乃使郤縠将中军论语公叔文子之臣大夫僎与文子同升诸公】知同其爱训诲发中虽懿伯之忌犹不得念【原注礼记滕成公之丧使子叔敬叔吊子服惠伯为介及郊为懿伯之忌不入惠伯曰政也不可以叔父之私不将公事遂入】况恃旧交而欲自外于贤吏哉輙布腹心脩好如初苦言至意终身诵之嵗余复拜太中大夫性寛容少忌好士喜诱益后进及退闲职賔客日盈其门常叹曰坐上客常满尊中酒不空吾无忧矣与蔡邕素善邕卒后有虎贲士貎邕融每酒酣引与同坐曰虽无老成人尚有典刑融闻人之善若出诸已言有可采必演而成之靣告其短而退称所长荐逹贤士多所奬进知而未言以为已过故海内英俊皆信服之曹操既积嫌忌而郗虑复搆成其罪遂令丞相军谋祭酒路粹枉状奏融曰少府孔融昔在北海见王室不静而招合徒众欲规不轨云我大圣之后而见灭于宋有天下者何必卯金刀及与孙权使语谤讪朝廷又融为九列不遵朝仪秃巾防行唐突宫掖又前与白衣祢衡跌荡放言云父之于子当有何亲论其本意实为情欲发耳子之于母亦复奚为譬如寄物瓶中出则离矣既而与衡更相賛扬衡谓融曰仲尼不死融答曰顔囘复生大逆不道宜极重诛书奏下狱弃市时年五十六妻子皆被诛幼女年七嵗男年九嵗以其防弱得全寄它舍二子方奕棋融被收而不动左右曰父执而不起何也答曰安有巢毁而卵不破乎主人有遗肉汁男渇而饮之女曰今日之祸岂得乆活何頼知肉味乎兄号哭而止或言于曹操遂尽杀之及收至女谓兄曰若死者有知得见父母岂非至愿乃延颈就刑顔色不变莫不伤之曹丕深好融文辞叹曰班俦也募天下有上融文章者輙赏以金帛所着诗颂碑文论议六言策文表檄教令书记凡二十五篇【原注范晔论曰昔諌议大夫郑昌有言山有猛兽者藜藿为之不采是以孔父正色不容弑虐之谋平仲立朝有纾盗齐之望若夫文举之髙志直情其足以动义概而忤防心故使移鼎之迹事隔于人存代终之规启机于身后也夫严气正性覆折而已岂其员园委屈可以每其生哉懔懔焉皜皜焉其与琨玉秋霜比质可也圆即刓字五丸反】脂习者字元升京兆人中平中仕郡公府辟举高第除太医令天子西迁及东徙许昌习常随与孔融亲善操为司空威望日盛而融故以旧意书防倨傲习常戒融刚直取祸宜改节融不及融被诛许下莫敢收视而习独往抚尸而哭之曰文举舍我死我当复谁与语安用生为哀动一市操闻大怒将收习杀之寻以忠直见原居许东土桥下后见操操呼其字曰元升卿故慷慨因问其居处赐谷百斛黄初中嘉其有栾布之节拜中散大夫年八十余卒议曰党祸之酷东汉风节寖衰建安间大抵多患失畏死贪叨无耻之人往往朋奸扇盗相与穿窬主家皆奴才也故操得逞其谿壑自以为奸人之雄独孔融堂堂山立瑰伟正大海内厌服英豪归仰嶻然以风节自持为汉家四百年元气其视沓鄙猥琐之操区区偷儿耳融不死汉不亡是以操亟图之其高风义概百世之下犹足以兴衰激懦使乱臣贼子惧焉况当世之人哉故议者谓操之不敢自取隂之丕融之义有以慴之也傅彤义阳人也将兵从昭烈伐呉张南冯习败绩于猇亭昭烈退入鱼复彤防后拒战兵人殱焉呉将谕彤令降彤骂曰呉狗何有汉将军降者遂战死以子佥为左中郎后为闗中都督景耀六年魏大举入防诏佥将兵守闗口魏大将军钟会使胡烈攻之初武兴督蒋舒在事无称令人代之使助佥守闗城舒懐怨忿诡谓佥曰今贼至不击而闭城自守非良图也佥曰受命保城城全为功委城出战若丧师失守死无益矣舒曰子以保城获全为功舒以出战克敌为功请各行其志遂率众出佥以为战也不设备而舒迎降烈烈乗虚袭城佥格鬭而死晋泰始五年诏曰蜀将军傅佥前在闗城身拒官军致死不顾佥父彤复为刘备战亡天下之善一也岂由彼此以为异佥息着募后没入奚官其免为庶人赐谷帛以旌其忠
　　程畿字季然巴西阆中人也刘璋时为汉昌长巴西太守厐羲欲谋叛璋使畿子郁诱畿畿不羲谋遂寝语在璋璋闻之迁畿江阳太守昭烈领益州牧辟为事祭酒后随昭烈征呉大军败绩泝江而还或告之曰后追已至解船轻去乃可以免畿曰吾在军未曽为敌走况天子而见危哉追兵遂及畿船畿身执防战敌船有覆者众大至共击之乃死
　　北地王谌末帝太子璿之弟也景耀二年封北地王魏大举入防邓艾破诸葛瞻于绵竹末帝将谯周策降谌怒曰若理穷力屈祸败必及便当父子君臣背臣一战同死社稷以见先帝末帝不従遣邓良奉书送玺绶降于艾是日谌哭于昭烈皇帝庙先杀妻子而后自杀左右皆为泣下
　　诸葛瞻字思逺丞相亮之子也初亮在南阳黄承彦者高朗开列为沔南名士谓亮曰闻君择妇身有丑女黄头黑色而才堪相配亮许诺即载送之乡里为之谚曰莫作孔明择妇止得阿承丑女后生瞻初亮未有子取兄瑾之子乔养之乔字仲慎与兄恪俱有名于时论者以为乔才不及恪而性业过之及亮求乔为嗣瑾启孙权遣之拜驸马都尉随亮至汉中亮与瑾书曰乔本当还成都今诸将子弟皆得运思惟宜同荣辱今使乔督五六百兵与诸子弟于谷中年二十五建兴元年卒【谨案蜀志云乔随亮至汉中建兴元年卒与此同考亮以五年率诸军北驻汉中乔既随亮不得言元年卒疑当作六年】子攀官至行防军翊武将军诸葛恪见诛于呉子孙皆尽而亮自有瞻故攀还呉复为瑾后亦早卒十二年亮出武功与兄瑾书曰瞻今已八嵗而聪明可爱嫌其早成恐不为重器尔年十七尚公主拜骑都尉明年为羽林中郎将累迁射声校尉侍中尚书仆射加军师将军瞻頴悟过人彊识博学幼工书畵蜀人追思亮而爱其才毎朝廷有一善政佳事虽非瞻所建倡百姓皆相告曰葛侯之所为也是以声誉大盛景耀四年为行都防卫将军与辅国大将军董厥共平尚书事时宦人黄皓乱政于内而姜维黩武于外瞻深忧之与厥及樊建谋以阎宇代维启帝不六年冬魏邓艾自隂平由景谷道旁入瞻督诸军拒之至涪尚书郎黄崇劝瞻宜速行拒险无令敌得入平地瞻犹豫崇再三言之至于流涕方进兵而艾已长驱而前破瞻前锋瞻退住绵竹艾遣书诱瞻曰若降者必表为琅邪王瞻怒斩艾使遂战大败临陈死时年三十七【原注干寳曰瞻虽智不足以扶危勇不足以拒敌而能外不负国内不改父之志忠孝存焉】瞻长子尚叹曰父子荷国重恩不早斩黄皓使败国殄民何用生为策马冒陈而死黄崇亦死之崇权之子也瞻次子京及攀子显等炎兴二年徙河东晋泰始五年诏曰诸葛亮在蜀尽其心力其子瞻临难而死义天下之善一也其孙京可随才署吏后为郿令卒
　　议曰呜呼亲王义兼臣子国有难尤当死义以先诸臣先王所以封建宗子而固维城也西汉之亡独刘更生谆谆劝戒晻暧而卒其余诸侯称説符命劝进于莽者以千数故莽宴然盗国坐追虞黄未闻一人独不而死之也东汉之亡封国亦既尽除堕妊祝刘氏无噍故操丕居然窃国为西伯舜禹未闻一人独不义而死之也惟朔易一遐孤与隆中一草茅士素无封爵不阶尺土一民万折而与操争肉薄血并者三十余年力竭而继之以死及其遂亡昭烈之一孙孔明之一子及孙慨然赴义与国俱灭巍巍义烈高视两京五百年所无有也壮哉谌也末帝为有愧矣勇哉尚也过夫瞻矣佥父子及畿付汉一死得其所哉








　　钦定四库全书
　　续后汉书卷七十中　　　　元　郝经　撰
　　列传第六十七中
　　死国
　　魏
　　夏侯【李丰　丰弟翼　张缉许允　刘陶】　王经
　　王凌【令狐愚　单固杨康】　毌丘俭【子甸尹大目】
　　诸葛诞【文钦　钦子鸯　虎唐咨】
　　夏侯字泰初征南大将军尚之子也少知名弱冠为散骑黄门侍郎尝进见与后弟毛曽并坐耻之怒形于色曹叡恨之左迁为羽林监正始初曹爽辅政爽之姑子也累迁散骑常侍中护军名知人抜用武官参防牙门无非俊杰多牧典州郡立法创制皆为世则太傅司马懿问以时事议以为夫官才用人国之柄也故铨衡专于台阁上之分也孝行存乎闾巷优劣任之乡人下之叙也夫欲清教审选在明其分叙不使相涉而已何者上过其分则恐所由之不本而干势驰骛之路开下逾其叙则恐天爵之外通而机权之门多矣夫天爵下通是庶人议柄也机权多门是纷乱之原也自州郡中正品度官才以来【谨案陈志作之来】有年载矣缅缅纷纷未闻整齐岂非分叙参错各失其要之所由哉若令中正但考行伦辈伦辈当行均斯可官矣何者夫孝行着于家门岂不忠恪于在官乎仁恕称于九族岂不达于为政乎义断行于乡党岂不堪于事任乎三者之取于中正虽不处其官名斯任官可知矣行有大小比有高下则所任之流亦焕然明别矣奚必使中正干铨衡之机于下而执机柄者有所委仗于上上下交侵生纷错哉且防阁临下考功校否众职之属各有官长旦夕相考莫究于此闾阎之议以意裁处而使臣宰失位众人驱骇欲风俗清静其可得乎天台县逺众所絶意所得至者更在侧近孰不修饰以要所求所求有路则修己家门者已不如自达于乡党矣自达乡党者已不如自求之于州邦矣茍开之有路而患其饰真离本虽复严责中正督以刑罚犹无益也岂若使各帅其分官长则各以其属能否献之台阁台阁则据官长能否之第参以乡闾徳行之次拟其伦比勿使偏颇中正则惟考其行迹别其髙下审定辈勿使升降台阁总之如其所简或以参错则其责负自在有司官长所第中正辈拟比随次率而用之如其不称责负在外然则内外相参得失有所互相形检孰能相饰斯则人心定而事理得庶可以静风俗而审官才矣又以为古之建官所以济育羣生统理民物也故为之君长以司牧之司牧之主欲一而专一则官任定而上下安专则职业修而事不烦夫事简业修上下相安而不治者未之有也先王建万国虽其详未可得而究然分疆画界各守土境则非重累羁绊之体也下考殷周五等之叙徒有大小贵贱之差亦无君官臣民而有二统互相牵制者也夫官统不一则职业不修职业不修则事何得而简事之不简则民何得而静民之不静则邪恶并兴而奸伪滋长矣先王达其如此专其职司而一其统业始自秦世不师圣道私以御职奸以待下惧宰官之不修立监牧以董之畏督监之容曲设司察以纠之宰牧相累监察相司人懐异心上下殊务汉承其绪莫能匡改魏室之隆日不暇及五等之典虽难卒复可粗立仪准以一治制今之长吏皆君吏民横重以郡守累以刺史若郡所摄惟在大较则与州同无为再量宜省郡守但任刺史刺史职存则监察不废郡吏万数还亲农业以省烦费丰财殖谷一也大县之才皆堪郡守是非之讼毎生意异顺从则安直已则争夫和羮之美在于合异上下之益在能相济顺从乃安此琴瑟一声也荡而除之则官省事简二也又干郡之吏职监诸县营防党亲乡邑旧故如有不副而因公掣顿民之困弊咎生于此若皆并合则乱原自塞三也今承衰弊民人雕落贤才鲜少任事者寡郡县良吏往往非一郡受县成其剧在下而吏之上选郡当先足此为亲民之吏专得底下吏者民命而常顽鄙今如并之吏多选清良者造职大化宣流民物获宁四也制使万户之县名之郡守五千以上名之都尉千户以下令长如故自长以上考课迁用转以能升所牧亦増此进才効功之叙也若经制一定则官才有次治功齐明五也若省郡守县皆径达事不拥隔官无留滞三代之风虽未可必简一之化庶几可致便民省费在于此矣又以为文质之更用犹四时之迭兴也王者体天理物必因而济通之时弥质则文之以礼时泰侈则救之以质今承百王之末秦汉余流世俗弥文宜大改之以易民望今科制自公列侯以下位从大将军以上皆得服绫锦罗绮纨素金银饰镂之物自是以下杂防之服通于贱人虽上下等级各示有差然朝臣之制已得侔至尊矣黄之防已得通于下矣欲使市不鬻华丽之色商不通难得之货工不作雕刻之物不可得也是故宜大理其本准度古法文质之宜取其中则以为礼度车舆服章皆从质朴禁除末俗华丽之事使干朝之家有位之室不复有锦绮之饰无兼采之服纎巧之物自上以下至于朴素之差示有等级而已勿使过一二之觉若夫功徳之赐上恩所特加皆表之有司然后服用之夫上之化下犹风之靡草朴素之教兴于本朝则弥侈之心自消于下矣懿报书曰审官择人除重官改服制皆大善礼乡闾本行朝廷考事大指如所示而中间一相承习卒不能改秦时无刺史但有郡守长吏汉家虽有刺史奉六条而已故刺史称传车其吏言从事居无常治吏不成臣其后转更为官司耳昔贾谊亦患服制汉文虽身服弋绨犹不能使上下如意恐此三事当待贤能然后了耳又书曰汉文虽身衣弋绨而不革正法度内外有僭拟之服宠臣受无限之赐由是观之似指立在身之名非笃齐治制之意也今公侯命世作宰追踪上古将隆至治抑末正本若制定于上则化行于众也夫当宜改之时留殷勤之心令发之日下之应也犹响寻声耳犹垂谦谦曰待贤能此伊周不正殷姬之典也窃未喻焉顷之为征西将军假节都督雍凉州诸军事【原注魏畧既迁司马景王代为防军防军总统诸将任主武官选举前后当此官者不能止货赂故蒋济为防军时有謡言欲求牙门当行千匹百人督五百匹宣王与济善闻以问济济无以解之因戯曰洛中市买一钱不足则不行遂相对欢笑代济故不能止絶人事及景王之代整顿法令人莫犯者】与曹爽共兴骆谷之役时人讥之爽诛徴为大鸿胪数年徙太常以爽抑屈内不得意中书令李丰虽宿为大将军司马师所亲待然私心在遂结皇后父光禄大夫张缉谋欲以辅政丰既内握权柄子尚公主又与缉俱冯翊人故缉信之丰隂令弟兖州刺史翼求入朝欲使将兵入并力起会翼求朝不聴嘉平六年二月当拜贵人丰等欲因御临轩诸门有陛兵诛师以代之以缉为骠骑将军丰宻语黄门监苏铄永宁署令乐敦冗从仆射刘贤等曰卿诸人居内多不法大将军严毅累以为言张当可以为诫铄等皆许以从命师微闻其谋请丰相见以诘丰不以实告即杀之事下有司收缉铄敦贤等送廷尉不肯下辞廷尉钟毓自临治正色责毓曰吾当何辞卿为令史贵人也卿便为吾作毓以其名士节髙不可屈而狱当竟夜为作辞令与事相附流涕以示视颔之而已毓弟防年少于慕而不与交是日于毓坐狎正色曰士季何相逼如此耶防慙惧而退毓奏丰等谋廹胁至尊擅诛冡宰大逆无道请论如法于是防公卿朝臣廷尉议咸以为丰等各受殊宠典综机宻缉承外戚椒房之尊备世臣并居列位而包藏祸心搆图凶逆交闗阉竖授以奸计畏惮天威不敢显谋乃欲要君胁上肆其诈虐谋诛良辅擅相建立将以倾覆京室颠危社稷毓所上【谨案陈志作所正】皆如科律报毓施行诏书齐长公主先帝遗爱匄其三子死命于是丰缉敦贤等皆夷三族其余亲属徙乐浪郡格量济临轩东市顔色不变举动自若时年四十六正元中绍功臣世封尚从孙本为昌陵亭侯邑三百户以奉尚后初夏侯覇之奔汉也呼欲与之俱曰吾岂茍存自为亡虏乎遂还雒司马懿卒许允谓曰无复忧矣叹曰士宗卿何不见事乎此人犹能以通家少年遇我子元子上不吾容也尝着乐毅张良及本无肉刑论辞防通逺为世所重初被收卫将军司马昭流涕请之师曰卿忘防赵司空乎先是司空赵俨卒师昭兄弟防賔客以百数后至賔客咸越席而迎师由是恶之竟诛【原注裴松之曰曺爽以正始五年伐蜀时已为闗中都督至十年爽诛灭后方还洛尔案少帝纪司空赵俨以六年亡则无由得会俨若云入朝纪传又无其事斯近妄不实以五年入朝史或不书未可必为妄也】　李丰字安国卫尉义之子也年十七八在邺下名为清白识别人物海内翕然称之后以父任从军在许昌声称日隆其父不悦敕使闭门断客初曹叡在东宫丰为文学及即位得吴降人问江东闻中国名士为谁降人云闻有李安国者是时丰为黄门郎叡问左右安国所在左右以丰对叡曰丰名乃被于吴越邪后转骑都尉给事中叡卒为永宁太仆正始中迁侍中尚书仆射丰在台省常多托疾时台制疾满百日当解禄丰疾未满輙暂起已复卧如是数嵗丰子韬选尚齐长公主丰弟翼及伟并歴郡守丰尝于众中显诫二弟言何用荣位为及司马懿乆病曹爽专政丰依违二公间无有适莫故或讽之曰曹爽之势热如汤太傅父子冷如浆李丰兄弟如防光以为丰虽外示清浄而内图事有似于防光也及懿诛爽住车阙下与丰相闻丰怖遽气索足委地不能起嘉平四年懿卒后中书令缺大将军司马师谘问朝臣谁可补者或举丰遂奏用之丰为中书二嵗曹芳毎独召丰与语不知所説师疑其议己请丰相见以诘丰丰不以实告师怒欲诛之太常夏侯业贵以爽故废黜居常怏怏后父光禄大夫张缉以东莞太守召为后家亦不得意丰自以身处机宻为芳知遇子韬又以列侯给事中尚主有内外之重而疑于师心不自安宻谓韬曰既为海内重人加以当大任年时方壮而永见废又亲曹爽外弟于大将军有嫌张缉有才用弃兵马大郡还坐家巷各不得志欲使汝宻计告之缉尝病创卧丰遣韬省病韬屏人语缉曰韬尚主父子在机近大将军秉事常不见信太常亦懐深忧君侯虽有后父之尊安危未可知皆与韬家同虑者也韬父欲与君侯谋之缉黙然良乆曰同舟之难吾焉所逃此大事不捷即祸及宗矣韬于是往报丰宻语黄门监蘓铄等铄等答丰惟君侯计丰曰今拜贵人诸营兵皆屯门陛下临轩因此便共迫胁将羣寮人兵就诛大将军以太常辅政卿等当共宻白此意铄曰陛下傥不从人奈何丰曰事有权宜若不便聴当刼将去尔宁有不从铄等许诺丰曰此族灭事卿等宻之事成卿等皆当封侯常侍也丰复宻以告缉缉遣子邈与丰相结丰遣子韬以谋报曰宜详之尔而不以告也师闻丰谋舍人王羕请以师命召丰丰若无备情屈势迫必来若不来羕一人足以制之若知谋泄以众挟轮长防自卫径入云龙门挟天子登淩云台台上有三千人立仗鸣鼓防众如此羕所不及也师乃遣羕以车迎之丰见刼迫随羕而至师责丰丰知祸及正色曰卿父子懐奸将倾社稷惜吾力劣不能相擒灭尔师怒使勇士以刀环筑杀之夜送尸付廷尉廷尉钟毓不受曰非法官所治也以其状告且勑之乃受韬以尚主赐死狱中曹芳怒将问丰死故太后惧呼芳入乃止师遣使収翼翼妻散骑常侍荀廙姊也谓翼曰中书事发可及未至赴吴何为坐取死亡左右可共同赴水火者谁翼思未答妻曰君在大州不知可与同死生者去亦不免翼曰二儿小吾不去今但从坐身死二儿必免果如翼言丰歴仕二朝不植生产仰廪禄而已韬虽尚主丰常约勑不得有所侵取得赐钱帛輙散施亲族及赐官人多与子弟而丰皆以与诸外孙死后有司籍其家家无余积初李义与尚书仆射杜畿及东郡太守郭智善智子冲有内实而无外观州里弗称也冲常与丰俱见畿既退畿叹曰孝懿无子非徒无子殆将无家君谋为不死矣其子足继其业时人皆以畿为误及丰死冲为代郡太守始以畿为知人张缉字敬仲凉州刺史既之子也太和中为温令有治能汉丞相亮出陇右缉上便宜诏以问中书令孙资资以为有筹略遂诏拜骑都尉遣参征蜀军事入为尚书郎以名父子为曹叡所识且以其才能多所堪任呼相工相之相者曰不过二千石叡曰何材如是而位止二千石乎乆之出为东莞太守嘉平中女为曹芳后徴拜光禄大夫位特进妻向封安乡君缉性倾巧吝于财而矜于势一旦以女徴去郡还坐里舍悒悒躁扰数陈吴蜀形势又尝对司马师料诸葛恪虽幸胜见诛不乆师问其故缉曰威震其主功葢一国欲不死得乎及恪从合肥还吴果杀之师谓人曰诸葛恪多辈尔近张敬仲县论恪以为必见杀今果然如此敬仲之智为胜恪也缉与李丰同郡通家又居相近俱不得志乃谋废师丰败遂収缉送廷尉赐死狱中许允字士宗髙阳人父据厯典农校尉郡守允少与同郡崔赞俱发名于冀州曹叡时皆入为尚书选曹郎与陈国袁侃同坐职事皆収送狱诏防严切当有死者【谨案志注此下有正直者为重五字】允谓侃曰卿功臣子法应八议不忧死也侃知其指乃为受重允刑竟【案志注此下有复吏二字】出为郡守稍迁为侍中尚书中领军允与夏侯李丰亲善闻丰等被収欲往见司马师已出门回遑不定中道还取袴丰等已収师闻允前遽怪之曰我自収丰等不知士大夫何为怱怱也是时朝廷怱遽者多而众人咸以为意在允也先是有诈作尺一诏书以为大将军允为太尉共録尚书事有何人天未明乗马以诏版付允门吏曰有诏因便驰去允即投书烧之不以呈师丰等既诛欲因诛允防镇北将军刘静卒以允代静已受节出止外舍师与允书曰镇北虽少事而都典一方念足下震华鼓建朱节厯本州此所谓着绣昼行也允心甚悦与台中相闻欲易其鼓吹旌旗其兄子素颇闻允见嫌戒允但当趣行允曰卿俗士不解我以荣国尔固求之曹芳以允当出乃诏会羣臣羣臣皆集芳特引允以自近允前为侍中顾当与芳别涕泣歔欷会罢诏促允令去会有司奏允前擅以厨钱谷乞诸俳及其官属遂収送廷尉考问竟减死徙乐浪妻子不得自随道死崔賛常以处世太盛戒允允不从故及【原注魏氏春秋允善相印将拜以印不善使更刻之如此者三曰印虽始成而已被辱问送印者果懐之而坠于厠相印书曰相印法本出陈长文长文以语韦仲将印工扬利从仲将受法以语许士宗利以法术占吉防十可中八九仲将问长文从谁得法长文曰本出汉世有相印相笏经又有鹰经牛经马经印工宗养以法语程申伯是故冇一十二家相法】二子竒猛奇字子泰猛字子豹并有才学晋武帝将有事于太庙奇为太常丞朝议以竒父受诛不宜接近左右请出为外官帝追述允之宿望称竒之才擢为祠部郎元康中为司校尉幽州刺史猛尤儒雅亦宦达于晋云刘陶字季冶淮南人【谨案魏志陶少子】喜论纵横曺爽当国为选部郎邓飏之徒称之以为伊吕陶亦自负谓夏侯曰仲尼不圣何以知其然智者图国天下羣愚如防一丸于掌中而不能得天下安得为圣以其言狂诞不复详难谓之曰天下之势双无常也今见卿穷爽败退居里舍乃谢其言之过毌丘俭之举兵也司马师以问陶陶答依违师怒曰卿平生与吾论天下事至于今日而更不尽乎乃出为平原太守追杀之
　　王经字彦伟清河人也初为江夏太守大将军曹爽附绢二千匹【谨案陈志作二十匹】令交市于呉经不发书弃官归母问归状经以故对母以经典兵马而擅去对送吏杖五十爽闻不复罪经稍迁司校尉甘露中为尚书曹髦以威权日去不胜其忿召侍中王沉散骑常侍王业及经谓曰司马昭之心路人所知也吾不能坐受废辱今日当与卿等自出讨之经曰昔鲁昭公不忍季氏败走失国为天下笑今权在其门为日久矣朝廷四方皆为之致死不顾逆顺之理非一日也且宿卫空阙兵甲寡弱陛下何所资用而一旦如此无乃欲除疾而更深之耶祸殆不测宜见重详髦乃出懐中黄素诏投地曰行之决矣正使死何惧况不必死耶于是入白郭太后沈业犇走告昭呼经欲与俱经不从髦遂率僮仆出讨昭贾充令成济弑髦昭以经不告已而从髦収经及家付廷尉经谢其母母顔色不变笑而应曰人谁不死正恐不得其所以此并命何恨之有与母并就诛经之为司校尉辟河内向雄为都官从事至是雄哭之哀动一市与故吏皇甫晏共収焉初经为二州刺史母谓经曰汝田家子今仕至二千石物太过不祥可以止矣经不能从故及晋泰始元年诏曰故尚书王经虽身陷法辟然守志可嘉门户堙没意常愍之其以经孙为郎中议曰呜呼以重名髙节表仪一世其言议规格深见治体蔼然有大臣之风翘翘者易摧皜皜者易污挺持正大旷无单复焉能出大盗之城府哉观对许允之言则以身死国前定久矣蹈白刃而不惧临死生之际而不乱生平所养至此乃见壮哉乎天下之至勇也魏之王侯久自禁锢爽夷而诛诸曹夏侯又复单毙自是而魏亡矣丰翼诸人智微力少闇于大义怱怱举事防于死族灭身夷死不偿素矣君死社稷臣死于君王经有焉
　　王凌字彦云司徒允从子也允诛董卓卓将李傕郭汜等为卓报仇入长安杀允尽害其家凌及兄晨年少逾城得脱亡命归故里天子东还凌举孝亷为发干长遇事髠刑五嵗当道扫除曹操车过问此何徒左右以状对操曰此子师兄子也所坐亦公尔于是选为骁骑主簿稍迁至中山太守所在有称操辟为丞相掾属曹丕立拜散骑常侍出为兖州刺史与张辽等至广陵讨孙权临江夜大风呉将吕范等船漂至北岸凌与诸将逆击捕斩首虏获舟船有功封宜城亭侯【谨案陈志作宜成亭侯通志作宜城与此同】加建武将军转在青州是时海滨乘丧乱之后法度未整凌布政施教赏善罚恶甚有纲纪百姓称之后从曹休伐呉与呉师遇于夹石休军失利凌力战决围休得免难徙为扬豫州刺史旌先贤之后求未显之士各有条教意义甚美咸得军民欢心初凌与司马朗贾逵友善及临兖豫继其名迹正始初为征东将军假节都督扬州诸军事二年呉大将全琮数万众至芍陂凌率诸军逆拒争塘力战连日琮退走进封南乡侯邑千三百五十户迁车骑将军仪同三司是时外甥令狐愚以才能为兖州刺史屯平阿舅甥并典兵专淮南之重凌就迁为司空司马懿既诛曹爽进凌为太尉假节钺凌愚宻协计谓司马懿专政齐王芳不任天位楚王彪长而才欲诛懿废芳而立彪都许昌嘉平元年九月愚遣将张式至白马与彪相问往来凌又遣舍人劳精诣雒阳语子广广言凡举大事应本人情曹爽以骄奢失民何平叔虚而不治丁毕桓邓虽并为宿望皆专竞于世变易朝典政令数改所存虽髙而事不下接民习于旧众莫之从故虽势倾四海声振天下同日斩戮名士减半而百姓安之莫或之哀失民故也今懿情虽难量事未有逆而擢用贤能广树胜已脩先朝之政令副众心之所求爽之所以为恶者彼莫不毕改【谨案陈志作必改】夙夜匪懈以恤民为先父子兄弟并握兵要未易亡也凌不从十一月愚复遣式诣彪未还防愚病死二年荧惑守南斗凌谓斗中有星当有暴贵者闻东平浩详知星呼问详详疑凌有所挟欲白之不果【原注事见魏畧旧文错乱必有脱误】淩闻呉人塞涂水欲因此发兵大严诸军表求讨贼诏报不听淩遣将军杨以废立事告兖州刺史黄华华连名以白司马懿懿将中军乘水道讨凌先下赦赦凌罪又为书谕凌已而大军掩至百尺【谨案魏书郡国志曰司马宣王讨太尉王凌大军至百尺堨即此堨也】凌自知势穷乃乘船单出迎懿遣掾王彧谢罪送印绶节钺懿军到丘头凌面缚水次懿承诏遣主簿解其缚凌既防赦加恃旧好不复自疑径乘小船欲趋懿懿使人逆止之住船淮中相去十余丈凌知见外乃遥谓懿曰卿直以折简召我我当敢不至邪而乃引军来乎懿曰以卿非肯逐折简者故也凌曰卿负我懿曰我宁负卿不负国家遂遣歩骑六百送凌西诣雒阳凌试索棺钉以观懿意懿命给之五月甲寅凌行过贾逵庙呼曰凌大魏忠臣惟尔有神知之到项遂饮药死张式等皆自首乃穷治其事赐楚王彪死诸相连者悉夷三族众议咸以为春秋之义齐崔杼郑归生皆加追戮陈尸斵棺载在方防凌愚罪宜如旧典乃发凌愚冢剖棺暴尸于所近市三日烧其印绶朝服亲土埋之进华爵为乡侯广有志尚学行死时年四十余广弟飞枭金虎并才武过人懿尝从容问蒋济济曰凌文武俱赡当今无双广等志力有美于父尔退而悔之告所亲曰吾此言灭人门矣至是尺口不遗少子明山善书多技艺闻难走太原追兵及之有飞鸟集桑上随枝低昂举弓射之应而坠追兵乃止投亲家食亲家告吏执杀之令狐愚字公冶本名浚黄初中为和戎防军乌桓校尉田豫讨胡有功小违节度愚以法绳之曹丕怒械系愚免官诏曰浚何愚遂以名之正始中为曹爽长史出为兖州刺史愚闻楚王彪有智勇东郡譌言云白马河出妖马夜过官牧边鸣呼众马皆应明日见其迹大如斛行数里还入河中又有謡言白马素羁西南驰其谁乘者朱虎骑楚王小字朱虎故愚与王凌隂谋立彪乃先使人通意于彪言使君谢王天下事不可知愿王自爱彪亦阴知其意答言谢使君知厚意也未发得疾卒初愚有髙志人谓愚必兴令狐氏族父农太守邵独以为愚性倜傥不脩徳而愿大必灭我宗愚闻之甚不平及邵为虎贲中郎将而愚仕进已多所更厯所在有名称愚从容谓邵曰先时闻大人谓愚为不继今竟云何邪邵孰视不答私谓妻子曰公冶性度犹如故也以吾观之终当罢灭但不知我久当坐之不邪将逮汝曹尔邵卒后十余年而愚族灭愚之被诛无敢収视者东平马隆闵之以武吏称愚客収尸殡列植松栢服丧三年乃归东州壮之单固字恭夏山阳人正始中令狐愚与固伯父龙善辟固为别驾固辞以疾愚礼敬愈厚固不应母夏侯氏谓固曰使君与汝父久善故命汝不止汝亦当仕进自可往尔固不获已遂往与兼治中从事杨康并为愚腹心后愚与王凌通谋康固皆知其计防愚病卒康应司徒召诣雒阳固亦以疾去康在京师露其事司马懿乃东取王凌到寿春因见懿懿问曰卿知其事为耶固曰不知懿曰令狐反乎【谨案陈志作令狐及乎误】固又曰无之而杨康白事事与固连遂収捕固及家属皆系廷尉考实数十固竟云无懿録杨康与固相诘固辞穷骂康曰老佣既负使君又灭我族顾汝当活耶事上湏报廷尉以旧皆听得与其母妻子相见固见其母不仰视母知其慙也谓之曰汝自不欲应州郡我彊汝尔汝为人吏自当尔尔此自门户衰我无恨也固终不视母又不语以至于死初杨康自以白其事冀得封侯后以辞颇参错亦并斩临刑俱出狱固又骂康曰老奴汝死自分尔死者有知汝何面目以行地下也
　　毌丘俭字仲恭河东闻喜人也父兴黄初中为武威太守伐叛柔服开通河右名次金城太守苏则讨贼张进及讨叛胡有功雍州刺史张既表曰河右遐逺丧乱弥久武威当诸郡路道喉辖之要加民夷杂处数有兵难领太守毌丘兴到官内抚吏民外懐羌胡卒使柔附为官効用黄华张进初图逆乱扇动左右兴志气忠烈临难不顾为将校民夷陈説祸福言则涕泣时男女万口咸懐感激形毁髪乱誓心致命寻率精兵踧胁张掖济防领太守杜通西海太守张睦张掖畨和骊靬二县吏民及郡杂胡弃恶诣兴兴皆安恤使尽力田兴每所厯尽竭心力诚国之良吏陛下即位留心万机茍有毫毛之善必有赏録臣伏縁圣防指陈其事遂诏封髙阳乡侯入为将作大匠卒俭袭父爵为平原侯叡文学叡立为尚书郎迁羽林监以东宫之旧甚见亲待出为雒阳典农时取农民以治宫室俭上疏曰臣愚以为天下所急除者二贼所急务者衣食诚使二贼不灭士民饥冻虽崇美宫室犹无益也迁荆州刺史青龙中叡图讨辽东以俭有干策徙为幽州刺史加度辽将军使持节防乌桓校尉率幽州诸军至襄平屯辽隧右北平乌桓单于冦娄敦辽西乌桓都督率众王防留等昔随袁尚奔辽东者率众五千余人降冦娄敦遣弟阿罗槃等诣阙朝贡封其渠率二千余人为侯王赐舆马缯采各有差公孙渊逆与俭战不利引还明年叡遣太尉司马懿统中军及俭等众数万讨渊定辽东俭以功进封安邑侯邑三千九百户正始中俭以髙句骊数侵叛督诸军步骑万人出莵从诸道讨之句骊王宫将歩骑二万人进军沸流水上大战梁口【原注梁音渴】宫连破走俭遂束马县车以登九都屠句骊所都斩获首虏以千数句骊沛者名得来数諌宫【原注裴松之曰按东夷传沛者句骊国之官名】宫不从其言得来曰立见此地将生蓬蒿遂不食而死举国贤之俭令诸军不壊其墓不伐其树得其妻子皆放遣之宫单将妻子逃窜俭引兵还六年复征之宫遂奔买沟俭遣莵太守王颀追之【原注世语颀字孔硕东莱人】逾乌桓骨都过沃沮千余里践肃慎氏之庭东临大海有异面之人近日之所出周观诸国采其法俗刻石纪功刋丸都之山铭不耐之城诸所诛纳八千余口并讨濊貊皆破之韩那奚等数十国各率种落诣俭降俭振旅还论功受赏侯者百余人穿山溉灌民頼其利迁左将军假节监豫州诸军事领豫州刺史转为镇南将军诸葛诞战于东关不利乃令诞俭对换诞为镇南都督豫州俭为镇东都督扬州吴诸葛恪围合肥新城俭与扬州刺史文钦御之太尉司马孚督中军东解围恪退还初俭与夏侯李丰等厚善及大将军司马师诛丰等又废曹芳俭不能平隂谋讨师文钦骁果粗猛数有战功好増虏获以徼宠赏多不见许怨恨日甚俭以计厚得钦情好欢洽钦亦感戴投心无贰遂共定防正元二年正月有彗星数十文西北竟天起于呉楚之分俭钦喜以为已祥乃矫太后诏罪状司马师曰故相国懿匡辅魏室厯事忠贞故烈祖明皇帝授以寄托之任懿戮力尽节以宁华夏输诚效忠弼成齐王天下赖之懿欲讨灭二虏以一宇内未行而薨齐王以懿有辅相大功故遂使师承业委以国事而师以盛年无疾托病坐拥彊兵輙臣礼其罪一也懿造计取贼多舂军粮克期有日师为人臣当除国难又为人子当率父业哭声未絶而便罢息为臣不忠为子不孝其罪二也贼退过东关整饱无衅令三征同进丧众败绩歴年军实一旦而尽致使贼来天下骚动死伤流离其罪三也贼举国悉众号五十万来向寿春圗诣洛阳防太尉孚与臣等建计杜塞险要不与争锋还固新城淮南将士冲锋履刅昼夜相守勤瘁百日死者涂地自魏兴军以来为难苦甚莫过于此而师遂意自由不论封赏权势自在无所领録其罪四也故中书令李丰等以师无臣节专擅大柄隂欲议退之师怀不轨乃刼丰投刅拉杀载尸埋棺丰等国家大臣帝主腹心擅加酷暴死于非辜师有无君之心其罪五也懿每叹説齐王直为令主【谨案志注作自堪人主】君臣义定十有五载始欲归政按行武库诏问禁兵不得擅出师自知奸慝人神不祐矫废君主加之以罪孚师之叔父性甚仁孝追送齐王悲不自胜羣臣皆怒而师懐忍造逆不顾大义其罪六也又故太常夏侯海内重徳光禄大夫张缉王室懿亲横加贼杀又诛夷其妻子并及母后逼恐至尊彊行督遣临时哀愕莫不伤痛而师称庆以为快乐其罪七也陛下践阼聪明神武事经圣心欲崇省约天下闻之莫不欢庆而师不自改悔脩复臣礼方徴兵募士毁壊宫内列侯自卫陛下即阼初不朝觐陛下欲临幸师舍以省其疾复拒不通蔑上不道其罪八也近者领军许允当为镇北以厨钱给赐而师举奏加辟虽云流徙道路饿杀天下闻之莫不哀伤狡猾险害贼杀忠良其罪九也三方之守一朝废缺多选精兵以自营卫五营领兵阙而不补多载器仗充聚本营天下所闻人懐愤怨譌言盈路以疑海内韬藏逆器包蓄簒具其罪十也多休守兵以占髙第空虚四表欲擅彊势以逞奸心募取屯田加其复赏阻兵安忍壊乱旧法合聚诸藩王公以着邺欲悉诛之一旦举事废主天不长恶使目肿不成其罪十一也臣等先人皆随从太祖武皇帝征讨凶暴叶成大功髙祖文皇帝即受汉禅开国承家道符尧舜烈祖明皇帝润色皇业缉熈帝载治隆文景一旦为师撞毁輙擅废立敢行诛杀公为簒夺臣与安丰防军郑翼庐江防军吕宣太守张休淮南太守丁尊督守合肥防军王休等议各以累世受恩千载风尘思尽驱命以完社稷安主正朝斯义茍立虽焚妻子吞炭漆身死而不恨按师之罪宜加大辟以彰奸慝春秋之义一世为善十世宥之懿有大功海内所书依古典议废师以侯就第师弟昭忠肃寛明乐善好士有髙世之度忠诚为国不与师同臣等碎首所保可以代师辅导圣躬太尉孚忠孝小心所宜亲宠授以保傅防军散骑常侍望忠公亲事当官称能奉迎乘舆有宿卫之功可为中领军春秋之义大义灭亲故周公诛弟石碏灭子季友鸩兄上为国计下全宗族殛鲧用禹圣人朝典古今所称乞陛下下臣等所奏朝堂博议臣言当道使师逊位避贤罢遣兵众则天下协同若师负势恃众不自退者臣等率将所领昼夜兼行以清君侧臣今举义唯欲使大魏永存陛下得行君道逺絶亡之祸百姓安全六合一体忠臣义士得效志节尔臣恐兵起天下扰乱臣輙上事移三征及州郡国典农各安慰所部吏民不得妄动师闻臣等举义必下诏禁絶关津使驿书不通擅复徴调有所収捕此乃师诏非陛下诏也在所皆不得承用臣等道逺为师所觇凡文奏不得关通輙临时赏罚以便宜从事须定集上也并移诸郡国举兵廹胁淮南将守诸别屯者及吏民大小皆入夀春城为坛于城西防血为盟分老弱守城俭钦自将五六万众渡淮西至项俭坚守钦在外为游兵司马师统中外军拒之别使诸葛诞督豫州诸军从安风津拟夀春征东将军胡遵督青徐诸军出谯宋之间絶其归路师屯汝阳使监军王基督前锋诸军据南顿以待之令诸军皆坚壁勿战俭钦进不得鬬退恐夀春见袭不得归计穷不知所为淮南将士家皆在北众心沮散降者相属惟淮南新附农民为之用俭之初起遣健歩赍书至兖州刺史邓艾斩之将兵万余人兼道前进先趋乐嘉城作浮桥以待师俭使文钦将兵袭之师自汝阳潜兵就艾于乐嘉钦猝见大军惊愕未知所为钦子鸯【谨按志注引魏氏春秋曰钦中子俶小字鸯毛本作小名鸯】年十八勇力絶人谓钦曰及其未定击之可破也于是分为二队夜夹攻鸯率壮士先至鼓噪军中震扰师惊骇所病目突出恐众知之齧被皆破钦失期不应防明鸯见兵盛乃引还师谓诸将曰贼走矣可追之诸将曰钦父子骁猛未有所屈何苦而走师曰夫一鼓作气再而衰鸯鼓噪失应其势已屈不走何待钦将引而东鸯曰不先折其势不得去也乃与骁骑十余摧锋陷陈所向皆披靡遂引去师使左长史司马班率骁骑八千翼而追之鸯以匹马入数千骑中輙杀伤百余人乃出如此者六七追骑莫敢逼殿中人尹大目自小为曹氏家奴常侍魏主左右师将与俱行大目知师一目已突出启云文钦本是明公腹心但为人所误尔又天子乡里素与大目相信乞为公追解语之令还与公复好师许之大目单身往乗大马被铠胄追钦遥相与语大目心实欲为曹氏谬言君侯何苦【谨按志注何苦下有若字册府无若字与此合】不可复忍数日中也欲使钦解其防钦殊不悟乃更厉声骂大目曰汝先帝家人不念报恩而反与司马师作逆不顾上天天不祐汝乃张弓傅矢欲射大目大目涕泣曰世事败矣善自努力也是日俭闻钦退恐惧夜走众遂大溃钦还至项以孤军无继不能自立欲还夀春夀春已溃遂奔吴吴孙峻至东兴闻俭等败进至橐臯钦父子诣峻降俭北走至慎县左右人兵稍弃俭去俭独与小弟秀及孙重藏水边草中安风津都尉部民张属就射杀俭首雒阳属封侯秀重走入吴将士诸为俭钦所廹胁者悉归降俭子甸为治中侍御史先时知俭谋将发私出将家属逃走新安灵山上别攻下之夷俭三族【原注习凿齿曰毌丘俭感明帝之顾命故为此役君子谓毌丘俭事虽不成可谓忠臣矣夫竭节而赴义者我也成之与败者时也我茍无时成何可必乎忘我而不自必乃所以为忠也古人有言死者复生生者不愧若毌丘俭可谓能不愧也】甸字子邦有名京邑曹芳之废甸谓俭曰大人居方岳重任国家倾覆而晏然自守将受四海之责俭然之司马师恶其为人及俭起兵问屈所在云不来曰【谨案志注无曰字】无能为也俭遣子宗四人入呉晋太康中呉平宗兄弟皆还宗有俭风至零陵太守宗子奥巴东监军益州刺史俭党七百余人系狱侍御史杜友治之惟诛首事者十人余皆奏免之俭孙女适刘氏当死以孕系狱廷尉司主簿程咸议曰女适人者若已产育则成他家之母于防则不足惩奸乱之源于情则伤孝子之恩男不遇罪于他族而女独婴戮于二门非所以哀矜女弱均法制之大分也臣以为在室之女可从父母之刑既醮之妇使从夫家之戮从之着于律令
　　诸葛诞字公休汉丞相亮之族弟也初为尚书郎从仆射杜畿试船淘河遇风与畿俱覆没虎贲浮河救诞诞曰先救仆射诞漂着岸而复苏调荥阳令入为吏部郎人有所属托輙显其言而承用之后有当否则公议其得失以为褒贬自是羣僚莫不慎其所举累迁御史中丞尚书与夏侯邓飏等相善共相题表以等四人为四聪诞等八人为八达【谨案曹嘉之晋纪曰诞以气厉称尝倚柱读书雷震其柱诞读书自若】中书监令刘放子熈孙资子宻吏部尚书卫臻子烈三人咸不及比以父居势位容之为三豫凡十五人声望翕然言事者以诞飏等脩浮华合虚誉渐不可长曹叡恶之免诞官会叡卒正始初等并任职复以诞为御史中丞尚书出为扬州刺史加昭武将军王凌之隂谋也司马懿潜军东伐以诞为镇东将军假节都督扬州诸军事封山阳亭侯诸葛恪兴东关遣诞督诸军拒之与战不利还徙为镇南将军后毌丘俭文钦举兵遣使诣诞招呼豫州士民诞斩其使露布天下司马师东征使诞督豫州诸军渡安风津向夀春俭钦之破也诞先至夀春夀春中十余万口闻俭钦败恐诛悉破城门出流迸山泽或散走入呉以诞久在淮南乃复以为镇东大将军仪同三司都督扬州呉大将孙峻吕据留賛等闻淮南乱防文钦往乃率众将钦径至寿春时诞诸军已至城不可攻乃走诞遣将军蒋班追击之斩賛传首収其印绶节进封髙平侯邑三千五百户转为征东大将军诞既与飏等亲善又王凌毌丘俭累见夷防司马昭又自代师辅政威柄益重惧不自安倾帑藏振施以结众心厚养亲附及扬州轻侠者数千人为死士【原注魏书诞赏赐过度有犯死者制以活之】甘露元年冬呉人欲向徐堨计诞所督兵马足以待之而复请十万众守寿春又求临淮筑城以备冦内欲保有淮南大将军长史贾充以为宜遣参佐慰劳四征且观其志昭遂遣充至淮南充见诞从容谈时事因谓诞曰雒中诸贤皆愿禅代君以为何如诞厉声曰卿非贾豫州子乎世受魏恩奈何负国欲以社稷输人乎卿无复言非吾所忍闻也雒中有难吾当死之充黙然还言于昭曰诞再在扬州威名益重得士众心今徴必不来反疾而祸小不徴则反迟而祸大不如徴之昭从之二年五月诏徴诞为司空赴京师诞得诏书愈恐曰我作公当在王文舒后今便为司空不遣使者健歩赍书使以兵付乐綝此必綝所为也乃请诸牙门置酒饮晏皆醉谓之曰前作千人铠杖始成欲以击贼今当还雒不复得用吾欲蹔出游戱湏臾还尔诸君且止乃严鼓将士七百人出乐綝闻之闭州门诞宣言曰当还雒邑蹔出城游戱尔扬州何为闭门见备耶乃使兵縁城攻门州人悉走因风纵火焚其府库遂杀綝【原注魏末传载诞表曰臣受国重任统兵在东刺史乐綝等诈説臣与吴人交通又言被诏当代臣位无状日久臣奉国命以死自立终无异端忿綝不忠輙将歩骑七百人以今月六日讨綝即日斩首函头驿马送若圣朝明臣臣即魏臣不明臣臣即呉臣不胜发愤有日谨拜表陈愚悲感泣血哽咽断絶不知所如乞朝廷察臣至诚裴松之曰魏束所言率皆鄙陋疑诞表言曲不至于此也】敛淮南及淮北郡县屯田户口十余万官兵扬州新附胜兵者五万人聚谷足一年食闭城自守遣长史呉纲将小子靓至呉请救【原注裴松之载世语曰黄初末吴人发长沙王呉芮冡以其塼于临湘为孙坚立庙芮容貌如生衣服不朽后豫发者见呉纲曰君何长沙王呉芮但防短尔纲瞿然曰是先祖也君何由见之见者言所由纲曰更不答曰即更葬矣自芮之卒年至发冡四百余年纲芮之十六世孙矣】吴人大喜遣将全怿全端唐咨王祚等率三万众宻与文钦俱来应诞以诞为左都防假节大司徒骠骑将军青州牧封寿春侯是时镇南将军王基始至督诸军围寿春未合咨钦等从城东北因山乘险得将其众突入城六月司马昭奉曹髦及郭太后督中外诸军二十六万临淮讨诞昭屯丘头使基及安东将军陈骞等四面合围表里再重堑垒甚峻钦等数犯围逆击走之昭又使监军石苞兖州刺史州泰等简鋭卒为游军备外防泰击破朱异于阳渊异走泰追之杀伤二千人秋七月呉大将军孙綝大发卒出屯镬里复遣朱异帅将军丁奉黎斐等五人解夀春围异留辎重于都陆进屯黎浆石苞州泰又击破之太山太守胡烈以竒士五千袭都陆尽焚异资粮异将余兵食葛叶走归孙綝綝使异更战异以士卒乏食不从綝怒斩异于镬里引兵还建业綝既不能防出诸葛诞而丧败士众自戮名将由是呉人莫不怨之俄而城中乏粮外救不至众无所恃蒋班焦彛皆诞爪牙计事者也言于诞曰朱异等以大众来而不能进孙綝杀异而归江东外以发兵为名而内实坐湏成败今宜及众心尚固士卒思用并力决死攻其一面虽不能尽克犹可有全者空坐守死无为也文钦曰江东乘战胜之威久矣未有难北方者也况公今举十余万之众归命而钦与全端等皆同居死地父兄子弟尽在江表就孙綝不欲主上及其亲戚岂肯听乎且中国无嵗无事军民并疲今守我一年势力已困内变将起奈何舍此欲乘危徼幸乎班彛固劝之钦怒而诞欲杀班彛二人惧且知诞之必败也十一月弃诞逾城降全怿兄子辉仪在建业与其家内争讼携其毋将部曲数千家来奔于是怿与兄子靖及全端弟翩缉皆将兵在寿春城中司马昭用黄门侍郎钟防防宻为辉仪作书使辉仪所亲信赍入城告怿等説呉中怒怿等不能防寿春欲尽诛诸将家故逃来归命十二月怿等率其众数千人开门出降城中震惧不知所为诏拜怿平东将军封临湘侯端等封拜各有差三年正月文钦谓诞曰蒋班焦彛谓我不能出而走全端全怿又率众降此敌无备之时也可以战矣诞及唐咨等皆以为然遂大为攻具昼夜五六日攻南围欲决围而出围上诸军临髙以发石车火箭逆烧破其攻具弩矢及石下死伤者蔽地血流盈堑复还入城城内食转竭降出者数万口钦欲尽出北方人省食与呉人坚守诞不听由是争恨钦素与诞有隙徒以计合事急愈相疑钦见诞计事诞遂杀钦钦子鸯及虎将兵在小城中闻钦死勒兵驰赴之众散鸯虎单走逾城自归军吏请诛之司马昭曰钦之罪不容诛其子固应当戮然鸯虎以穷归命且城未防杀之是坚其心也乃赦鸯虎使将数百骑驰巡城呼语城内云文钦之子犹不见杀其余何惧表鸯虎为将军各赐爵关内侯城内喜且扰又日饥困诞咨等智力穷昭乃自临围四面进兵同时鼓噪登城城内无敢动者诞窘急单马将其麾下突小城门出昭司马胡奋部兵逆击斩诞传首夷三族诞麾下数百人皆拱手为列不降皆曰为诸葛公死不恨每斩一人輙降之卒不变以至于尽时人比之田横呉将于诠曰大丈夫受命其主以兵救人既不能克又束手于敌吾弗取也乃免胄冒陈而死唐咨王祚及诸禆将皆面缚降呉兵万众器仗军实山积【原注傅子曰宋建椎牛祷赛终自焚灭文钦日祠祭事天斩于人手诸葛诞夫妇聚会神巫淫祀求福伏尸淮南举族诛夷此天下所共见足为明鍳也】吴以诞子靓为大司马吴亡还晋窜匿不出武帝与靓有旧靓姊又为琅邪王妃帝知靓在姊间因就见之靓逃于厠帝逼出之谓曰不意今日复得相见靓流涕曰不能漆身皮面复覩圣顔诏以为侍中固辞不拜归于乡里终身不向朝廷而坐子恢仕晋累迁尚书右仆射散骑常侍元帝时终侍中金紫光禄大夫仪同三司文钦字仲若谯郡人也父稷建安中为骑将有勇力钦少以材武见称魏讽反钦坐与讽辞语相连下狱撩笞数百当死曹操以稷故赦之太和中为五营校督出为牙门将钦性刚暴无礼所在骄傲陵上不奉法輙见奏遣后曹叡复以为淮南牙门将转庐江太守鹰将军王凌奏钦贪残不宜抚边请免官治罪由是徴还曹爽以其乡里不治钦事复遣还庐江加冠军将军贵宠逾前钦以故益骄爽诛进钦前将军以安之后代诸葛诞为扬州刺史自爽之诛钦常内惧与诸葛诞相恶故弗与谋防诞去毌丘俭至乃隂共结谋及败走书夜间行追者不及遂诣孙峻降奉表于呉曰禀命不幸常魏国两絶于天虽侧伏隅都自知无路司马师滔天作逆废害二主【谨案何焯较本曰此表后人伪作髙贵乡公之弑昭事也何得预言二主乎】辛癸髙莽恶不足逾钦累世受魏恩乌鸟之情窃懐愤踊在三之义期于毙仆故与毌丘俭郭淮等俱举义兵当共讨师扫除凶孽智虑浅薄微节不骋进无所依悲痛切心退惟不能扶翼本朝抱愧俛仰靡所自厝冒縁古义固有所归庶假天威得展万一僵仆之日亦所不恨辄相率将归命圣化慙偷茍生非辞所陈谨上表还所受魏使持节前将军山桑侯印绶临表惶惑伏湏罪诛呉以钦为都防假节镇北大将军幽州牧谯侯及在呉贻雍州刺史郭淮书曰大将军昭伯与太傅伯俱受顾命登牀把臂托付天下此逺近所知后以势利乃絶其祀及其亲党皆一时之俊可为痛心公侯恃与大司马公恩亲分着义贯金石当此之时想益毒痛王太尉嫌其专朝潜欲举兵事不克捷复受诛夷害及楚王太傅既亡师继承父业肆其虐暴放主杀后残戮忠良包藏祸心此而可忍孰不可忍钦以名义大故忿愤内发忘寝与食无所吝顾防毌丘子邦与父书腾説公侯尽事主之意欲奋白髪同符太公惟须东问影响相对闻问之日能不慷慨是以不恤妻孥之痛即与毌丘镇东举义兵三万余人西趋雒阳欲扶持王室扫除奸逆企踵西望不得声问夫当仁不让况救君之难度道逺艰故不果期要尔然同舟共济安危势均祸痛已受非言饰所解自公侯所明也共事曹氏积信魏朝行道之人皆所知见然在朝之士冒利偷生烈士所耻公侯所贱贾竪所不忍为况当涂之士邪军屯住项仆以闰月十六日别进兵就乐嘉城讨师师之徒众寻时崩溃其所斩截不复訾原但当长驱径至京邑而流言先至毌丘不复详之更谓仆为误【谨案此表见魏志毌丘俭注仆字作小人】诸军便尔瓦解毌丘还走追寻释解无所及还项复遇王基等十二军追寻毌丘进兵讨之即时克破所向全胜而【谨案志注作要】那后无继孤军梁昌进退失所还据夀春夀春复走狼狈踬阂无复他计惟当归命大呉借兵乞食继踵伍员尔不若是【案志注作不若仆】如何快心复君之仇永使曹氏得享血食此亦大国之祐念也想公侯不使程婴杵臼擅名于前代而使大魏独无鹰扬之士与今大吴敦崇大义深见愍悼然仆于国大分连接逺同一势欲俱与【案志注与作举重一分字】分中国不愿偏取以为已有公侯必欲共忍师胷懐宜广大势恐秦川之卒不可孤举今者之计宜屈已伸人托命归汉东西俱举乃可克定师党尔深思鄙言若愚计可从宜使汉军克制期要使六合校考与周召同封以托付儿孙此亦非小事也大丈夫宁处其落落是以逺呈忠心时望嘉应时淮已卒钦未知也孙峻待之甚厚钦在他国仍不能屈节下人自吕据朱异等诸大将皆憎疾之惟峻常为保佑鸯一名俶诞诛司马昭听鸯収敛钦丧给牛车葬旧墓鸯后破凉州虏名闻天下太康中为东夷校尉假节当之官入辞武帝帝见而恶之托以他事免官东安公繇欲杀鸯因诛杨骏诬鸯谋逆遂夷三族唐咨本利城人黄初中利城郡反杀太守徐箕推咨为主曹丕遣诸军讨破之咨走入海遂亡至呉官至左将军封侯持节诞既诛咨亦就禽拜咨安逺将军
　　议曰王凌之欲废僣孽立宗子澄汰王室大臣之节也议者谓凌于齐王君臣分定并俭诞等为淮南三叛【原注谓习凿齿论也】此晋之臣子尊晋之志也凌欲废而诛之师遂废之昭又杀之而无为诛之则淩知所废而非叛也俭诞继起声罪致讨闻雒中禅代之语投袂致死有古义士之风夫岂叛乎哉诞之得士至麾下数百人拱手待斩以尽不为司马氏屈义烈挺然未之前闻也













　　钦定四库全书
　　续后汉书卷七十下　　　　元　郝经　撰
　　列传第六十七下
　　死国
　　吴
　　留赞【子平】　吕据　朱异　张悌【孙震沈莹】
　　留赞字正明防稽长山人也少为郡吏与黄巾贼帅吴桓战手斩桓赞一足被创遂屈不伸然性壮烈好读兵书及三史每览古良将战攻之势輙对书独叹因呼诸亲近谓曰今天下扰乱英豪并起歴观前世富贵非有常人而我屈躄在闾巷间存亡无以异今欲割引吾足幸不死而伸几复见用死则已矣亲戚皆难之有间赞乃以刀自割其筋流血滂沱闷絶良久家人惊怖遂引伸其足创愈良行如故凌统闻之请与相见甚竒之乃表荐赞遂被试用累有战功【谨案志无累字册府元龟有累字与此合】稍迁屯骑校尉时事得失每进规谏好直言孙权惮之诸葛恪攻东兴赞为前部合战先陷陈大败魏师迁左将军孙峻出淮南授赞节拜左防军未至夀春道路病发峻令赞将车重先还魏将蒋班以步骑四千追赞赞病困不能整陈知必败乃解曲盖印绶付弟子以归曰吾自为将破敌搴旗未尝负败今病困兵羸众寡不敌汝速去俱死无益于国适所以快敌尔弟子不肯受防刀欲斫之乃去初赞为将临敌必先被髪呌天因抗音而歌左右应之毕乃进战战无不克及败叹曰吾战有常术今病困若此命也遂被害时年七十三二子略平略为大将有父风平累迁左将军孙皓之游华里平与右丞相万彧右大司马丁奉谋曰若至华里不归社稷事重不得不自还皓颇闻之以彧等旧臣隠忍不发凤凰元年冬皓因防以毒酒饮彧传酒人私减之又饮平平觉之服他药以解得不死彧归自杀皓徙其子弟于庐陵平忧懑月余亦卒
　　吕据字世议大司马范之子也以父任为郎后范寝疾拜副军校尉佐领军事范卒迁安军中郎将数讨山贼诸深恶剧地所击皆破随太常潘濬讨五谿复有功朱然攻樊据与朱异破城外围还拜偏将军入补马闲右部督迁越骑校尉太元元年大风江水溢流渐淹城门权使视水独见据使人取大船以备害权嘉之拜荡魏将军权寝疾以据为太子右部督太子立拜右将军魏军出东兴据赴讨有功明年孙峻杀诸葛恪迁据为骠骑将军平西宫事五凤二年假节与峻等袭寿春还遇魏将曹珍破之于高亭太平元年帅师侵魏未及淮闻孙峻死以从弟綝自代据大怒引军还欲废綝綝闻之使中书奉诏诏文钦刘纂唐咨等使取据又遣从兄宪以都下兵逆据于江都左右劝据降魏据曰耻为叛臣遂自杀夷三族
　　朱异字季文前将军桓之子也张惇子纯与张俨及异俱以童子有隽才徃见骠骑将军朱据据闻三人名欲试之告曰老鄙相闻饥渇甚矣夫騕防以迅骤为功鹰隼以轻疾为妙其为吾各赋一物然后乃坐俨乃赋犬曰守则有威出则有获韩卢宋鹊书名竹帛纯赋席曰席以冬设簟为夏施揖让而坐君子攸宜异赋弩曰南岳之干钟山之铜应机命中获隼髙墉三人各随其目所见而赋之皆成而后坐据大欢悦尤竒赏异以父任为郎后拜骑都尉代桓领兵赤乌四年随朱然攻魏樊城建计破其外围还拜偏将军魏庐江太守文钦营住六安多设屯砦置诸道要以招诱亡叛为边寇害异乃身率其部二千人掩破钦七屯斩首数百迁扬武将军权与论攻战辞对称意权谓朱据曰本知季文懀【原注乌快反　谨案懀今志作狯毛本及通志俱作懀与此合】定见之复过所闻十三年文钦诈降宻书与异欲令自迎异表呈钦书因陈其伪不可便迎权诏曰方今北土未一钦云欲归命宜且迎之若嫌其有谲者但当设计网以罗之盛重兵以防之尔乃遣吕据督二万人与异并力至北界钦果不降建兴元年迁镇南将军是嵗魏遣胡遵诸葛诞等出东兴异督水军攻浮桥壊之大破魏军异又随诸葛恪围新城城既不防异等皆言宜速还恪以书晓异异投书于地曰不用我计而用傒子言【谨案陈志作侯子言】恪大怒立夺其兵遂废还建业太平二年假节为大都督救寿春围不解还军孙綝要异相见将徃陆抗止之异曰子通家人尔当何所疑乎遂徃綝使力士于坐上取之异曰我吴国忠臣有何罪乎乃拉杀之
　　张悌字巨先襄阳人也少有名理以风节自负孙休时为屯骑校尉魏大举防汉吴人问悌曰司马氏得政以来大难屡作智力虽丰而百姓未服今又竭其资力逺征巴蜀兵劳民疲而不知恤败于不暇何以能济昔夫差伐齐非不克胜所以危亡不忧其本也况彼之事乎【谨案事字志作争地】悌曰不然曹操虽功盖中夏威震四海崇诈仗术征伐无已民畏其威而不懐其徳丕叡承之系以惨虐内兴宫室外惧雄豪东西驱驰无嵗获安彼之失民为日久矣司马懿父子自握政柄累有大功除其烦苛而布其平惠为之谋主而救其疾民心归之亦已久矣故淮南三叛而腹心不扰曹髦之死四方不动推坚敌如折枯荡异同如反掌任贤使能各尽其心非智勇兼人能若是乎其威武张矣本根固矣羣情服矣奸计定矣今汉阉宦专朝国无政令而玩戎黩武民劳卒敝竞于外利不修守备彼彊弱不同智算亦胜因危而伐殆其克乎若其不克不过无功终无退北之忧覆军之虑也何为不可哉昔楚劔利而秦昭惧孟明用而晋人忧【原注史记秦昭王曰吾闻楚之铁剑利而倡优拙夫铁剑利则士勇倡优拙则思虑逺夫以逺思虑而御勇士吾恐楚之圗秦也　左氏传秦伯犹用孟明孟明增修国政重施于民赵成子言于诸大夫曰秦师又至将必辟之惧而增徳不可当也】彼之得志固我之大患也吴人笑其言而魏果并汉孙皓末年以悌为丞相晋人大举来伐所向克捷皓使悌督沈莹诸葛靓帅众三万渡江逆战至牛渚沈莹曰晋治水军于蜀久矣今倾国大举万里齐力必悉益州之众浮江而下我上流诸军无有戒备名将皆死幼少当任恐边江诸城莫能御也之水军必至于此宜畜众力待来与之一战若幸一胜江西自清上方虽壊可还取之今渡江逆战胜不可必若或摧丧则大事去矣悌曰吴之将亡贤愚所知非今日也吾恐蜀兵至此众心骇惧不可复整今渡江决战若其丧败则同死社稷无所复恨若其克捷则北敌奔走兵势万倍便当乘威南上逆之中道不忧不破也若如子计恐士众散尽相与坐待敌到君臣俱降无复一人死难者不亦辱乎遂率众济江逆战围王浑部将张乔于杨荷乔闭栅请降诸葛靓欲屠之悌曰彊敌在前不宜先事其小且杀降不祥靓曰此属以救兵未至力少不敌故伪降以缓我尔若全之必为后患悌不从抚之而进与扬州刺史周浚结陈相对莹率丹阳鋭卒刀楯五千三冲晋兵不动莹引退其众乱晋将薛胜蒋班因其乱而乘之师遂溃张乔自后击之大败吴师于板桥诸葛靓与五六百人退走使过迎悌悌不肯去靓自徃牵之曰天下存亡【谨案天下上志注有且夫二字疑衍】自有大数岂卿一人所支【谨案支陈志作知通鉴作支与此合】奈何故自取死悌垂泣曰仲思今日是我死日也且我作儿童时便为卿家丞相所拔常恐不得其死负名贤知顾今以身殉国复何遁邪靓再三牵之不动乃流涕去行百余步顾之已为晋军所杀孙震沈莹等皆死吴人大震【谨案孙皓注引襄阳记载此事无孙震二字此用襄阳记而末云孙震沈莹等皆死盖兼据于寳晋纪而偶遗其上文之防军孙震一句耳】
　　议曰留賛鸷猛壮烈万人敌也其剚刃信足与云长之刮骨何以异哉心有主而不动视疾痛死生若无与于已者壮士之勇也况复得其死哉平与彧奉谓社稷为重有大臣之节矣吕据朱异杰出将门仗钺征镇益固堂构克隆国栋不幸而为贼臣枉害若据之讨贼不克不为叛臣慨然自裁志烈盛矣昔纣虐其臣莫不离心至于倒戈流血漂杵而导武王诛纣孙皓之虐浮于纣而张悌诸人不以为仇益严君臣之义挥刃赴敌畀之一死呜呼仁哉观悌之勉诸将谓同死社稷无所复恨至于诮诸葛靓靓再三牵之不动贞心义节虽与日月争光金石争坚可也
　　賛曰名义国闲命轻道重白刃何有丹心弗动壮哉诸臣谈笑就死大节巉天烈闻不已













&lt;史部,别史类,郝氏续后汉书&gt;
　　钦定四库全书
　　续后汉书卷七十一上　　　元　郝经　撰
　　列传第六十八上
　　死虐
　　魏
　　边譲　周不疑　杨修　丁仪【弟廙】　崔琰【许攸娄圭】毛玠　杨俊　鲍勋【父信】　郑小同
　　谨案边让周不疑阙
　　杨修字徳祖太尉彪之子也博学有俊才机辩頴悟建安中举孝亷除郎中曹操为丞相署仓曹属主簿时军国多务修总知内外酬置如流无不称当自太子丕以下并结交好临菑侯植以才捷爱幸委意【谨案陈志作来意文选引典略作秉意】投修与修书曰数日不见思子为劳想同之也仆少小好为文章迄今二十有五年矣然今世作者可畧而言也昔仲宣独步于汉南孔璋鹰扬于河朔伟长擅名于青土公干振藻于海隅徳琏发迹于北魏足下髙视于上京当此之时人人自谓握灵虵之珠家家自谓抱荆山之玉吾王于是设天纲以该之顿八纮以掩之今悉集兹国矣然此数子犹复不能飞鶱【谨案陈志作飞翰】絶迹一举千里也以孔璋之才不闲于辞赋而多自谓能与司马长卿同风譬画虎不成反为狗者也前有书嘲之反作论盛道仆赞其文夫钟期不失听于今称之吾亦不能妄叹者畏后世之余也世人作述不能无病仆长好人讥弹其文有不善应时改定昔丁敬礼尝作小文使仆润色之仆自以才不过若人辞不为也敬礼谓仆卿何所疑难文之佳恶吾自得之后世谁相知定吾文者耶吾尝叹此达言以为美谈昔尼父之文辞与人通流至于制春秋游夏之徒乃不能措一辞过此而言不病者吾未之见也盖有南威之容乃可以论于淑媛有龙渊之利乃可以议于断割刘季绪才不能逮于作者而好诋诃文章掎摭利病昔田巴毁五帝罪三王呰五霸于稷下一旦而服千人鲁连一说使终身杜口刘生之辩未若田氏今之仲连求之不难可无叹息乎人各有好尚兰荪蕙之芳众人所好而海畔有逐臭之夫咸池六茎之发众人所共乐而墨翟有非之之论岂可同哉今徃仆少小所着辞赋一通相与夫街谈巷说必有可采击辕之歌有应风雅匹夫之思未易轻弃也辞赋小道固未足以揄扬大义彰示来世也昔扬子云先朝执防之臣耳犹称壮夫不为也吾虽薄徳位为藩侯犹庶几戮力上国流惠下民建永世之业流金石之功岂徒以翰墨为勲绩辞赋为君子哉若吾志未果吾道不行则将采庶官之实録辩时俗之得失定仁义之衷成一家之言虽未能藏之于名山将以之于同好非要之皓首岂今日之论乎其言之不惭恃惠子之知我也明早相迎书不尽怀修荅牋曰不侍数日若弥年载岂独爱顾之隆使系仰之情深邪损辱来命蔚矣其文诵读反覆虽讽雅颂不复过也若仲宣之擅江表陈氏之跨冀域徐刘之显青豫应生之发魏国斯皆然矣至如修者听采风声仰徳不暇自【谨案自与文选合陈志作目】周章于省览何惶骇于髙视哉伏惟君侯少长贵盛体发旦之质有圣善之教逺近观者徒谓能宣昭懿徳光赞大业而已不能复兼览记留思文章今乃含王超陈度越数子观者骇视而拭目听者倾首而耸耳非夫体通性达受之自然其谁能至于此乎又尝亲见执事握牍持笔有所造作若成诵在心借书于手曽不斯须少留思虑仲尼日月无得逾焉修之仰望有如此矣是以对鹖而辞作暑赋弥日而不献见西施之容归憎其貌者也伏想执事不知其然猥受顾赐教使刋定春秋之成莫能损益吕氏淮南字值千金然而弟子钳口市人拱手者圣贤卓荦固所以殊絶凡庸也【原注史记吕不韦使其客人人着所闻集论以为八览六论十二纪二十余万言以为备天地万物古今之事号曰吕氏春秋布咸阳市门县千金其上延诸侯游士賔客有能增损一字者予千金　桓子新论淮南王聘天下辩士以着篇章书成皆布之都市县置千金以延示众士而莫能冇变易者乃其事约艳体其而言防也】今之赋颂古诗之流不更孔公风雅无别尔修家子云老不晓事强着一书悔其少作若此仲山周旦之徒则皆有愆乎君侯忘圣贤之显迹述鄙宗之过言切以为未之思也若乃不忘经国之大美流千载之英声铭功景钟书名竹帛此自雅量素所蓄也岂与文章相妨害哉輙受所惠切备蒙瞍诵歌而已敢忘惠施以忝庄氏季绪琐琐何足以云操平汉中欲遂攻昭烈而不得进欲守之又难防军不知进止操出教惟曰鸡肋而已外曹莫能晓修独曰夫鸡肋食之则无所得弃之则如可惜公归决矣乃令外白稍严操于是囬师初邯郸淳作孝女曹娥碑蔡邕题八字曰黄绢幼妇外孙齑臼谓修曰勿言待吾思之行三十里令修言其义修曰黄绢色丝絶字幼妇少女妙字外孙女子好字赍臼受辛辞字操曰一如吾意有智无智校三十里操素忌修于是积前后事深衔修及操欲立世子修与丁仪丁廙称临菑侯植之才劝操立之崔琰贾翊等諌乃止五官将丕患之以车载废簏内朝歌长吴质与之谋修以白操操未及推验丕惧告质质曰无害也明日复以簏载绢以入修复白之推验无人操由是疑焉其后植以骄纵见疎而植故连缀修不止修以不敢自絶每当就植虑事有闗忖度操意豫作答教十余敕门下教出随所问答之于是教裁出答已入如是者三操怪其捷亷之知状操又以修袁术之甥恶之乃以修前后漏泄言教交闗诸侯杀之修临死谓人曰我固知死之晚其意以为坐植也修死百余日而操卒丕立黜植而杀其党丁仪丁廙使操不杀修丕亦杀之矣修所着赋颂碑赞诗哀辞表记书凡十五篇修子嚣嚣子凖皆知名晋世【原注刘攽曰按杨氏冇两族赤泉氏从木子云自叙其受氏从才而杨修称家子云又似震族亦是氏不知文士聊如此云其亦实然也今书中华隂之族从木从才相半未知所从学者辩之】
　　丁仪字正礼沛国人也父冲宿与曹操亲善从车驾东还与曹操书曰足下常有匡佐之志今其时矣时张杨适还河内操得书乃引军迎天子东诣许以冲为司校尉与诸将饮酒醉烂膓死操常徳冲闻其子仪为令士欲以爱女妻之以问五官将丕丕曰女子观貌而正礼目不便女必不恱不如与伏波子楙操从之寻辟仪为掾与论议嘉其才曰丁掾好士也即使其两目盲尚当与女何况但耶吾儿误我时仪亦恨不得尚公主而与临菑侯植亲善数称其才操既欲立植而仪又赞之逼大臣正议遂已及丕立欲治仪罪转为右刺奸掾欲仪自裁而仪不能乃对中领军夏侯尚叩头求哀尚为流涕而不能救后因事收付狱杀之廙字敬礼有才学初辟公府建安中为黄门侍郎廙常从容谓操曰临菑侯天性仁孝发于自然而聪明特达博学渊识文章絶伦天下贤士君子皆愿从游而为之死实天所以钟福于大魏而永授无穷之祚也以劝动操操曰植吾爱之安能若卿言吾欲立之为嗣何如廙曰此国家之所以兴衰天下之所以存亡非愚劣所敢与及廙闻知臣莫若君知子莫若父至于君不论明闇父不问贤愚而能常知其臣子者何盖相知非一事一物相亲非一旦一夕也况明公加之圣哲发命吐言可谓上应天命下合人心得之于须臾垂之于万世者也廙不避斧钺之诛敢不尽言操深纳之及丕立并其男口皆杀之谨案目録此下有崔琰传今阙止存许攸娄圭二篇
　　许攸字子逺少与袁绍及曹操善初平中随绍在冀州尝为谋议官渡之役谏绍勿与操相攻绍自以彊盛必欲极其兵势又屡献计策不用俄而其家犯法欲收攸攸乃亡诣操进计攻绍绍破走及得冀州攸有功焉攸自恃勲旧时与操相戯每在席不自限齐至呼操小字曰某甲卿非我不得冀州也操笑曰汝言是也然内嫌之其后出行从邺东门顾谓左右曰此家非得我则不得出此门也有人白者遂收杀之娄圭字子伯少与曹操有旧圭有大志常叹曰男儿居世防当得数万兵千匹骑着后尔侪辈笑之后坐臧亡命被系当死逾狱出捕者追之圭乃变服如助捕者吏不能觉得免会义兵起圭亦防众于荆州北界与刘表相依后归操操以为大将军不典兵与议军国大计刘表卒操向荆州表子琮降以节迎操诸将皆疑诈操以问圭圭曰天下扰攘各贪王命以自重今以节来是必至诚操以为然遂进兵入荆州甚被宠秩家累千金操曰娄子伯富乐于孤但势不如尔从破马超等圭功为多操叹曰子伯之计孤不及也后操从诸子出游圭与南郡习授同载授曰父子如此何其快也圭曰居世间当自为之而观他人乎授乃白之遂见诛
　　毛玠字孝先陈留平丘人也少为县吏以清公称将避乱荆州未至闻刘表政令不明遂徃鲁阳【谨案陈志作住鲁阳通志作徃与此合】曹操临兖州辟为治中从事玠语操曰今天下分崩国主迁移生民废业饥馑流亡公家无经嵗之储百姓无安固之志难以持久袁绍刘表虽士民众彊皆无经逺之虑未有树基建本者也夫兵义者胜守位以财宜奉天子以令不臣修耕植以蓄军资如此则霸王之业可成也操敬纳其言转幕府功曹操为司空丞相玠尝为东曹掾与崔琰并典选举其所举用皆清正之士虽于时有盛名而行不由本者终莫得进务以俭率人由是天下之士莫不以亷节自励虽贵宠之臣舆服不敢过度操叹曰用人如此使天下人自治吾复何为哉曹丕为五官将自诣玠属所亲玠答曰老臣以能守职幸得免戾今所说人非迁次不敢奉命大军还邺议所并省玠请谒不行时人惮之咸欲省东曹乃共白曰旧西曹为上东曹为次宜省东操知其情令曰日出于东月盛于东凡人言方亦复先东何以省东曹遂省西曹初操平栁城班所获器物特以素屏风素凭几赐玠曰君有古人之风故赐君古人之服玠居显位常布衣蔬食抚育孤兄子甚笃赏赐振施贫族家无所余迁右军师魏国初建为尚书仆射复典选举玠雅亮公方在官清恪拔贞实斥华伪进逊行抑阿党诸宰守治民功绩不着而私贮丰足者皆免黜停废久不选用于时四海翕然莫不励行至乃长吏还者垢面羸衣常乗柴车军吏入府朝服徒行人拟壶飡之防家象濯缨之操贵者无秽欲之累贱者絶奸货之求吏洁于上俗移乎下时太子未定而临菑侯植有宠玠宻谏曰近者袁绍以嫡庶不分覆宗灭国废立大事非所宜闻后羣僚会玠起更衣操目指曰此古所谓国之司直我之周昌也【原注汉书周昌为人彊力敢直言髙帝欲废太子而立戚姬子如意为太子昌廷争之彊上问其说昌为人吃又盛怒曰臣不能言心知其不可陛下欲废太子臣期期不奉诏】崔琰既死玠内不恱后有白玠者出见黥面反者其妻子没为官奴婢玠言曰使天不雨者盖此也操大怒收玠付狱大理钟繇诘玠曰自古圣帝明王罪及妻子书云左不共左右不共右予则孥戮女司冦之职男子入于罪女子入于舂槀汉律罪人妻子没为奴婢黥面汉法所行黥墨之刑存于古典今真奴婢祖先有罪虽歴百世犹有黥面供官一以寛良民之命二以宥并罪之辜此何以负于神明之意而当致旱按典谋急恒寒若舒恒焕若寛则亢阳所以为旱玠之吐言以为寛耶以为急也急当隂霖何以反旱成汤圣世野无生草周宣令主旱魃为虐亢旱以来积三十年归咎黥面为相值不卫人伐邢师兴而雨【原注左氏传卫人伐邢以报莬圃之役于是卫大旱卜有事于山川不吉寗庄子曰昔周饥克殷而年丰今邢方无道诸侯无伯天其或者欲使卫讨邢乎从之师兴而雨】罪恶无徴何以应天玠讥谤之言流于下民不恱之声上闻圣听玠之吐言势不独语时见黥面凡为几人黥面奴婢所识知耶何縁得见对之叹言时以语谁见答云何以何日月于何处所事已发露不得隠欺其以状对玠曰臣闻萧生饮药困于石显【原注汉书恭石显久典枢机萧望之以为中书政本宜以贤明之选自武帝游宴后庭故用宦者非国旧制又逹古不近刑人之议白欲更置士人繇是大与恭显忤于是奏望之朋党诏置廷尉望之子散骑中郎乃上书讼之恭显知望之素髙节不绌辱建白望之不悔过服罪教子上书归非于上发执金吾车骑围其第望之饮鸩自杀　陈志作萧生缢死误故更饮药】贾子放外谗在绛灌白起赐劒于杜邮晁错致诛于东市伍员絶命于吴都斯数子者或妬其前或害其后臣垂龆执简累勤取官职在机近人事所窜属臣以私无势不絶语臣以寃无细不理人情滛利为法所禁法禁于利势能害之青蝇横生为臣作谤谤臣之人势不在他昔王叔陈生争正王廷宣子平理命举其契【原注左氏王叔陈生与伯舆争政王右伯舆王叔陈生怒而出奔及河王复之杀史狡以说焉不入遂处之晋侯使士匃平王室王叔与伯舆讼焉王叔之宰与伯舆之大夫瑕禽坐狱于王庭士匄听之曰天子所右寡君亦右之所左亦左之使王叔氏与伯舆合要王叔不能举其契王叔奔晋】是非有宜曲直有所春秋嘉焉是以书之臣不言此无有时人说臣此言必有徴要乞防宣子之辩而求王叔之对若臣以曲闻即刑之日方之安驷之赠赐劒之来此之重赏之惠谨以状对时桓阶和洽进言救玠玠遂免黜卒于家【原注孙盛曰魏武于是失政刑矣易称明折庶狱冇举直错枉庶狱明则国无怨民枉直当则明无不服未有徴青蝇之浮声信浸润之谮诉可以允厘四海惟清缉熈者也昔者汉髙狱萧何出复相之玠之一责永见摈放二主量度岂不殊哉】操赐棺器钱帛拜子机郎中
　　谨案目録此下有杨俊传今阙
　　鲍勋字叔业泰山平阳人汉司校尉鲍宣九世孙也宣后有从上党徙泰山者遂家焉勋祖丹官至少府侍中父信寛厚爱人沈毅有志节灵帝时为骑都尉大将军何进遣东募兵得千余人还到城臯而进已遇害信至京师董卓亦始到信知卓必为乱劝袁绍袭卓绍畏卓不敢发信乃引军还乡里收兵二万骑七百辎重五千余乗是嵗曹操亦起兵于已吾信与弟韬以兵应操操与袁绍表信行破虏将军韬禆将军时绍众最盛豪杰多向之信独谓操曰夫畧不世出能总英雄以拨乱反正者君也茍非其人虽强必毙君殆天之所啓遂深自结纳操亦亲异焉汴水之败信被创韬在陈战亡绍刼夺韩馥位遂据冀州信言于操曰奸臣乗衅荡覆王室英雄奋节天下响应者义也今绍为盟主因权专利将自生乱是复有一卓也若抑之则力不能制祗以搆难又何能济且可规大河之南以待其变操善之操为东郡太守表信为济北相防黄巾大众入州界兖州刺史刘岱欲与战信谏曰今贼众百万百姓皆震恐士卒无鬭志不可敌也然贼军无辎重惟以钞畧为资今不若畜士众之力先为固守彼欲战不得攻又不能其势必离散然后选精锐据要害击之可破也岱不从遂与战果为所杀操以贼恃胜而骄欲设竒兵挑击之于夀张先与信出行战地而卒与贼遇信殊死战以救操得溃围出信遂战没时年四十一信虽遭乱起兵家本儒素治身至俭而厚养将士居无余财士以此归之操购求其丧不得乃刻木如信状祭而哭焉二子劭勋勋清白有髙节劭有父风建安十七年操追録信功表封勋兄劭新都亭侯【原注魏书劭有父风太祖嘉之加拜骑都尉使持节劭薨子融嗣】辟勋丞相掾【原注魏书勲清白有髙节知名于世】二十二年立子丕为太子以勋为中庶子徙黄门侍郎出为魏郡西部都尉丕郭夫人弟为曲周县吏断盗官布法应弃市操时在谯丕留邺数手书为之请罪勋不敢擅纵具列上勋前在东宫守正不挠丕固不恱及此恚望滋甚防郡界休兵有失期者宻敕中尉奏免勋官久之拜侍御史延康元年操卒丕立勋以驸马都尉兼侍中丕篡代勋每陈今之所急惟在军农寛惠百姓台榭苑囿宜以为后丕将出猎勋停车上疏曰臣闻五帝三王靡不明本立教以孝治天下陛下仁圣恻隠有同古烈臣冀当继踪前代令万世可则也如何在谅闇之中修驰骋之事乎臣冒死以闻惟陛下察焉丕手毁其表而竞行猎中道顿息问侍臣曰猎之为乐何如八音也侍中刘晔对曰猎胜于乐勋抗辞曰夫乐上通神明下和人理隆治致化万邦咸乂故移风易俗莫善于乐况猎暴华盖于原野伤生育之至理栉风沐雨不以时隙哉昔鲁隠观鱼于棠春秋讥之虽陛下以为务愚臣所不愿因奏刘佞谀不忠阿顺陛下过戯之言昔梁丘据取媚于遄台晔之谓也【原注左氏传齐侯至自田晏子侍于遄台子犹驰而造焉公曰惟据与我和夫晏子对曰据亦同也焉得为和公曰和与同异乎对曰异和如羮焉水火醢醢盐梅以烹鱼肉燀之以薪宰夫和之齐之以味济其不及以泄其过君子食之以平其心君臣亦然君所谓可而有否焉臣献其否以成其可君所谓否而有可焉臣献其可以去其否是以政平而不干民无争心今据不然君所谓可据亦曰可君所谓否据亦曰否若以水济水孰能食之若琴瑟之专一谁能听之同之不可也如是】请有司议罪以清皇朝丕怒作色罢还即出勋为右中郎将黄初四年尚书令陈羣仆射司马懿并举勋为宫正宫正即御史中丞也帝不得已而用之百僚严惮罔不肃然六年秋丕欲伐吴羣臣大议勋面諌曰王师屡征而未有所克者盖以吴蜀唇齿相依凭阻山水有难防之势故也徃年龙舟飘荡隔在南岸圣躬蹈危臣下破胆此时宗庙防至倾覆为百世之戒今又劳兵袭逺日费千金中国虚耗令黠虏玩威臣切以为不可丕益忿之左迁勋为治书执法丕从夀春还屯陈留郡界太守孙邕见出过勋时营垒未成但立标埒邕邪行不从正道军营令史刘曜欲推之勋以堑垒未成解止不举军还雒阳曜有罪勋奏绌遣而曜宻表勋和解邕事诏曰勋指鹿作马收付廷尉廷尉法议正刑五嵗三官駮依律罚金二斤丕大怒曰勋无活分而汝等敢纵之收三官巳下付刺奸当令十鼠同穴太尉钟繇司徒华歆镇军大将军陈羣侍中辛毘尚书卫臻守廷尉髙柔并表勋父信有功于太祖求请勋罪丕不许遂诛勋勋内行既修亷而能施死之日家无余财后二旬丕亦卒莫不为勋叹恨
　　谨案此卷鲍勋以上诸人议俱阙
　　郑小同汉大司农之孙也父益恩北海太守孔融举孝亷黄巾围融死之小同其遗腹子也丁夘日生而以丁夘嵗生有文在其手曰【谨案后汉书郑云以其手文似已】故名曰小同取春秋子同生之义也【原注左氏传桓公六年子同生公曰是其生也与吾同物命之曰同】及长尽学为钜儒教授乡里曹丕征为郎中称疾不起曹叡立太尉华歆表曰臣闻励俗宣化莫先于表善班禄叙爵莫美于显能是以楚人思子文之治复命其汉室嘉江公之徳用显其世【原注左氏传楚灭若敖氏其孙箴尹克黄使于齐还及宋闻其乱其人曰不可以入矣箴尹曰弃君之命独谁受之君天也天可逃乎遂归复命而自拘于司败王思子文之治国也曰子文无后何以劝善使复其所改命曰生　汉书瑕丘江公受谷梁春秋及诗于鲁申公子至孙为博士宣帝即位闻卫太子好谷梁春秋徴江公孙为博士】伏见故汉司农北海郑当时之学名冠华夏为世儒宗文皇帝旌録先贤拜适孙小同以为郎中长假在家小同年逾三十少有令质学综六经行着乡邑海岱之人莫不嘉其自然美其器量亦其所履有质直不渝之性然而恪防静黙色养其亲不治可见之美不竞人间之名斯诚清时所宜式叙前后明诏所斟酌而求也臣老病委顿无益视听谨具以闻于是徴为侍中赐爵闗内侯甘露中曹髦行养老礼诏以王祥为三老小同为五更后以事诣司马昭昭有宻疏未之屏也如厠还谓小同曰卿见吾疏乎对曰弗见也昭曰宁我负卿无卿负我遂鸩杀之
　　议曰小同以硕儒重徳若介然知止则果同夫祖矣方盗憎主人乃珥貂佩劒备顾问管喉舌位通侯岿然为国老触忤险几不得其死视康成之雍容进退不汚袁董卒全其髙而考其终则大不同矣初曹操杀吕伯奢家八人曰宁我负人无人负我及昭之害小同乃曰宁我负卿无卿负我隂贼狠忍知有一我不复有天地人物贼臣簒子用心皆出一律其亦不仁甚矣唐陆贽曰曰无我负人宁人负我克已自反休休有容易曹马为顔闵特一念反覆之间尔夫子之道忠恕而已大哉曽子之言













　　钦定四库全书
　　续后汉书卷七十一下　　　元　郝经　撰
　　列传第六十八下
　　死虐
  </div>
  <div class="pagination">
   <a href="郝氏续后汉书_page24.html">
    上一页
   </a>
   <span>
    ...
   </span>
   <a href="郝氏续后汉书_page20.html">
    20
   </a>
   <a href="郝氏续后汉书_page21.html">
    21
   </a>
   <a href="郝氏续后汉书_page22.html">
    22
   </a>
   <a href="郝氏续后汉书_page23.html">
    23
   </a>
   <a href="郝氏续后汉书_page24.html">
    24
   </a>
   <span class="current-page">
    25
   </span>
   <a href="郝氏续后汉书_page26.html">
    26
   </a>
   <a href="郝氏续后汉书_page27.html">
    27
   </a>
   <a href="郝氏续后汉书_page28.html">
    28
   </a>
   <a href="郝氏续后汉书_page29.html">
    29
   </a>
   <a href="郝氏续后汉书_page30.html">
    30
   </a>
   <span>
    ...
   </span>
   <a href="郝氏续后汉书_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
