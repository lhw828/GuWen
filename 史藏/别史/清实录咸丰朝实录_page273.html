<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 273 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 273 页/共 502 页
  </h1>
  <div class="content">
   ○乙未。孝淑睿皇后忌辰。遣官祭昌陵。　　

○谕内阁、王懿德等奏、知县抚驭有方。据实保奏一摺。福建署邵武府同知诏安县知县郭应辰、留心教养。戢暴安良。地方赖以静谧。同知衔署诏安县事龙溪县知县杨福五、力图整顿。抚字催科。著有成效。均属州县中出色之员。自应量予恩施。以昭激劝。郭应辰、著以同知升用。先换顶带。杨福五、著以同知直隶州即行升用。仍留署诏安县事。　　

○给河南商邱、永城、夏邑、虞城、柘城、五县被扰贫民、一月口粮。上以祭社稷坛。自是日始。斋戒三日。　　

○丙申。祭关帝庙。上亲诣行礼。　　

○谕军机大臣等、前因张家口监督庆文奏、请将朝阳村商货、先行照例纳税一摺。当交户部查议具奏。兹据该部奏称、道光二十九年。都统双德等奏、请将朝阳村货物、归入市圈、一体纳税。经该部议驳有案。应仍遵照旧章。俟货物进口时、严密稽查。照例收税。所有该监督请将朝阳村铺户贩货到村时、先行纳税之处、应毋庸议等语。张家口市圈商人。由恰克图贩货进口时。先行纳税。系道光五年定例。并无朝阳村收税之事。自未容轻议更张。惟该监督原奏内称、朝阳村铺户。开设至二十余家。半系市圈分设。若不令其纳税。则将来市圈铺户。纷纷迁至该处开设。恐有税之处、俱成无税。张家口历任钜亏。未必不由于此等情。该监督所奏、是否因该商人等在朝阳村囤货、即可绕越他处销售、偷漏税课。抑或句通口内胥役、私行进口致有漏税。著穆隆阿、庆昀、秉公查访。应如何变通办理。或应仍照旧章、设法稽查、力除偷漏之弊。著即据实奏闻。总期于国课商情、两无窒碍。毋得稍涉迁就。庆文原奏、及户部摺均著钞给阅看。将此谕令知之。　　

○御前大臣正白旗领侍卫内大臣德木楚克扎布、乞假省亲。允之。以成郡王载锐、署正白旗领侍卫内大臣。镶黄旗蒙古都统奕缙、署正白旗蒙古都统。　　

○丁酉。祭先师孔子。遣大学士贾桢行礼。　　

○谕内阁、现在江苏、安徽、江西、湖北、湖南、广西、贵州各省。正当办理军务之际。著该督抚于所属各员中、秉公察看。如有官声才具、堪胜道府之任者。著各酌保数员。以备＜闲＞放。　　

○又谕、前因劳崇光奏、请饬催实任拣发各员、迅速赴粤。并请将改省指省人员、酌议章程。定以限制。当交该部核议具奏。兹据吏部遵议覆奏。现在广西等省办理军务。在在需人差委。部选拣发各员。正宜赶紧赴省。岂容任意趋避。以致委任乏人。嗣后用兵各省拣发分发人员。均著依限赴省。概不准报捐离省。改指他省。其实缺人员。无论特旨＜闲＞放。以及月选推升。均著领凭后、即行赴任。不准改捐降捐。如有遵例捐升者、统俟到省到任后。呈明该督抚酌核办理。不得于未到之先、捐升归选。其军务省分告病人员。亦不准于病痊后、捐免坐补原缺、改捐别省。以杜规避。至各该员中、如有实心任事。不避艰险。于地方实有裨益者。并准该督抚不拘年限资格。切实保奏。请旨录用。　　

○钦差大臣托明阿等奏、扬营兵勇俱单。防剿吃紧。万难再议抽拨。请饬另拨他处官兵赴徐防堵。得旨。览奏各情俱悉。著毋庸抽拨。　　

○赏顺天等省乙卯科乡试年老诸生刘宗渭等九十五人、举人副榜有差。　　

○戊戌祭大社。大稷。上亲诣行礼。　　

○以举行仲春经筵。遣官告祭奉先殿。传心殿。上御文华殿经筵。直讲官花沙纳、彭蕴章、进讲中庸致中和。天地位焉。万物育焉。讲毕。上宣御论曰。人主一身。固天地万物所系属。至于天地平成。万物咸若。此人主之极功也。然不得其道。则泛骛而侈求之。与畏难而轻诿之。皆由不知中知之性、而悉推而致之也。试申其旨。今夫天地大矣。万物繁矣。此岂睹闻所能及。而君子戒谨恐惧、力慎于独者。诚见夫受中之旨。保和之精。皆根极于隐微。试观一人之身。喜怒哀乐。偶有得失。在己方不及知。而日星应于上。川岳应于下。草木鸟兽应于其间。从可知天地万物。本吾一体。而息息相通也。然使一身之中。耳目手足失所措。阴阳血气失所调。则吾身之缺憾未能平。安能平天地之缺憾。吾身之颠连未能拯。安能拯万物之颠连。君子知其然也。务使性分之内。偏倚悉化。乖戾胥消。夫而后覆载生成。顺而推焉。无不各得其所。此中庸之极功也。非天下至圣。其孰能与于斯。直讲官联顺、何彤云、进讲易经有孚惠心。勿问元吉。讲毕上宣御论曰。为人上者。孰不以施惠为急务哉。乃或恩命屡申。而民不见德者。何也。良以外矜保惠之名。中鲜作孚之实。所树者私惠。而量未能宏。所好者小惠。而泽未能溥。欲求行无不得也难矣。此益之九五、所以言惠心而必推本于有孚也。夫孚与惠皆心之德。其根于信而为心之所存者曰孚。其本于仁而为心之所发者曰惠。果也以孚为惠之宰。以惠为孚之徵。则欲立立人。欲达达人。其推己以为惠者。无一不出于悃忱也。所好好之。所恶恶之。其因人以为惠者。无一不将以恳挚也。凡善政所敷布。何莫非实意所充周乎。然其心初无责效之见存也。惟知厚己之施。而人之报勿问焉。惟知善己之感。而人之应勿问焉。究之诚至者物自动。德盛者化自神。利用厚生之事。我既切于诚求。尊君亲上之忱。彼自生于不觉。此中正之所以有庆也。谓为元吉。又何疑乎。礼成。上幸文渊阁。赐讲官及听讲诸臣茶。复赐宴于本仁殿。　　

○幸圆明园。　　

○己亥。孝康章皇后忌辰。遣官祭孝陵。　　

○谕内阁、有凤李联琇奏、革员临审捏告、意图挟制一摺。前因福建已革通判朱璐、遣抱告向都察院呈控、案内有牵涉总督大员等情。当交有凤、李联琇、会同严讯。该革员自应静候查办。乃敢捏造款迹。吓诈委审及差遣各员。实属刁健。所有该革员续控各节。均著照例立案不行。俟调齐人证。仍著有凤等秉公严审。按律惩办。傥再逞刁诬赖。即著加以刑讯。毋任狡展。以儆刁风而免悬宕。　　

○谕军机大臣等、曾国藩奏、军饷不继、请于上海抽取厘金接济等语。江苏省抽取厘金。所有上海地方、是否一律办理。现在曾国藩在江西。军饷缺乏。但有可筹之款。自应不分畛域。力筹接济。惟上海为夷人通商口岸。抽厘之举。于夷税有无窒碍。著怡良、吉尔杭阿、体察情形。如该处各市镇行货。可以抽厘济饷。即著酌量办理。并照曾国藩所请、饬调在浙之前任杭嘉湖道顾椿、会同松江府知府袁芳瑛、专司其事。俟集有成数。奏明候拨。傥上海现在未办抽厘。而于商情或有窒碍。亦著据实奏闻。毋庸勉强迁就。将此由六百里加紧谕令知之。　　

○又谕、英桂奏、贼匪蔓延豫境、江皖防剿势难兼顾一摺。据称现在江皖豫三省交界之处。匪势狓猖。该抚自驰抵归德后。即派邱联恩等、督兵迎击。叠有斩捦。而贼踞交界。道途梗塞江皖兵勇。亦屡次催调。未能前进。该抚只能力遏西北一带。俟豫境肃清。始能由东南进攻等语。英桂总司剿匪事宜。责有攸归。自当不分畛域。节节迎剿。惟现因道路不通。势难兼顾。尚属实情。郑魁士已抵宿州。其皖省捻匪。即著该署镇会同容照、伊兴额、塔思哈等、迅速剿办。暂归和春、福济、就所调度。萧县一带、兵力较单。但扬州营兵、已据托明阿奏无可分拨。著傅振邦、王梦龄、兴庆等、即就现有兵勇。相机堵剿。毋令阑入徐州。怡良相距较远。即著邵灿就近调度。并筹接济粮饷。毋使缺乏。英桂仍当严饬邱联恩等、将豫省捻匪次第剿除。一俟道路稍通。即当督兵迅速前进。仍将三省兵勇、统归调度。毋得株守归德。致令捻匪愈滋延蔓。将此由六百里加紧各谕令知之。　　

○予安徽阵亡外委陈学金、祭葬世职。　　

○庚子。谕内阁、前因太仆寺卿李维翰奏、请暂停养廉以充军饷。当交军机大臣会同户部议奏。经该大臣等、议将各直省文职一品至七品、武职三品以上养廉。暂行减成支放。今虽军务未平。但阅时已久。恐该员等不敷办公。非所以示体恤。所有各直省文武养廉。著户部查照京官增给俸银章程、酌核具奏。　　

○辛丑。谕内阁、何桂清奏、淮盐由浙运楚、事多窒碍、请饬停办一摺。前据骆秉章奏、请拨淮盐十万引、由浙河运赴湖南、叠经户部议覆、令江苏督抚妥筹官办章程、以杜商私侵灌。尚未据该督抚酌议具奏。兹据何桂清奏称、淮盐运楚。必须借资商力。私贩仍难尽杜。且恐停滞浙河。随处洒卖。又与浙省饷盐、同途并运。亦有拥挤之虞。尚系实在情形。所有部议官运淮盐。著怡良督饬运司、即行停办。毋庸另议章程。惟淮盐频岁滞销。楚省需饷甚急。前次官文具奏、淮南运道、暂为试改各情。仍著怡良督饬运司、妥议章程。实力行运。毋得推诿延宕。至浙省饷盐。并著何桂清督饬承办各员、设法疏通。源源转运。以资接济。　　

○顺天府府尹蒋琦淳、奏陈克己复礼二箴。得旨。所进二箴留览。陈善闭邪。心殷献纳。朕已知汝之意而甚嘉也。惟汝摺中称遵先皇之盛轨。只言起用琦善一端。朕以凉薄。绍膺神器。举凡我皇考行政用人。治法心法。无一不应早夜以思。勉为则效。朕观汝之奏。别有意指某事言者。何妨明言。故作此隐约之词。汝意何居。著将所指之事、明白具奏。寻奏所进系克己箴。故恭引起用琦善一端。以为舍己从人。量同尧舜之一证。并非为现有与前事相同之事。不敢明言。而故为隐约之辞。报闻。　　

○壬寅。春分。朝日于东郊。遣成郡王载锐、恭代行礼。　　

○谕军机大臣等、本日据英桂奏、捻匪全数窜扰豫境、请饬郑魁士等、带兵驰赴归德会剿。又据奏、官兵接仗失利、捻匪近偪归德、请调北路精兵各一摺。捻匪分五大股。屯踞各村。邱联恩崇安等、因众寡不敌。各勇纷纷溃散。该匪直偪郡城。存城兵勇无多。势极危迫。自应厚集兵力。以资防剿。本日已谕和春、福济、迅饬郑魁士等、由宿州带兵驰赴归德应援。徐州、萧县、现在情形稍松。并谕邵灿、饬令傅振邦、由徐州进剿。复谕桂良酌调直隶精兵二三千名。驰往归德。交该抚调遣。目下匪势狓猖。急待援兵速至。该抚接奉此旨。著即飞提徐宿两路官兵。一面仍督饬邱联恩等、激励兵勇。为出奇制胜之计。该抚节制全军。若坐困孤城。专待外援。该匪势必愈行猖獗。设归德稍有疏虞。则全省为之震动。该抚身任封圻。贻误之罪。断难宽宥。所有现在归德如何布置。省城一路如何防备。著即迅速妥筹。毋得徒涉张皇。致误事机。将此由六百里加紧谕令知之。　　

○又谕、现在捻匪聚众数万。势极猖獗。豫省官军接仗失利。兵力甚单。自应厚集援兵。以资剿办。直隶省前派大名镇兵赴豫助剿。不能得力。业经英桂撤回归伍。此时归德情形。万分吃紧。著桂良另行挑选各营精兵二三千名。遴委得力将备。星速管带驰赴归德。交英桂调遣。其直豫交界各要隘。并著桂良饬令地方文武员弁、严密筹防。毋稍疏懈。将此由六百里谕令知之。　　

○又谕、捻匪全窜豫境。绵亘三十余里。邱联恩等兵勇败溃。该匪直偪归德府城。兵勇祇五百余名。邱联恩等收集残散。亦仅存千余名。防守郡城。实形不足。现在萧县祇賸零匪。宿州城围已解。夏白等各匪巢、业经平毁。自应移缓就急。不得各守一隅。致误大局。著邵灿飞饬傅振邦等、迅速抽拨兵弁。兼程前往归德应援。一面剿除零匪。勿令阑入徐州。其郑魁士、塔思哈之官兵。伊兴额、德昌之马队。著和春、福济、谕令星驰赴豫。并交英桂调遣。宿州防剿。亦须兼顾。即留容照在彼驻守。邵灿等务即遵旨飞催。若区分畛域。令归德稍有挫失。河南省城震动。贻误大局。恐难辞咎也。将此由六百里加紧各谕令知之。　　

○追予山西殉节平阳府知府何维墀、临汾县知县周春阳、于任所建立专祠。亲属幕友家丁、及同城殉难人员、一并附祀。　　

○予河南御贼被戕知县郭凤恩、祭葬世职。并建立专祠。　　

○予湖北阵亡守备丁怀本、千总金品高、把总黎文祥、向德明、秦裕昌、外委萧德胜、胡万隆、祭葬世职。　　

○癸卯。遣官祭昭忠祠。　　

○谕内阁、理藩院代奏、科尔沁扎萨克博多勒噶台和硕亲王僧格林沁、因伊生母病故、呈请赏假回籍穿孝一摺。僧格林沁、毋庸回籍。赏假百日。在京穿孝。并著加恩派乾清门头等侍卫布尔赫德、由驿前往该处赐奠。再赏银七百两。由广储司给发。办理伊母丧事。伊子布彦讷谟祜。著再赏假四个月。办理丧仪。　　

○谕军机大臣等、官文奏、请饬调察哈尔马匹一摺。湖北军营马队官兵所用马匹。间有倒毙。自应赶紧备办。以资进剿。惟察哈尔马匹。现值水草不接之时。未能一律膘壮。长途调用。恐难得力。著吴振棫即行饬属、于商州地方。购买膘壮马六七百匹迅速备齐。派委妥员解赴官文军营应用。不得以疲弱马匹。滥行充数。官文接奉此旨。著即咨商吴振棫、赶紧筹办。将此各谕令知之。　　

○湖广总督官文奏、闻湖南举人左宗棠、有匡时平寇之才。请饬赴营听候差遣。得旨、著咨询骆秉章、其人才具若何。能否赴湖北军营。奏明请旨。寻奏左宗棠已在骆秉章幕中。无须咨调。报闻。　　

○江西巡抚文俊奏、吉安府城被围。前经奏调候补知府周汝筠、统带练勇赴援。乃周汝筠军抵泰和。专以先克泰邑方可赴援为词。实属不知缓急。请摘去翎顶、以观后效。得旨。周汝筠著摘去翎顶。如再托故迁延即行严参。　　

○以理藩院尚书联顺、署镶蓝旗满洲都统。刑部尚书麟魁署奉宸苑事。御前大臣载垣、署火器营事。御前大臣景寿、署上虞备用处事。　　

○江西布政使陆元烺、因病解任。以浙江按察使晏端书、为江西布政使。浙江盐运使庆廉、为按察使。　　

○命已革都察院左副都御史袁甲三、随同河南巡抚英桂剿办捻匪。　　

○予江西阵亡举人罗子邻、祭葬世职。如知县例。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之一百九十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰六年。丙辰。二月。甲辰。谕军机大臣等、前因皖省捻匪。偪近归德。当令桂良挑选直隶各营精兵二三千名。派员带赴归德。交英桂调遣。谅已遵旨办理。惟直隶毗连豫境。交界要隘。均须严密筹防。著桂良酌度情形。如该省官兵不敷调拨。不必拘定二三千之数。或千名。或千余名。但须兵力堪用。挑齐后、遴员管带前往。以资攻剿。至直豫交界设防事宜。最关紧要。该督现在作何布置。并著多设侦探。将豫省情形、随时具奏。以慰廑念。将此由五百里谕令知之。　　

○调陕甘兵二千名。山西兵一千名。赴河南剿贼。　　

○乙巳。上幸静明园。诣龙神庙拈香。　　

○谕内阁、蒋霨远等、奏剿办定番州境匪徒、克复大塘汛城一摺。贵州都匀等处、苗教各匪、窜扰定番州境。大塘汛城陷失。当经蒋霨远等、委署镇远镇副将佟攀梅、带兵进剿。提督孝顺、带兵由雷波岩脚一带会合。将大小牛场等处贼寨。概行焚毁。佟攀梅由定番之打华哨摆金一路。进剿至大塘城外。连战毙贼数百名。进攻大塘汛城。守备王敦伦等、抛掷火器。我军乘贼惊乱。一拥登城。当将城池克复。余贼遁逃。生捦贼首吴＜氵凤＞祥等多名。现在孝顺进剿罗斛等处。佟攀梅暂驻大塘。安抚被胁难民。著蒋霨远等、仍即督饬将余匪搜除。净绝根株。所有此次出力员弁兵勇。准其择尤保奏。候朕施恩。　　

○谕军机大臣等、王履谦奏、归德被围、东省沿河吃紧一摺。捻匪全窜豫省。与山东曹单地界紧连。邱联恩溃败之勇。据王履谦所奏、在曹河途次盘获、有归德城门关闭之语。单县董家口、已有难民纷纷逃避。并闻该匪分股在南岸刘口屯聚。有来曹单抢粮之意。现当河水乾涸之时。东省下游南北两岸。无险可扼。防河兵勇。仅止二千余名。极形单薄。崇恩前奏、调德州高唐等营官兵六百五十名。派绪纶、带赴金乡县羊山。扼守曹济咽喉。调兖中等营兵三百名。备防河策应。此时曹单情形。较前更为吃紧。虽经王履谦派郝上庠、前往曹县堵剿。亟添拨精兵。分布要隘。防剿兼施。著崇恩即于山东各营汛中、星速抽调。饬同郝上庠所带兵勇。探明何处紧要。即向何处截击。并饬达镛、加意严防。至该抚前由省城调济甯驻守之兵。及咨调兖州镇豫备兵数。共六百名。本为应援各路起见。现应如何布置。迅速驰奏。以慰廑念。至溃勇难民。人数众多。或恐捻匪溷迹其中。并著崇恩遴委干员、于沿途要隘。严密稽查。毋稍松懈。将此由六百里加紧谕令知之。　　

○以剿办贵州狆匪出力。赏外委陈德英等、蓝翎。余升擢有差。　　

○予贵州阵亡知县黄凤、守备王定臣、外委方学林、张连举、祭葬世职。　　

○丙午。谕内阁、叶名琛、柏贵奏、神灵显应、请加封号一摺。关帝神威助顺。前已叠晋崇封。升为中祀。兹据该督等奏称、四年六月。广东省城各门外。逆匪突起。攻扑城垣。仰荷神灵默助。连获大捷。省城得保无虞。韶州、新会、三水、龙川、各府县。均被股匪围扑。婴城固守。亦赖关帝显应。得以保全。朕心实深寅感。允宜加崇封号。藉申虔敬。著礼部谨拟具奏。　　

○又谕、叶名琛、柏贵奏、神灵显佑、请颁发扁额、加崇封号一摺。前年广东匪徒、纠众攻扑省城北门。默邀观音大士灵佑。返风驱雨。官军乘势、大获全胜。又上年正月闲。官军于四沙水面、剿捕匪船。西南风陡起。军帆顺利。雷声轰烈。南海神庙前。白雾横江。官军乘机开炮。势如破竹。将匪船全行烧毁。东路藉以解严。此皆仰赖神灵默为呵护。朕心实深寅感。允宜特申虔敬。以答神庥。所有观音大士、及南海神庙。朕即亲书扁额。交该督抚敬谨县挂。风神。雷神。加崇封号。著礼部谨拟具奏。
  </div>
  <div class="pagination">
   <a href="清实录咸丰朝实录_page272.html">
    上一页
   </a>
   <span>
    ...
   </span>
   <a href="清实录咸丰朝实录_page268.html">
    268
   </a>
   <a href="清实录咸丰朝实录_page269.html">
    269
   </a>
   <a href="清实录咸丰朝实录_page270.html">
    270
   </a>
   <a href="清实录咸丰朝实录_page271.html">
    271
   </a>
   <a href="清实录咸丰朝实录_page272.html">
    272
   </a>
   <span class="current-page">
    273
   </span>
   <a href="清实录咸丰朝实录_page274.html">
    274
   </a>
   <a href="清实录咸丰朝实录_page275.html">
    275
   </a>
   <a href="清实录咸丰朝实录_page276.html">
    276
   </a>
   <a href="清实录咸丰朝实录_page277.html">
    277
   </a>
   <a href="清实录咸丰朝实录_page278.html">
    278
   </a>
   <span>
    ...
   </span>
   <a href="清实录咸丰朝实录_page274.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
