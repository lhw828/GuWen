<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 74 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 74 页/共 505 页
  </h1>
  <div class="content">
   ○又谕、刘庆奏、请将因病乞休。曾经打仗受伤人员。饬部查明擢用等语。前因军务未竣。将材需人。降旨令各路统兵大臣及各该督抚留心咨访。据实保奏。叠经中外大吏遵保录用。兹据该御史奏称、从前因病乞休人员。其有曾经打仗受伤者。尚不乏人。该员等或忠勇性成。或熟谙韬略。若令坐废终身。不无可惜。所奏不为无见。著兵部于满汉二品武职以下。因病乞休人员内。查明曾经打仗受伤者。迅即行文各该旗籍。察看该员等如已病痊。年力尚堪起用。即由各该旗籍给咨赴部带领引见。以备录用。　　

○又谕、御史刘庆奏、考核州县。应以招集流亡恳辟地亩为要务。请饬该省督抚等、以此二事为课绩之本等语。军兴以来。被扰地方。民多流徙。地半荒芜。全赖牧民之吏。加意抚绥。尽心招徕。庶几田庐可复。户口日增。嗣后被扰省分。于收复地方后。各州县地方官。有能招集流亡。开垦地亩。尽心民事者。即著该省督抚藩司、随时登之荐牍。以备擢用。务期有裨实政。不得徒托空言。以奠民生而饬吏治。　　

○以记名副都统温德勒克西为正黄旗汉军副都统。未到任前。以镶黄旗汉军参领宝善署理。　　

○甲寅。以孝德显皇后梓宫奉移山陵。前期遣惇亲王奕誴诣田村恭代行祖奠礼。　　

○谕议政王军机大臣等、沈葆桢奏、遵筹守御事宜。请先整顿额兵一摺。据称江境官绅。咸以训练土兵为请。与御史华祝三所奏。可谓询谋佥同。惟养勇有三善。更有四难。不如先练额兵。拟即严汰老弱。增补精锐。分为两班。时常训练。练熟之后。轮流带赴皖浙助战各等语。军兴以来。各省均添募勇队。以辅兵力之不足。惟勇粮浮于兵饷。以致勇强兵弱。而司兵柄者。遂谓兵不如勇。洵为近来通弊。诚能鼓舞而奋兴之人。人同此心。岂有不可振作之理。该抚所称分班练兵。实有五便。并拟于练成后。责成两总兵带赴皖浙助战。俾智勇出众者。得以及时自效。万一本省有警。拔队回援。则士卒皆经战阵。不至畏缩不前。实能言之凿凿。透彻利弊。洞中机宜。即著照议妥为办理。按时认真调操。并酌筹津贴之费。以资饱腾。务令行伍精强。人思自奋。其一切章程。想该抚必能与曾国藩妥议熟筹。以期共济。将此谕令知之。　　

○以户部尚书宝鋆兼署兵部尚书。　　

○以吏部左侍郎张之万、刑部左侍郎齐承彦、右侍郎恒祺、署管户部三库事。　　

○以户部右侍郎崇纶署京营右翼总兵。　　

○以战功叠著。复江西已革参将韩进春职。　　

○乙卯。以文宗显皇帝孝德显皇后梓宫奉移山陵。前期三日。遣官祭告天。地。太庙。社稷。　　

○奉移孝德显皇后梓宫。暂安静安庄寝殿。遣惇亲王奕誴恭代行奠献礼。　　

○谕内阁、御史吕序程奏、放米迟延。请饬查办一摺。禄米仓应放八月分正红旗粟米二千七百余石。逾限未领。该御史询据书吏等称、屡传该旗领米。迄未到仓。是否该旗有意迟延。抑或该仓书吏花户等有勒掯需索情事。著德全、宋晋、查明具奏。　　

○又谕、前因谭廷襄奏、山东乐陵县伪团夥党郑莼拥众拒捕。经官军剿办后。该犯等逃往直隶庆云县一带藏匿。当经谕令文煜派员前往兜拏。兹据奏称、该犯因摉拏紧急。逃至天津县属之蒲口地方。经该县张余庆、委员试用知县李景星等盘获等语。郑莼一犯。为山东伪团著名首恶。张余庆等先后将其弟郑炜、郑慈、及其党任刚等、缉获到案。现复将该犯盘获。缉捕尚属勤能。天津县知县张余庆、试用知县李景星、著文煜分别奏请奖叙。　　

○谕议政王军机大臣等、文煜等奏、遵筹畿辅水利一摺。所陈水道原委。及从前办过成案。暨近日缺水情形。尚属详悉。此事裕国足民。兼可为京仓储备久远之计。自应悉心筹议。设法举行。惟河道旱潦不时。井泉旺涸无定。傥非筹画尽善。必至始勤终辍。迄无成功。文煜等所称有可举行之处。或碍于地界。或限于力量。或当掘井制车。或须抽沟筑圩。均可设法催劝。所需经费。即令就地劝捐。推行尽利各等语。自系为节帑兴利起见。第小民可与图成。难与虑始。全在该督等慎选循良官吏。及熟悉水利人员。认真履勘。妥为劝导。使民闲知水利之有利无害。踊跃趋工。方能怨讟不兴。一劳永逸。否则利民之政。转致病民。殊非朝廷廑念民食之意。文煜、万青藜、石赞清、务当懔遵前旨。熟计妥筹。次第奏请举办。总期因地之利。顺民之情。事出万全。不在遽求速效。其直隶境内。现有稻田若干。以及河道井泉水车情形。仍著俟查勘齐全后。随时据实具奏。将此谕令知之。　　

○又谕、前因奎英等奏、霍罕互斗之事。声叙未能明晰。当经谕令确查具奏。兹据奏称、拏获活贼。供称霍罕迈里伯克被属下谋害。公举其兄沙木拉特为伯克。复经胡达雅尔带兵相争。沙木拉特将霍罕伯克让与胡达雅尔。而卡外之希皮察克等处布鲁特与胡达雅尔不睦。复举沙鲁克为伯克。因在霍罕所属爱连木库尔地方。与胡达雅尔打仗。并据探报逆首倭里罕逃出卡外。亦附从希皮察克布鲁特。与霍罕打仗各等语。霍罕布鲁特地属边外。前据常清等奏、哈萨克汗阿勒坦沙拉已属俄国。嗣又奏称布鲁特头人。被俄国勒偪。携属内附。现在俄人与明谊等议分西界。诸多狡执。此次霍罕伯克等互相构兵。是否有俄国之人。从中唆使情事。著景廉密探具奏。咨会奎英等严为防范。毋稍疏虞。事关边疆要务。该大臣必当格外郑重。所奉谕旨。严密收存。不准假手胥吏。稍有漏洩。致干咎戾。将此由四百里谕令知之。　　

○以文宗显皇帝孝德显皇后梓宫奉移山陵。免经过之大兴、通、三河、蓟、四州县地方本年额赋十分之五。遵化州十分之七。并赏给平毁麦田籽种银。　　

○丙辰。上诣观德殿文宗显皇帝几筵前。行祖奠礼。攀恋哀号。悲恸切至。　　

○谕内阁、本月初九日。奉移皇考文宗显皇帝皇妣孝德显皇后梓宫。经行道路。理宜倍加严肃。著传谕管道大臣督率官兵。各在该管段落驻守。敬谨稽查。既不准执事员役。车马践蹋。如有疏纵。或被人参奏。或别经访闻。惟管道大臣是问。并著直隶总督文煜饬知地方官一体管束。以昭严肃。　　

○又谕、克兴阿奏、请将疏懈之直班参领等。分别惩办一摺。禁门重地。直班官兵。有稽察出入。坐更行筹之责。叠经明降谕旨。申严门禁。该直班参领等、宜如何督率官兵。勤慎当差。实力稽查。以昭严密。乃据克兴阿奏称、西阙门直班官兵。并不实力奉行。于本月初六日寅刻。竟有安然偃卧之事。其平日性耽安逸。漫无稽察。已可概见。实堪痛恨。所有西阙门直班之正红旗副护军参领图萨、著交部严加议处。其东阙门直班暂委司钥长护军参领苏兴阿、毫无觉察。亦难辞咎。交部议处。是日直班兵丁。并著该营即行革退。以为玩忽者戒。嗣后该前锋统领、护军统领等、务当懔遵叠次严谕。饬令各门直班之员。认真巡守。常川勿懈。以昭慎重。傥敢仍前玩泄。虚应故事。或被人参奏。或别经发觉。除将直班员弁兵丁等分别严办外。并将该前锋统领、护军统领等、一并从严惩处。决不宽贷。懔之。　　

○谕议政王军机大臣等、遮克敦布奏、剿办骑马贼匪。并掩捕各路谋逆要犯。分别办理一摺。直东一带骑马贼匪。纠党抢劫。为害地方。虽经各路文武小有斩捦。而首匪未尽歼除。窝巢未尽破获。若日久句结滋扰。必至酿成巨患。著遮克敦布即饬带兵道员荫德泰、侍卫平安等、分路查拏。务将各巢穴次第埽荡。匪首冯玉林、骆洛顺等、按名弋获。毋任漏网。妖人王守青等编造逆书。谋为不轨。句串大广两属匪徒。密约同时起事。经该副都统等派员访拏正法。办理尚为密速。惟大广两属匪徒。恐未能全行解散。必须赶紧查拏。免致再有句结。秦聚奎现赴南路开东濮范一带。周历巡防。遮克敦布俟该道回郡。即亲赴临清州一带督饬。务期渐次廓清。并须于交界等处。严密捕拏。以期尽绝根株。不得草率了事。秦聚奎到防后。严饬所属认真经理。用副委任。将此由四百里谕知遮克敦布、并传谕秦聚奎知之。　　

○又谕、官文、严树森奏、进剿豫捻。攻克梅黄老巢。并攻偪邢集龙井等贼巢。防剿发捻情形各摺片。豫省正罗一带。捻巢林立。经周凤山督军进攻。剿抚兼施。将各路援贼击退。攻克梅黄老巢等十三寨。斩戮贼首汪道全等。并将乐家寨等十四处收抚。办理尚属得手。现在淮河以南。既经肃清。自宜乘胜进攻淮北。以期廓清豫境南路。周凤山带勇。如果始终得力。即著官文、严树森、饬令迅速渡河。将陡沟等处贼巢。力图攻拔。并严檄该副将严申纪律。约束所部。毋令滋扰地方。俾百姓闻风知感。乐助官军。庶剿办益易得手。欧阳正墉、李续焘两军。已将邢集贼巢围偪。分攻龙井。并将各路援贼击退。著即饬令乘势攻克。以期进拔明港。疏通驿路。并与周凤山一军。联络声势。将信阳一带贼巢。埽除净尽。以靖地方。毋稍延误。至发捻各逆。窜犯楚疆。扰及枣阳。现复窜至随州。旁扰京山。此股贼匪。踪迹飘忽。较正罗盘踞土匪。更形狡悍。尤宜慎重防剿。官文等现已调拨兵勇。分防德安安陆各境。并调水师炮船。驰赴襄河等处。上下策应。著即督饬各路将士。分路兜击。务令就地歼除。毋任蔓延他处。豫省姜台淩等股余匪。现由内乡绕赴新野唐县一带。另股巨匪。盘踞卢氏永甯山中。扰及宜阳。多隆阿一军。恐其为所牵掣。楚省边防紧要。官文等当遵照前旨。就现有兵力。迅速剿办。毋失机宜。将此由六百里各谕令知之。　　

○以湖北官军攻克河南梅黄贼巢。复已革副将周凤山职。赏还花翎。并赏守备蒋仕釪等花翎。余加衔升叙有差。　　

○丁巳。上奉慈安皇太后。慈禧皇太后。诣静安庄孝德显皇后梓宫前。行辞奠礼。申刻。诣观德殿文宗显皇帝几筵前。行辞奠礼。攀恋呼号。备极哀恸。　　

○谕议政王军机大臣等、皖北蒙宿永夏颍亳各州县。捻巢林立。遍地贼氛。前因僧格林沁奏请饬令皖豫徐宿诸军。各专责成。分路防堵。并约期会攻老巢。当以楚军方由南路进攻。其西路贼窜。能否分顾。谕令曾国藩酌量妥筹。兹据曾国藩奏称、李续宜所部湘勇万余人。分守颍寿等七处。并进剿亳南之兵。皆嫌单薄。庐州防兵。亦经官文檄调六营。回援鄂省等语。是楚军驻皖各营。进剿亳南。尚形不足。势难兼顾亳西。其带队各员。如蒋凝学。毛有铭、同为监司。成大吉、萧庆衍、王载驷、皆为提镇。彼此俱难统属。曾国藩远驻安庆。现在皖南军情。十分紧急。势难兼顾皖北。所有防剿颍亳捻匪事宜。自应仍由僧格林沁酌度办理。现在唐训方已经驰赴安庆。接篆任事。即可前赴临淮。接统袁甲三军务。僧格林沁并可与该署抚筹商办理。楚军虽不敷分拨。然遇有捻匪出窜之时。亦须扼要迎截。僧格林沁前已劄饬蒋凝学向西南一带进剿。惟寿州等处。关击至要。本日已谕令唐训方派员接替。俾蒋凝学得以由寿州前赴防所。该大臣可即酌拨大营兵丁。前往助剿。以厚兵力。至该大臣现驻永城。将来进捣捻巢。自宜先由永夏一路进兵。与吴棠东路徐宿一军。及袁甲三所派之南路进攻蒙宿一军。相去较近。约期齐举。声势自易联络。俟永夏蒙宿一带肃清。再行移师而西。合捣颍亳捻巢。军威既振。匪势亦孤。自可易于得手。至攻捣捻巢时。务宜逐渐进取。步步为营。不可孤军深入。为贼匪抄袭后路。是为至要。苗沛霖诡谲多端。耳目最广。各营章奏信函。均能探访钞录。该大臣务当慎密防范。不可为所窥探。曾国藩所称推诚抚驭。使无猜疑。与僧格林沁前奏。大旨相同。惟苗练每挟朝命。胁制附近各圩。偪令从已。若使其招集旧部。随同官军剿捻。则苗练藉此号召群圩。而威复振。若剿捻获胜。则必并吞捻众。占踞捻寨而焰愈张。将成尾大不掉之势。曾国藩所称赦其罪而不资其力。不加徵调。使其号令不能遽振。或于厘卡之事。宽其生计。令其相安无事。盖与其假以威权。尚不如假以利权。所筹甚合机宜。即著僧格林沁妥筹办理。袁甲三所陈将湖沟一路仍归宿军。由吴棠督饬办理。令其进攻孙疃板桥曹市集李城等老巢。而以临淮一军。专攻高炉西洋雉河等集张落刑等老巢。于地利军情。颇合机宜。现已谕令袁甲三、吴棠唐训方照议办理。仍著僧格林沁统筹兼顾。曾国藩袁甲三原摺各一件。并著钞给阅看。本日复据毛昶熙奏西路另股捻匪回窜。扰及韩城宜阳。意欲由汝郏回巢。南路捻匪。欲由桐柏泌阳回巢。巩县等处。亦有贼踪。襄城地方。已派副将陈禄兴扼截等语。现已谕令毛昶熙、郑元善、派兵分路邀击。并著僧格林沁派拨马队。于皖豫交界处所。迎头邀截。痛加剿戮。毋稍疏忽。该大臣接奉此旨。务须慎密。不可宣播漏洩。将此由六百里谕令知之。　　

○又谕、曾国藩奏、覆陈剿捻抚苗情形。遵筹办法一摺。据称颍寿之湘勇。以分守七处而太单。庐州之防兵。以抽调六营而亦薄。更无余力可以进剿亳南。本日已谕知僧格林沁、令其剿办捻巢。暂且无庸深入。恐后路或被抄袭。楚军虽不能全力剿捻。如遇该匪出巢。窜入边界。亦须随时邀击。僧格林沁如调蒋凝学等军。遥作声援。亦不得不酌量分拨。仍著曾国藩咨会唐训方等妥筹调遣。唐训方现署皖抚。蒋凝学等即应暂归统率。李续宜假满回任。自无庸另派大员统辖。至驭苗之策。总以赦其罪而不资其力为最妥。已谕知僧格林沁察度办理矣。金陵将士多病。现在天气渐寒。疫气当已销尽。鲍超、杨岳斌等、病皆就痊。览奏为之稍慰。著催令鲍超等回营。拊循士卒。先图固守。俟人马强壮。再议进攻。蒋益澧何时到浙。其克复寿昌详细情形。并现在剿办何处。著左宗棠迅速具奏。贼势现在趋重金陵甯国。而楚营兵将。均为病所苦。势极危急。左宗棠当设法分兵。捣其要隘。藉以牵制其势。如徽州有警。曾国藩檄调蒋益澧军。就近兼顾。即著左宗棠饬令速往。毋得稍分畛域。将此由六百里各谕令知之。　　

○又谕、袁甲三奏、遵筹东路防剿一摺。据称由临淮进兵之路有二。其一由固镇湖沟幵县泝浍河而西。一由怀远龙亢蒙城泝涡河而上。权其缓急轻重。惟有将湖沟一路。仍归吴棠办理。抽出临淮一军。除留防固镇外。专注蒙城一路。迅抵雉河老巢。兼可就近镇抚苗练。实为一举两得等语。唐训方业已到省。不日可抵临淮。该署抚接统临淮之军。即著将袁甲三所筹东路进兵机宜。酌度情形。相机办理。湖沟为东路门户。应如何由该处进攻李城刘添幅等老巢之处。著责成吴棠督饬将弁。妥筹剿洗。毋得稍涉松劲。致误戎机。又据袁甲三奏称、僧格林沁已劄令蒋凝学由西南督队。自沙河向东北进剿捻巢等语。蒋凝学一军。进次寿州。分防颍寿正阳关三处。防守极关紧要。如该道所部。随同僧格林沁进剿捻巢。其寿州等处。应如何遴派妥员。接替镇守。即著唐训方妥筹布署。毋致顾此失彼。至定远五河灵璧泗州盱贻及凤阳府县各防兵。除业经酌撤外。袁甲三复督饬水陆将弁。严加裁汰。自系为节费起见。唐训方到临后。应否添募以资攻剿之处。著一并妥筹具奏。袁甲三所奏敬陈管见四条。及请严防跸路各摺片。言皆切当。具见悃忱。均著留中备览。将此由六百里各谕令知之。　　

○又谕、毛昶熙奏、派兵进扎襄城。截剿西南两路窜捻。并西捻窜及巩县。布置省防。探踪迎击各摺片。豫省宜永一路捻匪。欲由汝郏东归。其南路捻匪。仍欲由桐柏泌阳一带归巢。经毛昶熙派令副将陈禄兴等扼扎襄城。兼顾西南两路。而宜永大股。复已窜至黑石关及巩县之亢店一带。有图扑省垣之势。是该逆探知襄城一路。已有重兵扼剿。故为声东击西之计。以便归巢。逆情狡谲异常。断不可堕其奸计。毛昶熙惟当饬令陈禄兴等军。探明贼踪。严密堵截。以杜西南两股回窜之路。仍一面派拨兵勇。号召乡团。固守省垣。并将巩县踞贼。认真迎剿。如该匪绕由尉氏通许回窜。仍著亲督兵勇。出省邀击。毋致铤走。并一面知照僧格林沁于该逆回巢之路。严密堵遏。以图聚歼。郑元善所派之杨长春、洪贞谦、卢得胜等军。分剿西南两路窜捻。均各小有斩捦。并未痛加剿洗。该抚务当饬令各员分路跟追。与毛昶熙所派兵勇。援应夹击。尽歼丑类。毋任远扬。此次捻匪出巢。由豫省分路四窜。扰及秦楚地方。该抚等毫无布置。以致蔓延为患。现在该逆分股回窜。傥该省仍不能实力堵截。任令从容回巢。该抚等扪心自问。所办何事。应得何罪。懔之。将此由六百里各谕令知之。　　

○又谕、前据英桂奏、河防紧要。拟于顺德天津募勇千名。当经谕以招募成军。训练需时。令其暂行停募。并谕令崇厚于天津镇标下现经训练之绿营官兵内。挑选数百名。并原带员弁。听候调用。兹据崇厚等奏称、天津训练洋枪之绿营官兵。止五百名。现在逐日操演阵法。正当吃紧之时。且会同外国防守大沽。最关紧要。查现驻北塘之大沽协兵。技艺亦均精熟。拟即抽拨四百史。饬令原带员弁备齐军火听调等语。晋省河防紧要。即著崇厚于存防大沽协官兵内拨出四百名。饬令原带员弁。备齐军火。迅速带赴山西。交英桂酌量调遣。以资防守。惟此次所拨官兵。为数仅四百名。晋省沿河要隘。在在均须扼守。如兵力尚单。应如何酌量添调。或于各州县民团内就近调拨助守之处。均著英桂妥筹办理。总须调派实在得力兵勇。选择知兵大员管带。方足以捍卫边圉。不至虚糜饷需。该抚仍当严饬在防各员弁。就现有兵力。加意严防。毋稍疏懈。将此各谕令知之。　　

○以吏部尚书瑞常兼署工部尚书。　　

○以内阁学士崇厚兼镶红旗汉军副都统。未到任前。以正黄旗满洲参领庆春署理。　　

○荆州右翼副都统富森因病解职。以镶红旗汉军副都统巴扬阿为荆州右翼副都统。仍兼署将军。　　

○戊午。文宗显皇帝孝德显皇后梓宫发引。上诣观德殿文宗显皇帝几筵前奠献。擗踊哀恸。卯刻。奉移梓宫。出观德殿。至宫门外。升大轝启行。上步从。哭不停声。至景山后。祗候灵轝经过。跪送后。奉慈安皇太后。慈禧皇太后。豫诣东直门外。哭泣跪迎文宗显皇帝梓宫。暨孝德显皇后梓宫。由静安庄同至东直门外。跪送如仪。　　

○命惠亲王绵愉、惇亲王奕誴、恭送文宗显皇帝孝德显皇后梓宫。至隆福寺暂安寝殿。沿途恭代行朝夕祭礼。并于奉安后。恭代行飨奠礼。　　

○谕内阁、劳崇光奏、剿办土匪。捦获首要各犯一摺。广东肇庆府属之封川县匪徒李植槐、与开建县土匪侯十五遥相接应。潜谋不轨。经劳崇光饬令该地方官。会同广西防兵。将凤楼石□秋踞匪剿散。旋攻克南丰墟。该匪等胆敢移居金鹅埇等处。意图负嵎久抗。复经劳崇光饬令惠潮嘉道刘式恕督率官军。并力进剿。将贼巢悉行埽荡。匪首李植槐逃至河儿口。经兵练捦获。侯十五与其兄侯十四逃至苍梧交界之石桥。官军四面围捕。该匪服毒自尽。勇练等生捦侯十四。并起获侯十五尸身。分别戮尸正法。剿办尚为迅速。著刘长佑督饬绅团。将在逃余匪。按名捦拏。不准一名漏网。　　

○又谕、劳崇光奏、访获倡乱会匪讯明正法一摺。本年八月闲。广东省会匪黄金笼等在省城对河地方。结会聚众。潜谋不轨。书写逆词。焚表祭旗。约日起事。实属狂悖已极。经劳崇光密派员弁。带领兵勇。前往掩拏。立将首匪黄金笼等多犯一并捦获。于讯明后正法。办理尚属迅速。著刘长佑将出外纠夥。在逃未获各犯。按名缉拏。毋任一名漏网。　　

○谕议政王军机大臣等、李鸿章奏。缕陈松沪近日军情。并金陵各营疾疫未痊。请饬多隆阿回援各一摺。常胜一军。既据英国提督何伯推荐白齐文。自应暂为允准。令其统带。克日进攻嘉定。即可察其材力。是否足胜管带之任。以收实效。惟此军勇下。已属不少。若始终令外国人管带。恐将来必至掉运不灵。前据英国公使。在总理各国事务衙门面称中国勇丁。令外国人训练。渐与相习。该勇不久且忘其为中国人。必致中国官员。不能驾驭等语。其言极为有理。此时或未能派员分管。将来必须令中国得力员弁。随时留心。与兵丁等一同学习。俾资管带。次第收回兵权。著李鸿章妥为筹办。至多隆阿一军。前因都兴阿具奏曾国荃信函请援各情。曾谕令官文等筹商。第自胜保到陕月余。剿办回匪。迄无成效。关中重地。岂容日久蔓延。本日复谕令该将军统率所部。星驰入关剿办。现在断难南下。昨据曾国藩奏称蒋益澧已抵浙东攻克寿昌。徽防有警。可以调赴。鲍超等业已渐就痊愈回营。傥或金陵情形警急。则蒋益澧所部万人。或分拨十营。调往助剿。左宗棠统率所部。与贼相持于金严之闲。俾贼不得绕由皖南偷援金陵。俟围攻金陵。军势既振。仍可即行调回。此时总以先固藩篱为要。如各营疾病全愈。再图进攻。朝廷亦不遽加督责。著曾国藩左宗棠、酌量情形。妥为筹商。江浙唇齿相依。该大臣等必能审酌缓急。通盘筹画。用副委任也。将此由六百里各谕令知之。　　

○又谕、多隆阿奏覆陈商南一带剿贼情形。另片奏、陕省绅耆。叠次联名禀请入陕。督剿回匪。钞录呈览等语。胜保统兵入陕。虽屡据奏报获胜。而该匪仍未大受惩创。渭北匪巢林立。负嵎抗拒。凤翔等处。逆众繁多。甚至讳败为胜。如陕省绅士禀词所指各节。此闲亦早有传闻。该绅士等请留多隆阿赴陕剿办。原以该将军忠勇素著。军士亦皆用命。如果督兵入陕。自不难廓清陕境。埽穴捦渠。陕西界连楚豫。偪近畿疆。今回氛如此猖獗。合境士民。盼切该将军率一旅之师。拯之水火。多隆阿公忠体国。自能权衡轻重。著即迅督所部。星驰入陕。至发逆陈得才窜至随枣。该将军已令穆图善等兵勇驰赴光襄。并飞饬金国琛等军会合并力剿洗。自已足敷剿办。昨据官文等奏、现调兵勇赴德安一带防剿。著官文即严饬穆图善等会同各路兵勇。并力兜剿。痛歼丑类。务令楚豫边境。及早肃清。俾多隆阿于兵勇伤病稍愈后。即可悉锐西趋。后路既毫无牵掣。则攻取回巢。自易得手。将此由六百里各谕令知之。　　

○又谕、刘长佑奏、浔州平乐各军剿抚情形。并请饬江忠义赴粤剿匪各摺片。此次浔州各军。剿抚兼施。声威已振。所有林汉潮等各起降众。即著饬令在事员弁妥为遣散。并将善后事宜熟筹迅办。毋令该匪旋抚旋叛。方可一劳永逸。其余败匪。有分股上窜横州之信。即著刘长佑等督饬水陆各军。合力进剿。肃清丑类。至张羔友一股。仍踞莲塘老巢。且分股复陷阳朔。著即严饬副将萧荣芳等、迅将前路贼巢攻破。会合楚师。捣穴捦渠。以靖疆圉。易元泰如始终不知奋勉。即著严参。前因贵州军务未竣。叠经谕令江忠义赴黔署理提篆。接统田兴恕之众。俾田兴恕得以入川剿匪。刘长佑所请饬令赴粤会剿之处。自系未知黔省情形紧要。实难俯如所请。至会剿平乐股匪。前据毛鸿宾奏、已令总兵李明惠等酌量情形。遥助声势。或由赵焕联分兵交王永章统带。入粤夹击各等语。刘长佑、张凯嵩、即可相机调遣。会师攻剿。正不必专俟江忠义一军也。本日复据劳崇光奏、会匪潜谋倡乱。访闻拏获正法一摺。此次匪首黄金笼等在省城地方聚众谋逆。即经官兵访拏。悉数正法。办理尚属迅速。惟其余党甚多。且与高州封川等处匪徒暗地句结。自不能不妥为防范。劳崇光现已于省城内外严密布置。并添调战船。梭织巡查。复据英国领事罗伯逊由香港调到火轮兵船二只。来省协防。刘长佑到粤东后。仍著督饬在事员弁。实力防范。并严拏余匪。毋任一名漏网。以净根株。至英国兵船前来协防。尚属克敦和谊。刘长佑惟当妥为驾驭。联络一气。以收其用。不可过事拒绝。致失洋人助顺之心。将此由六百里各谕令知之。　　

○又谕、庆昀等奏、夷商控告运货车夫滋闹。并差弁各供。情节支离。请饬查讯一摺。据称英商利渣士洛询等、由张家口归化城。赴山西丰镇厅销货。因未销售。先行回口。将货物暂存丰镇厅。令引路之民人王善看守。彼时王善假冒差官。该厅同知不察虚实。又不候英商到厅。辄令差役雇车。将货物交王善等运回张家口。车夫郭隆等索价滋闹。经洋商呈诉后。庆昀饬令万全县知县查讯各供。词多矛循各等语。丰镇厅既隶晋省。自应由山西巡抚查办。呼应较灵。此次英商持领执照。安分贸易。始而该厅不候英商。将所存货物强行运回。车夫滋闹后。万全县查讯各供。又复种种矛盾。其中不实不尽之处。难保必无别情。著庆昀咨交英桂提同全案卷宗人等。逐层讯究。在逃之车夫郭大通等、亦著该抚饬属拏获。归案审办。务期水落石出。以成信谳。尤当迅速断结。毋稍迁延。庆昀原摺。著钞给英桂阅看。将此各谕令知之。寻奏、英商利渣士洛询等、因丰镇厅货物滞销。欲回张家口售卖。转托丰镇厅同知福祥代雇车辆。福祥劝令少待。英商不允。即将货物封存。只身先行。福祥因洋货久存旅次。恐有遗失。即代雇大车八辆。添派壮役。将货运至张家口交清。车夫等当向索取车价。英商以车非已雇。不肯给发。以致滋闹。查福祥为慎重商货起见。尚无不合。应请免议。车夫等因索价启衅。照例拟杖。至冒充差官之王善。俟拏获另办。下所司知之。　　

○赏请轿校尉银。　　

○以克复江苏柘林、奉贤、南汇、川沙、金山、厅县卫城。予在籍主事钱鼎铭以直隶州知州用。并赏花翎。同知李涵等蓝翎。余升叙开复有差。　　

○追予故浙江道员罗泽南、提督饶廷选、于江西广信府合建专祠。副将毕定邦等六员。一并附祀。　　

○己未。谕内阁、都察院奏、贵州廪贡生黎庶昌呈递拟就时务一疏。详加披阅。疏内有赐之优容。俾竟其说等语。著都察院将黎庶昌传至该衙门。令其将应陈事件。条分缕晰。详细具呈。仍由该衙门代奏。　　

○又谕、胜保奏、查访陕省州县。分别奖劾等语。据称陇州知州邵辅、讲求战守。奋勉图功。署郃阳县事候补同知方鼎录、实心绥辑。深洽舆情。富平县知县江开、力图捍御。振作有为。署咸阳县事升用同知直隶州知州邵玉琳、保守危城。接济军饷。均应量予奖励。邵辅、方鼎录、均著以知府尽先升用。先换顶带。并赏戴花翎。江开著以知府用。并赏换花翎。邵玉琳著赏加知府衔。并赏换花翎。署长武县事分缺先用知州邓承恩、于回匪窜扰时。毫无布置。且性耽安逸。不以民事为重。著即行革职。永不叙用。以为溺职者戒。　　

○谕议政王军机大臣等、胜保奏、川匪窥犯省垣。督军迎剿。大获胜仗。败贼远窜。及咸阳剿回续胜。并同朝一带军情各摺片。川匪郭刀刀等由甯陕等处窜至子午谷图犯省垣。经胜保督军迎剿。于三日之内。两获大捷。斩馘万余。剿办尚合机宜。此股败贼。现在窜向何处。仍著该大臣严饬王佐臣等军跟踪追击。务期一鼓歼除。毋留余孽。回逆侦知我军撤队。南剿川匪。句结大股悍匪。乘夜攻扑雷正绾营盘。虽经该提督等并力击退。并督兵出营痛剿。力挫凶锋。惟逆众麕集咸阳。意图很斗。雷正绾一军。兵数尚单。必须添军策应。著胜保酌量情形。迅速添拨。以厚兵力而殄贼氛。至同朝一带。近日虽无贼扰。而仓头王阁村等处。贼巢尚在。西路攻剿得手。即难保不回顾巢穴。胜保督办陕西军务。责无旁贷。务当妥筹兼顾。不得稍有疏虞。致干重咎。另片奏、檄调苗练精锐一万人。来陕助剿各等语。并由军机处将胜保咨送苗沛霖禀函诗句呈览。披阅之下。不胜诧异。苗沛霖近日已将寿州正阳关退出。李续宜前奏、亦有真心效力。必当宽其既往之请。僧格林沁复檄令助剿捻巢。是皖省各将帅。皆有推诚相待之意。该练如能埽捻立功。朝廷既雪其罪愆。即可褒其勋绩。在皖正可出力报效。伊复有何疑惧。必须赴陕。胜保身为大臣。岂不知徵兵遣将。皆须禀命朝廷。乃并不先行请旨。辄敢擅拨饷银。派员迎提苗练。胆大妄为。实堪痛恨。现已谕知多隆阿迅率所部。入关助剿。以厚兵力。著胜保于接奉此次谕旨之日。即迅速飞檄。截止苗练。不许一人一骑入陕。仍令静候僧格林沁调遣。以免纷歧。傥敢不遵谕旨。阳奉阴违。必将胜保从重治罪。决不宽货。将此由六百里谕令知之。　　

○又谕、前据僧格林沁奏、进攻蒙亳捻巢。必须厚集兵力。劄调苗沛霖带练助剿。节经谕令该大臣妥筹办理。兹据胜保奏称。苗沛霖遣幕友方金镛驰赴西安。请调来营助剿。如僧格林沁须调该练助剿。仍另行拨队前往等语。苗沛霖前次在该大臣处具禀。声称屡受国恩。勉图报效。自应恪遵僧格林沁劄谕。迅速督练启行。听候调遣。何得不遵调度。径赴胜保军营。是其反覆无常。已可概见。苗沛霖率众入陕。虽非尽出胜保之意。然胜保平日与之互相袒护。此次不俟奏明请旨。擅令苗沛霖带练来陕。其居心尤不可问。若不速行截止。恐陕省回患之外。更添一苗患。于大局甚有关系。本日已严饬胜保速将苗沛霖截止。并谕令郑元善、毛昶熙、各派兵勇。沿途拦截。多隆阿一军。已密饬其星速入关。如豫省兵力。尚难阻遏。多隆阿即扼住潼关。断不准其闯入。仍著僧格林沁查探苗沛霖、如现在尚未启行。即著妥为阻止。或设法羁縻。令其剿捻立功。以践前禀。如苗沛霖执意西行。不遵理谕。即著该大臣调兵拦剿。并著由六百里加紧知会多隆阿、速赴潼关扼守。杜其窜越。苗沛霖耳目最广。僧格林沁接奉此旨。务当加意慎密。毋得稍有漏洩。致误事机。将此由六百里加紧密谕知之。　　

○又谕、昨因胜保剿办陕省回匪。诸多粉饰。迄无成效。谕令多隆阿迅速驰抵西安。谅该将军接奉前旨。已克日起程前赴矣。本日据胜保奏同朝一带。并无回匪。而川匪图扑省垣。苗沛霖欲率众赴陕助剿。并钞录该练禀词。大意与李续宜为仇。其词极为狂妄。胜保因允其请。令酌选精锐万名赴陕等语。苗练性本桀骜。心又诡谲。设令入陕。必至引虎自卫。贻患无穷。关中形胜之地。岂可令其窜入。著该将军一面侦探。如苗练率众西行。即将潼关等处严行拦截。傥情形狂悖。即饬官军痛剿。毋庸稍存顾忌。该将军所统马步。本不甚厚。加以病伤。存营尚有若干。胜保所部。合计二万余名。而叛卒降众。杂出其中。恐未能悉称得力。必须随时裁汰。该将军于沿途访察明确。悉心豫筹。何日由荆子关入陕。何日可抵西安。即行豫计。由六百里加紧驰奏。候旨遵行。同州等处回匪情形。并川匪图扑省垣各情。现在如何办理。并著随时具奏。苗沛霖善于探听消息。所奉谕旨。务当密之又密。毋稍漏洩。将此由六百里加紧密谕知之。　　

○又谕、据胜保奏、苗沛霖欲率众赴陕助剿。经该大臣令其酌选精锐万名。由陈州驰往。并令博崇武赍银前往提护等语。本日已寄谕胜保。严加申饬。令其拦阻。著郑元善、毛昶熙、即行劄知博崇武转谕该练。毋庸西行。所有胜保请给盘费银一万两。不准给发。一面派兵拦截。傥该练不遵理谕。即系擅违谕旨。迅即派兵截击。并将博崇武看管。令其设法劝阻。该抚等既知有此事。函致胜保派员照料。何以并不具奏。实属不知轻重。傥嗣后不能拦截。任苗练有一名入陕。必将该抚等从重治罪。懔之慎之。将此由六百里加紧各谕令知之。　　

○又谕、郑元善奏、豫军追剿南路新野等处窜匪。并袭剿北路永宜捻逆各情形一摺。南路发捻。前据官文等奏称、现已窜至枣阳等处。尚三万有余。势甚飘忽。而郑元善奏、此次贼众三四万。经洪贞谦督剿。两获大捷。败残匪夥。不过一半。情急势蹙。夺路东奔。且既称豫军未便越境远出。又称如楚师得手。仍当会合一气。纯乎纸上粉饰之词。全不足恃。官文等现调兵水陆堵剿。恐仍窜回豫境。该抚务当严饬洪贞谦实力会剿。毋信其虚词饰说。稍涉大意。所称捍卫豫境。布置防御等语。该司所部。仅止马步二千名。如何捍卫。如何布置。务当力求实际。傥任令该匪回窜。惟洪贞谦是问。至北路永宜捻逆。图扑洛阳。蔓及孟津。是其情形极为猖獗。该抚务饬杨长春严密堵御。相机追剿。并飞调卢得胜之师。由禹州前进。迎头拦截。尤应防其偷渡河北。郑元善驻扎洛阳。责无旁贷。傥任偷渡。扰及河北。恐该抚不能当此重咎也。毛昶熙防守省垣。即著严密布置。傥该匪东窜。派兵迎剿。前据奏称派副将陈禄兴驻扎襄城。又添派邵春仁一军前往。该处南不足以剿新野之贼。北不足以击河洛之匪。驻军于无贼之地。无怪乎任贼四窜。如入无人之境。著即饬陈禄兴等星速北行。会同杨长春等军。合力夹击。毋得徒托空言。傥不能将此股窜匪克期扑沥。必将毛昶熙一并治罪。将此由六百里各谕令知之。　　

○又谕、胜保奏、川匪窥犯省垣。迎剿获胜。并生捦贼目供词。钞录呈览一摺。前因郭逆窜陷甎坪厅。该督派令易佩绅带勇援剿。当经谕令督饬该员等迅速夹击。此次该匪胆敢图犯陕西省垣。势甚飘忽。虽经胜保击退。该匪回窜后。仍恐沿途裹胁。纷窜陕南一带。况洋县尚为贼踞。逆氛仍炽。尤虑句结贻患。著骆秉章仍遵前旨。饬令派出各军实力夹击。迅速歼除。毋令蔓延。至供词内称蓝郭等匪。入陕窜扰。李逆仍住绵州。是巨憝侈然安居。股匪纷然旁窜。陕省回匪未灭。楚北光襄一带。亦有贼踪。其患甚烈。该省处处毗连。窜扰甚为可虞。著该督严饬带兵各员。务须振刷精神。分拨劲旅。迅将李逆一股。埽除净尽。毋任稽诛。再将纷窜各股次第廓清。是为至要。供词著钞给阅看。将此由六百里谕令知之。
  </div>
  <div class="pagination">
   <a href="清实录同治朝实录_page73.html">
    上一页
   </a>
   <span>
    ...
   </span>
   <a href="清实录同治朝实录_page69.html">
    69
   </a>
   <a href="清实录同治朝实录_page70.html">
    70
   </a>
   <a href="清实录同治朝实录_page71.html">
    71
   </a>
   <a href="清实录同治朝实录_page72.html">
    72
   </a>
   <a href="清实录同治朝实录_page73.html">
    73
   </a>
   <span class="current-page">
    74
   </span>
   <a href="清实录同治朝实录_page75.html">
    75
   </a>
   <a href="清实录同治朝实录_page76.html">
    76
   </a>
   <a href="清实录同治朝实录_page77.html">
    77
   </a>
   <a href="清实录同治朝实录_page78.html">
    78
   </a>
   <a href="清实录同治朝实录_page79.html">
    79
   </a>
   <span>
    ...
   </span>
   <a href="清实录同治朝实录_page75.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
