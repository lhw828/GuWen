<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 435 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 435 页/共 502 页
  </h1>
  <div class="content">
   ○又谕、前因何桂清奏、夷船北驶。并将夷商所拟条款呈览。当将条款内窒碍之处。逐层指示。复经降旨。将布政使薛焕、赏加巡抚衔。令其帮办五口通商事宜。本日据何桂清奏、华夷各商。力图转圜情形。并拟饬薛焕、驰赴上海。督同吴煦等、密行筹商等语。是该大臣虽未接奉前旨。而所办适相符合。薛焕于夷情尚为熟悉。即著何桂清、督同该员。将夷务妥为筹办。至天津和约既定。而口□普噜嘶忽复称兵。是该夷先行背约。并非中国肯失信于外夷。此时兵威既振。岂能将前议之五十六款。悉行照办。至兵费一层。中国既经得胜。即应该夷赔偿。若两抵不偿。已属通融办理。安有中国出银之理。无论后添一百万。即＜口英＞夷四百万。必欲如愿。则口□佛夷二百万。亦必效尤。当此各路军需紧迫。将何以应之。至大沽设防。系海疆应办之事。并非专为＜口英＞口□佛。即使和约大定。亦未能遽行裁撤。果使该夷悔罪。诚心求和。前定之五十六款内。凡不可行之事。悉听何桂清等裁减。于上海议定以后。或欲援照咪夷成例。减从来京换约。尚属可行。总之所拟八条内。窒碍过多。薛焕逐层指驳。尚为透彻。仍著督饬华商、与夷商熟为筹酌。至口□普噜嘶之意。以为今年即再败衄。明年尚须报复。在中国岁岁设防。固属无谓。第不知该夷岁岁称兵。其经费复何所出。且彼一再战败。则凶焰自挫。安敢屡行犯顺。在该夷以此等无理之词。相为恫喝。亦不可不加指驳。以折服其心。惟该夷等来至中国。主客之势悬殊。无论为战为和。均利于速。而中国以逸待劳。则宜于应之以缓。以戢其骄志。俾就范围。该大臣等、固宜据理力争。尤应委婉开导。自不必过于迫切。转致激之北来。何桂清、与薛焕、定能随机应变。善为羁縻。与之平心妥议。五十六款之中。惟四事最关紧要。前经叠次谆谕。当不烦赘述。将此由六百里密谕何桂清、并传谕江甯布政使薛焕知之。　　

○署湖南提督周天受、奏报甯国广德等处吃紧。现在抽派劲旅。会合浙军。节节进剿。得旨。续派之林保、黄金友等、相机前进。总不可著著落后。浙防兵勇。未可深恃。著赶紧截击。勿令扰及完善之区。　　

○办理江北粮台两淮盐运使乔松年奏、捻匪窜至清江。现在邵伯镇扼要防守情形。得旨。览奏稍慰朕怀。现虽匪踪蔓延。江北军饷。尤应善为筹画。不可稍缓。　　

○以甯夏将军倭什珲布、为理藩院尚书。理藩院尚书春佑、为热河都统。调热河都统常清、为乌噜木齐都统。　　

○庚申。上诣弘仁寺拈香。　　

○谕内阁、礼部题请派繙译会试提调官一本。所有开列拣选司员二人。著照文会试之例。由该堂官带领引见。候旨拣派。并著该部纂入则例。永远遵行。　　

○以皖北剿匪出力。赏参刘兰馨、游击艾宪银、巴图鲁名号。千总李太和、花翎。并奖叙加衔有差。　　

○辛酉。孝昭仁皇后忌辰。遣官祭景陵。　　

○谕内阁、户部奏、请将烧锅税银。赴部交纳等语。直隶省烧锅锐银。前经户部奏明。令该商户在部呈交。迄今日久。仍有在该州县交纳。已领印收。而税银并未解部者。并有商户等在部完交。该州县仍复纵差需索。节经该部据商户控告。咨交直隶总督等衙门亲提讯究。延不咨覆。实属不成事体。著直隶总督、顺天府府尹、迅将此等侵匿税课。扰累商贾各员。确切查明。严行参办。并著转饬直隶藩司、通饬各属。将烧锅商户清册。限一月内先行造报。并令每年六个月造报一次。傥再迟延。即将该藩司参处。嗣后此项税课。不准在各州县交纳。悉令赴户部兑收。其地方稍远者。汇齐赴部代交。如该州县再有私收商税。侵匿需索等弊。即著该部从严参办。以重税课而安商贾。　　

○又谕、前因署四川总督成都将军有凤奏、请将满洲营闲散余兵、调充省标新兵。当交该部详查饬驳。从重议处。兹据兵部等衙门奏称、满洲营挑补绿营兵缺。向有定额。不得过十分之二。该署督轻议更张。殊属有违定制。所请满洲营余兵、调充省标新兵之处。著不准行。前署四路总督成都将军有凤、著即照部议革任。　　

○又谕、谭廷襄奏、革员被控、供词狡展、请解回原省讯办一摺。此案贵州孀妇王张氏、具控陕西已革直隶州知州王纬辰、诓骗伊翁王宝祥为伊夫王振声报捐金银。前经降旨。交该抚严审。并提同王宝祥质讯。嗣据贵州巡抚咨称、王宝祥老病不能赴陕。王纬辰恃无确切证据。信口翻供。实属狡展。著谭廷襄、将该革员王纬辰、同妾杨岳。并原告王张氏等。派员解回贵州。交海瑛亲提人证卷宗。严讯明确。按律惩办。以成信谳而儆官邪。　　

○谕军机大臣等、张芾奏、贼匪陷太平等县。请催江西协饷。并请饬江西兵勇。驻守建德、祁门、各等语。本日已谕知恽光宸、饬令普承尧、统率所部。及把总李济元团勇、驻守建德。吴坤修一军。移劄祁门。以资扼剿。其江西协饷。前经恽光宸奏明每月协拨银三万两。亦已谕知该抚速行筹拨。源源解往矣。张芾在徽办防有年。一旦贼至。即致数县城池悉行失陷。未知平日所办何事。此时贼势鸱张。自应亟筹保守徽州府城。以免匪踪再有滋蔓。江长贵业已抵郡。即著张芾、会商该署总兵。督饬将士。实力堵剿。俾贼众不敢轻视郡城。仍将已失各县城池。速图克复。以赎前衍。前因泾县旌德失守。曾谕周天受拨兵赴徽援剿。本日据周天受奏称、广德州又复失守。现在分军扼堵入浙之路。自顾不暇。未必能兼顾徽郡。泾县为徽甯两郡往来要道。张芾总应设法攻复。以通声息而资联络。将此由六百里谕令知之。　　

○又谕、前据和奏奏、甯国淮安两处军情。同时吃紧。于挑兵三千名赴援清淮之外。拟于金陵南北各营。抽拨精锐二千名。前往高淳。听候郑魁士调遣。本日据瑞昌等奏称、皖南贼匪。窜陷泾县、旌德、甯国、太平、绩奚等县。广德州探闻亦已失守。浙省杭湖两属之昌化、孝丰等县、壤地均与毗连。贼氛渐偪。请饬和春等、迅拨劲兵数千。兼程前进。以期保全浙江门各等语。清江贼匪。现因北岸援兵云集。有由黄河南岸窜回老巢之信。是淮安军情。亦已解严。而浙省贼势。正在吃紧。不可不先其所急。该大臣先将派赴高淳之军。饬令迅速赴援。保全两浙门户。查明清淮贼情稍松。即前派赴援之军。改赴高淳。并由大营酌量抽调劲旅。以资策应。毋稍延缓。至此次贼势。归并徽甯。芜湖巢穴空虚。并著该大臣等、速饬总兵吴全美、李德麟等、迅督艇师。紧攻芜湖。以期窜扰广德等处之贼、闻警回援。藉资牵制。将此由六百里谕令知之。　　

○又谕、本日据瑞昌等奏、徽甯贼势渐偪、浙境现筹拨兵防堵、并请酌调乍浦满兵、赴省协防一摺。皖南贼匪。叠次窜陷泾县、旌德、甯国、太平、绩溪等县。广德州探闻又已失守。浙省杭湖两属之昌化、孝丰等县、壤地在在毗连。亟应力筹扼堵。以防窜突。瑞昌等、业经派协领赛沙畚、带存城兵二百余名。会同段光清、与协防局练勇五百名。截留江南新募勇一千名。一并统带。即日驰抵余杭、孝丰一带。择要布置。并据罗遵殿奏称、已由总兵李定太、派令游击胡应元、带勇千名。前赴于潜、昌化、驻劄。该镇自督兵勇二千。探贼所向。迎头截击。其千秋关等处。并派同知程钟英等、招集练勇。以资守御等语。所筹均尚周妥。李定太前在浙江总统军务。甚为得力。著即专派该镇。调度诸军。并力截剿。毋令该匪阑入浙疆。扰及完善之区。所称酌调乍浦满洲营兵四百余员名。赴省调遣之处。即照所请行。至请饬和春等拨兵援应一节。前据和春奏称、于金陵南北各营。抽拨精锐二千。前往高淳。听候郑魁士调遣。本日业由六百里寄谕和春、张国梁、李若珠、令其酌量派拨劲旅。迅速赴援。俟此兵一到。即令会合李定太、周天受等、前后夹击。迅埽贼氛。毋致滋蔓。将此由六百里谕令知之。　　

○又谕、张芾奏、军情紧急、请催协饷、并请饬江西兵勇、驻守建德、祁门、各等语。贼匪窜陷泾县旌德后。太平甯国绩溪等邑。相继不守。江长贵业已统兵回驻徽州郡城。藉资扼剿。而祁门黟县防兵。既经抽调一空。深恐池州贼众。复图内窜。非独皖事益不可支。即江西边境。亦深虞窜突。总兵普承尧等、自克复建德以后。声威稍壮。著恽光宸、饬并承尧、统率所部。及把总李济元团勇、驻守建德。道员吴坤修一军。移劄祁门。确探贼踪。严密堵剿。毋任匪众窜扰徽郡。兼顾江西门户。其浮梁乐平等县。凡与皖现毗连处所。应如何派拨官兵。以资防守。并为普承尧等后路声援之处。并著恽先宸妥为筹办。毋任疏失。至徽防饷需。前经恽光宸奏称、每月由江西解银三万两。现在皖事吃紧。且广德州亦已失守。浙省边防危急。恐难兼顾徽饷。所有江省应解饷银。即著恽光宸、迅速筹拨。源源接济。毋稍延误。将此由六百里谕令知之。　　

○又谕、本日据周天受奏、贼匪窜陷广德州城、并派兵抢扼各要隘情形一摺。已降旨、将周天受交部议处矣。逆踪飘忽糜常。意在直趋江浙。以解金陵之围。现在太平、甯国、绩溪等县、与广德州城相继失陷。湖州苏常各郡。防务均形吃重。四安镇、六洞桥两要隘。虽经参将周天孚、副将黄金友等、带兵驰往。力遏两路正冲。并由该署提督、添派参将王兴棠等、督兵续往助防。惟该处道路纷歧。兵力尚嫌单薄。已谕令和春、由江南大营、酌拨精兵。驰赴援应。并据罗遵殿奏、已饬李定太、迅移衢防兵勇。驰往湖郡交界地方。相机迎截。该署提督、惟当先就现有兵力。督饬在防将士。严密布置。毋令贼踪绕越江浙境内。至泾县为徽甯两郡往来要路。亦宜设法疏通。庶文报不致梗阻。另片奏称、贼踪飘忽。恐其注意浙省。拟亲督劲旅入浙剿办等语。现在浙省已有李定太一军、迎头截击。兵力足资堵御。甯国郡城。为皖浙紧要关键。该署提督亦未可轻离重地。惟当驻守郡城。相机调度。庶彼此可期兼顾。将此由六百里谕令知之。　　

○以安徽广德州城被贼窜陷。督办甯国军务提督周天受、下部议处。　　

○壬戌。谕内阁、宝鋆奏、豫杜转运流弊、请严定章程一摺。海运米石。自天津验收后。沿途剥运。弊窦丛生。甚至有挟恨殴兵。不遵约束等情。迨经交部办理。罪止枷杖。该经纺船户等、益无忌惮。法轻情重。殊不足以警刁玩。且此等案件。交部后尤应迅速办结。上年十月间。庆丰牐官剥船驾掌贺九等。暨十一月船户李成等案。据奏至今尚未咨覆。著刑部迅将前送之船户经纪等、照该侍郎所奏。比照监守自盗律。加等治罪。因漕米犯案各棍徒等。比照凶恶棍徒律。加等治罪。并将拟定罪名。详细咨覆。以凭核办。嗣后该验米大臣、仓场侍郎等。遇有此等案犯。均著一面交刑部。一面奏闻。其另片奏请派员巡缉大通桥、朝阳门一带偷漏等弊。即著步军统领衙门、拣派参游等员。督弁在各该处。分段巡缉。实力访查。以除积弊而重仓储。　　

○谕军机大臣等、曾望颜奏、请饬黔省办理善后等语。四川酉秀边界。贼党股数甚多。经曾望颜剿抚兼施。彭涪官军。已将首逆王带周捦获。现在专剿濯水一股。计日当可荡平。惟王带周前踞各寨。均系黔省印江、婺川、正安、三县所属地方。川省官员。祇能越境进剿。至抚绥地方。安插难民。一切善后事宜。必须黔省地方官妥为经理。方不至再滋事端。重烦兵力。著海瑛、即饬印江等县地方官。将被难居民。认真绥辑。务使闾阎各安生业。傥该地方。官不能得力。即行奏参。另派贤能之员。前往办理。将此由六百里谕令知之。　　

○又谕、本日翁同书奏、军饷万分窘乏、请饬催协拨等语。翁同书军饷。仅恃山西、陕西、河南、每月各协拨银二万两。现在南北江皖两路军威颇振。翁同书一军。亦攻克炉桥。进图定远。渐有起色。各营兵勇。饷糈匮乏。枵腹堪虞。该省地方。粤捻交乘。久经糜烂。既无可筹之款。若各省协拨银两。再有迁延短欠。必致饥军哗溃。贻误不浅。著英桂、谭延襄、瑛棨、按照每月拨银二万两。如期筹解。毋得推延。将此由五百里各谕令知之。　　

○安徽巡抚翁同书奏、讯明已革前署全椒县知县胡鉴、于县城失守后。潜往皖南投效各情。按律从重问罪。得旨。该革员胡鉴、被围受伤。已难凭信。迨县城已失。虑被拏问。因藉措赀就医。擅自赴徽。律以私自离营。立正军法。亦属罪所应得。乃翁同书断以违制革职。毋庸议。并声明失守一案。另行查办。不过为将来一奏留营。尚可续请开复殊属太轻。胡鉴、著发往军台效力赎罪。以示惩儆。　　

○署四川总督曾望颜奏、请将本年四川秋审。暂行展缓。得旨。著即派该署司认真核办。不准率请展缓。以慎秋谳大典而免积压。　　

○以礼部尚书朱嶟、兼署兵部尚书。协办大学士户部尚书周祖培、署官理户部三库事。刑部右侍郎文俊、署户部右侍郎。兼管钱法常事务。　　

○以寻获阵亡安徽布政使李孟群遣骸。赏千总沈国太、花翎。余给顶翎。　　

○以安徽寿州击退捻匪出力。赏游击郭清标、花翎。盐大使孙传钧等、蓝翎。余升叙加衔有差。　　

○以江南华子冈等处剿办粤逆出力。赏守备吴长庆等、花翎。军功张登绅等、蓝翎。都司孟云霞等、加衔升补有差。　　

○癸亥。春分。朝日于东郊。上亲诣行礼。　　

○诣东岳庙拈香。　　

○幸圆明园。　　

○谕内阁、僧格林沁、恒福奏、遴员递署总兵副将一摺。直隶宣化镇总兵、著金泰署理。铗所署山永协副将。本系绿营员缺。该大臣等请以山海关驻防右翼四旗协领伊克经额署理。并声明满洲营员署理绿营。与例未符。惟因该处现办防务。该员熟悉地方情形。不得不量为变通。以资得力。伊克经额、著准其署理山永协副将。他处不得援以为例。　　

○甲子。谕内阁、前因户部官票所官吏交通舞弊。当经降旨、令载垣、会同刑部审讯。并将各官吏家产。派王大臣查封。兹据载垣等奏、已革官票所掌关防员外郎景雯等、先后听受笔帖式常禄、书吏董桂庭等、贿嘱。用短号钞。换出长号钞。得受谢钱。常禄等、又听从已故员外郎色卿额、自咸丰八年秋间。至九年春间。向换钞商民勒索使费。与书吏俞俊等、分用。该官吏等、交通婪赃舞弊。殊属胆玩。所有已革员外郎景雯、崇贵、笔帖式常禄、凤仪、郎中宗室奕迁、主事丰瑞、书吏俞俊、归瓒、董桂庭、各家产。著原派王大臣、前往先行查抄入官。俟结案时再行定拟罪名。色卿额、起意勒索商民使费。虽已病故。其家产赀财。著派爱仁一并查抄入官。至短号整票。兑换长号零钞。据忠麟、王熙震等供称曾经回堂议准。惟日久未能记忆所回何堂。著七八两年户部历任各堂官。据实明白回奏。不准稍涉推委。　　

○又谕、前因喇嘛嘉木磋、与那木喀呼图克图、口角争执案内。牵涉已革贝子德勒克色楞、有诵念黑经之事。当将该已革贝子、交惠亲王、怡亲王载垣、瑞麟、穆荫、归案讯办。本日据惠亲王等奏、该已革贝子到案后。有遣伊家人向承审司员托情等事。业经供认。惟于念经一节。坚称系因祈祷母病。及问自已时运。余情悉未承认。应即照现供拟结等语。德勒克色楞、前因侵蚀赏银获咎。发往热河。应如何悔过自新。乃复延请喇嘛念经。迹涉咀咒。致招物议。到案以后。复敢令家人行贿请托。并听从狱卒串供。种种行为。实属不安本分。罪有应得。若再发他处。难免别滋事端。著即照该王大臣等所拟。交刑部永远监禁。已革所萨克达喇嘛嘉木磋、因闲话忿争。将那木喀呼图克图貂褂撕破。复将已往之事。摭拾讦告。意存挟制。著照拟革去喇嘛。杖八十。徒二年。喇嘛扎噶拉噶尔毕图们桑宋略、及杭噶拉、于阿木呢固尔通巴、念经时。有随同诵念打鼓等事。均著照拟杖一百。其为德勒克色楞行贿请托之图克济扎布、著革去梅勒。康喜即康七、著革去二等护卫。均照拟杖九十。徒二年半。传述供词。及得受钱文之狱卒秦瑛得、著照拟笞五十。鞭责革役。阿木呢固尔通巴、为德勒克色楞念经时。所悬佛像、及供献服饰。有异寻常。亦属罪有应得。该犯业已病故。著毋庸议。那木喀路图克图、于念经之事。既有所闻。辄敢有心徇隐。著即回原处。无庸在京当差。贝子索特那木色登家人。有应讯之事。该贝子延不交出。亦有不合。著交理藩院议处。嘉木磋等、事犯虽均在本年恩诏以前。惟情节较重。均著不准减等。在逃之萨布陇扎隆阿、著热河都统、察哈尔都统、一体严拏。勿令漏网。其拏解阿木呢固尔通巴、出力之佐领舒都尔古、笔帖式多毓、委骁骑校依克津图、在京当差出力之领催候补骁骑校佛克兴阿、均著署察哈尔都统庆昀、酌拟奏请奖励。另片奏、已革知府到案。讯有得受谢银之事。定拟罪名请旨等语。已革湖南衡州府知府英桂。于章嘉呼图克图、呈请进京。辄敢听受嘱托。并事后得受谢银四百两。著照拟勒限一年追赃。仍发往军台效力赎罪。傥逾限不完。即从重发往新疆。充当苦差。无庸再请展限。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。三月。乙丑朔。谕内阁、前因朝日坛行礼。百官宗室世职章京。未见陪祀。当令仁寿等、查明覆奏。兹据奏称、仅据吏部等衙门开送收到职名。并未声明陪祀与否。著宗人府、吏部、礼部、兵部、都察院、查明除另有差使、及例不陪祀各员外。其余应行陪祀未到各员。著开单参奏。以儆怠玩。　　

○又谕、玉明奏、请添派大员会审交办案件一摺。玉明现在因公出省。所有前派该将军会审之盛京刑部司员、得赃卖放盗贼一案。著改派煜纶、会同原派之倭仁、景霖、审办。驿丞陈五福、京控于国宝截扣马乾银两一案。著改派和润、会同原派之倭仁审办。其余各案。即著原派各员。遵照前奉谕旨。分案审办。毋庸另行派员会审。　　

○又谕、满庆等奏、班禅额尔德尼坐戕受戒、请派照料一摺。班禅额尔德尼呼毕勒罕、现届坐床。又值受戒之期。达赖喇嘛、尚属年幼。未能前往。前班禅额尔德尼披剃。更取法名时。经哷徵阿齐图呼图克图、前往办理。甚属吉祥。仍著派令前赴扎什伦布、照料坐戕受戒。以示朕振兴黄教至意。　　

○谕军机大臣等、前因瑞昌等奏、探闻广德州城失守、请饬江南迅拨劲兵。业经谕令和春等、将上次派赴高淳之军。饬令迅速赴援。以固浙江门户。兹据罗遵殿奏、贼氛直逼浙境。安吉城内。已有贼踪。毗连广德之东平湖。筑有贼卡二座。李定太甫抵梅溪。为大股贼匪所乘。带伤折回湖州。周天孚在四安鏖战。亦恐寡不敌众。杭湖情形危迫。请饬于江南大营拨兵。派郑魁士督带援剿等语。又据周天受奏、所派援兵。于四安迎剿获胜。是罗遵殿所奏。不免稍涉张皇。惟浙江无素能用兵之将。所恃李定太督率调度。不料甫经出仗。即已受伤。退至湖州。本日又据和春奏、安吉亦已失守。郑魁士带兵四千。取道溧阳等处救援。又恐郑魁士一军。仅能进攻广德。未能绕出贼前。又派副将曾秉忠、参将罗希贤、带陆兵二千名。水勇一千名。战船六十号。由苏常驰往湖州堵剿。何桂清等、复派兵一千一百名。长龙船一百只。前往助剿。兵力不为单薄。但能调度得宜。无难埽荡贼踪。其高淳、东坝。为苏常门户。因郑魁士带兵出援。另派朱承先、梁成桂、带兵四千余名。分别屯劄。以固守要隘。所筹甚为周密。本日周天受摺内。有南陵湾黄、如一撤防。贼必群起而进。联广德为一气之语。和春等谅必加意防范。不使该逆有隙可乘。庶于救援邻省之中。仍为自固藩篱之计。将此由六百里各谕令知之。　　

○又谕、罗遵殿二月初十、十四日、两次奏报。均于本日先后递到。所陈杭湖危急情形。并请调援兵各等语。逆贼窜陷广德。窥伺杭湖。并已阑入安吉。情形实属吃重。所请饬令和春派兵援应之处。现据该大臣奏称、已令郑魁士统兵赴浙。并派副将曾秉忠等、统带水陆官兵三千名。由苏常径赴湖州。合之何桂清所派三起官兵。及长龙舢板船水勇。为数已属不少。并据周天受奏、已派周天孚、带兵于四安获胜。著罗遵殿、即将前项援军。飞提前进。速将安吉攻复。贼众尚未深入。自不难于击退。李定太素善用兵。此次尚未劄定营盘。猝然遇贼。以致受伤。退守湖州。俟江南兵到。仍令会同出剿。不可令其株守一隅。省垣防堵。固属紧要。亦不可以有用之兵。徒为防守之计。总以迎贼截剿。使无窜入。庶足以保全完善之区。该抚当统筹缓急。不可徒事张皇。其湾黄、南陵防兵。据周天受奏称、曾经该抚饬令由建平转入四安。惟湾沚为江浙藩篱。一经撤动。则芜湖青繁、贼众。必与广德联为一气。大局更不可问等语。所奏不为无见。所有湾黄、南陵等防兵。罗遵殿切不可轻率调度。致有疏虞。其甯军饷需。并著该抚拣委妥员。由湖州取道梅溪建平。陆续解往。毋得藉词延误。张芾如能提兵援浙。固属就近。但恐自顾不暇。已谕令酌量缓急。抽拨协济。所有徽甯二处援军。俟抵浙境。统归李定太调度。已谕知张芾等、饬令带兵将弁。遵照办理矣。曾国藩远在皖北。未能赴浙。即江西兵。亦恐缓不济急。另片奏、请截留漕米、以济眉急等语。所有未经起运漕粮。准其截留数万石。接济国民食用。先将截留数目具奏。至多不得过五万石。一俟军务稍松。即行筹补起解。将此由六百里谕令知之。　　

○又谕、周天受奏、四安官军阑剿获胜、并沥陈南陵等处防军、未可轻撤一摺。逆匪由广德州窜扑四安。经参将周天孚等、督率队伍。分路截杀。追奔二十余里。得此胜仗。贼锋自可稍挫。惟本日据罗遵殿驰奏、李定太劄营梅溪未定。被匪攻扑。突围退守湖郡。又据和春等奏、探闻贼已窜陷安吉县城。此时匪众已绕出四安之南。偪近杭郡。省城待援孔亟。著即飞催周天孚、督兵绕出贼前。迎头截击。现据和春奏、已派郑魁士、统兵四千。由溧阳一带。驰援湖郡。复派副将曾秉忠等、统带水陆官军三千。由苏郡驰赴浙省。江苏督抚、又拨兵协济。当足以资剿办。郑魁士赴浙后。高淳、东坝。和春已派兵扼守。至南陵、黄池、湾沚。亦为江浙门户。况现在甯邑已失。甯郡可危。该署提督、不可因罗遵殿咨调。遽将防兵撤归浙境。又据罗遵殿奏、张芾咨称、拟俟克复绩溪后。亲督劲旅。赴援浙江。惟徽郡情形。亦属急迫。能否分兵出剿。著张芾酌量情形。权其缓急。抽拨应援。如有得力将弁。可以管带。张芾亦不必亲自赴浙。至徽甯二处。赴浙援兵。俟入浙境后。统归李定太调度。所有甯国军饷。已谕罗遵殿、派委妥员。绕道起解。不得藉口延误。将此由六百里各谕令知之。　　

○又谕、本日据袁甲三奏、克复清江、截剿定远窜匪获胜、并马队不敷分拨各摺片。定远逆匪。先闻清江之信。欲由东路渡淮。会合北捻。窜过戴家港一带。经袁甲三迭次派兵。截剿获胜。始由马坝一路遁去。是否欲扑三河。据称尚未探确等语。现在清江克复。定远贼势已孤。袁甲三正当乘此锐气。会合翁同书一军。紧攻定远。迅速克复。次及庐州舒桐。期与楚军联络一气。肃清皖境。至袁甲三军营马队甚少。现在驰援清江。不无疲乏。自系实在情形。所有山东拨去马队。准其暂缓调赴胜保军营。惟皖豫境地毗连。现在豫省兵力较单。翁同书营中马队。既分往六安颍上。恐难敷抽拨。著袁甲三随时侦探。如果豫省。有兵力不敷之处。即行酌量分兵协助。毋存畛域之见。将此由六百里谕令知之。　　

○钦差大臣袁甲三、奏报克复清江。并截剿定远窜匪获胜。请复已革游击杨国正职。得旨。朕记杨国正、系胡兴仁奏留未允。经胜保奏请留营。暂停发遣。是该革员并未免罪。骤予开复。未免过优。又奏、逆首龚长春、叠请纳款献城。参领恒德、都司李绍铭、赴天长县城受降。未知下落。批。虽系该员等、易事轻进。汝为统帅。亦难辞疏于豫防之咎。　　

○予江苏清江浦阵亡佐领富珠隆阿、委参领巴青阿等、祭葬世职。　　

○丙寅。谕内阁、前因吏部具题、失察书吏冒领俸银之工部监印司员处分。本内有主事刘荪等三员处分。尚须详察核定。降旨令吏部查明。并将工部查送职名。有无逾限之处。一并查明具奏。兹据该部奏称、刘荪、系捐纳候补人员。恩诏内例无加级。方騄、有恩诏加级。应准抵事前处分。葛桐衔、捐升知府。应于知府上降调。内阁照外官例票拟双签。亦系照向来成案办理等语。所有失察各员。除有级可抵之前任郎中吉兴阿、郎中岳兴、陈士安、及恩诏加级准抵事前处分之主事方騄、均著照例准其抵销外。其无级可抵之主事刘荪、著降一级调用。捐升知府分发浙江之前任主事葛桐衔、著该督抚出具考语。送部引见。再降谕旨。其咨送职名迟逾定限之工部司员、著查取职名。交部议处。查取迟延之吏部委署主事隆瑞、候补主事杨兆运、均著交都察院议处。　　

○又谕、前因军务未竣、推广捐例。节经户部等衙门议准。亲属同官一省。捐免回避。兹据吏部奏称、行之日久。流弊滋多。著照所议。即行停止。其从前已经捐免各员。著各督抚府尹、勒限三个月。饬令详细呈明。如系指省之员。准其另指一省。各按原班序补。傥系军务省分。不得另指无军务省分。以杜取巧。业经得缺各员。咨部以总督兼辖省分改掣。如无总督兼辖。及兼辖省分。或系本籍祖籍。即改掣邻近省分。均归不入班次。遇缺即补。未补缺各员。准其呈明户部。将捐免回避银两。改为加级纪录。傥逾限不报。即照隐匿例私罪议处。不准抵销。以复旧制而肃官方。　　

○以奉天劝办厘税出力。予协领成殿鳌、知府多隆武、佐领崇善、花翎。余升叙加衔有差。　　

○丁卯。谕内阁、瑛棨奏、查明已革知县、受伤身故、并无逃避捏禀一摺。前因御史王德固奏、称已革河南武安县知县钱应昇、避贼捏禀。愁急病故。请将开复议恤之案撤销。当交瑛棨确查具奏。兹据该抚查明。该革员实系带勇御贼受伤。越日身故。尚无饰词捏禀情事。钱应昇、仍著开复原官。交部照军营受伤身故例议恤。　　

○又谕、裕瑞奏、查明各城大臣、告病情形一摺。前任英吉沙尔领队大臣乌勒欣泰、喀什噶尔办事大臣固庆阿克苏办事大臣海朴、乌什办事大臣保恒、均著来京。俟到京后。由各该旗察看具奏。　　

○戊辰。谕内阁、礼部奏、咨送会试箭册迟误、据实检举一摺。正白旗汉军举人闵中刚、先经该旗将该举人履历。造具箭册。咨送礼部。书吏收文后。并未回明该管司员。注册办理。以致该举人未能验看骑射。显系讹索不遂。有意蒙混。所有礼部经手书吏、著交刑部严审究办。失察之司员、著查取职名。交部议处。闵中刚、著准其会试。俟场后遇兵部考验各项人员之便。补行考验。
  </div>
  <div class="pagination">
   <a href="清实录咸丰朝实录_page434.html">
    上一页
   </a>
   <span>
    ...
   </span>
   <a href="清实录咸丰朝实录_page430.html">
    430
   </a>
   <a href="清实录咸丰朝实录_page431.html">
    431
   </a>
   <a href="清实录咸丰朝实录_page432.html">
    432
   </a>
   <a href="清实录咸丰朝实录_page433.html">
    433
   </a>
   <a href="清实录咸丰朝实录_page434.html">
    434
   </a>
   <span class="current-page">
    435
   </span>
   <a href="清实录咸丰朝实录_page436.html">
    436
   </a>
   <a href="清实录咸丰朝实录_page437.html">
    437
   </a>
   <a href="清实录咸丰朝实录_page438.html">
    438
   </a>
   <a href="清实录咸丰朝实录_page439.html">
    439
   </a>
   <a href="清实录咸丰朝实录_page440.html">
    440
   </a>
   <span>
    ...
   </span>
   <a href="清实录咸丰朝实录_page436.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
