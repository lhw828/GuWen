<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 341 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 341 页/共 505 页</h1>
    <div class="content">
○以直隶山东办理黄运各河防出力。赏道员花梁、游击瑞淩等花翎。知县朱靖旬等蓝翎。余加衔升叙开复有差。　　

○予甘肃肃州阵亡游击邓德祥、守备冯元杰等、祭葬世职加等。　　

○予直隶南皮等处殉难童生刘书绂等绅民妇女二十三名口分别旌恤如例。并予建祠。　　

○己巳。以神灵显应。加江苏宿迁县金龙四大王封号曰灵感。河南陈留县黄大王封号曰绥靖。朱大王封号曰孚惠。　　

○谕军机大臣等、前因左宗棠奏请议拨实饷。当谕令军机大臣会同户部速议具奏。兹据奏称、拟由各海关六成洋税内。凑拨银一百万两。为该督西征军饷。并由该督酌量协济甘省等语。著曾国藩、马新贻、丁日昌、于江海关拨银五十万两。英桂于闽海关拨银二十万两。郭柏荫、何璟、于江海关拨银十五万两。师曾于粤海关拨银十万两。李瀚章于浙海关拨银五万两。各该将军督抚监督等。务当迅速如数解往。以济要需。广东福建浙江湖北江苏五省。每月共计协拨左宗棠饷银十九万两。扣至本年十一月止。月饷全行扣抵借款。著各该督抚等自本年十二月起各照原拨数目按月协济。此外山东山西河南湖南四川江西河东等处。每月共计协拨左宗棠饷银十万三千五百两。各该督抚等尤当按照奉拨之数。源源报解。左宗棠返旆西征。需饷极为迫切。该将军督抚监督等其各竭力筹措星速解交。以维大局。其河南陕西湖北湖南四川江苏江西山东山西等九省协拨穆图善金□向银。每月共计十二万八千余两。著该督抚等各按原拨数目。赶紧筹解。甘省粮饷两缺兵勇困苦难堪。该督抚等毋得视甘饷为缓图。以致饥军哗溃。贻误戎机。左宗棠前奏借洋商银一百二十万两。及续借续拨各海关银二百万两。曾据左宗棠奏、此次银两。陆续解到陕甘时。均匀分支。现在已支若干。尚存若干。著左宗棠查明具奏。陕甘专请协饷之营。尚有数处。应如何归并支发。及该督军饷究竟每月实需若干著左宗棠统筹全局。奏明办理。前据御史吴鼎元奏、请裁并厘局等语。各省厘局。为接济军饷而设。势难遽议裁撤。如有分设局卡较多之处。亦应量为裁并。著瑞麟、李福泰、李瀚章、刘坤一、斟酌情形办理。至局员局绅罔利侵渔等弊。尤当严加查核。务令涓滴归公。毋任中饱。原片著钞给瑞麟、李福泰、李瀚章、刘坤一、阅看。广东浙江西西记名提镇人员中。如有晓畅戎机长于训练。能实心实力整顿营务者。著瑞麟、李福泰、李瀚章、刘坤一、悉心查察。出具切实考语。随时奏闻。候旨录用。将此由六百里谕知左宗棠、曾国藩、马新贻、丁日昌、郑敦谨、穆图善、崇实、吴棠、英桂、卞宝第、瑞麟、李福泰、郭柏荫、刘昆、李瀚章、刘坤一、丁宝桢、李鹤年、刘典、并传谕何璟、师曾知之。　　

○又谕、丁宝桢奏、遵旨分别遣留吉林黑龙江丹丁。筹办善后。及抚恤郓城灾民各摺片。东省派赴直隶之吉林丹丁一千名。黑龙江丹丁五百名。现当捻匪荡平。自应分别留撤。吉林丹丁。除左宗棠挑留三百余名外。该抚挑出精壮官兵二百余名。著仍交侍卫春山管带。即日前赴南苑听调。并于丹丁起程之日起。豫先放足两月口粮。其应行遣撤回旗各丹丁。著分别发给川赀。令沿途地方官妥为照料。以示体恤。东省应行留撤各营。著照所请办理。所有存留各军。仍饬王心安等分扎东昌等处。巡缉操防。以期得力。河北虽无余匪。该抚仍当严饬各该地方官。加意拊循。并派员将李鸿章拨存德州军米。暨该抚存储济阳及另购米石。分赈济武两属灾区。俾穷民藉资糊口。郓城被水村庄。著该抚即饬藩司速拨银两。派委妥员驰赴该县地方妥为拊循。毋任灾民失所。此外各州县。如有被水情形最重者。并著查明实在户口。续行筹款赈恤。现在军务甫平。小民荡析离居。深堪矜悯。该抚务饬属员留心抚恤。毋令因灾致生事端。将此由五百里谕令知之。　　

○以剿平捻匪出力。开复山东布政使潘鼎新降留处分。　　

○予湖北小军山阵亡参将周禄、暨子从九品承銮祭葬世职。于死事地方暨原籍建立专祠。　　

○追予广东从化殉难知县李福培于死事地方暨原籍建立专祠。典史赵应瑞。暨李福培弟从九品性培、并家丁等一并附祀。　　

○予安徽霍邱合门殉难国子监典籍衔窦如郊、暨眷属人等分别旌恤。并立祠建坊如例。　　

○予安徽各属阵亡殉难外委姬文奎等绅民妇女四千五百六十七员名口分别旌恤如例。　　

○庚午。谕内阁吴坤修奏、请将庸劣各员分别惩处等语。安徽合肥县知县余国卿、才具平庸。凤台县知县林调阳、迂拙无能。均著开缺另补。准补定远县知县陈斌、身家不清。物议沸腾。候补从九品张宝勋、任性妄为。不知分际。宿州营守备方豫功、嗜好太深。声名狼籍。均著革职。永不叙用。　　

○谕军机大臣等、郑敦谨奏、勘明河保地势。筹办冬防。并请派军防剿各摺片。晋省保德河曲一带。河岸绵长。冬令冰桥凝结。贼骑处处可行。该署抚拟于保德之天桥。修筑石卡石垒。并于下游各隘口。分派官兵驻扎。添募炮勇。为上下应援。其河曲旧有边墙。亦拟补葺。挑濠筑垒。修建垛卡。以资凭守。所筹尚属周妥。著即照所拟办理。务于黄河未冻以前。速行布置完密。不可延缓贻误。归绥所属萨托清等处。地势平衍。无险可扼。总兵马升现虽驻守包头。惟隆冬河冰坚冻。贼匪若自蒙古地面。乘冰纷窜而下。路径歧出。处处可通。著郑敦谨饬令马升、俟入冬后。再于包头以内相度地势。将沿河一带可以乘冰偷越之处。添兵驻防。并著定安、桂成、添派驻防旗兵。协同堵扼。以重边防。定安计已到任。著将该处防务实力整饬。会同桂成、杜嘎尔、妥筹布置。至晋省沿河防兵。力尚单弱。豫境现已安谧。宋庆、张曜、马德昭三军。素称得力。著李鹤年拣派一军。赴陕州一带扼要分扎。以固豫省边境。另派一军。赴晋省西路迤南沿河防堵。腾出晋省南路设防兵勇。并赴中路防河。责令各认汛地。分段堵御。晋省北路一带。情形吃重。郑敦谨屡请拨军赴榆林驻扎。现在榆林贼匪。虽已他窜。难保不去而复来。著李瀚年于宋庆等三军内。酌派得力大支一军。由晋境渡河。于陕西榆林一带扼扎。为萨托清等处屏蔽。既可于陕军南北会剿。又可与省省沿河防兵互为声援。以固边境。以上豫军在晋省者。即著归郑敦谨调遣。在陕境者即著归左宗棠调遣。左宗棠未到陕以前。库克吉泰、刘典、当就陕省现有兵力。将内地回土各匪力行剿洗。毋令窜近晋境。至左宗棠身任统帅。秦晋防剿事务。均宜兼顾。务须力遏贼氛。由东而西。节节进剿。先顾晋省门户。以杜纷窜。不可稍分畛域。致涉贻误。郑敦谨亦当严密筹防。不可恃有客兵。稍涉疏懈。豫营应需兵饷。仍著李鹤年筹款拨解。毋任缺乏。将此由六百里各谕令知之。　　

○命荆州将军巴扬阿在紫禁城骑马。　　

○辛未。谕军机大臣等、穆图善奏、请饬金顺专办援陕军务等情一摺。金顺由甯夏督兵驰赴定边。进援陕省北路。所有驻扎延安之英礼等营。并甯夏花马池各营。及吉林黑龙江马队。与金顺所带之队。向归该署将军调遣。著即将甘省北路援陕各军。妥为筹布。与陕省防剿之师。互相策应。以期联为一气。一应军情。及催办粮饷事务。均由金顺随时奏报。左宗棠、库克吉泰、刘典、当督饬陕军。与金顺所统甘军。互为声援。将延榆一带贼匪合力会剿。不可稍分畛域。甘省中卫县属之甯安堡。路通盐固庆阳。时虞陕匪窜越。清水营地方。亦时有窜匪滋扰。均宜驻兵扼剿。不可轻于移调。穆图善现驻兰州。距甯夏较远。所有甯夏府属各路军务。并著金顺就近兼顾。应办事件。即与丰伸会衔具奏。甯安堡所驻贵字三营需用粮饷。并著金顺分拨接济。穆图善亦应于协济甯夏军饷内。随时匀拨。毋得稍涉推诿。尽先协领富勒珲、记名副都统托克屯、著穆图善遵奉前旨。查明该二员现在何处军营。迅饬来京。听候谕旨。将此由五百里各谕令知之。　　

○追予湖北武昌殉难同知王本立于河南罗山县原籍建立专祠。　　

○壬申。谕军机大臣等、曾璧光奏、黔军攻拔王卡。川师收复玉华山等处及瓮安县城一摺。黔省王卡踞匪。经该抚督饬唐天佑进攻。剿抚兼施。当经王卡克复。在事出力人员。准曾璧光择尤保奏。毋许冒滥。至克复轿顶山尚大坪等处。前已据崇实奏报。情形大略相同。曾璧光当檄饬兵勇。会合川军。节节埽荡。迅殄逆氛。张文德现由贵定进剿。著曾璧光即饬该署提督实力摉捕。务将潘逆迅图捦获。以绝根株。并一面分军进规麻哈等处。俾牵贼势。黔省事机。极为顺手。亟盻添军协助。席宝田假期已满。著刘昆催令统率所部。从清江台拱等处西上。克日进攻。毋再迁延观望。克复平越州城详细情形。曾璧光迅即查明具奏。将此由六百里各谕令知之。　　

○以都察院左都御史灵桂、吏部尚书单懋谦、兼署礼部尚书。吏部左侍郎沈桂芬暂署工部尚书。皂保兼署礼部左侍郎。礼部右侍郎绵宜兼署刑部右侍郎。　　

○以记名总兵官刘厚基为陕西延绥镇总兵官。　　

○癸酉。以刑部尚书谭廷襄兼署都察院左都御史。　　

○以贵州攻克觉林寺等处贼巢。予总兵官冯有翼以提督＜??闲＞放。赏游击曾献林等花翎。千总李盘湘等蓝翎。余加衔升叙有差。　　

○甲戌。谕军机大臣等、吴坤修奏、豫省黄水漫口下注。淹及皖境情形一摺。豫省荥工漫水。现已下注皖省之颍寿一带颍郡所属地方。一片汪洋。已成泽国。势必由洪泽湖下注高宝。维扬一带。亦虑被灾。现在淮扬通泰等处。有无被水情形。著曾国藩、张之万、丁日昌、赶紧查明具奏。应如何分洩湖河水道以杀水势之处。并著豫筹办理。马新贻计可行抵江境。著俟到任后。会同曾国藩等迅速筹办。颍寿一带被灾地方。著吴坤修即行查明。妥为抚恤。该处向为捻匪出没之区。现在投诚降众。已归皖省。并著吴坤修妥筹驾驭。毋任与灾民句结滋事。勇丁如何分别撤留。分扎何处。著曾国藩、马新贻、吴坤修、熟筹办理。豫境被淹。究系何处。灾黎是否安帖。著李鹤年赶紧查奏抚恤。一面弹压奸宄。毋任滋事。荥工漫口。有无掣动全溜情形。现距霜降节候已近。自应赶筹堵御。以杜水患。办理情形若何。并著苏廷魁、李鹤年随时具奏。以慰廑念。将此由六百里谕知曾国藩、马新贻、张之万、苏廷魁、丁日昌、李鹤年、并传谕吴坤修知之。　　

○又谕、崇实奏、讯取匪首确供正法。钞录供词呈览一摺。教匪首犯刘仪顺、习教传徒。谋反倡乱。秦崽崽相助为逆。受其伪职。经官军捦获。解送成都省城。崇实亲提研讯。供认谋逆不讳。该二犯罪大恶极。业经淩迟处死。传首倡乱地方。以昭炯戒。该犯刘仪顺供称、由湖南宝庆。迁居四川宜宾。又有四川丰都人徐大川等代为传教。是其丑类散布。实繁有徒。若不悉数歼除。诚恐死灰复然。致贻后患。仍著崇实督饬所属严密捕拏。毋任漏网。至所供两湖江西浙江河南山东广西云贵陕甘等省。皆有党与。互相句结。此时首逆既诛。人心涣散。亟应乘时速为翦灭。免致散而复聚。著左宗棠等按照该逆犯所供情节。并各人犯住趾姓名。严饬所属认真摉缉。不得含混了事。致留乱萌。供词著各钞给阅看。将此谕知左宗棠、崇实、穆图善、刘岳昭、郭柏荫、丁宝桢、李鹤年、李瀚章、刘坤一、刘昆、苏凤文、岑毓英、曾璧光、刘典、并传谕何璟知之。　　

大清穆宗继天开运受中居正保大定功圣智诚孝信敏恭宽毅皇帝实录卷之二百四十二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治七年。戊辰。九月。乙亥朔。上诣绥履殿问慈安皇太后安。平安室问慈禧皇太后安。至癸卯皆如之。　　

○以故不入八分辅国公溥咸子毓厚袭爵。　　

○丙子。以恭送孝淑睿皇后孝和睿皇后宣宗成皇帝孝穆成皇后孝慎成皇后孝全成皇后孝静成皇后文宗显皇帝孝德显皇后册宝。尊藏盛京。上诣太庙彩幔前恭阅。行礼。　　

○以恭送文宗显皇帝圣容。实录。圣训。尊藏盛京。上诣东华门外彩棚前行礼。　　

○奉慈安皇太后慈禧皇太后幸漱芳斋。侍午膳。　　

○遣官祭历代帝王庙。　　

○谕军机大臣等、李鹤年奏、裁汰嵩武毅字两军。暨防河水陆兵勇分别去留。并筹办善后事宜一摺。所筹尚属妥协。前有旨令李鹤年于宋庆、张曜、马德昭等军内。拣派一军。赴陕州一带分扎。另派一军。赴晋省西路迤南沿河防堵。并酌派得力大支一军。由晋境渡河。于陕西榆林一带扼扎。兹据奏称、提督马德昭六营。已派赴潼关防所。现拟于嵩武毅字两军内。挑选归并。各留十营。共计二十营。酌令宋庆驻扎归德。张曜驻扎河南。分资控扼等语。陕回现尚鸱张。晋豫两边。防剿均未可缓。该抚仍当遵奉前谕。檄令宋庆、张曜、各带此次所挑兵勇。分路前进。毋得藉词逗遛。并著饬知该将领等。在晋者归郑敦谨调遣。在陕者归左宗棠调遣。以资钤束。归陈一带。即著严饬参将田庆和前往扼扎。查探散勇。妥为照料出境。其余裁撤之马步各队。并饬原带员弁亲身押送。分起回籍。毋令沿途骚扰。别滋事端。黄河水师炮船练勇。均著照所拟办理。该省兵燹之余。复遭水患。居民失业甚多。其善后事宜。著即悉心筹办。并劄饬各地方官。于保甲抚恤各事。实力奉行。毋得空言塞责。荥工办理情形。前谕该抚随时具奏。现在大溜是否全行掣动。各州县被淹轻重。想均派员确勘。霜降节候已近。著会同苏廷魁督饬在工各员。迅图堵御。毋再迟延。将此由五百里谕令知之。　　

○以浙江捐输军饷。永广嘉兴、绍兴、两府学额各十名。甯波、太平、府县各六名。嘉兴、永嘉、二县各五名。秀水、嘉善、桐乡、德清、四县各四名。定海、海甯、海盐、诸暨、上虞、平阳、六厅州县各三名。余杭、平湖、石门、象山、临海、义乌、六县各二名。余姚、黄岩、天台、乐清、瑞安、泰顺、丽水、七县各一名。　　

○丁丑。以神灵助顺。加河南陈留县黄大王封号曰溥化。山东临清州漳河神封号曰显应。　　

○谕内阁、丁日昌奏、筹办禁绝枪船情形一摺。江浙枪船匪徒。前经郭柏荫会同马新贻等派员查拏。将首犯捦获正法。胁从解散。河道渐可肃清。惟枪匪为害闾阎。必须尽绝根株。即著照该抚所拟。会同李瀚章于苏松嘉湖四府向有枪船来往之处。督饬府县编查水陆保甲。凡有渔船农船。均于户下注明。傥敢窝匿枪船。即治以连坐之法。各该地方官等仍随时切实开导。务使勉为善良。并令水陆居民藏有枪炮军器者。悉数呈缴。不准差役藉端骚扰。此后官民人等。概不准乘用枪船。其无军器者。勒限改作农船。如仍有打造枪船式样者。立将该船截毁。并将制造工匠及雇船之人严行惩办。以靖地方。　　

○以江苏松江等处拏获枪匪出力。予提督熊殿元等优叙。军功吴文荣以把总用。并赏蓝翎。余升叙有差。　　

○追予江苏各属阵亡殉难州同衔吴瑞棠等绅民妇女一千九百八十三员名口分别旌恤如例。　　

○戊寅。谕内阁、明善奏、查勘工程情形。请饬承修一摺。泰陵明楼台面铜沟觜出水石。经明善查明情形。应行修理。即著察杭阿、桑春荣、归入本年另案各工。一并敬谨估修。并著钦天监择吉开工。　　

○谕军机大臣等、苏廷魁奏、筹堵荥工情形一摺。荥工漫口。两坝裹头虽已办竣。惟新镶埽段。尚未一律到底。该署河督务当督饬在事员弁。加意防护跟追。以臻稳定。昨据吴坤修奏称、皖省颍寿一带。黄水下注。被灾甚广。自应将荥工漫口迅筹堵筑。以拯灾黎。前经谕令户部先拨库银四十万两。解赴工次。并令续拨有著之款五十万两接济。兹据苏廷魁奏称、拨饷到工。须在九月半前后。一切购办料物。均须钱粮料理。著李鹤年先于豫省藩库内拨款垫发。交苏廷魁派员筹办。不得迟延推诿。俟拨饷到工时。即由该署河督拨还归款。下游上南厅等处河堤。仍著该署河督饬令员弁认真防护。务保无虞。荥泽工次。弹压需人。前据李鹤年奏派崔廷桂带兵驻工。著该抚檄饬该将弁等实力巡查。毋任散勇灾民。藉端滋事。将此由五百里各谕令知之。　　

○己卯。谕军机大臣等、奕榕奏、请留防勇调遣一摺。总兵张得禄所部弁勇。驻扎奉省新民屯。扼要巡防。前经定安拟将此军调赴绥远城。惟奉省西面。地势辽阔。距边甚近。盗匪余党尚未净尽。若将此军调往他省。则奉省西面地方空虚。仍虑余匪乘闲生事。张得禄著暂留奉省调遣。即由奕榕咨明定安。并责令该总兵督带所部。认真缉捕余匪。务期尽绝根株。毋留余孽。都兴阿假期满后。著即迅速回任。毋再迟延。奉省为根本重地。该将军当将本处官兵认真训练。务成劲旅。以期兵归实用。不得久恃客兵。耗糜军饷。将此各谕令知之。　　

○又谕、前因成禄奏、部署出关。请饬指拨银两。当经谕令户部议定指拨。兹据户部奏称、山东山西河南直隶四省。欠解新疆月饷。为数甚钜。直隶河南均经奏请缓解。若再提拨成禄军饷。殊难望其速解。现经议定。除直隶河南无庸提拨外。拟请在山东山西提拨二十万两等语。即著郑敦谨于山西欠解新疆月饷二十四万四千两内。提银四万两。丁宝桢于山东欠解新疆月饷八十七万五千两内。提银十六万两。均著迅饬各该藩司如数措齐。解交成禄军营应用。毋稍延缓。致误要需至成禄出关。应由何路安设粮台。著穆图善妥筹办理。前拨山东山西湖北河南陕西按月协济成禄军营之铅丸火药。著户部咨催各该省迅速筹解。不得迟延。将此谕知户部、并由五百里各谕令知之。　　

○以吉林穆楞河截剿窜匪出力。赏佐领讷木津等花翎。委笔帖式忠德等蓝翎。余加衔升叙有差。　　

○庚辰。谕内阁、前因吏部奏、火药局承办司员郎中玉珩、长润、经存诚等请保翎支。与定章不符。驳令另行核奖当经降旨允准。兹据存诚等奏称、该司员等劳绩较著。请仍照前奏赏截花翎等语。该司员等承办火药局事务。虽属著有微劳。惟既与定章不符。自应遵旨另请奖叙。存诚等所请仍照原奏给奖之处。著不准行。该二员应得奖叙。仍著存诚等另核请奖。嗣后各衙门奏保人员。务当遵照定章。遇有部议另请核奖者。毋得以原拟保奖再三渎请。以崇体制而肃官常。　　

○辛巳。署安徽巡抚英翰奏、督饬凯旋诸军。驰抵颍州。妥筹留防及善后事宜。得旨、颍寿一带被灾地方。著吴坤修派员查明。妥为抚恤。至挑选勇丁一万二千人。著英翰、吴坤修、督饬张得胜等统率所部。分要扼扎。俾资镇抚。所余应撤之二万人。著陆续赀遣。妥慎安插。郭宝昌伤既未愈。并传谕安心调理。一俟痊可。即添带精锐一二千人。克日西行。以资得力。　　

○以宗人府府丞郑锡瀛为都察院左副都御史。　　

○壬午。遣官祭都城隍之神。　　

○谕军机大臣等、穆图善奏、覆陈官军克复庆阳郡城。并甯州失守情形。暨库克吉泰、刘典奏、请饬山西拨解饷银。护送军火各摺片。庆阳甫经克复。著穆图善严饬在事各员。实力防范。并将善后事宜妥筹办理。毋稍疏忽。甯州贼氛正炽。又有赴泾州南原分窜汧陇邠长之说。雷正绾既难分兵。甘省现驻各营。亦难抽调。著左宗棠、库克吉泰、刘典、酌拨各军。会同雷正绾两面夹击。迅将甯州城池克复。毋任贼匪久踞。黄鼎一军现驻邠州。能否移营进剿。并著该大臣等妥筹办理。晋省按月应解陕西军饷银一万五千两。自上年十一月以后。屡有短绌。并未照原定数目报解。陕省前借洋税。现将用尽。军营支款短绌。需饷甚亟。著郑敦谨仍照前定数目。每月解银一万五千两。以一万两解交左宗棠军营。五千两解交库克吉泰军营。不得再有短绌。致误要需。其从前欠解之项。仍著郑敦谨分起补足搭解。以资接济。左宗棠、库克吉泰、于晋饷解到时。亦当撙节支放。毋稍虚糜。陕省北山一带。土匪甚多。道途梗阻。所有驻扎榆林绥德各军饷银军火等项。仍须绕由山西解往。著郑敦谨饬令所属各地方官。遇有陕省解往榆绥饷银军火过境时。照例供支护送。刘典仍当拣派妥员押解。以昭慎重。再行军必先熟悉地势。著左宗棠、穆图善、刘典、将各该省驻兵及有贼处所。详细绘图具奏。将此由六百里各谕令知之。　　

○以故青海扎萨克辅国公察哈巴克子罗布桑端多布袭爵。　　

○以甘肃甯州等城被贼窜陷。革总兵官孟玉德职。仍留营。都司秦登藩、千总石永清、把总杨光宏、曾占魁、卯廷华、均革职讯办。副将徐定邦、把总黄守元、均革职遣戍新疆。　　
</div>
    <div class="pagination">
<a href="清实录同治朝实录_page340.html">上一页</a><span>...</span><a href="清实录同治朝实录_page336.html">336</a><a href="清实录同治朝实录_page337.html">337</a><a href="清实录同治朝实录_page338.html">338</a><a href="清实录同治朝实录_page339.html">339</a><a href="清实录同治朝实录_page340.html">340</a><span class="current-page">341</span><a href="清实录同治朝实录_page342.html">342</a><a href="清实录同治朝实录_page343.html">343</a><a href="清实录同治朝实录_page344.html">344</a><a href="清实录同治朝实录_page345.html">345</a><a href="清实录同治朝实录_page346.html">346</a><span>...</span><a href="清实录同治朝实录_page342.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
