<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 267 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 267 页/共 848 页</h1>
    <div class="content">○以喀什噶尔、英吉沙尔、叶尔羌、和阗、阿克苏、乌什、六城办工出力。赏同知陆有恒。守备朱连。花翎。余加衔升补。伯克回子等分别赏给翎顶有差。　　

○壬申。上诣皇太后宫问安。　　

○谕内阁、前据杨遇春奏、请以陕西延安府理事同知广崇、调补伊犁抚民同知。当交吏部核议。兹据奏理事同知。例祇准升用京职。与抚民同知例得在外升转者不同。广崇系理事同知。若以调补抚民之缺。则该员即可由外升转。不复以京职推升。班次混淆。于铨政殊有关碍。且各省援实奏调。易启属员奔竞这风。该督所奏。著不准行。所有伊犁抚民同知员缺。著该督照例另行拣员调补。如不得人。即行奏请归部。于记名抚民同知人员内。拣选带领引见。　　

○又谕、总管内务府具奏、现在恭逢恩诏。乾清宫各等处总管首领太监等、可否赏给钱粮一摺。此次乾清宫各等处总管首领太监等、均著加恩赏给一月钱粮。嗣后每逢恩诏。其总管首领太监等赏给与否。候朕酌量施恩。毋庸由内务府题奏。　　

○命乌什帮办大臣那桑阿回京。赏头等侍卫景昌、副都统衔。为乌什帮办大臣。　　

○癸酉。谕内阁、前因回疆厎定。应行告功典礼。曾经降旨释奠先师孔子。著于明春举行。昨太常寺具题道光九年致祭先师孔子。祇系照例题请遣员行礼。何以未将前降谕旨声叙。著太常寺堂官明白回奏。明年二月初三日释奠典礼。朕当亲诣举行。著各该衙门照例豫备。　　

○又谕、奕颢奏、请酌借办公银两。分年扣缴一摺。盛京承办道路桥梁等项。嘉庆十年二十三年。俱请借薓余银三万两。该将军即因向借银数不敷办公。亦应将从前成案。俱借若干。此时因何不敷。酌请多借之处。详悉声明。朕原可加恩准行。乃摺内仅称前两次请借办公银两。分作五年归款。并无数目。此次请借银五万两。亦未声明因何增多。殊属含混。著传旨申饬。所请银两。著仍照向例准其借银三万两。即于本年徵收船规闲款项下支给。分限五年。筹补归款。嗣后该将军应办事宜。务详查成案。声叙明晰。奏请遵行。毋得再涉含混。致干咎戾。　　

○又谕、户部奏、各直省道光七年徵收钱粮。比较上三年新旧分数。尚无全行少完省分。惟该部于奏销之外。设立比较。覆加考核。逐年开单汇奏。原责令该藩司从严督催。以期完数日增。年清年款。此次虽核与往年完数。稍有起色。而福建江西未完新赋。尚在一分以上。未完旧赋。尚在五分以上。甘肃山东广西安徽江宁苏州浙江广东河南湖北云南直隶等省。未完旧赋。由一分至七分不等。岂得以比较案内完数相等。可免处分。遂致渐形懈弛。而未完分数。逐年如故。并不埽数完清。于催课仍无裨益。著各直省督抚督令各该藩司认真严催。务期新旧一律十分全完。以清帑项。至山东省应徵道光二年以前积欠。据该抚声明均多递缓。但其中岂无届限应徵之项。著即查明应徵银数。并入比较。毋得遗漏。其山理江宁江西等省。已完新赋。苏州甘肃二省已完旧赋。直隶河南安徽等省已完新旧二赋。奏报单内银数。与奏销拨册数目不符。直隶已完旧赋项下。单内未经注明造入某季拨册若干。著各该督抚饬司详查咨覆。该部核明办结。其甘肃已完项下。有未据解司入拨之款。著该督迅速提解报部。并著嗣后不得以未解之数作为完数。以杜虚报分数之弊。　　

○又谕、御史何辉绶奏、仓外号房存有积草。致烟火将柱木燃焦一摺。仓廒为积贮重地。理宜严密巡查。仓外号房所存积草。不难立时饬役埽除。该监督所司何事。现在本裕仓已有燃焦柱木情形。别仓亦难保无积草之弊。著仓场侍郎通饬各该仓监督等小心防守。随时稽查。以昭慎重。　　

○又谕、阿扬阿奏、查明芦商欠交引课。立限勒追清款一摺。长芦盐务疲敝。前经曲予调剂。立定章程。责令年清年款。本年系立法之初。芦商仍有欠交银九千三百余两。虽据该盐政声称、本年正课。已完至九分有余。惟既有分毫拖欠。即不能符年清年款定例。著即勒限一月。务令埽数全完。不准迟至次年。嗣后若不遵照奏定章程。虽百计迁延。朕祇知执法办理。不能变更曲宥也。　　

○又谕、御史奇成额奏、请严禁蠹役以肃漕务一摺。漕粮为天庾正供。向来承办各衙门。俱有一定章程。岂容奸胥蠹役。肆行弊混。若如该御史所奏。粮船抵通时。仓中兵丁书役。及仓场侍郎坐粮厅各衙门在官人役。辄向旗丁需索使费。兑米时。又以给费之多寡。为迁船之后先。旗丁等所费既钜。势不得不勒索州县。州县无所取给。亦即浮收升斗。以供兑费。是州县朘削民膏。祇以供运丁之悉索。运丁之勒掯。仅以饱仓中蠹役之私囊。种种积弊相沿。实情事之所必有。且近日仓中吏役经纪。竟多至数百人。朋比为奸。坐享厚利。若不及早厘剔。其流弊伊于胡底。著仓场侍郎各衙门、严查在官书役等。定额足敷办公。其余悉皆裁汰。毋使冒滥滋弊。其粮船抵通收兑时。务须严加管束。如稍滋事端。即行从重惩办。以除积蠹。庶旗丁州县均无所藉口。傥仍蹈前辙。著有漕省分各督抚。随时严参究办。以肃漕政而惠民生。　　

○又谕、御史奇成额奏、请饬禁生监包揽漕粮需索规费一摺。漕粮为天庾正供。州县办理不善。往往为刁生劣监挟制。始而包揽挜交。继而砌词控告。州县因刁健。给予漕规。藉以调停消弭。该生监等视为故常。祇知索之于官。殊不知官仍取之于民。衿监多一人分肥。即闾阎多一分苦累。如该御史所奏。苏州、太仓、松江、常州等处。积弊尤甚。竟有勒索漕规。至盈千累百之多。并有一人兼索数州县漕规者。此而不严行惩办。何以苏民困而戢刁风。著江苏巡抚并有漕直省各督抚一体查察。尽法惩治。务期弊绝风清。以肃漕政。　　

○又谕、英惠奏、废员办事奋勉。援案恳请送部引见等语。从九品职衔张金、前因在乌噜木齐承办军需文案出力。加恩释回。经该都统奏留该处暂办汉文事务。兹据奏该废员始终奋勉。恳请送部引见。该废员前在兵马司吏目任内宿倡。复诓骗银两。情节较重。所请著不准行。　　

○修盛京金银库正楼。从将军奕颢请也。　　

○甲戌。谕内阁、讷尔经额奏、旗丁行月等米。恳请缓买一摺。江南各帮应领行月等米。如遇丰稔之岁。例应酌量收买运通。兹据该漕督奏称、本年江淮徐扬海州等属。安庆池太庐凤颍泗等府州。均有成灾之区。又苏松等五府州。虽无偏灾。未能一律丰收。粮价昂贵。例价不敷另购。自系实在情形。著照所请、俱准缓其收买。以恤丁力。　　

○又谕、孙尔准奏、原参巡防疏懈之水师备弁。请分别降补一摺。福建护金门镇左营游击事守备林成全等。前因巡防疏懈。分别摘去顶带、革职留任。勒限缉犯。兹据该督奏、该备弁等自奏参以后。尚知愧奋。获盗解办。又获另案盗犯多名。惟尚有二案未经犯犯。所有原参护理金门镇左营游击事右营守备林成全、著降为千总。金门镇左营千总彭三阳、外委尤春贵、崇武、水汛把总陈瑞吉、均著递降一等、酌量补用。饬令随同水师出洋协缉。以观后效。金门镇总兵陈化成。在洋查缉。获犯多名。功过尚堪相抵。著加恩免其议处。余著照所议办理。该部知道。　　

○谕军机大臣等、有人参奏、风闻安徽怀远县知县现署阜阳县知县周天爵、因该处向来积弊。民人每递呈词。门丁签押等勒取制钱四千五百文。谓之签子钱。其多者倍之。谓之双签子。经前任知县勒碑禁止。该县到任后。复更换名目。照旧勒取。舆情已觉不协。又携带怀远县差役十数人。到该处听候差遣。总计差役头目。有二百余名之多。散役不下二千余人。肆行无忌。其差役头目中。如王远、庞思、李祥、谢万四人。尤为恶毒。王远、庞思、本系积匪棍徒。投充差役。凶横异常。该县偏信用之。令为总役。又该县子侄亲友。类皆学习拳棒。素行无赖。常与差役交接往来。差役每邀伊等至倡妓之家。饮酒住宿。商同讹诈。以致该处私设班房。管押多人。骚扰日甚。其票传之人。不必经人告发。但凭差役口称。即以为访犯。拘拏到案。酷刑审讯。或以铁丝编成网段。用火炙红。加人肩背之上。名为铁床。或以炭火烧红铁条。将人两腿合并穿通。名为火锥。或鞭挞肌肤破烂。更用滚水浇灌之。或用刀砍去足指。割断足跟筋骨。种种非刑。皂隶每不忍用。该县辄亲自动手。计其所加酷刑。伤残肢体者。约百余人。面伤毙命者。约二三十人。该县每出必携带小刀。以便断人脚跟。因有割人脚以修天爵之谣。又有阜阳县赛似閰王殿之谣。尤足异者。李金。曹七。不过行窃之犯。该县辄用铁钉将其手掌心穿通。钉著木上。曹七痛不能忍。用力拉裂手掌。复用木钉钉之。登时殒命。李金忍痛不动。指掌未裂。踰时释放。旋因众役保举李金能干。该县又令充当总役。似此残酷不仁。诚恐激变。请饬严行查禁等语。州县为亲民之官。当以爱民为本。据奏周天爵不能约束子侄亲友。纵任差役扰民。加以造作非刑。滥毙多命。如果属实。殊为大干法纪。著蒋攸铦严切查明。据实具奏。不可稍有隐饰。傥或查奏不实。别经发觉。惟该督是问。将此谕令知之。　　

○又谕、御史沈巍皆奏、汛员扰累地方。请变通旧制。以肃营伍一摺。据称安徽颍州府属之阜阳县。从前有汛无营。员弁尚少。至嘉庆十二年将该处守备一员。移驻蒙城。又将池州营游击移驻颍州府。改为颍州营。并添设汛员兵丁。统计该处营员。除游击千总各一员。同驻府城外。其余分汛各乡镇者。把总四员。外委四员。二十余年以来。大半皆用本营本县之兵丁拔补。该员等到任。往往结交土豪。欺虐平民。或挟嫌借端报怨。或无事生波。硬行讹诈。讹诈不遂。则拘拏到署。肆行杖责。愚民受其欺侮。多隐忍而不敢言。其强有力者。方向本县地方官告诉。该处知县又以分属同寅。无可如何。讼狱因此益繁。又间有黠而强者。稔知该员等出身颠末。行止不端。任意辱骂。该鬲等亦不与之计较。是该处汛员。于强者不能制服。不足以资弹压。弱者受其欺淩。适足以资骚扰。其弊皆由于以本地之人。为本地之官所致。请仿照教官之例。酌定专条。将阜阳县汛员。不用本营本县之人充补等语。武职员弁分驻乡镇。原为训练兵丁查拏盗贼而设。例不准干预民事。致滋扰累。该御史所奏阜阳汛员情弊。是否属实。著邓廷桢查明嘉庆年间该处移驻章程。并现在情形。据实具奏。俟奏到时再降谕旨。将此谕令知之。　　

○予盛京凤凰城因公淹毙马甲舒敏布恤赏如例。　　

○旌表守正捐躯直隶深州民周会谦媳张氏。河南息县民赵秋妻马氏。　　

○户部议准、江苏巡抚陶澍疏报、丹徒县开垦山田芦地四顷八千四亩有奇。照例升科。从之。　　

○缓徵江苏上元、江宁、江浦、六合、山阳、安东、句容、阜宁、盐城、高邮、泰、东台、江都、甘泉、兴化、仪徵、宝应、铜山、丰沛、萧、砀山、睢宁、邳、二十四州县。暨淮安、大河、扬州、徐州、四卫水灾积欠钱粮。　　

○乙亥。上御乾清门听政。　　

○谕内阁、太常寺具奏题道光九年致祭先师孔子本内。并未将前降举行释奠谕旨声叙。实属疏漏。本日该堂官明白回奏。自请处分。俱著交部议处。　　

○又谕、国子监蒙古助教。专司训课蒙古文义。向例由蒙古笔帖式教习内考选录用。嗣准以蒙古繙译进士举人一体考试。尚以其通晓蒙古文义。得预考选。迨后因调剂满洲蒙古文举人。始准以大挑二等者。亦得铨补蒙古助教。现据李宗昉等奏、新选蒙古助教明魁。系由二等文举人铨补。不谙蒙古繙译。难资训课。是其未经考选。仅以班次轮用。遂得滥竽。殊于督课名实不符。嗣后著仍复旧例。由理藩院会同国子监考试通晓满洲蒙古繙译者。拟定正陪引见。候旨录用。不得以二等文举人铨补。现补蒙古助教明魁。著即撤任。交吏部遇有各项科甲小京官缺出。不入班次。尽先补用。该部知道。　　

○谕军机大臣等、伊犁回户无多。固与南路各城情形不同。而陋规之弊。岂必尽向回户需索。即使实无其事。亦应杜渐防微。认真查办。该将军等所奏。既称尚无似南路需索陋规。又云或不免有苛派等弊。是有无需索情事。该将军等尚未稔知。祇以一奏塞责。著德英阿等再行详查明确。如有其事。应如何禁革。即无其事。以后应如何防范。务即妥议章程。奏明办理。不可稍涉含混。将此谕令知之。　　

○以故喀喇沁扎萨克郡王满珠巴咱尔子布呢雅巴拉。袭爵。　　

○以翰林院侍读学士隆文、为詹事府詹事。国子监祭酒铁麟、为光禄寺卿。　　

○以伊犁屯田丰收。予员弁议叙。赏兵丁一月盐菜银。　　

○补制伊犁各营军械。并贷官员兵丁饷银。修补锣锅帐房。从将军德英阿请也。　　

○修浙江上虞县吕家埠柴塘。从巡抚刘彬士请也。　　

○丙子。谕内阁、朕明春亲行释奠典礼。系在丁祭之日。应即用丁祭仪注。由该衙门进呈。　　

○又谕、派喀喇沁郡王布呢雅巴拉。公玛哈巴拉。每年轮流一人。前往巡查木兰围场。认真将偷兽贼匪。严行查缉。断不可徒取虚名。每逢巡查后。著仍照前次之例奏闻。　　

○赏喀喇沁扎萨克郡王布呢雅巴拉、三眼花翎。　　

○以喀喇沁公玛哈巴拉、为卓索图盟长。图萨拉克齐端约特多尔济、为副盟长。　　

○予福建巡洋淹毙兵丁柯茗芳等十名赏恤如例。　　

○丁丑。上诣皇太后宫问安。　　

○谕内阁、情实二次免勾之官。犯阿丹保、现在监禁已逾二年。著自明年起。扣满三年。再行具奏。其戏杀缓决各犯。内张玉笙一犯。核其案情。虽属戏杀。究系对面殴打。此次不准减等。著归于下次查办。余俱准其减等。服制情实二次免勾之刘小受等。及常犯情实十次免勾之黄刚一犯。均准其改缓。　　

○又谕、理藩院转奏、赛因诺颜部落之盟长德木楚克扎布等、呈请可否将扎萨克和硕亲王车登巴咱尔所属三个佐领之阿勒巴图人等、停止出派公差等语。此三个佐领。本系车登巴咱尔始祖策淩、奋勉有功。于雍正十年。特纲赏为使用之人。既经随从多年。所有此三个佐领之阿勒巴图人等。著仍照从前所升谕旨。停止出派公差。惟听车登巴咱尔各项差遣使用。该院知道。　　

○以肃亲王敬敏、暂署正黄旗汉军都统。　　

○予故喀尔喀土谢图扎萨克辅国公霍罗齐祭一次。　　

○戊寅。谕内阁、禧恩等奏勘估石道工程。请派员承修一摺。所有西直门至圆明园、及阜成门西便门福园门西南门扇子河南岸、并佟府栅栏内外石道桥座涵洞等项工程。著派卢荫溥、那清安、王宗戍、王引之、贵庆、裕恩、白镕、耆英、达三、阄分段落。于今冬备料。明岁分别乘时兴修。工竣造册咨报原估大臣验收。俟查验覆奏后。仍将查过丈尺做法。移咨承修大臣。据实奏销。照例保固。限内如有损坏。著落原办官赔修。并责成耆英。派步军统领衙门官员。于石道甫经修竣。灰浆未乾时。严切稽察。不准车马践踏。以致压损。　　

○又谕、康绍镛奏、查明铅厂开采年久。获铅短绌。请减额办解一摺。湖南桂阳州属马家岭、长富坪、铅厂二处。所产黑铅。解供京局鼓铸。嘉庆年间经部议定。每年办解铅二十五万斤。据该抚查明、该厂开采以来。历今八十余年。产砂实形短少。煎炼无多。每年祇可办铅五万一二千斤。难以增办。奏请减额。桂阳州属铅厂。额定办解铅斤。关系紧要。傥采办不力。辄以峒老山空为词。解不足额。必致贻误鼓铸。明年姑允该抚所请。准照五万一二千斤之数。尽采尽解。嗣后仍著照部议定额。每年办解铅二十五万斤。不得短绌。以供鼓铸之用。该抚务当督饬该州广觅子垄。设法攻采。毋任稍有侵隐。该部知道。　　

○谕军机大臣等、寄谕湖广总督嵩孚。本日康绍镛奏、查明铅厂开采年久。请减额办解。已明降谕旨。明年姑允所请、照五万一二千斤之数。尽采尽解。嗣后仍照部议定额。每年办解铅二十五万斤。以供鼓铸之用矣。湖南桂阳州属所产黑铅。关系京局鼓铸。据康绍镛奏称、该厂因攻采日久。实已峒老山空。厂员并无侵隐情事。是否属实。该督接奉此旨。著即派委明干大员。前往该州确查实在情形具奏。并严饬广觅子垄。设法开穵。不可徒托产砂短少空言。以致解铅不符定额。于鼓铸之需。稍滋贻误。将此谕令知之。　　

○以山东恩县被水歉收。准应摊展挑支河土方银分限启徵。　　

○己卯。赏河南等省乡试年老诸生张耀彩等七十名举人副榜有差。　　

○庚辰。谕内阁、御史邵申名奏、浙江解京盐款委员。仅管沿途押解。交库系商人办理。他省恐亦有此习。请饬查察一摺。各省解部正杂款项。既系委员管解。自应亲身赴部交纳。如果浙江盐课仅有委员管押。交库时仍令商人经手。该委员所司何事。他省如有似此积习。亦应一体饬禁。著浙江巡抚及各督抚盐政。凡遇起解京饷。务饬该委员始终经理。不得假手商人胥役。致滋弊窦。　　

○又谕、太常寺读祝赞礼各官。豫备祭祀差使。典礼攸关。必须慎加遴选。昨太常寺带领引见人员内。该衙门学习读祝官英成等、尚可录用。其盛京礼部咨送补放赞礼郎读祝官所拟正陪各员。均属平常。因其远来引见。姑准补授。嗣后盛京等处咨送赞礼部等缺。并在京钦派拣选各大臣、太常寺堂官。遇有拣选及拟定正陪人员。务须秉公认真。择其唱赞较优者入选。带领引见。不得以生疏之员滥行充数。如草率从事。漫不经心。引见时经朕指出。必将拣选保列之大臣惩处不贷。　　

○又谕、太常寺具题道光九年致祭先师孔子本内。将前降举行释奠谕旨。遗漏声叙。前经降旨交部议处。吏部将该堂官那清安等议以降一级留任之处。著不准抵销。　　

○又谕、康绍镛奏、审办挟嫌烧毙九命重犯一摺。此案陆续庵挟嫌逞忿。用火药烧死陆书林等九命。并烧伤陆玉和等七人。系本年七月二十一日报官。九月十三日获犯。该署县王德谦、并不即时详报。直至府司禀详之后。始于十月初八日据详到省。似此惨毙多命重案。任意耽延。非寻常详报迟延可比。署新化县知县题补新田县知县王德谦、著交部严加议处。以示惩儆。　　

</div>
    <div class="pagination">
<a href="清实录道光朝实录_page266.html">上一页</a><span>...</span><a href="清实录道光朝实录_page262.html">262</a><a href="清实录道光朝实录_page263.html">263</a><a href="清实录道光朝实录_page264.html">264</a><a href="清实录道光朝实录_page265.html">265</a><a href="清实录道光朝实录_page266.html">266</a><span class="current-page">267</span><a href="清实录道光朝实录_page268.html">268</a><a href="清实录道光朝实录_page269.html">269</a><a href="清实录道光朝实录_page270.html">270</a><a href="清实录道光朝实录_page271.html">271</a><a href="清实录道光朝实录_page272.html">272</a><span>...</span><a href="清实录道光朝实录_page268.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
