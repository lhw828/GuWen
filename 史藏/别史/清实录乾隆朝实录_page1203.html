<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1203 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1203 页/共 1860 页</h1>
    <div class="content">乾隆三十七年。壬辰。二月。辛巳。上遣侍卫百灵阿、赴畅春园、问皇太后安　　

○谕军机大臣等、铁保自抵军营。已逾数月。未见陈奏一事。而桂林奏事摺内。亦无铁保之名。铁保身系副都统。为朕特遣带领成都满兵之员。到彼已久。岂无应奏事件。若因桂林身系总督。摺奏俱用汉字。则或随同列名。或另缮清摺具奏。俱无不可。且桂林始由侍郎、差往四川。与副都统官阶相等。今虽授为总督。亦非上官。何不可列名奏事。今绝未奏及。岂因所带兵少耶。抑或竟视为总督属员耶。著传谕铁保、令其明白回奏　　

○刑部议覆、湖北巡抚陈辉祖奏称、烟瘴省分。惟云、贵、两广。所属又不尽烟瘴。例遣军犯。若循烟瘴之名。尽发该四省。恐匪徒日积滋事。请仍循旧例、以极边四千里为限。匀发各省。剌明改遣字样。到配、派当苦差。以别常犯。查发遣军犯。旧例极边烟瘴。俱发四千里。如无烟瘴地方。即以极边为烟瘴。乾隆三十二年、经兵部以定里数、改发极边。与烟瘴罪名未协。奏明停止。但拘泥罪名。令匪徒群聚四省。亦觉可虞。请嗣后将从前新疆款内、改发烟瘴人犯。照旧发遣。面剌改遣字。其本例应发烟瘴。及名例内改发烟瘴人犯。均以极边四千里。按表内省分。酌发充当苦差。面剌烟瘴改发字。脱逃、照烟瘴人犯脱逃例治罪。从之　　

○壬午。春分。朝日于东郊。遣理郡王弘＜?日为＞恭代行礼　　

○谕曰、舒赫德家眷。既前往伊犁。巴图济尔噶勒家眷。亦应遣往。著加恩派御前侍卫普尔普、并赏银一百两。护送伊母。由驿前往伊犁　　

○闽浙总督钟音等奏、福建古田县水口、黄田、二驿。距县远而差繁。前水口驿、系分防县丞兼管。黄田驿、驿丞专管。嗣裁驿丞。将二驿俱归县管。遇要差、难免误公。分防水口县丞。自驿归县管。事务甚简。且黄田距水口较近。请将二驿、归该县丞管。其附近地方。额徵民屯粮银。亦令徵收。应给驿站银。即于此项动支。仍由该县核销。地方斗殴、赌博、私盐、逃盗、及递解人犯。均责成查办。户婚田土等细事。就近审报。失事、照该管官例参处。并请铸给古田县移驻水口县丞、兼理水口黄田驿关防。从之。　　

○癸未。谕军机大臣等、温福等奏、连日用炮进攻资哩。摧毁石碉。而贼人藏入地沟死守等语。朕意用炮从平处施放。必至穿过。若从高处向下。贼即藏匿地沟。亦难匿避。今温福等打毁石碉。仅余丈许石墙。我兵或做木架。占高处施放。或筑炮台向下。则贼巢无不摧毁之理。想伊等带兵数千。制造木架。及堆炮台。亦复不难。温福等何不一念及此。再温福等现在攻取资哩大寨。乃贼人要路。悉力死守。一时不能攻取。尚属常事。至伍岱、牛天畀、带兵攻取南北山梁。两旁山梁之贼。谅不甚多。至今一月有余。何以不能攻取。伍岱经历行阵。非他人可比。看来伊等并不加紧出力。著传谕伍岱、并令温福传谕牛天畀、一同明白回奏。至安设驻防兵丁事宜。此时断不可洩露。使巴旺、布拉克底之人闻之。或生疑惧。俟擒获僧格桑后。再筹办可也　　

○户部议覆、山东巡抚徐绩奏称、东省社仓粮石。虽经设立社长。专司筦钥。而经理出纳。仍赖地方官总持。名为民捐。实同公项。查各州县新旧交代。及年底报销。仅册报府、司、巡抚。并不咨部。恐日久弊生。请交代时。盘清结报。咨部察核。如积年民欠。实系逃亡无著。及力不能完者。取结年底题豁。应如所请。并令各省一律办理。从之　　

○定边右副将军大学士温福等奏、接奉谕旨、以现剿之资哩、僧格宗、俱小金川要隘。金川兵、由何路赴贼巢。命确访、伏兵豫堵。查两金川、境壤相接。据脱出之沃克什番民章喀尔等供、僧格宗南半日程。为来章寨。来章南一日程。为金川所属克舟九寨。克舟距噶拉依不远。金川兵从克舟至来章。从来章至僧格宗。再抵美诺。各该处均在美诺西南。官兵经过处。在美诺东北。俟攻抵美诺。访明各径。分兵严范。报闻　　

○又奏、接奉谕旨、以贼匪狡狯。大兵深入。命防后路。臣等自攻破巴朗拉。进抵达木巴宗。攻破斯底叶安。进抵资哩。俱于紧要处。酌派将领。带兵防守。惟因昭通总兵马彪、由北山进兵。川北总兵牛天畀、由南山进兵。重庆总兵和邦额、随营经管火药军械各事宜。仅令游击等员。防范后路。今陕甘总兵书明阿、张大经、先后抵营。应令和邦额、赴巴朗拉一带。统兵驻巡。和邦额经手各事。令董天弼接管。报闻　　

○甲申。谕曰、刑部侍郎员缺。著吴坛补授。吴绍诗著调补吏部侍郎。袁守侗著调补刑部侍郎。吴坛未到任之先。吴绍诗仍著办理刑部事务。俟吴坛到任后。吴绍诗再赴吏部办事。袁守侗现在出差。所有刑部侍郎事务。著阎循琦暂行兼署　　

○又谕曰、复兴在京多病。现有存留额济勒之土尔扈特前来之信。照料需人。著复兴往伊犁。在副都统上行走。并交舒赫德、善为教导差遣。复兴著单身前往。不得如他将军大臣等。携带家眷　　

○谕军机大臣等、现在温福等攻取资哩。令伍岱、马彪、攻北山梁。牛天畀攻南山梁。满大臣带兵、最为得力。南山亦应派满大臣一员。协同牛天畀进攻。何不派常保住。从前常保住在总兵任内。因其染绿营习气。朕特调回、授为副都统。遣往军营效力理应诸事奋勉。此时谅在温福队内。温福屡经奏事。并未提及。著传谕温福、将常保住曾否得力之处。据实奏闻　　

○礼部议覆、贵州学政孙士毅奏称、革生仍冒衣顶。州县不及检察。请令各学教职。按季册报州县。遗漏、照徇庇例议处。并令革生乡邻具结。如本人冒充衣顶。不首、一律科罪。查生员详革。由州县者、案在州县。无庸该学册报。惟由该学详革者。应册送州县备案。疎漏、照经手遗漏例。罚俸一年。受嘱漏送。照徇庇例。降三级调用。至乡邻与革生。难步趋相守。分传具结。恐胥吏滋弊。无庸议。从之　　

○兵部议奏、据闽浙总督钟音奏、浙江黄岩镇总兵孙廷璧、于该镇标左营游击娄加贵等、贿匿盗案。毫无觉察。应照溺职例革职。钟音不实力稽查。降一级留任。得旨、孙廷璧著革职。钟音著降一级留任。　　

○又议准、荆州将军傅玉奏称、荆州四、七、两月。雨多天热。兵难操演。请照京城例停操。应领火药裁。从之　　

○调安徽布政使增福、为江苏布政使。以安徽按察使杨魁、为安徽布政使。安徽督粮道瑭琦、为安徽按察使　　

○旌表守正捐躯之安徽虹县民姚士秀妻宋氏　　

○是日、驻跸大新庄行宫　　

○乙酉。谕曰、吏部汉侍郎。现在乏人办事。吴绍诗著即赴吏部新任。仍暂行兼办刑部事务　　

○又谕、江南积欠钱粮一案。前岁经该督抚、清查奏到。业经加恩展限分徵。俾小民得以从容输纳。并令每年。将新旧应徵之数。于年终汇奏。以重责成。兹据吴坛奏报、苏州等属。乾隆三十六年、地丁应徵杂办等项新赋。已于岁内全完。至十一年。至三十三年积欠。并三十二、三、四、年灾缓带徵银两。统计五十四万四千七百余两。截至三十六年年底。已完银四十九万一千五百一十余两。惟尾欠漕项银五万三千一百九十余两等语。上年江苏。系轮届普蠲正赋之年。又值秋成丰稔。小民因力量宽裕。即将历年旧欠缓带等项。不待分限届满。俱各乘时输纳。尾欠尚不及十分之一。颇知踊跃急公。情甚可嘉。自应特沛殊恩。以示奖劝。所有苏松等属。未完尾欠漕项银。五万三千一百九十余两。均著加恩宽免。该地方有司。务宜宣示恩纶。详悉晓谕。令此后毋再积有拖欠。致烦催科之扰。以期长享安恬。副朕体恤施惠至意。该部即遵谕行　　

○谕军机大臣等。据吴坛奏、苏州各属历年积欠缓带等项。计五十四万余两。民间乘时输纳。已完银四十九万余两。仅有尾欠漕项银。五万三千余两等语。现已降旨、将江苏漕项尾欠。加恩宽免。俾闾阎知所奖劝。是苏州藩司所属积欠。办理已属妥善。其江宁藩司所属积欠亦多。现在作何办理。完欠情形若何。著传谕高晋。即详悉查明。具摺覆奏。再吴坛已擢授刑部侍郎。其员缺令增福调补。增福平日办事。虽属认真。但江苏事务较繁。伊初到。恐尚无从措手。现已另行传谕。令其悉照吴坛任内章程妥办。著高晋于增福谒见时。将吴坛在苏州任内。一切经理妥协之处。详悉告知。俾得知所从事　　

○又谕。昨已降旨、将增福调任江苏布政使。该省为财赋重地。向来积欠甚多。吴坛任内。查办督催。颇为妥善。近据奏报。旧欠缓带等项五十余万。已完四十九万余两。仅余漕项尾欠银五万余两。不及十分之一。现已降旨加恩宽免。俾小民知所激劝。增福到彼。一切事宜。务当实心办理。悉照吴坛所定章程。不可稍有更易。至旧欠既已全蠲。民力更为宽裕。此后额赋。务令年清年款。毋致再有拖欠　　

○又谕、昨温福等奏。僧格桑差人投禀。其词悖妄可恶。不应给与回文等语。自应如此办理。至所差赍禀贼番。理应严加刑讯。究取确情。即行正法。而温福等并未办及。殊不可解。业经降旨饬询。今思温福等、凡有拏获贼匪、及投降番众。无不讯取供词附奏。何独于赍禀之贼。不置一词。此必伊等因围攻资哩。急难得手。适有僧格桑递到之禀。遂借不给回文一语。以探听朕意。而又不敢明言其故。若朕语意稍有宽假。伊等又不知作何迁就招降。急图完局。此等伎俩。岂能于朕前尝试。小金川乃内地土司。敢于违约拒命。罪在不赦。即或一时攻剿。未能即破。亦当实力设法攻击。务必得其要隘。捣穴擒渠。以蒇此役。岂宜复有游移乎。阅温福等所奏、并不叙及投禀贼番下落。甚属含混。若竟系伍岱差人接禀。听贼番仍复回巢。置之不问。则伍岱办理。亦属大谬。至温福以大学士为副将军。纵使僧格桑欲投文禀。亦当遣其头目。到营恳求。方合体制。若贼酋藐视将军。仅差人于营外高呼。掷以一纸。温福亦何至甘心受其轻慢。即系伍岱办错。亦当劄询伍岱。向其理论。并将伍岱附参。又何以恬不为怪。默然隐忍若此。更不可解。著温福一并明白速行回奏　　

○又谕、昨据温福等奏、僧格桑差人送禀。经朕降旨询问。温福等理应将送禀贼人。拏获讯供具奏。何以并未取供。今细阅温福等奏摺。贼番于伍岱营前卡外。屡称有话。伍岱差土练一名询问。因据贼番告称、伊土司有禀呈递。尚恳将军大人等、赏给回书。即将贼禀传入等语。看来僧格桑此禀。初非差人致送。惟于卡外喊叫伍岱即令人将禀传入。转送温福。并未将呈禀之人。一并拏送。如贼果穷蹙畏惧。呈禀乞命。必须专使前来。即当将送禀之人。拏获严讯。亦可得其实情。今惟于卡外喊叫。明系试探。伍岱理应置若不闻。奋力攻取使之丧胆岂有反令人取禀之理。如此何能示天朝军威之大。朕以伍岱阅历行阵。尚知奋勉。故特授为参赞。差往四川军营。伊岂见不及此。今伊领兵数千。一月有余。未能攻克山峰。而贼于卡外喊叫。即取其禀。心存了事。实属错谬。著传谕伍岱、贼番系差何人。彼时如何情节。因何未将呈禀之人。一并拏获。及如何差人取禀之处。即速明白回奏。　　

○以服阕云南开化镇总兵永平、署镶蓝旗蒙古副都统。兼管火器营事务　　

○是日、驻跸三家店行宫　　

○丙戌。上回銮。诣畅春园、问皇太后安　　

○幸圆明园　　

○遣官祭贤良祠　　

○谕、著派乾清门侍卫音吉图、德赫布、百灵阿、蒙固尔、和隆武、乌尔图纳逊、巴雅尔、阿尔都、及健锐营副前锋参领图钦保、二等侍卫额林普尔、三等侍卫华善、伊尔苏拉、宁珠布、蓝翎侍卫拉汉保、副护军参领西兰保、额尔金、均令护军统领明亮、带往四川军营。分带官兵进剿　　

○谕军机大臣等、桂林奏、分兵先复革布什咱一摺。所见亦是。索诺木党恶帮兵。其情甚为可恶。将来之果否献凶退地。尚不可知。与其筹办于事后。自不若豫发于几先。此时分兵直击革布什咱。使之猝不及防。尽取其地。既可慑索诺木之胆。令其稍知儆惧。兼可绝贼酋要求之心。且革布什咱既得。与章谷声势相连。我卡了官兵。后路粮饷军台。均可保无他虑。而索诺本现帮小金川之兵。若闻我攻取革布什咱之信。自不暇复顾他人。必将彻兵自卫。金川之兵一彻。僧格桑失其所恃。各隘踞守必懈。官兵乘间进攻。自更易于得手。温福等可留心侦访。一闻金川彻兵之信。即加意攻击。自属极好机会。如此尤为一举两得。况现在所攻之东山梁、及墨垄沟一带。地势险仄。不能容集多人。官兵在彼。徒为闲住。则分兵往袭革布什咱。更可及锋而用。于振励士气。亦为有益。但恐绿营积习。因见现在攻剿山隘稍难。思另攻得新地。以为掩抵。而于应行急剿之要隘。转致稍懈。于事甚有关系。桂林不可不知。今汪腾龙已到军营。自应同桂林、由僧格宗一路进剿。迅期扫穴擒渠。而令宋元俊、统兵收复革布什咱。方为妥协。至所称满洲劲旅。实远胜绿营。但番地跬步皆山。非平地对仗可比云云。此必桂林见成都满洲兵无用。又未深知健锐营之兵。所向无敌。实为得力。故有此言。今京兵且不起程。俟温福奏到时。再定行止。但温福处、尚有能带兵之满洲侍卫等。而桂林处现在无人。已令明亮、及派出之带兵侍卫十六人。由驿驰赴桂林军营。随同进剿。即用以督率绿营。亦属得力。总期克日奏功。至所请再调贵州兵三千名。已飞谕署抚图思德、提督拜凌阿、即行选派。听候川省调取。速即起程　　

○又谕、据桂林奏称、贵州兵数尚多。可以再调。且与川省接壤。行程亦能迅速。请再敕该省、密调兵三四千名。听候需用时、调取接济等语。著传谕图思德、拜凌阿、于该省兵丁内。精选勇锐可用者三千名。将应带军械火药等项。豫行妥备。派总兵李煦带领。一俟川省飞咨调取。即令迅速起行。遄程赴川。毋稍迟误。　　

○丁亥。谕曰、色布腾巴勒珠尔、著授为参赞大臣。同丰昇额、由驿前往四川军营。查办伍岱案件　　

○谕军机大臣等、温福奏伍岱、种种任意乖谬妄行。著派御前大臣公丰昇额、参赞大臣固伦额驸色布腾巴勒珠尔、前往军营。将所降谕旨、至温福处。当面晓谕。并询问伍岱此等情事。如果属实。即革去参赞大臣。作为兵丁。自备资斧效力　　

○又谕、前因江苏省积欠钱粮较多。经该督抚等、彻底清查。特予展限分徵。原期闾阎力量宽舒。急公输纳。昨据吴坛奏、苏州等属。上年应徵积欠杂项银两。均于岁内徵解全完。其历年共计五十四万四千七百余两。已完至四十九万一千零。惟尾欠漕项银、五万三千余两。统计原数。所剩不及十分之一。不待分限届满。争先输纳。情甚可嘉。是以降旨、加恩概行蠲免。以示奖劝。并因江宁藩司所属、完欠各数。未据奏报。业经传谕高晋查奏。兹据闵鹗元奏、江宁等属应徵新旧钱粮。并节年积欠各项、分限带徵银两。统计七十四万七千五百两零。截至三十六年底。共完过银五十四万七千五百十二两零。其余未完各项。现在严督催徵。总期按限清完等语。江宁等府。同为江苏省所属。境壤毗连。上年均系轮蠲正赋之年。又值秋成丰稔。除偏灾数州县外。民力大概从容。何以未完各项。几有二十万两之多。统计新旧应徵积欠各项。尚欠十分之三。是同一省。而民情迥异。自不得如苏州各府之格外加恩。且其未完欠数。并当依限徵追。以惩疲玩。著传谕高晋、萨载、即饬该藩司。详晰查明。严督各属。实力催徵。务期各按各限。如数清完。毋任拖欠　　

○又谕、前因川省进剿小金川。节经降旨、派拨陕甘兵丁六千名。前赴军营。听候调遣。已据奏报陆续到营。现在两路冞入。进逼贼巢。自可克期奏捷。今据温福等奏称、若将来办及金川。尚应酌派兵力。昨据桂林奏到。已谕令贵州抚提等、豫派兵三千名。听候川省调发。著传谕文绶、即于陕甘两省绿营内。再行选派勇锐可用之兵三千名。将应带军械火药等项。先为妥协备办。并于两省总兵内。酌派可以带兵之员。豫备带领。一俟川省咨调时。即令迅速启行。遄程赴川听用。将此并谕温福、桂林知之　　

○定边右副将军大学士温福奏、前小金川僧格桑投禀。因情罪可恶。未给回谕。并经奏明。兹金川索诺木投禀。以小金川、与沃克什仇隙。欲与说和为词。查金川助逆。前奉旨、令檄谕索诺木。经桂林处。缮檄遣员前往。今索诺木来投禀。明欲掩帮兵之迹。直为揭破。恐坚党恶之心。竟佯为不知。不但与檄谕不符。转使隐为得计。酌以半疑半信之词。暂为羁縻。似于攻剿情形有益。得旨、所办又姑息。令贼轻视矣　　

○又奏、金川助逆。势须申讨。今奉谕旨、豫备八旗劲旅二千前来。京兵行动。声势张大。调满兵二千。费抵绿营兵一万。且番境地非平旷。骑射利无所施。将来接办金川。请于陕西、甘肃、贵州、再酌调兵数千。如三省调用过多。山西亦可酌调。得旨、已谕陕、甘、豫备三千兵矣。贵州复调兵三千。想已足用。山西远而无用。不可行也　　

○又奏、接奉谕旨、以伍岱参奏马彪、乌什哈达摺内。无臣等名。恐与伍岱不和。令明白回奏。伍岱久在西北两路。熟于打仗。此次参赞大臣。初止伊一人。若不和衷。何以济事。但伍岱系乌拉齐中精敏者。建功、即夸张。有不妥、即推诿属下。至伍岱参奏马彪、乌什哈达、臣未列名。实因情节不至于参。面向伍岱言、参人须明白方可具奏。伍岱径自缮摺拜发。故未列名。又伍岱奏臣不听伊言。致官兵寒心。臣与伍岱、诸事共商。即有时严饬误事官兵。或讲论军务。伍岱在旁。除唯诺、并无一言。伍岱于何时告臣之处。自问实不记忆。又初攻巴朗拉时。四川绿营兵惊乱。伍岱不但不能禁约。转彻纛先退。自称中石发晕。被人扶回。旋又寻衅委署护军参领巴彦泰、洩忿。经臣阻止。又与总兵福昌、带兵驻巴朗拉左山。伍岱队内兵。夜被贼冲乱。委咎福昌、在臣前忿争。又初攻巴朗拉时。未能取胜。伍岱便欲彻兵。及克巴朗拉。即欲见功。不俟携粮。星夜领兵前进。沿途漫无纪律。幸贼先溃。转妄报战功。现驻兵北山梁。将及一月。未能攻取资哩对面山峰。又前自成都来营。一路骚扰。抢夺驿马。到营、多将满兵作亲随。素识侍卫章京。护庇代为争功。报闻　　

○参赞大臣署四川提督阿桂奏、副将军温福、性本急躁。又因剿贼未即成功。督率言语。未免过严。侍卫将弁等、虽怀畏惧。不致寒军士之心。待伍岱、亦无藐视形迹。伍岱虽久经战阵。但不晓大体。性好猜防。至参奏马彪、乌什哈达、并未送臣会衔。臣亦以为不应参奏。故未列名。报闻　　

○以翰林院侍读学士汪永锡、署日讲起居注官　　

○戊子。谕曰、副都统富勒浑、著加恩赏银一百两。无庸请训。明日即驰驿、追及派往四川军营、现已起程之护军校巴克青阿等。一路约束前往。到彼后、著温福等酌量。令其领队行走　　

○谕军机大臣等、据图思德奏、审拟欧韵清婪索苗民一案。已批交该部速议矣。至另摺奏称、李湖前此询出勒索情由。未将该管道员龚学海指参。不免意存回护等语。所奏甚当。此案前据彰宝查奏时。朕即知李湖、必因曾经保留龚学海之故。碍于颜面。不即将案内情节。专摺参奏。当即一面传谕图思德、秉公查审。一面令李湖明白回奏。至李湖奏到。亦仅以曾于巡查营伍摺内。牵连缀及数语为词。其回护之迹。究亦不能自掩。已经节次批谕。今阅图思德之奏。果不出朕所料。李湖历任司道。办事颇为实心。乃朕所深知之人。是以擢用巡抚。即其保留龚学海一节。亦曾降旨嘉予录叙。至欧韵清滋事不法。关系苗疆。虽前此曾著微劳。业已赏衔奖励。岂可因此曲为宽纵。致令扰累苗民。该管官不加究治。原属不合。但其获咎。亦不致甚大。李湖若即据实查办劾参。道厅等亦祇照常议处。与该抚保留颜面无关。何必过为顾虑。此事殊不类李湖平日所为。至今案情毕露。在李湖亦将无以自解。但李湖系朕特加识拔。在巡抚中。尚属得力之人。朕岂肯因一生□月。辄加废斥。而其过失。则不可不令其自知。著将图思德原摺。钞寄李湖阅看。嗣后务宜益知策励。力矢诚悫。以期永远承受朕恩。至龚学海亦朕所稔知。前此已属弃瑕复用。嗣因办理香要一案。颇为能事。特由同知超擢道员。昨岁因公议处。复加恩从宽留任。尤当感激报效。此案龚学海、设有受贿徇庇情弊。非特不能保其功名。即立寘之法。亦不为过。今所得止系失察处分。至重亦不过革职留任而止。但此后亦当引以自戒。著图思德将朕此旨、详悉传谕龚学海。令其益加警惕。实力奋勉。于苗疆一切事宜。妥协经理。毋稍懈忽。若再有瞻徇姑息之事。则罪由自取。不能复为曲贷矣。将此一并详谕知之　　

○又谕曰、色布腾巴勒珠尔系参赞。温福系将军。自应列名于温福之后。伊等到军营。当遵朕训谕。一体和衷办事。不得挟分妄争。致误军务。至丰昇额、昨奏请在军营效力。朕谕以到彼十日。察看情形。即行回京。再伍岱抢夺驿马。于打仗时。又先行退回。假称中石发晕。甚属不堪。本应即行正法。著丰昇额、色布腾巴勒珠尔、到军营时严审。务得确实情形。定拟具奏。如不得实供。即加刑讯。不可稍为姑容。昨伍岱摺奏。即封交丰昇额、色布腾巴勒珠尔、一并审讯　　

○己丑。上诣畅春园、问皇太后安　　

○谕曰、惠世溥著解任来京。该部带领引见。其广西左江镇总兵员缺。著萨郎阿补授　　

○谕军机大臣等、据富勒浑奏、海塘潮水大势。自正月望汛以后。分溜渐逼北面涨沙而行。现在饬属于西口门内外。加紧开沟挖宽。俾经中亹引河。畅行无滞等语。浙省海潮溜水。趋向靡常。朕两次亲临阅视。令将海宁一带柴塘坦水。加意培修。用资防护。至尖山等处涨沙形势。惟令较原勘篓志。按月报闻。验其消长。深知潮汛迁移。乃其嘘吸自然之势。非可以人力相争。施工于无用之地也。迩年渐欲循赴中亹。固为可喜。今复改趋向北。亦其溜逼使然。惟当于北岸塘工。勤加相度修缮。俾无冲啮之虞。濒海田庐。藉其保障。方为切实要务。若开挖引河。虽亦寻常补苴之策。而当溜趋沙激。岂能力挽回澜。正恐挑港凿沙。徒劳无益。况浙潮灵奇。非他处可比。必有神默司其契。岂宜强施人事。妄与争衡。富勒浑止当实力保卫堤塘。以待潮汐之自循旧轨。不必执意急为开沟引溜之计。必欲以人力胜海潮也。将此传谕知之。仍将此后潮势情形。逐月详晰具奏　　

○又谕、上年魏文伟、惠世溥、来京陛见。召对时、魏文伟人甚粗糙。惠世溥语言浮滑。奏对游移。恐其难胜总兵重任。因传谕李侍尧、令其据实覆奏。今据奏到、魏文伟人本粗糙。但久任闽粤将领。水务颇称熟谙。现在办事。尚属认真。容再留心察看。如稍有不知奋勉之处。即据实参奏等语。尚属因才器使之道。自可仍留供职。至惠世溥到任后。并未亲赴教场操演。乃敢在朕前。虚词饰奏。冀以掩盖支吾。是其居心巧伪。岂可复膺专阃之寄。而李侍尧亦欲留其徐为察看。实属非是。著传旨申饬。惠世溥现已降旨。令其解任来京。交部带领引见。仍著李侍尧传谕惠世溥、即将当日因何欺谎陈奏缘由。自行明白回奏　　

○又谕曰、云南厂员朱一深、揭报馈送上司礼物一案。内所开藩司钱度、赃款甚多。案情重大。业据彰宝参奏、已经革任。伊子亦甚多事。所有原籍家产。著高晋、萨载、派员严行查封。其云南任所、及永昌寓所赀财。并著该督彰宝、及署抚李湖、亦即密派妥员。一并查封。均毋任其丝毫隐匿寄顿。将此传谕知之　　

</div>
    <div class="pagination">
<a href="清实录乾隆朝实录_page1202.html">上一页</a><span>...</span><a href="清实录乾隆朝实录_page1198.html">1198</a><a href="清实录乾隆朝实录_page1199.html">1199</a><a href="清实录乾隆朝实录_page1200.html">1200</a><a href="清实录乾隆朝实录_page1201.html">1201</a><a href="清实录乾隆朝实录_page1202.html">1202</a><span class="current-page">1203</span><a href="清实录乾隆朝实录_page1204.html">1204</a><a href="清实录乾隆朝实录_page1205.html">1205</a><a href="清实录乾隆朝实录_page1206.html">1206</a><a href="清实录乾隆朝实录_page1207.html">1207</a><a href="清实录乾隆朝实录_page1208.html">1208</a><span>...</span><a href="清实录乾隆朝实录_page1204.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
