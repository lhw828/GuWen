<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 242 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 242 页/共 505 页
  </h1>
  <div class="content">
   ○戊子。谕内阁、李瀚章奏、臬司呈请开缺终养等语。云南按察使赵焕联。著准其开缺。现在粤逆已平。贵州军务未竣。仍著该员在湖南本籍。带兵防剿。　　

○己丑。孝仪纯皇后忌辰。遣官祭裕陵。　　

○谕内阁、本月二十八日。杨岳斌递到报二件。一系上年十二月十七日。一系本年正月初九日。均由五百里于甘省省城拜发。前后两报。相隔二十余日。何以同日递到。现当军务吃紧之际。岂容驿站任意延玩。著兵部查明上年十二月十七日杨岳斌所发军报。系何站迟误。即行从严参办。以肃邮政。　　

○又谕、杨岳斌奏、甘肃□山戊不□徵额粮。拟请概复旧章。以备军食一摺。甘省□山戊不□徵起存上下色粮四十八万余石。耗羡粮七万一千余石。前经已革护理陕甘总督恩麟奏明。于兵少粮我之抚彝张掖等厅州县。分别改徵折色。以备转拨。兹据该督奏称、近来甘省粮价昂贵。每麦一石。视前所定折徵二千之价。已增至十数倍。以此价估拨。兵丁不能糊口。而州县侵渔中饱。掊克愈重。届期转拨。则又任意枝梧。以至兵粮不给。储积全无等语。甘肃地方瘠苦。军民乏食。自酌徵折色而后。公私交困。储峙一空。民赋军糈。两受其弊。自应迅复旧章。以图补救。著照该督所请。自同治五年起。额徵正耗粮石。仍归本色。并不分上下两忙。并著该督严饬各州县。洁己奉公。务使惟正之供。概入仓储。用备缓急。傥有不肖牧令。仍敢勒折侵那。狃于积习。即著该督按照违误军需例。严参治罪。以重军食而供效尤。　　

○谕军机大臣等、杨岳斌奏、甘肃贼众兵单。不敷分布。查有曹克忠旧部明字四营。现在楚省。请饬调赴甘协剿等语。曹克忠一军。不及万人。若令兼顾各路。实属不敷调拨。该四营系其旧部。恩义相习。防剿必能得力。著官文、郑敦谨、即饬蓝斯基、欧阳春、李玉麟、魏元禄、各率所部。速赴甘省。协同剿匪。以资厚集。其沿途口粮等面。即著官文、郑敦谨、筹款给发。俾利军行。罗惇衍奏、各营勇纷纷拜会。名曰江附会。又一名帼老会。其匪首则称为老帽。出入营盘。官不敢禁。恐致养痈贻患。请饬拏办等语。著官文、郑敦谨、督饬带兵员弁及地方官。严密访查。认真究办。以杜乱萌。原片著钞给阅看。将此由五百里各谕令知之。　　

○又谕、杨岳斌奏、甘省兵力。不敷分拨。请调朱南桂、刘连捷、迅统所部。赴甘援剿等语。前因李瀚章奏刘连捷等军。劳勚日久。当经谕令准其陆续裁撤。现在甘省贼匪未平。亟应添调劲兵。以资援剿。著刘坤一、李瀚章、查明朱南桂刘连捷两军。是否已经裁撤。抑仍在江境防堵。即饬该二员迅统所部。星驰赴甘援剿。毋稍延缓。其沿途口粮。一切费用。并著江西湖南两省从宽筹拨。俾利军行。将此由五百里各谕令知之。　　

○又谕、杨岳斌奏、酌拟分拨甯夏军营饷项。并请饬催江苏协甘饷银等语。杨岳斌所带各军。需饷甚钜。雷正绾等军。约五十余营。而甯夏军营。尤为甘肃要地。现据杨岳斌奏称、各营月饷。业已积欠数月。即令各款按月解到。尚属不敷分拨。所奏自系实情。江苏财赋日充。其情形迥非甘省之比。所有都兴阿前奏、请在两淮盐课项下月拨银二万两。即著李鸿章按月筹拨银六千两。由陕解赴甯夏军营。其不敷银一万四千两。仍著李鸿章设法筹措。派员径解山西藩库。转解甯夏军营。毋再延诿。其江苏江海关第月协甘饷银二万两。日久未解。该营支发罄尽。无款可筹。并著刘郇膏查照部议。按月如数拨解杨岳斌军营。以应要需。毋得藉词推延。致误戎事。原片著钞给阅看。将此由五百里谕知李鸿章、并传谕刘郇膏知之。　　

○陕甘总督杨岳斌奏、遵查胡大贵供称。于雷营勇变后。率所部八百人。请派秦国胜管带。实有其事。至所称哗溃之时。力为阻止。则系一面之词。尚难遽信。得旨、著即咨会赵长龄。催提雷恒李高起及蒋方直等、归案质讯。毋任狡展。　　

○以云南迤西道宋延春为按察使。　　

○以贪黩营私。甘肃知州陈履谦、知县联凯、革职讯办。　　

○予甘肃李家堡阵亡总兵官余华龙等祭葬世职加等。　　

○予甘肃岔口阵亡千总尤诰等祭葬世职。　　

○庚寅。谕军机大臣等、富尔荪奏、剿办马贼情形。请饬奉省官军夹击等情一摺。马贼垂涎吉林。偪近省会。经佐领常喜等督带马队。并炮手步勇一千八百名。在乌拉迤北双阳通地方。力行堵遏。虽将贼匪击败。而后股愈来愈众。尚在白旗屯嘎牙河一带。直至巴彦鄂佛罗边门内外盘踞。富尔荪续带马队二百名。驰往乌拉援剿。该处山径丛杂。贼众兵单。兼顾为难。又有小股匪徒。两路窥探。希图绕越僻径。诈袭省会。现在该逆虽向巴彦鄂佛罗边门窜遁。难保不去而复来。著富尔荪严督兵勇。加意堵遏。以防回窜。并著德英严防省会。毋稍松懈。宝善前派赴援吉林之黑龙江兵一千名。务当懔遵叠次谕旨。严催速赴吉林。富尔荪俟此项马队到时。即与德英商酌。分拨应用。匪徒傥被吉林兵剿退。势必复向奉省回窜。文祥、福兴、现已派兵出边。赴吉林援剿。著即饬令定安等视贼所向。相机堵截。毋令贼踪回窜。至贼匪老巢。多在围场大山之中。非设法摉捕。不能立清盗源。并著文祥、福兴、饬令定安等与富尔荪所部兵勇。联络声势。严密摉捕。所请筹办摉捕围场兵饷。及专员办理饷糈之处。著文祥等斟酌情形办理。富尔荪原摺。著钞给文祥、福兴阅看。将此由六百里各谕令知之。　　

○又谕、富尔荪奏、请调参将李其昌带勇赴吉林剿贼等语。奉天马贼。窜入吉林。肆行抢掠。署副都统富尔荪、现在带兵剿办。兵力尚嫌单薄。据奏参将李其昌、前在山东统带勇丁。俱持长竹竿标枪。颇称利器。该员现在是否仍在山东军营。著阎敬铭即饬李其昌挑选直东壮勇一千名。并由山东备齐一丈五六尺长竹竿标枪。以及旗帜等项。交该员管带。克日起程。驰赴吉林。限于三月间赶到。听候富尔荪调遣。此项勇丁务须责令认真挑选。毋使游匪溷迹其闲。沿途严加钤束。迅速遄行。应需行粮。并著阎敬铭筹款发给。俾无缺乏。将此由五百里谕令知之。　　

○又谕、穆图善奏、甯灵军务未竣。都兴阿马队。先行撤动。并都兴阿接奉寄谕。知照迟延各摺片。览奏曷胜诧异。甯夏回人虽已投诚。纳家牐一带回众。虽尚安静。然必须重兵弹压。方可资镇摄而免疏虞。都兴阿何以不与穆图善和衷商搉。辄将杜嘎尔所带马队。撤赴定边。殊不可解。现在都兴阿已调补盛京将军。叠经降旨催令赴任。所有甯夏军营马步各队。均令穆图善督率调遣。即著都兴阿懔遵前旨。迅速起程。前赴盛京将军新任。不准稍涉迟延。杜嘎尔本系甯夏副都统。职守所关。岂可调赴他处。仍著饬回甯郡。听候穆图善调遣。甚余各军。一并交穆图善分别布置。都兴阿不得有意为难。致误大局。都兴阿于兵勇入城抄掠。既未能弹压禁止。且将杜嘎尔马队。率行饬赴定边。办理甚属非是。该将军先事已调任盛京。穆图善有督办之责。责无旁贷。即著懔遵叠次谕旨。将剿抚机宜。及一切善后各事。妥筹办理。傥偏于主抚。为贼所愚。而以都兴阿办理不善为诿过地步。必惟穆图善是问。前据都兴阿奏、营务处钞呈告示。阅其前衔。系统带忠义等营副将孙义漳所出。事涉无稽。当经谕令穆图善查明覆奏。此次穆图善片内。但将都兴阿查询孙义漳原文叙入。而于孙义漳衔名原委。并未声叙明晰。殊属含混。著仍遵前旨。查明具奏。不准一字徇隐。至所称上年十二月初五日寄谕。事隔多日。都兴阿始于咨文内叙及。恐以前延阁者尚多。请饬查明等语。著都兴阿确切查明。因何知照迟延。及从前有无阁压之处。迅速明白覆奏。毋许回护。将此由六百里各谕令知之。　　

○又谕、传谕护山西巡抚王榕吉。本日据穆图善奏、甯夏办理善后。请饬山西省迅速协济银两等语。据称甯夏府城。自遭兵燹以来。土地荒芜。生灵涂炭。城内仅賸穷黎数百。房庐铺肆。焚掠一空。若不兴修渠道。招民归业。早事春耕。则夏秋颗粒不收。兵糈民食。无所取资。全局依然涣散。惟渠工牛粮籽种。并一切设官安兵赈济难民等项。需款浩繁。本处地方雕敝。无项可筹。请饬山西就近拨银十万两。迅解甯夏。以济急需各等情。该府甫经收复。筹办善后事宜。需项甚殷。即著王榕吉迅速筹拨银十万两。限一个月内。赶紧委员分批解交甯夏府城。毋稍延缓。　　

○补铸福建彰化县知县印信。从巡抚徐宗干请也。　　

○以吉林伯都讷厅城被贼窜陷。革被掳同知安荣职。遣戍军台。　　


大清穆宗继天开运受中居正保大定功圣智诚孝信敏恭宽毅皇帝实录卷之一百六十八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治五年。丙寅。二月。辛卯朔。上诣绥履殿问慈安皇太后安。平安室问慈禧皇太后安。至己未皆如之。　　

○奉慈安皇太后慈禧皇太后幸漱芳斋。侍午膳。　　

○谕内阁、本年轮应查阅山东河南江苏安徽江西五省营伍之期。山东著即派阎敬铭。河南即派李鹤年。江苏即派李鸿章。安徽即派乔松年。江西即派刘坤一。逐一查阅。认真＜??闲＞校。如查有训练不精。军实不齐。即将废弛之将弁据实参奏。该督抚等务当加意整顿。毋得视为具文。　　

○谕军机大臣等、前因广东嘉应州发逆全股殄灭。东南各省大局虽已肃清。而豫楚捻匪奔突靡常。蔓延数省。特经谕令左宗棠等、将江闽各军暂行停撤。听候曾国藩函商。将得力将士。拣调北路江皖豫楚各营助剿。并令鲍超先统所部驰赴鄂豫。听候曾国藩调遣。以期厚集兵力。迅埽捻氛。因思甘省甯夏虽经收复。而回匪到处肆扰。灵固及秦凉狄河等处。盘踞句结。其势甚炽。杨岳斌所部兵勇颇单。不敷防剿之用。现在江闽各军。除应拨鄂豫江皖助剿外。尚余若干名可以调赴甘省军营。将领中何人可以派令带往。总以精锐得力为主。此时江闽粤东军务已平。浙江江西湖南亦应撤防。自可将各该省饷项。移作甘肃军需之用。嗣后江西浙江湖南每月可协济甘省饷银若干两。并协济调赴鄂豫江皖助剿勇营饷银若干两。鲍超一军。调赴鄂豫约有若干名。楚北可协济此军饷银若干两。江苏省能否于现协甘省月饷外。再行筹添若干两。均著官文、曾国藩、左宗棠、李鸿章、刘坤一、马新贻、李瀚章、妥筹速奏。从前南省勇丁。以甘肃地方瘠苦。多不愿往。此时若将调赴甘省勇丁。酌增饷银若干。或再将员弁勇丁之从征西路者。变通章程。从优保举。当可乐于从事。益加奋勉。曾国藩、左宗棠、李鸿章、识见素优。此举是否可行。即著详晰奏闻。傥南勇以水土异宜。难于调赴甘省。此外如有嘉谟硕画。可以统顾全局者。亦当各抒所见。以期谋出万全。早蒇军事。有厚望焉。广东发逆虽平。而土客匪徒互斗。蔓延纠结。为患方长。且降众土匪。散处各州县。伏莽甚多。嘉应新隆匪徒。亦须筹画安插。均不可无得力兵勇弹压。左宗棠仍当酌留闽军在粤。不可概行遣撤。并著该督仍留粤东。办理善后事宜。毋庸遽回闽省。肇庆等处慈事匪徒。即由左宗棠派兵剿办。分别良莠。惩劝兼施。豫遏乱萌。以副殷望。嘉应州前助发逆戕害官兵之土匪。亦应分兵摉捕。净绝根株。毋留余孽。将此由六百里各谕令知之。　　

○又谕、张亮基奏、川军攻克天台山贼巢。并会同黔军。击退遵义袭城号匪。及贞丰州逆回出巢。攻陷永甯州城各一摺。贞丰新城回匪。以伪降缓我军心。各处官绅团练。皆以剿回为讳。致该匪得逞狡谋。乘隙窜陷永甯州城。凶狡情形。实堪发指。张亮基当督饬赵德光、罗孝连、毕大锡等、各率所部分路进剿。并饬兴义等属厚集团勇。直取贞丰州城。尽歼丑类。毋得再行议抚。稍事迁就。至号匪虽经击退。难保不去而复来。著仍督饬倪应复等严密防范。毋稍疏虞。刘岳昭业经＜??闲＞放云南巡抚。已令其节节埽荡。疏通道路。张亮基当严檄黔军。会合该抚所统川军实力攻击。肃清北路。是为至要。将此由五百里谕令知之。　　

○兵部奏、遵议科布多参赞大臣广凤、帮办大臣奎昌、于乌梁海地方奏明添设之台站。辄行裁撤。应均照不应重杖八十例降三级调用。无庸查级纪议抵。得旨、广凤、奎昌、均著照部议降三级调用。不准抵销。仍著带所降之级。留于该处效力。毋庸开缺。　　

○拨河南光州营归信阳协副将管辖。移信阳州吴家店汛把总驻明港驿。设经制外委一员驻吴家店汛。额外外委一员驻萧曹店。移信阳州守备驻确山县城。确山县沟竹汛外委驻新安店。遂平汛外委驻沟竹汛。设千总一员驻遂平县城。从前任巡抚吴昌寿请也。　　

○以筹防不力。贵州道员莫超宗下部严议。　　

○以贵州永甯州城被匪窜陷。革署知州知县袁浚职。仍留营。　　

○壬辰。谕内阁、李鸿章奏、查明藉病偷安骫法营私之卡巡各员。分别参办一摺。江苏候补知县张寿昌等、经李鸿章派令在扬州仙女镇等处办理厘捐。该员等并不亲身驻局。辄藉病他往。任听司事人等朋比作奸。匿报舞弊。实非寻常玩误可比。把总裘瀚、带船护卡。辄敢句串奸商。屡次得钱卖放。实属骫法营私。亟应从严惩办。候补把总裘瀚、著革职发往新疆效力赎罪。候补知县张寿昌、候补县丞叶滋櫰、均著革职永不叙用。候选县丞郭炳奎、监生冯邦泰、著一并斥革。以示惩儆。　　

○以江苏通州办理团防出力。予知府许大猷等优叙升用有差。　　

○予江苏常州殉难通判彭仁中祭葬世职。　　

○旌表割臂疗亲江苏苏州府原任学正蒋锡琳妻吴氏。湖南善化县监生余祖培妻徐氏。　　

○癸巳。遣官祭文昌帝君庙。　　

○谕军机大臣等、李瀚章奏、请令贵州藩司暂缓赴任。办理贵东军务一摺。黔省下游。群盗如毛。苗教各匪。时伺楚边。李瀚章现饬周洪印径取寨头。以为节节进捣之计。第悬军深入。非有黔省知兵大员驻扎会剿。难以见功。该抚拟令新任贵州藩司兆琛稍缓赴任。专办贵东军务。由楚西驰扎镇远。选将练兵。与楚军共图进剿。所陈尚合机宜。张亮基于黔省下游。颇有鞭长莫及之势。湖南援黔之军。屡次中辍。迄未竟功。兆琛既熟悉该处形势。责令专办下游。必克呼应较灵。客兵主兵联为一气。即著该抚传知兆琛暂缓陛见。即由沅晃驰赴镇远。办理军事。务与周洪印等军。联络声势。埽荡而前。以收破竹之效。粤东发逆既平。湘省东防已松。李瀚章尤当抽拨剿兵。越境入黔。以资厚集。赵焕联前已有旨准开云南臬司之缺。仍令在湖南本籍带兵防剿。并著该抚饬赴湘黔边境。与兆琛、周洪印等、督兵进取。毋任诿卸。张亮基仍当严饬下游地方文武及在防兵勇。与楚军并力夹击。并听兆琛调遣。以期早靖边陲。无负委任。将此由五百里各谕令知之。　　

○又谕、总理各国事务衙门奏、广东办理英领事入潮城一案。复接英国照会。请派员随两广总督前往潮州妥办一摺。本日明降谕旨。令丁日昌驰赴潮州。随同瑞麟办理矣。英人进潮城一事。经瑞麟与该领事言明。不开行店。不设关卡。不建天主堂。业经坚佐治允肯照办。将此晓谕绅民。洋人进城一次。旋经官绅护送出城。前据瑞麟等奏、坚佐治入城以后。潮民复张揭帖。聚众喧呼。实因通事佛礼赐邀求建立洋馆。暂住一月。一时鬨传。遂至复滋疑议。坚佐治以此不甚惬意。现摘传潮城绅士数人到省。面加开导。熟筹经久善策等语。似此办法。尚为妥协。但未知瑞麟与该处绅士如何妥商定议。从前与坚佐治所约。有无照会往来凭据。何以坚佐治详呈住京公使。则云并无允准前项等事之说。英国使臣阿礼国此次在总理衙门呈递照会。语多激切。若不妥筹了结。深恐别滋衅端。本日因丁日昌系潮州原籍。且前在上海。与洋人熟悉。令其随同瑞麟前赴潮州办理。著李鸿章即传知该运使。即日由上海乘坐轮船。赴广东省城。随同瑞麟赴潮。务须不激不随。顾全大局。方为妥善。瑞麟等现在筹议情形。著随时奏闻。以慰驰系。总理各国事务衙门摺一件。著钞给瑞麟、李鸿章阅看。将此由六百里各密谕知之。　　

○命两淮盐运使丁日昌驰赴广东。随同将军瑞麟办理中外交涉事件。　　

○予浙江汤溪等处阵亡副将何万华等祭葬世职加等。　　

○予安徽巢县等处阵亡殉难千总姜士豪等绅民妇女二十员名口分别旌恤如例。　　

○甲午。遣官祭先医之神。　　

○予江苏上元等处殉难文童杨长寅等绅民妇女十九名口分别旌恤如例。　　

○乙未。春分。朝日于东郊。遣克勤郡王晋祺恭代行礼。　　

○谕内阁、穆图善奏、请将废弛营务之已革副都统摘去顶带等语。已革甘肃甯夏副都统常升、前因守城出力。赏还顶带。暂署副都统缺。并暂护甯夏将军印务。乃该革员自署任以来。于营务一切。操防诸多废弛。且于兵民苦累。漠不关心。辄敢罔利营私。行同市侩。实属有玷官箴。该员前经革职。著即摘去顶带。勒令回旗。不准留营。穆图善著即赴甯夏将军本任。将操防善后一切事宜。实力整顿。以副委任。　　

○又谕、前据都兴阿、穆图善、先后奏报甯夏回众投诚。郡城业经收复。并据穆图善奏称、该回众于上年十二月初二日。将城池圩卡全行撤空。各堡回人。俱移往纳家牐一带。檄出枪炮等件。将倡乱之逆首纳万有送营正法。官军入城驻扎。乃都兴阿复将回目保立等诛戮。兵勇乘机肆行抢杀。当以情节参差。未即查办。兹复据穆图善奏、该处回众。实系真心悔罪。投诚后颇能安静。接据都兴阿信函。亦自认冒昧孟浪。钞录呈览等语。都兴阿督办军务。于剿抚机宜。毫无定见。且于兵勇入城肆掠。未能弹压禁止。致与穆图善办理两歧。实属错误。著交部议处。至回众踞城抗官。固为国法所必诛。惟朝廷以好生为心。其中果有被胁勉从真心悔罪者。自应宽其既往。概予保全。前经谕令统兵大臣。但分良莠。不分汉回。谆谆告诫。至再至三。此次都兴阿办理不善。业经加以惩处。所有甯夏投诚回民。即著穆图善妥筹安抚。俾得各安生业。复为良民。此外各处回众。如有能捆献首逆诚心反正者。亦准一体免其前罪。妥为安插。用示朝廷覆帱无私至意。　　

○谕军机大臣等、前因劳崇光奏、滇省饷源枯竭。请饬部查催各省积欠协饷。并酌定数目拨解。当经谕令户部速议具奏。兹据奏称。各省积欠过多。请仍就上年酌提数目。明定批解限期。以收实济各等语。滇省需饷万紧。该部酌提银两。为数无多。自应迅速筹解。所有提解浙江省协饷十万两。著限一年内解清。提解广东省协饷六万两。并四川省及太平关协饷各四万两。著限半年内解清。提解江西省协饷三万两。湖南省协饷二万两。河南省协饷一万两。俱著限三个月解清。均以奉旨之日。作为起限日期。四川接济滇省银五万两。著一并赶办拨解。各该督抚等务当督饬各该藩司监督等。不分畛域。按限批解。随时奏报。傥逾限不解。即著该部查明严参。至各该省奉拨本年云南兵饷银两。仍著照数起解。毋稍牵混。将此由五百里各谕令知之。　　

○又谕、李鸿章、吴棠奏、理漕须先理河。请饬择要浚筑一摺。据称东省河道。乃行漕最要关键。上届东省所挑泇运两属各工。不无多费。而米船仍系绕湖面行。本届粮□舟穴□又□。自应入湖行走。所有十字河等处挑工。大可酌量停办。仅将东省下游及进湖处所。量加疏浚。并将沈家口张秋镇淤垫段落。认真挑浚。似挽运不至阻滞。其本届米石无多。止可择要挑筑。或于南坝头口门迤上。酌做钳口草坝数道各等语。现在江省已遴员分投购米顾船。渐有头绪。亟宜将运道豫筹浚筑。方免临事周章。前据阎敬铭奏、漕船入运。全无把握。张之万奏、南坝头等处运河。挑穵深浅。皆有可虞各等语。东省运道。久经淤滞。疏浚自属费手。惟现当办理新漕之际。岂可任令河道废弛。著张之万、阎敬铭、丁宝桢、按照李鸿章等所拟妥筹办理。不得畏难推诿。致误漕行。李鸿章、吴棠、亦当随时体察情形。与张之万等悉心咨商。务臻妥善。李鸿章等摺。著钞给张之万等阅看。将此谕知李鸿章、吴棠、张之万、阎敬铭、并传谕丁宝桢知之。　　

○又谕、传谕护山西巡抚王榕吉。吴棠奏、徐州防兵饷项日绌。晋省协拨之款。经年未解。防军饥溃堪虞。请饬山西抚臣。将欠解徐防协饷赶紧筹解等语。现在曾国藩指日移师前进。而徐州本境防兵。未能遽撤。所需饷银。亟应宽为筹备。以资守御。著王榕吉按照吴棠所请。严饬藩司及河东道。将欠解徐防协饷各先拨银二万两。赶紧解赴徐州。俾济目前之急。毋稍延误。并将同治四年五月起部拨银数。按月源源解济。毋得再行拖欠。致误要需。　　

○又谕、都兴阿奏、办理移交军务。请将杜嘎尔带赴奉天等情。穆图善奏、甯郡回众仍复求抚各一摺。都兴阿前已调补盛京将军。现在吉林奉天防剿正形吃紧。该将军务当赶紧起程。就近来京陛见后。即行驰赴新任。办理军务。毋得稍涉迁延。杜嘎尔带队既能得力。著准其随同都兴阿前往奉天。奉天军营。本有吉林黑龙江马队。杜嘎尔到彼。自可交令管带。甯夏军情。尚未大定。灵固等处剿办回匪。在在需兵。都兴阿所请抽带甯夏军营四起马队赴奉之处。著毋庸议。纳家牐回民。前在甯夏城中被官兵杀掠。现复赴穆图善军营恳请投诚。情词哀切。出于至诚。著穆图善妥为安插。毋令失所。都兴阿交卸起程后。穆图善于甯夏军营事务。责无旁贷。该处汉回人心尚未大定。自应妥筹绥辑。并须留意堤防。不可稍涉疏忽。俟甯夏善后事宜。办有头绪。再行进图灵州。至回众投诚时。务当责令将戕官踞城首要凶犯捆献正法。并将军械马匹交出。其胁从回众。酌量情形。果系真心悔罪。方准受降。不可轻率漫无区别。致为奸回所绐。懔之慎之。甯夏将军本任事务。即著穆图善赶紧接办。驻扎花马池之直隶官兵二千名。著都兴阿、穆图善、酌量情形。能否回直归伍之处。妥筹办理。将此由六百里各谕令知之。
  </div>
  <div class="pagination">
   <a href="清实录同治朝实录_page241.html">
    上一页
   </a>
   <span>
    ...
   </span>
   <a href="清实录同治朝实录_page237.html">
    237
   </a>
   <a href="清实录同治朝实录_page238.html">
    238
   </a>
   <a href="清实录同治朝实录_page239.html">
    239
   </a>
   <a href="清实录同治朝实录_page240.html">
    240
   </a>
   <a href="清实录同治朝实录_page241.html">
    241
   </a>
   <span class="current-page">
    242
   </span>
   <a href="清实录同治朝实录_page243.html">
    243
   </a>
   <a href="清实录同治朝实录_page244.html">
    244
   </a>
   <a href="清实录同治朝实录_page245.html">
    245
   </a>
   <a href="清实录同治朝实录_page246.html">
    246
   </a>
   <a href="清实录同治朝实录_page247.html">
    247
   </a>
   <span>
    ...
   </span>
   <a href="清实录同治朝实录_page243.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
