<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 83 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 83 页/共 245 页
  </h1>
  <div class="content">
   张寰 
　　南坦翁刘公麟字符瑞江右安□□也晚居吴兴之南坦学者尊称之曰南坦先生世以武功授山西平阳卫后所副千户改南京鹰扬卫又调广洋卫翁生于金陵弱冠举弘治壬子乡荐丙辰登进士第与同年进士归安陆昆观政虞衡时外戚用事苍头骄横干纪怨声载路科道官庞泮等交章论劾　□怒悉下诏狱台谏一空以中书并刑部主事等官视其篆中外骇惧陆乃扬言曰是可谏矣翁时奋激首□联名具奏大意以为通治道而来谏议古帝王之盛节一旦沮坏后有利害谁复敢言虽坐停格狱亦寝解寻丁内艰归制终授刑部主事门无私谒以资升员外郎奉玺书录囚畿内畿内多贵幸狱事重大部议以翁领之至则布德尽下周历远揽边鄙悉到大辟重囚辩问□若干情可拟者若干事无证佐可结正者若干通计死囚全活者共三百九十有奇轻罪囚奉例减等释放流徙笞杖供明宽免若干共一万六千四十有奇事后升郎中正德戊辰出守绍兴于时逆瑾擅权士大夫迁除者必候谒之翁独不往捧撽遂行履郡以廉勤公恕率其民簿书不厌刑狱不滞供亿不滥诚心贯于庶政甫五月而民皆向方诸司贤之中官衔之掇拾细故废为编氓旨从中下下之日郡士民犇走号呼如失父母集千金为赆翁笑曰宠一钱吾与宠孰多若等谓古今人不相及耶麾之去越人颂德肖翁之像为小刘祠谓可以媲美刘宠云大宗伯海日王公华纪其事于石今郡中刻有遗爱录翁归值岁侵斗米百钱家有饥色士大夫相率曰可使刘元瑞至是耶于时昆适以逮系至南都□惜尤勒吴子玧施子侃皆慕翁道谊忻然迎之入湖相与论道蒙山之董坞关中孙太初方侨居□□玄理诧相见之晚会龙子霓亦至遂结雅社为湖南五隐吴子得翁吴分尤加缔为姻好未几逆瑾诛起翁知西安陕民戴之犹越也遭内艰讣闻即日就道藩臬诸大夫交异之陕之僚属偕其民集千金为赙郄之如越都宪蓝公忧其无以为丧檄诸司治车马之资翁又郄之会江右藩国之变弗克归安仁乃葬先大夫于吴兴石鼓山南服阕迁陕之参政是岁关陕饥夷虏内侵朝遣贵臣执峻法临之议军饷将厚赋秦民诸司唯唯翁曰不可靖边本以为民今若此内难亦可虑也使者变色曰忧民者独参政耶翁不荅时陕民巳有诣阙赴诉者朝议特命翁参豫饷议□臣为诎加赋之议遂寝乃精核储政大抑侵渔正赋不愈边饷亦足自是政声弥着逾岁擢太仆卿时继母戈淑人疾家累留侍翁独旅寓每退食焚香如坐禅室首相石斋杨公廷和一日过翁之门见双藤倚户飘香载道惊问曰此内为谁曰刘卿也公叹赏遣人致意而去寻擢巡抚真定翁御戎设险储蓄任人畿甸以宁病复引归又三年改大理卿寻改刑部侍郎会工部尚书缺以翁进补命下之日罗峯阁老曰古者司空作相天下事共理幸母多□□□□□设嫌又□白银宰进退其属郎吏皆俊髦乃□□□百度用贞部供费极繁浩旧不治藏出入细吏领之坐是国计潜耗翁创议曰古者爱民必先节用财货国脉民命所系乃疏请建库曰用财宜节取民宜慎　上嘉纳之赐名节慎日计视籍月计视日岁计视月皆御史与其属共理之自是贪鄙者无所容君子谓其理国如家度越前代又造作咸关大内者二十四监局率縻费不恊典式岁计浮泛无虑万万翁择其甚者凡十二事条陈疏上得允大约节省者十五于是中贵人不便皆切齿会　上御龙袍疋不任监局之旧命所亲信者出造苏松翁以为非旧议罢之　上巳俞而寻悔卒以为忤敕致仕实嘉靖己丑岁云入仕四十年而生理不踰中人栖于坦上一室颓如也郡守万君某往候之病其隘为筑台始有台邑令杨君某载酒往共酌病其隘为起堂始有堂巡按御史张君某为树绰楔未几火周君某将捐金复之翁力辞周不能强杨纪其事铭诸石杨为亭始有亭居涧谷之间杨数临访因病涉乃架桥于门始有桥台曰读书堂曰广心亭曰澣露桥曰龙津林居苟完尽谢生事夙无宠姬外无歌童帑无厚储庖无珍味韦布犹书生唯灌畦赋诗为乐非庆吊不至城市郡邑之政无巨细悉屏不闻门无俗辙独文儒有至则倾倒尽欢翁性孝友事继母若生母月朔必冠带见诞日率诸子弟拜祝堂下献币陈设淑人安其养淑人卒襄事必诚必亲继母弟凤先大夫屋庐悉以付凤一无所取宦归以俸余买田益之二胤子牖序咸若于训臧获数辈仅给洒扫而巳论交海内名士尝曰吾居山中久孙太初吴甘泉凌练溪诸君子并逝陈练塘又僻处吾有离索之叹闻海滨浦伯兼南金酝藉明达有行义吴之彦吾之益友也今为湖郡博殆天之乎翁所蓄诸名家翰墨嘉宾至辄具陈欣赏终日曰吾堂不宝金玉不袭文绣此有觞敢以此侑君子谓其为大雅云至于进退之节尤谨诸御史推荐德望必以首称翁闻之无喜色有后进陟枢要者又夙有交与谨避之有贵重臣取道于湖翁若勿闻也者而亦不言故读古书有所得辄书屏间久之屏表裹斑如自咏曰山堂刺绣五纹披实自誉云又曰士人身如处子幸自护不敢从人若有过举将尽平生弃之扁于室曰志率弗欲气胜之也翁晚岁好楼居寡力自营索其友文翰林征明绘神楼图字之曰高明所广其义集古诗十六题以自况索予用韵日夕燕息其间若不知在人间世也自题其楣间曰半壁时观我羣峰日可宾轩之内曰内光亭储书满架日课诸孙其中皆青云器也注释丹经种种凡若千万言不轻以示人翁今大耋将临齿发无恙步履视少壮与知巳者言虽终夕忘寐谓翁善摄生其信然乎寰不敏自筮仕濮守受知于翁时以大中丞巡抚真定陟少司寇为翁属吏待之殊礼陟大司空剡荐首及期以远到频年招我入社共持晚节翁之律巳如对严师莅官如临上帝平生大德无惭细行亦谨孔子所称君子人与孟子所谓大丈夫云云者可以儗诸其伦使翁久于其位晋握台衡功在社稷□云小补海内苍生缔望日勤而当道之剡荐无虚□□子谓其出处关系吾道之重轻念翁于寰分虽僚属我兼师友知翁者无逾于寰敬为述其履略尚□巨公名笔为之立传以传亦足以垂世训云 

　　○工部尚书赠太子太保谥恭靖蒋公瑶神道碑（慎蒙） 

　　慎蒙 
　　嘉靖乙巳二月太子少保工部尚书蒋公卒于家讣闻　天子追念耆旧赐谥恭靖仍赠太子太保谕祭四坛且命工部郎中邹君察治葬事于金盖山之阳呜呼公之受知主上也不渝终始岂非一时之遭际哉予辱公之知故尝得其为人惟忠厚廉洁雅量有容于物无忤而至其遇事乃更疏亮给捷崭崭立断不爽毫发者其诚与一素所树立使然也方正德时太守维扬类多惠政适　圣驾南巡六师俱发议者所计夫役船马供顿其费不訾扬民习安巳久汹汹将无以自存者公惟站设二十更番迭遣以迎计初议则减五分之四其它类皆逓减卒之上供无缺而民亦不扰且其时游击将军江彬擅权怙势太监丘得者且素恶公不能殷勤从而谗谄其间横肆要索诛求无厌彬负　上所赐铜胁公以死求之必得公殊不为动会　上出观鱼得巨鱼一尾戏言直五百金彬从旁请以畀守促值甚急公即脱夫人簪珥及绨绢服以进且曰臣府库绝无缗钱不能多具　上目之为酸儒勿较也彬又欲夺萨氏居创建督府以张威福公力持不可彬怒益甚屡谮公幸　圣明知公有素略无所入郡□琼花观旨取琼花以观公以帖纸立书此花生于某年为瑞应至徽钦北辕此种巳绝今止存其名也　上默然又一日中贵出揭帖索取胡椒苏木若干斤其它奇香异品产自殊方者不可胜数葢欲即其所无者以困公冀得厚赂时抚臣邀公使他求以应公曰古任土作贡出于他方而故取于扬守臣不知也时抚臣厉声令公自覆公即具揭帖注其下曰某物产在某处扬州系中土偏方无以应命时　上垂帘坐行宫中贵以揭帖进悉如公言以激上怒　上曰可问蒋瑶晒白布何处出也乃进布五百疋以杜他请又中贵言欲选宫女数百人以备行在抚臣欲选之民间公曰必欲称□止臣一女以进　上知其不可动即诏罢之公忠诚悟主类是者甚多而　武皇优容臣下亦出自　圣德卒成贤守之名及　驾旋扈送至淮安奏辞不允至临清左右告前缺扈军口粮三日有旨令速偿计非数百金不可葢权贵知公中途无可措办假此难公以消□忿适徽商吴某者重公高义代出百金始获还郡焉予尝观大今之士大夫类多欲而少节槩仅遇上官顾愞避畏窥看变通几可以自保官爵者□水走壑无所不至况犯　主上之怒挠中贵之权不恤其身以卫民如此哉方迎驾时公布袍小帽奔走承应若奴隶然甚至自夜达旦百姓观者恨□能以身代之既扈送由淮涉徐步行露宿辛苦万状几濒于死而扬人德公更生立祠肖像儿童走卒至今以蒋公称葢诚心感人至此会升陜西参政扬民皆遮道泣留是岂人力所至也耶先民有言或以千金与人而人不喜或以一言使人而人死之者诚与不诚故也尝论公之德政一诚尽之矣乙酉升副都御史巡抚河南平贼袭上保戊子擢掌南京都察院事赐明伦大典又晋司空明年正月则赐御札赐祭品赐甘露三月命督造仁寿宫则加宫保命修七陵扈　驾幸承天则掌行在工部印其宠渥委任屡屡如此公自始任历九官皆有节惠可称如奉使却楚王之馈守荆而流贼慕其名不敢犯境者再又筑黄潭堤防水患至今受其利者犹能诵之载于志传甚详予特纪其大者初姚夫人妊公时梦星坠怀中存善翁亦梦一入朱衣端笏绕屋而旋曰我欲造围龙殿葢两有异征云公前守扬时有市儿放纸鸢偶落公帽一妇自楼泻水□溅公衣左右欲置之公语以勿□其度量汪洋岂非所谓淆之不浊而澄之不清者乎岁庚子以七十踰二遂引年致政归居家谢迹公府约南坦鄮公箬溪顾公等十五人结社于岘山逸它堂其接人惟和气谦德见之者如坐春风中虽贩夫贩妇一见公未尝不倾心爱敬私居僻处陋巷过其门有不知其为公之室者年八十九而薨呜呼若公者可谓完名全节寿考令终者欤 

　　○新建扬州太守蒋公遗爱祠记（叶相） 

　　叶相 
　　嘉靖戊戌春扬州太守蒋公遗爱祠成公昔守扬再踰年升转去德在民民怀弗巳乃作是祠夫守系千里休戚一郡之民赖焉扬为郡俗靡民劳守贤功易以集而誉流不贤易虐民有忧正德间公以名御史出守荆移官于扬初至岁饥即请漕米万石用活民嚚讼公谕遣之不务深文株逮曰毋滋为其困苦衙子弟欲取堂幅纸为文公曰毋以此吏入之渐出数钱别市纸以供踪闻　大驾将南诸路敛攻山峙公一切简省曰临时利害瑶有命诸僚更欲尽赋民免征之粮以供案成公裂之曰民胡可欺比至扈跸诸□武权珰百需公不听当道欲敛夫直馈公亦不听怒系公于舍公愤卧欲绝竟不听珰欲刷民室女公曰惟蒋有女但远不可必得若扬女不可刷珰欲夺民舍以拓官店公曰民巳安居不可夺及诸求胥罔有得恨系公于舟不得食者三日复驱公扈舟以行公至徐乘一驴抵临清乃返一郡卒赖以全及官转夫妇觅一轻舸载原携至二衣橐便行嗟乎扬大郡守胡求弗得公至幅纸不私一夫不敛比及雷震山压之秋而死生利害又一切为民以身当之而不悔传称古循良固多其能治行养民也若公真诚纯德出于至爱我民痛心切膏如赤子者几人昔我扬昭阳恭爱尝有庙谢韩范欧亦尝有祠然诸贤时可为而处其易公则逢事变而当其难礼能捍御大灾患祀有奇节完德功在人祀公实兼而有之祠以百世孰不可祠在郡城南大道之傍堂楹门楔宏丽而肖公之像于中我民日往来不知其几过必式式必拜拜则颂而思休有光矣然凡我在位亦出入所必经旦暮所共见不有意于思齐乎思公为人而考其履思公行政而効其施加之民而民被福是亦公尔矣安知民异日之爱我不犹今日之爱公乎若乃见而不知贤贤而不知效法顾自弃则公之罪人也有余恧哉公名瑶字粹□归安人今官大子少保工部尚书朝野方倚重□□□□材鸠工倡众以成是祠□义官□□诸姓名具列碑之阴相既为□其事复作诗遗我人俾歌以永思其辞曰 
　　于休公仁曰甫曰申天锡厥德惠我扬民扬为要区物瘵民痡谁其父母薄宽我□惟公之治廉公尽瘁哀我颠连绥我髦穉恩　□劬化黠旋逋弗私片纸弗敛一夫漕米万石我民胥活赋有特蠲野无疲役大驾南宋力竭天回孰刷我女孰括我财我民奠居朝夺我庐三日弗食我击聿苏蹇驴遑遑臣节惟良我民期怙铁□也□有□厥祠有穹厥碑秩秩岩岩报祀孔宜祠当辏廛尚启后贤我扬蒙福岁岁年年公寿罔齐公誉弗替陵谷可移公祠百世 

　　○维风编 

　　蒋司空公瑶为扬州太守会　武庙南巡诸省骚动凡乘舆供御及宦寺宫妾亲军赂遗莫可赀算公曰备亦罪不备亦罪备则患及于民不备则患止于身乃仅鸠供应之具不复横敛以为悦自衣青布袍束黄金带奔走周旋权幸江彬辈横加折辱不为动一日□上捕得大鲤谋所鬻者左右正欲中公曰莫如扬州知府宜　上乃呼而属之公归括女衣并首饰数事蒲伏而进曰鱼有值矣他无所取惟妻女衣装在焉臣死罪臣死罪　上熟睨之曰汝真酸子耶吾无须于此其亟持以归鱼亦不取值矣由是清节动天下历仕至工部尚书白首悬舆卒无改于羔羊之节士论韪之 
　　论曰维时乘舆至止　天威所临生死呼吸间耳公拚一身以翼蔽其民难矣难矣近世仕宦者竞饰厨传华供帐以取上官一时之媚剥民膏脂而不惜者□何心哉 

　　○荣禄大夫太子太保工部尚书赠少保谥康□林公庭木昂墓志铭（龚用卿） 

　　龚用卿 
　　公讳庭木昂字利瞻姓林氏别号小泉始祖系出光州固始五代间避乱入闽居开化里林浦遂世为闽人曾祖讳观生子元美公之祖也登永乐辛丑进士历知抚州府俱以公及父文安公贡累赠太子太保吏工二部尚书文安公讳瀚号泉山成化丙戌进士翰林院编修历任南京吏兵二部尚书赠太子太保谥文安曾祖母蔡氏祖母郑氏母莆东里黄氏封孺人俱以文安公贵赠夫人以公贵加赠一品夫人成化壬辰五月二十日生公于长安幼颖敏异凡儿五岁□□奇对十二善属文书过目辄成诵荐绅士夫咸惊异之弘治乙卯以春秋领乡荐己未会试第五人主司宫保吴公一鹏司空赵公璜称曰天下士也以得人相庆廷试登进士二甲第二人明年庚申授兵部武库司主事规条周密大司马端肃马公文升亟加称许调职方查录戎册于南京转员外郎升武库郎中忠宣刘公大夏襄毅许公进相继为司马亦皆器重之时　孝宗励精图治任用老成方属意于忠宣公厘革庶政凡闾里践更勇士眉滥之弊忠宣悉委公查理公乃剔奸蠹刬伪慝不畏强御人皆□□正德戊辰同考会试所举士如今松石刘公天和□石江公晓可泉胡公缵宗皆有时名调职方职掌天下戎务每边警报至立削案稿动恊机宜二三巨公不能为同异推用武将尤极详审一以公道行之及曹元为司马故善逆瑾部事率意更张公持正不阿会张彩为吏部尚书阳收名士以掩阴附瑾之迹先谕意于公欲用为御史公力辞不能彩以是憾公己巳升知苏州府公在郎曹且久不宜复守郡公怡然就道苏东南剧郡财赋甲诸省且当要路政务外酬应人事无虚晷公至昼夜忘倦搜摘隐伏裁节冗滥尤汲汲以风化为先务至于交际士夫引接宾客虽当疲极亦无惰容未朞月颂声大作阖郡称治庚午辛未七邑大水为患公抗疏言民穷苦之状乞停织造罢繁征请钞关之税以备赈济疏入户部难之公再疏始报可民赖以济公察民相安而镇之以简静民大和擢云南参政去任之日民追送塞途至有泣下者或家图公像以寓思焉云南夷徼公下车遍历荒邑治以不扰夷情自安景东诸郡积逋数十年公知其力困乃令各长官司许杂输牛马布帛即以给武□久缺之俸□近欣以为便卜□□□互相□□公徐以一言□之□不帖服虽道非所辖事或难处□按多推公往公亦不辞劳甲戌子炫登进士公捧表入贺万寿礼成疏请终养　武宗许暂回省抵家□上疏曰臣父哀病日侵闻臣将行辄增忧叹臣若勉强就道倘以念臣之故忧病不虞则臣身蹈不孝□焉用之奉旨林瀚历事累朝名节无玷今既年高有疾休庭木昂暂准在家侍养仍着有司时加存问时炫以礼部主事谒告还籍三世同堂衣冠光耀吾闽数十年所未有罔不啧啧侈美之己卯九月文安公卒服阕巡按御史相继举荐或命有司劝驾强其行会同吏部巳拟补江西参政始之任升湖广右布政使随转左所至甚有声称嘉靖乙酉冬入觐铨曹考天下藩臬治行以公为第一丁亥升都察院右副都御史巡抚保定等处兼提督紫荆等关公莅政即疏革抽分内臣清查驿传泛滥议处军民数事威望赫然未几为巨力所中罢归己丑台谏交荐升南京兵部右侍郎与司马浚川王公廷相寅恭恊政凡中贵贡献多索船只每裁抑其数且疏闻着为令焉快船甲累及戎伍公立为画一之规科害不得肆壬辰夏考绩入为工部左侍郎遂署部事值彗星见条四□以闻且劝　上身先俭约以率天下时　上锐意复古凡营建之事有裨于礼乐者奋然为之疏上亦蒙嘉纳后因灾伤疏乞取回采木烧造等官五员内府岁用铜铁器皿请立法五年一修十年一造省民财数十万两督理内外工程如清馥殿启祥宫皇史宬大内东西两所城垣石窝仓场诸工作无不当　帝心者金币之赐岁无虚月又有御制诗文书籍之赐乙未夏辽东军士扰乱廷推公往勘兼佥都御史公慷慨以行条上四事皆经国重务　上皆允行未出关二镇巳抵宁奏至还朝赉金币未几进本部尚书时营建九庙七陵寿宫行宫慈宁慈庆二宫奉先崇先养心文华各殿诸工役继作费以亿万万计公昼夜焦劳随宜区画务求事集而民不扰又疏请酌量工程缓急停罢工部堂署灾公后至肇复之调度得宜人不知劳丙申春　上召诸大臣议谒天寿山诸陵且驾出仓卒诸供应立办公分授僚属之能者凡道路桥梁行幄器用二三日辄治凡再往返扈从承恩赐麒麟通袖纱罗衣二袭攒刀银瓢鸾带诸物方寿宫之将建也　上自择吉壤于阳翠岭及周视诸陵明楼香殿公皆侍行赐内醢茶食果并□□□□庙捧主赐酒果脯醢冬宗庙工完加太子太保□□绮有加公□免加官不允公感遇荷恩忧□竭力□覩财力不给□□无策两疏请退有　旨慰留凡诸权贵有私□多裁抑之于是不悦者众矣又奉命之康陵启　□□皇后皇堂祔葬次公忽手足受□治之乃愈于是决意求归矣丁酉夏值天变诏求直言公因恳疏乞休得　旨卿以老疾自陈情词恳切准致仕仍令有司给月廪舆役陛辞之日令驰驿归复赐宝镪三千贯为路费至家以饮酒赋诗为乐戊戌慈宁宫成　上念公旧劳颁赐银币己亥春册立　皇太子公表启称贺　上有具悉思爱朕心嘉悦之谕庚子八月炫以礼部精膳郎中起用以公年高不忍离公促之曰吾老矣图报在汝其亟治装以行辛丑七月二十九日方对客忽风疾作矣八月三日卒于正寝年七十讣闻　上震悼辍视朝一日谕祭者九令工部具棺木差进士造茔域赠少保谥康懿公天性孝友早丧母黄夫人哀毁如成人至老语及必泣下待母族甚厚兄弟九人友爱怡怡置义田以赡宗族遇宗党之卑徽者亦接以礼与人交久而不□平生见义必为不避险难正德初同郡许给事天锡同僚黄主事昭皆以忤逆瑾受害党禁方严公周旋其间不顾利害人以危难告者必曲为之处力不能然后巳非意相干亦不峻拒之性极坦率虽童卒可亲而中实缜密至莅官御下冱寒盛暑必正衣冠其治郡时县令邓文璧被诬公力直其冤乃得免富家子朱庆系冤狱十八年公廉其诬出之同列讽以避嫌公曰吾知其枉也而不为直之安忍乎其用意忠厚每如此所著有小泉录稿小泉奏议日录有交际礼志鳞鸿集延宾纪藏于家 

　　○少保兼太子太保工部尚书甘为霖传（实录） 

　　实录 
　　少保兼太子太保工部尚书甘为霖四川富顺人嘉靖二年进士授知州历工部郎中督郊庙雩坛等工升太仆少卿累迁工部侍郎督理各宫殿及修饰诸陵预造寿宫工完升尚书坐与武定侯郭勋讦奏罢归越二年起前职加宫保言官论核诏令自陈去嘉靖二十六年八月卒霖敏给能集事性倾狡卑佞初出郎署六七年至卿贰遂跻宫保虽以工役恩然亦謟事权幸所致欲利无厌不复顾廉耻嘉靖中年　上深居不视朝百司政多狥贿霖与兵部尚书张瓒礼部严嵩吏部许赞皆为清议所斥云 

　　○工部尚书致仕进阶荣禄大夫承庵胡公松行状（王世贞） 

　　王世贞 
　　徽有工部尚书胡公者讳松字茂卿别号承庵其郡之绩溪人也先世自吴兴而徙六世祖桂林府幕子原传容县令士俊士俊传景和景和传庸庸传有明有明传淳俱负隐德葢至有明而以公赠至淳而以公封皆云南参政有明娶于冯淳娶于方赠封皆淑人则公之祖母及母也公少长美风神善举止其出入人固目属之矣为邑诸生工于文正德癸酉举应天乡试其明年甲戌成进士授嘉兴推官何御史按嘉兴部顾守讯谍囚大小云何守错愕不知所对公从旁代对甚悉御史大奇之曰推受事未旬也而乃能尔即奚难浙东西牒也自是有所按部辄挟公往而公以平反无害能佐御史威惠称召入拜江西道监察御史尝疏论临清皇店谓中贵敬缇帅宁不当以嬖幸牟民利不报出按山东益矫矫持风裁墨吏咸望风解印绶去而会意有所不可遂移疾还里至　肃皇帝之六年病良巳复除浙江道王太原某者材臣也而憸故尝比幸将彬以台抨戍矣时杨文忠廷和实当国而会桂文襄以言礼骤贵恶杨文忠而善太原假边事荐之为　　公极疏论太原并□桂忤旨下迁廉州府推官时桂方贵倨甚御史程启充周在至以论解公得杖北阙下而太原屡迁继桂拜太宰人或谓公且无往公曰逐臣敢后计耶单车趣之任有守珰据民荔枝园者公夺之民珰戒是强项推不难宰臣而难我谨避之耳寻量移同知广信府未上进福建按察佥事泉库失千金持守者狱甚迫公独疑之曰守者偻行子耳且盛夏单綀安所取匿出穷诘之则摄倅与吏为奸悉论如法永春吏人追岭寇道山乡乡人惊相拒即纵击捕得四十余人以为真盗自诬服公察其冤释之众大欢服寻即其地分守为布政司参议泉故有院以居疠疾者其它重势家几得之请于朝移院城外岛公独特不可曰县官念此曹且死衣廪之卒移岛绝远立毙为人臣不能明　上生德何居遂寝何以河南按察副使饬兵大名公为大名益有声遂进云南参政会以国庆获锡典俄转贵州按察使贵酋安万铨有所任易棐者虎而翼御史属万铨从子仁为致棐仁即称病公移书谕之仁来见御史下仁狱夷众哄拥仁去汹汹且乱公重移书仁言利害甚切仁乃请罪缚棐自効事得解进广东右布政使转左以母忧归服除仍故官属岁侵用公筴全活老弱万计拜都察院右副都御史督理河道再以故官总督漕运兼巡抚江北公之为河道也前使詹者以河决议开赵皮寨支河杀水势公谓开赵皮不如孙家渡近省可十倍詹时佐司寇力阻之而其督漕时以淮安新城据河冲时时溃版筑公谓河不易抗宜徙而疏入海亦以迁去弗果然代公者后先卒用公议以济公他所创转漕法洗清江浦宿蠹者为絜令又尝疏罢凤阳淮安二守凤阳守行千金中贵人居间弗顾也公之入为户部右侍郎徙左及提督太仓俱未朞遂拜工部尚书相严方重用事而伊王恣欲拓其洛阳邸计直且十万金以十二赇严业许之矣公疏谓非祖宗制且时诎勿许便严意不怿然卒无以夺也时虏大入寇而咸宁侯仇鸾以边众入卫得幸欲悉移其众京师移武库仗于营以便给调公谓边兵外也而内武库仗内也而外甚非所以重肘腋杜微慎防也执弗许公念部事日益棘而二憾无巳时祸且叵测惴惴成疾时对客立忽仆乃上疏乞骸骨　诏许之公归疾渐损而封参政公尚无恙公以岁时置酒会父宗旧奉觞上寿参政公没而父执礼悲慕如少孺也友爱其弟栢痛不及公归而逝语次辄呜咽不自禁所循抚真犹子矣尝病其族食指众而室秋不能逮先损地为楼六楹合族之主而叙居之曰礼可以义起也公既家居久而台察守相于旄相属公不复及私第默为德于乡而巳都御史周公如斗御史刘君世曾尝疏公齿德乞存问报闻公恂恂恭谨长者出入时徙步遇孺子与觏敌礼即田父廛叟探岁功较物贾纚纚语不休也少为诗与边历城贡方棠陵豪倡和在伯仲间行草流俊有法然务以自偷志而巳不欲有缙绅间声公以弘治三年闰九月十有四日生以隆庆六年七月二十有七日卒春秋八十有三 

　　○少傅工部尚书雷礼传（潘季驯） 

　　潘季驯 
　　少傅雷公者讳礼豫章之丰城人居镡舍镡纪剑瑞也葢公上世有祖焕者以博达知于张司空华为丰令获宝剑而公其苗裔云夫人得异梦生公岐山疑颖异父少傅强恕公亦梦少保夏文靖公告之曰尔儿他日当如我公儿时能脱水火不死弱冠举□乡继成进士授兴化司理有林子诚利其兄子益□产乘兄子妻待其弟寡恩乃匿其弟而告其兄为杀弟御史属公勘之其家则丛聚人比屋而居曰是何能杀人舁尸焉往乎诘子诚子知鬻诸潮州公遂生致之益夫得释龙溪有其妻与新产子一夕被杀公讯其夫曰若与人有却乎曰无家有何人乎曰无而其人不哀曰非人情也遂书赫虎曰此必其人伦变而难于言者乃诘其庶母而庶母白其父之狐行公出所书赫虎示而其人哭阶下叩首请死寻以制归复补宁国司理泾有豪曰吴荣四与华六格而华六死矣乃急捶杀其仆舁于华六所以为偿而华六苏吴更愬华死其仆而华六论抵死公勘之曰否华六与主格胡不格其主乃格其仆必吴惧华六死而死仆为对华六生遂反诬之耳待鞫者曰岂神乎诸发人□测类是以异等入铨曹时有求补是官者太宰□分曰非雷君不可服天下乃竟补公继考察汰权势目匿者十四人陶仲文以符箓取媚历官少保考九年满引大臣例自陈公奏真人仰荷圣恩效劳不引奏不曰奉职而曰效劳一时咸以为得大体相严与陶比衔之而夏文愍亦欲黜仙居应公公抗曰是无公论矣必欲尽绌才贤而后快吾不愿也遂出公大名通判未几以宪副督两浙学政独持衡鉴不爽毫发人亦无敢干以私者学政为之一新时驯以诸生受公知每试辄弁诸生及今不能副公知则甚愧云然浙人士至今口之俄升南太仆少卿是时逆鸾请北伐需马急而公尚未莅任云事亟矣先期办驰至得缓急用大司马赵公讶曰何迅霍若此寻转太常卿推尹顺天顺天当辇下政多束缚不得便又内外厂府铺行召种猬聚毛错公一切绳纠以法务以利民升工部侍郎是时营天寿山计费且不赀公疏议节省过当且夙夜在公　上遣中贵人侦视知状乃嘉叹久之公受知始此比三殿工兴分宜父子欲以属他亲眤者不得巳方以公晋部事司营造巳遂条上八事而将作大匠徐杲得为卿有心计与之易砖石为须弥座积木为柱省不可计即巨珰黄锦见以为天生若人为国家用而珰袁亨于　上前辄言未备公疏请吉立木赖　上圣明知珰辈欲中公一惟公言是信工成而推恩及欧阳司空朱缇骑乃公止尚书添注分宜父子阻之也然三殿之工估者至数十百万而费止什一万寿宫灾估者复以三百万报当事者难之时徐文贞公为次辅问公几何公曰二十万足矣即以闻　上喜而分宜不怿公念　上谕且谆切朝夕匪懈祁寒雨雪至蹑油履行泥中执葢自障即元夜不休　上知叹异撤御馔劳之又念其孤劬须以人辅而华亭子璠司缮造分宜孙绍庭司巡缉分宜以其孙何不能缮造而必令弃之巡缉会内监复言无所需激　上怒公力请　上阅阅竟　上喜甚称公为良臣有银镪飞鱼之锡分宜益不怿然　上意固惓惓知公之体国而分宜之前后嫉公状亦灼然矣他如兵仗盔甲织造内使针工承运库疋为所司隶行者未可更仆数而节冗费汰偏累纡解运罔不悉心从事但工曹动与珰貂相属公辄裁抑令无所渔射侧目者比比公不以婴念一任之而卒以相安曰雷公正人约无挠溷为至是历一品三年考　上援故事赐羊酒钞锭授柱国加少保紫宸宫再建公议宫禁重地不便出入请遴内使廉慎者专稽验而公得一意督促先是内婢毛姓者求葺板房公不许曰营建必奉旨内言不踰阈制也毛遣人谢而心衔之至是乘　上问工程状毛对管工者多休沐葢指公而　上遣巨珰密侦知公劳甚曰礼忠勤至是赏上尊以紫宸成加少傅谢辞不允曰督掌工务节财任怨知深矣无何　世庙宾天公临毁甚　穆考登极公举前此之加派费称冗者一切罢之天下以为更生而一二少年始媚分宜及败而排之天下不直其人必欲甘心于公疏入　上曰雷尚书功在社稷柰何劾之一时咸谓　圣明天子而公更振厉部事如抑冠服之请停床桌之派汰匠役之冗裁戚畹之乞一一着为令　上幸成均公与徐文贞公束坐听讲甚重适吴给事时来上封事言内使不法　上震怒公因便言前杖石今复杖吴恐累圣德遂得免会中涓言内教场公疏谓　皇上尊居九重必导迎和气凝神渊默不宜武躁震惊事遂寝御史李志学奏裁中官号房内使羣殴御史于朝公正色奋前曰此何所御史何官尔辈攘臂辱之无君甚矣众始解散寻疏谓内府年例各有额近营□□□□派而内监又题派倍之臣不愿见此事乞骸骨归里大珰滕祥以为指巳嫉之不送阁径拟旨不准辞公再疏谓工部与内府相关今内珰怙势行私臣每事掣肘愿乞罢归奉旨准致仕公前后所言事辄于宦寺不便而若辈倾之力必公去而后巳省台交章请留公携一仆一敝箧翩然往矣归镡舍杜门谢客著书如大政纪内阁行实列卿年表镡墟摘稿行世家居十三年为辛巳小恙语涂夫人曰梦夏文靖公邀游南岳何祥也遂不起异哉公立朝大节炳炳琅琅实肖夏公强恕公之梦此其验矣讣闻　上辍朝赠太保赐祭营葬　论曰驯为诸生时公知余及守御史台则驯又谂知公云无论其它绩树更仆未易数即　世庙宫建岂不称亟亟而元相怙宠巨珰噬赀南急倭北急胡民苦征输帑乏余积一工兴辄计数十百万　上谕迅发期以工竣而朝食公一一肩之既以称　上意复以胜羣心茹劳怨它无所觊卒以就绩　主人鉴知岂不称社稷臣哉然公诚难之矣夫古大臣任天下事而或阻干权奸牵于宦竖卒以无成令后之人扼腕不平者何限也而于公则有所歆艳焉　君臣相遇可多□哉 

　　○荣禄大夫太子太保工部尚书镇山朱公□□状（于慎行） 

　　于慎行 
　　万历甲申七月四日故太子太保工部尚书镇山朱公薨于里第两台上闻礼臣核令甲以请　上念公勋德诏赠故官□守臣谕祭使使营其葬事厥嗣工部君维京将请碑志于朝因具行实俾门人于生为状状曰公讳衡字士南吉之万安人也其上世籍南康宋时有讳孺庭者爵至东京郡公始徙万安之西塘科名相继称邑世族国朝有讳如初者二子长曰与言当永乐间仕为都御史次曰与信徙居邑之东门与西塘别与信子讳彩早逝而有遗腹子祖贵号东一公东一公生而孤孑为宗人所扼既乃自树有家以施德闻益大其族公之曾祖也东一公二子长曰宠次曰宪长公无子次公仕为博士以子鹏为长公后是为公大父其后公贵两大父及父皆赠资德大夫正治上卿太子少保工部尚书两大母及母陈皆赠夫人陈夫人以正德壬申生公于庆元里舍有羣盘空回翔舍上邑人善星者卜曰大贵与刘忠宣公同法太公弗敢信也公生有异质出就外传日诵数千言年十一补邑弟子文词女间美昆山周玉崖公奇之手书朱童子铭褒焉十四廪于学宫每试辄首嘉靖辛卯举江右明年壬辰成进士授福建尤溪知县年二十有一矣法令明肃听断神敏吏民慑伏莫敢为奸又好古教化讲礼兴让修先贤祠宇赡给生徒士咸悦服居一岁举能治剧改徽之婺源其治如尤溪而才能益展所修举兴除尤众声名日进故太宰汪公鋐家在婺源邑有御史行台太宰以居第近从使者请使者命公公执不可吏者弗能夺也太宰之子纳妇假闲署置酒召客公闻乐声而愕命吏迁之太宰闻状不乐而荐书日至无以诎公会征矣下令长入补台谏则谓公年少不中格罢母召而霍文敏公韬从中调护乃擢为刑部主事迁员外郎公雅精法比处谳平审大司寇渔石唐公甚器重之闻太公小恙上书请告里居六年闭门穷经博及羣书学殖益富癸卯诣阙复除故官转本司郎中时贵溪公柄政重公才器欲引入铨司公逊不敢当以某公代宗伯欲檄试南宫预谢不往其后贵溪公败某公以党误而翟相二子并第举主坐适翟相子者与公同经识者服公乙巳奉命录囚江南会太公病取道归谒七日而太公□服阕补礼部主客司郎中寻擢为福建提学副使公藻识精莹校阅诸生甄别品第锱铢不爽即所摈□亦为逐匀评驳有以服其心至许其终身所就往往奇中初试闽邑拔陈公谨为首辄以天下士期之明年廷对第一他所识奖为名卿重臣无虑十余人自闽中校文之盛无如公者太宰李公默闽人也子弟家居张甚与同邑生构率奴客市殴生墨其面而曳之吏不敢省公曰幸奉尺一为学吏令贵强辱诸生至此立捕诸李子弟穷至得状论上御史御史难之公曰此独某为之不敢以累使君御史不得巳从公而诸李子弟跳之长安为太宰诉状太宰嗛之积四岁乃迁为四川参政过家觐陈夫人居两月陈夫人卒服阕补河南参政时分宜柄国亦慕公名公苐从里人旅进无所结纳世蕃怏怏补官岁余不迁戊午入河南省试其冬迁山东按察使己未历左右布政使故事诸郡邑从藩司入赋藏吏以钧石低昂解户偿补及文书稽滞道里之费或至破产公命悬秤于前召解户自兑锱铢之赢皆以予之藏吏负墙而立莫敢窃窥文书朝入暮出关无停旅得全产者无筭欢声如雷庚申拜都察院右副都御史巡抚山东其年蝗为灾郡邑大侵公数上书请蠲租赈贷招抚安辑余画纤悉下记郡邑民有得蝗一斗者以斗粟偿易之又遣使籴徐市谷□舟□河上以贷贫民父老诣府白灾公召前面谕酸楚欷歔父老感泣欢呼如在怀保是岁也东人微公几败其明年辛酉景王之国侍卫臣仆方舟数百道路汹汹公先檄郡邑王舟所过不烦里胥一钱幸告吏民谨俟迎送无怖吏民详诺莫知所出公乃列役两山至即启行时刻无滞诸中贵人缇骑见所至治办无以难公迨王舟出境若弗闻焉是秋召入为工部右侍郎三殿告成以采石劳赐一品飞鱼服荫一子太学生时公董工西内　世庙从殿帷望见问伟仪观者谁以公名对　上瞪而悦之其明年壬戌改吏部三年考绩赠大父父皆为吏部右侍郎大母母及配皆为淑人荫一子太学生公乃上言臣幸得备位列卿蒙被恩宠褒及先世而本生祖妣未沾一命窃不胜私情迫切请以臣所应得移赠本生祖妣有　诏皆准给与不必移赠自是再命咸受尚书号矣时太宰严公左侍董公皆以直赞侍内惟公坐曹延见羣吏葢摄篆者三年乙丑以久次擢南京刑部尚书会河决徐方运道湮塞　上忧之改工部尚书兼右副都御史总理河漕自两畿山东河南大吏咸受□□公日夜驰至徐方率四部人吏行视河所决道涨为平陆浚之沙随水壅淖不可足其傍横流汗漫舟行树杪力无所施则下令吏民父老有能以河事献者立召见口对久乃得新渠规度焉始故渠之东有湖曰昭阳河从西来以湖为汇其势绝渠而左公念旧渠即幸可疏安能使河毋趣湖而新渠者乃盛中丞应期所尝剏开以罢去不就在湖之东河即横决得湖而止势必不来规以为渠宜无河患乃决策奏请□诏从尚书画公庐于河旁昼夜调度目不交睷手不停书六月正午去盖立堤上汗流被面或深夜风雨单车小舸出入波涛衣帷湿裂又其时役夫多疾公亲行其中问疾施药与同甘苦吏人感其恩意有流涕者聚众十余万竟无他虞其明年丙寅功且就绪诸故河堤市人以渠他徙贾贩不通流言新渠不便　上命都谏何公起鸣往视还奏故渠难复者五诏如初议明年渠成凡凿新渠起南阳至留城一百四十二里疏旧渠起留城至境山五十三里万艘流通颂声大着　上嘉其功赋诗四章志喜以示在直诸臣方议爵公而龙御上宾矣　移庙登极晋公太子少保加一品秩留经理漕河事宜又阅岁河渠大备属大司空缺乃召还掌部事时朝廷清宴兴造颇多所取办少府常溢旧额公奏本部储蓄缺乏不足经费请敕内监诸臣为国节约不得滥有取用即仍蹈故习许臣以便宜执请如有巽耎不举亦令台谏劾臣　穆庙圣明多纳公言一时中敛迹　上尝欲建一阁于禁中命曰光泰召所司营之材用巳具公上疏谏　上曰朱尚书不可奈何遂罢其营太监□冲请造鳌山灯棚搉之费可三万公上疏言今岁元夕月食方在修省而兴游宴之娱糜费财用不称惧灾之义有诏罢报时又遣中官李佑于浙直织造所增额以千万公上疏以为此太监陈洪假以取悦不知江南民力困苦巳极　皇上岂以服玩之故忘恤元元疏入亦少裁焉然公语多指斥用事左右亦尝有旨谯问以为沽名卖直公执请如故　上亦察其忠诚不深过之也往内监匠役皆长安无赖子弟窜名冒食不可究诘公请核其名实所汰数百千人衣食县官者皆着其籍使后不得增减中贵人又大驩然亦无以为辞部中藏金旧用一郎吏主之不问出□公乃请遣科道监收着为令司空僦人从贵人□请辄得预支估值不则稽留至数岁公乃权其闲剧以次支给毋敢预请筦部三年奸弊尽绝会徐邳河决漂没官船八百余艘　上遣给事中雒公遵往视还奏河流易治然必大司空往乃可图也　上又以公兼右都御史经理淮邳等河悉公经画疏没济之浅筑徐邳之堤塞丰沛之决镌海门之壅数月告成会　穆考升遐山陵工作乃趣召公还部时新郑去国江陵贵用事一日谓公某被顾命辅理责任至重何以相规公曰　主上冲年践祚今日要在调护　圣躬爱养元元如其振作以俟他日江陵曰公不知也　上以大事托我不敢以因循姑息上负　圣明□人心玩愒日久修明法制正以庇养生民奚相悖乎不怿而罢会有王大臣之狱连及新郑公谓江陵一妄男子阑入禁门一卫士之力耳会内廷以狱下金吾公谓都督朱公此狱正须速成若罗织不巳它日必有烦言谁执其□朱公亦悟趣具狱上寘大臣于法羣议遂止涿南故有山溪雨水骤发行者多阻诸中贵或入白状　上以　太后命诏司空建桥公奏修理桥道乃有司之职今　圣上念及小民德至厚宜下所在□筑不足以烦内使疏上　诏发慈宁汤沐金钱司空无与也涿州有泰山元君祠都城□女咸往祀之一日诏司空修祠如法公又上疏奏自御极以来崇尚儒术以二帝三王为法佛老异端皆所斥远况民间私祠以祸福惑众又不经之祀而以是祝厘非所以光　圣孝疏入亦遣中使营焉武清新贵诏为起第长安费以数万公援故事上请谓武清幸得备肺腑不务光昭　圣德而非分徼求即欲保全其祚宜少裁抑之便　上悟亦减其半会左辅贾人从武清关请谓京邑土可造城砖比临清道里近千县官省武清入其说贾人上书公奏临清造砖乃祖宗旧制一旦以贵戚故更之示天下私又京邑所造砖与临清坚脆殊绝不可用其事遂寝公所与中贵戚畹忤类如此当议建桥庙时相公邀公语曰宫中建造亦累朝常典若每事执奏恐反难处且近日　上所欲为某多从容挽回此等兴作未甚有损可少将顺也对曰某与老先生事体不同辅臣以调燮为事机在挽回部臣以守官为法职在执奏江陵默然甲戌五月公且以九年满考言者承旨上劾谓司空外为强直中实刚愎无人臣礼然　上殊无意去公也公再上疏陈乞皆奉温旨慰留至三疏以病请乃录前治河功加太子太保赐驰驿归公少年□癯多病在告数年修飬生诀寡欲清心老而愈健年踰七十耳目聪明形神充溢少壮人不若也其歾之前夕治书报御史大夫赵公犹作数百语明日病遂革起盥栉坐子孙还泣榻前问以后事笑而不语得寿七十有三 

　　○资政大夫工部尚书黄涯郭公朝宾墓志铭（于慎行） 

　　于慎行 
　　郭公讳朝宾字尚甫别号黄涯故汶之大族也曾祖玉祖顺父绪皆以公贵赠资政大夫工部尚书妣皆夫人公同产五人于行为四弱冠举嘉靖辛卯省试乙未成进士越四年己亥授户部广西司主事辛丑迁山西司郎中六年擢陕西按察副使备兵西宁居三年以外艰归十年乃出补河南管河副使又三年迁陕西参政分守关西居二年以内艰归隆庆改元□故官浙江转按察使左右布政使辛未入朝留擢顺天府尹其年拜都察院右副都御史巡抚浙江明年今　上即位召入为户部左侍郎总督仓场又二年擢工部尚书三年满考累疏求罢诏予致仕归归九年卒葢自郎署至为大司空更事　三朝凡四十有余禩云公状貌魁梧修髯电目而博大浑朴口踆踆不利辞然深沉有器局能任大事精于吏职断决神敏御下宽简不为娖娖小文人亦毋敢干以私者往时大同边饷召商报中缘请托占鬻至乏军兴当事锐意清之乃择公往公念玺书禁游民占窝而郎中以贵近关请夺贾人利予之是弊自郎中始也乃令边商能转粟者以力多少自占仓庾即有收券辄给银盐不必留滞商争趣之游民无所牟利不甚从贵人请比代羡二万金西宁羗民杂居吏多虐羌公独以恩意劳苦与为约束抚台用部尉言发兵剿羌公下令吏士分别顺逆敢杀无辜罪死所全活羌甚众羌即有它心公以尺檄谕之大不敢动其后公去羌乃时时反矣韩府夺民田民诣吏讼佃户故匿不出使讼者久系公立捕其人鞠之契剂明白田归诸民宗室奴入市鬬为军尉所摄因夜入官舍击伤军尉惧而杀一小儿以诬军尉军尉坐死公谳其狱曰军尉所摄有名无与儿事安从杀儿奴不敢隐遂贳军尉其在浙尤久颂声大作故事应解物料召商收买贵家与商为市交关赇请干没巨万公思矫其敝慱择材吏良贾方给以直即民有备资自纳收批至辄予价着为式浙俗健讼即以杀人告言亦多淆乱不可究诘公令凡告杀伤人吏即以其日检验保辜设无辜限后不得检其俗乃衰两浙水田故多陂塘备蓄泄岁久滇淤豪家侵其疆塍不得灌溉公令吏一切浚治悉复其蓄或告一武官与廿人为盗狱巳具公鞫其党乃或居瓯远者在闽公曰安有越千里同盗者且官与部士同宿止安从跳身作贼邪巳核其实果然冤俱释之故事漕粟亏折皆责运卒偿补死且不给公在太仓令于本帮本总均摊补赔一如议单岁漕无欠工部时直　上登极举郊祀幸学耕藉大婚诸大典礼坛墠庙庭椒寝甲观以次修营庀工鸠材务从约慎工不告诎故时僦人领藏金钱不以时给僦人告困公谓朝廷资贾以利用安取坐而困之以时按籍给予无后期者泇河役兴　上遣科臣行视所役通渠长三百余里多沙石不可凿公奏运道方梗请专治正河为急此可少缓也诏罢毋开胶河议兴公预言难成状　上又遣大臣行视工费十倍初画者在事亦犹豫莫能决公集廷议以请诏罢毋开时故相方锐于兴作诸附丽凿空者辐凑而进微公主持二役必兴兴且费巨万三齐骚敝工又不成故谭士谓公有功于国以此其后河决崔镇总臣欲塞决口漕臣欲毋塞公奏总臣言是卒遣使塞决如公议至今赖之公历仕久谙于世事其揣摩利害言后当成败咸如烛计临事持重有大体不淆于众所居官十余任以廉俭称河南杂治伊藩闭舍固扄不通请问后诸治狱使者皆被污蔑语无及公者所自操持如此公之去位葢以星变自陈奉诏勉□而言者微承当路指谓大司空徒清谨耳无能为也遂致仕公生平好养生言老而益健饮啖不衰一日忽病不肯饮药以为人生有命药石何为万历乙酉六月考终正寝距生正德癸酉得年七十有二讣闻　上遣近臣治葬守吏临祭如法余读汉史称石丞相庆不言躬行醇谨无与比而绛东阳二侯重厚少文言事不出口以为大臣长者任社稷重大司空质行类之然至治民任剧盘错纠纷砉然理解意汉臣当之鴈行避舍矣岂非所谓才诚具备者哉汶上自嘉隆以来四尚书并出郭公最后予亲覩记其事如此然以所闻彼三公者大槩廉直敦朴不甚相远河济之间先贤圣之墟风气固然矣乃者世俗靡靡日趣于偷诸前进之风烈柰何可复覩乎吾次第公事有慨焉 

　　○资政大夫工部尚书赠太子少保又轩姚公□ 可墓志（沈鲤） 

　　沈鲤 
　　昔孔子赞易于干而以刚为天德之首退而求之当世喟然诧其不可见及得一人焉而竟以欲病之夫欲之必足以累刚而后刚之义益显若乃生今之世居然称先辈而终始以无欲就者吾得一人焉曰吾同年友又轩姚公公束发登朝历官几五十年外而中中而外循级而上宣劳尽瘁毫无躁心且终公之身未尝有莫夜之知兼日之奉庐取庇形食取充口而曾氏之商歌铿然动金石葢公之刚不完于有所胜而完于无所欲也不佞与公同籍同朝知公最稔土遂中之石抑何忍以不文辞公讳继可字光父又轩其别号也其先晋人国初有子宽公占籍襄城是为公始祖子宽生让让生礼礼生伟伟生泽以子汝皋贵赠承德郎兵部职方司主事复以公贵累赠通议大夫工部右侍郎是为公祖泽生汝皋登正德丁丑进士历升贵州左参议因谏巡幸议大礼被廷杖有古直臣风寿终从祀乡祠后以公累赠通议大夫工部右侍郎是为公父公未生时有佳梦既生七龄即知向学邑令田见而奇之髫年补诸生有声甲子举于乡乙丑成进士初授南陵令邑俗□□□公以□大明敏治之一年而民服一日同官失金公呼衙役某前曰金尔盗也不任遂令人持其衣至家索金顷刻而至僚属问故公笑曰吾先见若所执刀柄有土淖若足践然巳心疑之忽闻失金料必践此出入也讯之果然遂有神君之号戊辰以治最征选授四川道试御史明年实授奉命巡按直隶宣大提督学校以兴贤育才振纲肃纪为首务因陈言边务指斥和戎之陋拂当事意疏虽未行而时论韪之外迁四川佥事分巡重庆等处地号冲烦苗夷杂处公至修器械缮城堭剔蠹除奸骜如播酋且帖然就化丙子擢陜西参议分守庆阳地当极边兵食两诎公诘戎蓄糗屹然为西北保障遂迁本省副使兵备定边等处边适当冲扰公亟命郡邑卫所修筑简练夙夜靡宁警尘遂息阅边奏荐升俸一级时平凉等处饥馑百姓雕敝骄宗悍卒易为乱公调停联属之竟无哗阅边再奏荐又升俸一级随擢山西按察使刑名纪纲日就振饬擢湖广右布政使摄左辖事寻擢陜西左布政使会计井然毫无点染时关中菑疹频仍邑里肃条贡酋潜掠南番蹂躏重以套虏多故粮饷征发无虚日公拮据应办军民两利入觐即拜都察院右副都御史巡抚宁夏宁镇与虏接壤山王山王牧放城下我弛备于河则套虏得以乘我弛备于山则住牧之虏得以乘我防御日夜无宁晷且城中多逆夷命投充丁壮严则激宽则玩公恩威并用制驭有方即哱刘辈逆志罔敢逞时撦酋西牧行经镇地戒其部众无轻犯且遣头目武天祥等来乞贡公之威德可知矣公犹恐虏情叵测疏陈防守事宜悉荷嘉纳庚寅以内艰归禫除以原官起巡抚陜西时宁镇内躏于哱刘外言共于火酋至廑　上西顾一时廷臣咸推毂公葢以公自参藩历督抚五易秩不离秦所为周阅而经历者稔也乃以羽书促就道中道闻督臣被逮逆党构虏深入掠城堡戕运军绝我粮道遂星驰入关提兵至河州地方以精兵遏其锋死士捣其穴虏遁粮饷始得至灵州数万枵腹卒不至生他虞而逆党就戮当为首功及克城后疏上善后事宜数千言大率谓秦塞以虏市课诸将吏诸将吏以市缓坐谴罚为虏持岁增费无巳市日益重我日益轻计大左今第与虏约愿市听不愿市亦听课诸将吏视行伍实训练精巳耳若然虏且俛首款关求市是我与虏易道也我重市轻边塞可保百年无事　上览之大悦曰所奏甚合机宜都依拟行各边虏情虽异事体原无不同兵部通行与他俱要从长计处毋得沿习旧套牵制悞事其后松套等虏果有款关乞赎附逆之罪者公言有明效也时西夏方平虏众初附公蚤夕调停善后长子死焉所不暇恤癸巳升工部右侍郎上疏请告不许时大工烦兴莅任即奉勑提督工程两宫鼎建殚精以营职业次子死焉又不暇恤甲午再恳恩乞身始予告归葬二子戊戌复起前官仍奉勑提督工程踰岁大工告成蒙恩嘉赉满考称最荷金币之赐荫一子时工部正卿久缺会推公名居末　上特旨简擢具疏辞不允责任愈重事机愈烦明楼改造黄河岁修都城缮筑舆梁补建工役烦沓值水衡缺费公悉力计划委曲劻勷逮各告成功而精竭神耗两目蒙矣屡疏乞休具蒙温旨勉留疏至四十五上岁乙巳始得俞旨赐乘传归里归则杜门谢客逾二年而告殂讣闻　上为轸悼赠太子少保遣官治葬守臣称制临祭者四再荫一子葢异数也公为人真诚疏爽风骨棱棱貌朴词侃不为纤趋自少至老动止准绳无失尺寸世俗声色货利一无所嗜其才廓落恢弘而出以慎密然不知有□械事也练习朝典洞晓物情凡所调度咸中机宜当官守法务在鉏抑强梗惠利小弱而不为琐细科条伤于苛急居常踆踆简默及当大议大谋众莫敢发公独守经据古凿凿指画率以片言取决生平去就取予严于一介至臧否人物常依宽大耻为刻深葢老成正直君子也当正卿三年例当报满所司以公移呈公曰　主恩莫报臣病宜休何敢言满以冀恩赉辞不许呈其恬退始终一致如此倘所称无欲而刚耶若顾复犹子而遗田让舍分俸督诲也赡恤族姓而构建义宅收养也乡里饥荒而输粟佐赈也是由亲逮疏恩无不周也其它建议邑城易土甓而捐俸输砖卒竟厥役至新尊经阁东岳庙悉捐赀为之其好施而垂永赖类此家世清素门庭如水子姓美秀有文束修好礼不敢以贵势加人则公之清规雅度所贻者远也公生嘉靖甲午八月三日卒万历戊申六月二十一日享年七十有五 

　


　　工部二（侍郎　郎中　员外郎　主事） 

　　◆侍郎 

　　工部右侍郎蔺芳传 
　　工部左侍郎陈寿传 
　　裴侍郎琏哀辞叙（王直） 
　　通议大夫工部右侍郎寅庵罗公简墓碑（王英） 
　　工部右侍郎曹弘传 
　　工部右侍郎赠书王公永和碑铭（陈循） 
　　工部左侍郎霍公瑄传（陆简） 
　　工部左侍郎陆祥传 
　　工部右侍郎李颙传 
　　工部左侍郎王诏传 
　　工部右侍郎乔毅传 
　　工部左侍郎蒯祥传 
　　通议大夫工部右侍郎谈公伦墓志铭（王鏊） 
　　工部右侍郎张颐传 
　　工部左侍郎杜公谦墓志铭 
　　工部侍郎孔□□ 
　　工部侍郎罗公明传（雷礼） 
　　工部右侍郎□公理传（潘□） 
　　工部左侍郎潘礼传 
　　工部侍郎李堂传（雷礼） 
　　通议大夫工部左侍郎夏君昂慕志铭（李东阳） 
　　工部右侍郎张达传 
　　工部左侍郎崔公岩传（胡直） 
　　工部侍郎何天衢传（廖□南） 
　　工部右侍郎徐公赞墓志铭（张邦奇） 
　　工部右侍郎赠尚书瑞石江公晓神道碑□（吕本） 
　　嘉议大夫工部右侍郎双桥蒋公淦墓志铭（孙承恩） 
　　工部右侍郎赠本部尚书陆公杰墓志铭（康大和） 
　　通大夫工部左侍郎赠都察院右都御史□公辉墓志铭（吕平） 
　　工部左侍郎郭公鋆慕志铭（裴宇） 
　　工部右侍郎少村黄公廷用墓志铭（吕本） 
　　工部左侍郎刘伯跃传（实录） 
　　工部右侍郎张玭传（实录） 
　　嘉议大夫工部左侍郎赠都察院右都御史沈公节甫神道碑（曾朝节） 

　　○工部右侍郎蔺芳传 

　　芳山西夏县人倜傥阔达有大节读书通古今重义薄利不以富贵贫贱动其心洪武中举孝廉授刑部买外郎升郎中　上即位升吉安知府先是金华朱仲智为吉安知府宽厚廉洁刬革吏弊礼贤爱民民甚戴之会被召改重庆知府民思慕之而难其继者巳而芳至芳宽厚持大体明习吏事庭无滞牍民有告讦者数语立决吏无所容其奸芳以爱民为心而处事曲当民更大喜吉水有无赖民诣阙言县故有银冶烹炼可获厚利　朝廷遣官以其人覆视既至父老羣诉于芳曰即用无赖者言吾属父子兄弟不能保而邑有无穷之患芳曰银冶诚有之乎曰无之但闻故老云宋季时邑有奸民妄言银冶于朝者后坐诬罔之罪今芒芒山谷上者树松栢下者艺禾稼岂尝见有所谓银冶太守如疑我言诣阙告者在此请指说银冶之处我等甘罪芳恻然顾告者而问之噤不能对父老趣之对卒无对父老又言此无赖人平日所为罪恶累累皆应坐死其人在傍闻之□□芳曰毋恐罪皆赦前今独问银冶有无耳告者即□头吐实言我愚昧人而居乡素贫诚不甘乡之人皆华衣美食扬扬焉未尝齿我也则妄意祸之以至于此死罪死罪惟太守吾父母何以生之芳为草奏大意谓告者尝闻故老言宋时说银冶事而未及详辄率意上陈今询邑人老长皆云素未尝有银冶即不实甘受鈇质言人人同谨以实闻同官或不肯署曰朝廷治银冶吾辈敢方命耶奏入如不信胥受罪矣芳曰吾辈奉命守此土非以为民乎今　圣天子仁明在上如天日诸公乃不以直道效臣节耶有罪芳请独任即自署奏同官不得巳亦强署焉　上得奏曰吾固意愚民之妄也遂罢其事然以告者出于率意也亦不之罪芳自奉俭约日尝疏食被服无纨绮事其母极孝母亦善教凡芳日所行事夕则命陈于前有未善必让之芳谨受教不违后为工部都水主事督浚治河南河渠凡所经郡县民情吏治有未便者辄疏以闻升本部右侍郎至是以疾卒吉安自芳去其民思慕贤守必曰朱蔺朱蔺云
  </div>
  <div class="pagination">
   <a href="国朝献征录_page82.html">
    上一页
   </a>
   <span>
    ...
   </span>
   <a href="国朝献征录_page78.html">
    78
   </a>
   <a href="国朝献征录_page79.html">
    79
   </a>
   <a href="国朝献征录_page80.html">
    80
   </a>
   <a href="国朝献征录_page81.html">
    81
   </a>
   <a href="国朝献征录_page82.html">
    82
   </a>
   <span class="current-page">
    83
   </span>
   <a href="国朝献征录_page84.html">
    84
   </a>
   <a href="国朝献征录_page85.html">
    85
   </a>
   <a href="国朝献征录_page86.html">
    86
   </a>
   <a href="国朝献征录_page87.html">
    87
   </a>
   <a href="国朝献征录_page88.html">
    88
   </a>
   <span>
    ...
   </span>
   <a href="国朝献征录_page84.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
