<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 631 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 631 页/共 1860 页</h1>
    <div class="content">
○调镶白旗蒙古副都统三格、为三姓副都统。以四川川北镇总兵普庆、为镶白旗蒙古副都统。　　

○丙戌。上诣畅春园、问皇太后安。　　

○幸圆明园。　　

○以光禄寺卿熊学鹏、为太常寺卿。　　

○戊子。谕军机大臣等、卫哲治奏称、定例官员离任。署内一应物件。俱移交接任。而外省并未遵行。每遇新任。必须另行备办。或勒令属员赔垫。或派累行户。且胥役乘机盗窃。捏称新制。□销领银。此等弊端。势所必有。请旨再加申饬等语。所见甚属琐屑。官员在任。久暂不同。接授前任物件。岂能保其尽无损坏。一概责以移交后任。于情事亦所难行。但胥役以旧作新。任意冒销。及派累滋扰。自应查禁。从前既定有成例。即屡颁禁令。亦祇属具文。于政体未见有益。可传谕卫哲治。令其遵照成例。酌量办理。并于奏事之便。将此传谕各省督抚知之。　　

○是日。皇后诣桑坛位。行躬桑礼。妃、嫔、二人。王、贝勒、贝子、公、福晋夫人三人。三品以上文武大臣命妇四人。以次采桑。供蚕事。　　

○己丑。蠲缓长芦沧州严坝场、乾隆十八年分。旱灾额赋。　　

○庚寅。上诣畅春园、问皇太后安　　

○谕、场屋制义。屡以清真雅正为训。前命方苞选录四书文颁行。皆取典重正大。为时文程式。士子咸当知所宗尚矣。而浮浅之士。竞尚新奇。即如今科放榜前。传首题文。有用九回肠之语者。其出自汉书肠一日而九回。大率已莫能知。不过剿袭纤巧。谓合时尚。岂可谓非法不道。选言而出者乎。不惟文体卑靡。将使心术佻薄。所关于士习者甚大。朕曩云、言孔孟言大是难。职是故也。著将钦定四书文一部。交礼部、顺天府、存贮内帘。令试官知衡文正鹄。再策问时务。用觇士子学识。主试官不当以己见立说。上年顺天乡试。问黄河北行故道。今春会试。问黄河下流。皆孙嘉淦、陈世倌、一己私见。究亦空言无补。若以此为去取。将启士子窥探迎合附和之弊。其渐尤不可长。即如宋元以来。辩析朱陆异同。初因讲学。而其后遂成门户。标榜攻击。甚为世道人心之害。嗣后有似此者。必治其罪。　　

○又谕、陈克大原参情罪。本不至死。而身为职官。竟敢藐视法纪。负罪脱逃。行同鬼蜮。推其逃窜之心。若在边疆山海之地。何怕不往耶。此等败类。断不可稍为宽贷。陈克大著照部议。即行处斩。　　

○又谕、舒赫德等奏覆、调遣额琳沁、格勒克巴木丕勒、往达清阿队内。额琳沁、前至博尔和济。因腿疾告存。格勒克巴木丕勒、前至西尔哈戈壁以内地方告存。奉谕查讯缘由。伊等实无可置辩。但格勒克巴木丕勒、在萨喇勒队。始终奋勉。额琳沁同努三、擒拏瑚图克。亦为奋勉。垦请赎罪等语。舒赫德、成衮扎布、此奏甚属错谬。朕前此因二人调往达清阿队内。未经前往。是以降旨将额琳沁、革去贝勒。仍给公爵。格勒克巴木丕勒、罚俸三年。此亦因系糊涂蒙古。非内地人员可比。是以格外宽贷伊等。若系内地之人。必且明正典刑。岂有如是结局之理乎。且此事舒赫德、成衮扎布、早应参奏。参奏后或治罪。或宽免。皆在朕耳。乃竟为姑容。及朕饬令查问。又指称二人奋勉之处。代为奏请赎罪。试思军务获罪。岂有准赎之例乎。今正值军兴有事。赏罚严明之时。伊等屡屡蒙昧姑息。朕竟不知何故。且成衮扎布自授将军以来。办理诸务。委靡懦弱。致使喀尔喀等藐视。众志不服。夫定边左副将军之职。初系由内廷大臣中简放。前因额驸策凌、人明白勤勉。特授为定边左副将军。额驸殁后。朕以成衮扎布、人尚去得。又已彻兵。即令居此职。办军营事务。今值有事之秋。非懦弱所能胜任。成衮扎布、著革去定边左副将军。令公策楞补授。成衮扎布、著授为喀尔喀副将军。效力赎罪。伊若能改过。事定之时。将伊仍复补授。或由他喀尔喀之中简放。临时朕另降谕旨。今成衮扎布业经革去将军。即应销其以前错办之罪。著从宽免其交部。　　

○又谕、舒赫德等奏称、此次擒拏玛木特、扎木参、瑚图克、出力人员。应如何施恩之处。著军机大臣等、分别议奏外。其擒拏扎木桑之马甲满楚、擒拏瑚图克之护军阿玉锡等。俱系萨喇勒带往之新厄鲁特。直入扎木参瑚图克家内擒获。极为出力。著加恩拔为前锋。赏给蓝翎。　　

○又谕、崔杰看来人糊涂。不胜总兵之任。贵州安笼镇总兵员缺。著杨铎调补。直隶正定镇总兵员缺。著田英补授。所遗河间协副将员缺。著崔杰补授。　　

○军机大臣议覆、据副都统富德等奏称、军营驰奏事件。取直路递送热河。张家口外自第四站分路、至独石口外张麻子井。计程四百余里。自扎噶苏台腰站、至头站、此六站。每站有马三十五匹。请各彻二十五匹。安台驰递等语。应如所请。遣驿站员外郎傅鼐、通融台马安设。自独石口至葛家屯、自葛家屯至热河、取直接设驿站之处。即令傅鼐、会同独石口、张家口、台站官员。亦照此办理。所有接设驿站。即交富德、达松阿等管理。俟应彻时。一面报部。一面彻回各原站。从之。　　

○又议覆、副都统富德。奏请酌定附近台站蒙古供给乌拉口粮则例。查定例、奉差驰驿大臣官员。例应官给羊为口粮。骑乌拉者。理藩院给票。所需马羊。悉由蒙古供用。后因彻兵。每站马驼仍旧。现今每站备差马、各二三十匹。寻常奉差人员。尚敷乘骑。若人数较多。台马不足。准令徵调附近蒙古乌拉马乘用。但不明定规制。台站人等。或令蒙古加倍豫备。或竟不出台马。止用蒙古马。均未可定。应如所奏。嗣后寻常奉差人员。仍照旧例骑乌拉外。其应驰驿大臣官员。需马数目。由兵部先期行文该总管。照数豫备。其驰递报匣事件。遇有二三十匹马数台站。准用一半。其一半准令驰驿人等骑用。所需若逾此数。再令扣数酌调乌拉马。再蒙古协济之乌拉马。乘骑过站。其马本人领回。口粮羊。亦不准向蒙古取用。所有应驰驿者。止令蒙古协济乌拉马。所需口粮羊。均照例官给。其例应骑乌拉者。马羊仍照例取给蒙古。从之。　　

○吏部等部议准、署两广总督班第咨称、查增城县属之新塘。与裁汰之乌石司巡检。原辖各地方。相去不远。今添设主簿一员。驻劄新塘。所有管辖村庄。应将乌石司巡检。原管之甘泉、清湖、绥宁三都。共计一百余处。统归主簿管辖。又龙门县属之蓝汾山庙子角、添设巡检一员。查该县原设把总一员。管辖全县村庄。雍正九年、添设永清汛千总一员。将县属之鳌溪等处。割归该千总管辖。今永清汛移驻庙子角。亦应将鳌溪、东埔、河东、大坡、上龙门、白茫、桂村、到滩、香溪、功武、穆双、下尚贤、学道、镇岗、乌石、归仁、新坡、黄垌、归善、下龙门、油田、横槎、高沙、马嘶、上林、西溪、上石泉、下石泉、上马鞍、中马鞍、下马鞍、等处。分拨该巡检管辖。再增城添设主簿。应照佐杂衙门例。额设攒典一员。从之。　　

○予原任福建巡抚潘思榘、入祀闽省贤良祠。　　

○辛卯。上御勤政殿听政。　　

○谕、班第著即驰驿回京。两广总督印务。著杨应琚署理。山东巡抚员缺。著郭一裕署理。云南布政使彭家屏。著调补江苏布政使。所遗员缺。著纳世通补授。杨应琚著即来京请训。再赴粤省。班第起程后。所有两广总督印务。著鹤年暂行护理。彭家屏著即赴江苏新任。不必回滇交代。郭一裕俟彭家屏交代后。前往山东。郭一裕未到之前。山东巡抚事务。著白钟山暂行署理。　　

○又谕曰、张泰开、著赏给翰林院编修。在尚书房行走。　　

○命赏给附近台站供应乌拉马匹、蒙古王公台吉等、缎疋有差。　　

○户部议准、漕运总督瑚宝疏称、江南太仓卫后帮旗丁陈聪漕船。行至清河县新庄镇黄河。遭风漂没。漕米无存。请照例豁免。淹毙副丁陈云俊、照例抚恤。从之。　　

○以翰林院侍读学士王际华、为詹事。原任兵部右侍郎李因培、为光禄寺卿。　　

○以翰林院侍讲刘星炜、充日讲起居注官。　　

○壬辰。谕京师二三月间。春雨未得沾足。现今麦秋将近。待泽甚殷。朕心深为轸念。宜申虔祷。著礼部即查照定例。敬谨举行。　　

○又谕、御史欧阳正焕奏称、现在各省澄汰教职。出缺甚多。今选拔贡生朝考拣选引见者。每省不过十余名。少者数名。除以知县等官录用外。余人无几。不敷补用。请将考列一二等之选拔贡生。一体带领引见等语。此其意不在虑补教职之乏人。而在未经拣选者一概引见。或得侥幸用知县耳。选拔贡生。经大臣等拣选引见。其足膺知县之任者。原不过屈指数人。其余除愿就佐杂外。皆得以教职即用。合计三次考试拣选之数。应用教职者。当亦不下百余人矣。况有现在需次之进士、举人。及各项贡生。又知县改用之教职。已觉缺少人多。又何致不敷补用。该御史意中。必有希以知县录用之人。适考列优等。而未经入选故为此奏耳。御史职司言路。如拣选大臣。或有徇私受托。拣选不公。按有确据。即可据实参奏。若但欲取悦众人。奏请通行引见。岂朕日理万几。必一一躬亲遴择。而派出之大臣。皆不足信。即如乡会试、中者自服其公。不中者必皆含怨。亦必尽令朕一一搜落卷耶。若如所奏定例。将未入拣选一二等之人引见。概用教职。则伎俩不行。亦未为不可。但欧阳正焕之托言行私。不可不明示。著传旨严行申饬。原摺掷还。　　

○又谕、副都统卓鼐、请于乍浦满洲兵丁。应补水手缺额内、扣留三十六缺、挑选绿旗兵丁等因。缮写汉摺具奏。朕从前屡经降旨。满洲大臣、俱著缮写清摺。卓鼐系满洲大臣。所管皆系满洲兵丁。伊别项陈奏。俱用清摺。独此一件用汉摺。明系令汉人闻知感激之意。况满洲生齿日繁。如有缺出。自应通融挑补满洲。岂有将满洲应补之缺。反补绿旗之理。若谓撑船一役。满洲不及汉人。则乍浦空设水师营何用。且又非广东、福建、海外可比。满洲何尝以水战为事。所奏甚属糊涂。著交军机大臣议奏。卓鼐著严加申饬。　　

○兵部议覆、江苏巡抚庄有恭等疏称、奉裁金山卫。归并镇海卫。所有军船。遵改为镇海卫金山帮。又金山卫屯粮。向系卫备在周浦镇徵收。今归并镇海卫。应仍其旧。金山帮运随各弁。照旧驻劄松江府。至仪徵卫离扬较近。屯粮既归扬州卫额。应令各丁赴扬完纳。仪徵帮各弁。虽照旧驻劄仪地。其佥丁事宜。亦应赴扬办理。又镇海卫、向系苏州府管辖。金山卫、向系松江府管辖。今金山卫已并镇海卫。其督催考成。未便分隶两府。应将奏销、盘查、交代、编审、屯田、报升、报坍、一切年例兑运修造、事件。专归苏州府督办。又金山卫佥丁。向系松江府验看加结。今并镇海卫。凡帮弁填考、及旗丁佥换。应归镇海卫验勘结报。悉由苏州府、暨清军同知。覆核加结。至扬仪二卫。均属扬州府管辖。所有裁并仪徵帮、各项事宜。悉照扬州卫原辖各帮办理。又金山卫屯田。坐落金山。南汇等县民田内。军丁住居四散。一切催粮等事。需人传唤。应将金山卫原设快役三名。照旧存留。又各卫屯田。系分散各县地方。若佃户隐占抗租。或盗卖脱籍避运等弊。向系卫备管理。今应除军丁词讼。有干命盗大案。及户婚田土事件。归州县办理外。至一切租种运造案件。及有关屯政之词讼。应照旧归卫查办。又各卫年额养廉。原定繁缺五百两。简缺四百两。今扬州卫养廉。已照繁缺例。毋庸加增。其镇海卫养廉。年额四百两。今归并金山卫。事务较繁。亦请照繁缺例、增银一百两。又仪徵卫编支泰州所门军口粮。并仪邑四门门军口粮。原有支给本款。应照旧存留。归入扬州卫额内。按年支解。又金山卫衙署。即在金山县地方。系丁买民房。借为官署。金卫虽裁。镇卫仍须不时到金办事。应请留为办公之所。至仪卫屯粮。已令各丁赴扬完办。所遗衙署。已议改仪所监掣厅衙署。又金山卫学。现有该处生衿原设文庙。应仍其旧。社、厉、二坛。建设已久。亦未便议裁。至应祭之期。即令镇海卫守备主祭等语。均应如所请行。从之。　　

○以故广西太平府属都结土知州农世元弟世卿、袭职。　　

○癸巳。上诣畅春园、问皇太后安。　　

○谕、会试榜后、下第举人。历科以来。间有格外加恩之典。今科会试、所有下第举子。亦著加恩。于荐卷内取文理明通者。验看拣选。带领引见。畀以司铎之任。其奏请简派大臣阅卷验看。及按省酌定员数。分班选用之处。该部察例具奏。至年七十以上者。并著该部带领引见。酌量给予职衔。以示优惠。　　

○又谕、高堰堤工需用石料。办运船只甚多。俱官为雇觅。已按给水脚银两。其例徵船料。自应照数完纳。但此番工程紧要。各船更番迭运。无误、工需。加以石质粗重。挽载维艰。现今将次完竣。所有从前运石过关船只、应徵料税。著加恩免其追缴。以示优恤。该部即遵谕行。　　

○谕军机大臣等、庄有恭奏请免徵运石船料一摺。已降旨加恩豁免矣。船只过关。例应纳料。但此番工程紧要。若关口按徵料税。不无阻滞。必随到随放。方可无误工需。该抚从前既经筹及。即当具摺奏闻。请旨豁免。乃牒移高恒咨请部示。至今始行请豁。且以船户散处。行追恐滋纷扰为词。此奏既甚迟缓。又属取巧。如谓必应追缴完额。不当按数向迟奏之该抚追缴耶。著传谕申饬。　　

○又谕、前者卞塔海以牛庄应运豆石。业经阿兰泰奏请停止。而德尔格仍行办运。将德尔格并官员等参奏。朕以此事若阿兰泰豫先告知德尔格。德尔格仍将豆石办运。自系德尔格之咎。如德尔格并未闻知。仍照例办运。不过未能想到。尚无不合。曾降旨令阿兰泰查奏。今据阿兰泰奏称、伊于途次见豆价稍长。到京后因将此项豆石奏请停运。并未豫先告知德尔格等语。看来德尔格并无不合。卞塔海所参殊属过刻。著寄信令卞塔海知之。　　

○甲午。上诣黑龙潭祈雨。　　

○免直隶沧州、保安、二州、乾隆十八年分。水灾额赋有差。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百六十



大清高宗法天隆运至诚先觉体元立极敷文奋武孝慈神圣纯皇帝实录卷之四百六十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十九年。甲戌。四月。乙未。补行乾隆十七年江南军政。不谨官一员。罢软官一员。年老官二员。才力不及官二员。浮躁官一员。分别处分如例。　　

○丙申。孝端文皇后忌辰。遣官祭昭陵。　　

○军机大臣议覆、山西巡抚恒文等奏称、前军机大臣奏准、令于绥远城所辖仓贮米内。碾米三万石、运送军营。查托克托城等处仓贮米。碾运需时。且费脚价。请于绥远城仓贮内动拨运往等语。应如所议行。至所称即雇归化城商人驼车运送。查雍正十三年、原任尚书通智、雇商驼车运送。并无迟误。此次亦应如所议。又称、现在军营移驻乌里雅苏台。较前稍远。酌量地方给价。查雍正十三年、鄂尔坤运送米。每斛共给银七两。今运送乌里雅苏台。加增十三站。应每斛共给银九两八钱零。查雍正年间、需用蒙古牲畜甚多。脚价稍昂。今非雍正年间可比。照前计算。未免过浮。其作何节省之处。应令斟酌近日实在情形。再行裁减。又称此次运送米。照雍正十三年、派副都统一员。地方大员八员。微员十六员。兵一百名。查绥远城、归化城、副都统。各有应办之事。难以久悬。请钦点在京大臣一员。照管运粮。其拨派官兵。即由该处满洲土默特内派出。亦应如所请。至归化城、与乌里雅苏台、相距窎远。水草不足。难免牲畜倒毙。须豫为筹画。亦应如所请、拨银二万两。交派出大臣带往备用。得旨、依议。著派台柱、办理运粮事务。侍郎兆惠、总理照看。　　

○丁酉。谕军机大臣等、现调察哈尔兵。陆续俱至军营。若令其在大营住宿。由乌梁海前来送信之克木波尔望见。必云我调内地兵来。伊等不免豫为防守。著寄信策楞等、于军营之次。或一日路程。或半日路程。择附近有水草处。察哈尔兵到时。均著在彼住宿。不可洩漏于厄鲁特乌梁海等。亦不准令见踪迹。再此旨一到。永柱若仍在军营。令其前往扎克拜达哩克、会同麒麟保办理事务。暂住数目。以候谕旨。　　

○河南巡抚蒋炳＜锍-釒＞报、乾隆十七年分、内乡、裕州、确山、三州县。开垦水旱田、地、共三十三顷五十四亩有奇。　　

○戊戌。上诣畅春园、问皇太后安。　　

○署江西巡抚王兴吾疏报。乾隆十七年分、新建、万安、二县。开垦地、田山、共一十六顷三十亩有奇。　　

○豁除江西铅山县、水冲田、三亩有奇额赋。　　
</div>
    <div class="pagination">
<a href="清实录乾隆朝实录_page630.html">上一页</a><span>...</span><a href="清实录乾隆朝实录_page626.html">626</a><a href="清实录乾隆朝实录_page627.html">627</a><a href="清实录乾隆朝实录_page628.html">628</a><a href="清实录乾隆朝实录_page629.html">629</a><a href="清实录乾隆朝实录_page630.html">630</a><span class="current-page">631</span><a href="清实录乾隆朝实录_page632.html">632</a><a href="清实录乾隆朝实录_page633.html">633</a><a href="清实录乾隆朝实录_page634.html">634</a><a href="清实录乾隆朝实录_page635.html">635</a><a href="清实录乾隆朝实录_page636.html">636</a><span>...</span><a href="清实录乾隆朝实录_page632.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
