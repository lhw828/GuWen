<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 84 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 84 页/共 1860 页</h1>
    <div class="content">
○上诣皇太后宫问安。　　

○己酉。增给直隶遵化等州县。驻防兵米。本年折价未敷银、二千九百三十二两有奇。从直隶总督李卫请也。　　

○是日起。上以岁暮祫祭太庙。斋戒三日。　　

○庚戍。命建台湾考棚。谕曰。据巡视台湾给事中兼理学政单德谟奏称。台湾考试生童。向来未建考棚。止就海东书院之便。而地方湫隘。实不能容。遂别开门迳。通于圣庙戟门外。搭盖棚厂。未免杂沓喧嚣。邻于亵慢。且虑关防不密。易滋弊端。应请照内地之例。建立考棚。以昭严肃等语。向因台湾应试人少。故未建立考棚。今人文日盛。生童众多。非复畴昔之比。著该督抚转饬地方有司。相度地方情形。修造试院。俾宫墙肃静。考试谨严。以重造士育才之典。　　

○辛亥。以岁暮祫祭。遣官祭太庙中殿、后殿。　　

○命加徐州府属河工料价。谕曰。豫、东、二省河工。所有岁修抢修之柴薪。向来每觔给价六毫。令州县采买交工应用。朕因六毫之价。不敷采办。已降旨加至九毫。以纾民力。兹闻江南徐州府所属州县。滨临黄河。与山东、河南、壤地相接。有荡苇难以挽运。藉用秫秸之处甚多。采办之价。亦觉不足。所当照豫东、之例。一体加恩者。著总河高斌详确查明。将应加价值之处。照豫、东、之例。加至九毫一斤。报部著为定例。以示朕体恤民隐之至意。　　

○免福建省缺额田所匀丁银。及延平、建宁、邵武、解粮运费。谕、闽省丁银。匀入地亩。已历多年。上年朕查出通省缺额田地、五万四千余亩。已降旨将粮银豁除。以纾民力。但所匀丁银。未曾裁免。仍属小民之累。著将应纳丁银、九百六十一两。悉行免徵。永著为例。又闻延、建、邵、三府。有运解省城之粮米、二万四千石。于耗米之外。又徵运费。每石一钱一二分。至五六分不等。交官之数若此。其官吏需索之费。正恐繁多。小民输将匪易。著将此项永远免徵。所有运费三千两。即于存公银内支给。以除闾阎之扰。　　

○谕理藩院。皇考御极。三年释服之后。于初次庆贺元旦来京之蒙古王、贝勒、贝子、公、台吉等。及使臣等。俱加恩赏给缎疋。今年年节轮班来京之蒙古王、台吉等。遇朕初次庆贺元旦。著于常例赏银外。仍照雍正四年、皇考特恩赏给之例。加恩赏给蒙古王、贝勒、贝子、公、台吉等。及使臣等、缎疋。　　

○以大学士鄂尔泰子一品荫生鄂实、为三等侍卫。　　

○壬子。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭太岁之神。　　

○诣皇太后宫问安。　　

○癸丑。上诣皇太后宫问安。　　

○御保和殿。筵宴朝正外藩。左翼科尔沁和硕土谢图亲王阿喇布坦。乌珠穆沁和硕车臣亲王阿喇布坦纳木扎勒。喀尔喀和硕亲王和硕额驸策凌。科尔沁多罗扎萨克图郡王沙津德勒格尔。敖汉多罗郡王垂木丕尔。巴林多罗郡王桑礼达。敖汉多罗郡王鄂勒哲图。喀喇沁多罗都楞郡王伊达木札布。科尔沁多罗贝勒多尔济。苏尼特多罗贝勒锡里。乌珠穆沁多罗厄尔德尼贝勒策布登。喀喇沁多罗贝勒和硕额驸僧衮札布。敖汉固山贝子固山额驸罗布藏巴林固山贝子札什纳木达尔。土默特固山贝子哈穆噶巴雅斯瑚朗图。科尔沁和硕额驸齐默特多尔济。镇国公和硕额驸达尔玛达都。札鲁特镇国公察罕灵华。翁牛特镇国公索诺木。乌珠穆沁镇国公朋素克拉布坦。阿巴噶辅国公鄂勒哲图。喀喇沁辅国公罗布藏策布登。喀喇沁辅国公丹津。喀喇沁和硕额驸纳木什。科尔沁和硕额驸塞布腾多尔济。喀喇沁扎萨克头等塔布囊和硕额驸喀宁阿。郭尔罗斯扎萨克头等台吉察衮。敖汉多罗额驸德木楚克。敖汉多罗额驸齐旺多尔济。科尔沁固山额驸拉礼达。塞楞纳木札勒。多尔济瑚固穆。敖汉固山额驸旺扎勒。罗布藏锡拉布。柰曼固山额驸敦多布。喀喇沁公主之子头等塔布囊敏珠尔拉布坦。敖汉公主之孙头等台吉垂济拉什。科尔沁公主之孙头等台吉索诺木旺札勒。阿玉尔布尼拉什。敖汉公主之孙头等台吉垂札木素。赛音伍玉图。喀喇沁头等、塔布囊旺札勒。科尔沁二等台吉阿旺。藏布吉勒图堪。巴林二等台吉旺札勒。苏尼特二等台吉朋素克林沁。茂明安二等台吉德木楚克拉旺。科尔沁三等台吉策旺札布。敖汉四等台吉诺们。巴林四等台吉策凌达尔札。科尔沁四等台吉毕里衮达赉固穆札布。扎鲁特四等台吉朋素克。克什克腾四等台吉囊札特札布。科尔沁头等台吉乌勒木济札木素。多尔济札布。巴林头等台吉琳沁丹津。科尔沁二等台吉多尔济松兑僧格。敖汉二等台吉札什桑图札木巴拉什。阿巴噶二等台吉朋素克拉布坦。乌珠穆沁二等台吉达什德礼克。科尔沁三等台吉根敦札卜。布颜图。敖汉三等台吉桑济拉什。阿旺拉什。巴林三等台吉班珠尔。璧木巴拉。郭尔罗斯三等台吉乌尔瑚满。阿巴噶三等台吉罗卜藏达什。科尔沁四等台吉阿玉尔布尼。色楞札木素。阿玉什。巴克拉瑚。特古斯。布颜图。纳逊。鄂尔哲。阿璧达。达尔玛达都。丹津。满沁保。札木扬。特古斯。璧什哷勒图。锡拉布。丹津。塔璧图。巴什。阿穆瑚朗。乌巴什。旺舒克。根敦札布。乌尔衮。塔旺札木素。英贵。塞楞巴勒珠尔。拉什。索诺木。垂札布。敖汉四等台吉多尔济。绰克托。札木巴拉。素木第多尔济。纳苏图。噶尔党鄂尔哲。丹巴。拉玛札布。兑桑策旺札布。旺札勒。僧格。固卜登。鄂尔哲图。素尔特木。巴特玛。巴特玛拉什。旺札勒。塔尔吉章散。巴林四等台吉索诺木。伊鲁勒图。纳逊。尼尔赫图。喀喇沁头等塔布囊齐默特多尔济。翁牛特四等台吉诺罗卜札木素。右翼喀尔喀土谢图汗敦丹多尔济。扎萨克图汗格勒克雅木丕尔。和硕亲王丹津多尔济。阿巴噶多罗郡王索诺木拉布坦。苏尼特多罗杜楞郡王旺清齐斯鲁克。喀尔喀多罗郡王德穆楚克。厄鲁特多罗郡王塞卜腾旺布。喀尔喀多罗贝勒策布登。阿噜科尔沁多罗贝勒达克丹。喀尔喀多罗贝勒噶勒桑鄂尔多斯多罗贝勒诺罗卜扎木素。翁牛特多罗达尔汉岱青贝勒朋素克。阿巴哈纳尔多罗贝勒达什敏珠尔。阿巴噶固山达尔汉贝子齐旺。喀尔喀固山贝子旺扎勒。厄鲁特固山贝子散都卜。乌喇特辅国公阿穆尔凌贵。苏尼特辅国公噶尔玛逊多卜。鄂尔多斯辅国公塞布腾诺尔布。喀尔喀辅国公敏珠尔。策布登扎布。齐旺。密什克。衮布策凌。密瓦札卜。吐鲁番辅国公额敏和卓。喀尔喀扎萨克头等台吉波罗尔。琳丕尔多尔济。布达扎布。乌木补济。旺补多尔济。逊都布。齐巴克扎布。格勒克。散都克多尔济。旺札勒。青海扎萨克头等台吉额尔德尼。济农。丹勇。济克济扎布。喀尔喀头等台吉额默根。拜都布。乌珠穆沁头等台吉德礼克。旺舒克。苏尼特头等台吉达什。喀尔喀头等台吉琳沁多尔济。散达克多尔济。奈曼协理头等台吉璧都尔扎阿巴噶噶凌扎喇。喀尔喀根敦。鄂尔多斯扎布。喀喇沁达林。喀尔喀头等台吉图巴。散都布。灵丹多尔济。旺兑布多尔济。散济扎布。罗布藏达什。锡拉布。科尔沁协理二等台吉策旺。达木巴鲁。鄂尔多斯根敦。翁牛特萨木鲁布。阿噜科尔沁策旺敦多卜。鄂尔多斯索诺木喇什。乌喇特阿尔塔。阿巴噶阿喇布坦。喀尔喀旺舒克。扎赉特协理三等台吉拉什。阿巴哈纳尔莽机钗。鄂尔多斯扎木扬。乌喇特锡拉布。鄂尔多斯罗布藏。拉什。茂明安额尔穆济。郭尔罗斯土萨图。归化城土默特伊密第。喀尔喀恭格。成衮扎布。班珠尔。那旺成衮。四子部落协理四等台吉敦多布。喀尔喀锡拉布。浩齐特车木楚克。阿霸哈纳尔素珠克。巴林旺舒克。鄂尔多斯乌巴什。都尔伯特阿尔璧机瑚。土默特垂札布。克什克腾齐旺多尔济。科尔沁沙津德勒格尔。扎鲁特噶什布。齐默特多尔济。喀尔喀格木丕尔。牟兑。舒伦。布达札布。敏珠尔。旺清多尔济。逊都布。塔素隆多尔济。厄林沁达什。旺舒克。札木禅。敦多布。凌禅。万楚克。班珠尔。孟固策凌旺布。齐旺那木开。衮楚克。多约特。齐巴克札布。青海衮布塔尔。喀尔喀四等台吉多约特。扎木素。达什根扎布。旺扎勒。巴尔洪多尔济。巴凌塔。楚克苏木扎下。阿拉布坦。旺布达什。朋素克。阿璧达等。及内大臣、侍卫、大学士等。召敦丹多尔济。格勒克雅木丕尔。丹津多尔济。阿喇布坦阿喇布坦纳木扎勒。策凌。垂木丕尔。桑礼达。索诺木拉布坦。塞卜腾旺布。伊达木扎布。僧衮扎布策布登。罗布藏。齐默特多尔济。达尔玛达都。至御座前。赐酒成礼。　　

○是月。总督仓场户部侍郎宗室塞尔赫奏。酌拨稄米二万石。交通州米厂平粜。得旨、著照所请速行。该部知道。　　

○直隶总督李卫奏。直隶所属任县地方。与山东邱县接界。有张卿苏泽长苏国英等创立邪教。任县民人焦普等。投拜为徒。现将焦普等查拏。并会同山东文武将张卿等三犯。一并全获。归并审拟。得旨、知道了。卿所办理甚善。至于或摺奏。或具题。俟卿审明时。视其案情。以为轻重可也。　　

○又奏、遵旨查明涿州北鲁坡等三村。被水实在情形。请补赈无力穷民四十七户。得旨、知道了。照卿所奏料理。　　

○江南河道总督高斌奏。办理挑浚淮扬运河工程事宜。得旨、览奏。料理妥协。俾漕运不误。而大工迅速告成。实足以慰朕怀也。但近日颇有人论及。运河年来淤淀。以致沙壅堤底。堤反藉以坚牢。今运河深通固佳。但恐放水之后。堤底沙松。堤上盖造房屋人家。不无垫沉之虑等语。卿其何以筹度万全。使朕思虑顿释。方佳耳。　　

○江苏巡抚杨永斌奏。江苏徵收漕粮。每石随收漕费钱、五十九文。今岁钱价甚昂。因时变通。令民间将银交纳。计算每石。改收银七分一厘二毫。其完漕在三石以下者。仍听银钱并纳。不得勒掯浮收。至明岁钱价平减。仍照数收钱。不得援以为例。得旨。此议甚是。知道了。　　

○又奏、淮扬一带。今冬大挑运河。筑坝之后。舟楫难通。民间输纳漕米。挽运维艰。奉旨将沿河之高邮等七州县漕粮。改徵折色。惟查扬州府属之江都等四州县。尚有应完本年凤米一项。共计四千八百五十一石有零。应请随漕一体折徵。得旨、好。即如是办理可也。　　

○大学士管浙江总督嵇曾筠奏。起运截留浙省本年漕粮十万石。交与闽省积贮等因。得旨、览奏殊为妥协。可嘉之至。　　

○又奏、食盐充裕情形。得旨、览奏盐价平减。民无食淡之虞。实可以慰朕怀。至多增课额。非朕所计及也。　　

○又奏报、平阳、永嘉、乐清、瑞安、等四县、歉收情形。得旨、平阳等四县。虽属歉收。然较之闽省何如。闽省尚不闻有此等事。则卿所料理。亦不无失宜之处矣。　　

○又奏、委员运交闽省米石。得旨、知道了。闽省需米甚急。须及时接济方可。料卿自然速为经理也。　　

○湖广总督宗室德沛奏。遵旨密查史贻直在总督任内。收受盐商礼物等事。得旨、知道了。史贻直身为大臣。朕不忍扬其劣。当别有以处之。至许登瀛乃无耻小人。所当即行具本严参者也。　　

○湖北巡抚张楷奏。办理地方情形。得旨。知道了。　　

○汝等和衷办事甚好。但朋友尚有相劝相规之谊。况同寅乎。君子和而不同。汝等共勉之。　　

○又奏、请以抚标中军参将马思仁、升衔留任。得旨、抚标参将。岂有以升衔留任之理。此奏甚无味。　　

○又奏、买补仓谷数目。得旨。仓谷惟以充盈为是。即再多于此数亦可。　　

○山东巡抚法敏奏报、通省得雪情形。得旨。通省所得雨雪。不过五六寸。而未必即谓之数年以来无此冬景。汝谁欺乎。　　

○又奏、勘过小清河应行修浚情形。得旨。知道了。题到自有部议。　　

○河东河道总督白钟山奏报、防护挑浚黄运两河事宜。得旨、如此先事绸缪。办理殊为妥协。可嘉之至。　　

○又奏、清查东省州县。额徵河夫工食闰余银两。请改解河库。以厘积弊。得旨。此事既经年久之弊。卿能查出甚佳。但当慎其将来。至于已往之事。一概免究可也。　　

○杭州织造兼管关务苏赫纳奏报、杭关收过税银数目。得旨。览。闻汝任关税。颇有苛索之名。汝其慎之。　　

○福建陆路提督苏明良奏。福宁府属霞浦县地方。桐山一堡。为浙闽山海交错紧要之区。请改设县治等因。得旨、交与郝玉麟。听其议奏。　　

○陕西固原提督樊廷奏报、贼夷烧草放荒。遵旨密饬将备弁兵。镇静自守。得旨、知道了。若彼肆然侵入驻防之地。亦不可以自守为辞。而致损国威也。凡事以得中审势为要。　　

○云南提督蔡成贵奏报、擒获思茅猓黑扎独等情形。得旨、此事审理。自应听之督臣。至起事之时。汝何不速行奏闻耶。殊属怠忽。又所斩数犯。料亦未必尽系的实之人耳。边境夷疆。朕深为汝忧之。　　

○是年、旌表孝子、直隶等省八十三名。孝妇、直隶等省六口。孝女、江苏一口。顺孙、安徽一名。孝义、河南五名。忠义、安徽一名。守节合例、八旗满洲一百一十六口。蒙古三十三口。汉军四十口。内务府一口。奉天等省驻防二百三十二口。直隶等省二千八百三十一口。夫亡殉节、安徽等省殷氏等十四口。未婚守志、觉罗扎穆达聘妻他塔喇氏一口。满洲房嵩聘妻刘氏等二口。安徽江富国聘妻汪氏等六十口。百岁寿民妇、安徽赵振铎等七十一名口。七世同居、山西生员李煊。各给银建坊如例。　　

○一产三男、程乾浴等、一十三家。大清高宗法天隆运至诚先觉体元立极敷文奋武孝慈神圣纯皇帝实录卷之五十九


大清高宗法天隆运至诚先觉体元立极敷文奋武孝慈神圣纯皇帝实录卷之六十　　

监修总裁官经筵讲官太子太傅文渊阁大学士文渊阁领阁事领侍卫内大臣察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵官太子太傅文华殿

大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆三年。戊午。春。正月。甲寅朔。上诣奉先殿行礼。　　

○诣堂子行礼。　　

○上初举元正朝贺。率王以下、文武大臣。诣寿康宫、庆贺皇太后。礼成。御太和殿受朝。作乐、宣表、如仪。　　

○诣大高殿、寿皇殿、行礼。　　

○遣官祭太庙后殿。　　

○御太和殿。赐王、贝勒、贝子、公、文武大臣官员、蒙古外藩、朝鲜、琉球国使臣宴。　　

</div>
    <div class="pagination">
<a href="清实录乾隆朝实录_page83.html">上一页</a><span>...</span><a href="清实录乾隆朝实录_page79.html">79</a><a href="清实录乾隆朝实录_page80.html">80</a><a href="清实录乾隆朝实录_page81.html">81</a><a href="清实录乾隆朝实录_page82.html">82</a><a href="清实录乾隆朝实录_page83.html">83</a><span class="current-page">84</span><a href="清实录乾隆朝实录_page85.html">85</a><a href="清实录乾隆朝实录_page86.html">86</a><a href="清实录乾隆朝实录_page87.html">87</a><a href="清实录乾隆朝实录_page88.html">88</a><a href="清实录乾隆朝实录_page89.html">89</a><span>...</span><a href="清实录乾隆朝实录_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
