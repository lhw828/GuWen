<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 176 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 176 页/共 216 页
  </h1>
  <div class="content">
   雍正十年。壬子。冬十月。乙卯朔。享太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、孝敬皇后　　

○颁雍正十一年时宪历　　

○命领侍卫内大臣英诚公丰盛额、承恩公庆复、在议政处行走　　

○上诣恩佑寺行礼毕。幸圆明园　　

○丙辰。谕办理军机大臣等。蒙天眷佑我国家。大军在厄尔得尼招地方。大败贼人。追奔逐北。凡我将士。不可因此懈弛。当仍如未败贼时。一切备御防范、尤加严固。朕意今年贼虽败北。明年或悉其众力。越阿尔泰山。分为数路。每队一二千人。随便潜来侵袭卡伦牧场。扰乱喀尔喀人等。得隙则进。不可则回。均未可定。贼计若出此。则我察罕叟尔、白格尔地方之兵。难于四出应援。著行文顺承亲王、与丹津多尔济、额驸策凌等。将喀尔喀游牧、移于僻远坚固之处。令贼断不能到。大兵分为数队。如何巢□刀杀。如何冲突。令贼无隙可乘。预行详计妥办。毋忽　　

○戊午。谕办理军机大臣等。今年贼众来侵之时。顺承亲王虽屡行文马尔赛、达尔济等、令相机而行。并未示以如何截杀。如何堵御。王身为大将军。马尔赛等、乃所属之将。喀尔喀地方。及贼人所行路径。王所素悉。乃不为先期指授。殊属疎忽。且马尔赛失误军机。坐视残寇兔脱。王即应严加劾治。直待朕降上□日、将马尔赛拏问。始行参奏。甚属优柔观望。著行文训饬　　

○升吏部左侍郎吴士玉、为都察院左都御史　　

○吏部议覆云南巡抚张允随疏言、镇沅府恩乐县、系新经改流地方。请照小县例。设立镇沅府教授一员。恩乐县教谕一员。二学取进童生各八名。分定土著寄籍各四名。其廪增出贡、统俟人文日盛。再议增置。应如所请。从之　　

○兵部议覆署两江总督魏廷珍疏言、漕标东海营汛、改设赶缯船只。应添兵九十二名。并设千总一员。防守汛地。派把总一员。管辖船只。应如所请。从之　　

○己未。谕吏部。朕见月选知县内。有由外省教职推升者。动经数月。始能到京。其云南远省、竟有迟至一年者。及由京赴任。又需时日。以致新选之地、悬缺太久。虽有署印之员、视为傅舍。事务不无废弛。应如何酌量变通、有裨吏治。尔部妥议具奏。寻议、嗣后应升知县之教职、以及经历等官。请按其俸次深者。预行截取二十员。令该督抚、详加验看。给咨赴部。与月选官、一体升选。该员截取到部之日。即将本任之缺。照例铨选。其有不胜县令之任者。该督抚声明缘由。咨部注册。除正印官不准升用外。其教谕应升教授。及经历等官应升佐贰者。仍照例升用。再教职等官内、有题定三年或五年俸满即升者。临期。令该督抚给咨赴部。仍照月分升用。从之　　

○正黄旗满洲副都统巴图、缘事革职。调正蓝旗满洲副都统阿鲁、为正黄旗满洲副都统。正红旗蒙古副都统常有、为镶蓝旗满洲副都统。擢镶白旗副护军参领富达礼、为正红旗蒙古副都统。仍留军营　　

○调江西南赣总兵官刘章、来京陛见　　

○庚申。调正黄旗蒙古副都统绰尔多、为镶红旗满洲副都统。升王府长史阿扬阿、为正黄旗蒙古副都统　　

○升陕西宁夏协领恭格、为陕西宁夏右翼副都统。仍留军营　　

○辛酉。谕办理军机大臣等。闻得此次在厄尔得尼招败贼时。索伦等劳绩茂著。从前曾降谕上□日。厄尔得厄招大败贼人之官兵内、有在乌孙珠尔处战败者。功罪相当。不必议叙。尔等可行知顺承亲王。厄尔得厄招战胜之索伦内、有在乌孙珠尔行间行走者。仍照常议功奖赏　　

○理藩院奏。杜尔伯特固山贝子班珠尔等三旗地亩歉收。请赏给被荒人等米石。并借给买米银两。得上□日、若俟行文扎萨克等行查。未免迟延。其扎鲁特两处地方。著派出侍卫达哈苏、并户部司官一员。带银一万两到彼。将家口数目查明赏赈。杜尔伯特、与黑龙江相近。著速行文将军卓尔海、会同该处御史。将杜尔伯特蒙古人等家口数目查明。或动用仓谷。或动用库银。酌量赏给　　

○壬戌。谕内阁。领侍卫内大臣奏事之班次。不宜随部院衙门。嗣后领侍卫内大臣、前锋统领、护军统领、合为一班。列于八旗奏事班次之后。内务府、国子监、合为一班。列于都察院理藩院奏事班次之后。銮仪卫、光禄寺、合为一班。列于内务府国子监奏事班次之后　　

○又谕。宣化镇署总兵官高弘棨、以放废旗员。朕加恩擢用。乃闻伊才既平庸。人复衰惰。所属之营伍、多不整齐。甚至贪黩居心。营私蚀帑。劣迹昭著。深负朕恩。高弘棨、著革任。将朕所闻各款。交与总督李卫、审拟具奏。路振扬、身为提督。何以并不查参。显系徇庇。直隶提督等官。著受总督李卫节制。宣化总兵即务。著署直隶天津总兵官补熙署理。天津总兵官印务。著署湖广永州总兵官宋署理。宋爱未到天津之先。著长芦巡盐御史鄂礼暂署　　

○镶白旗蒙古副都统罗密、缘事革职。升一等护卫那苏泰、为镶白旗蒙古副都统。以镶红旗参领穆敦、署本旗满洲副都统　　

○陕西甘州提督宋可进、缘事革职。以原任西路副将军刘世明、署陕西甘州提督　　

○癸亥。谕办理军机大臣等。喀尔喀副将军王丹津多尔济、自用兵以来。实心效力。去岁奋勇追杀准噶尔贼人。今又在厄尔得尼招、统领满洲蒙古喀尔喀兵丁。大败贼众。斩馘万余。挫其锋锐。贼人丧胆。望风逃遁。自是军威远震。疆圉宁谧。喀尔喀扎萨克等、可共享太平之福。如此建立大功。虽赐伊墨尔根巴图鲁之号、朕心犹为未足。向来外藩蒙古王等之子、并无晋封世子之例。朕念丹津多尔济、劳绩昭著。用加特恩。著照宗室王等之例。将伊长子多尔济色布腾、封为世子。再、翁牛特贝子罗卜藏、喀尔喀扎萨克台吉齐旺、俱在厄尔得尼招。奋勇杀贼。贝子罗卜藏、著晋封为贝勒。扎萨克台吉齐旺、著晋封为辅国公　　

○命振武将军参赞都统查克旦、在靖边大将军参赞上行走　　

○以江西袁州副将李登科、署江西南赣总兵官　　

○礼部议覆。奉天将军那苏图疏言、奉天八旗汉军。设立清文义学。业经二年有余。而读书子弟、不尽通晓书义。良由事非专设。兼未得善教之人所致。请将奉天八旗汉军二十四佐领内、每两旗合为一学。共立义学四所。每学设清文教习一员。以司训课。应如所请。从之　　

○停止本年直省秋审勾决情实罪犯　　

○甲子。谕内阁。马尔赛本属庸材。我皇考圣祖仁皇帝念伊祖大学士图海、旧日功勋。望其子孙成立。将马尔赛少年袭封公爵。训诲成全。优加擢用。乃伊不能仰承圣恩。致遭罢黜。旋经一载。我皇考不忍令其废弃。仍命袭封。且加以格外之恩荣。身兼数职。无非勉励玉成、以继名臣之后也。及朕御极之初。仰体皇考优待勋臣之盛心。首先及于图海。晋封一等公。配享太庙。兼立专祠。永承禋祀又推恩及于马尔赛。念其家世不同。历官年久。加恩优待。赏赉便蕃。此举朝所共知者。雍正五年。大学士富宁安、奉差陕西。满洲之在内阁者、仅有马齐一人。又因年老不能办事。而满洲之官阶资格、可用为大学士者。复不得其人。是以令马尔赛备员政府。以为班联领袖。其实未能赞襄一事。敷奏一言。稍有补于政治之万一。此亦举朝所共知者。朕初即位时。命伊兼管镶蓝旗都统。伊以不能办事力辞。朕亦曲从其请。盖其苟且偷安、不能出力之心。朕早已知之。至于伊历来贪赃不法之案、渐次败露者。朕皆暗中为之消弭。其应追之赃银数万两。又复降上□日悉行宽免。更赏世职以逮其子孙。赐帑金以固其操守。凡所以恩待之者、远出诸臣之上。以为马尔赛苟有人心。必无有不知感恩图报之理。去年六月间。傅尔丹统领北路大兵。驻劄科布多。误被贼人所诱。贪功轻进。至于败北。得顺承亲王调度运筹。重加整理。军声复振。朕因傅尔丹既已失机。不可再膺元戎之寄。顺承亲王久劳于外。既有保障之功。应令暂解军务。回京休息。于是将马尔赛、授为北路大将军。畀以讨贼防边之重任。伊在京承命之时。即有退缩怨望之意。及领兵行走。并不教训兵丁。爱惜马力。未到归化城、而马匹己陆续倒毙于道矣。行至第八台。闻贼人有侵扰科布多信息。即逡巡畏惧。奏请退回驻劄。相机前进。乃至归化城时。又不于水草好处、牧放马匹。日事迁移。以致兵丁之马、损伤大半。其意以为马力不敷。便可藉口推托。以遂其退避之奸志也。伊在京面奏朕云。为将之道。必须与士卒同甘苦。乃伊到归化城。即伐木取材。盖造暖室。全忘士卒之露处。竟欲久居于此、为娱老之计者。且心怀怨望。于众大臣齐集之前。口称领兵为大将军、不如发遣黑龙江。反为安逸。其但知有己而不念国家。悖逆庸愚、一至于此。朕知其不可以为大将。改授为绥远将军。令其领兵赴扎克拜达里克驻劄。以为堵御邀截之计。今年七八月间。贼人侵犯察罕叟尔。輙敢越过杭爱、深入我境。抢掠喀尔喀地方。是时大将军顺承亲王。派委副将军蒙古王丹津多尔济、额驸策凌、参赞大臣塔尔岱等、率领官兵。尾随贼人之后。于八月初四日。追至厄尔得尼招地方。与贼人相遇。鏖战一日。自黎明至于昏黑。贼众大败。杀贼万余。积尸遍野。河流尽赤。贼人魂胆俱丧。抛弃马畜器械乘夜逃遁。此次对垒。仰荷上天恩佑。我军大小官员。只损二人。兵丁被伤者不过数十。乃从来罕闻之盛事。大将军顺承亲王、及蒙古王丹津多尔济等、即将贼兵大败情形。并由推河潜逃之信。驰报马尔赛等。令其发兵堵贼归路。军营将士。无不踊跃奋往。有灭此朝食之心。而马尔赛立意坐视。按兵不举。同事之大臣等、再三约会陈说。马尔赛坚执不从。傅鼐以机不可失。情急至于跪求。而马尔赛始终不允。且向达尔济等差来之人云。我兵不令出城。夜间贼人来时。我兵只在城上呐喊助威。尔等兵丁、若昏夜来我城下。我即施放枪炮等语。似此悖逆之言。闻者莫不骇异。及闻贼人既巳潜逃。达尔济等、又复约会进巢□刀。而马尔赛迁延不行。直至次日。方领兵缓行五十余里。虚作尾追之状。又越二日。行数十里。托言贼已远去。追赶不及。遂领兵回营。此胡琳身在军前、目睹情形、具摺陈奏者。朕又降上□日询问军营参赞钦拜等。据钦拜、博尔屯、诺尔浑回奏。贼人由推河等处逃遁。马兰泰兵力单弱。博尔屯愿领兵前往应援。马尔赛不允。嗣后截杀贼人之事诺尔浑向马尔赛云、我等应即派兵迎截。若再迟延。傥贼人全过。便坐失机宜。是时李杕云。我等惟当固守城池而已。马尔赛惟以李杕之言为是。不听诺尔浑等之言。及至佐领扎木素告称、我向扎克拜达里克来时。见沿途贼人。陆续经过等语。马尔赛正传集会议间。而李杕又向马尔赛坚执守城之说。诺尔浑等又再四告称、如后面尚有贼人。此番经过之时、决无烧荒之理。视此烧荒情形。即系后面。确无余贼之明证。我等急当追巢□刀。断不可失此机会。马尔赛方领兵起程。及到博木喀拉地方。仅选兵七百名。令钦拜前进。马尔赛竟回至扎克拜达里克等语。此钦拜、博尔屯、诺尔浑、回奏之大概也。朕又降上□日询问马尔赛。马尔赛回奏之摺、一味支吾。强为推卸。马尔赛纵贼之罪、百喙其能辞乎。况钦拜等尚皆惶惧认罪。而马尔赛犹复靦颜巧辩。无一愧赧之辞。冀售欺于万一。则其蓄心狡狯奸险。更可知矣。此次贼人大败之后。狼狈不堪。马尔赛拥兵万余。不必出奇制胜。但肯遵循常理、堵截贼之去路。实可使之一骑不返。即或有逃奔余党。而我师以大队追袭其后。必不使残败之寇、得以漏网生还。实乃奏凯成功、易于完结军务之机会也。马尔赛身任统兵之职。地当扼要之区。贼过不行堵截。贼去又不尾追。端坐空城。视同秦越。众人苦劝之言、坚执不听。竟令入网之兽、复得兔脱。将来余孽跳梁。一时未能剪灭。伊谁之咎。似此有意阻挠军机。紊乱国事。并非寻常失机之比。马尔赛不思国家高厚之恩。不念伊祖积累之旧。在国为叛臣。在家为逆子。不忠不孝。莫此为甚。若马尔赛此番情罪、或为人臣所间有。尚可念其先世之勋。曲加宽贷。而马尔赛纵寇之罪、岂可贷乎。且伊之负恩如此。朕抚躬自思。加厚恩而招怨望。朕实无以自解。亦实有所不甘。此皆朕之识人之明。误用匪人。朕先谢罪宗社臣民。将马尔赛正法。以为人臣受恩深重、而心怀悖逆者之戒。著询问在京满汉大臣九卿、及北路军营、扎克拜达里克军营将弁等。令据实即行回奏。大凡微员庶民治罪之案。皆屡经审讯而后定。岂有马尔赛为国家大臣、不加审讯而遽行治罪之理。马尔赛之心之罪、朕知之甚悉。见之甚确。实无几微可疑。昔年皇考对朕兄弟辈。曾数次面谕。图海乃我朝第一良臣。将来应配享太庙。皇考厚待图海之恩谊、朕无时敢忘。今将马尔赛治罪之时。愈益思念及此。伊既忍悖我皇考。逆伊祖父。朕执大法以理天下。而于不忠不孝之人、姑息宽宥。迟回不决。实无以对我皇考。亦负伊祖图海之忠心矣。至于李杕、世受国恩。不思报效。居心妄诞。行事乖张。前在广东将军任内、纵令所属兵丁。拥闹巡抚公堂。枪伤守备。大干法纪。经三法司议、将李杕拟斩监候。雍正六年朝审。九卿拟以情实具题。原应不赦。朕念其为勋臣之裔。免死释放。旋又降上□日将伊补授都统。仍袭伯爵。此朕宥过录用、莫大之恩也。去年北路派出汉军兵丁。拣选领兵大员。朕因李杕为汉军世族。管兵多年。诸事尚属素暗。特上□日将伊派往。料其感恩悔过。必能黾勉自新。岂知伊中怀叵测。于军机紧要之时、一言偾事。其罪与马尔赛等。著一并讯问具奏　　

○礼部等衙门遵上□日议奏。我朝勋旧名臣。屡邀异数。雍正二年。已敕建昭忠寺。祀勤事授命诸臣。劝忠之典、至优且渥。兹复命于京城内、建立贤良祠。春秋展祀。其应入祠之满汉文武大臣。臣等公同详酌。如怡贤亲王之精白一心。忠诚体国。勋在社稷。泽被生民。允宜首请入祠。其元臣良辅、如大学士公图海、公赖塔、大学士张英、尚书顾八代、马尔汉、赵申乔、河道总督靳辅、齐苏勒、总督杨宗仁、巡抚陈瑸等。久在圣明灼见之中。入祠崇祀。于礼相符。此外满汉文武大臣。或望著岩廊。或勋铭竹帛。或操严冰蘖。或绩懋封疆。谨核其事迹。参之众论。拟定大学士范文程等三十五员。均应入祠崇祀。得上□日、原任将军阿喇衲、恪谨持躬。忠诚奉职。从前西陲用兵。宣力年久。收复吐鲁番。平定青海。俱有劳绩。原任都统冯国相、朴诚自矢。从无过愆。向来各旗公库、俱有亏空。唯冯国相所管正蓝旗。全无欠缺。此即其出纳谨严、操守洁清之实证。阿喇衲、冯国相、应否入贤良祠。著九卿会议具奏。寻议、原任将军阿喇衲、都统冯国相、按其事实。洵属贤良大臣。允宜一体崇祀。从之　　

○乙丑。谕办理军机大臣等。吐鲁番回民、迁移近边一事。据副将军张广泗等、计议明晰。伊等身在军营。自有确见。但不知此际有无贼人阻滞。所议迁移之事。曾否举行。若果于冬月迁移。则天气寒冷。深可轸念。虽张广泗等奏称、塔尔那沁向有城堡。尽可令回民暂住。令其耕种。朕思此地并无房屋。回民何以栖身。查哈密地方和暖。其城外五堡等处、原系哈密回民居住之所。若将移来之回民、分派此地。暂行安插过冬。令额敏和卓、转饬本地回民。就近照看。似为有益。若哈密回民。果能同心照看、使之得所。朕必将额敏和卓、及回民等、加以重赏。至于吐鲁番新来之回民。著查郎阿等、重加赏赐。派委干员。加意抚绥。诸凡宽裕料理。务使伊等不知有迁移之苦。将来若令其在塔尔那沁居住。可早为办理物料。以便及时兴造房屋。俾获宁居。尔等可将此寄信前去。并令刘于义等知之。傥冬月不即迁移。可迟至春间、再议举行　　

○以故喀尔喀瓦齐赖巴图土谢图汗汪扎尔多尔济子敦丹多尔济袭爵　　

○丙寅。谕内阁。鄂尔昆种地处。止有原任内阁学士傅德一人办事。著原任都统金以坦、原任郎中图弥善、前往协同办理　　

○免四川建昌镇属靖远、会川、柏香等营、贴防兵丁借支粮务军需银五百四十五两　　

○丁卯。以刑部左侍郎孙嘉淦、为顺天武乡试正考官。翰林院检讨张若涵、为副考官　　

○办理军机大臣等遵上□日议奏。张家口外居住之察汗喇嘛等徒众。共一百七十丁。合之岁饥来投之蒙古、及副都统瞻岱等所进新平口外蒙古、共六百有五丁。请以五百五丁、编为三个佐领。赏给额驸策凌收管。余一百丁。以七十丁赏给喀尔喀公密什克。三十丁赏给一等台吉丹津。并按户给予牲畜。以资活计。从之　　

○戊辰。谕办理军机大臣等。据将军达尔济奏称、拨派鄂尔多斯之兵三千名。原属精壮。乃协理台吉策旺多尔济、与贝勒达西喇卜坦、诺衣罗卜查木苏、将兵丁私行更换。三千兵内、五百余名。不堪调用。又逃亡四百余名等语。朕不惜国帑数千万亿。极边远塞、驻劄兵丁。特欲保全喀尔喀内扎萨克之故也。伊等理应各自奋勉。巢□刀杀贼人。乃私换兵丁。肆意遁逃。此系扎萨克等从来未有之事。今派侍郎纳延泰、选补缺额之兵。将逃回官兵、严加治罪。为首逃遁者、即著正法。贝勒达西喇卜坦、诺衣罗卜查木苏、协理台吉策旺多尔济、长史护卫等。俱著严加治罪。其不堪调用之兵五百名、著回原游牧处所。夫惩罪劝功。乃国家之大典。今岁八月。副将军王丹津多尔济、额驸策凌等。于厄尔得尼招地方、大败贼众。喀尔喀王台吉等、俱已赏给巴图鲁之号。备得封典升衔。恩及子孙。又动库帑二百万两。分赏官兵。给与功牌。去岁喀尔喀西边扎萨克图汗部落数扎萨克。被贼抢掳。阵亡受伤人等、朕俱施恩重赏。其与贼交战已故之一等台吉策勒克、已赠为公爵。令伊子密什克袭替。至于奴仆房产衣装等项、亦尽行赏给。著纳延泰、即将策旺多尔济等贻误情节。告知图尔古特贝子丹中、王阿宝、六旗鄂尔多斯、三旗吴喇忒、毛明安、四子部落、及迁内游牧居住喀尔喀西边扎萨克等。伊等既在一处居住。与喀尔喀内扎萨克、有何分别。如果训诲属下人等、不使相夺相盗。接壤地方。酌设卡伦。有一二不肖小人犯法。即秉公惩治。则其余自不敢妄为矣。伊等诚能凛遵国法。协力巢□刀贼。不过劳苦数年。将来岂不各享太平之福乎。公通摩克属下人等、去岁虽加恩赏。但亲属被掳。有欲寻求妻子者。亦有己身被掳、寻求妻子脱回者。著交与公通摩克等、务令给与妻室家产。加意照看。如有投来之人。亦收留养赡。详询贼信。即报知办事官员。郎中偏图、侍卫常明、乃专理西界喀尔喀扎萨克等事之员。如有此等人。一面交扎萨克照看。一面据实奏闻　　

○又谕。达尔济处遣回不堪调用之鄂尔多斯兵五百余名。沿途不可无统辖之员。著参赞散秩大臣四格带回。沿途管束。到鄂尔多斯时。四格著回京。至鄂尔多斯扎萨克王台吉内、能办事之人甚少。令王查木阳、带四五人驰驿至鄂尔多斯。俟侍郎纳延泰到彼。会同拣选兵一千名。于明年三月间。著查木阳、亲领前赴军营　　

○以故蒿齐忒扎萨克多罗郡王雅穆聘尔子巴特马策凌、喀尔喀扎萨克固山贝子喇布坦子旺扎尔、各袭爵　　

○己巳。谕内阁。贤良祠之王大臣、应各立小传。以纪生平事迹。著左都御史吴士玉、吏部右侍郎任兰枝、礼部右侍郎吴襄、拟稿进呈　　

○谕办理军机大臣等。张家口外驻劄之兵二千名。归化城驻劄之兵一千名。若令往三旗吴喇忒右边喀尔喀北界之红郭尔鄂隆等处驻劄。保护西界之喀尔喀内地扎萨克等游牧。实属有益。且可就近调遣。著散秩大臣瞻布、副都统哈达哈、于今冬带领张家口之兵。前往归化城。并驻劄归化城之兵、分为三队。著满珠锡礼、同哈达哈。富达礼、同瞻布。诺穆柱、同绰尔多。各领一队行走。若兵丁马匹不敷。令都统丹晋、每兵再给马一匹。拣择水草好处牧放过冬。多派兵丁看守牧厂。勿致亡失疲瘦　　

○以故郭尔罗斯辅国公策旺扎卜子策楞、袭爵　　

○辛未。谕内阁。直隶河南等省驿马。有每年准报倒毙三成四成之例。而陕甘两省。向因地僻差少、不在准报之中。今西路军兴。羽书络绎。地方有司、不无赔补之苦。朕心轸念。除偏僻州县、仍照旧例外。其自潼关至西安一路。自西安由秦巩南路、平凉北路、至兰州。又自兰州由凉甘一带、至肃州嘉峪关。由庄浪一带至西宁。又自榆林、延绥、宁夏、沿边一带至凉州。各归驿递马匹。俱照直隶河南等省之例。十分之内、准报倒毙三分。领银买补。作正项开销。如有过三分之数者、勒令赔补。傥恃恩上□日、或扣克草料。不加谨饲餧者。著该督抚即行题参。其准报三分之数。俟军务告竣、仍照旧例停止　　

○以原任云南巡抚甘国璧、为镶白旗汉军副都统。正蓝旗汉军副都统徐仁、缘事革职。以内务府总管丁皂保、为正蓝旗汉军副都统　　

○壬申。以湖广衡州副将崔起潜、署湖广永州总兵官　　

○朝鲜国王李昑、以恭遇孝敬皇后册谥礼成。遣陪臣李宜显等、奉表称贺。兼谢颁给朝鲜列传稿本恩。赏赉如例　　

○癸酉。大学士九卿等奏言、圣祖功德常昭。景陵瑞芝叠见。恭请宣付史馆。昭示中外。得上□日、朕从来不言符瑞。时时训谕天下臣民。屏虚文而务实行。是以数年来。各处奏报庆云嘉谷等事。朕悉降上□日训勉。未尝宣示于外、以为祥瑞也。惟是今岁秋间。准噶尔贼人侵犯北路。深入我境。我师奋击。大获全胜。歼贼万余。行间军士。及边外蒙古。无不额手欢呼。以为从来未有之大捷。非荷上天、皇考默佑、何能至此。朕心方深感激。而瑞芝适产于景陵。天人协应。信而有徵。仰见上天皇考福国庇民。特赐嘉祥。以昭示天下之臣庶也。朕与诸大臣等。同此庆幸欢忭之悃忱。著照所请。宣付史馆　　

○喀尔喀泽卜尊丹巴胡土克图、遣使进九白年贡。宴赉如例　　

○甲戌。上诣恩佑寺行礼毕。回宫　　

○乙亥。谕内阁。翰林官曾降上□日记名褒奖议叙、及申饬训诲处分之处。著缮写一单。于题请升转派差时。将单随本进呈。以备查阅。科道亦照此例行　　

○丙子。谕内阁。据安西总兵官张嘉翰奏称、安西本无土著。所有兵丁缺额者。一时难以募补。可否将安西靖逆所属卫所军流人犯内、择其年力精壮者。补充营兵。以实行伍等语。凡军流人犯。多系生事不法、身获重罪之人。安西靖逆卫所地方。远在口外。难于管束。此乃从前办理错误。今张嘉翰请于此内召募兵丁。更属不合。此等人犯、应撤回。改发于口内沿边地方。若陕西口外、有从前似此发遣者。俱照安西之例撤回
  </div>
  <div class="pagination">
   <a href="清实录雍正朝实录_page175.html">
    上一页
   </a>
   <span>
    ...
   </span>
   <a href="清实录雍正朝实录_page171.html">
    171
   </a>
   <a href="清实录雍正朝实录_page172.html">
    172
   </a>
   <a href="清实录雍正朝实录_page173.html">
    173
   </a>
   <a href="清实录雍正朝实录_page174.html">
    174
   </a>
   <a href="清实录雍正朝实录_page175.html">
    175
   </a>
   <span class="current-page">
    176
   </span>
   <a href="清实录雍正朝实录_page177.html">
    177
   </a>
   <a href="清实录雍正朝实录_page178.html">
    178
   </a>
   <a href="清实录雍正朝实录_page179.html">
    179
   </a>
   <a href="清实录雍正朝实录_page180.html">
    180
   </a>
   <a href="清实录雍正朝实录_page181.html">
    181
   </a>
   <span>
    ...
   </span>
   <a href="清实录雍正朝实录_page177.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
