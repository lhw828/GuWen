<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 667 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 667 页/共 848 页
  </h1>
  <div class="content">
   ○谕内阁、前因铁麟等奏、军台效力废员金亮、张进发等、犯案脱逃进口。又成顺一员。查无踪迹。当降旨将该废员等查拏讯办。并著铁麟等妥议查察章程具奏。兹据奏到酌拟章程各条。朕详加披阅。其所请责成该管站部员每月出口亲查一次。及令蒙古官员就近稽察呈报之处。均著毋庸议。嗣后著该都统等不拘年月。派委妥员出口稽查。如有擅离口外者。严行参处。拏获后照由配脱逃例治罪。　　

○谕军机大臣等、本日奕经等奏、逆夷欲自内河攻犯嘉兴一摺。据称逆夷于攻陷乍浦之后。将所带三板船擡入内河。又捉拏内地各船。拆去圈棚。装载炮位火箭各物。拟进攻嘉兴等语。嘉兴为浙省腹地。且与江苏毗连。傥为该逆所据。则南北文报不通。关系重大。此时自以扼守嘉兴为第一要务。镇海、宁波、俱系空城。无庸重兵驻彼。亟应先其所急。将宁镇之兵赶紧撤回。派赴嘉兴等处。以杜逆夷内窜。至内河河道甚窄。迥非大洋不能接战可比。即令该逆小船闯入。我兵或两岸互击。或用火攻烧其船只。俟彼离大船既远。或截其后路。使彼首尾不能相顾。当可制其死命。至曹江为绍兴籓篱。昨有旨令文蔚在彼驻守。现据奏称、将该处兵丁抽拨赴省。即著于镇海宁波撤回兵丁内。照数补拨如额。以资防御。惟该逆诡谲异常。或扬言进扰嘉兴。使我兵有所牵制。复乘间由海道冲突海宁尖山等处。肆行滋扰。不可不防。著奕经等设法保卫。如探有入寇信息。即合力攻击。勿得再堕奸计。朕近阅奕经耆英等各摺。显有议攻议抚意见不合之处。当此军务吃紧之时。正当各矢公忠。和衷共济。遇事则虚心商搉。应变则彼此相关。攻以助守之势。守以坚攻之心。庶可众志成城。将士用命。断不可稍分畛域。致失事机。至各处失陷。均由士气不扬所致。思之殊堪痛恨。该将军等惟有将顺逆之故。剀切宣谕。并将首先溃散之将备兵丁查出。即以军法从事。以儆其余。若再一味姑容。纵添兵益将。亦复何益。将此由六百里加紧各谕令知之。　　

○又谕、现在逆夷猖獗。乍浦失守。距江苏海口及内河不远。恐该逆分＜?舟宗＞肆扰。不可不加意严防。著裕泰等挑选实在得力精兵。或一千名。或数百名。并备带器械。交刘允孝管带迅速起程。由长江行走。径赴江苏。与牛鉴面商。择要防守。毋稍迟滞。其湖北提督篆务。著裕泰派员署理。将此由六百里加紧谕令知之。　　

○又谕、寄谕两江总督牛鉴。现在逆夷猖獗。江苏海口。必应加意严防。已谕令裕泰等挑选精兵或一千名。或数百名。交刘允孝管带迅赴江苏矣。逆夷诡计多端。现有由乍浦直犯嘉兴之说。傥一入内河。则苏省河道。处处可通。不但海口宜防。即内河亦须扼要严守。杜其窜入。著该督体察情形。熟筹防堵。万勿顾此失彼。刘允孝到后。著即会商将所带劲兵酌量派拨。以壮声威。将此由六百里加紧谕令知之。　　

○予故致仕乌里雅苏台将军德楞额、祭葬。　　

○浚山东恩县四女寺支河。并修坝座。从巡抚托浑布请也。　　

○戊戌。上御太和殿视朝。王以下文武升转各官谢恩。　　

○幸圆明园。　　

○谕内阁、前据恩桂等奏、山东临清州已革县丞王庆元呈称、情愿团练乡勇。赴浙江军营投效。伊弟王庆平、现赴湖南招募。王庆杓等、均在山东团练等情。当经降旨交托浑布、吴其浚、确查具奏。兹据托浑布奏称、遍查临清高唐等州。并无王庆元团练乡勇之事。且王庆平现在原籍。亦未前赴湖南。并据吴其浚奏称、访查境内。并无山东候补把总王庆平在湖南招募乡勇之事。该革员以毫无影响之词。妄行呈拆。实属不安本分。王庆元著交军机大臣会同刑部严行审讯。寻奏、王庆元上书不实。请发往新疆效力赎罪。从之。　　

○谕军机大臣等、前因粮船水手。人数众多。加以沿途雇觅短纤。恐滋流弊。降旨饬令该督抚妥议章程。谅该督抚等必能遵照新定章程。认真办理。惟逆夷凶焰甚炽。扰及沿海省分。每藉汉奸为引导。愚民惑于重利。往往寂其煽诱。所有各处失陷之由。皆系汉奸作为内应。贻害非浅。实堪痛恨。北地距南省堪远。查禁綦严。不至为其胁诱。但思患豫防。丞宜早为之备。现在江泊粮船陆续北驶。该船水手舵丁短纤人等。类皆无业游民。佣工糊口。其中安分者固不乏人。而贪利凶顽之徒。正复不少。设使藉端隐匿。孽萌渐滋。为害甚钜。著该督抚等拣派明干员弁。各饬所属于军船经过地方。认真严密稽查。不准该舵丁水手人等无故登岸。其所雇短纤。祇准至所雇之地折回。不准帮丁携带长行。傥有不遵约束者。立即从严惩办。勿稍姑容。至该水手等傥欲因缘为奸。必藉各口岸土著匪待互相援引。始能容其隐匿。是欲除军船之奸慝。必先清沿海之匪徒。著该督抚于军船将到之时。豫派员弁。分驻口岸。稽查户口门牌。有一来历不明。行踪诡秘之人。即行究办。庶匪徒闻风敛迹。而水手人等届时亦无可勾串寄顿。通州为各省粮船屯聚之所。自通州以下。节节皆有粮船停泊。畿辅近地。尤宜加意防维。著讷尔经额督饬该地方官严行稽查。毋稍松懈。南北口音最易审辨。务当认真体察。随时留心。见有形迹可疑者。即时盘诘究讯。以杜奸萌。经此次谆谆训谕之后。傥有匪徒另经弋获。讯系由各该省经过。漏未查出。定将督抚严行惩处。决不宽贷。懔之慎之。将此各谕令知之。　　

○又谕、前因牛鉴奏、乍浦失守后。苏州必应严防。请酌留陕西河南兵一千名。以资捍卫。当经降旨允准。兹据程矞采奏、省城兵丁不敷防守。已将过境之河南官兵五百名。截回吴江。其未过境之五百名。亦饬沿途加紧催趱。迅赴苏州驻劄。并饬臬司崇恩驰往平望镇。会同将弁实力防堵。其金山县地方逼近乍浦。已由该督札饬参将许联镳酌带兵丁。前往策应等语。均著照所议办理。所有截留官兵。若分布各处。则为数无多。断难得力。著即择扼要地方。或并归一处。或酌分两处。庶兵力较厚。足资防御。至平望镇为浙苏二省交界。吴江一带。港汊纷歧。处处可通船楫。务饬该臬司会同带兵各将弁。严密巡查防守。勿令逆夷窜入。并严查汉奸溷迹。毋稍疏虞。其浙江粮艘。均已趱过浒关。著该抚即飞饬沿途文武员弁。设法催提。克日渡江。毋许片刻停留。是为至要。将此由四百里谕令知之。　　

○以湖南临湘县粮价增昂。命平粜仓谷。　　

○己亥。上诣绮春园问皇太后安。　　

○谕内阁、前据御史松年等奏、请照旧公同驻劄大通桥。抽查漕粮。当交户部速议具奏。兹据该部奏称、南粮到通之时。每日例须起米三万石。抽查之责。攸关紧要。应如该御史所奏。满汉御史二员。仍照旧驻劄大通桥。公同抽查。著即照所议行。至内河一带闸官委员巡役人等勤惰不齐。仍责成该御史等严加查察。以杜弊端。　　

○又谕、此次失察当海擅入禁门之该门值班章京护军等、本有应得之咎。姑念该犯当经拏获。功过尚足相抵。所有应得处分。著加恩宽免。嗣后各门章京护军等于禁门严肃之地。务当随时留心查察。如有闲杂人等混入。立即拏获禀究。傥该员等稽查懈惰。致有违例出入之人。定将该员等从重惩处。决不宽贷。　　

○广西提督薛升、因病解任。以贵州安义镇总兵官段永福、为广西提督。　　

○庚子。谕内阁、浙江提督余步云、经朕畀以海疆重任。上年定海失陷。总兵王锡朋等带领各路官兵。转战六书夜之久。该提督并不督兵应援。以致孤城失守。迨至镇海。宁波。接踵失事。总督及总兵等先后殉难。余步云辄敢节节退避。当镇海宁波未失之时。与定海尚隔海洋。若使鼓励士卒。奋勇当先。婴城固守。地势既据上游。精兵复聚重镇。何至四路溃散。顷刻不支。言念及此。实堪痛恨。总缘该提督平时既训练无方。临事复贪生畏敌。首先退缩。大懈军心。作此厉阶。罪难擢发。早经降旨饬令扬威将军奕经。查明屡次退败情形。按律治罪。用彰国宪。比因军务吃紧。查访非仓卒所能。遂先其所急。暂缓逮问。乃军营将弁兵丁等相率效尤。纷纷溃散。此皆余步云为之倡也。昨据奕经等奏称、乍浦失守。不过数时之久。该处将弁兵丁。不为单弱。何至逆夷甫至。尚未交锋。遽尔奔溃弃城。几同儿戏。总因余步云身为提督。屡失城池。并未查究遂人人各怀幸免之心。不恩破敌之计。迟延观望。坐失事机。若再不整饬纪纲。大申军令。何以挽恶习而振军容。余步云著即革职。交奕经传旨锁拏。派委妥员押解送京。交军机大臣会同刑部审讯治罪。至前次饬查失守定海、镇海、宁波、三城及此次乍浦失事各文武员弁兵丁。除镇海县知县叶堃、著有微劳。功过尚足相抵外。其余均著奕经分别查明首先溃散之员弁兵丁。开单请旨。此后务当严申纪律。如再有临阵退怯首先溃散者。即以军法从事。一面正法。一面奏闻。毋许仍存姑息。致令士气不扬。该将军等其整励戎行。副朕委任。　　

○又谕、孟保等奏、酌拟拉达克及八底部落人等、准其投诚商上。并添设防范穵金番民章程一摺。上年森巴番夷侵占唐古特营寨地方。业经该大臣等剿除首恶。收复地方。边境肃清。兹据噶布伦策垫夺结等禀。据拉达克番民及八底部长人等、公同恳求。准其投归唐古特商上。情愿各防边界。协力堵御等情。拉达克等部落。向与唐古特通商。兹既愿投商上。自应俯如所请。以顺舆情。惟该部落既归商上。必应妥立章程。以为久安之计。著照该大臣等所议。将堆噶尔本穵金番民酌定五百名。由前后藏番民内择其精壮。派令前往充当金夫。此内拣选明白晓事者十人。作为头目。以资约束。并于前后藏拣派熟悉操演之戴琫一名。如琫二名。甲琫二名。定琫四名。前往驻守。教习技艺。该番民等既以穵金为业。毋庸另筹经费。至派往之戴琫等在彼驻守。准其以二年更换。如果地方安静。教习亦有成效。由驻藏大臣量加鼓励。傥有废弛。查明惩办。惟该戴琫等在藏均有操防之责。著俟试看三四年后。由该大臣会同噶勒丹锡哷图萨玛第巴克什。酌量情形。再行撤回归伍。其教习等事。即责成该处营官按照妥办。以资防范。　　

○谕军机大臣等、奕经等由六百里驰奏、逆船已至尖山海口。逼近省垣一摺。据称该逆火轮三板各船。驶近尖山口外之凤凰山洋面游奕。并闻海盐一带。间有炮声等语。该逆于十五日用火轮三板船。由乍浦驶近尖山口外。十六日复有大夷船带同三板船停泊。其为寻衅滋扰。已可概见。著该将军等督饬城内及沿海将备兵弁。各就所守地方。加意堵御。毋稍疏懈。江苏截留河南兵丁一千名。已由六百里加紧谕令牛鉴等先行拨赴浙江省城。以资防御。至杭州省城。现在十分吃重。著奕经等激励将士。设法守御。朕亦不为遥制。至前获黑白各夷。业经解至嘉兴。著耆英相机妥办。仍慎密防守。毋堕奸计。是为至要。海盐既有炮声。究竟情形若何。著探听确实。迅即驰奏。将此由六百里加紧各谕令知之。　　

○又谕、前因牛鉴、程矞采、先后奏请截留赴浙之河南官兵一千名。防守江苏地方。当经降旨允准。兹据奕经等驰奏、浙江省城情形危急。已咨明江苏。仍将截留河南官兵。派员星夜管带赴浙等语。现在夷船窜至尖山。自应先其所急。著牛鉴等即行遵照办理。毋令迟延。至江苏省城兵力亦单。前已降旨调取湖北精兵。派刘允孝管带赴苏。协同防守。惟湖北距苏较远。调兵一时未能即到。著该督抚酌量情形。先行就近调拨。以资捍卫。如本省官兵不敷调拨。须向邻省徵调。著一面奏闻。一面飞咨调到。毋误事机。将此由六百里加紧谕令知之。　　

○调广西提督段永福、为浙江提督。以广东高州镇总兵官达里保、为广西提督。广东南雄协副将赵承德、为高州镇总兵官。直隶河屯协副将秦钟英、为贵州安义镇总兵官。　　

○以攻剿森巴番夷出力。赏驻藏大臣孟保、帮办大臣海朴、花翎。仍下部议叙。余加衔升叙承袭并赏翎丁有差。　　

○户部议准、浙江巡抚刘韵珂疏报、海沙场新涨草荡三十一亩有奇。照例升科。从之。　　

○辛丑。谕军机大臣等、前经降旨著杨国桢于山西省北大同等镇挑选精兵一千名。豫备调遣。嗣据该抚奏称、已于大同镇所属各营内挑选七百名。太原镇属挑选三百名。各派得力将弁管带豫备矣。现在浙江乍浦失守。江苏省城吃重。著乔用迁即将所挑精兵。选派将弁管带。迅速驰赴苏州省城。交牛鉴、程矞采、调遣。以资防堵。所需军装器械。务须选择精良。一并携带。将此由六百里谕令知之。　　

○扬威将军奕经等奏、钱江水势未落。省城戒严。得旨、逆夷奸计发则中。将军等之谋勇。迄无一应。前奏该逆情形窘迫一摺。朕已深疑其诈。然数千里外。若遥为断制。又恐或误事机。军营有掣肘之虞。不久果中逆夷奸计。朕之忧愤苦衷。将谁言之。惟有仰叩天恩。敬祈祖祐。加护大清。殄逆安民。以宥朕罪。在事文武。宜如何体谅朕心。同心协力。奋勉交加。速建奇功。以副简命也。　　

○直隶总督讷尔经额奏、各属续得雨泽。尚未沾足。现仍设坛祈祷。得旨、京师于二十一日酉时后。雷电交作。甘霖彻夜未止。约有六寸。朕欣感之至。各属一得透雨。即行奏报。　　

○福建学政温葆淳、因病解任。命翰林院侍讲李嘉端、提督福建学政。　　

○壬寅。上诣黑龙潭神祠谢雨。命皇四子奕詝诣觉生寺。皇五子奕誴、诣清漪园龙神祠。皇六子奕?、诣静明园龙神祠。拈香。　　

○谕军机大臣等、奕经等奏、尖山逆船。开赴外洋。据奏尖山口外之凤凰山海面夷船。退往东南而去。平湖之苏家埭。海盐之方家埭等处。又被逆匪擡炮轰击。省城阴雨连朝。江水陡涨。沙线既无可恃。瞭望未能真确。已将驻劄绍兴兵勇催调渡江。并将浙省各镇营未调官兵。抽拨二千名赴省捍卫等语。览奏均悉。此次乍浦失守。自系该逆夷探知我兵亟图收复宁波镇海。该逆将计就计。驶往乍浦。攻我不备。以致立时失陷。现若将绍兴兵勇调回省城。难保该逆不又因绍兴兵力单弱。径赴绍兴曹江及慈溪等处肆行滋扰。顾此失彼。复堕奸计。宁波镇海均系残缺之区。叠经降旨暂缓收复。该处之兵。自应撤回。派拨曹江绍兴等处。以免乘虚窜入。断不可一误再误。坐失事机。所奏退出外洋之船。究竟驶往何处。著即确切探明。迅速具奏。现在段永福已授浙江提督。著该将军等迅即谕知该提督统带官兵。择要防守。又据奕经特依顺另摺奏、查明长喜、宋国经、退守嘉兴等情。既称三板船七八十只。每只约三四十人。是合计不过三千有余。何以又称愈击愈众。不下万人。至宋国经禀称击毙逆众无数。长喜禀称伤毙逆匪甚多。究竟所伤黑白夷及汉奸。实在数目若干。著该将军等确查具奏。断不可稍有含混捏饰。并将首先溃散官兵查明。按军法惩治。毋得稍存姑息。余步云现已拏问。郑祖琛又经调回。现在曹娥江一带系何人驻守。绍兴地方现祇文蔚一人。著即拣派得力武职大员。帮同带兵防御。是为至要。将此由六百里加紧谕知奕经。特依顺。刘韵珂。并谕令耆英。文蔚。齐慎知之。　　

○又谕、奕经等奏、尖山逆船。开赴外洋一摺。据称尖山口久之凤凰山洋面夷船。仍行退往东南而去。又平湖县属之苏家埭。海盐县属之方家埭等四处。逆匪数百人四出掳掠。并扛擡炮位轰击。旋即散去等语。逆船忽去忽来。踪迹诡秘。江苏洋面。紧与浙省毗连。必应扼要严防。杜其窜入。其内河一带交界处所。亦应严行防堵。昨因该省兵力尚单。已有旨谕令山西巡抚将备调大同等镇精兵一千名。派将弁管带迅赴苏省。俾资防堵。著牛鉴、程矞采、酌量情形。与前调之河南湖北等省官兵。择要安置。严密防守。不可奇零散布。以致不能得力。仍严申纪律。毋任临时退缩。致误事机。至尖山等处逆船。现既开赴东南外洋。即难保其不乘风乘潮。突入江境肆扰。著该督等饬属随时确探。傥有警报。远省官兵一时未能即到。著仍遵前旨。酌于本省邻省就近徵调。一面飞咨调取。一面奏闻。毋稍贻误。是为至要。将此由六百里加紧谕令知之。　　

○缓徵山西阳曲、萨拉齐、二厅县歉收贫民节年积欠仓谷。　　

○癸卯。展赏大学士王鼎病假一月。　　

○甲辰。谕军机大臣等、达洪阿等奏、筹议台湾防夷章程一摺。据奏台湾海口林立。民情不靖。现在闽省防夷紧要。客兵地利生疏。均难立调。惟用本地义勇。自卫乡邦。现已练勇四万七千有余。设有大帮逆船。调取陆营官兵。及团练义通出御等语。所见甚是。所办甚好。仍著达洪阿等相机度势。协力同心。平日严申纪律。临时筹度机宜。设有大帮逆船突犯。勿与海上争锋。俟其登岸。设伏歼除。可操必胜之道。所奏塞港、御炮、炮鸟枪、守城邑、及稽察奸民五条。均属周妥。著即照议办理。前获夷匪一百六十余名。业已谕知即在台湾正法。计此时当已接奉。著即遵旨办理。另片奏、请将出力弁兵义民。赏给六七八品军功顶带。汇案奏咨。亦著如所请行。将此由五百里谕知达洪阿。并传谕姚莹知之。　　

○又谕、耆英等奏、驰抵嘉兴。体察情形一摺。据奏逆夷船只于十八日开放二十余只。驶向东南外洋。尚留四只收拾篷索。亦将开行。究竟驶往何处。著即确切侦探。迅速具奏。现在夷船既已开行。其奕经等送到夷俘。著该将军等仍于杭城暂行收管。此时乍浦夷船业经退出。不值仍留重兵守此空城。转令扼要处所兵力单薄。著即饬令该处文武督同乡勇严密防守。至镇海城外有无夷船在彼。亦著奕经等查探明确。据实具奏。另摺奏、查明乍浦满营官兵。分起送交杭州满营。著即留于省垣。俾资栖止。乍浦副都统。即令萨弼尔翰暂行护理。前有旨令耆英即赴广州将军之任。现在嘉兴乍浦一带。尚须布置。著暂缓起程。俟诸务妥协。折回杭州省城。协同奕经等加意防守。杭州将军。仍著特依顺署理。将此由五百里谕知奕经。耆英。特依顺。刘韵珂。并谕文蔚。齐慎知之。　　

○又谕、耆英奏、乍浦夷船。于本月十八日陆续开放二十余只。驶向东南外洋而去。尚留四只。乍浦城内并无夷人等语。夷情诡诈异常。逆船忽去忽来。殊为叵测。现虽驶往东南外洋。难保其不乘风乘潮。折回北驶。沿海各口。必应扼要严防。杜其窜入。著讷尔经额、托浑布、牛鉴、程矞采、督饬员弁。认真堵御。仍遵前旨申明纪律。严查汉奸。勿稍疏虞。致有贻误。该逆行踪无定。总须早为豫备。著该督抚等各雇商渔船只。随时出口确探。了见逆船踪迹。一面饬属防堵。一面飞速奏闻。无误机宜。是为至要。将此由五百里各谕令知之。　　

○旌表守正捐躯山东东平州民妇王赵氏女忙姐。　　

○乙巳。谕内阁、朕以鸦片烟流毒中国。贻害生民。前岁特降谕旨、饬令各省严禁。再三剀切申诫。因广东为外夷通商之所。特令林则徐前往查办。各国夷商均遵约束。独＜?口英＞咭唎逆夷义律。以烧毁烟土之故。藉口滋事。因林则徐办理不善。旋亦罢斥遣戍。乃该逆于道光二十年六月。潜窜浙洋。窃据定海。继复于天津海口呈递禀词。朕惟中外一体。念切怀柔。不以其侵犯在先。诉辨在后。遽加屏绝。复命琦善前往广东确查核办。又将伊里布在浙捦获逆夷头目安突德等多名。特予宽典。免其诛戮。于定海退出之时。即行给还。乃该逆夷狡诈反覆。要求无厌。明知琦善意存抚驭。不设防守。竟尔称兵首祸。叠犯大角沙角各炮台。伤我提镇大员。扰我海疆黎庶。是逆夷因私贩烟土。肇启衅端。复阳为乞请。阴施诡计。背信负恩。神人共愤。朕之命将出师。实由此也。及至靖逆将军奕山等到粤。逆夷已窜入内港。窥伺省垣。彼时带兵守土大吏。佥以该逆贪利性成。希冀通市。恳将商欠该夷银两。准令给还。朕至诚待物。从不以逆亿为怀。如果得利相安。不至另图滋扰。区区之施。实非所吝。蠢尔丑类。何足为讎。此又朕轸念薄海民生。不得已之权宜也。孰意逆夷包藏祸心。欺天灭理。粤东甫经敛迹。闽浙又复扬波。定海再窥。连城袭据。以致督臣殉节。镇将捐躯。荼毒生灵。罪难擢数。爰命扬威将军奕经等帅师攻剿。数月以来。贼退宁波。旋陷乍浦。是该逆在粤则以厚施为饱扬之谋。在浙则以掳掠为赍粮之具。察其凶狡情状。实已罪恶贯盈。上天降监。必加诛夷。下民何辜。罹兹惨酷。朕抚躬循省。五内焦劳。每念毒孽未除。颠连莫拯。痛心自责。限才德之未逮。夙夜难安。将军参赞督抚及内外文武诸臣。亦宜仰体朕怀。亟苏民困。勿存苟安之见。狃于目前。勿怀幸免之私。贻臭于后。至于将弁兵丁。动谓船坚炮利。凶焰难当。因而见贼仓皇。望风先溃。殊不知贼之深入。早已自蹈危机。果人人奋勇直前。有进无退。加以乡民义勇。层层接应。则主客之势既异。众寡之数又殊。因地乘机。何难制胜。是逆夷之肆意猖獗。皆士气不扬所致也。其从逆汉奸。原系穷蹙愚民。或以生计维艰。为利所诱。遂至甘心从贼。暂饱身家。试思蹂躏者谁之乡里。抢夺者谁之赀财。贼来则驱之使前。俾当锋刃。贼去则委之于后。仍蹈刑诛。苟有人心。当知悔恨。朕为天下生民主。若祇顾目前。苟安无事。不思大者远者。一听烟毒横流。不行禁止。是朕上负皇考付托之重恩。下不能保吾民之生命。思及此。曷肯不竭力禁之。更曷敢不竭力禁之也。目前虽奸夷俶扰。日肆贪残。尔阃帅疆臣。身膺重寄。宜如何激发天良。申明纪律。凡奋勇争先者。赏不逾时。退缩不前者。诛之无赦。如此则何攻不克。何守不固耶。从前办理不善诸臣。除分别惩儆外。余令戴罪图功。原冀其知感知奋。勉赎前愆。傥复坐失事机。殃民纵寇。国法具在。不能为若辈再宽也。至士民中果有谋勇出众之材。激于义愤。团练自卫。或助官军以复城邑。或扼要隘以遏贼锋。或焚击夷船。捦斩大憝。或声明大义。开启愚顽。能建不世之殊勋。定膺非常之懋赏。总之禁烟所以恤民命。御寇所以卫民生。朕宵旰思艰。兢兢业业。尔诸臣亦惟和衷共济。鼓励戎行。不戁不竦。以作士气。必能翦除夷孽。埽荡海氛。与天下苍生。恭享昇平之福。兹将办理夷务前后情形。及朕为民除害之本意。特谕中外知之。　　

○谕军机大臣等、奕经等奏、夷船退出乍浦。现在调兵分赴镇海定海攻剿一摺。据奏镇海招宝山。现添夷船二只。定海共泊夷船十八只。系由东北驶来等语。前据耆英奏、逆船于十八日开放二十余只。驶向东南外洋。此次镇海定海添泊夷船。或即此项船只。惟定海所泊船十八令。由东北驶来。其余乍浦所退船只。驶往何处。著确切查明具奏。所奏拨兵收复镇海。及相机截剿。设法惊扰。并令火船焚烧等情。该将军是否确有把握。如亟攻镇海。安知该夷不一面牵制我兵。一面滋扰他处。看检镇海现已添船。并非欲阻进攻定海之路。实欲潜兵内犯。留镇海作后路引援。若再中彼奸计。则我腹背受敌。又蹈乍浦故辙。不可不慎密防范。至势穷窜归之说。必得确有凭据。方可信之。另片奏、齐慎将前路兵丁抽拨二千名赴省。所见甚是。现在该处一应防剿事宜。责成奕经等妥筹办理。其羁縻一节。已谕令耆英妥为商办。毋庸会衔。将此由六百里谕知奕经、特依顺、齐慎、并谕文蔚知之。　　

○又谕、耆英奏、遵旨驰赴广东一摺。昨已有旨令该大臣暂缓赴粤。俟诸务妥协。折回杭州省城。协同防守。现在嘉兴乍浦一带尚须布置。耆英著遵照昨奉谕旨。于嘉兴乍浦一带。酌量扼要处所。驻劄控制。妥办诸务。该逆于退出宁波之后。忽将大帮逆船攻陷乍浦。既陷乍浦之后。忽又驶出东南外洋。倏去倏来。是何意见。该大臣昨奏外委陈志刚回禀。该逆不愿战祸。祇求通商。该外委既经面见逆酋。必非两言而止。此外有何言语。并未详晰声叙。著耆英据实具奏。本日又据奕经等奏、请将办理羁縻事宜。专交耆英办理。著即责成耆英妥为商办。奕经毋庸会衔。将此由五百里谕令知之。　　

○又谕、昨据耆英奏、乍浦夷船。于本月十八日陆续开放二十余只。驶向东南外洋而去等语。逆船忽去忽来。殊为叵测。现在驶向东南外洋。如经过闽粤各海口。著奕山、祁＜?土贡＞、梁宝常、怡良、刘鸿翱、严饬随时哨探。并分遣商渔各船出洋探望。其＜?口英＞夷船只。有无自北驶回及自南驶至者。一面严密防堵。一面飞速奏闻。将此由五百里各谕令知之。　　

○扬威将军奕经等奏、查讯白夷供称、该国至广东。风顺不过三个月。至迟六个月。所过地方。如佛口□兰机、口□□欲罨、土啷、口□骂咑喇唦、姑路庇口□冷口□骂勒格、星加坡等处。皆该国所属。其经过别国。均难指实名目。克食米尔、即口□孟咖喇所属。口□孟咖喇、又＜?口英＞咭唎所属。此次来浙之兵。系该国王所调。祇本国人当兵。别国之人。乃带兵官雇来办事。及充当水手。该国女主名域多唎。年二十二岁。系老国王侄女。国王无子。故立为主。其夫乃该国所属渣口□骂喇国王之子。名鼻嗹士阿喇拔。该国称为法是口□＜满-氵＞。乃第一等官职。并不干与国事。兵船一切事件。从前系呫哪囇架口□阑顿调度。该逆死在定海。现系呫哪口□哥付调度。鸦片烟土出在口□孟咖喇口□孟米乡。就深山秘制。本国人非置造烟土者。不准入乡看其制法。＜?口英＞咭唎及西洋等国。俱由该处贩入内地。但欲图利。并无诡谋。报闻。　　

○两广总督祁＜?土贡＞等奏、遵查曾到＜?口英＞咭唎贸易人朱京玉、据称息羊□束又名口□新口□价口□埔。即新寄坡。乃该逆埠头。其荷兰国所属噶喇叭。有上峡中峡两处。名为口□三吗咑。该处劫贼名为吗口□孻贼。又附近有石湖。每日必有飓风数次。一遇风雨骤至。上下黑暗。夷船如向经过。即打入口□三吗咑地界。船遂搁浅。吗口□孻贼出向抢劫。　　

○逆最畏此路。其地至广东程途十日。此外另有苏口□绿。亦吗口□孻贼聚集之所。未闻有安海名目。至嘉庆十三年。＜?口英＞逆兵船驶入越南国。被诱入内河。用火焚烧。未闻有细缕密钉船底之事。报闻。　　

○镶红旗护军统领绵性。以训练无方革职。以兵部左侍郎倭什讷。兼镶红旗护军统领。　　

○以广东崖州协副将李贤。为碣石镇水师总兵官。　　

○丙午。上诣绮春园问皇太后安。　　

○谕内阁、牛鉴奏、特参移驻弁兵之游击等语。所奏是。江苏金山营游击塔明阿。前因夷船驶入乍浦。遽将守塘弁兵移至西门外驻守。虽据同知沈炳垣查禀。西门为乍浦来路。该游击因乍浦民人纷纷东来。驻兵弹压盘查。现已照旧移回塘岸。尚无退避情事。惟军旅之事。有进无退。寇虏在前。遽尔回兵远岸。难保不人心动摇。纪律不严。往往由此。塔明阿著降为守备。留营差遣。以观后效。俾效尤者知所儆戒。　　

○又谕、湖北崇阳县户书。向花户勒索耗银样米。由来已久。此次逆犯钟人杰等滋事。讯非因此起衅。惟此等积弊。亟应禁革。嗣后著该督抚等严申例禁。并不准地方劣生人等包揽完纳漕粮。以安闾阎而肃法纪。　　

○谕军机大臣等、牛鉴奏、上海宝山一带。防堵严密。夷船驶入金山外洋停泊。旋即起碇开行各一摺。据称十九日有大小夷船二十二只。先后开向金山篠馆墩洋面下碇。二十日对墩开炮。旋即挂篷向东南全数开去等语。该逆行踪诡秘。既舍乍浦。又复停泊金山外洋。开放大炮。离塘岸尚远。炮子即行落水。似非立意寻衅。然逆夷叵测。游奕无定。难保不故作远窜情形。懈我军心。仍恐复来滋扰。著牛鉴照旧严密认真防御。勿稍疏懈。当逆夷船只排列篠馆墩洋面。相持半日。我兵相度炮力尚不能及。未肯轻放枪炮。甚合机宜。至上海一带。该督已周历巡视。防范极严。并督饬陈化成、王志元、驻守海塘。声势联络。吴淞东西炮台。已宿重兵。伏兵兼可应援堵截。种种布置。必当慎之又慎。加意小心。切勿自恃无虞。稍堕奸计。又另片奏、已通饬文武员弁。勿被逆夷诱放枪炮。并制造水轮船只。安放炮位。行驶捷速等语。著严密妥办。以资得力而助水攻。将此由五百里谕令知之。　　

○又谕、据刘韵珂奏、乍浦夷船于十八日开出二十余只。余船四只。于十九日一并开行。俱向东南大洋而去。并查该逆抢掠仓米财物。烧毁船只民房等情一摺。该逆攻陷城池。辄肆荼毒。实堪痛恨。且其忽来忽去。居心叵测。安知不又往江苏各海口滋扰。该抚已飞咨防堵。该逆掳去战船商船。复恐假扮弁兵商贾闯入各口。咨行各处认真稽查。所见甚是。其所议先委文武员弁酌带兵勇。抚辑难民。弹压土匪。均合机宜。该抚务当实力办理。以苏民困而安众心。将此由五百里谕令知之。
  </div>
  <div class="pagination">
   <a href="清实录道光朝实录_page666.html">
    上一页
   </a>
   <span>
    ...
   </span>
   <a href="清实录道光朝实录_page662.html">
    662
   </a>
   <a href="清实录道光朝实录_page663.html">
    663
   </a>
   <a href="清实录道光朝实录_page664.html">
    664
   </a>
   <a href="清实录道光朝实录_page665.html">
    665
   </a>
   <a href="清实录道光朝实录_page666.html">
    666
   </a>
   <span class="current-page">
    667
   </span>
   <a href="清实录道光朝实录_page668.html">
    668
   </a>
   <a href="清实录道光朝实录_page669.html">
    669
   </a>
   <a href="清实录道光朝实录_page670.html">
    670
   </a>
   <a href="清实录道光朝实录_page671.html">
    671
   </a>
   <a href="清实录道光朝实录_page672.html">
    672
   </a>
   <span>
    ...
   </span>
   <a href="清实录道光朝实录_page668.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
