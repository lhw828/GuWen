<!DOCTYPE html>
<html>
 <head>
  <meta charset="utf-8"/>
  <title>
   尚史 - 第 40 页/共 91 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   尚史 - 第 40 页/共 91 页
  </h1>
  <div class="content">
   尚史卷四十三
　　钦定四库全书
　　尚史卷四十四　　　　　　列传二十二
　　镶白旗汉军李锴撰
　　晋诸臣传
　　韩万　韩简　韩厥【献子】　韩无忌【公族穆子】　韩起【宣子】韩不信【简　韩湏　叔禽　　叔椒子　子羽　韩襄附】
　　韩万者庄伯之弟曲沃武公之叔父也哀侯九年【桓三年】曲沃武公伐翼次于陉庭万御戎梁为右逐翼侯于汾隰骖絓而止夜获之遂并翼万是为韩氏祖万之孙韩简简为大夫恵公六年【僖十五年】秦伐我公逆秦师使简视师复曰师少于我鬭士倍我公曰何故对曰出因其资入用其宠饥食其粟三施而无报是以来也今又击之我怠秦奋倍犹未也公曰一夫不可狃况国乎遂使请战简退曰吾幸而得囚及战于韩原梁由靡御简虢射为右辂秦伯将止之防公戎马还泞而止庆郑以救公误之遂失秦伯秦反获公以归简及诸大夫反首拔舎从之【反首乱髪下垂拔舎拔草舎止】秦伯使辞焉曰二三子何其慼也寡人之从君而西也亦晋之妖梦是践【狐突不寐而与神言故谓之妖梦】岂敢以至诸大夫三拜稽首曰君履厚土而戴皇天皇天后土实闻君之言羣臣敢在下风初献公筮嫁伯姬【即穆姬】于秦遇归妺【兑下震上归妹】之暌【兑下离上暌】史苏占之曰不吉为雷为火为嬴败姬及公在秦曰先君若从史苏之占吾不及此夫简侍曰龟象也筮数也物生而后有象象而后有滋滋而后有数先君之败徳及可数乎【言先君当致丧败之徳及今可一二数之乎】诗曰下民之孽匪降自天僔沓背憎职竞由人【左传】
　　厥者万之孙子舆之子【韦昭注作子镇】是为韩献子也少为赵盾所待养及长言于灵公以为司马景公三年【宣十二年】楚围郑荀林父救之及河闻郑及楚平林父欲还先縠【即彘子】不可以中军佐济厥谓林父曰彘子以偏师陷子罪大矣子为元帅师不用命谁之罪也失属亡师为罪已重不如进也事之不捷恶有所分与其专罪六人同之不犹愈乎师遂济楚败我师于邲九年【成二年】齐伐鲁败卫郤克救鲁卫与齐师战于鞌齐师败绩厥梦子舆谓己曰且辟左右故中御而从齐侯【自非元帅御者皆居中将在右厥辟左右故居中】邴夏曰射其御者君子也齐侯曰谓之君子而射之非礼也射其左越于车下射其右毙于车中綦母张【晋大夫】丧车从厥曰请寓乘从左右【綦母张既丧其车欲从厥左右而载】皆肘之使立于后厥俛定其右【右被射仆车中故俯安隠之】逢丑父与齐侯易位将及华泉骖絓于木而止厥执絷马前再拜稽首奉觞加璧以进曰寡君使羣臣为鲁卫请曰无令舆师陷入君地下臣不幸属当戎行无所逃隠且惧奔辟而忝两君臣辱戎士敢告不敏摄官承乏丑父使齐侯下如华泉取饮齐侯以免明年赏鞌之功作六军以厥为卿【为新中军将】齐侯来朝公享之齐侯视厥厥曰君知厥也乎齐侯曰服改矣【戎朝异服言服改明识其人】厥登举爵曰臣之不敢爱死为两君之在此堂也十五年【成六年】晋人谋去故绛【晋复命新田为绛故谓此故绛】诸大夫皆曰必居郇瑕氏之地沃饶而近监国利君乐不可失也时厥将新中军且为仆大夫【即大仆】公揖而入厥从公立于寝庭谓厥曰何如对曰不可郇瑕氏土薄水浅其恶易觏易觏则民愁民愁则垫隘【羸困也】于是乎有沈溺重膇之疾【沈溺湿疾重膇足肿】不如新田土厚水深居之不疾有汾浍【二水名】以流其恶且民从教十世之利也夫山泽林盬国之宝也国饶则民骄佚近宝公室乃贫不可谓乐公説从之迁于新田赵庄姬【成公女赵朔妻】谮赵同赵括【并赵衰子】于公十七年【成八年】杀赵同赵括以其田与祁奚厥言于公曰成季【即赵衰】之勲宣孟【即赵盾】之忠而无后为善者惧矣三代之令王皆数百年保天之禄夫岂无辟王頼前哲以免也周书曰不敢侮鳏寡所以明徳也乃立赵武而反其田景公薨事厉公厉公三年【成十三年】栾书为帅厥将下军败秦师于麻隧获秦成差及不更女父【皆秦大夫不更秦爵】五年【成十五年】楚侵郑卫栾书欲报楚厥曰无庸使重其罪民将叛之无民孰战六年【成十六年】我伐郑楚救之厥将下军从郑伯其御杜溷罗曰速从之其御屡顾不在马可及也厥曰不可以再辱国君乃止郤至从郑伯其右茀翰胡曰谍辂之余从之乘而俘以下【谍轻兵也使谍距郑伯车前而自后登其车以执之】郤至曰伤国君有刑亦止七年【成十七年】栾书中行偃执厉公召厥厥辞曰昔吾畜于赵氏孟姬【即赵荘姬】之谗吾能违兵【言晋讨赵氏厥去其兵示不与党】古人有言曰杀老牛莫之敢尸而况君乎二三子不能事君焉用厥也
　　国语栾书中行偃围公于匠丽氏召韩献子献子辞曰杀君以求威非吾所能为也威行为不仁事废为不知享一利亦得一恶非所务也中行偃欲伐之栾书曰不可其身果而辞顺顺无不行果无不彻犯顺不祥伐果不克夫以果戾顺行民不犯也吾虽欲攻之其能乎乃止
　　明年悼公即位厥将中军为政防楚伐宋宋来告急厥曰欲求得人必先勤之成霸安疆自宋始矣公救宋楚师还悼公元年【襄元年】厥帅诸侯之师伐郑入其郛败其徒兵于洧上于是东诸侯之师【齐鲁曹邾杞】次于鄫以待我师我师自郑以鄫之师侵楚焦夷及郑公及卫侯次于戚以为之援七年【襄七年】厥老子起嗣【左传】
　　厥卒諡曰献子二无忌起
　　起者厥之子宣子也起兄无忌是为公族穆子无忌为厥长子性镇静而有废疾悼公即位使为公族大夫使训卿之子弟共俭孝弟
　　国语无忌镇静镇静者修之则壹
　　悼公七年【襄七年】厥告老将立无忌辞曰诗曰岂不夙夜畏行多露又曰弗躬弗亲庶民弗信无忌不才让其可乎请立起也与田苏【晋贤人】游而曰好仁诗曰靖共尔位好是正直神之聴之介尔景福恤民为徳正直为正正曲为直参和为仁如是则神聴之介福降之立之不亦可乎公谓无忌仁使掌公族大夫
　　国语韩献子老使公族穆子受事于朝辞曰厉公之乱无忌备公族不能死臣闻之曰无功庸者不敢居髙位今无忌知不能匡君使至于难仁不能救勇不能死敢辱君朝以忝韩宗请退也固辞不立
　　起遂嗣为卿九年【襄九年】公防诸侯伐郑起为上军佐佐荀偃门于师之梁【郑城门】郑成乃盟于戏而还十三年【襄十三年】公搜于緜上以治兵使起将上军辞以赵武从之起如故悼公薨事平公平公三年【襄十八年】公围齐起佐赵武以上军围卢弗克十二月伐雍门【齐城门】之荻侵潍及沂而还十年【襄二十十五】起如齐莅盟十一年【襄二十六年】起聘于周王使请事对曰晋士起将归时事于宰旅【礼诸侯大夫入天子国称士时事四时贡职宰旅冢宰之下士】无他事矣王闻之曰韩氏其昌阜于晋乎辞不失旧十二年【襄二十七年】宋向戍善于赵武又善于楚屈建欲弭诸侯之兵以为名来告赵武武谋诸诸大夫起曰兵民之残也财用之蠧小国之大菑也将或弭之虽曰不可必将许之弗许楚将许之以召诸侯则我失为盟主矣乃许之楚及齐秦皆许之夏六月盟于宋十七年【昭元年】赵武卒起将中军为政明年使起如鲁聘观书于大史氏见易象与鲁春秋曰周礼尽在鲁矣吾乃今知周公之徳与周之所以王也鲁昭公享之季孙宿赋緜之卒章起赋角弓宿拜曰敢拜子之弥缝敝邑寡君有望矣宿赋节之卒章既享宴于季氏有嘉树焉起誉之宿曰宿敢不封殖此树以无忘角弓遂赋甘棠起曰起不堪也无以及召公遂如齐纳币聘少姜见公孙灶公孙虿灶虿见其二子旗与彊起曰皆非保家之主也不臣又聘于卫卫侯享之北宫佗赋淇澳起赋木瓜十九年【昭三年】少姜既卒齐侯使晏婴请继室于我曰君若不忘先君之好惠顾齐国则犹有先君之适及遗姑姊妹若而人【言如常人】君若不弃敝邑而辱使董振择之【董正振整也】以备嫔嫱寡人之愿也起使羊舌肹对曰寡君之愿也寡君不能独任其社稷之事未有伉俪在缞绖之中【制夫人之服葬讫君臣乃释服】是以未敢请君有辱命恵莫大焉若恵顾敝邑抚有晋国赐之内主岂惟寡君举羣臣实受其贶其自唐叔以下实宠嘉之夏五月起如齐逆女公孙虿为少姜之有宠也以其子更公女而嫁公子【公子即公女变文也】人谓起曰子尾【即公孙虿】欺晋晋胡受之起曰我欲得齐而逺其宠宠将来乎二十一年【昭五年】起如楚送女楚子厚为之礼起反郑伯劳诸圉【郑地】辞不敢见礼也【奉使君命未反故】二十三年【昭七年】郑国侨来聘防公寝疾梦黄熊起私问侨侨以鲧对起祀夏郊公有间国侨为丰施归州田于起起受之以告公公以与起起初与赵武争州田【见昭三年】病有之以易原县于宋乐大心【宋大夫】平公薨事昭公昭公元年【昭十一年】起防周单成公于戚六年【昭十六年】起如郑聘郑六卿饯起于郊起曰二三君子请皆赋起亦以知郑志婴齐赋野有蔓草起曰孺子善哉吾有望矣国侨赋郑之羔裘起曰起不堪也游吉赋褰裳起曰起在此敢勤子至于他人乎游吉拜起曰子之言是不有是事其能终乎驷偃赋风雨丰施赋有女同车印癸赋萚兮起喜曰郑其庶乎二三君子以君命贶起赋不出郑志皆昵燕好也二三君子数世之主也可以无惧矣起皆献马焉而赋我将国侨拜使五卿皆拜曰吾子靖乱敢不拜徳起有环其一在郑商起谒诸郑伯国侨弗与买诸贾人侨又不可至是起私觐于侨以玉与马曰子命起舍夫玉是赐我玉而免吾死也敢不借手以拜昭公薨事顷公顷公八年【昭二十四年】子朝乱周起徴会于诸侯明年防于黄父以定王室十二年【昭二十八年】秋起卒諡曰宣子
　　韩非子韩宣子曰吾马菽粟多矣甚臞何故寡人患之周市对曰使驺尽粟以食虽无肥不可得也名与多与之其实少虽无臞亦不可得也主不审其情实坐而患之马犹不肥也
　　子四须叔禽叔椒子羽【叔禽以下名未详】须起之门子也周礼公卿之子入王端之左教之以六艺谓之门子又曰其正室皆谓之门子
　　为公族大夫事平公平公十八年【昭二年】须如齐逆少姜叔禽以下事不载【起卒而不信嗣卿盖湏前卒也】无忌子襄平公时亦为公族大夫【左传】
　　不信字伯音起之孙简子也事定公定公二年【昭三十二年】王使来请城成周魏舒使不信对曰天子有命敢不奉承以奔告于诸侯迟速衰序于是焉在冬十一月魏舒及不信如京师合诸侯之大夫于狄泉寻盟且令城成周不信与荀寅相恶十五年【定十三年】荀寅士吉射逐赵鞅不信卒諡曰简【左传】
　　不信子庚是为庄子庚子虎是为康子见韩世家世本韩万生赇伯赇伯生定伯简简生舆舆生献子厥厥生宣子起起生平子顷史记韩之先与周同姓其后苗裔事晋得封于韩原曰韩武子武子后三世有韩厥从封姓为韩氏号为献子献子子宣子宣子徙居州宣子子贞子贞子徙居平阳贞子子简子简子子庄子庄子子康子康子子武子武二子景侯
　　论曰厉公作慝书偃逃死晋之旧姓多不免者韩厥踦中立难矣崔杼且舍晏子中行氏又恶敢攻厥哉新田之迁艾安十余叶诗曰逺犹辰告逺于羣议也夫韩氏大夫也卒正南面虽韩叔厚基予且慕公族穆子之仁也
　　毕万　魏犫【武子】　魏锜【厨武子】　魏相【吕宣子】　魏颗魏颉【令狐文子】　　魏绛【庄子】　魏舒【献　魏戊　贾辛子　孟丙　乐霄司马乌　司马僚安附　弥年】　魏蔓多【防子】
　　毕万者毕公髙之子孙也仕于晋事献公献公十六年【闵元年】作二军公将上军大子申生将下军赵夙御戎毕万为右以灭耿灭霍灭魏【三国皆姬姓】赐毕万魏以为大夫魏氏由是始万之孙犫是为魏武子也初从文公出亡文公入即位四年【僖二十七年】公搜于被庐作三军以犫为右明年围曹入之令无入僖负羁【曹大夫】之宫而免其族报施也【初公过曹僖负羁馈盘飱置璧】犫及颠颉怒曰劳之不图报于何有爇僖负羁氏犫伤于胸公欲杀之而爱其材使问且视之病将杀之犫束胸见使者曰以君之灵不有宁也距跃三百曲踊三百【距跃超越也曲踊跳踊也百犹劢也盖距地向前超跃越物者三勉劢而为之也】乃舍之杀颠颉以徇【左传】
　　犫卒諡曰武子三锜颗绛
　　锜者犫之子食邑于吕谓之吕锜又曰厨武子事景公景公三年【宣十二年】邲之役锜求公族未得而怒欲败我师请致师弗许请使许之遂徃请战而还楚潘党逐之及荧泽见六麋射一麋以顾献曰子有军事兽人无乃不给于鲜敢献于从者潘党去之防赵旃往楚子逐之遂乘我师我师败绩楚囚荀防锜御荀首【即知庄子荀防之父】射连尹襄老与公子谷臣以归景公薨事厉公厉公六年【成十六年】鄢陵之役锜梦射月中之退入于泥占之曰姬姓日也异姓月也必楚王也射而中之退入于泥亦必死矣及战射共王中目王召养由基使射锜中项伏弢而死谥曰武锜子相是为吕宣子厉公三年【成十三年】公使相絶秦曰昔逮我献公及穆公相好戮力同心申之以盟誓重之以昏姻天祸晋国文公如齐恵公入秦无禄献公即世穆公不忘旧徳俾我恵公用能奉祀于晋又不能成大勲而为韩之师亦悔于厥心用集我文公是穆之成也文公躬擐甲胄跋履山川逾越险阻征东之诸侯虞夏商周之而朝诸秦则亦既报旧徳矣郑人怒君之疆塲我文公帅诸侯及秦围郑秦大夫不询于我寡君擅及郑盟诸侯疾之将致命于秦文公恐惧绥静诸侯秦师克还无害则是我有大造于西也无禄文公即世穆为不吊蔑死我君寡我襄公迭我殽地奸絶我好伐我保城殄灭我费滑散离我兄弟挠乱我同盟倾覆我国家我襄公未忘君之旧勲而惧社稷之陨是以有殽之师犹愿赦罪于穆公穆公弗聴而即楚谋我天诱其衷成王陨命穆公是以不克逞志于我穆襄即世康灵即位康公我之自出又欲阙翦我公室倾覆我社稷帅我蝥贼以来荡摇我边疆我是以有令狐之役康犹不悛入我河曲伐我涑川俘我王官翦我羁马我是以有河曲之战东道之不通则是康公絶我好也及君之嗣也我君景公引领西望曰庶抚我乎君亦不恵称盟利吾有狄难入我河县焚我箕郜芟夷我农功防刘我边陲我是以有辅氏之聚君亦悔祸之延而欲徼福于先君献穆使伯车【秦桓公子】来命我景公曰吾与女同好弃恶复修旧徳以追念前勲言誓未就景公即世我寡君是以有令孤之会君又不祥背弃盟誓白狄及君同州君之仇雠而我之昏姻也君来赐命曰吾与女伐狄寡君不敢顾昏姻畏君之威而受命于吏君有二心于狄曰晋将伐女狄应且憎是用告我楚人恶君之二三其徳也亦来告我曰秦背令狐之盟而来求盟于我昭告昊天上帝秦三公楚三王曰余虽与晋出入余唯利是视不谷恶其无成徳是用宣之以惩不壹诸侯备闻此言斯是用痛心疾首昵就寡人寡人帅以聴命唯好是求君若恵顾诸侯矜哀寡人而赐之盟则寡人之愿也其承宁诸侯以退岂敢徼乱君若不施大恵寡人不佞其不能以诸侯退矣敢尽布之执事俾执事实图利之【左传】
　　及悼公即位使相佐下军曰邲之役吕锜佐知庄子于下军获楚公子谷臣与连尹襄老以免子羽【即知防】鄢之役亲射楚王而败楚师以定晋国而无后其子孙不可不崇也【国语】
　　已而卒谥曰宣
　　颗者亦犫之子也事景公景公六年【定十五年】我灭赤狄而秦伐我次于辅氏公别遣颗距秦师公治兵于稷以略狄土立黎侯而还及雒颗败秦师于辅氏获杜囘秦之力人也初魏犫有嬖妾无子犫疾命颗必嫁是疾病则曰必以为殉及卒颗嫁之曰疾病则乱吾从其治也及辅氏之役颗见老人结草以亢杜囘杜囘踬而颠故获之夜梦之曰余而所嫁妇人之父也尔用先人之治命余是以报【左传】
　　颗子颉是为令狐文子悼公即位使颉佐新军曰昔克潞之役秦来图败晋功魏颗以其身郤退秦师于辅氏亲止杜囘其勲盟于晋钟至于今不育其子不可不兴也【国语】
　　颉卒諡曰文
　　绛者犫之子庄子也悼公即位知绛勇而不乱使为司马【国语】
　　悼公三年【襄三年】公防诸侯同盟于鸡泽公之弟干乱行于曲梁【晋地】绛戮其仆公怒谓羊舌赤曰合诸侯以为荣也干为戮何辱如之必杀魏绛无失也对曰绛无二志事君不辟难有罪不逃刑其将来辞何辱命焉言终绛至授仆人书将伏劒士鲂张老止之公读其书曰日君乏使使臣斯司马臣闻师众以顺为武军事有死无犯为敬君合诸侯臣敢不敬君师不武执事不敬罪莫大焉臣惧其死以及扬干无所逃罪不能致训至于用钺臣之罪重敢有不从以怒君心请归死于司冦公跣而出曰寡人之言亲爱也吾子之计军礼也寡人有弟弗能教训使干大命寡人之过也子无重寡人之过敢以为请公以绛为能以刑佐民矣反役与之礼食使佐新军四年【襄四年】无终子嘉父【无终戎山国名】使孟乐来因绛纳虎豹之皮以请和诸戎公曰戎狄无亲而贪不如伐之绛曰诸侯新服陈新来和将观于我我徳则睦否则携贰劳师于戎而楚伐陈必弗能救是弃陈也诸华必叛戎禽兽也获戎失华无乃不可乎夏训有之曰有穷后羿公曰后羿何如对曰昔有夏之方衰也后羿自鉏迁于穷石因夏民以代夏政恃其射也不修民事而淫于原兽弃武罗伯因熊髠厖圉【四子皆羿贤臣】而用寒浞寒浞伯明氏之谗子弟也伯明后寒弃之夷羿收之【寒弃之句夷羿之姓】信而使之以为己相浞行媚于内而施贿于外愚弄其民而虞羿于田树之诈慝以取其国家外内咸服羿犹不悛将归自田家众杀而烹之以食其子其子不忍食请死于穷门靡【靡靡伯夏遗臣】奔有鬲氏浞因羿室生浇及豷恃其谗慝诈伪而不徳于民使浇用师灭斟灌及斟寻氏【二国夏同姓诸侯仲康之子后相所依】处浇于过处豷于戈靡自有鬲氏收二国之烬以灭浞而立少康少康灭浇于过后杼灭豷于戈有穷由是遂亡失人故也昔周辛甲之为大史也命百官官箴王阙于虞人之箴曰芒芒禹迹画为九州经启九道民有寝庙兽有茂草各有攸处徳用不扰在帝夷羿冐于原兽忘其国恤而思其麀牡武不可重用不恢于夏家兽臣司原敢告仆夫虞箴如是可不惩乎于是公好田故绛及之公曰然则莫如和戎乎对曰和戎有五利焉戎狄荐居贵货易土土可贾焉一也边鄙不耸【惧也】民狎其野穑人成功二也戎狄事晋四邻振动诸侯威懐三也以徳绥戎师徳不勤甲兵不顿四也鉴于后羿而用徳度逺至迩安五也君其图之公説使绛盟诸戎修民事田以时九年【襄九年】冬防诸侯伐郑赵武及绛斩行栗【表道树也】师于汜郑恐乃行成冬十一月同盟于戏而还十二月复伐之门其三门济于阴阪【郑外邑】次于阴口【郑地】而还公归谋所以息民绛请施舍输积聚以贷自公以下茍有积者尽出之国无滞积亦无困人公无禁利亦无贪民祈以币更【以币易牲】宾以特牲器用不作车服从给行之期年国乃有节三驾而楚不能与争【三驾三兴师谓鲁襄十年师于牛首十一年师于向其秋观兵于郑东门】十年【襄十年】诸侯之师城虎牢而戍之我师城梧及制【梧制皆郑旧地】士鲂及绛戍之以偪郑郑及我平十一年【襄十一年】夏四月诸侯伐郑秋九月复伐郑观兵于郑东门郑成赂公以师悝师触师蠲【皆乐师名】广车軘车淳十五乘【广车軘车皆兵车淳耦也相耦凡十五乘】甲兵备凡兵车百乘歌钟二肆【肆列也县钟十六为一肆二肆三十二枚】及其镈磬女乐二八公以乐之半赐绛曰子教寡人和诸戎狄以正诸华八年之中九合诸侯如乐之和无所不谐请与子乐之辞曰夫和戎狄国之福也八年之中九合诸侯诸侯无慝君之灵也二三子之劳也臣何力之有焉抑臣愿君安其乐而思其终也诗曰乐只君子殿天子之邦乐只君子福禄攸同便蕃左右亦是帅从夫乐以安徳义以处之礼以行之信以守之仁以厉之而后可以殿邦国同福禄来逺人所谓乐也书曰居安思危【逸书】思则有备有备无患敢以此规公曰子之教敢不承命抑防子寡人无以待戎不能济河夫赏国之典也藏在盟府不可废也子其受之绛于是始有金石之乐十三年【襄十三年】士鲂卒使绛佐下军明年伐秦公待于竟使六卿帅诸侯之师以进荀偃令曰鸡鸣而驾塞井夷灶唯余马首是瞻栾黡【下军帅】曰晋国之命未是有也余马首欲东乃归下军从之左史【晋大夫】谓绛曰不待中行伯乎绛曰夫子命从帅栾伯吾帅也吾将从之从帅所以待夫子也平公时栾黡卒绛为下军帅黡子盈佐之平公二年【襄公七年】公防诸侯围齐绛及栾盈以下军克邿我师焚其雍门及四郭东侵及潍南及沂【左传】
　　绛卒諡曰庄子舒
　　舒绛之子献子也事平公初晋逐栾盈平公七年【襄二十二年】盈夜入曲沃帅曲沃之甲以昼入绛盈初佐魏绛于下军舒私焉故因之士匄惧奉公以如固宫使子鞅逆舒则成列既乘将逆栾氏矣鞅趋进曰栾氏帅贼以入鞅之父与二三子在君所矣使鞅逆吾子遂超乘命驱之士匄逆诸阶执其手赂之以曲沃遂杀盈灭栾氏卫孙林父逐其君献公献公出奔齐十年【襄二十五年】公使舒及宛没逆卫献公将使卫与之夷仪十七年【昭元年】荀呉伐无终及羣狄于太原崇卒也【崇聚也】将战舒曰彼徒我车所遇又阨以什共车必克【更增十人以当一车之用】困诸阨又克请皆卒【去马为步卒】自我始乃毁车以为行五乘为三伍【乘车者车三人五乘十五人今去车更以五人为伍分三为伍】荀呉之嬖人不肯即卒斩以徇为五陈以相离两于前伍于后专为右角参为左角偏为前距以诱之翟人笑之未陈而薄之大败之平公薨事昭公昭公薨事顷公顷公十二年【昭二十八年】韩起卒舒为政【是年灭祁氏羊舌氏】分祁氏之田以为七县分羊舌氏之田以为三县司马弥牟为邬大夫贾辛为祁大夫司马乌【即司马督】为平陵大夫魏戊【舒庶子】为梗阳大夫知徐吾【知盈孙】为涂水大夫韩固【韩起孙】为马首大夫孟丙为盂大夫乐霄为铜鞮大夫赵朝【赵胜曽孙】为平阳大夫僚安为杨氏大夫周子朝之乱贾辛司马乌帅师纳敬王【事见鲁昭二十二年】至是舒谓其有力于王室故举之谓知徐吾赵朝韩固魏戊余子之不失职能守业者也其四人者【谓司马弥牟孟丙乐霄僚安也】皆受县而后见于舒以贤举也贾辛将适其县见于舒舒曰辛来昔叔向适郑鬷蔑恶【貎丑也】欲观叔向从使之收器者而往立于堂下一言而善叔向将饮酒闻之曰必鬷明也下执其手以上曰昔贾大夫恶娶妻而美三年不言不笑御以如臯射雉获之其妻始笑而言贾大夫曰才之不可以已我不能射女遂不言不笑夫今子少不飏子若无言吾几失子矣言之不可以已也如是遂如故知今女有力于王室吾是以举女行乎敬之哉毋堕乃力仲尼闻舒之举也以为义曰近不失亲逺不失举可谓义矣又闻其命贾辛也以为忠诗曰永言配命自求多福忠也魏子之举也义其命也忠其长有后于晋国乎顷公薨事定公定公二年【昭三十二年】王使来请城成周舒及韩不信如京师合诸侯之大夫于狄泉寻盟且令城成周明年舒涖政属役于韩不信及原寿过【周大夫】而田于大陆焚焉还卒于甯【左传】
　　諡曰献孙曼多嗣曼多卒諡曰襄子驹见魏世家世本毕万生芒季芒季生武仲州武仲生庄子绛庄子生献子荼献子生简子取取生襄子多襄子生桓子驹桓子生文侯斯史记晋文公令魏武子袭魏氏之后封列为大夫治于魏生悼子魏悼子徙治霍生魏绛徙治安邑魏绛卒谥为昭子生魏嬴嬴生魏献子魏献子生魏侈魏侈之孙曰魏桓子桓子之孙曰文侯都　按史与左氏世本皆不同
　　论曰吾闻善侑食者甘而后荐魏庄子之虞箴戒田逸书申备非善侑食者乎戮干以刚和戎以柔抑其次也书曰绍闻衣徳言舒衣绛徳是用能世



　　尚史卷四十四
&lt;史部,别史类,尚史&gt;
　　钦定四库全书
　　尚史卷四十五　　　　　列传二十三
　　镶白旗汉军李锴撰
　　赵夙　赵衰【成子】　赵盾【宣子】　赵同【原同】　赵括【屏括】赵婴【楼婴】　赵朔【庄子】　赵武【文子】　赵成【景子】　赵鞅【简子】赵无防【襄子】
　　赵夙者事献公献公十六年【闵元年】夙御戎以灭耿灭霍灭魏赐夙耿以为大夫【左传】
　　赵氏由夙始夙之弟是为赵衰衰字子余諡成故曰成季尝为原大夫又曰原季骊姬之难衰从公子重耳出亡恵公十三年【僖二十二年】公子圉【即懐公】自秦逃归秦伯召重耳于楚归女五人懐嬴与焉重耳欲辞谓衰曰何如对曰礼志有之曰将有请于人必先有入焉欲人之爱己也必先爱人欲人之从己也必先从人无徳于人而求用于人罪也今将婚媾以从秦受好以爱之聴从以徳之惧其未可也又何疑焉乃归女而纳币且逆之秦伯将飨重耳重耳使狐偃从偃曰吾不如衰之文也请使衰从秦伯飨公子如飨国君之礼衰相如宾卒事明日燕秦伯赋采菽衰使公子降拜秦伯降辞衰曰君以天子之命服命重耳重耳敢有安志敢不降拜成拜卒登衰使公子赋黍苗衰曰重耳之卬君也若黍苗之卬阴雨也若君实庇荫膏泽之使能成嘉谷荐在宗庙君之力也君若昭先君之荣东行济河整师以复疆周室重耳之望也重耳若获集徳而归载使主晋民成封国其何实不从君若恣志以用重耳四方诸侯其谁不惕惕以从君命秦伯叹曰是子将有焉岂专在寡人乎秦伯赋鸠飞公子赋河水秦伯赋六月衰使公子降拜秦伯降辞衰曰君称所以佐天子匡王国者命重耳重耳敢有惰心敢不从徳【国语】
　　文公元年【僖二十四年】秦伯纳公子公子入立是为文公明年定周难杀大叔带王与之阳樊温原攒茅之田冬围原原降公问原守于寺人勃鞮对曰昔赵衰以壶飱从径馁而弗食故以衰为原大夫【韩非子作箕郑事　左传】
　　四年【僖二十七年】搜于被庐作三军公问元帅于衰对曰郤縠可行年五十矣守学弥惇夫先王之法志徳义之府也夫徳义生民之本也能惇笃者不忘百姓也请使郤縠公从之公使衰将下军辞曰栾枝贞慎先轸有谋胥臣多闻皆可以为辅臣弗若也乃以栾枝将下军先轸佐之公使衰将上军辞曰夫三徳者偃之出也【三徳为劝文公纳襄王以示臣义伐原以示信大搜以示民礼】以徳纪民其章大矣不可废也使狐偃偃辞以狐毛乃使毛将上军偃佐之毛卒使衰代之辞曰城濮之役先且居之佐军也善军伐有赏善君有赏能其官有赏且居有三赏不可废也且臣之伦箕郑胥婴先都在乃使先且居将上军公曰赵衰三让其所让皆社稷之卫也废让是废徳也八年【僖三十一年】以衰之故搜于清原作五军【更为新上下军】使衰将新上军箕郑佐之胥婴将新下军先都佐之及狐偃卒公曰赵衰三让不失义让推贤也义广徳也徳广贤至有何患矣乃使衰佐上军【国语】
　　新序文公将伐邺赵衰言所以胜邺文公用之而胜邺将赏衰衰曰君将赏其末乎赏其本乎赏其末则骑乘者存赏其本则臣闻之郄虎公召郄虎曰衰言所以胜邺葢闻之子子当赏虎对曰言之易行之难臣言之者也公曰子无辞虎乃受赏　伐邺事经传无之
　　文公薨事襄公襄公三年【文二年】秦孟明视帅师伐我先且居将中军衰佐之败秦师于彭衙秦伯犹用孟明视视増修国政重施于民衰言于诸大夫曰秦师又至将必辟之惧而増徳不可当也诗曰毋念尔祖聿修厥徳孟明念之矣念徳不怠其可敌乎明年秦师伐我我师不出六年【文五年】衰卒【左传】
　　諡曰成
　　盾衰之子宣子也初衰从文公奔狄狄人伐廧咎如【赤狄别种】获其二女叔隗季隗纳诸文公公取委隗以叔隗妻衰生盾及文公入衰后妻赵季【文公女】请以为嫡子衰卒盾遂嗣为卿初事襄公襄公七年【文六年】搜于夷使狐射姑将中军盾佐之阳处父改搜于董易盾将中军曰使能国之利也盾于是乎始为国政制事典正法罪辟刑狱董逋逃由质要治旧洿【治旧日洿秽不理之事】本秩礼【贵贱不失其本】续常秩出滞淹既成以授大傅阳处父与大师贾佗使行诸晋国以为常法是年八月襄公薨灵公少以难故立长君盾曰立公子雍【文公子襄公庶弟】狐射姑曰不如立公子乐【亦文公子】盾不可使逆雍于秦姑射亦使召乐于陈盾杀诸郫【晋地】明年秦送公子雍穆嬴【灵公母】抱大子以责盾盾与诸大夫患穆嬴且畏偪【畏国人以大义逼己】乃背雍而立灵公以御秦师及堇阴【晋地】盾曰我若受秦秦则宾也不受冦也既不受矣而复缓师秦将生心遂败秦师于令狐秋八月盾会诸侯盟于扈灵公立故也灵公二年【文八年】盾会鲁公子遂于衡雍三年【文九年】楚伐郑郑及楚平盾会诸侯之大夫救郑不及楚师六年【文十二年】秦以令狐之役故伐我取羁马盾御之秦师夜遁【左传】
　　盾尝言于公以韩厥为司马是役也盾使人以其乘车干行厥执而戮之众咸曰韩厥必不没矣其主朝升之而莫戮其车其谁安之盾召而礼之曰吾闻事君者比而不党夫周以举义【忠信曰周】比也举以其私党也夫军事无犯犯而不隠义也吾言汝于君惧汝不能也举而不能党孰大焉事君而党吾何以从政吾故以是观汝汝勉之茍从是行也临长晋国者非汝其谁皆告诸大夫曰二三子可以贺我矣吾举厥也而中吾乃今知免于罪矣【国语】
　　八年【文十四年】盾防诸侯同盟于新城从于楚者服【陈与宋也】且谋纳邾也邾文公元妃齐姜生定公二妃晋姬生捷菑文公卒邾人立定公捷菑来奔秋七月盾以诸侯之师八百乘纳捷菑于邾邾人辞曰齐出貜且【即邾定公】长盾曰辞顺而弗从不祥乃还【左传】
　　十年【文十六年】宋文公鲍杀昭公明年盾请师于公以伐宋公曰非晋国之急也对曰大者天地其次君臣所以为明训也今宋人杀其君是反天地而逆民则也天必诛焉晋为盟主而不修天罚将惧及焉公许之乃发令于太庙召军吏而戒乐正令三军之钟鼓必备使荀林父防诸侯伐宋犹立文公而还十三年【宣元年】陈宋受盟于我而郑及楚盟秋楚侵陈宋盾帅师救之防于棐林以伐郑楚救郑遇于北林囚觧扬我师乃还冬我伐郑以报北林之役于是公侈盾为政骤谏而不入故不竞于楚十四年【宣二年】秦伐我围焦【晋河外邑】盾救焦遂自阴地【河南地】及诸侯之师侵郑楚鬬椒救郑次于郑以待我师盾曰彼宗竞于楚殆将毙矣姑益其疾乃去之公不君盾骤諌公饮盾酒伏甲将攻之盾遂自亡防赵穿弑公盾未出山而复大史书曰赵盾弑其君盾使赵穿逆公子黑臀于周而立之是为成公成公四年【宣六年】盾及卫孙免侵陈【陈即楚故】六年【宣八年】盾卒【左传】
　　諡曰宣
　　同赵括赵婴者并衰之子母曰赵姬文公之女也同食邑于原是曰原同括食邑于屏是曰屏季婴食邑于楼是曰楼婴又曰赵婴齐狄人之归盾也赵季以盾为才请为适子而使三子下之及成公即位宦卿之适子而为之田以为公族盾请以括为公族曰君姬氏之爱子也防君姬氏则臣狄人也公许之盾为旄车之族【旄车公行之官】使括以其故族为公族大夫成公薨景公立景公三年【宣十二年】楚伐郑我救之荀林父将中军括婴为中军大夫同为下军大夫郑既及楚平林父欲还先縠独以中军佐济诸大夫皆以为不可括同曰率师以来唯敌是求克敌得属又何俟必从彘子及战楚败我师于邲六年【宣十五年】荀林父灭赤狄公使同献狄俘于周不敬刘康公曰不及十年原叔必有大咎天夺之魄矣十一年【成二年】我败齐师于鞌明年以括为卿【为新中军佐】赏鞌之功也婴通于赵庄姬【朔妻婴之侄妇也】同括放诸齐婴曰我在故栾氏不作我亡吾二昆其忧哉且人各有能有不能舍我何害弗聴婴梦天使谓已祭余余福女使问诸士渥浊渥浊曰不识也既而告其人曰神福仁而祸淫淫而无罚福也祭其得亡乎祭之之明日而亡十七年【成八年】赵庄姬为赵婴之亡故谓之于公曰原屏【即同括】将为乱栾郤为徴公讨同括杀之【左传】
　　朔者盾之子庄子也为下军佐朔尚成公女庄姬生武朔卒庄姬谮赵同赵括景公讨之杀同括以赵氏之田与祁奚武从庄姬畜于公宫既而韩厥言于公曰成季【赵衰】之勲宣孟【赵盾】之忠而无后为善者惧矣乃立武为大夫而反其田【左传】
　　国语赵文子冠见栾武子武子曰美哉昔吾逮事庄主华则荣矣实则不知请务实乎见中行宣子宣子曰美哉惜也吾老矣见范文子文子曰而今可以戒矣夫贤者宠至而益戒不足者为宠骄故兴王赏谏臣逸王罚之吾闻古之王者政徳既成又聴于民于是乎使工诵谏于朝在列者献诗使勿兠风听胪言于市辨妖祥于谣考百事于朝问谤誉于路有邪而正之尽戒之术也先王疾是骄也见郤驹伯驹伯曰美哉然而壮不若老者多矣见韩献子献子曰戒之此之谓成人成人在始与善始与善善进善不善蔑由至矣始与不善不善进不善善亦蔑由至矣如草木之产也各以其物人之有冠犹宫室之有墙屋也粪除而已何又加焉见知武子武子曰吾子勉之成宣之后而老为大夫非耻乎成子之文宣子之忠其可忘乎夫成子道前志以佐先君道法而卒以政可不谓文乎夫宣子进谏于襄灵以谏取恶不惮死进也可不谓忠乎吾子勉之有宣子之忠而纳之以成子之文事君必济见苦成叔子叔子曰抑年少而执官者众吾安容子见温季子季子曰谁之不如可以求乎见张老而语之张老曰善哉从栾伯之言可以滋范叔之教可以大韩子之戒可以成物备矣志在子若夫三郤亡人之言何称述焉知子之道善矣是先主覆露子也
　　景公薨事厉公厉公被弑悼公即位公以武为文也而能恤大事使佐新军【国语】
　　既而使将新军悼公九年【襄九年】公会诸侯伐郑武及魏绛斩行栗诸侯围郑郑恐乃成同盟于戏【郑地】冬十二月复伐郑次于阴口【郑地】而还十一年【襄十一年】再伐郑郑成武入盟郑伯郑公孙舍之出盟公遂防于萧鱼【郑地】十三年【襄十三年】公搜于緜上以治兵使武将上军韩起佐之悼公薨事平公平公三年【襄十八年】公防诸侯围齐武及韩起以上军围卢弗克及鲁秦周【鲁大夫】伐雍门之荻十年【襄二十五年】武为政将中军令薄诸侯之币而重其礼鲁叔孙豹见之谓豹曰自今以往兵其少弭齐崔庆新得政将求善于诸侯武也知楚令尹【屈建也】若敬行其礼道之以文辞以靖诸侯兵可以弭十一年【襄二十六年】卫甯喜弑殇公纳献公孙林父以戚叛武防鲁襄公及诸侯之大夫于澶渊以讨卫疆戚田执甯喜及卫献公卫人归卫姬于我乃释献公十二年【襄二十七年】宋向戍善于武又善于楚屈建欲弭诸侯之兵告于晋楚齐秦皆许之皆告于小国为防于宋五月武至于宋宋人享之羊舌肹为介司马置折俎壬戌楚公子黒肱先至成言于晋【成盟载之言两相然可】丁卯宋向戍如陈从屈建成言于楚屈建谓向戍请晋楚之从交相见也【使诸侯从晋楚者更相朝见】向戍复于武武曰晋楚齐秦匹也晋之不能于齐犹楚之不能于秦也楚君若能使秦君辱于敝邑寡君敢不固请于齐向戍复言于屈建建使驿谒诸楚子楚子曰释齐秦他国相见也秋七月戊寅武及公子黒肱盟以齐言【要齐其辞至盟时不得复争讼】庚辰屈建至自陈皆以藩为军【各以藩篱为军不筑营垒示不相忌】晋楚各处其偏荀盈谓武曰楚氛甚恶惧难武曰吾左还入于宋若我何辛巳将盟于宋西门之外楚人衷甲及盟晋楚争先武曰晋固为诸侯盟主未有先晋者也楚人曰子言晋楚匹也若晋常先是楚弱也且晋楚狎主诸侯之盟也久矣岂专在晋羊舌肹谓武曰子务徳勿争先乃先楚人壬午宋公兼享晋楚之大夫乙酉宋公及诸侯之大夫盟于门之外【前盟诸大夫不敢敌公礼也令宋公以近在其国故谦而重盟】郑伯享武于垂陇公孙舍之良霄公孙夏公孙侨游吉公孙黒肱公孙段从武曰七子从君以宠武也请皆赋以卒君贶武亦以观七子之志舍之赋草虫【取亦既觏止我心则降】武曰善哉民之主也抑武也不足以当之良霄赋鹑之贲贲【取人之无良我以为兄我以为君】武曰牀第之言不逾阈况在野乎非使人之所得闻也公孙夏赋黍苗之四章【比赵孟于召伯】武曰寡君在武何能焉公孙侨赋隰桑【取思见君子尽心以事之】武曰武请受其卒章【取心乎爱矣遐不谓矣】游吉赋野有蔓草【取邂逅相遇适我愿矣】武曰吾子之恵也印段赋蟋蟀【取好乐无荒良士瞿瞿】武曰善哉保家之主也我有望矣公孙段赋桑扈【取君子乐胥受天之祜】武曰匪交匪敖福将焉往若保是言也欲辞福禄得乎卒享武告羊舌肹曰伯有【即良霄】将为戮矣诗以言志志诬其上而公怨之以为宾荣其能久乎幸而后亡羊舌肹曰然已侈所谓不及五稔者夫子之谓矣武曰其余皆数世之主也子展【即舍之】其后亡者也在上不忘降印氏其次也乐而不荒乐以安民不淫以使之后亡不亦可乎及屈建卒武丧之如同盟十五年【襄三十年】武防诸侯之大夫于澶渊宋灾故【大夫谋归宋财既而无归于宋】十七年【昭元年】武防楚公子围及诸侯之大夫于虢寻宋之盟也祁午谓武曰宋之盟楚人得志于晋【谓楚先歃】今令尹之不信诸侯之所闻也子弗戒惧又如宋子木【即屈建】之信称于诸侯犹诈晋而驾焉【谓衷甲】况不信之尤者乎武曰武受赐矣然宋之盟子木有祸人之心武有仁人之心是楚所以驾于晋也今武犹是心也楚又行僭非所害也武将信以为本循而行之譬如农夫是穮是蓘虽有饥馑必有丰年且吾闻之能信不为人下吾未能也诗曰不僭不贼鲜不为则信也能为人则者不为人下矣吾不能是难楚不为患楚令尹围请用牲读旧书加于牲上而已许之乃盟鲁季孙宿伐莒取郓莒人告于防楚欲戮鲁使乐王鲋求货于叔孙豹豹弗与曰我以货免鲁必受师是祸之也虽怨季孙鲁国何罪叔出季处有自来矣吾又谁怨武闻之曰临患不忘国忠也思难不越官信也图国忘死贞也谋主三者义也有是四者又可戮乎乃请诸楚曰鲁虽有罪其执事不辟难畏威而敬命矣子若免之以劝左右可也若子之羣吏处不辟汚【汚劳事】出不逃难其何患之有患之所生汚而不治难而不守所由来也能是二者又何患焉不靖其能其谁从之鲁叔孙豹可谓能矣请免之以靖能者子防而赦有罪又赏其贤诸侯其谁不欣焉望楚而归之视逺如迩疆埸之邑一彼一此何常之有王伯之令也引其封疆而树之官举之表旗而着之制令过则有刑犹不可壹于是乎虞有三苗夏有观扈【皆国名】商有姺邳【二国商诸侯】周有徐奄【二国皆嬴姓】自无令王诸侯逐进狎主齐盟其又可壹乎恤大舍小足以为盟主又焉用之封疆之削何国蔑有主齐盟者谁能辩焉呉濮有衅【呉在东濮在南建寕郡南有濮夷】楚之执事岂其顾盟莒之疆事楚勿与知诸侯无烦不亦可乎鲁莒争郓为日久矣茍无大害于其社稷可无亢也去烦宥善莫不竞劝子其图之固请于楚而免之夏四月武及鲁叔孙豹曹大夫入于郑郑伯兼享之武辞五献【朝聘之制大国之卿五献】用一献武为客礼终乃宴叔孙豹赋鹊巢【喻晋君有国赵孟治之】武曰武不堪也又赋采蘩【义取蘩菜薄物可以荐公侯】曰小国为蘩大国省穑而用之其何实非命【穑爱也】郑罕虎赋野有死麕之卒章【义取君子徐以礼来无使我失节而使狗惊吠】武赋棠棣【取凡今之人莫如兄弟】且曰吾兄弟比以安厖也可使无吠叔孙豹罕虎及曹大夫兴拜举兕爵曰小国赖子知免于戾矣饮酒乐武出曰吾不复此矣及周天王使刘定公劳武于颍馆于雒汭冬十二月晋既烝武适南阳将防孟子余【即赵衰武之曽祖其庙在南阳徃防祭之】甲辰朔烝于温庚戌卒州县者乐豹之邑也栾氏亡士匄韩起及赵武皆欲之武曰温【州本属温】吾县也士匄韩起曰自郤称以别三传矣【郤称始受州自是州与温别传三家】晋之别县不唯州谁获治之武病之乃舍之二子曰吾不可以正议而自与也皆舍之及武为政武之子获曰可以取州矣武曰退二子之言义也违义祸也余不能治余县又焉用州其以徼祸也君子曰弗知实难知而弗从祸莫大焉有言州必死【左传】
　　武尝与叔誉【国语作叔向】观乎九原武曰死者如可作也吾谁与归叔誉曰其阳处父乎武曰行并植于晋国不没其身【谓刚而无谋为狐射姑所杀】其知不足称也其舅犯乎武曰见利不顾其君【谓及河授璧请亡】其仁不足称也我则随武子乎利其君不忘其身谋其身不遗其友晋人谓武知人武其中退然如不胜衣其言呐呐然如不出诸其口所举于晋国管库之士七十有余家生不交利死不属其子焉【记檀弓　国语韩非子新序畧同】
　　武卒諡曰文【记檀弓作献文】子二获成成事平公为中军佐平公二十五年【昭九年】周甘人与阎嘉争阎田我率阴戎伐颍王使辞于我【辞责让也】防王有姻丧韩起使成如周吊且致阎田与襚【襚送死衣】反颍俘【左传】
　　成卒諡曰景子鞅嗣
　　鞅后名志父成之子简子也初事顷公顷公七年【昭二十三年】周有子朝之难王居于狄泉九年【昭二十五年】公使鞅防诸侯于黄父谋王室鞅令诸侯之大夫输王粟具戍人曰明年将纳王明年鞅及知跞帅师纳王使女寛守阙塞我师克巩子朝奔楚王入于成周我师使成公般戍周而还十三年【昭二十九年】鞅及荀寅帅师城汝滨【所取陆浑地】遂赋晋国一鼓铁以铸刑鼎【令晋国各出功力共鼓石为铁计令一鼓而足】着士匄【即范宣子】所爲刑书焉仲尼曰晋其亡乎失其度矣夫晋国将守唐叔之所受法度以经纬其民卿大夫以序守之民是以能尊其贵贵是以能守其业贵贱不愆所谓度也文公是以作执秩之官为被庐之法【僖二十七年文公搜被庐修唐叔之法】以为盟主今弃是度也而为刑鼎民在鼎矣何以尊贵贵何业之守贵贱无序何以为国且夫宣子之刑夷之搜也晋国之乱制也【范宣子搜于夷在文六年一搜而三易中军帅贯季箕郑之徒遂作乱】若之何以为法顷公薨事定公定公十年【定八年】齐伐鲁鞅及士鞅荀寅救之鲁定公防我师于瓦【卫地】士鞅卒鞅为政我师将盟卫灵公于鄟泽先是卫叛我属齐鞅欲摧辱之曰羣臣谁敢盟卫君者涉佗成何【二子晋大夫】曰我能盟之卫人请执牛耳【盟礼尊者涖牛耳主次盟者】成何曰卫吾温原也焉得视诸侯将歃涉佗捘卫灵公之手及腕【挤血至腕】灵公怒遂叛我我请改盟弗许遂伐我夷仪十二年【定十年】鞅围卫报夷仪也夷仪之役卫伐邯郸大夫午于寒氏【晋地】城其西北而守之午众宵熸及我围卫午以徒七十人门于卫西门杀人于门中曰请报寒氏之役涉佗曰夫子则勇矣然我徃必不敢启门亦以徒七十人旦门焉步左右皆至而立如植【如立木不动以示整】日中不启门乃退卫人惧贡五百家于鞅鞅置之邯郸十五年【定十三年】鞅谓邯郸大夫午曰归我卫贡五百家吾舍诸晋阳午许诺归告其父兄父兄皆曰不可卫是以为邯郸而置诸晋阳是絶卫之道也【言卫以五百家在邯郸为是故与邯郸亲】不如侵齐而谋之【侵齐则齐当来报欲因惧齐而徙】乃如之而归于晋阳鞅怒召午而囚诸晋阳曰吾私有讨于午也二三子唯所欲立遂杀午午子稷以邯郸叛鞅使上军司马籍秦围邯郸邯郸午者荀寅之甥也秋七月荀寅士吉射伐赵氏之宫鞅奔晋阳晋人围之公伐荀寅士吉射寅吉射奔朝歌韩不信魏曼多以赵氏为请十二月鞅入于绛盟于公宫遂改名曰志父十八年【哀元年】鞅伐朝歌明年卫灵公薨出公辄立鞅帅师纳卫世子蒯瞆于戚齐人输士吉射粟郑罕达驷送之吉射逆之鞅御之遇于戚卜战龟焦【兆不成】乐丁【晋大夫】曰诗曰爰始爰谋爰契我龟谋协以故兆询可也【言始纳卫太子卜得吉兆今既谋同可不须更卜】鞅誓曰范氏中行氏反易天明斩艾百姓欲擅晋国而灭其君寡君恃郑而保焉今郑为不道弃君助臣二三子顺天明从君命经徳义除诟耻在此行也克敌者上大夫受县下大夫受郡士田十万庶人工商遂【得遂进仕】人臣役免【去厮役】志父无罪君实图之若其有罪绞缢以戮桐棺三寸不设属辟【桐棺三寸示罚也属次大棺辟柂棺也王棺四重被水牛及犀之□为一重辟为二重属为三重大棺为四重君再重属与辟为一重大棺为二重大夫一重无辟唯属与大棺为一重今云不设辟者僣君制非正礼也】素车朴马无入于兆下卿之罚也将战邮无恤【即王良】御鞅卫世子为右登铁上【邱名】望见郑师众世子惧自投于车下无恤授世子绥而乘之曰妇人也鞅巡列曰毕万匹夫也七战皆获有马百乘死于牖下羣子勉之死不在冦繁羽御赵罗宋勇为右【三子并晋大夫】罗无勇麇之吏诘之御对曰痁作而伏卫世子祷曰曽孙蒯瞆敢昭告皇祖文王烈祖康叔文祖襄公郑胜【郑声公名】乱从晋午【晋定公名】在难不能治乱使鞅讨之蒯聩不敢佚备持矛焉敢告无絶筋无折骨无面伤以集大事无作三祖羞大命不敢请佩王不敢爱郑人击鞅中肩毙于车中获其蠭旗【旗名】世子救之以戈郑师北获温大夫赵罗世子复伐之郑师大败获齐粟千车鞅喜曰可矣传傁【鞅之属】曰犹有知在忧未艾也【言知氏犹将为难】追郑师郑罕达驷公孙林殿而射前列多死鞅曰国无小也二十年【哀三年】鞅围朝歌师于其南荀寅伐其俘使其徒自北门入已犯师而出奔邯郸鞅杀范臯夷恶范氏也二十一年【哀四年】齐卫救范氏围我五鹿九月鞅围邯郸邯郸降荀寅奔鲜虞赵稷奔临【晋邑】齐逆之堕临以处稷防鲜虞纳荀寅于栢人明年晋围栢人荀寅士吉射奔齐夏鞅伐卫范氏之故也遂围中牟二十三年【哀六年】伐鲜虞治范氏之乱也二十六年【哀九年】宋伐郑鞅救郑占者曰利以伐姜不利子商明年鞅帅师伐齐大夫请卜之鞅曰吾卜于此起兵【谓徃嵗卜伐宋不吉利以伐姜】事不再令不袭吉行也于是乎取犁及辕毁髙堂之郭侵及赖而还三十一年【哀十四年】鞅帅师伐卫明年再伐卫是年卫世子蒯聩入立是为庄公出公辄出奔鲁三十四年【哀十七年】鞅使告于卫曰君之在晋也志父为主请君若大子来以免志父不然寡君其曰志父之为也卫庄公辞以难大子又使椓之【椓诉父欲速得位】鞅围卫防齐救卫鞅曰吾卜伐卫未卜与齐战乃还冬十月我复伐卫入其郛将入城鞅曰止叔向有言曰怙乱灭国者无后卫人出庄公而与我平我立襄公之孙般师而还三十七年【哀二十年】鞅卒【左传】
　　史记世家作出公十七年张华曰简子家在临水界二冡并上气成楼阁
　　諡曰简子无防嗣鞅尝问壮驰兹【晋大夫】曰东方之士孰为瘉驰兹拜曰敢贺鞅曰未应吾问何贺对曰臣闻之国家之将兴也君子自以为不足其亡也若有余今主任晋国之政而问及小人又求贤人吾是以贺鞅又尝叹曰雀入于海为蛤雉入于淮为蜃鼋鼍鱼鼈莫不能化唯人不能哀夫窦犫【晋大夫】侍曰臣闻之君子哀无人不哀无贿哀无徳不哀无宠哀名之不令不哀年之不登夫中行范氏不恤庶难而欲擅晋国今其子孙将耕于齐宗庙之牺为畎亩之勤人之化也何日之有【国语】王孙子简子尝猎于晋山之阳抚膺而叹董安于曰敢问何叹简子曰吾有食谷之马数千多力之士数百欲以猎兽也吾恐邻国养贤以猎吾也韩非子赵简主出税者吏请轻重简主曰勿轻勿重重则利入于上轻则利归于民吏无私利而止矣又曰简主谓左右车席泰美夫冠虽贱头必戴之屦虽贵足必履之今车席泰美吾将何屩以履之夫美下而耗上妨义之本也説苑赵简子乘敝车膄马衣羖羊裘其宰曰车新则安马肥则徃来疾狐白之裘温且轻简子曰吾闻之君子服善则益防细人服善则益倨我以自备恐有细人之心也又曰或谓简子曰君何不更乎简子曰诺左右曰君未有过何更曰吾谓是诺未必有过也吾将以来谏者也今却之是却谏者谏者止我过无日矣又曰赵简子与栾激游将沈于河曰吾尝好声色而激致之好宫室防榭而激为之好良马善御而激求之今吾好士六年矣而激未尝进一人是进吾过而黜吾善也韩诗外传魏文侯之时子质仕而获罪去而北游谓简主曰从今以后不复树徳于人矣简主曰何以也质曰吾所树堂上之士半朝廷之大夫半边境之人亦半今堂上之士恐我以法边境之人刼我以兵是以不树徳于人矣简主曰子言过矣夫春树桃李夏得阴秋得实春树蒺藜夏不可采其叶秋得刺焉由此观之在所树也今子所树非其人也　按赵简子不与魏文侯同时又语与阳虎同
　　无防鞅之子襄子也初姑布子卿见简子【司马彪曰姑布姓子卿字】简子徧召诸子相之子卿曰无为将军者简子曰赵氏其灭乎子卿曰吾尝见一子于路殆君之子也简子召子无防无防至则子卿起曰此真将军矣简子曰此其母贱翟婢也奚道贵哉子卿曰天所授虽贱必贵自是之后简子尽召诸子与语无恤最贤简子乃告诸子曰吾藏寳符于常山上先得者赏诸子驰之常山上求无所得无防还曰已得符矣简子曰奏之无防曰从常山上临代代可取也简子于是知无防果贤乃废太子伯鲁而以无防为太子
　　韩诗外传赵简子太子伯鲁小子无防简子自为一书牍曰节用聴聪敬贤勿慢使能勿贱亲自表之与二子使诵之居三年简子问二书所在伯鲁亡其表令诵不能得无防出书于袖令诵习焉乃出伯鲁而立无防
　　简子卒无防代立是为襄子是年越围吴无防降丧食使楚隆问呉王无防姊前为代王夫人简子既未除服北登夏屋请代王使厨人操铜枓以食代王及从者行斟阴令宰人各以枓击杀代王及从官遂兴兵平代地其姊闻之泣而呼天摩筓自杀代人怜之所死地名之为摩笄之山
　　吕氏春秋畧同水经注赵襄子既害代王迎姊代夫人夫人曰以弟慢夫非仁也以夫怨弟非义也磨笄自刺而死民怜之而立神屋于山侧因名磨笄之山
　　遂以代封伯鲁子周为代成君伯鲁者无防兄故太子太子蚤死故封其子【史记世家】
　　无防使新穉狗【晋大夫新穉穆子】伐翟胜左人中人【翟二邑】遽人来告【遽传也】无防将食寻饭有恐色侍者曰狗之事大矣不怡何也无防曰吾闻之徳不纯而福禄并至谓之幸夫幸非福非徳不当雝雝不为幸吾是以惧【国语】
　　列子畧同韩诗外传赵简子薨而未中牟畔之葬五日襄子兴师次之围未匝而城自壊者十丈襄子击金退之军吏曰君诛中牟之罪而城自壊是天助之也曷为退之襄子曰吾闻之叔向曰君子不乘人于利不厄人于险使其城然后攻之中牟闻而请降
　　出公十一年荀瑶伐郑将门瑶谓无防入之对曰主【谓荀瑶】在此瑶曰恶而无勇何以为子对曰以能忍耻庶无害赵宗乎无防由是惎瑶【左传】
　　淮南子赵简子以襄子为后董阏于曰无恤贱今以为后何也简子曰是为人也能为社稷忍羞异日知伯与襄子饮而批襄子之首大夫请杀之襄子曰先君之立我也曰能忍羞岂曰能刺人哉史记知伯围郑醉以酒灌击毋防知伯归因谓简子使废毋防毋防由此怨知伯　按出公十一年简子已卒説误
　　十八年知伯瑶与赵韩魏分范中行故地晋出公怒告齐鲁欲伐四卿四卿恐遂共攻出公出公奔齐道死知伯乃立昭公曽孙骄是为晋懿公【世家作襄子四年误】知伯益骄请地韩魏韩魏与之请地赵赵不与以其围郑之辱知伯怒遂率韩魏攻赵【史记世家】
　　无防之宰张谈【即张孟谈】曰先主为重器也为国家之难盍姑无爱宝于诸侯乎无防曰吾无使也张谈曰地也可【地亦无防臣】无防曰吾不幸有疾不夷于先子【言行有阙病不及先子】不徳而贿夫地也求饮吾欲是养吾疾而干吾禄也吾不与皆毙无防出曰吾何走乎从者曰长子【晋别县】近且城厚完无防曰罢民力以完之又毙以守之其谁与我从者曰邯郸之仓廪实无防曰浚民之膏泽以实之又因而杀之其谁与我其晋阳乎先主之所属也尹铎之所寛也民必和矣乃走晋阳晋师围而灌之沈灶产鼃民无畔意【国语】
　　无防惧乃夜使张谈私于韩魏与合谋以三月丙戌三国反灭知氏共分其地
　　史记襄子奔保晋阳原过从后至于王泽见三人自带以上可见自带以下不可见与原过竹二节莫通曰为我以是遗赵无防原过既至以告襄子襄子齐三日亲自剖竹有朱书曰赵无防余霍泰山山阳侯天使也三月丙戌余将使女反灭知氏女亦立我百邑余将赐女林胡之地至于后世旦有伉王亦黒龙面而鸟噣髩麋髭髯大膺大胸修下而冯左袵界乘奄有河宗至于休溷诸貉南伐晋别北灭黑姑襄子再拜受三神之令及灭知氏遂祠三神于百邑使原过主霍泰山祠祀
　　于是赵北有代南并知氏彊于韩魏其后娶空同氏生五子无防为伯鲁之不立也不肯立子且必欲传位与伯鲁子代成君成君先死乃取成君子浣立为太子无防立三十三年卒【史记世家】
　　諡曰襄子浣即位是为献侯见赵世家
　　世本公明生共孟及赵夙夙生成季衰衰生宣孟盾史记夙生共孟共孟生赵衰
　　论曰晋之诸卿有先氏狐氏毛氏郤氏栾氏荀氏中行氏树徳不滋卒斩厥祀然诸族亡而三家昌曲沃之宗不振其随矣若夫赵之为赵也庄姬之譛邯郸之伐与晋阳之围不中絶者如线使非成季宣孟壅苗三世其先诸宗而槁落乎






　　尚史卷四十五
　　钦定四库全书
　　尚史卷四十六　　　　　列传二十四
　　镶白旗汉军李锴撰
　　晋诸臣传
　　郭偃　史苏
　　郭偃【即卜偃】为掌卜大夫史苏为卜史【礼卜卜师作大夫占色史占墨】献公卜伐骊戎史苏占之曰胜而不吉公曰何谓也对曰遇兆挟以衔骨齿牙为猾【谓兆端左右衅折有似齿牙中有从画故衔骨在口中齿牙弄之象防口之为害也】戎夏交捽【兆有一画外象戎内象诸夏兆端防为牙交有似捽捽交对也】交捽是交胜也臣故云且惧有口民【离也或作】国移心焉公曰何口之有口在寡人寡人弗受谁敢兴之对曰茍可以携其人也必甘受逞而不知胡可壅也公不聼遂伐骊戎克之获骊姬以归有宠立以为夫人公饮大夫酒令司正实爵与史蘓曰饮而无肴夫骊戎之役女曰胜而不吉故赏女以爵罚女以无肴克国得妃吉孰大焉史蘓卒爵再拜稽首曰兆有之臣不敢蔽蔽兆之纪失臣之官有二辠焉何以事君大罚将及不唯无肴抑君亦乐其吉而备其凶凶之无有备之何害若其有之备其为瘳臣之不信国之福也何敢惮罚饮酒出史蘓告大夫曰夫有男戎必有女戎若晋以男戎胜戎而戎亦必以女戎胜晋其若之何里克曰何如史蘓曰昔夏桀伐有施有施人以妺喜女焉妺喜有宠于是乎与伊尹比而亡夏殷辛伐有苏有苏氏以妲己女焉妲己有宠于是乎与胶鬲比而亡殷周幽王伐有褒有褒人以褒姒女焉褒姒有宠生伯服于是乎与虢石甫比逐大子宜咎而立伯服大子出奔申申人缯人召西戎以伐周周于是乎亡今晋寡徳而安俘女又増其宠虽当三季之王不亦可乎且其兆云挟以衔骨齿牙为猾我卜伐骊往离散以应我夫若是贼之兆也非吾宅也离则有之不跨其国可谓挟乎不得其君能衔骨乎若跨其国而得其君虽逢齿牙以猾其中其谁云弗从诸夏从戎非败而何从政者不可以不戒亡无日矣郭偃曰夫三季王之亡也宜民之主也纵惑不疚肆侈不违流志而行无所不疚是以及亡而不获追鉴今晋国之方偏矦也【方大也偏偏方也乃甸内偏方小矦也】其土又小大国在侧虽欲纵惑未获专也大家邻国将师保之多而骤立不其集亡虽骤立不过五矣且夫口三五之门也【口所以纪三辰宣五行】是以谗口之乱不过三五且夫挟小鲠也可以小戕而不能防国当之者戕焉于晋何害虽谓之挟而猾以齿牙口弗堪也其与几何晋国惧则甚矣亡犹未也商之衰也其铭有之曰嗛嗛之徳【嗛嗛犹小小也】不可以矜而只取忧也嗛嗛之食不足狃也不能为膏而祗离咎也虽骊之乱其离咎也已其何能服吾观君夫人也若为乱其犹农也虽获沃田而勤易之将弗克飨为人而已士蒍曰戒莫如豫豫而后给夫子戒也抑二大夫之言其皆有焉及骊姬生奚齐其娣生卓子骊姬请使申生处曲沃重耳处蒲夷吾处屈奚齐处绛以儆无辱之故【言儆备于戎翟无耻辱于国】公许之史蘓朝告大夫曰二三大夫其戒之乎乱本生矣日君以骊姬为夫人民之疾心固皆至矣昔者之伐也起百姓以为百姓也是以民能欣之故莫不尽忠极劳以致死今君起百姓以是封也民外不得其利而内恶其贪则上下既有叛矣然而又生男其天道也天彊其毒民疾其态其乱生哉吾闻君子好好而恶恶乐乐而安安是以能有常伐木不自其本必复生塞水不自其源必复流灭祸不自其基必复乱今君灭其父而畜其子祸之基也又从其欲子思报父之耻而信其欲虽好色必恶心不可谓好好其色必授之情彼得其情以厚其欲从其恶心必败国且深乱乱必自女戎三代皆然【国语】
　　公筮嫁伯姬于秦遇归妹【兑下震上归妹】之暌【兑下离上暌】史苏占之曰不吉其繇曰士刲羊亦无也女承筐亦无贶也【震长男为士兑为羊离为中女又为大腹故称筐又中虚故为虚筐】西邻责言不可偿也【兑西方兑为口舌以兑从震是口舌雷动】归妺之暌犹无相也【归妹女嫁之卦暌乖离之象相助也】震之离离亦之震【震为雷离为电二卦变而气相通】为雷为火为嬴败姬【火动炽而害其母女嫁反害其家之象】车説其輹火焚其旗不利行师败于宗邱【震为车离为火上六之爻在震则无应故车脱輹在离则失位故火焚旗言皆失车火之用也车败旗焚故不利行师火还害母故败不出国近在宗邑】归妺暌孤防张之弧【暌之上九处暌之极故曰暌孤失位孤絶故遇防难而有弓矢之警】侄其从姑【震为木离为火火从木生离为震妹于火为姑谓我侄者我谓之姑】六年其逋逃归其国而弃其家明年其死于髙梁之虚及惠公在秦曰先君若从史蘓之占吾不及此夫韩简侍曰象也筮数也物生而后有象象而后有滋滋而后有数先君之败徳及可数乎史蘓是占勿从何益献公十六年【闵元年】公灭耿灭霍灭魏赐毕万魏以为大夫郭偃曰毕万之后必大万盈数也魏大名也以是始赏天启之矣天子曰兆民诸侯曰万民今名之大以从盈数其必有众二十年【僖二年】我伐虢灭下阳秋虢公败戎于桑田偃曰虢必亡矣亡下阳不惧而又有功是天夺之鉴而益其疾也必易晋而不抚其民矣不可以五稔二十二年【僖三年】八月复伐虢围上阳公问于偃曰吾其济乎对曰克之公曰何时对曰童謡云丙之晨龙尾伏辰【龙尾尾星也日月之防曰辰日在尾故尾伏不见】均服振振【戎事上下同服振振盛貎】取虢之旂鹑之贲贲天防焞焞火中成军虢公其奔【鹑鹑火星贲贲鸟星之体也天防傅説星时近日星防焞焞无光燿也言丙子平旦鹑火中军事有成功也】其九月十月之交乎【谓建戌建亥之月】丙子旦日在尾月在防【是夜日月合朔于尾月行疾故至旦而过在防】鹑火中必是时也冬十二月【夏十月也】丙子朔灭虢虢公丑奔京师【左传】二十六年【僖九年】献公薨秦纳夷吾是为惠公惠公即位出共世子【即申生】而改葬之臭达于外国人诵之曰贞之无报也孰是人斯而有是臭也【言惠公以正礼改葬世子而不获吉报也谁使是人有是臭者言惠公使之也或曰贞谓世子与下义相违非是】贞为不聼信为不诚国斯无刑媮居幸生不更厥贞大命其倾威兮懐兮各聚尔有以待所归兮猗兮违兮心之哀兮嵗之二七其靡有微兮若翟公子【谓重耳】吾是之依兮镇抚国家为王妃兮偃曰甚哉善之难也君改葬共君以为荣也而恶滋章夫人美于中必播于外而越于民民实戴之恶亦如之故行不可不慎也必或知之十四年君之冡嗣其替乎其数告于民矣公子重耳其入乎其魄兆于民矣若入必伯诸侯以见天子其光耿于民矣欲先导者行乎将至矣公既杀里克而悔之曰芮也使寡人过杀我社稷之镇偃闻之曰不谋而諌者冀芮也不图而杀者君也不谋而諌不忠不图而杀不祥不忠受君之罚不祥罹天之祸受君之罸死戮罹天之祸无后志道者勿忘将及矣初公入而背外内之赂舆人诵之曰佞之见佞果防其田【谓里防受惠公赂田而纳之惠公入而不予也】诈之见诈果防其赂【谓秦以诈立惠公惠公入而背之也】得国而狃终逢其咎防田不惩祸乱其兴及里防死祸公陨于韩偃曰善哉夫众口祸福之门也是以君子省众而动监戒而谋谋度而行故无不济内谋外度考省不倦日考而习戒备毕矣【国语】
  </div>
  <div class="pagination">
   <a href="尚史_page39.html">
    上一页
   </a>
   <span>
    ...
   </span>
   <a href="尚史_page35.html">
    35
   </a>
   <a href="尚史_page36.html">
    36
   </a>
   <a href="尚史_page37.html">
    37
   </a>
   <a href="尚史_page38.html">
    38
   </a>
   <a href="尚史_page39.html">
    39
   </a>
   <span class="current-page">
    40
   </span>
   <a href="尚史_page41.html">
    41
   </a>
   <a href="尚史_page42.html">
    42
   </a>
   <a href="尚史_page43.html">
    43
   </a>
   <a href="尚史_page44.html">
    44
   </a>
   <a href="尚史_page45.html">
    45
   </a>
   <span>
    ...
   </span>
   <a href="尚史_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
