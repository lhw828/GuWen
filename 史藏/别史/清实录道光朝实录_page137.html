<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 137 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 137 页/共 848 页</h1>
    <div class="content">○追旌前明遇寇捐躯安徽祁门县生员马承宣女胡马氏。汪景星妻马氏。　　

○乙巳。以兵部尚书玉麟、署步军统领。　　

○予实录馆清文纂修、收掌、校对、详校、汉详校、等官奎亮、沈钦霖等、分别升补。余议叙有差。　　

○丙午。上诣绮春园问皇太后安。　　

○予告大学士戴均元、回籍。上亲书御制诗章赐之。命驰驿由内河水程行走。经过地方二十里内、官员护行。　　

○以长芦盐政阿尔邦阿、为总管内务府大臣。署武备院卿福珠隆阿、为长芦盐政。内务府郎中克蒙额、为武备院卿。　　

○以故四川成绵龙茂道属、瓦寺宣慰使索诺木荣宗子索诺木衍傅、琼布色尔查族百户彭错汪札弟索朗札巴、各袭职。　　

○以河南汝宁、光、二府州所属各州县、距省窎远。命嗣后遣军流徒各犯、由该管道就近审勘。限期处分。照臬司例。从巡抚程祖洛请也。　　

○旌表守正捐躯江苏通州民李许达妻刘氏。　　

○丁未。命协办大学士两江总督孙玉庭、为大学士。直隶总督蒋攸铦、协办大学士。均留总督任。　　

○以正黄旗汉军都统松筠、镶白旗蒙古都统和世泰、为内大臣。　　

○调绥远城将军德英阿、为成都将军。以镶蓝旗蒙古都统奕颢、为绥远城将军。　　

○以前任西安将军赛冲阿、为镶蓝旗蒙古都统。未到任前、命正红旗蒙古都统玛呢巴达喇署理。以正黄旗汉军都统松筠、署镶红旗蒙古都统。　　

○赠故成都将军呢玛善太子少保。赏银一千两治丧。遣其弟工部员外郎那玛善前往迎护。赐祭葬。谥勤襄。　　

○戊申。谕军机大臣等、本日都察院奏、文安县民人王敏和、遣妻王吕氏、呈控高扶格、强奸幼女一案。高扶格、将王吕氏之幼女强奸。有官媒供单可证。不难严审定谳。该县何以不将该犯高扶格监禁。延至二十余日。转差传该民妇等赴县、复行审验。其中显有别情。著蒋攸铦即提集犯证。秉公严审。务得确情。以成信谳。如该县有听嘱受贿、及意图消弭情事。即著据实严参。毋稍回护。将此谕令知之寻奏、高扶格强奸王吕氏十一岁幼女未成。按律拟发烟瘴充军。知县何熙绩。因赴乡捕蝗。并非无故迟延。应免置议。下部议。从之。　　

○又谕、前据曾燠奏、淮南散商黄潆泰、请仍令承充总商。当交孙玉庭确查。据实具奏。兹据奏称、黄潆泰于淮南各商中、本较殷实。因散商讦告、革退总商。旋已审明属虚。今经各商联名公保复佥。是曾燠所称众情允协、尚系为公起见。现在首总名目、业已革除。黄潆泰著准其复充总务。将此谕知孙玉庭、并传谕曾燠知之。　　

○以湖北布政使德奎、为都察院左副都御史。浙江按察使伊里布、为湖北布政使。浙江盐运使富呢扬阿、为按察使。　　

○以云南昭通镇总兵官庆山、为荆州将军。前任广西右江镇总兵官周长安、为昭通镇总兵官。　　

○命总管内务府大臣阿尔邦阿、管清漪园等处事。　　

○予故荆州将军镇国公绵龄、祭葬如例。赏银三百两治丧。　　

○己酉。旌表守正捐躯直隶开州民刘秉清童养媳张氏。　　

○以甘肃皋兰县粮价增昂、命平粜仓谷。　　

○庚戌。谕内阁、御史周贻徽奏、请编纂昭忠列传一摺。所奏是。嘉庆十八年逆匪滋事案内、守土被戕、及临阵捐躯文武各员。业经入祀昭忠祠。惟各员等列传、现在尚未裒集成书。自应早为编辑。著翰林院即行查照旧章、派员纂办。以扬忠节。　　

○又谕、御史蔡学川奏、江西销盐、私仓私轮积弊、请照两湖散轮成案办理。各省行销引盐。期于官民两便。岂可使奸商蠹吏。藉以囤积居奇。如该御史所奏、江西商人设立私仓。限轮售卖。以致民有食贵之虞。私枭因而充斥。病民短课。流弊不可胜言。著交孙玉庭、会同毓岱、体察该省现在情形。应否照湖广散轮办理之处。据实妥议具奏。该御史原摺并著钞给阅看。　　

○又谕、户部奏、湖南省各属常平仓谷、共计短缺二十九万余石。据该抚查明致缺之由。并无官侵吏蚀情弊。分别有著无著。勒限追赔。著照所议、其有著项下、除本员经放谷价、民欠未完、应由现任催追、又因市价昂贵、本员领价未买、并前任短缺仓谷、折价移交两项、均勒限十日内、令各本员将原领原交银两、解交司库外。其余各本员应赔已身交代盘折、及认赔无著民欠、并历任盘折等谷。著落各本员完缴。数在三千石以下者。勒限半年。将谷价解交司库。数在三千石以上者。展限半年。总不得过一年之限。自道光四年秋季起、至五年夏季底止。一律埽数完缴。如仍前延玩。著即分别撤参。照例究拟监追。其无著项下、如远年民欠、并历任盘量折耗、以及虚款作抵等项。即著落此次盘查以前、通融出结各员、勒限赔补。数在一千石以下者。勒限半年。一千石以上、至二十石者。勒限一年。二千石以上、至四千石者。勒限两年。四千石以上者。统限三年。自道光四年秋季起、至七年夏季底止。将谷价按限完解。傥延不批解。或缴不足数。积压一半年者。停其升转。两年者。分别撤参。逾违统限三年者。即究拟监追。以上限追各员。遇有升调、及事故离任、均勒限完缴清楚、再行给咨。并将有著民欠佃欠。即饬现任人员、于秋成后一律追齐收仓。以本年十月内为率。如追不足数。著落承追之员赔补。其巴陵、桂阳、二县书役所欠之谷。应饬查提监追。限半月内完缴。如有逾违。著即分别治罪。至各员应补仓谷。从前不即买补。民佃欠缴。又不上紧催追。以及历任通融接收各员、与失察之该管各上司。本有应得之咎。经该抚查明前项缺谷、究与侵那不同。且自盘查以来。合计已缴谷一十二万三千余石。各员尚知愧奋。所有此案、历时既久、人数较多、应得处分。俱著加恩宽免。仍著该抚严饬各属、上紧催追。如再有逾限不完、及完不足数者。除将本员严参惩办外。仍将从前失察之该管各上司、从重议处。并著该抚督饬该道府州将所属存仓谷石、随时查察。如有亏那情弊。立即严参究办。毋稍徇隐　　

○铸给江苏清河县涧桥巡检印信。从前任巡抚韩文绮请也。　　

○辛亥。上幸万寿山。诣广润祠拈香。　　

○谕内阁、琦善奏、拏获盐犯审办、并著明无商行运之州县、请饬佥商办理一摺。山东武定、沂州、二府滨海盐鹻。未能归坨。时有枭匪纠众抢摊售卖。为害地方。该署抚督饬所属、严密访拏。共获犯一百八十余名。查拏甚属可嘉。著即审明、按律定拟。至滨州高苑等县商人。均因误运革退。日久未佥新商。以致私枭阑入。殊于鹾政有碍。著福珠隆阿到任后、迅速佥派殷实商人、前往滨州等处办运。以免废弛。至另片奏、此案现获各犯、多系积年枭匪。并有未经报官、及报官后传审未到、出详迟延者。又有起获违禁凶器、失于觉察者。该地方文武、均例有处分。惟此时既知认真缉捕。功过似足相抵。请概予宽免等语。从宜办理。务期有益于事。尚属可行。所有该地方文武各员弁、应得处分。均著加恩宽免。　　

○又谕、阿尔邦阿奏、并引度办届满、恳再展限一摺。前因调剂芦商。将盐引并包装运。以省繁费。经户部奏准。令其试办一二年。再行定议。兹该盐政奏称、部限业已届满。因连年被水各口岸。畅滞情形。实难遽定。恳恩量为加展。著照所请、准其再行展办三年。并著福珠隆阿到任后。随时察看口岸情形。核实定议。以期经久。该部知道。　　

○以直隶布政使福绵、为山西巡抚。直隶清河道屠之申、为布政使。　　

○壬子。谕内阁、禄明奏、操练情形、请量为变通一摺。青州驻防兵丁、操练各项技艺。所有鸟枪甲兵、向在该城河沟沙滩地方演放。该处逼近民田。于施放铅子、未能得力。兹据该副都统奏称、该营南门外旧设教场。系操练阵式之地。颇属近便。著照所请、嗣后鸟枪兵丁、即移赴该处演习。该副都统务当按期督操。俾技艺益增练熟。毋得有名无实。以肃营务。　　

○又谕、禄成等奏、打牲处捕夫所进貂皮、请照从前赍送一摺。从前打牲处捕夫应进貂皮。如遇临幸热河之年。即由驿站乌拉赍送。如遇送京之年。打牲处出派官兵七十余名。自备资斧赍送。惟捕夫均赖种地捕猎为生。若俱令其自备资斧送京。不惟一切糜费。而往返半年之期。于伊等捕猎生计。亦甚无益。著交禄成等、嗣后如遇貂皮赍京之年。即照赍送热河之例。派官三员、兵十名、由驿站乌拉、照料赍送。无庸纷纷多派官兵。　　

○吏部以大学士孙玉庭应授何殿阁请。得旨、著为体仁阁大学士。　　

○革捐纳知州侯孝昌职、归侯际清赎罪案审讯。　　

○癸丑。上诣绮春园问皇太后安。　　

○谕内阁、据富纶奏、阿克苏回子郡王衔哈迪尔、遣护卫来言、特尹地方、有恩赏地四十余塔哈尔、被乌什阿奇木伯克穆萨、令回子占去二三十塔哈尔。又有伊家人名色黑一户。穆萨得钱十千文。将其拨入纳粮回户册内。哈迪尔已送信穆萨、令其妥办。傥有办理不善。即行呈控。当经调取哈迪尔原信译出。核其所写情节、与该护卫言词互异。现届阿奇木伯克穆萨年班起程期近。请暂行扣除等语。著永芹于回疆各城办事大臣中、择其明白干练者、酌派一员。前赴乌什、会同富纶、确切详查阿克苏所辖特尹地方、有无哈迪尔遗产。乌什回子、果否侵占。并传讯家丁户口。及穆萨有无受贿之处。秉公据实具奏。阿奇木伯克穆萨、本年年班。著暂行扣除。俟此案讯结、于明岁班期、再行进京。其另摺奏参、营员指称屯工官设农具、不堪使用、苦累兵丁自行置办、显有情弊一案。参将官海、千总妙全、把总聂禄、经制外委马英才、严永祥等、俱著先行革职。一并交派往之大臣、会同富纶、提集人证、审讯具奏永芹接奉此旨、如回疆办事大臣中、无可派往之人。即于该处司员内、遴委明干之员、前往秉公查办。由永芹核实具奏。豫期研究确情。勿得稍涉含混。所有富纶原摺。并译出哈迪尔原信。一并钞给阅看。　　

○谕军机大臣等、前经降旨、将德英阿调补成都将军。计起程尚需时日。现在署理将军之副都统苏冲阿、已饬令来京另候简用。川省地方紧要。德英阿接奉此旨、不必前来请训。著即将绥远城将军印务。移交伊星阿、暂行兼署。迅速驰赴成都、接印任事。将此谕令知之。　　

○前任山西巡抚张师诚奏、藩司为钱粮总汇。收放出入。须巡抚衙门互相稽查。晋省向于一月期内、造册具报。未免迟延。现饬每逢开库堂期。将收某州县何款银两若干。收入何款项下。所放银两。系在某款存银若干内动出。逐一注明。即于次日详报。至河东道库、亦饬一体开造细册。以凭稽核。得旨、所办甚是。　　

○前任成都将军呢玛善奏、成都祗设副都统一员。比他省尤关紧要。现任副都统苏冲阿、系前任西安将军德楞泰之子、未历外任。不谙军务。请另行简用。成都只用外省驻防一员、足可胜任。缘驻防俭约者多。奢华者少。非实有军功。不能升二三品大员。较之京城侯伯世家、似属晓事。得旨、足见谋国忠诚。不觉倍加悼惜也。　　

○以署四川总督戴三锡、兼署成都将军。荆州协领伊密扬阿、为成都副都统。　　

○以春夏收养流民较多。加赏五城栖流所银二千六百两。　　

○甲寅。旌表守正捐躯直隶鸡泽县民党才保妻卢氏。贵州威宁州民韩潮明媳陈氏。　　

○乙卯。谕军机大臣等据程含章等覆奏、带同御史陈澐、查勘永定河新建闸坝一摺。据称新建灰坝、毫无妨碍。新修金门石闸、亦无淹及民房田地之事。其涿州任村坍塌房屋、本系去年冲坏。至下口淤浅处所。系上年永定河冲刷泥沙停积。与新开闸坝无涉。良乡、涿州、大道地势甚高。亦决不致淹冲官道。有碍驿递。新安、安州、被淹。系白沟浊流倒灌所致。并不关永定减河之事。所奏情形。了如指掌。至程含章所称束水攻沙、藉清刷浊、与面奏之言相符。闸坝既修。分减涨势。保护堤工。即保护百姓田庐。去岁张文浩、亦系如此奏对。是新建闸坝、有利无害。毫无疑义。该御史陈澐、先于四月间具奏、降旨令程含章等、再加相度、业据该侍郎等、先后覆奏。险工得以平安。皆闸坝减水之力。兹该御史又行具奏。因令程含章带同履勘。面为陈指利病。乃该御史仍固执己见。不以为然。其意何居。傥必申其说。不顾全河大局。哓哓具摺致辩。尚复成何事体。著程含章、蒋攸铦、将该御史履勘闸坝时、作何情形。若不谙河务、又复阻挠公事。擅作威福。其风断不可长。即著据实密奏。并传旨令该御史即日回京可也。将此谕令知之。　　

○丙辰。谕内阁、陶澍奏、扑捕蝗蝻情形、据称在省城率属虔祷于敕建刘猛驱蝗神庙。并飞饬委员督捕。时宿州等处、蝻子最多。该道率同州县、分带民夫驰往。一日全尽。神贶昭然。览奏实深钦感。朕亲书扁额。发交该抚、敬谨摹泐制扁。在省城神庙悬挂。以答灵佑。寻颁御书扁额曰、神参秉畀。　　

○谕军机大臣等、富俊奏请年班进京一摺。盛京、吉林、黑龙江将军。例应每年轮替一员、进京陛见。上年晋昌年班来京。本年应届吉林将军年班。惟该将军于今春甫经到任。现在备办明春移驻京旗闲散、应给牛具、砍备房木等事。自应在任督办。所有本年年班。即著禄成前来可也。将此谕知富俊、并谕禄成知之。　　

○以故不入八分辅国公敬敦子恒龄、降袭镇国将军。　　

○调盛京礼部侍郎昇寅、为盛京刑部侍郎。正黄旗汉军副都统善庆、为盛京礼部侍郎。　　

○以兵部郎中硕德、为正黄旗汉军副都统。　　

○以故四川建昌道属、瓦述崇喜长官司汪甲子丁津旺须、袭职。　　

○免安徽怀宁、桐城、潜山、宿松、望江、宣城、南陵、贵池、青阳、铜陵、东流、当涂、芜湖、繁昌、无为、庐江、巢、凤阳、盱眙、天长、全椒、来安、和、含山、二十四州县并宣州、建阳、安庆、庐州、凤阳、长淮、泗州、七卫上年被水被旱灾区额赋有差。　　

</div>
    <div class="pagination">
<a href="清实录道光朝实录_page136.html">上一页</a><span>...</span><a href="清实录道光朝实录_page132.html">132</a><a href="清实录道光朝实录_page133.html">133</a><a href="清实录道光朝实录_page134.html">134</a><a href="清实录道光朝实录_page135.html">135</a><a href="清实录道光朝实录_page136.html">136</a><span class="current-page">137</span><a href="清实录道光朝实录_page138.html">138</a><a href="清实录道光朝实录_page139.html">139</a><a href="清实录道光朝实录_page140.html">140</a><a href="清实录道光朝实录_page141.html">141</a><a href="清实录道光朝实录_page142.html">142</a><span>...</span><a href="清实录道光朝实录_page138.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
