<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1194 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1194 页/共 1860 页
  </h1>
  <div class="content">
   ○又谕曰、余朴以考职微员。辄敢投递疏稿。擅陈时务。悠谬荒唐。实属诞妄滋事之人。罪固由于自取。但阅其所言。通选法行均田二事。不过该犯穷极无聊。希冀得官。尚无悖逆不法之处。余朴著从宽改为应绞监候。秋后处决　　

○定边右副将军尚书温福奏、臣于十月十八日抵成都。询知桂林。于十月十六日。前往打箭炉。至阿尔泰久驻章谷。董天弼已于九月初。自西路卧龙关。改由木坪一路。目下攻剿情形。无从询悉。适各路差人回省。询称南路打箭炉至章谷。四百五十里。阿尔泰现在驻营。约咱去章谷二十余里。副都统铁保等、领兵攻打。阿尔泰于十月十五日。亦往约咱。又雅州前抵木坪。至尧碛一百二十里。董天弼定于十月十四五日。由木坪进攻尧碛。又西路自汶川县至卧龙关。二百七十里。卧龙关至山神沟口七十里。总兵福昌。于该处安营。近日建碉一座。防守路口。八月十三日。带兵千余。进攻巴朗拉。夺得石卡三座。攻打碉楼。因连日大雨。枪炮难施。十九日仍回山神沟等语。臣查此事办理之始。所以兼从南路进兵者。原因金川占据革布什咱。是以于此进剿。道路迂远。本非进兵正路。察看情形。当以西路为正兵。南路自章谷进攻。西路自北直进。取其中坚。前后夹攻。使腹背受敌。自不难于殄灭。董天弼舍此不攻。改由木坪。不解何故。拟同阿桂先赴章谷。与阿尔泰公同商搉。约计官兵到日。趋赴西路。统领进剿。又现在所调征兵。南路为多。此路虽距贼剿较远。但兵丁已前往。若西路奋力攻剿。南路亦可乘机进取。以分贼势。自不便将现驻兵。分移西路。臣现带贵州兵三千。又密饬贵州豫备二千。飞调赴川。径往西路。但统计西路福昌现带之兵。及臣带往满兵二百。黔兵三千。续调二千。数仅七千。该处在在坚碉。口隘甚多。均须派兵分布。臣先统现有之兵。尽力攻剿。揆度事势。尚须添兵。查陕甘兵素称强壮。且与川省毗连。似可调用。得旨、所见已得要领。伫俟捷音。谕军机大臣等、办理小金川一事。总由阿尔泰、董天弼、姑息了事。并未早为筹办。将来办理蒇事。阿尔泰、董天弼、功罪自不容掩。此时姑且无庸置议。况董天弼不过武夫。非若阿尔泰以阁臣兼办总督。经理不善者可比。而其渐染绿营恶习。专务虚夸。实为可憾。伊现从尧碛一带进攻。若果自知奋勉。勇往建绩。未尝不可抵盖前愆。设复观望不前。坐昧机要。即于军营正法示众。亦其罪由自取。必不能复为曲贷耳。至温福以西路与贼巢最近。欲于西路进攻。自为扼要之见。但其形势。亦不可不为审度。贼人所以拒守巴朗拉者。原因攻围沃克什。遂于要隘设筑碉卡。扼我援兵。贼既倚为负嵎之势。且图自卫其死。守之必固。而番人之碉卡。其料皆取于近地。集众合作。不难终日而成。无论大炮轰击。未必能顷刻摧坚。即幸藉大炮之分。攻破一碉。贼即乘其残垒。退而复筑。势岂能层层攻击。若于用炮之外。令士卒轻冒矢石。奋力攻取。倘或稍有挫损。更觉不成事体。看来小金川壤地有限。人户无多。除约咱及巴朗拉两处外。断不能分布抵御。此时南路既有重兵。西路复添兵力。声势极盛。僧格桑自必尽力守此两路。不暇他计。朕意总以为攻取要策。必当避其碉卡。越道而进。使贼人失其凭恃。官兵得以乘间捣虚。若能径抵贼人巢穴。擒获凶渠。则两路虽有坚碉。不攻自破。如此方为制胜之道。况小金川蕞尔蛮陬。尤非缅地瘴疠可比。而其人众。又俱资耕作为业。更非能经久相持。惟在各路急攻弗懈。使贼首尾不能兼顾。并遵朕昨降之旨。设法招诱。使其自相解体。可望速奏肤功。至此次进剿小金川。必当一举集事。如兵尚不敷分拨。即添拨陕甘官兵备用。亦所宜然。朕惟期于事有济。并不惜此添调之费。现已谕令文绶、密为选备二三千名。兼为筹办军械等项。听候调拨。著传谕温福、悉心筹办。如果尚须添兵若干。即飞咨文绶、如数派拨。将此并谕桂林知之　　

○又谕曰、温福已于十月十八日至成都。即驰赴章谷。相度情形。与阿尔泰面商进剿。从前阿尔泰迟误机宜。其咎实无可贷。今温福已至军营。惟当实力协同经理。所有兵粮军器等项。系督臣专责。阿尔泰固无可旁诿。况温福亲往西路。则南路进兵。仍系阿尔泰之事。务当奋勉自励。相机攻剿。以期稍赎前愆。若再因循观望。或更与温福稍存畛域猜嫌之见。则是自速罪戾矣。至董天弼前赴木坪一路。往返纡回。已属玩日误事。今进攻达木巴宗。若能迅捣贼巢。尚可功罪相抵。倘仍迁延不进。坐昧机宜。军法具在。董天弼又何必欲身为尝试乎。将此一并传谕知之　　

○户部议诠。署江苏巡抚萨载奏称、吴县、吴江、娄县、金山、无锡、丹阳、宝山。七州县地方。实有可垦之地。仍令该州县劝民陆续耕种。照例题报升科。从之　　

○广东巡抚德保疏报。广州。潮州。肇庆。罗定。琼州。高州、雷州等、七府州属。开垦额外水旱地。八十四顷一亩有奇。升科如例　　

○豁除山东临清州。沙压盐碱地一千十三顷二十二亩有奇额赋　　

○戊戌。上御乾清门听政　　

○军机大臣等议覆、伊犁将军舒赫德奏、遵旨筹画新疆驻兵。请于乌噜木齐驻满兵三千。添设参赞大臣、领队大臣、各一员。巴里坤驻满兵二千。添设领队大臣一员。其领队大臣。令参赞大臣兼摄。俱统辖于伊犁将军。塔尔巴哈台。现有戍兵千余。添兵作为二千名。应如所奏办理。但前有玛纳斯地方可否驻兵之旨。应俟舒赫德定议奏到。此五千兵。究在何处驻劄。何时迁移。如何筑城造署。筹备兵饷。再行请旨简放参赞及领队大臣。并将凉州庄浪兵三千。西安兵二千。移驻该处。从之　　

○以前任漕运总督黄登贤、为左副都御史　　

○己亥。谕曰、鄂宝本拘谨自守之人。虽不宜巡抚之任。而被议尚非大过。著补授刑部侍郎。其革职处分。即带于新任。绰克托著实授兵部侍郎。不必兼办刑部事务。伍讷玺现在出差。玛兴阿仍著署理刑部侍郎事务。期成额以兵部侍郎。在叶尔羌办事。俟差满回京后。再行补缺　　

○大学士管四川总督阿尔泰奏、近日攻打约咱大碉。贼番添兵固守。臣饬令将领。添布兵练。目夜围攻。凡见贼番往来。即用排枪击打。其藏匿碉内者。用炮攻击。务期设法破碉。抢占险要。以图进攻。至西路山神沟。从前由间道密进之处。已被贼番知觉。于各要隘更加防备。臣曾嘱福昌严密固守。如提臣由尧碛攻至达木巴宗。贼番势难兼顾。福昌即可乘机。由巴朗拉进攻。至董天弼于九月三十日。已抵木坪。官兵陆续齐集。日内即可前进。又奏、臣奉谕将宋元俊换给副将顶带。其土目土兵。分别犒赏。无不感奋。各思勉力。现在一面用新铸大炮。击其坚碉。一面于各隘卡。分布兵练。如大兵攻破其碉。贼番奔溃。我兵即可截杀。谕军机大臣等、阿尔泰今日奏到各摺。不过覆奏节次所奉谕旨。而于攻剿事宜。毫无筹措。不知在彼所办何事。即如约咱一中。阿尔泰九月十八日摺内。已称现在进攻。距此次奏摺。已阅三十余日。岂有聚集多兵。攻围经月。不能得一碉卡之理。至所称、现用新铸大炮。击其坚碉。究于何日施放。并是否能得轰摧之益。亦未叙明。又所称、凡见贼番往来。即用排枪击打。所办更未为周到。官兵既合力攻围。岂可复容贼众出入。且此往来贼番。必为守碉之贼。运送水米。阿尔泰等、即未能迅破其碉。而以现有之七八千兵练。分派堵截。断其馈运之路。并非难事。且系此时紧要机宜。如果能严围密御。阻绝贼众应援。虽有坚碉。亦难持久。阿尔泰即未娴军旅。而以常情揆度事理。尚其思计所能及。阿尔泰何总不肯稍尽心力。甘于株守无策乎。今温福、桂林、俱至军营。著将以上各情节。交伊等查明。据实奏覆　　

○前任山西巡抚鄂宝疏报。浑源州。大同通判。二州厅。开垦额内荒旱地。三顷八亩有奇。升科如例　　

○庚子。上诣畅春园、问皇太后安　　

○幸圆明园　　

○辛丑。谕军机大臣等、本日召见广东碣石镇总兵魏文伟。广西左江镇总兵惠世溥。二员。看来惠世溥人近浮滑。目光不定。询伊平日操演之事。初称一月亲往一次。继又称亲往三次。所言甚属游移。殊乏北人诚朴之气。魏文伟年近六旬。人甚粗糙。奏对亦未能明晰。总兵为专阃大员。有统率整顿之责。恐该二员办理事务。未必能实心奋勉。于营务珠有关系。著李侍尧将魏文伟。惠世溥。留心察看。是否能胜总兵之任。并查惠世溥。果一月亲往教场三次操演否。抑系一月一次。或并有不去之日。著据实覆奏。毋得稍为瞻徇。将此奏事之便。传谕知之。　　

○壬寅。上诣畅春园、部皇太后安　　

○还宫　　

○礼部奏、皇太后万寿圣节。庆贺礼仪。及进册宝典礼。得旨、是。依议　　

○癸卯。谕曰、罗源浩名下应赔银两。虽经陆续全完。但已在一年限外。且伊尚有应追分赔办运铜觔脚价银。及摊赔马生龙亏空运脚银。两项俱未完交。著再予限一年。俟其依限完缴后。该部奏闻请旨。　　

○甲辰。遣官祭先医之神　　

○大学士管四川总督阿尔泰奏、小金川因官兵连次克捷。遂踞约咱要隘。悉力固守。臣在军营铸成三千斤重大炮一位。食药十一二斤。配用生铁炮子。重二十斤。二十三日。击其坚碉。目击碉尖坍卸。兵丁勇气加倍。从此尽力轰击。一得险要。即与董天弼并力夹攻。又奏、前在约咱。因见寻常炮位。不甚得力。是以赶铸大炮。近已铸成。日逐轰打。以大炮之力。原能打透碉墙。第贼匿碉内。炮势一过。旋即在内填补。今复用靖远劈山等炮。随同大炮。一齐迸发。使贼番不及补苴。且贼碉受炮处既多。被击时复久。修筑虽坚。必归倾塌。并选勇壮官弁兵练。伏于我碉之下。稍有倾塌可乘。即奋勇往夺。谕军机大臣等、据阿尔泰奏、约咱一路。奋力进攻。而温福又赴西路巴朗拉。攻贼要害。并据董天弼奏、攻克甲金达山梁。即可奋力进取。是此番三路分进。贼人首尾不能相顾。可望克期集事。至前曾降旨、令阿尔泰等、晓谕守碉贼众。设法招降。如果办理得宜。自为有益。但受降如受敌。临时最宜审慎。如贼碉内无名番众。自惧来投。原可随时招纳。以散其党。即头目中。或有来投者。亦不妨受而抚之。但不宜留于营中。及用为乡导。至僧格桑闻有招降之信。或因事势穷蹙。姑求免祸。或心怀叵测。谲计投诚。无论是真是伪。总不宜轻信。惟当令其自来。就势擒执。行军使诈。原属无碍。并须令素识逆酋之人。详悉辨认。勿令以李代桃。断不可疎于料敌。托名开诚布公。率往受降。以致堕其狡计。盖僧格桑见从前金川、曾以受降完局。意谓中朝大臣。乞降即可无事。或且从中暗施鬼蜮伎俩。阿尔泰当知前此办理金川之事。原属因时制宜。可一不可再。小金川系内地土司。更非金川可比。乃敢违背教约。抗拒官兵。罪在不赦。断不能援金川往事为例。朕因受降一节。甚有关系。偶尔计及。因为详晰传谕。至军营一应机宜。远在六七千里以外。难以概为遥定。惟在阿尔泰等、临时酌量。即温福虽曾谙习军务。亦务须慎重筹备。相机妥办　　

○乙巳。定边右副将军尚书温福奏、臣于十月二十七日。行抵清溪县地方。据雅州府知府江权禀称、探得提督进兵。于二十四日攻破甲金达。贼番四散。并闻牛厂已得。不日直入达木巴宗等语。臣细阅舆图。查阿尔泰所驻章谷。在小金川巢穴美诺之南。相距本远。然所攻约咱。已属小金川之地。不可无兵以分贼势。至董天弼所进尧碛一路。在美诺之东。现在攻破之甲金达。及将到之达木巴宗。系贼匪占据之沃克什地方。查达木巴宗之北。如巴朗拉一带。贼已多建碉卡。而福昌一路。兵力单弱。未能即进。今董天弼果能直抵达木巴宗。则福昌等乘势进攻。不惟可与董天弼会合。且从此直捣美诺。势较便捷。况董天弼既经深入。其情形与前不同。自当添兵接续。现可调往木坪者。有成都满兵四百。甫抵雅州。令其前往尧碛。速赴董天弼军营。至西路巴朗拉一带。贼人防守虽严。然督率劲旅夹击。必不能首尾相顾。况阿尔泰军营。现有桂林前往。臣不敢拘泥前奏。仍往章谷。转致稽迟。即率领已到官兵前往西路进攻。得旨嘉奖　　

○又奏、调拨黔兵三千。由汶川出口后。天寒非内地可比。现在所调川兵。每兵除棉袄棉裤外。尚备皮挂皮帽。今黔省兵。除棉袍已由该省置备。其皮挂皮帽。在所必需。饬令加紧备办。按名分给。应用价银。行知军需局动支垫办。于官兵俸饷内扣还。得旨、此项即著赏给。不必扣还　　

○丙午。谕、据永德奏、湖南省本年乡试。有华容县学生员涂丹山、安乡县学生员刘志润、年皆八十一岁。考试完场。精神矍铄。俱未中式等语。今岁恭遇圣母皇太后八旬万寿。所有顺天等省应试诸生。内有年跻耄耋者。节经加恩赏给举人。以遂其皓首观光之愿。兹湖南之涂丹山。刘志润。耄年赴试。壮志足嘉。著一体加恩赏给举人。副朕引年推恩至意　　

○谕军机大臣等、尹嘉铨奏、乌什、喀什噶尔、两处。应需各色绸缎六百六十疋。内应织办南省绸缎四百六十疋。陕省秦纱一百疋。东省茧绸一百疋。请派各该处分办解送等语。著传谕徐绩、勒尔谨、即将单开需用茧绸秦纱。如数妥办。委员解送甘省应用。其应织办南省绸缎。著江宁、苏州、杭州、三处织造。昭该护督单内所需各项。妥协制办。务使质地厚重。颜色鲜明。毋得轻松粗糙。不堪适用。致滋挑驳。并著遴选妥员。沿途小心解送甘省。以资贸易之用。所有原单并著钞寄　　

○旌表守正扣躯之四川洪雅县民刘维舟女刘氏　　

○丁未。谕、本年恭逢圣母皇太后八旬万寿。庆洽敷天。直省督抚。各效芹曝之入。以达下忱而申祝嘏。自属礼所宜然。乃诸臣中呈进贡物。未免胪列太多。甚有以金器充饰。过滋糜费者。在诸臣备物抒诚。谅不致累及民间。取佽下属。必出自养廉购办。但养廉一项。乃国家优恤臣工。厚予禄糈。以资办公之用。若悉以备物进献。则于衙门公事。用度转致缺乏。且此次贡物。竟有浮于岁入养廉之外者。似此踵事增华。仰惟皇太后九旬百龄大庆。慈寿无疆。诸臣贡物。历次递增。伊于何底。既非所以体圣母敷锡逮下之慈怀。亦不能副朕推恩体恤之至意。即如朕上年六旬诞辰。诸臣所进。不过酌留一二。以联上下之情。并无取乎夸多竞胜。从前叠经降旨甚明。各督抚等、嗣后务宜恪遵朕谕。无再徒事弥文。果能各尽职守。实心宣力。共佐昇平之治。朕之所宝。孰大于是。著将此通行饬谕知之　　

○又谕、今岁恭逢圣母皇太后八旬万寿。在籍诸臣。来京叩祝。具见悃忱。但其中多有年臻耄耋者。伊等与现在供职人员不同。庆典既成。留京亦无所事。自当择日归里。颐适林泉。以副体恤。如有以时央冬寒。陆行未免跋涉。即俟明岁春融。川途返棹。亦从其便　　

○又谕曰、内阁学士邹一桂。现在来京。恭祝圣母皇太后万寿。著加恩赏给礼部侍郎衔。以示优眷　　

○军机大臣等奏、军机处满汉章京四十余人。蒙恩每年于户部银库内。赏银四千两。步军统领官员番役等。蒙恩每年赏官租银三千余两。尚不敷办公之用。请于内务府官员、赏给卖薓价银三万两内。每年拨出八千两。添给军机处五千两。步军统领衙门三千两。从之　　

○升任山东巡抚周元理疏报。高密县认垦盐鹻砂石地。八顷八十八亩有奇。升科如例　　

○戊申。册封惇嫔。命协办大学士刑部尚书官保。为正使礼部侍郎德福、为副使。持节册封汪氏为惇嫔。册文曰。朕惟备六宫而修内职。分理紫廷。资九御以佐壸仪。扬芬彤管。恩纶式焕。宠锡斯彰。尔贵人汪氏。毓质柔嘉。禔躬端淑。迓百祥于椒殿。芳范无违。庆多福于萱庭。慈颜有喜。兹奉皇太后慈谕。封尔为惇嫔。尚其玉齍克赞。照令德之攸崇。褕翟增华。受隆恩之永被。钦哉　　

○谕军机大臣等、查拏逆犯严金龙等一事。现有旨谕令该督等、上紧严缉。并谕四川、贵州、广西、三省。一体搜拏矣。查拏匪犯。固系有司专责。自不容其稍存推诿。但伊等各有地方应办之事。恐未能终日在外访拏。因思革职道员李拔、平日尚能出力辨事。且久任湖南。于风土情形。自为熟悉。而审办侯七郎之案。伊与宫兆麟意见相合。讯得实情。是以加恩录用。昨逃军姜正一案。李拔捏饰禀词。涉于欺罔。因照部议革职。其处分实由自取。但其才尚属可用。而访缉要犯。亦其力所能为。已令军机大臣谕知李拔、令其即速前赴楚省。专办此事。著传谕富明安、于李拔到后。即给以执照。听其前往各路访缉。李拔非现任之员。得需兵役帮助。即著富明安选派妥干数人。同其前往。并密谕所到州县照应。毋致掣肘。此时原不妨赏以同知等衔。令其自效。但访缉宜于隐密。转不必亟予顶戴。俾得混迹平民。便于从事。设或李拔果能实力奋勉。擒获首犯。自当加恩录用。将此并谕陈辉祖。梁国治。知之　　

○又谕、昨据钱琦摺奏、伊毋顾氏。情殷效祝。恳殿献芹蚁悃。朕以其情词肫切。颇为嘉悦。因准其呈览。及阅所进各件。金器竟居其大半。则不合理矣。因留其最轻之香锦二种。以遂伊母之请。余俱发还。伊母顾氏。年登耄耋。受戴将忱。尚属分所应尔。然亦祇宜香件。及绣画佛轴。或少附瓷玉诸器。方为得体。即欲恭进佛像。亦止可古铜旧笵。以备供奉。乃专以铸金为重。则不类伊母所为。直是钱琦托名自进矣。现在督抚中。有列金器呈贡者。朕尚以其不知体朕恤下之恩。过于糜费。通行饬谕。况藩司乎。且铸金之事。原属无谓。毋论外省匠工。成造不精。难于适用。而朕尊奉皇太后。以天下养。宝贵之物。何所不有。岂屑此外间金器乎。钱琦身任藩司。有经理地方之责。若率此见以办公。尚得谓之明于事体乎。钱琦著传旨申饬　　

○定边右副将军尚书温福奏、臣在清溪地方。闻董天弼进兵甲金达之信。随星赴四路。于十一月初二日抵成都。满兵于初四五两日。全数启行。惟西路福昌处。仅存兵一千七百余。自滇来川之黔兵。须十一月内外。方到成都。西路兵力。尚为单薄。当三路并力夹击之时。更不可稍待时日。致失机宜。有前调川北标兵本百。该镇牛天畀、带领抵省。即拨赴西路。其牛天畀、原系桂林派往木坪之人。今木坪只有董天弼一人。应令牛天畀仍赴木坪。协力攻剿。臣一面先往西路。将福昌军营官兵。查明可用若干。俟满兵川北兵齐到。督率进攻。得旨嘉奖　　

○己酉。圣祖仁皇帝忌辰。遣官祭景陵　　

○上诣奉先殿。寿皇殿。行礼　　

○谕、向来内外各官。遇应升缺出。其开列人员。有升转在出缺之后者。吏部例于本内声明扣除。原以该员未经升转之前。其资序本不在应行迁擢之列。是以不令一体开列。所以重官阶而防越次也。但思升与转各自不同。旧例相仍。未为明晰。如侍郎应升尚书。设令尚书缺出时。其官品未及侍郎者。原不在应开之列。若本系右侍郎。即属应升尚书之人。其循例转左。于官品初无分别。乃因其转左在尚书出缺之后。即于本内扣除。反不如前任右阶之得以与名。于情理未为允协。推之翰林读讲缺出。所有应升之左右中允赞善亦然。此皆相沿前明故套。亦犹武职大小衔之节次递加。故为条目纷繁。潜滋淆混。今武职加衔之弊。久已删除。此等升转旧例。亦宜酌量妥改。以袪胶柱刻舟之习。著吏部通行分别详查。除出缺在前升补在后之员。不应开列应升者。仍照旧办理外。其有旧例拘泥未妥者。概行酌量定议具奏　　

○谕军机大臣等、近来各省督抚、因采办滇铜。购运每羁时日。纷纷奏请停炉减铸。固就该省情形为一时权宜之计。经户部议覆、均已准行。第思钱法贵于流通。近日钱价顿平。自由铸钱日多之故。今各省皆请减炉座。此后官铸钱文。即不能如前充裕。设市侩探知其故。故难免于藉口居奇。复增钱价。于钱法甚有关系。不可不豫为筹画。著传谕各省督抚、其已经酌减炉座省分。暂照原议办理。不必重事纷更。倘或将本钱价稍昂。局铜宽裕。仍应随时酌量。以复旧规。其未经议减各省。务须通盘筹计。期使钱值常平。如有必不得已。筹及减炉者。亦祇可于续添炉座内。暂为通融酌减。并须核局存余钱。足敷递年支放。方为妥善。不得概请停炉减卯。致碍钱源。著于各督抚奏事之便。传谕知之　　

○以病休广西太平府属安平州土知州李伯子廷拦、袭职。　　

○庚戌。四川提督弼天弼奏、甲金达距尧碛八十余里。小金川于甲金达对面山梁要口。修有碉房二座。臣带领将弁。于二十四日。并力攻击。毙贼十数人。余皆退入碉房。连日炮打。未能即破。山梁北下。系沃克什牛厂。即小金川来路。二十七日。臣分兵绕道潜往。戮守牛厂贼二十余人。又将牛厂据住。至二十八日半夜。贼番直扑营盘。官兵俱有准备。施放枪炮。贼番退走。牛厂东北。尚有横亘山冈。贼番在上修卡。又分路上攻。立时占据。至十一月初一日。从所占山梁。向上攻击。贼番惊逃。所有木坪、沃克什、及小金川、三土司交界要隘。已全攻获。自此向西北进兵。一至本布尔桑冈。即距美诺不远。由东北四十余里。可直救达木巴宗。今沃克什土司色达克拉之弟雅满塔尔。自达木巴宗突出。禀称、知救兵已至。专候速进。内外夹攻等语。臣思达木巴宗。待救甚急。全相离较近。若将围困达木巴宗贼兵。先行击破。则已出巴朗拉之后。俟副将军温福、迅赴西路。两面夹攻。至巴朗拉道通。则小金川进兵之地。又不止于本布尔桑冈一处。臣当会同温福、妥商办理。分路进兵。速期剿灭。谕军机大臣等、据董天弼奏、攻得甲金达山梁。并占据牛厂。所办稍有起色。其地既去达木巴宗不远。董天弼自当乘此胜兵。进攻达木巴宗。以扼巴朗拉之后路。且色达克拉之弟。既以能逸出。则达木巴宗声息已通。内外夹击。施功尤易。据董天弼奏称、攻取牛厂。绕道潜往。可以邀截而得。可见攻剿要策。必当避其坚碉。寻觅间道。始为事半功倍。至僧格桑敢于围困沃克什。抗拒官兵。情罪实难轻宥。设逆酋因我兵全力进攻。势难支御。穷蹙乞降。断不可许。节次所降谕旨甚明。阿尔泰、温福、务须遵朕前旨。分路夹攻。直捣巢穴。擒获逆竖。分定其地。切勿稍存姑息。迁就完事　　

○命大学士高晋。户部尚书素尔讷。俱在紫禁城骑马　　

○是日起。上以冬至祀天于圜丘。斋戒三日　　

○辛亥。谕、两淮商人于提引案内。应行赔缴银两。业经加恩分限十年完交。上年巡幸天津。复加恩于原限之外。再展限六年。以纾商力。此次该商等来京。恭办庆典。欢欣忭跃。倍著悃忱。所有应缴未完之项。著加恩再行展限三年。按数纳完。俾商力益得宽裕。以示推恩体恤至意　　

○钦差侍郎桂林奏、臣驰赴军营。经过各土司地方。见茂纽等处。山隘桥梁。俱屯兵防卡。至驻兵处询问宋元俊。据称、贼番狡恶。日则全伏沟中。夜则潜入拒守。大炮攻击石碉。不能骤塌。尚未攻克。现在兵练虽有八千余。除分防各卡隘外。汉土官兵。仅一千九百余。每得一处。即须防守。兵数恐不敷用。再此处近地别无间道。惟汗牛一路。距约咱一百六七十里。若多调官兵。分路并进。即可殄灭等语。臣初蒙恩命。军旅重情。何敢稍涉孟浪。但止此用炮相持。徒为坐待之策。必至老师糜饷。现令宋元俊等、驾驭巴旺、布拉克底。土兵。倘能越岭压山。攻破约咱。已据小金川险要门户。可将防兵酌量移彻。并将成都所调满兵一千名。陆续到来。以资调遣。向后得地既多。驻兵不可不备。果有不敷。副将军温福、将次可到。容会议具奏。谕军机大臣等、据桂林奏、攻剿约咱情形。未免过于迟缓。桂林既至该处。当同阿尔泰速筹剿击之策。督催进兵。与温福、董天弼、三面合击。使逆酋首尾不能相顾。庶可克期集事。至桂林以越岭踰山。专责土兵殊属非是。土兵虽较习地利。亦须官兵酌配同行。方为合理。此等土兵。并非额食官粮之人。第因其原系内地土司所属。用兵时派令出力。固未为不可。但我绿营兵众。平日坐糜粮饷。及遇越山剿贼之事。辄存畏缩。专以属之土兵。致令劳逸不均。于情理既未平允。且国家豢养若辈。有事不能得其实济。则常时之设营教养。又复何为。即伊等坐视土兵成功。自甘无用。亦宁不稍加愧恧。况土境有事。仍藉土兵攻剿。官兵几同虚设。又岂不为其所轻。此于边务番情。甚有关系。顾可专用以克敌制胜。不为熟思妥计乎。至宋元俊。前此收复明正土司侵地。及攻克仲浓等处。颇为奋勉。是以加恩由游击特擢副将。乃自抵约咱以来。不知感激励勇。安坐不前。此乃绿营庸劣恶习。甚属不堪。阿尔泰等、当谕宋元俊痛自改悔。毋自贻戚。又桂林摺内称、向后得地既多。驻兵不可不备等语。尚未合行军要领。现在我兵尚未深入。所得明正侵地。宜防贼匪来争。自不得不驻兵防守。若既已得其要害。度贼匪不能于他道越过。止须于扼要处所。驻兵以断其来路。外此更无庸顾虑。若得一贼境。即添驻一路之兵。无论兵力愈分愈单。不敷奋击之用。且安得如许士卒。分派防守。从前平定准部回部时。我兵乘胜深入。并未琐屑措置若此。温福深知其详。阿尔泰。桂林等、无难札询也。再所称茂纽等处山隘。现在驻兵防卡。山后即系金川所占革布什咱地界等语。我兵齐集合剿。自可计日攻破贼巢。擒歼逆竖。若索诺木见小金川已破。心知畏惧。敛迹退归。或诣军营谢罪。原可宥其既往。不必复加穷究。止须查办革布什咱。勾通捣衅之人。重加治罪。于被戕之土司后裔。慎选继立。抚定其地。则革布什咱之事。亦可完毕。若索诺木于剿定小金川后。仍然罔知忌惮。屯聚不退。即当以我胜兵全力。剿击金川亦属一劳永逸之计。阿尔泰。温福等、当深体朕意。随机酌办。以靖边徼。　　

○又奏、清溪以南。至打箭炉等处。运送军粮药弹。最关紧要。背夫运脚银两。必俟司库拨给。未免缓不及事。今打箭炉同知库贮。尚有银二万余两。此内暂支八千。分发附近各站。俟司库拨到归款。得旨嘉奖　　

○又奏、军需各项。用费浩繁。川省备贮银一百五万两。原为缓急之需。已支用三十七万七千余两。仅存六十七万余两。不敷应用。恳敕近川省分。酌拨银三百万两。迅速解川。以备接济。得旨、该部速议具奏、寻议、湖北、湖南、各拨三十万两。广东拨六十万两。又于广东盐课内拨六十万两。广西拨一百二十万两。共拨银三百万两。令各督抚派员解往。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百九十六


大清高宗法天隆运至诚先觉体元立极敷文奋武孝慈神圣纯皇帝实录卷之八百九十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修
  </div>
  <div class="pagination">
   <a href="清实录乾隆朝实录_page1193.html">
    上一页
   </a>
   <span>
    ...
   </span>
   <a href="清实录乾隆朝实录_page1189.html">
    1189
   </a>
   <a href="清实录乾隆朝实录_page1190.html">
    1190
   </a>
   <a href="清实录乾隆朝实录_page1191.html">
    1191
   </a>
   <a href="清实录乾隆朝实录_page1192.html">
    1192
   </a>
   <a href="清实录乾隆朝实录_page1193.html">
    1193
   </a>
   <span class="current-page">
    1194
   </span>
   <a href="清实录乾隆朝实录_page1195.html">
    1195
   </a>
   <a href="清实录乾隆朝实录_page1196.html">
    1196
   </a>
   <a href="清实录乾隆朝实录_page1197.html">
    1197
   </a>
   <a href="清实录乾隆朝实录_page1198.html">
    1198
   </a>
   <a href="清实录乾隆朝实录_page1199.html">
    1199
   </a>
   <span>
    ...
   </span>
   <a href="清实录乾隆朝实录_page1195.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
