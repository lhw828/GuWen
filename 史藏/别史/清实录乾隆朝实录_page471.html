<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 471 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 471 页/共 1860 页
  </h1>
  <div class="content">
   ○又谕、大学士公傅恒、今既回朝。自应仍兼管吏户两部事务。但大学士承办公事繁多。动劳过甚。精力亦宜节养。著照大学士伯张廷玉、从前办理部务之例。祇画题稿。所有咨行案件。各该堂官皆可办理。不必阅看。其户部事务。海望不必署理。　　

○谕军机大臣等、岳钟琪以废弃之余。朕加恩录用。委以提督重任。伊自进剿党坝以来。尚知感奋自效。且能聆受大学士公傅恒指示。即莎罗奔、郎卡、之归诚向化。亦由该提督深入贼巢。胆略勇决。信孚蛮部所致。朕前经降旨。晋阶优叙。今复封以公爵。在录功懋赏。国有常经。但立功非难。居功为难。朝廷之恩泽逾隆。则臣子之受恩者。亦当知所敬畏。保其晚节。以全令名。川省军兴之余。民力凋敝。拊循安辑。所赖文武大员。协恭宣力。水乳交融。无纤毫芥蒂。方于边境有益。况该省祇总督、提督、两大员。尤宜以国事为急。不分彼此。事事公同商办。以期妥洽。是以朕前谕有云。以策楞之坦怀练事。与岳钟琪和衷共济。必能纾朕西顾之忧。盖外省往往以文武殊途。不能相下。然提督之与巡抚。尚可谓文武攸分。若总督则统辖营伍。提督应受节制。朕观近日伊等奏摺。尚属和协。第事当防于未然。豫为训迪。岳钟琪本系武人。当自思官至提督。爵至封公。于人臣之分。已极优荣。朕方以其熟练蜀中地势番情。倚以久任。深望其安心职业。始终承受恩典。断不可以功居大学士傅恒之次。再列五等之班。兼秩中枢。晋阶宫保。稍存自满之念。或与总督竞长争胜。伊家于成都。子弟姻戚。应自严约束。毋得因地方官偶有裁抑。遂启嫌隙。至策楞扬历封疆。办理练达。而其素性刚毅。乃朕所深知。今伊两人同列公爵。同事边方要地。各须消融意见。共矢虚衷。平心易气。以国家公务为重。庶于兵民官弁。均有裨益。设伊二人各持意见。于公事稍有参差贻误。讷亲、张广泗、前车具在。宜引为深戒也。著一并详悉传谕。令其善体朕意。　　

○刑部等部议覆、福建巡抚潘思榘疏称、民人赖脍、私造铅钱。除搀和行使、各轻罪不论外。应照私铸为首例、拟斩决。得旨、刑部议覆此案。与昨所题湖南罗朝伦一案。同系私铸。而一拟斩决。一拟斩候。虽私铸例内。原有铜铅砂壳之分。但条例既殊。援引反难画一。议法者转得高下其手。以出入人之生死。若以为斩决之例过重。因增出砂壳一条。则既同一私铸。何不归并斩候。以从轻比。朕意私销之罪。应重于私铸。而外省题到案件。多属私铸。并未见有拏获私销之案。可见私销较难查拏。而私铸之人。未必不即系私销之人。地方官办理私铸之案。从不究及私销。殊非禁遏奸匪之道。嗣后私销应照私铸之例。一体研鞫查禁。其作何另行妥办定议之处。著九卿详悉定议具奏。　　

○己未。孝贤皇后小祥。上至静安庄、梓宫前奠酒。　　

○谕曰、讷亲从前于金川军务。支用过养廉赏赉。及建碉银两。经户部题明。作十倍赔补。续又据尚书舒赫德、查出讷亲滥用银两米石。及一切冒支之项。均应照前例、著落伊兄弟名下倍追。前据策楞具奏。每年愿同爱必达、阿里衮、共还银二万两。朕以策楞办理诸务。能实心实力。坦白自将。毫无观望。加恩免其还缴。令爱必达、阿里衮、按年交清。今思巡抚虽有养廉。而应办公事亦多。设措赔项。未免拮据。朕念伊等祖父。曾与国家效力。况弟兄罪不相及。爱必达、阿里衮、应赔银两。著一体宽免。此朕格外之恩。伊二人更当殚心职业。力图报称。如稍有疑虑因循。不克勉矢真诚之处。不能逃朕洞鉴。是伊等无福承受恩典矣。该部旗知道。　　

○又谕曰、讷亲入官之产。内有伊祖祠堂一所。讷亲辜负朕恩。罪所应得。其祖父皆系国家宣力功臣。并无罪过。再爱必达、阿里衮、代讷亲应赔银两。既经施恩宽免。著加恩将伊家祠堂。令策楞照官买例买回。存其家祀。　　

○又谕、据大学士公傅恒奏称、军营随来之参将吴士胜、家有老亲。道远难于迎养等语。吴士胜著以近省参将补用。　　

○又谕、据舒赫德奏、拣发四川候补知府金祖静、家有老母。因蜀道崎岖。不能迎养。可否仰邀圣恩。俟该员查核军需事竣回京。或以近省之缺补用。或留京作何补用等语。金祖静著照例以近省知府补用。　　

○谕军机大臣等、前据高越奏称、川省为岩疆要地。分别内外。控制弹压。不可不为熟计。如灌县地方、宜添设将备。桃关宜分设专防。打箭炉、及沿边一带、要隘处所。均应通筹防范之道等语。前因金川用兵。拟于平定之后。于小金川、打箭炉、酌量分驻官兵。以杜侵轶。后见番酋归命。果出实心。与内地素附之土司无异。驻兵防守。徒费物力。维时大学士公傅恒、亦经具奏、以为不必举行。今将高越此摺、与大学士面议。现在群番震慑国威。喁喁向化。经此一番整理。自可保其宁谧。若添兵置戍。不惟糜费无已。适足以启众番之惊疑。况灌县、桃关等处。数十年来。安静无扰。何必于罢兵之后。转增营汛。高越此奏、不过虚应故事。以见其留心地方耳。著传谕总督策楞、提督岳钟琪、令其留心体察情形。详加酌量。即或有必须经理之处。亦宜从容布置。俟二三年后举行。无事张皇急遽也。　　

○以大学士公傅恒、兼管理藩院事务。大学士来保、兼管兵部事务。　　

○庚申。上诣皇太后宫问安。　　

○幸瀛台。　　

○御紫光阁。行饮至礼。赐平定金川经略大学士忠勇公傅恒、并随征将士宴于丰泽园。　　

○谕、据大学士公傅恒奏称、胡宝瑔办事甚属谙练。顺天府衙门事务尚简。请仍留军机处办事等语。胡宝瑔著仍兼军机处行走。　　

○又谕、从前大学士傅恒、赴金川经略。总管内务府大臣乏人。令讷木扎勒德保、署理。今大学士虽已回京。而总管内务府大臣。并无定额。伊二人著仍在该衙门行走。　　

○又谕曰、尚书达勒当阿、此次在军营。甚为出力。著加恩将其子达桑阿之罪宽免释放。　　

○谕军机大臣等、马尔拜自到任以来。朕看伊光景。视将军一官。甚属矜持。颇有艰难竭蹷之意。不思将军职任。惟在操练兵丁。整饬营伍。其他原无多事。若能使兵丁技艺纯熟。营伍气象改观。即可云称职。其地方事件。当奏者奏闻。不当奏者。原可不必勉强。即如宁化县罗教人犯严松一案。伊前次奏摺。声叙不甚明晰。经朕批示。今又具摺覆奏。亦不过胪列获犯名数。而于此案紧要情节。究未奏及。然若因接到此旨。而诸事拘谨。致当奏者亦不敢入告。既失之不及。若或遇事周章。而节外生枝。又未免失之太过矣。至将军衙门。每年贡例。闽海关原有公项。足敷办理。未必以养廉过于垫用。设于公项中别有漏卮。而托词捐办。则非务实之道矣。著一并传谕知之。　　

○又谕曰、策楞等筹办金川善后摺内。请将小朗素发往西藏。交与达赖喇嘛。令其仍作番僧。并咨驻藏副都统拉布敦、严加约束等语。前经略大学士公傅恒、将良尔吉正法之时。即以小朗素为副土司。令其带领土兵。攻打石卡。颇能出力。今又据大学士公傅恒面奏、小朗素从前虽有不可信之处。一自加恩奖赏。伊即实心出力效用。今若发往西藏。且严加约束。则是有功之人。反与获罪发遣圈禁何异。想策楞等之为此奏。尚虑其向后滋事。未念其现在之革心出力。夫以此等曾经出力之人。如此办理。殊不足鼓励番众。大学士公傅恒所奏。自合情理。与朕意相合。今泽尔吉既配泽旺。小朗素无可安插。不若令其来京。如伊愿作喇嘛。即令为扎萨克喇嘛。京中庙宇甚多。如章嘉呼图克图、噶尔丹锡勒图呼图克图、济隆呼图克图等、不一其人。讲习经典。亦属便易。如愿还俗。当授以家室。给以二三品职衔品级。以示优奖。此时策楞等已回成都。可令其传唤小朗素到省。即以大学士公傅恒之意。面加询问。并将已经奏明、种种加恩之处。详悉晓谕。伊若必欲赴藏则听其前往。如愿来京。著一面奏闻一面委员护送前来。俾众土司知曾经出力之人。即蒙格外施恩。优加录用。庶人心皆思奋勉。是亦鼓励番众。永辑边疆之一策。计谕旨未到之先。小朗素尚未赴藏。如已经发往。或行文询问。或于营弁内。差一明白晓事之人、前往面询。伊实意云何。策楞等酌量遵旨办理。其善后各条。现交军机大臣议奏。一并传谕知之。　　

○又谕、据侍郎德尔格前奏、盛京盈余银两缺少。请著落郎中图善赔补。经朕批饬所奏含糊。令查明复奏。今据奏、试验数月。已得一年盈余银数。图善经管所少。若不令赔补。则后任之员。不知警惧。请将所少银三百六十两。著落赔补外。仍交部议处。嗣后盈余银两均照此次、查出数目稽算。如有不敷。即行参劾著落该员赔补等语。夫稽查此项银两。原为杜属员侵蚀之弊。理宜执中。善为留心查办。不可稍存过重过轻之念。今观德尔格所奏。似有年年必欲盈余之意。所见甚小。著寄信德尔格、嗣后开报盈余时。祇查实额。秉公办理。勿致侵蚀而已。不可从苛、累及属员。图善少交银两。若实有侵渔。理应著落赔补治罪。倘无实据。岂可罪及无辜。德尔格、于此等事件。嗣后务须诚心查办。庶可永沾朕惠也。　　

○辛酉。上诣皇太后宫问安。　　

○启銮。谒东陵、西陵。　　

○署湖广总督新柱奏、米粮腾贵。其原不一。屯户原赀广贮。汉口盐船满载。借商贩之名居奇。然出售仍散在闾阎。不致耗散。惟奸徒乘稽查不及。搬运出洋。暗中消耗。实为民食之害。应严禁屯户。毋许聚船贩运。并饬员弁、于通洋口岸。严查禁惩。报闻。　　

○是日驻跸烟郊。　　

○壬戌。谕军机大臣等、前经降旨。命总督新柱、前往云南。会同舒赫德、履勘金沙江工程。今舒赫德、办理川省军需就绪。起程前赴云贵一路。稽查营伍。新柱由楚赴滇。约计贵州途次。即可相会。所有滇黔营伍。著传谕新柱、一同查阅。随到随办。舒赫德不必留待。亦不必赶赴。总之阅兵即舒赫德一人亦可。而查江工、必伊二人同之。其湖南营协。现据新柱奏明、尚未亲行巡查。即于归途会同舒赫德、查察考验。亦为一举两得。著一并传谕舒赫德知之。　　

○又谕曰、巡察盛京地方给事中同宁奏、盛京将军五部府尹等衙门。咨臣查核乾隆十二、十三、十四等年事件。曾经逾限与否。如照向年巡察官。四季奏闻。徒增繁琐。请将各该处咨送事件。内业经逾限。并未声明情由者。一概查明。臣现在应查各处补官挑差等事。查完时即行回京。入于覆奏事件内。一并奏闻等语。前派巡查盛京等处值年官员。并不实心查办。惟将该处咨送案件塞责。实属无益。是以将特派值年停止。改为酌量委员查核。此次遣同宁巡察盛京。原为稽查吏治要紧事件。伊抵盛京。应将彼处大员办事如何。帑项有无亏欠。兵丁技勇如何。风气如何。及所属吏民议论如何。查明具奏。同宁虽云、将伊应查补官挑差等事。另行奏闻。并未声明该将军大员等、所办公事。览伊此奏。并无别故。伊现在不敢似前任塞责。欲据实办理。又复迟疑。是以含糊具奏。幸获批发。遂欲藉此为准。遵照办理。显逞其小慧。著寄信训饬。令伊嗣后稽查诸事。实有情弊者。不可稍有隐匿。亦不可妄为著落。惟在诚心稽查。断不可饰巧侥幸。况伊起程请训时。朕面谕甚明。伊惟钦遵而行、可也。　　

○大学士等议覆、四川总督策楞等奏办善后事宜十二条。一、巴底、巴旺、各立土千户。责令革布什咱管辖。查巴底、巴旺、系土司纳旺辖。以投金酋圈禁。今莎罗奔、郎卡、既邀恩免。纳旺罪非不宥。遽将所辖地、令革布什咱管理。无端为益部落。不足服所属番民。且恐纳旺侄、勒儿悟尔结、噶杜尔结、长成争地滋衅。应释纳旺、仍令管理。以次承袭。一、革布什咱之扎什诺尔布。请予承袭。查土司向系该管官加结到部。查给号纸。金川新定。革布什咱、地与毗连。亟须弹压。扎什诺尔布、从军出力。应即给号纸。以示奖励。一、杂谷、革布什咱、沃日、小金川、四土司。宜联为一气。查该土司等、壤接金川。屡被侵占。今既还侵地。自可息事宁人。即思患豫防。应听该番自筹。既传集晓谕。伊等顶经发誓。办理完结。无庸议。一、小金川、沃日、宜结婚媾。协守疆圉。查沃日、向系土女泽尔吉辖。已据众土司议、与泽旺婚配。无庸更议。一、沃日印务。请仍令泽尔吉护理。查泽尔吉虽配泽旺。仍管沃日。应令照常约束。生子、照明正司土妇功噶例、分袭两土司。一、小金川被毁碉房宜督修。孙克宗、占固、二处宜驻防。查碉房与要隘。应听自修自守。若委员督修分驻。恐莎罗奔等、闻知疑惧。或已办理、亦不可张皇滋事。一、小金川、大小朗素、宜分别安插。查小朗素、现奉旨询问。大朗素秉性奸顽。又未出力。酌看情形安插。一、土舍、汪尔吉、应暂为安插。查该土舍、原系郎卡异母弟兄。先来投诚。今事竣不能回巢。应交伊母舅扎什诺尔布、带赴游牧。俟有可安插处奏请。一、梭磨、竹克基、党坝、各土司土舍。宜加衔奖励。以分杂谷之势。查各土司与杂谷本弟兄。受制杂谷。相随从征效力。今遽加以安抚司等职衔。则率先之杂谷。既恩无可加。转将伊所辖地、瓜分鼎立。相形轻重失宜。即虑部落过大。应俟一二年后、熟筹请旨。一、各部土司、请加级以示鼓励。查各土司恭顺辛勤。业蒙恩旨赏赉。格外奖劝。事属可行。应请交部。一、严汉奸出入番地之禁。查汉奸本应查防。但各土司钱谷文移。须人代办。自行延请。则去留自由。而字识往来。无关轻重。若一切取结详报备案。地方官势难兼顾。其愿充者。必非安静守法之人。挟经官选择之势。更恐滋事。至定以年限。给以职衔。求充者益多。与该土司稍有龃龉。赴内讦告。不便据以为实。又不便不问。应遵前旨。渐次严密稽查。不必多为禁约。难于遵守。至番民贸易。原难禁绝。惟在员弁严察匪徒出入。一、夷民典买汉地。应赎归以分疆域。查木坪、瓦寺、两土司。紧接内地。典买汉地甚多。管业已久。遽行追赎。转似夺伊恒产。应嗣后严禁内地民人。不得将田地私售番民。违者治罪。得旨、依议速行。　　

○是日驻跸白涧。　　

○癸亥。以平定金川。遣官祭天、地、太庙、大社、大稷、奉先殿、永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后几筵。　　

○谕军机大臣等、据湖广总督新柱奏称、荆门州属之沙洋大堤。武昌省城金沙洲江堤。廖家洼挽月堤等工。俱应如式赶修。其民修诸堤。亦劝谕业民量议抢修之费。存公备用。并出借谷石。令其速为抢修。于秋成还项等语。楚省向称泽国。所赖堤防捍御。自当及时修筑。但向来地方官、往往借修抢之名。冒销肥橐者不少。著传谕该督新柱、留心督察。务令工归实用。毋任虚糜侵冒。再年来各省轮免正供。偏灾时须赈恤。加之金川军务。支费浩繁。今虽凯旋。而经费未为充裕。前经传谕各督抚、该地方工程。非必不可缓者。俟一二年后。再行奏请。此旨新柱尚未接到。今所奏各堤工。亦应令其再加酌量。如必资保护。不容稍缓者。亦应令承修各官、加意料理。务俾实济。其民修之堤。一经冲决。既艰窘无力抢护。多有任其淹没。晚禾不能补种。益觉拮据。新柱所奏、劝谕业民量议抢修之费。存公备用。量借谷石。帮补食用。俾速为抢修。以便补种晚禾。尚属有益。惟应督令地方官斟酌妥办。毋令稍有勉强贻累、可也。　　

○是日驻跸隆福寺。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百三十六


大清高宗法天隆运至诚先觉体元立极敷文奋武孝慈神圣纯皇帝实录卷之三百三十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十四年己巳。三月。甲子。以金川平定。遣官祭告先师孔子。　　

○上谒昭西陵、孝陵、孝东陵、景陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下、文武大臣官员、随行礼。　　

○谕军机大臣等、苏松水师总兵王澄奏、押运赴闽米石内、船户庄顺兴、于浙属大洋遭风。漂没米一千一百石。请于伊养廉内扣还。前经降旨。令黄廷桂确实查明、奏闻请旨。今据黄廷桂覆奏称、据报之日。即檄饬文武各官勘明取结。复专差驰往、细加询访。委系飓风击碎。以致漂没。又据浙抚方观承札称、现在取结移送苏抚具题。俟取结到日。听苏抚雅尔哈善、题办等语。此案因事在外洋。恐有不实。如果驾驶不慎。不但应赔。且当治罪。是以特旨交黄廷桂查明请旨。今黄廷桂既经查勘明确。委系飓风陡起。人力难施。并非管驾疎忽。即著黄廷桂知会雅尔哈善、照例具题。听候部议。　　

○是日。驻跸桃花寺。　　

○乙丑。谕曰、琉球国前届贡使毛允仁等、事竣回国。在洋遭风坏船。经该督喀尔吉善奏闻。朕已谕令修整。嗣据该贡使呈请、俟十三年贡船到闽。一同回国。此次贡使向永成等呈称、夷船修理做法。与内地不同。情愿购备物料。自行修理等语。琉球素称恭顺。夷使毛允仁等、因进贡回国。遭风坏船。宜加优恤。既据此次夷使向永成等、禀恳自行修理。所需工料银两。著于司库存公银内赏给。俾得修理完竣。驾驶回国。示朕柔远之意。　　

○谕军机大臣等、邓廷相接管闽海关税务、一百八十一日。较上届少收银一万三千四十两零。已交该部核议。关税徵收。自有定额。纵或稍有盈绌。不应大相悬殊。且伊接管甫及半载。即短少若此。倘在岁计。更不知伊于胡底矣。向来关税钱粮报部。该部照例驳查。该督抚等草率具覆。已成故套。此案缺额过多。务须彻底清厘。在邓廷相即不敢有徵多报少。侵蚀透漏情弊。亦必系伊办理未善。各口岸委员、及家人胥吏、因其署任之员。不谙关务。欺朦中饱。而邓廷相不能察出。总督喀尔吉善、将军马尔拜、同在省城。就近查察甚易。可传谕伊等、留心确访。据实奏闻。不得稍有瞻徇。　　

○又谕曰、宁化县罗教严友辉等、纠众抗官一案。据该督喀尔吉善等审明。与周天福、获犯录报之初供。情形大相悖谬。严友辉等、原系罗教余党。周天福既经查访明确。或密差捕役。或遴委佐杂。俱可前往查拏。即必须亲行。亦不妨明目张胆。擒获究处。何至夤夜微服。率役扒墙。以致村众惊惶。放火夺犯。如情节果实。则系周天福行径乖张。而各犯祗当治其附从邪教之罪。不可论以拒捕抗官。概予骈斩。但周天福身为县令。作此举动。宁不虑及骇人听闻。必致意外滋事。而始则率意妄行。继复捏词支饰。其中或别有情由。抑或该督抚等、因匪党抢犯。情罪较重。周天福即使捏饰欺朦。其罪亦不致死。迁就完结。以了此重案。若有心如此办理。则不惟无以惩警凶顽。且益开地方官隐匿实情之弊。著传谕该督抚等、务令秉公据实。虚心研究。按律定拟。毋稍存回护之见。闽省民风浇竞。宵小易于窃发。前有建宁瓯宁等案。现有金山冈匪犯冯应汉一案。该督抚等于案情曲折。必当彻底穷诘。务得确情。不可沿大事化小、小事化无之陋习。专以出脱重囚为阴德。消弭大案为安静。行文出示。草率完局。庶几宽严得中。无枉无纵。奸宄潜踪。地方宁谧。喀尔吉善、潘思渠等、其善体朕意。　　

○是日驻跸白涧。　　

○丙寅。谕、据川督策楞奏、三月初四日、途次木耳站。闻日隆寨于初三日失火。延烧粮台。随驰至日隆驻劄。亲自勘办。委员盘粮。共延烧米四百六十余石。护道成都府知府李盛唐、系特委出口、总理粮务之大员。现驻日隆。目击该站烧粮狼藉。并不收拾弹压查察。屡次藉病推诿。情尤可恶。请革职治罪等语。军旅国家重务。前因鹿迈祖贻误夫马。自请罢斥、以邀愚民称誉。经朕降旨革职治罪。俾办理军务之员。知所儆惕。今大兵虽已凯旋。而粮糈宜加保护。李盛唐奉委出口。即托病不前。到台之后。全不留心防范。以致军粮两次延烧。又不督率查察。惟思回省调理。以图卸责。宁弃官而有所不惜。该员经鹿迈祖革职治罪之后。仍敢漠视公事。罔知大义。此风一开。将地方政务。举可任意怠玩。一离官守。便得优游事外。其居心实不可问。非重加严处。无以示惩。李盛唐著革职拏问、从重治罪。　　

○谕军机大臣等、据策楞等奏、自军营运回之锣锅帐房等件。各省兵丁。竟有带往使用。以致缺少。又镕化之废铜。背数尚符。觔两亦觉缺少。夫役众多。难于究诘。现在逐一清查。凡有亏缺。请于臣二人、暨原委总兵哈攀龙等名下、分赔归款等语。此项锣锅帐房。及镕化废铜。如系穷番窃取。犹可云人数众多。难于查考。至绿旗兵丁。则系国家豢养之人。其姓名既有册籍可稽。该管将弁、何难逐队觉察。况此等兵丁。用之攻碉杀贼。则怯懦无能。用之转运军装。则肆行偷窃。此风尤不可长。可传谕策楞等、令其实力清理。若系分派绿旗兵丁、夹带回营之项。则伊等俱有管领将弁。但须逐一挨查。自必水落石出。如果无可究诘。即照策楞等所奏、按数分赔。再此等运回之锣锅帐房。均系动帑制造。今军务既竣。别无需用。将来收贮日久。转致朽坏。应及时变价归款。其作何办理之处。令策楞妥协筹办奏闻。一并传谕知之。寻奏、自金川用兵。动项制造锅帐。其帐房按给官兵。例不缴回。惟上年应付京兵。去来不过数月。未便援照不缴。当即查追确估。饬属分领。立限承变归款。锣锅久用损坏。除遗失分赔外。若照废铜变卖。可惜。应同军营销毁炮位、发钱局存铸。从之。　　

○又谕曰、四川成都府知府李盛唐、奉委出口总理粮运。逡巡观望。并不实心督察。以致军粮两次焚烧。该员目击烧粮狼藉。不行督率收拾。且托病请回成都调理。以图卸责。有心贻误。情殊可恶。已经降旨革职拏问。所有延烧军粮。现据该督奏请、著落该员赔补。可传谕策楞、张允随、图尔炳阿、将李盛唐原籍任所家赀。查明封固。以备赔补军粮之用。该督务须严密确查。不得稍有遗漏。如有隐匿寄顿情弊。惟该督抚是问。　　

○是日驻跸烟郊。　　

○丁卯。上至南苑行围。
  </div>
  <div class="pagination">
   <a href="清实录乾隆朝实录_page470.html">
    上一页
   </a>
   <span>
    ...
   </span>
   <a href="清实录乾隆朝实录_page466.html">
    466
   </a>
   <a href="清实录乾隆朝实录_page467.html">
    467
   </a>
   <a href="清实录乾隆朝实录_page468.html">
    468
   </a>
   <a href="清实录乾隆朝实录_page469.html">
    469
   </a>
   <a href="清实录乾隆朝实录_page470.html">
    470
   </a>
   <span class="current-page">
    471
   </span>
   <a href="清实录乾隆朝实录_page472.html">
    472
   </a>
   <a href="清实录乾隆朝实录_page473.html">
    473
   </a>
   <a href="清实录乾隆朝实录_page474.html">
    474
   </a>
   <a href="清实录乾隆朝实录_page475.html">
    475
   </a>
   <a href="清实录乾隆朝实录_page476.html">
    476
   </a>
   <span>
    ...
   </span>
   <a href="清实录乾隆朝实录_page472.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
