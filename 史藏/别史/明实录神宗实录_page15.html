<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 15 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 15 页/共 367 页</h1>
    <div class="content">明神宗显皇帝实录卷之十五
　　万历元年七月己卯朔  上享  太庙
　　○封德王载墱世子翊金□管嫡第一子常邦□清为世孙
　　○兵部尚书谭纶参车驾司主事熊敦朴厌簿部属及狂悖怠玩之状乞行罢黜敦朴坐谪两浙运判  初建商丘县儒学先是附于府学巡按褚鈇以为请
　　○工部右侍郎熊汝达考三年满荫其长男生员熊士威入国子监读书
　　○发太仓银八千两于蓟镇为加添抚夷之用
　　○辛巳著令儧运御史事完止分别有功迟误人员一切漕河等项文册俱免造报从张宪翔议也
　　○发补赏军银一万一百八十六两有奇于大同镇
　　○宴女直进贡夷人
　　○差御史四员清理各省戎伍河南道田乐南直浙江云南道易仿之江西福建狭西道李颐广东广西湖广四川道张士奇云南贵州四川
　　○工部覆给事中赵思诚＜锍-釒＞言黄河挟百川万壑之势益以伏秋潢潦之水拔木扬沙排山倒海所向无坚不瑕所赖以容纳者在海而输洩之路则海口也海口梗塞一夕则无淮安再夕则无清河无桃源运道冲决伤天下之大计人民昏垫损一方之生灵关系诚不浅小故必疾使之洩其害始息必多为之委其洩始易淮安旧有八口今止存其一委既少则流必缓诚宜早计亟图至于近年河水未尝加益特因河决之后冲刷未尽淤垫遂积故河身日高堤岸日卑日卑日增终当奚极宜行河道诸臣逐一踏勘会议具题以请  上是之
　　○改湖广霞流驿为黄堡驿改铸关防一颗
　　○壬午□仁孝文皇后忌辰遣定国公徐文璧祭  长陵○礼部覆河南抚按勘过建德等十三府以一府钤束不便议照弋阳王府事例各自管理其绝府等宗悉附亲支以遂昌景宁二府附阳城未封新昌庆云二府附嘉定其太和阳夏德平荣阳怀庆威平延津孟津上蔡太康各府宗仪听自行管束一应礼仪亦各听自举行建德王长子载坪俟服满袭封听自管府事其各府迎接诏敕宗庙祭祀俱轮递从尊各移咨遵守
　　○荫工部右侍郎熊汝达次男熊士弼入国子监读书
　　○准晋王新＜土典＞侄镇国将军新墧嫡长子慎镜入府侍药
　　○癸未命左春坊左中允兼翰林院编修范应期右春坊右中允兼翰林院编修何雒文典顺天府乡试
　　○升翰林院编修李自华为国子监司业
　　○甲申总督刘应节＜锍-釒＞辞新命不允
　　○浙江道御史张简奏查刷光禄寺六月分用过钱粮除本色外该银一万一千五百七十六两六钱
　　○刑部参中都留守司领班都司丙继先私占卖放官军及科索军银七千三百余两且复曲庇私人掩餙己罪奉旨革职提问
　　○乙酉旌表孝子四人贾洙河南归德府生员菽水承欢父母没各庐墓三年曹必和江西南昌人母盲舌餂复明亲没庐墓三年曹珊江西都昌人母病尝粪侍药母病果愈亲没庐墓三年珊复后姓郭刘静江西万安县生员幼孤家贫事母孝遇贼欲杀其母恳求身代贼横槊剌之母释静死尸七日不变后其母享年八十额其门曰孝行节烈妇九人湖广茶陵卫指挥郭纲妻许氏江西高安县民廖仁妻吴氏新金县生员邹舆妻吴氏泰和县生员高北妻萧氏尹汤妻郭氏星子县民吴辅国妻崔氏安福县生员姚相妻欧阳氏吉水县民陈洪妻刘氏庐陵县民彭辅妻刘氏俱年未二十守节至老各旌其门曰贞节烈妇六人江西南城县民丘沉未婚妻吴氏名珠姑进贤县民方赵二妻支氏归德府儒士沈堪妻王氏开封府杞县民张汉儒妻郭氏邳州民张子道妻瞿氏河南汝宁县生员周吉妻蔺氏俱夫亡自缢各旌其门曰贞烈
　　○起原任宣府南山副总兵胡镇管理宣大总督军门中军事务
　　○丙戌发主客兵饷银二十二万六千八百两有奇于蓟密永昌四镇合在镇各项并先发共银一百四十三万二千一百三十八两有奇通共额饷银一百六十五万八千九百三十八两四钱九分九厘二毫四忽又发易州镇客兵银二万五千一百一十七两有奇
　　○发太仆寺马价银七千两于蓟镇亦备加添抚赏支用
　　○丁亥兵科给事中陈吾德参礼部精膳司主事宋儒捏成章奏谤毁  圣政污蔑大臣熊敦朴致有谭纶参劾狼心虿尾公论不容李熙又言敦朴与儒面质流言虗伪立辩词穷备极丑态同列为泚于颡朝士欲批其颊并请斥儒＜锍-釒＞下吏部降补诏下降补儒山西按察司经历
　　○戊子定徽府管理府事各郡王府宗仪并应奏事务听各府自行管束举行其迎接诏敕及宗庙祭祀各王府轮递从尊赐各王府镇国等将军中尉生母封号
　　○给女直夷人职事衣服金带金顶大帽
　　○命侍郎汪镗待朝鲜国陪臣上马筵宴  赏女直朝贡夷人金叚衣服靴袜仍折给马价并正赏银两
　　○南京福建道御史石槚上＜锍-釒＞国家以祀典为重当祀而不祀则无以崇报功德不当祀而祀之又何以激劝人心王守仁谓之才智之士则可谓之道德之儒则未也因言致良知非守仁独得之蕴乃先圣先贤之余论守仁不过诡异其说玄远其词以惑众耳朱子注＜锍-釒＞经书衍明圣道守仁辙妄加诋辱实名教罪人方宸濠未叛书劄往来密如胶漆后伍文定等擒宸濠于黄石矶守仁尚遥制军中始则养虎贻患终则因人成功朦胧复爵报以隆重若又祀之不免崇报太滥＜锍-釒＞下礼部
　　○改设湖广黄堡驿裁革霞流彤关二驿
　　○兵部覆四川擒斩凌霄贼首阿苟等言六乡都蛮久为叙南之害盖因据有九丝岩险又据凌霄城相为犄角凌霄可上则九丝在吾目中险隘既分则都蛮犹指掌上其功诚有足嘉但丝蛮众有徒尚繁计穷势迫必至死斗请行抚镇官多方筹筭一举荡平诏蛮寨既破着曾省吾刘显督率文武将士乘势运谋奋勇进剿务扫除尽绝以靖地方
　　○己丑右春坊右赞善陈思育以病回籍
　　○铸给广东各道及各海防同知关防
　　○以苏镇补军多寡赏总兵官戚继光等各银十两副总兵杨鲤等各罚俸有差
　　○庚寅狭西行太仆寺少卿兼佥事衷贞吉为河南提学副使
　　○催解各处拖欠凤阳仓粮该仓岁派二十七万一千五百余石自嘉靖四十三年以来欠至一百二十万有奇南京户部侍郎栗永禄奏请催之
　　○以原任分守山西东路代州参将充军复职指挥佥事林爵充分守太原等处参将
　　○刑部奏以天气暄热遵旨释减各罪犯人共三百五十一名口报闻
　　○辛卯以倒夫骑操马匹数多山海等关营参将等官罗端等四十员罚俸降级有差
　　○周府富阳王勤煋有废为庶人发高墙禁住
　　○壬辰勒原任整饬蓟州兵备参政杨锦冠带闲住锦以边才超迁巡抚后拾遗听补守制在籍阅臣汪道昆追论其事乃禠职
　　○升湖广宝庆知府蔚元康为狭西行太仆寺少卿
　　○荫总督侍郎刘应节子生员刘元勋入国子监读书考满加恩也
　　○河南道御史田乐请差宪臣督治顺永保真四府水患章下工部
　　○癸巳□元节遣英国公张溶等分祭  九陵及各园寝
　　○福建右布政使温如春以疾致仕
　　○诏司属官差满违限及升调迁延久不赴部者参治
　　○差山西道御史王湘巡按顺天等府
　　○乙未升贵州按察使刘侃为福建右布政使
　　○丙申  成祖文皇帝忌辰遣泰宁侯陈良弼祭  长陵
　　○兵部覆延绥巡抚张守中练兵事务其法取各营堡见在之兵或衰多益寡或合少为多每三千为一营镇城凡四营神木靖边定边榆林四路凡七营共十一营官兵三万三千悉挑选骁勇壮健可为战将战兵者行诸将分统操练阵法及武艺炮火之法或以间开垦荒地以助储饷无事之日各在本地操练守堡将官不得劳扰待套虏侵犯方许会调合营出战诏着守中务实举行
　　○兵部又覆阅视侍郎汪道昆奏阅过辽东全镇修完城堡一百三十七座铺城九座关厢四座路台屯堡门角台圈□墪山城一千九百三十四座边墙二十八万二千三百七十三丈九尺路壕二万九千九百四十一丈俱各坚固足堪经久因叙督抚镇道诸臣劳绩并请给前项工程银一万六千九百一十两得报巡抚张学颜总兵李成梁兵备李松参将马文龙等各升赏有差
　　○准给益世孙翊鈏修府工价世孙府第被毁已久抚臣徐栻奏给补修银三千七百八十五两工部查有淮衡二府例  上乃准给并宥栻擅动官银之罪
　　○丁酉升贵州右参政程大宾为本省按察使
　　○发明年年例银六万两于延绥镇预备粮草缓急支用从抚臣张守中请也
　　○以将朝觐有司官限十月内尽完粮银方得离任违者坐罪
　　○山东按察使兼右参政潘允瑞条陈军民二运事宜一议处成造漕船以禆大计各省粮船改照湖广江西式造深大坚固二船可抵三船每十年计可省银二十三万五千有奇解部济边一议兼辖以速粮运凡沿河管河官员乞听臣兼摄庶便督责修浚及时运船不至浅阁一均补润以一兑法以前米色有湿润者军旗恃强每百石勒补或至二三十石今限以五石如晒扬乾洁止平兑不补一宽恤船户以全运务漕船漂没数多一时难造不得不雇用民船得利甚眇本非乐从乞严行各关刀得仍抑勒收税一专职任以恤官军各帮船过淮后专听漕运总兵及臣催儧果系故意延迟照例捆打其沿途衙门不得任情凌虐无辜一禁止参谒以重粮运运官钻剌者凡遇途次驻劄及经过上司輙停舟参见一舟既停千艘守候以后非本管衙门不得时刻停泊滥行参谒一议造民船官船以垂永久前议改民船为官船计各粮长雇价岁费银五万二千有奇即以此银徵解成造其改造修理亦照军船年例不造年分仍徵解前银除修船外解部济边一议撑夫以定常规粮长雇募撑大岁费银五万两有无籍之徒每至逃脱今既造官船其撑夫宜令有司选本地精壮谨实之人愿役者充之每船十二名即徵前银给发一严督运以专责成岁运白粮有总部领运等官近多规避误事宜责令依期完兑随军帮齐发督催前进不得在任稽延及别差委用以妨重务一遵议单以厘宿弊起运白粮虽有量带上宜亦与军运便同合申饬各关一体免其徵税经行闸座关津仍拨夫挽拽前进不得仍蹈前辙巧为科索下户工二部覆议惟补润难以一概五石仍行抚按酌议具奏余俱如议行
　　○赐华阳王承爝书院名乐善
　　○诏祀吴与弼陈献章胡居仁及元儒吴澄于各乡社
　　○戊戌  上御文华殿讲读驾还命中使导辅臣及讲官诣后殿东九五斋恭默室阅庭中花卉诸植赐茶而退
　　○勒巡抚大同都御史刘应箕回籍听勘以言官交章论劾也
　　○巡按直隶御史李学诗奏建清浦县于唐行镇报可
　　○兵部覆阅视侍郎汪道昆举劾将官副总兵胡守仁等四十员附纪录用参将谷九皋等一十七员革任备御高可行巡按御史提问具奏
　　○工部覆御史田＜锍-釒＞言四府所属州县频年水灾昏垫已极盖滹沱黑洋白沟诸水会合经行之地下流壅塞输洩无路一遇暴涨则卑洼潴滞方数千里田产被其覆没臣等请敕责成二处按臣盖水之潴处多在顺河二府水之出口多在真定所属利不必出其土害不可委于邻令踏勘被灾地方下流阻滞作何＜锍-釒＞通上源泛滥作何约束应挑浚者导之应堤坝者筑之故道可复则复桥梁可建则建苟有利于生灵宜无分于被此合用夫役钱粮及淤出地土钱粮应否加派渰占田产赋税应否蠲豁严限具奏请自  上裁报可
　　○给原任户部尚书马森生母封太大人何氏全葬
　　○己亥升四川副使林舜道为贵州左参政
　　○庚子兵部奏阅视侍郎汪道昆举劾三镇文武大臣独推练兵总兵戚继光为首升一级刘应节杨兆孙丕扬张学颜及李成梁杨四畏傅津各升赏有差李勇法司提问
　　○辛丑升河南左参议朱绍舜为四川副使
○工部覆巡抚大同右副都御史刘应箕奏国家建都燕京各省直岁造军器辇致内库凡为强干计也近年朝廷念宣大蓟辽切邻虏境独准留本镇料银以办本镇军器司边计者能严于督察无令虗冒新旧相成何不充之有今应箕輙以山东河南料银为请不知各省料银专为内府供应而设二十四监局年例额数各有项下往年内作近日  陵工悉仰给于此近因灾伤拖欠所储无几然军器持料银中一件耳京军逐日披执侍卫及岁时祭祀三大营操演稍有损坏旋即更新所费甚为不赀且留其赢余兼备意外之警为征防之需应箕顾谓寰宇清平两省粮可以免解尤非通论近御史唐炼议折额解胖袄以图用  明旨尚责其纷更本官此请难以依拟  上是之
　　○壬寅户部奏上年狭西三边简易揭帖固原延绥宁夏甘肃四镇至客兵马共用粮料一百一十四万一千七百四十三石五斗二升比前年少用六千六百八十三石三斗九升用煤炒九百三十石五斗六升比前年多用八百九十六石五斗八升用草七百三十七万八千六百九束比前年多用七十八万二千九百二十四束用布八千六百七十七疋比前年少用二万五百二十一疋用银一百二十六万七千一百一十八两五钱比前年多用五万二千九百二十五两七钱四镇粮料煤草等项折价并银共比前年多用六万四千五十两共实在银一百四十八万五千九百四十九两并总督戴才巡抚曹金郜光先未笈廖逢节及兵备粮储等官杨旂王宫用杨起元吕鸣珂晋应槐原森张体乾张守中张梦鲤王继善程鸣伊汪文辉刘之蒙梅友松孙坤胡虽新等经管又催完民屯盐引粮料八十四万七千六百六十六石五斗五升比前年多六万七千三百四十七石七斗四升草二百七十八万二千一十四束比前年多一十九万六百六束布一万三千一百九十九疋比前年多九千七百八十六疋银九十三万九百九十一两七钱比前年多二十五万四千八百六十七两九钱诏该镇钱粮先后奏报差至数万督抚等官如何不用心稽核著巡按御史查明具奏
　　○户科给事中赵参鲁上＜锍-釒＞争祀王守仁＜锍-釒＞并下部
　　○癸卯升山西右参政申佐为都察院右佥都御史巡抚大同地方赞理军务
　　○除补原任江西右参议田汝预于河南分守河北道
　　○甲辰吏部左侍郎刘光济以哀病乞休不允
　　○添设大同管理车营游击一员兼理巡抚标下中军事务
　　○乙巳复除河南道监察御史雷稽古
　　○升山西行太仆寺卿兼佥事王惟宁为本省右参政兼副使阳和兵备
　　○丙午给建州右卫都督佥事八当哈职事衣服
　　○丁未吏科都给事中刘不息参听勘巡抚刘应箕不宜揭辩言孙錝受耳目重寄得以风闻言事况与应箕同处地方其见闻必真应箕宜闭门省□付是非于公论顾愤恨不平餙词求胜其自称虽过誉而莫耻其毁錝必丑诋以伏心乞照贪例革职御史周咏等亦参之章并下吏部
　　○升浙江副使赵宋为山西行太仆寺卿兼佥事
　　○留四川总兵官刘显戴罪进剿都蛮从抚臣曾省吾请也
　　○命狭西抚臣郜光先剿除回贼
　　○湖广荆州承天二府大水
　　○是日释减江西重囚二十三名
　　明神宗显皇帝实录卷之十五
明神宗显皇帝实录卷之十六
　　万历元年八月戊申朔以四川征剿都蛮免叙州嘉定宜宾江安富顺府州县正官明年朝觐
　　○给致仕南京兵部右侍郎丁以忠祭葬如例
　　○湖广荆州府地震至丙寅方止
　　○升赏蓟辽保定各兵备官王一鹗高文荐孙应元徐学古王之弼五员以阅视荐其有禆边务也
　　○庚戌翰林院修撰张元忭以送母回籍
　　○豁除宁夏各项赔粮一万二千一十一石有奇仍令开垦荒芜清查侵隐以渐补复原额
　　○兵部议剿都蛮赏格各路分为三锋头锋冲锋陷阵不得斩级二锋三锋相率继进兼取首级大捷后通计首功先以十二分头锋然后合三锋共分之零斩小捷赏照旧格一人擒斩三名颗者升一级不愿者每名颗给银十两幼男妇女亦一体分给阵亡者给赏十两重伤一两轻五钱○差山东道御史万一贯巡督两浙盐课浙江道御史漆彬禁狭西洮河西宁等处茶马
　　○辛亥辽东巡抚张学颜因旱灾条陈五事一减见徵之粮一补未给之粮一给遇闰之粮一催积欠之粮一徵本年之粮旨下户部言屯粮遇灾止照分数折徵例无蠲免额饷例不计闰以一年逃故扣除之数积至三年可当闰月其山东布运二司连年拖欠一十四万七千余两严行催解并今年额银一十四万九千七百余两量预那解以济急用从之
　　○壬子阅视狭西三边侍郎王遴条陈六事一集练兵马仿原任参政张守中取集属堡兵操练及调遣时合营余日仍归各堡居住地既未尝空虗人亦不至过苦一安插墩军仿先抚臣余子俊每墩置墩院令墩军随带妻小不但守边兼亦自防其家杜脱逃旷离之弊一修葺城堡固原等处极为冲要城堡堪为保障者无几宜令抚臣严行修葺期成一方巨防一谨守要害花马池为督臣节钺之地兵马寡弱宜查复近革狭西新军并参将营一营调发或改取腹里稍缓墩军月粮随宜召募其红德城游击下马关环县各守备亦量为改移并力守边一酌议兵食延镇仓库已竭官军有半年不得支折色两三月本折全不得支者请量给闰月银及量增盐引数万一亟处侵盗商人何思连年侵盗召买银三万三千余两经手官岂得无罪因议四等罚例虽升迁去任并得追论章下户兵二部
　　○兵科给事中萧崇业条陈救时五事一曰崇正学一曰核实政一曰重言路一曰缉告讦一曰禁侈糜下该部
　　○差御史郭思极巡按辽东
　　○癸丑罢海运
　　○命右春坊右谕德兼翰林院侍读王锡爵左春坊左中允兼翰林院编修陈经邦典顺天府乡试
　　○甲寅以建元  圣寿赐辅臣张居正银六十两钞罗斗牛蟒衣各一袭吕调阳银四十两钞罗仙鹤衣各一袭讲官陶大临丁士羙各银二十两二品胸背罗衣一袭陈经邦等四员各银十五两五品罗衣一袭正字官二员各银十两本品罗衣一袭居正等＜锍-釒＞谢  上报闻
</div>
    <div class="pagination">
<a href="明实录神宗实录_page14.html">上一页</a><span>...</span><a href="明实录神宗实录_page10.html">10</a><a href="明实录神宗实录_page11.html">11</a><a href="明实录神宗实录_page12.html">12</a><a href="明实录神宗实录_page13.html">13</a><a href="明实录神宗实录_page14.html">14</a><span class="current-page">15</span><a href="明实录神宗实录_page16.html">16</a><a href="明实录神宗实录_page17.html">17</a><a href="明实录神宗实录_page18.html">18</a><a href="明实录神宗实录_page19.html">19</a><a href="明实录神宗实录_page20.html">20</a><span>...</span><a href="明实录神宗实录_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
