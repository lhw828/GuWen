<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 75 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 75 页/共 245 页
  </h1>
  <div class="content">
   大顺丁丑英宗皇帝既复位庶政更新尤重守令之选有诏吏部即廷臣中推择其人于是刑部右侍郎林公以监察御史得知镇江及行特命陛辞如方岳官礼更至文华殿亲加奖谕复赐宴阙下且给楮币为道里费异数也公感激奋励至则数举善政专以安民为事故吏部尚书崔公方廵抚其地欲别凿运河以避江行之险公不可曰古运河固在可即此浚之非特省民力而巳用其言时皆称便公既不以簿书自懈而尤谨于礼法事上甚恭不为时俗趍谄态文移偶误或令自劾免罪卒不从其自持如此在郡五年民晏然以乐廵抚都御史刘公以镇江不足劳公治奏更苏州去之日父老送之争愿留公履悬于府门公谢以非礼乃巳苏事剧公精勤益甚讼牒满前剖断缓急各有次第有好讼者故淹之狱中以困苦之既而事简以其暇日入学宫进文士讲业若无事者公既望重于时久之人皆信服曰公非俗吏也宪宗皇帝之初以政绩暴着特擢江西按察使江西讼益多治之悉得其情尝有犯大辟赂达官求生者公不为动执之愈坚俄有广寇踰岭行刼贑之龙□信丰二县势炽甚同官方欲为避难计公慨然约武臣调兵剿之寇闻而遁广信人妄传妖神诬惑乡里公寘其魁于法仍榜谕其众传者遂息进右布政使踰年转左布政使政令所及人益颂其贤朝廷知公可大用召为南京刑部右侍郎属吏素知公名争自修饰虽寮长亦严惮之丁内艰去任吏部计公服阕数拟进用竟改刑部右侍郎持法平正屡与同列忤至权要请托不行积怨巳甚亦不恤也偶被疾少间犹夙兴而朝退而治公事以成化十二年十二月八日卒享年五十四公貌庄重眉目秀伟望之耸然平居对妻子无惰容见小吏必束带性更孝母夫人严厉声色稍不和辄跪以请罪延接士大夫礼度雍容见后辈可教必加奖进后多显于世自少嗜学公暇辄手一卷不释凡古人议论往往成诵作字虽率尔亦楷正不苟为郡多正缪俗镇江祀汉隐士焦光为冕服象及左右侍卫如王者公以为非法始易去至苏且易从祀孔子诸贤塑象为木主及秩乡贤祀典次第先时岁迎春于东郊百戏前导观者塞途公悉屏不用识者以为合礼公讳鹗字一鹗其先为莆阳林氏出唐金州刺史嵩之后五季徙台之黄岩今黄岩析为太平县故为太平人白宋历元业儒不显入国朝子孙始出取科第多为名宦公之卒朝廷既遣□谕祭治葬如制后十六年复命其子薇为国子生于是薇来告曰先人墓道未有铭敢请宽自为诸生蒙公知爱公之平生实知之谨述其大略而为之铭 

　　○通议大夫刑部左侍郎张君锦墓志铭（李东阳） 

　　李东阳 
　　刑部左侍郎张君讳锦字尚絅系出河南太康籍于岷游于秦安卒于华将葬于秦皆陜地盖张氏居太康巳久自居高祖讳敬仕元为参知政事防御鄜延在　国初以谪戍故居岷至君为五世君在秦安为县学生岷为卫学生其居华以谢病故其归岷以治命而葬则　朝廷所命有司所治也君举成化乙酉乡贡己丑进士试致刑部见称为才有富民坐法当死权贵请贷不得则与执政者□君君欲发其奸乃巳授山东司□事署员外郎鞠讯明审录囚山东平反甚众署郎中事益精判决狱无滞囚会他司失官金尚书属君按之疑主使鞫之不承遣人绐其家得金示之遂伏罪畿郡灾君用廷荐往赈先条奏便利至则平籴劝贷分遣良吏饘丐乞举嫁娶掩骼理胔游惰者给牛种督之耕筑行唐堤千二百丈以定水患所活不可胜纪有逻校诬枣强武邑二县民为盗皆据理直之　方山庆成二王府有大狱奉　命往治迁大理右寺丞再奉　命治　岷襄二府狱情罪曷恊累迁右少卿　宪庙知名凤阳有重狱□　命之往　今上即阼时为都察院右副都御史廵无□府直枉除弊兵民畏服劾罢中官武将之守备不职者间登陴望见武帅家假山甚丽恠之其家闻之遂自撤去虏报猝至或欲请官军适　朝廷遣中使就议公附奏以为不必遣竟亦无他请立万全左卫龙门所学置天下武学岁贡额皆旧所未备也丁父忧服阕廵抚保定诸府兼督紫荆诸关未行迁官再勘汤阴府狱有贵臣为都御史秦公纮所劾赃以万数怙执求免公卒正其法丁继母忧服再阕方复任未几遽疾作辞俸不许乃请告特给驿归且令病愈有司以　闻其为　上所简任如此其卒也特令翰林为文遣有司即其家祭之公少有异质生穷边无师友从释氏学旋习老子及读儒书始尽去旧习独冠儒冠不避哗笑攻苦力学竟以所得取高第乡之以儒显者自公始其为人敦孝友重廉节早失恃事父甚谨抚诸弟无间言悯穷赴急或假贷为赈恤其在官勤敏强干不为事窘章奏明畅动数千百言乂典刑狱尤精法比而能以宽恕将之服念恳愊每至验诸梦寐历佐台省前后十五年资□□□而不及大□以没论者盖深惜之然其所自立亦可谓卓荦不羣者矣所著有松壑小稿宣政录张氏宗谱若干卷藏于家 

　　○通议大夫刑部右侍郎魏君绅神道碑铭（李东阳） 

　　李东阳 
　　君讳绅廷佩其字兖之曲阜人也曾祖甫友而上皆未显祖纲考国子助教凤皆赠刑部右侍郎阶通议大夫君少为县学生试乡闱巳在选比拆卷监试者以其年未成童弗录自是屡不举成化丁酉举于乡时年二十六尚未娶藩臬诸官长爱其才争捐俸相成之辛丑登进士第奉使　韩府归始入刑部为主事至弘治戊申累迁至郎中精练法比操以勤慎狱无滞囚尚书以为能俾总诸司奏牍兼署三司印广西有称外戚者巳被爵赏事觉被逮皆避不敢承君一讯即得其状遂伏法辛亥擢南京大理寺右丞参驳明当人至录其藁以传戊午擢都察院右佥都御史廵抚山西边警方急君亲阅戎旅部伍增气竟亦无他岁且旱民苦征税君奏减四分之一又增筑偏头关边墙四十余里增墩堡五十余所　朝廷赐玺书文绮往劳之又廓宁武关城募土兵置营舍皆昔所未备者癸亥迁右副都御史总理南畿诸府粮储值大饥民死徙相继君极力赈贷凡赋税夫役工作诸劳曲为省节崇明有海寇势甚炽君重兴师旅欲抚定之秪械其首恶后守者弗戒而逸非初意也乙丑　天子即阼于是有侍郎之召其卒也　遣官谕祭命有司治葬事云君五岁丧父哀慕如成人七岁承其母阙里孔淑人口授书史居丧庐墓侧蔬食三年事前母诸兄甚谨在乡尚以信义闻与人谦厚不恃才智为陵轹善吟咏能文翰秪自娱适藏其稿于家 

　　○刑侍李士实传 

　　士实字若虚南昌人踰冠举进士为刑部郎久之稍迁按察副使视浙江学累擢山东左布政使进副都御史入为刑部侍郎谢病归士实所居职多善状名能文章谈道理而尤以书法称张元祯罗伦其乡大儒也士实与齐名于官尤善李东阳林俊杨一清时翕然誉之归数载召为右都御史年七十二乃上疏致其事诏特予一子官赐勑褒录驰传续食然士实家颇近宁王王诧其富强有异志盛欲交士实不可乃纵其下侵辱之不得巳往见王坐语良久王大悦曰公吾子房也士实因更为宁王画策厚以金帛结权贵人使日夜誉王太后及上前且屈指曰上固壮好游酒色得久耶王从取大位不过一宦官力耳士实辞归王所以赂遗珍异甚厚而寻会王谋稍稍露而御史告变置狱推王事急举兵反因生辰杀都御史孙燧按察副使许逵后一日使使召士实亲出城迎来坐士实谓曰王柰何轻举事王曰县官固发之不得缓则问孙燧在耶曰杀之矣用许逵耶曰杀之矣士实意不怿然业以许为用乃强起拜贺王即伪位号士实为太师兵十余万前发至安庆攻城不下死伤以千计士实劝王无攻及南都未备袭之可得也会王巳内入都御史王守仁反间不听闻南昌溃即日还遇守仁兵于江口大败士实被执见按察使伍文定立不跪文定怒挞之二十创甚死狱中乃□其尸子孙□孑遗矣逸史氏曰于乎兹非以寿为辱者耶即士实不八十死当天子恩极荣哀之盛何以至此极也士君子等死耳死独遗秽千万年何心哉士实自为墓桃花乡甚壮使李东阳志之竟不得葬矣 

　　○刑部右侍郎郝志义传（实录） 

　　实录 
　　刑部右侍郎郝志义字宜之陜西清涧县人成化巳丑进士授大理评事进寺副升山西按察司佥事整饰鴈门关等处兵备升副使坐事左迁福建都转运盐使司同知明年复升福建按察司副使以忧归服阕改山东升四川按察使历山西四川左布政使升右副都御史廵抚湖广进刑部右侍郎未上而卒时正德元年十月子举人序奏乞祭葬逆瑾以其雅不附巳衘之寝其奏仍革序举人瑾败乃复志义性严毅狷介持巳处人皆循蹈榘矱居官以廉慎着闻人无能訾议之者 

　　○刑部左侍郎叶贽传（实录） 

　　实录 
　　叶贽字崇礼淮安山阳人天顺甲申进士任刑部主事历员外郎郎中鞫谳明慎人称不冤出为嘉兴府知府改台州广信以操履清谨闻既去民皆思之迁四川布政司参政江西左右布政使征拜右副都御史总督南京粮储藩僚以故事馈赆贽谢不纳其督粮储严出纳清宿弊继者多遵其法转南京工部右侍郎又转刑部请老而归足迹不至公府郡大夫宾之乡饮亦不赴正德七年六月卒赐祭葬如例 

　　○刑部右侍郎魏富传（实录） 

　　实录 
　　魏富字仲礼福建龙溪县人成化丙戌进士授监察御史升浙江按察司佥事进副使重舞文告讦之禁有豪猾诬县令同列知其情莫敢辨而移于富富为直之浙东岸江田为水所囓富命筑石堤凡捍田若干顷岁饥赈贫民所活甚多弘治初升江西按察使五年升都察院右佥都御史整饰蓟州等处边备兼廵抚顺天等府以病告归十一年至京改南京大理□左少卿寻升大理卿正德初升刑部右侍郎遂致□正德八年六月卒祭葬如例 

　　○通议大夫刑部左侍郎张公鸾墓志铭（王九思） 

　　王九思 
　　刑部左侍郎张公者讳鸾字应祥西安咸宁人也曾祖曰景德祖惟义父约皆隐于贾有资而好礼为三秦故家云前母李氏生子秦臻母赵氏生子凤及公公四岁丧母而继母王氏生子骞矣顾独爱公唯父亦甚爱之以为颕悟可学举进士余子皆以服贾其后父卒而公竟以父命为县学弟子员受毛诗举成化戊子乡试辛丑举进士第为大名知县是时县中百物俱废敖仓空虚奸豪侮法又卫河每涨而濒水诸田尽为之没百姓患苦之公至修坠补敝诛锄豪强积谷备凶几万石筑堤扞水不害耕作词讼清理远近称为廉平当是时宁山卫胡指挥者其妾妬甚家人皆疾之乃胡指挥一旦中风死其子即诬其妾毒之死而狱成会御史下公案问其妾得以无死先是廵抚都御史佀公锺以南乐壮县奏书引公治之□大名民伏阙奏留不得调至是吏部竟以调公是□南乐之民以岁旱而饥及流亡者又甚众也公至天乃大雨然新谷未登无所赈给乃请于廵抚都御史得二千金请于大名府得六百金又请于赈济郎中得谷若干石民由是苏矣其后岁熟乃以役民百工告成无所怨嗟而又崇道兴化培养茂异贡举之选超于往昔又综理其马政马政修举既考绩三载巳于是征拜山西道监察御史久之监督通州抽分弘治戊申视茂陵役徒会继母丧以归终丧复其官乃奉玺书廵视居庸诸关从容言便宜事而曰隆庆卫守望官军例以前半岁给饷于京仓而道远且费得之甚难臣以为于本卫仓便长陵卫官军例摘二百在镇及贾儿岭隘口操守以为老家荒凉贫苦盖不可言其量给行饷四斗庶几其有济焉黄花镇有仓去廵检司六七里而以廵检代署甚非便也请选官攒给印记署曰黄花镇仓紫荆关浮图峪口实襟喉之地也而官军月饷乃给取于他处其传报警急乃又缺马二者非所以养士御患之宜也臣以为于本地置仓给马五十匹便奏上　敬皇帝下户部兵部议报可及代复兼督通济白河抽分而三载考绩勑赠父母及其妻居无何出按四川老成务持大体不矫激立名其布按诸司官材能异等或有小过若礼貌未至辄旌援弗与校也若贪墨弗事事虽谄必劾罢去郡县吏以不职问罢者若干人然乡里故旧廉能着声亦与存问不废推举焉而又裁省浮□□理兵攻修缮城池兴作庠序表章忠节推举隐逸先后奏议以松潘诸处及成都诸郡县旧有添设官员未宜裁革于成都府则宜添设诸官以分理水利仓庾督捕盗贼于后宁地方则宜以酉阳洞长杨弘之子丘授之土官廵检以靖夷祸诏皆如御史议又以马湖土官知府安鳌恣横有端宜先事扑灭而鳌果以此败而人亦以此服公及代归而都御史屠公滽总院事雅重公以公掌诸道奏事戊午冬十一月清宁宫灾乃奏上八事其一曰法司修纂条例宜早完辑以省刑罚二曰言事诸臣宜优容以开广言路三曰廵抚都御史宜量材授任边陲与内郡异未可一槩予人四曰滥放俸金五曰优恤小民六曰明慎用刑七曰行取差官八曰量减抽分　敬皇帝为罢行之其后满九载而都御史闵公珪推毂御史首及公会屠公为吏部于是拟公大理寺丞不果乃升浙江按察副使廵视海道奉玺书廵视者六年自是倭寇远遁海道清肃矣而廵按御史先后论荐宜不次擢用用是超迁为大理寺右少卿未久而镇守河南刘太监与周王讦奏诸不法事　天子降玺书命公与司礼太监锦衣指挥即其地案问乃具得其事□犒宝钞羊酒是时　天子新即位上尊两宫于是诰赠父为大理寺右少卿赠封母及配俱恭人未久转左少卿正德丙寅春遣祀西岳及历代帝王陵寝盖以即位告云其明年升左佥都御史理院事御史王公时中廵按大同诸边忤权贵人权贵人怒欲置之死公与一二都御史奏书救得不死发戌辽东今复起位至都御史矣又太监张璇者奏言丰润县皇庄地土苦百姓侵渔而实夺之田于是　天子降玺书命司礼太监户部侍郎同公勘问百姓赖以无事诏升俸一级未久转右副都御史仍理院事兵部题命清理贴黄寻复超拜大理寺卿得侍经筵仍管黄戊辰春正月陪祀南郊越翌日宴庆成得坐奉天殿三月廷试进士充读卷官是时纂修资治通鉴成得赐又赐御制写怀回文诸诗五月从驾万寿山观骠骑赐宴文华殿前九月复转刑部左侍郎是时江西上高县民奏许侍郎黄景诸不法事　天子降玺书命公司礼监太监锦衣卫都指挥同往案问然曩在大理寺会天下多事案牍委积公自理之劳伤目弗视而己巳秋归自江西疾愈益甚失明于是乞骸骨归□不许乃以江西事忤刘瑾仅免祸得致仕归既归而瑾怒不止罚米二百石盖公之为人也介直不善阿附瑾故极怒如此而公于是杜门惟疏食岁时伏腊宾客燕会不设具不御音乐曰令子孙后世师吾俭非公事不至台省不谈时事然乃好杜甫诗儿子吟诵其侧日听以自娱焉辛未　秋乃病目复明于时学士大夫无不叹息歌咏称寿者又九年而己卯夏终于正寝距生盖寿七十有四岁云讣闻天子谕祭命有司营葬事 

　　○嘉议大夫刑部右侍郎王寅墓志铭（杨一清） 

　　杨一清 
　　敬大姓王氏名寅敬夫其字也别号敬斋少补邑庠生领成化庚子京闱乡荐辛丑登进士第授大理寺右评事进寺副弘治壬子迁福建按察佥事辛酉迁陜西按察副使正德丁卯迁广西按察使己巳迁四川右布政使　召拜太仆寺卿庚午擢工部右侍郎辛未改户部奔父丧归守制服除甲戍改刑部到官几一月而病再疏乞休致不　允疏三上　诏许归养疾疾愈起用归两月而卒蒙　赐谕祭命有司为营葬域初敬夫为诸生尝执经从予游爱其壳而文而又动循矩则及为评事执法比惟谨权利不能夺山西豪右有坐法当死者怀白金二千求脱敬夫怒曰胡为以是加我将执其人惧走自后予与敬夫俱外补比予征拜太常始闻福建大夫士称按察官之有风米令行禁止豪强屏迹赃吏望风解印绶者必曰王佥事又称有运筹策剿海洋羣寇申严号令寇□威遁去海道肃清者又曰王佥事间有议其过严议者谓今世平人玩姑息之风胜固□紏之以严不足为累也后予受督理马政之　命于陜西久弛宿□卒难厘革乃檄敬夫分理其事稽牒按籍不遗□力复坠绪于磨之余还牧地于官数万顷其功居多至其分廵诸道理戎务核边情所至刮奸剔蠹拒请托制强御陜之人多能道之　韩藩支庶因奸毒一女子死井中初有司误坐他人狱且具予廉得其实属敬夫冶之有绯袍玉带者造敬夫所出宝带一束请曰愿救吾儿敬夫正色拒之竟论如法在广西二年一方之狱称平而简易安静不失柔远之体川藩命下会西北边警告急　诏廷臣举习知边务者数人以备用敬夫在列被征为太仆马政一新为工部专理易州山厂剸繁析纷得其机要完逋负二十余万敬夫性至孝痛母氏早弃养语及辄废饮食抚其弟宥自襁褓至成立诲教如严师获举于乡以需进士之选俸赀所入恒分其半以供菽水尝迎父翁于易州公署口体心志之养咸备罔缺置义仓以周族之贫者婚丧取给焉其居父丧哀毁屡绝时方寒块苫擗踊摧割不自惜故疾乘之敬夫襟度弘旷其之广也过洞庭大风将覆舟舟中皆惧无人色敬夫神气自若曰吾果获罪于天风覆吾舟顷之风定病不讳死属纩前三日请于继母贯曰不能终养柰何至日呼其弟若子暨其族婣属后事毕索深衣幅中着之奄然而逝年五十有七 

　　○刑部侍郎杨茂元传（雷礼） 

　　雷礼 
　　杨茂元字志仁别号麟洲世为浙之鄞人考□守□任吏部右侍郎兼詹事府府丞赠礼部尚书□文懿自幼颖异殊常甫七岁适太仆钱卿琎馆其室诵释经甚蹇茂元旁笑之因试令读之一二过即背长益领悟文懿一以圣贤之学是训成化元年碧川发解偕如京始习业举子语即惊人七年乡试第五十一年会试第四　廷试第二甲第七是岁秋八月授刑部陜西司主事练习法比大司寇林公聪大器之部政有于三法司者悉令兼理人谓之掌三法司盖慎选也时有巨珰占民芦场若干顷讼兴多方致嘱尽以归民同年杨仕伟者为同部主事中贵汪直诬以受贿事结征赃仕伟以乃祖大传公　恩赐银四十两输之不足又称贷以益时忌直莫之敢与乃违众服之随署其封曰刑部主事杨某俸银十两直见之叹曰好胆气仕伟之诬遂白十七年升福建司员外郎十九年升四川司郎中明慎益着二十二年奉　敕录南直隶因舟次邳州梦血面女子诉冤一夕三至且称巳诉成善矣黎明询之成善乃卫廵捕官先有告者含糊不明但言尸所耳乃令觅其尸果得盖此女饷夫之叔于田时求奸不从怒而锄□□□□瘗之拘审即伏凡情可矜疑者多所平反迄今人□其论奏以为式二十三年升湖广按察司副使清理屯田屯田奉　敕自茂元始廵抚梁都宪推重其才有大狱辄委理之案牍丛集从容剖决罔弗精当先是官廨多崇莫敢居者至即居之从者夜闻户外人言福星至矣竟寂无哗弘治二年冬闻文懿讣归继遭母夫人忧六年服阕授山东按察司副使适河决张秋　孝庙初命刘都宪大夏董其役继命大监李兴平江伯陈锐共治之兴锐事多不法乃抗疏首言治河之策次言水者阴象其应为后宫为夷狄请戒饬后戚防御边寇取回兴锐专命大夏自洛又请罢取天下画工仍革临清镇守凡三事其治河一事多官会议如其言　上以大监总兵官不必取回但令裁省禁革而巳由是兴锐愤恨图以报复诬公妖言诏差百户胡节械系如京山东民沿途□胡泣诉称冤胡亦泣拥莫可行行将济河滨河民亦然乃慰谕以去及　陛见挺身跪不大　上益怒系锦衣狱佥谓莫测胡入见司礼诸中贵备言其深□民心目犯非其罪语与泪俱诸中贵约与之解南北言官交□论救　上察其忠谪长沙府同知后河治一如□□当时　廷议谓三事疏与文懿讲学听政疏实相表裹而剀切过之所谓有是父必有是子也抵府即署事民适阻饥尝念宽一分则民受一分之赐故革驿传之包当禁属邑之馈送却屋税以支应量地方以供祀要以省民巳耳醴陵渌江桥通七省自李唐来巳有七墩立江中架木其上不久即毁茂元知舟渡被溺者众因为文劝谕且先蠲俸以倡民乐为之无何所募以千计悉输之令令以忧去其资则官贷民侵桥迄莫构后起守安庆移文湖广趣成之越二载以疾笃丐归铨部及抚按诸司皆檄浙省劝驾家居五年绝意仕进言官论荐者无虑数十疏十六年起升安庆府知府凭至乃移关本府以缴伍都宪符时知府事率僚属诸生抵庐责以大义不获巳止携二仆以行时府多毕方为灾白昼火起军民苦之乃为文以责城隍患即弭息岁连旱必斋素徒步恳祈雨果大注需属邑尽沾足乃巳动惟俭约然应祀神宇则竭力营治他如旌贤坊忠节祠城垣衢路罔弗修缮其却盐税逐倡优奏减胡羊价银及革天下税课司之在州县者尤有禆于民十七年入　觐大宰马公文升扬于众曰若杨某者天下第一知府也□□年升广西布政司右参政长沙士民为之立碑建祠以祀云在广西风采益厉罔恤烟瘴徧所部而歹思恩田州二府土官岑峻岑猛相雠杀贻患地方正德元年　上命三府进兵乃率前哨擒岑峻并党属一千有奇　诏改二府为流降岑猛为福建平海卫千户猛遂拥兵据治势甚猖獗乃临其境谕以祸福猛言不便远迁故耳茂元曰是不难即今鱼窝等寨苗贼背叛汝能备兵从讨以功赎罪吾将　奏请为尔免迁猛即叩头愿从鱼窝等寨者柳庆猺獞也其酋韦朝宣等乱先是三府具　闻其年亦　勑令三府征剿乃恊同将官破鱼窝等寨擒斩甚伙事定　奏免其迁况材黄文昌兄弟三人为思明患廵官讨之不克二年陈都宪乃委同总兵官相机抚剿文昌□之面缚乞降乃徙文昌而平其党三年请老不报时逆瑾差御史孙廸查盘广西布政司库各道皆措银千两以馈瑾茂元若罔闻同乡谢廸尝讽言无千金难免桎梏之祸盍审图之对曰千金之馈非盗官帑则剥民脂以此自救是畏无妄之灾而犯有名之律谴将益深谓之智可乎故誓死不为四年夏吏部□升江西右布政使瑾伪　旨令致仕乃书寄其子曰昔求之而不得今不求而得之喜可知矣即买舟归五年瑾诛起江西左参政寻升云南右布政使未至转左时征剿那代馈饷有方且查杀伤者给帑医理士心感激司库有余银几百镒曰无碍钱吏白惟所用乃叱之曰此正枉法赃也鸟得无碍籍以识之其大理奇石之类一切不取七年秋复疏谢事不允升贵州廵抚佥都御史奉　敕兼制四川酉阳湖广湖北诸道以讨早子坪五寨平头乌鸡等苗寇俄改南京都察院右副都御史既得咨以为兵粮巳集事贵神速若需交承寇有备矣乃驻扎湖贵中界遣将募兵不一月寇悉奔溃是捷尤伟茂元疑平民必有横罹锋镝者寝息为之惊愕且昼夜批答神伤遘疾其年冬遣人数　敕始抵贵州治惟以镇静安集为主然大监总兵官而下自罔越厥度八年夏接抚沈都□至以疾归浙　奏不容辞其年秋升南京兵部右侍郎久之始赴任九年改刑部右侍郎累辞不许与大司寇张公子麟少司寇冯公清同心弼教张盛称其古人风吾辈所不逮十年兵部录贵州功　赐白金二十五两织文纻丝二表裹十一年以疾卒年六十有七茂元孝友天至能视烈日久不眩生平倜傥有胆略见义当为毅然为之不目顾少登高第跻膴仕人不见色喜中遭偃蹇屈下僚略无怨悔且问学宏博为诗文飘逸俊丽有麟洲存稿若干卷尤工书法其在长沙于岳麓书院复构尊经阁极高明亭各一考文公年谱凡事系长沙者分以八题题以篆勒谱以楷录亲为之赞赞以隶书皆手笔也其草书士夫家多以为珍玩张都谏弘谓其字画遒劲匪特临池之功抑亦正气随寓而见也时以为格论凡往吊有丧者之家虽数十里不烦其饮食岁遇祖父母父母讳辰必斋素终日丧祭悉遵家礼成文懿未就之志与碧川拓始祖及五世祖墓地树碑益田以时享之从弟二人蚤失怙恃抚爱周至长求分异乃垂泣谕以长策不可回以文懿所遗田若干亩与之仍岁给俸余以为常贵州有吏单兴者邻邑人也故窘不能还妻子号诉携之抵其家道里之费弗计也其义举懿行类此 

　　○刑部侍郎刘公玉传（县志） 

　　县志 
　　刘玉字咸栗江西万安人弘治丙辰进士为辉县令力拯凋弊岁饥请赈不待报发粟巳而郡官阅廪民恐为公累争先归粟垦田劝耕奏蠲虗税民复业者累千计立教条十八事以兴民行召为御史辉人为立生祠□天变陈六事曰端治本清化原亲大臣厉庶官择内侍攘外夷　武宗嘉之公复疏刘瑾等八党扇奸宜寘之法而顾命大臣刘健谢迁当委任疏入瑾大怒寻　诏逐党人公遂罢归复构诬输粟者三凡四百余石旋逮下　诏狱凡四月始免还瑾诛起为河南督学佥事转福建副使督学如故敦本黜浮表扬靖难之节招降山海之寇召为大理左少卿所谳疑狱以卑幼引盗刧应从重论得　俞旨着为令己卯改南京佥都御史提督江防闻宁藩变传檄致词以舟师往援安庆及宸濠就擒嘉靖改元　召入以平濠功升右副都御史寻擢刑部侍郎大狱事起下　诏狱罢归卒于家公学一主于诚常味斋戒二字谓动静无间而诚乃可得故终身无浮词诡行孝友信让疾邪秉公廉洁之操始终不渝所居仅庇风雨尤精于天文地理兵律仪章法制皆详究其本末隆庆初　诏赠刑部尚书谥端毅 

　　○东瀛王公启神道碑铭（黄绾） 

　　黄绾 
　　公讳启字景昭号学古后更东瀛姓王氏世居黄岩栢山之桥头曾祖玩初布衣有隐德祖钦举进士未廷试卒祖妣章氏　旌节妇父松妣郑氏生母黄氏初归时双鲤跃于岸众以为祥后乃生公祖父二世皆以公贵赠都察院右副都御史章氏郑氏黄氏皆赠淑人公幼而颖异书史过目不忘年十六家贫无应门者其父命执逓铺役公偶失误时县令歙人郑公达怒将杖之见其肌肤气貌不类凡儿疑而问为谁家子公以祖父对又问尔何业公以读书对郑公逐面试乃亟叹赏令罢役收而教之比三年领成化丙午乡举登丁未进士时犹未婚告归娶出授霍丘知县勤政惠民操慎不苟有兄弟争财讼不息公以宋人所著兄弟吟令诵之使朝夕相对立厅事久之乃悔让其所争而退邑人皆感公益敦教导重农务缓催科锄强梗霍民至今思之于是名誉大起弘治间先君居选部荐之　召选南道监察御史尽职敢言尝言　皇亲张鹤龄家奴生事及言守备内官董让不法人皆韪之满考升江西按察佥事诘奸涤冤既讼者服未讼者畏修白鹿洞濂溪二书院及文丞相祠毁东岳等淫祠四百余所政暇读书间有所见辄随手笔记正德丁卯考绩上京明年升本司副使拟改山东提学不果先是以他事触怒刘瑾降广西容县知县谢文肃公尝赠以诗有不挫心藏国士风之句瑾又行令广西廵按御史提问罚米三百石输之官巳复有他事罚米二百石久羁梧州待　命未报会　赦免比瑾败乃复为四川蓬州知州镇抚两广都御史林公廷选以公志节论荐升南雄府知府履任半载丁太淑人忧途闻升贵州左参政服满升山西按察使明年升江西右布政使奏罢宁濠私贡新荼新笋数事时濠□焰方炽人皆以为难寻丁父忧服满升广西左布政使以征蛮督饷有功升俸一级辛巳升都察院右副都御史廵抚云南云南地杂华夷公辑绥有方人赖以安嘉靖甲申升刑部右侍郎详慎刑辟丁亥以大狱免官归未尝略有怨怼日事田园闭户著书足迹不至公门所著有正蒙直解周易传疏周礼疏义大学稽古衍义赤城会通记尊乡续录古文类选王氏家谱抚滇翊华录元鉴年统迩言等书公居间凡八年偶因丧子之戚得羸疾疾革犹衣巾坐正寝湛然而逝时嘉靖甲午十一月五日也公器貌魁伟虬髯星目心地坦夷不矜小节与人语真率无防畛不肯随俗作好恶低昂以乱贤否是非性好著述然不甚刻意平生饮食衣服粗粝如野人然噫古道日远世变江河而天下相趋于薄求其能存先进之风盖鲜矣惟公志不囿于俗行不逐于时任其天真而介特以自守处庙堂而不知其荣处山林而若将终身其殆澹然无欲于世者世果可多见耶 

　　○通议大夫刑部右侍郎雪台刘公节神道碑（黄佐） 

　　黄佐 
　　公讳节字介夫初号梅国更为雪台老称□虚翁曾王父文远王父原芳父滋司训合浦奕世皆有令德母欧氏贤淑克相其家公生而颖异容止端庄八龄随任习小学适乡饮廉守临学见而奇之未几失怙归乡向学益力十六充郡庠生弘治辛酉元旦赋诗有笔扫万夫之志督学邵公宝得其文叹曰雄才可空冀北矧江右乎比乡试侍御周公进隆素负经学得公卷大匧心服遂擢第一乙丑会试名在第六及　□封敷陈剀切遂寘二甲授兵部武选主事时逆瑾□政偶忤时宰谪尹宿松宿松邑小事剧民悍吏缘为奸公发摘如神有假威肆螫者廉得其实毙之杖下合境肃然劝农兴学邑遂大治甫二载晋守广德邑民立碑以昭去思比莅州事治如宿松而养老赈荒惠政益着其剖断精敏囹圄一空癸酉晋四川提学佥事欲疏终养母止之曰汝当成贤图报勿以我而后　君也汝昔赴考贻我虑多矣按历必母惮远庶体我心乃往蜀申条约正伦理首明关睢之义婚□以时缙绅斐然向风岁试诸生虽僻壤必至遵母教也少师石斋杨公言诸朝曰吾蜀苦学得人矣丁丑诣京考最具疏得　诰貤恩晋云南兵备副使饰戎金腾边夷畏之己卯复奉　命提学广西是年当宾兴监临留公提调厘□录文比过家犹欲疏辞母命不获巳乃悒悒就道至则施教鉴别如蜀壬午宾兴得士录文亦如蜀癸未考绩归省得报晋福建左参政会太宜人疾作留侍汤药竟宅忧哀毁丧葬曲□□□比起复补任河南督理粮饷会计惟允丁亥晋浙□右布政使适左辖久病　奉命代之戊子复当宾兴时方更化遣朝臣主试公因上疏请增解额虽不果行公议归之浙号名藩出纳最冗公亲阅文籍尽革吏弊己丑冬晋都察院右副都御史廵抚山东时遭荒歉加以蝗蝻水旱盗贼蠭起公连疏蠲逋赋通钱法谨婚丧招迯徙禁滥役筑河防百尔政务惟先内冶乃严檄守廵兵宪讨王文王世英二巨寇悉平之于是勾稽各司廵历事迹以验公勤官皆奉职疆域清谧复疏访用境内材贤教养孔氏子孙　上皆嘉纳他如宗室禄米官师俸廪以至军马城池狱市驿递惠民药局漏泽园之类羣废毕举而张施注措无一不宜者值冬无雪随祷辄应及春时雨沾足大有谷麦齐鲁之人皆举手交颂曰公之孚惠□于天人矣庚寅奉　敕总督江淮漕运仍兼廵抚即疏漕政五事曰攒运转专责任申考察省查点禁盘披廵抚五事曰治水患足食廪宽马政豁重课革冗员犹虑综理未周也复申议政八事廵抚六事次第行之尝奉　命祭告　祖陵　皇陵以祈继嗣疏请建碑亭于基运翔圣二山以崇　祖灵答神贶又疏举人才特及泰州布衣王艮寻恳请裁革营仓内臣由是貂珰介冑寂不敢肆而兵民颂羙如在东郡时居无何祀典告成推　恩王父及父俱赠如巳官三年绩最进阶资治尹荫子音国子生壬辰晋刑部右侍郎佐理详允狱无冤滞大司寇聂公贤雅重之是时朝野皆知公忠精可大用然负文名亦见媢于人癸巳星变疏乞致仕　诏从其请年五十有八尔公归立义馆延塾师以训族构书院贮羣籍以授徒伯见巽蚤世则抚恤其子季弟甫治产则厚遗以赡其不足凡创庄居池馆散其素积赒及姻党时或览名胜觞咏自适人乐从之游乙卯秋住崇义山庄归而痰作虽栉沐应酬如故自知不起遂令人易箦正寝谓诸孙曰吾其顺命也夫言毕而逝享年八十辑有广文选周诗遗车丸春秋列传两汉七朝文薮声律发蒙并行于世 

　　○刑部右侍郎朱公廷声行实（王希烈） 

　　王希烈 
　　公讳廷声姓朱氏世居进贤登弘治己未进士拜官行人以狷介闻　武宗时中官刘瑾以势躏籍中外天下侧目廷声乃上疏请诛奸慝以清君侧瑾衔之矫　诏诬逐党人中以危祸罚米落职勒停十年公毅然当之不为祸怵逮瑾伏诛公道昭明岁辛未以录用言官疏铨部题公复起秩即署历官浙江按察司佥事湖广副使河南左参政湖广右布政使福建左布政使升都察院右副都御史廵抚湖广复升刑部右侍郎公忠勤廉介以次叙迁其佥宪两浙也平剧贼汤毛九乱将卒向义而成功士畏威而怀德其副宪湖省也备兵辰沅而苗夷率服明刑弼教而黉校安业勒勋边石肖像生祠任河南救荒善政而民不阻饥小滩漕兑而军民胥利其擢中丞也力赞　显陵工成屡承　先帝金帛殊　赐会荆襄地方值岁凶荒百姓饥疫流离载道老幼失所公目击其艰乃叹曰此莫非　天子百姓可忍使填沟壑乎况此等虽值天时之变实皆为吾民父母者之责也遂疏出内帑数万全所活不可胜计既又奏收赎律钞官司无得侵滥俱贮以备赈荒迄今守为定典及升刑侍公主之以忠诚佐之以明允时无冤民直巳抗节耻屈权贵会有风雷彗孛天变例有陈言公遂抗疏乞休虽蒙　温旨慰留公曰吾为国重臣不能上消天变可尸位乎归志益决力以疾辞　圣谕云朱廷声既称患病准回籍调理痊可之日有司奏来起用后以擢取风宪官员事例奏　请起用公力辞以疾至嘉靖丁酉八月二十四日竟以疾终 

　　○刑部侍郎陈璋传（雷礼） 

　　雷礼 
　　陈璋字宗献别号省斋浙江温州乐清人资性聪颖书传过目终身不忘年十八为庠生二十当大比小试为首乃言曰古人厚积薄发吾积之未能何发之望遂不入试而返长老咸异之以为远大器越岁丁父忧哀毁不踰礼事母淑人孝养弥笃弘治乙卯领乡荐乙丑登进士疏归欲终养淑人让之曰不闻舍孝子而为忠臣者乎吾得汝禄养足矣促北上以正德戊辰抵京值逆瑾窃政获罪焉遂矫命令致仕太宰许襄毅公宣于朝曰古今曾有以进士致仕者乎欲为周旋而力不可同事者咸强贿之璋曰官以贿成吾不为也即怡然就道及家甫二旬而母告终识者以天所以成孝子也瑾诛应　诏起用辛未授刑部主事时司寇藁城张公子麟精法律属多难之璋曰士而不读书谓之废学官而不读律谓之旷官况生死人乎乃研求法意至忘寝食律有疑难亲为批注遂以法家名历员外郎中丙子审录天下狱囚司寇张公廉其能疏名以上因奉勑审录八闽所活不下百余人有恤刑录行于世录囚故事镇廵皆致币以为常一无所取曰吾曾大父稽勋公使朝鲜凡交际馈遗例不受吾思无忝先风非矫也事竣还京适毅皇帝欲南廵偕郎中陆君俸等谏止触　帝怒甚罚跪门五日杖五十先是璋病痢人皆惧而止之璋曰食其食者死其事吾何以全身为奋然往谏既杖出臀无完肤伏枕阅五月而后起张文忠公孚敬时方释褐礼部亟往贺曰死生不贰先生有焉辛巳升云南按察司副使　世庙嗣登宝位给事吴公岩许公复礼议褒忠良以名上可其奏加俸一级云南去京师万里邻接吐番诸夷种类不一多有不能尽法者人或难之宗伯王文定公瓒独曰为政不难先生素不以势挠不以利疚严毅端方而出之以和平恕慈祥而断之以义于臬司奚有及至果宽严相济用得其□然介独自立当路憾之乃曰官以行志屈志以伸官是爱官不爱身也吾有去而巳即穪疾不出当路知不可屈强出之既乃摭其美而旌之于　上时有武弁以非其罪系狱鞫者咸冤之而避嫌不肯决及署臬毅然曰吾知所矜者情也所守者法也何嫌之有即出之乙酉升行太仆卿濒行武弁令其子驰数百里外馈以天花菜二褁璋手之觉其中皆金□也麾而还之佥事传君尚文贻书称颂滇中至今以为羙谈太仆马政废弛则条陈五事一求实用二惩不职三严有司四儆守臣五崇寺权咸获俞允一时马政聿有成绩丁亥升大理寺左少卿都御史熊公浃荐之于朝戊子升本寺卿凡法司庶狱及天下重囚悉从处当以报而平反日众时锦衣捕获羣盗数十人奏送法司定罪中有十二人实平民也司寇胡公世宁知其冤送大理审璋曰笞一臧获于庭不当其罪人且得而议之况置十二人于非命乎狱虽成可得不辩乃驳回胡公喜曰此先得我心者也遂为开释璋曰昔有成命宜再请具奏释之一日与胡公议罪不合各奏请下　廷议竟是璋言且行中外法司以为成式未几胡致政语人曰陈公知法而能恕司寇非此人不可胡刚气人也与公若不合而卒敬服之如是己丑以疾乞归不数月法司以决狱忤上意相继罢去祭酒魏公校尝曰世道相交大抵以貌而省斋独真法家相承率主于刻而省斋独恕宜天之昌其后也壬辰　上诏部院议用旧臣乃以璋与尚书秦公金王公中侍郎李公廷相应　命癸□起为刑部左侍郎时司寇聂公贤虗心以受事无大小必咨而后行且日以律法与诸属讲明故一时□属多以刑名著闻聂公仍抚其旧稿寿诸梓名曰□部招议凡入仕者咸用以资吏治甲午南京　太庙灾　上闻变震怒欲罪诸中使及内外守臣特　敕璋偕锦衣给事往勘陛辞　赐酒馔相国李公时执手曰此　朝廷重事君盍慎诸及至多方咨访直以天变奏时　上意不可测人皆危之乃叹曰知有公耳既而有官校经过讹言为公事至乃笑曰事在勿欺祸福非所计也乃　上竟可其奏中使守臣悉从末减还朝踰月寝疾恳疏乞休不允乃强莅事有上官以非法杖死下吏闻下法司狱或欲贷之乃与聂公曰杀人抵罪官与民一也固执不可用忤执政意偕聂公致仕而归士大夫咸惜之赋诗赠者甚众司徒梁公材有曰直气每闻持正论明刑真欲为求生大臣匡济□天下不为身谋有重轻尤为人所传诵云为人刚毅是非无所隐有不直者辄质之众中而人竟不怨自处清介与俗辈寡谐未尝一呈身要路其为刑官持廉秉公固不深文巧抵以入于烦苛亦不徼福干惠以流于姑息亲旧患难力可援者必为尽心弟璇贫而早亡抚其二孤给田分宅俾各有成立尤耐苦节历官自常禄之外分毫无取常曰未有不俭于家而能廉于官者布衣粝饭终其身不改□室湫隘晏如也每念宗祠未建考妣靡所栖托遇时享辄泪下曰吾何以安饱为遂竭力经营之矢见制则斟酌古今为久远计闲家有法虽顽慢亦知以礼自度子姓有读书向进者即喜而不寐从弟侍御君廪少聪慧教且爱之曰亢吾宗者必此弟也遂使与子猷随京师受学凡自公退食即以经史相问难至交分不倦故卒同领乡荐及侍御君出仕以官常道廸之至子猷屡不第慰而谕之曰汝但读书制行无媿古人不使先声陨坠足矣固不以功名为汝苦也自家食以来足迹不入城市惟杜门种花以诗酒与司□高公友玑往还及亲故相娱乐寿七十有二 

　　○刑部右侍郎乙峰苏公民行状（陆深） 

　　陆深 
　　公讳民字天秀别号乙峰先世为浙之遂昌人洪武初我　太祖大封亲王博选东南巨族以充侍卫公曾大父良与焉时从　愍王之国遂为秦人籍仪卫司良生仁贵仁贵生鄠南公文通配赵氏实生公嘉靖初年公以满一考例得推恩由是苏氏之入秦者自仁贵文通皆赠通议大夫南京兵部右侍郎而赵为太淑人公自幼颖悟不凡稍长即通文义游乡校师事宿儒柳先生会邃庵杨公为宪副督学较诸弟子员公名在柳先生上当廪食公怡然让之白于杨公公曰让美事也知让必知孝与忠矣亟称之时乡士大夫皆曰苏氏子贤能让自是刻志向学举弘治乙卯乡荐累试礼部登乙丑进士第初授山西榆次知县榆次健讼且善谤人难之公无惧色下车公以莅事廉以律巳于是讼息而谤弭邻县有讼于抚按者不之他而愿之公取决焉贤声籍籍征为兵部职方司主事时逆瑾檀权构公落职为四川橦梓驿丞公毅然就道在任尽职无悔时蛮夷叛抚按季公进剿公承委获功甚多抚按曰尔功也公辞不敢当亡何瑾诛复官为工部主事管理山东徂徕等处泉源改吏部考功司主事升验封司员外郎调考功文□两司升验封司署郎中为谏止廵游事夺俸六月再调考功司署郎中时奉例凡谏止廵游官跪廷受杖者得升俸一级乃调文选司郎中文选据要地多所嫌疑公处之特有清誉乃升太常寺少卿以祭扫例请　上俞之毕事复任升南京太仆寺卿马政修举召改光禄寺卿撙节财费岁以万计升太常寺卿提督四夷馆寻升工部右侍郎丁赵太宜人忧家居数载清修自持一毫不以干人服阕日改南京兵部右侍郎尝署工部事八月余司厅以直厅百金奉公公辞曰我自有应得者此何以为南都人士服其廉且当也满一考例当给由道经榆次榆坎公旧治县也父老百姓至万人要迎入县则又挽留遮道不欲行甫入京适刑部右侍郎阙吏部疏名上　上即用之以南京工部修理　孝陵功　赏白日二十两织金纻丝二表裹甫两月即得脾泻疾怡然而逝得寿六十有三云深与公为进士同年雅相知爱公方谪蜀时尝从总制林公见素先生平蓝鄢贼深昨入蜀道经江津泸戎之间见孤城败堞水声呜呜然正公効力出奇之所土人犹能历历道公姓名深心甚伟之丁酉召还公适捧表入 
觐获与公握手谈往事缕缕不能休戊戌之夏公内转过从尤数而讵意遽止于斯也悲夫 

　　○刑部右侍郎王公浚墓志铭（章拯） 

　　章拯 
　　嘉靖乙巳六月二十五日刑部右侍郎王公卒于家公讳浚字德深玉泉其号严之建德人系出太原曾大夫璇以岁贡授宿州卫经历大父金盛以公贵俱赠右副都御史妣俱赠淑人公少有大志卓然不羣同邑张大尹见而奇之许妻以女携归授业焉弘治戊午以春秋举于乡戊辰擢进士出身授蓟州知州恺悌宜民时逆瑾擅政中贵有占民产为牧地者争之不得乃呜于朝逮系锦衣狱瑾诛乃释丁丑以内艰服阕升刑部江西司员外郎　武庙南廵拉诸寮疏谏被杖几毙罚俸半年庚辰出为山东按察司佥事兵备沂州清慎而政肃嘉靖乙酉进贵州威清兵备副使有土夷吴尚贤偶得宋印持以争官构□公设方略擒之不费兵饷而地方以宁抚按上其事特蒙恩赉又土舍安万铨未授宣慰颇骄蹇不奉召公以诚信抚之适宁国土夷恃险作乱久不能平众谓非安氏兵不可破公移檄召之即驰赴剿平之实公之忠信感之也戊子升四川右参政未行铨曹以贵以军旅方棘遂进公按□□廵抚叶中丞尝举以自□不果用庚寅转河南左布政使辛卯擢尹顺天谓所亲曰吾昔守蓟地冲而民贫役不能堪霸饶□□民力甚纾吾今得均之矣莅任未几遂均二州之役为霸人所中又以直道与按治者不恊劾其违例更役乃左迁福建右参政历右布政擢右副都御史提督南赣等处军务公奉宣德意以诚信为抚申以威□咸戴其恩革心向化数年之间师旅不兴帑储大□南安守欲求规荐密置数百金于米囊以献公觉而叱去之闻者悚然己亥进南京刑部右侍郎寻改刑部未几　九庙灾遂恳乞致仕尝曰人生贵知足爵位原非巳物见得透则无往而不自得矣公素性勤俭非疾病未尝不鸡鸣而起暇则手不释卷其服用淡如也凡祖业所遗悉推让诸侄曰祖宗积德而发于吾幸有禄位又可与汝辈析其私耶凡亲故祈请即力为维持不责其报尤乐道人善极口称诩过亦不能容然不藏怒焉故扬历中外余三十年所至无事烜赫而去后之思恒不能巳则其故可知矣讵非笃行君子哉 

　　○刑部右侍郎迂湖业公相墓志铭 

　　公姓叶氏讳相字良臣号迂湖其先自会稽徙杨□为江都人祖永年父澜俱光禄署正祖母丁氏前母赵氏葛氏公其仲子也幼颖不喜弄读书过目不忘弱冠补郡学弟子治诗经年二十一领弘治乙卯应天乡荐明年居父忧丧葬祭尽礼壬戌举进士授浙江金华府推官平狱均赋民咸德之当道疏其贤擢刑科给事中屡迁至礼科都给事中时逆瑾方炽人情汹汹公封驳论建行其所欲不忧利害瑾亦竟不能中伤之至于建储一疏尤剀切知大体而当路者忌之十二年出为湖广参政公亦欣然往至则敷仁宣化兴利剔蠹百姓爱之如父母嘉靖元年以母忧归哀痛几绝襄事一准家礼四年补贵州左参政无何升江西右布政使寻转左使江省称剧公每侵晨莅政吏抱文书立庭下以次览决竟日不少休抚按廉其治状交荐之七年升都察院右副都御史廵抚贵州兼理军务江省民无老少遮道泣送之贵州民知其来咸举手加额曰吾父母至矣其得人心如此时贵有芒布之乱公以计歼其魁而抚之事闻　天子赐镪币九年升南京工部右侍郎三载考绩赠祖父如其官祖母前母母俱赠淑人子晓荫官坐寻□户部左侍郎加宪职奉　敕赈陜西暑行遂病疟痢疴得　旨允调理家居十年少瘥则与乡士大夫之贤者为耆英会其于世虑澹如也抚按屡荐其才可大用而　天子稔知其贤二十年复起为南京工部左侍郎寻升刑部左侍郎时大狱盈庭公方署卿篆秉公竭力咸得无冤二十二年以病乞年　温旨慰留明年以引例辞吏部覆疏谓公以端重之度廉介之操入仕四十余年始终无议历官一十三任中外有声未可以求退等语　圣意亦眷注不衰至恳乞乃得请公归若干年而卒年七十一讣闻　天子悼之赐祭葬如例公为人寡言笑慎交游天性孝友待族有恩礼尝捐俸数百两置田数百亩以赡伯叔之遗孤俾守茔域供祭祀生为嫁娶死为殡敛无失所者弟妇萧孀居公为赡之曰无使婺也匮足不至公府有司咨询必尽忠告东洲崔公之评曰公以学术经世以行谊表俗以正直立朝以明哲保身此其章章明者信哉其言之也 

　　○通议大夫刑部左侍郎燕峰詹公□□□□（赵镗） 

　　赵镗 
　　公讳瀚□汝约别号燕峰玉山人也詹在宋多闻人国朝寒泉公轼登正德辛未进士官行人未几癸酉公即举于乡继登丁丑进士官比部一门簪笏并列公之在比部也刚正执法人不可干以私有张姓者盗官给钞公捕之急令妻以金珠首饰诈称鬻者投胡淑人所而亡淑人遽以白公公按治之张伏辜京师肃然升四川司郎中时　九庙大工兴积年揽户侵渔万计事发污蔑勋旧大臣主者不敢议司寇公改委公公成狱重罪首恶而被污者得曰论者以为得体先是正德末年公尝谏止　武皇南廵　廷杖几死至嘉靖三年复抗疏大礼再被杖每阴两疮辄痛楚曰吾得见寒泉公地下足矣盖寒泉以谏死故也巳闻乃翁石泉公遘疾三上疏求归不允最后一疏词甚切　命未下而行憾者欲以考察去公得见素林公言而免升湖广宪副吏民曰是尝以死谏者相戒莫敢犯及参广藩誉问益振连有海寇当事者偶失利公募兵尽剿之会右辖当入　觐以外艰去次当及公甫五日即离任锺石费公称其垂橐而入真不诬云未几升总宪益持风裁渭崖霍公深□之转闽右辖未行转浙左凡出纳悉属之僚寀无一毫染指至假贷他人弗恤也拜都察院副都御史廵抚郧阳未及莅任中言者归归惟图书四壁淡如也及再起视河道则曰利不当与水争智不当与水鬬汲汲惟枝河是开长堤是防其见于一政体明职守重运道诸疏可考也偶盗起曹单势甚猖獗公掣河夫与之格鬬比当事者至则先巳扑矣其事不避难类如此升刑部右侍郎寻转左复因言致仕归归四年而卒年六十五公性坦夷而耿介事祖考尽孝莅葬祭尽诚训子弟以孝弟节俭自奉甚薄而赒恤宗族则恒若弗逮历官俸余悉以刊谱又倡率一族以建宗祠立祭田讲祭礼皆炳然可为世法所著有比部集浙东集振羙堂集治河奏议致政录而平生精力则专在家谱一书云 

　　○刑部右侍郎郑大同传（柯维骐） 

　　柯维骐 
　　郑大同字皆吾嘉靖己丑进士初授行人司行人转吏科给事中累升都给事大同之入给舍也论事持大体如紏权奸荐耆旧诸封章以忠亮扶元气方是时分宜相严嵩持要衔清秩奔走天下士而大同之私□在长安西衢与相第联迩乃晨直左掖归即揵关非有　诏下内阁与诸科博议未尝私命骑一入其慎行如此丁未分校礼闱北地杨忠愍继盛其所得士也巳而陟南通政司通政历太仆卿太常大理留滞周南更七八年不内召会太宰李默起家柄用乃引之北无何即以大理卿转刑部右侍郎后李为相嵩门客赵文华诬奏坐怨诽下诏狱属刑部案当李罪大同谓李发策用事诖误无讪上意当李除籍而相嵩密遣人恫喝诸曹郎谓　天子切让李罪应不贳慎勿轻附李遂不可救而大同遂目为李党归矣大同为经生时受业于儒先吴禄者大同归而吴尚无恙乃持弟子役俨如诸生时嘉靖辛酉冬倭囚屯四郊吴北郊人死于贼大同谨治衣衾以士礼往敛走二立购官兵傅之入垒遂为位哭诸寝者累日仍为藁葬郊外云嘉靖丙寅以疾卒卒之旦会新复文庙有江西木匠数人于昧爽候见大同服大红拜庙门内出广桥忽不见顷之一匠过其巷闻哭声□相讶曰早有长髯伟貌行昂昂如鹤衣吉服肃入庙门内拜者非侍郎乎盖大同宅近宫墙每过必入谒故其卒也亦修礼而行如此从弟綗同登进士第田郎署出守历藩臬至都御史总制两广扬历中外具有才猷一时鴈行并列亚卿里人荣之世系则故与化县忠惠侨公后 

　　○通议大夫刑部左侍郎东桥杨公大章墓志铭（吕本） 

　　吕本 
　　先生讳大章字章之东桥其别号也惟杨氏之先出关西宋有正一提举者扈驾南渡依亲钱某为余姚令卜居于江南学宫之东遂世为余姚人高祖自萃配黄氏曾祖宜振赠工部主事配黄氏赠安人祖荣日读书盈寸以奇才著称于时登成化壬辰进士第官至工部郎中配潘氏封安人父策以公贵赠刑部主事妣史氏先生生而颖异书一过日辄诵年十三悬省试既而督学每试必在高等顾徘徊庠序间逾十载先生益务记览深造诣泛滥停畜无涯□上下数千年事以至国朝典故莫不贯穿于胸中声名籍甚一时文人学士皆自以为弗若也正德己卯举于乡嘉靖癸未第进士授湖广浏阳县知县浏阳号难治乃往令率袭旧仍陋度岁月逋税逾巨万且狡猾徤讼不可穷诘先生至则持廉秉公根究弊源庶务迎刃而解或出片纸发奸擿伏如神豪民李鉴者籍赀犯禁无忌肆毒邻境甚至拒兵杀官以叛先生一且出其不意单骑即其巢擒之以故强梗豪侠之徒皆缩颈改步相戒不敢犯浏阳号大治抚按交章荐之适丁封君忧归服除补直隶歙县知县先生因□为政宽猛相济礼法兼行敦孝悌尚廉节兴学校劝农桑剔蠹修废而百里之间熙然安先生之化歙亦大治于是　天子诏征治行卓异者若干人而先生巳拟台选时冢宰汪公歙邻邑人谓先生未尝通候问衔之改刑部主事公论殊不厌先生曰吾方忧职之不称岂以刑部为少耶未几云中兵乱廷议选部僚有才望者副给舍往先生乃改兵部职方司主事召募兵勇布置悉当要害人皆称之还部又督营兵趋太庙工事竣擢工部营缮司员外郎旋丁史大安人忧除补兵部武库司员外郎擢武选司郎中铨事吏多缘为奸先生严具条格抑绝徼幸吏惟坐听行文书而巳而与夺迟速一出于独裁天下武职待选者以得遇为幸擢山东按察司副使兵备霸州霸州固盗贼区连值岁歉人情汹汹不爱死先生多方救济又日练精兵弹压之惠漙威振数百里之内始帖然无忧亡命胡廷秀直入都城白昼刼杀人从西直门出人莫敢近先生选骁骑一二察其向往追至临清縳来斩之不啻如几上肉夫鉴与秀可谓枭雄不在刘七下乃不烦一兵斗粟坐销大患其作用神玅至此先生又廵视大城永清等处城圯武清□县地广居民无城可依议及时兴工修缮以寓救荒之意不数月而工成不惟土著者恃以无恐流离就食之众全躯保妻子者不止数千人颂声载道廵按杨公荐之云捕入都之剧盗安荒歉之流民信哉当宁将有殊推忽武选帖黄事先后注误者若干人先生例在左迁乃为江西布政司经历寻擢袁州府同知未几擢福建佥事参议湖广荆州兵备副使荆州湖南要冲商民杂处尚气争利讼无虗日辽藩又多不检每微服薄游沙上先生曰威克厥爱允济吾惟锄其强横而善良自安使门禁不严而出入不稽有司之罪　祖训昭然王何恃而不悛是以终先生之任而荆人奉法不敢玩王亦敛惟先生之言是惧时藩臬中先生资望独深转本省参政晋南京鸿胪寺卿又擢光禄寺卿工部右侍郎刑部左侍郎皆不次也先生在刑部而郑公晓为尚书素敬先生凡狱情重大者无不咨议先生亦为之尽必当而后巳当是时天下无冤民夫何岁己未四月间感疾予告归本每侍先生闻朝有善政未尝不跃然喜及时事少不当意则仰屋太息不巳则其志可知也先生平生孝事父母虽在屡空而志意口体无不适遇忌辰节旦子侄羣众谈及先事欷歔不自胜待庶弟大韶大夏友爱甚笃周氏妹寡居子幼顾念无所不至训子孙循礼嗜学守朴戒奢此皆彰彰在人耳目者也先生历官几四十年而清约不异寒素惟山林引兴日与少司空龚公辉大参管公见陈公垲都运郑公寅贰守朱公同蓁觞咏谈笑不辍嘉言善行无一不为后进所诵法于乎先生用则功在天下不用则善及一乡即正位六卿享年百岁犹以为未足乃若是巳耶伤哉卒以隆庆二年十月距生弘治辛亥八月享年七十有八
  </div>
  <div class="pagination">
   <a href="国朝献征录_page74.html">
    上一页
   </a>
   <span>
    ...
   </span>
   <a href="国朝献征录_page70.html">
    70
   </a>
   <a href="国朝献征录_page71.html">
    71
   </a>
   <a href="国朝献征录_page72.html">
    72
   </a>
   <a href="国朝献征录_page73.html">
    73
   </a>
   <a href="国朝献征录_page74.html">
    74
   </a>
   <span class="current-page">
    75
   </span>
   <a href="国朝献征录_page76.html">
    76
   </a>
   <a href="国朝献征录_page77.html">
    77
   </a>
   <a href="国朝献征录_page78.html">
    78
   </a>
   <a href="国朝献征录_page79.html">
    79
   </a>
   <a href="国朝献征录_page80.html">
    80
   </a>
   <span>
    ...
   </span>
   <a href="国朝献征录_page76.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
