<!DOCTYPE html>
<html>
<head>
    <meta charset="UTF-8">
    <title>钦定续通志 - 第 70 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 70 页/共 284 页</h1>
    <div class="content">　　鲁八世献公具为諡献之始
　　温柔圣善曰懿【独断同史记正义圣善作贤善】
　　五宗安之曰孝慈惠爱亲曰孝恊时肇享曰孝秉徳不回曰孝大虑行节曰孝【慈惠爱亲曰孝独断及史记正义文周书原本作慈惠爱亲曰厘然绎其义是释孝字非释厘字且苏洵诸家并作孝知旧本如是今据史记独断改正】
　　陈四世孝公突为諡孝之始
　　执心克庄曰齐辅轻供就曰齐【注轻有所辅而供成也史记正义作资辅就共注资辅佐而共成攷史记正义所引孔晁注亦与今本周书异然绎齐諡之义则史记得之】
　　左传鲁襄公二年葬我小君齐姜注引执心克庄曰齐盖諡齐之始见史者
　　温年好乐曰康安乐抚民曰康令民安乐曰康【史记正义增多渊源流通曰康句温年好乐作温柔好乐然孔晁注云好丰年勤民事则晋时本固作温年盖谓温饱之年也独断作安乐治民曰康】
　　安民立政曰成
　　布徳执义曰穆中情见貎曰穆【独断止布徳执义曰穆】
　　上三言皆周初王諡后世习用之
　　敏以敬慎曰顷甄心动惧曰顷【今本逸周书无甄心动惧句第一百四十三条为丑心动惧曰甄攷諡法无用甄者盖即甄心动惧曰顷之讹也今据史记正义改正纪于此】此諡郑志所削攷史记周十九传为顷王列国諡顷者春秋以前有卫顷侯燕顷侯春秋有齐顷公无野晋顷公去疾七国时有楚顷襄王鲁顷公周之諡顷者甚多自不宜削也
　　容仪恭美曰昭昭徳有劳曰昭圣文周逹曰昭【圣文周逹史记正义文作闻独断作声闻宣逹】
　　容仪恭美曽昭公是也圣文周逹汉昭帝是也
　　保民耆艾曰胡弥年寿考曰胡
　　史记陈有胡公满其子为申公孙为相公申与相不列諡法则疑胡之非諡不为无因然齐有胡公静次哀公不辰后哀既为諡胡亦是諡矣汉阳信侯吕清懐昌侯刘延年晋都亭侯华谭梁之王份吉士瞻皆用胡諡樵谓特胡耉之称是其疑古之过也
　　强毅果敢曰刚追补前过曰刚【史记正义无强毅果敢曰刚】
　　以上二諡亦郑志所削周时无諡刚者汉初功臣表有棘蒲刚侯陈武复阳刚侯陈胥都昌刚侯朱率率卒于孝文八年胥于十一年武于后元年则諡刚者自朱率始
　　柔徳考众曰静恭已鲜言曰静寛乐令终曰静【史记正义作柔徳安众独断作柔徳好众曰靖】
　　古静与靖通故諡作靖者皆即静字【晋六世靖侯宜臼三十七世静公俱酒盖先后同諡而字异】又与靓通周慎靓王即慎靖王也又或作竫秦文公赐太子諡为竫公
　　治而清省曰平执事有制曰平布纲治纪曰平【周书后文又错出冶而生为平句盖复衍首句而互异史记正义作冶而无眚曰平苏洵请家并同攷孔晁注云无失阙之病也则作无为正正义后文又错出惠无内徳为平句平字周书作献互见献字条注独断止布纲治纪曰平】
　　周十三世为平王于时陈有平公爕至简王时宋有平公成灵王时晋有平公彪景王时有杞平公郁厘蔡平公庐楚平王居曺平公须及燕平公敬王时有齐平公骜战国时有卫平侯鲁平公则平諡周所习用郑志以为义不专而削之非是
　　由义而济曰景布义行刚曰景【史记正义增多耆意大虑曰景句注耆强也独断作致志大图曰景】
　　晋二十六世景公獳【史记作据】为諡景之始
　　清白守节曰贞大虑克就曰贞不隠无屈曰贞【凊白守节独断作清白自守屈周书原作克攷孔晁注云坦然无私也则作屈为是今据史记正义改正】
　　卫康叔六传为贞伯此諡贞之始杜佑通典诸侯卿大夫諡议引卫公叔文子之諡贞注云外内用情曰贞今周书无此文
　　彊以刚果曰威猛以彊果曰威彊毅信正曰威【彊以刚果史记正义作猛以刚果彊毅信正作彊毅执正】
　　凡桓諡或作威因后人避讳改也若周威烈王及桓公之子威公齐威王婴齐楚威王商则是其本諡非因讳改
　　辟土服逺曰桓【史记正义增多克敬动民曰桓辟土兼国曰桓二义独断止辟土兼国曰桓】郑始封桓公友为諡桓之始
　　道徳纯一曰思不兆民曰思外内思索曰思追悔前过曰思【不兆民史记正义作大省兆民孔晁注云大亲民而不杀苏洵诸家并从史记】周三十世为思王汉有两刘苍并諡思一赵王彭祖子隂城侯一长沙王发子安成侯而后汉又有安成思侯则章帝后父窦勳也
　　柔质受谏曰惠【史记正义作柔质受谏曰慧增多柔质慈民曰惠爱民好与曰惠二义独断止爱民好与曰惠】
　　周十七世为惠王秦有两惠公一夷公之子一简公之子燕亦有两惠公一召康公九世孙一懿公之子而东周公巩巩父杰则父子同諡惠公
　　能思辨众曰元行义説民曰元始建国都曰元主义行徳曰元【独断作仁义説民曰元】
　　周二十七世为元王春秋时宋有元公佐许有元公成战国时蔡有元侯鲁有元公嘉卫有元君
　　兵甲亟作曰庄叡通克服曰庄死于原野曰庄屡征杀伐曰庄武而不遂曰庄【史记正义增多胜敌志强曰庄句叡通克服作叡□克服注通边□使能服独断作好勇致力曰庄】
　　陆徳明释文于鲁庄公下引諡法胜敌克乱曰庄盖防春秋諡法故与周书互异汉书表庄作严避明帝讳改也梁侍中章叡于普通三年諡严梁人不必避汉讳由其袭用之譌遂别出严諡
　　克杀秉正曰夷安心好静曰夷【正史记正义作政注云秉政不任贤似政字是】周九世为夷王至厉王时卿士有荣夷公列侯有曹夷伯喜共和时有蔡夷侯幽王时有陈夷公説春秋时秦哀公太子亦諡夷公攷孔頴逹春秋疏于夷王引諡法安民好静曰夷盖据春秋諡法故与周书互异
　　执义扬善曰懐慈义短折曰懐【史记正义作执义扬善曰徳据独断亦以此为懐諡今绎其义则作徳者误慈义史记作慈仁】
　　春秋时晋有懐公圉陈有懐公柳战国时楚有懐王槐卫有懐公亹及嗣君子懐君
　　夙夜警戒曰敬夙夜防事曰敬象方益平曰敬合善法典曰敬【夙夜警戒独断作夙兴夜寝史记正义无夙夜防事曰敬象方益平曰敬二句法典史记作典法】
　　周惠王时齐有管敬仲夷吾高敬仲徯田敬仲完盖諡敬之始见史者
　　述善不克曰丁述义不悌曰丁【史记正义作述义不克无述义不悌曰丁句】丁许慎説文作玎攷丁之为諡説者引齐侯伋宋公申以实之然齐丁公之子为乙公孙为癸公丁乙癸皆干名则伋称丁公者以干纪号耳宋开国至丁公申四世矣防子啓啓弟衍衍子稽皆未尝有諡安见丁公之独为諡况以干纪号固殷法也宋殷之后又何怪其循用殷法乎史諡丁者盖自北魏穆崇始其后贾彦浩孙彦潜并用此諡郑志削之亦非阙疑之义魏书引作述义不克与史记同与今本异
　　有功安民曰烈秉徳遵业曰烈【遵史记正义作尊】
　　晋三十五世烈公止为諡烈之始
　　刚克为伐曰翼思虑深逺曰翼
　　后汉闗内侯隂兴建初五年追諡翼此諡翼之始见史者
　　刚徳克就曰肃执心决断曰肃
　　赵五世肃侯语为諡肃之始
　　爱民好治曰戴典礼不塞曰戴【史记正义作典礼不愆】
　　曹八世戴侯鲜为諡戴之始
　　死而志成曰灵乱而不损曰灵极知事曰灵不勤成名曰灵死见思能曰灵好祭神曰灵【史记正义作极知神死见神能好祭怪独断止乱而不损曰灵】
　　周灵王为諡灵之始
　　短折不成曰殇未家短折曰殇【独断止短折不成曰殇】
　　晋穆侯弟殇叔为諡殇之始
　　不显尸国曰隠隠拂不成曰隠【史记正义增多见美坚长曰隠句独断作违拂□成曰隠陆徳明释文作不尸其位曰隠】
　　隠古与偃同用故徐隠王亦称徐偃王
　　年中早夭曰悼肆行劳祀曰悼恐惧从处曰悼【年中早夭独断作中身早折恐惧从处一本作徙处】
　　卫甯喜称悼子此諡悼之始见于春秋者
　　不思忘爱曰剌愎佷遂过曰剌【过史记正义作祸盖传冩讹】
　　汉燕王刘旦长沙王刘建徳利昌侯刘殷当涂侯魏杨宜城侯燕安汜乡侯何武平阿侯王仁宋晋平王刘休祐后周卫王宇文直毕王宇文贤唐巢王元吉中书侍郎高璩并諡剌攷璩太常慱士曹璞建言璩为相交游丑杂諡法不思妄爱曰剌请諡为剌盖与周书作忘爱者互异然孔晁注云忘其爱己者则作忘爱为正
　　外内从乱曰荒好乐怠政曰荒【史记正义增多凶年无谷曰荒句周书别作凶年无谷曰糠见后】
　　汉城阳王刘顺梁王刘嘉朝阳侯刘圣什邡侯雍钜鹿舞阳侯樊市人建平侯杜业红阳侯王立宋散骑常侍顔师伯侍中何朂唐归义侯突厥颉利并諡荒
　　在国逄难曰愍在国连忧曰愍祸乱方作曰愍使民折伤曰愍【史记正义难作囏连作遭折作悲独断止在国逢难曰愍】
　　古愍与闵通故凡春秋时之諡闵者皆即愍也又与湣通史记宋闵公鲁闵公皆作湣三字实一义又南宋以后兼用悯字宋张廷坚绍兴时追諡节悯辽托卜嘉道宗时諡贞悯
　　早孤短折曰哀防仁短折曰哀【防仁独断作防人】
　　蚤孤有位曰幽壅遏不通曰幽动祭乱常曰幽【独断止壅遏不通曰幽】
　　克威防行曰魏克威惠礼曰魏
　　鲁有魏公攷史记与汉书古今人表皆作魏律厯志作防古防音徽徽魏音近故也汉漯隂侯昆邪子苏亦諡魏
　　去礼远众曰【独断同史记正义作去礼逺正增多好内逺礼曰句据孔晁注云内好朋滛外则荒政似琲去礼逺众之义检苏洵諡法于諡下列好内怠政一条与注意合则周书旧有此文今本讹脱】
　　周穆王时鲁有炀公懿王时宋有公并名熈汉有魏其侯刘昌史表作畅侯諡法无畅盖史误也
　　容仪恭美曰胜【史记正义胜作昭】
　　汉书表河陵侯郭客諡胜胜諡仅一见
　　威徳刚武曰圉
　　汉高陵侯王虞人高后三年諡圉此諡圉之始攷王虞人以前有彊侯防高祖十一年諡圉但圉史表作简恐或误也
　　圣善周闻曰宣施而不成曰宣【施而不成曰宣句今本周书及史记正义皆错出篇末今纪于此圣善周闻独断周作同陆徳明释文于鲁宣公下引諡法作善问周逹曰宣】治民克尽曰使
　　行见中外曰慤
　　上二諡郑志所削使諡无考明武进伯朱冕諡忠慤
　　胜敌壮志曰勇【史记正义无】
　　此諡至唐乃用之盖自高祖时諡绛州总管罗士信始
　　昭功寜民曰商
　　状古述今曰誉
　　商誉二諡亦郑志所削
　　心能制义曰度
　　上三諡前史亦无用之者宋有度宗乃庙号非諡也攷心能制义曰度及篇中所列照临四方曰明勤施无私曰敎诲不倦曰长慈和徧服曰顺择善而从曰比数条皆昭公二十八年左文周公之书不宜反引左氏之説当是后人所窜入者崇文总目云学者録之托以名篇盖亦因此而致疑耳
　　好和不争曰安
　　后汉书安帝纪注应劭引諡法寛容和平曰安今周书无此文
　　外内贞复曰白
　　晋陶景諡贞白先生
　　不生其国曰声【独断同】
　　鲁声伯之毋不聘因諡为声然曹有声公野郑有声公胜蔡有声侯产楚有声王当卫有声公训列国大夫諡声者尤多岂尽不生其国者意声諡或兼声闻之义而周书流日久不无阙漏乃仅不生其国一义其义亦太专矣
　　杀戮无辜曰厉【独断作暴虗无亲曰厉】
　　周恭王时晋蔡皆有厉侯此諡厉之始
　　官人应实曰知
　　古智字作知金辽王杲諡智烈舒穆噜阿里父和坦諡智敏元孟苏色諡智敏盖用此諡
　　凶年无谷曰糠【史记正义无此文别作凶年无谷曰荒】
　　汉被阳侯刘偃安阳侯刘延年臯虞侯刘定并諡糠
　　名实不爽曰质
　　汉棘阳侯杜但于元光四年諡质盖前史諡质者自但始后汉书质帝纪注应劭引諡法忠正无邪曰质今周书无此文
　　不悔前过曰戾
　　汉戾太子始諡戾
　　温良好乐曰良
</div>
    <div class="pagination">
<a href="钦定续通志_page69.html">上一页</a><span>...</span><a href="钦定续通志_page65.html">65</a><a href="钦定续通志_page66.html">66</a><a href="钦定续通志_page67.html">67</a><a href="钦定续通志_page68.html">68</a><a href="钦定续通志_page69.html">69</a><span class="current-page">70</span><a href="钦定续通志_page71.html">71</a><a href="钦定续通志_page72.html">72</a><a href="钦定续通志_page73.html">73</a><a href="钦定续通志_page74.html">74</a><a href="钦定续通志_page75.html">75</a><span>...</span><a href="钦定续通志_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
