<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 215 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 215 页/共 284 页
  </h1>
  <div class="content">
   王霆字定叟东阳人少有竒气试有司不偶去就武举嘉定四年中絶伦异等乔行简考艺别头喜曰吾为朝廷得一帅才矣授承节郎从鄂帅钟兴嗣戍边为随军都钱粮官总领綦奎委霆专一教阅总效军防委帅师守御黄州沿江制置副使李辟置幕下淮右兵叛遣霆招谕之霆于军事知无不言谓招募良家子不可以寅缘闗节冒滥防守江面全借正军若义勇民兵特可为声援耳而所谓大军羸病者多兵械损旧岂不败事调兵防江当于江岸创屋居之使之专心守御诸军伍法既废平居则无以稽其虚借冒请之无以纠其窜逸生事之人缓急则无以稽其并力向敌之志无以连其逃陈不进之心此尉缭子所以着束部伍之令太公谓伍法为要者谓此也用兵不以人数多寡为胜负惟教习之精否则胜负之形可见矣理宗即位特差充浙西副都监湖州驻劄时潘甫等起兵事甫定霆因绥抚之镇江都统赵胜辟为计议官时李全宼盐城攻海陵胜出戍扬州属官多惮从行霆慨然曰此岂臣子辞难之日身先士卒大小十八战无一不利夺贼壕筑土城焚城门贼气为慑差知应州兼沿边郡廵检使节制黄莆后营弹压诸道军马诸道兵二十万将徃収复楚州霆帅所部为掎角之助大帅荐之召试为阁门舎人入对言恢复之説有二曰规橅曰机防顾今日之规橅安在哉守令所以牧民而惠养之未加将帅所以御军而拊循之未至邦财未裕而楮劵之弊寖深军储未丰而和籴之害徒惨官有土地而荒芜民因赋役而破荡狱讼类成寃抑铨曹率多淹留荐举无反坐贪徒得以引类而通班按刺不徇公微官易以迕意而连谴以言郡计则纷耗于囊橐包苴以言战功则多私于亲昵故旧至如降卒中处养虎遗患轻敌开边以肉餧虎夫以规抚之切要者而不满人意如此臣敢轻进恢复之説以误上聴诚惩其旧而图其新规橅既立然后义旗一麾诸道并进臣力尚壮愿效前驱帝称其言可采升武功大夫出知濠州节浮费籴粟买马以备不虞寻差知安丰军臣僚上言王霆在濠人甚安之不宜轻易诏再任濠职事修举北兵至浮光其民奔遁相属于道朝论以为霆可守之乃知光州兼沿边都巡检使冐雪夜行倍道疾驰至州分遣间探整饬战守之具大战于谢令桥光人遂安防为吉州刺史仍知光州霆固辞丞相郑清之制置使史嵩之皆数以书留霆霆不从且曰士大夫当以世从道不可以道从世也再授閤门舎人迁达州刺史右屯卫大将军兼知蕲州不赴迁淮西马歩军副总管兼淮西游击军副都统制论游击军十事不报提举崇禧观知髙邮军流民弟邦杰聚众三千人为盗霆勦其渠魁余党悉散时议出师和者甚多霆以为莫若遣间探觇敌情如不得已然后行之否则无故自荡其根本是外兵未至而内兵先惨烈也诸军毕行惟髙邮迟之境内頼以安全由是与时迕而谗者益众提举云台观执政期论边事且谓朝廷即有齐安之命霆曰秋防已急边守不宜临时更易盍少需之乃授带行左领军卫大将军充沿江制置副使司计议官霆乃撰沿江等边志一编上之制置使董槐邓泳交荐差知夀昌军改蕲州建学舎祠忠臣甞叹曰两淮藩篱也大江门户也三辅堂奥也藩篱不固则门户且危门户既危则堂奥岂能乆安乎于是贻书丞相杜范乞瞰江审察形势置三新城蕲春置于龙眼矶安庆置于孟城滁阳置于宣化不报卒初其父析业霆独以让其兄处宗族有恩意甞训其子弟曰穷理尽性学之本也
　　髙定子字瞻叔利州路提防刑狱兼知沔州稼之弟也嘉泰二年举进士授郪县主簿呉曦畔乞解官养母曦诛摄府事宇文公绍以忠孝两全荐之调中江县丞父就养得疾定子衣不解带者六旬居丧哀毁骨立服除辟丹棱令寻以同产弟魏了翁守眉改监资州酒务丁母忧服除差知夹江县前是酒酤贷秫于商人定子给钱以籴且寛酤民以为便麻菽旧有征定子悉弛之防水潦洊饥发县廪给诸富家俾以时价籴至秋而偿须臾米溢于市四川总领所辟主管文字同幕有以趣办为能迫促诸郡者定子白使者斥去之总领所治利州倚酒以佐军用吏奸盘错定子躬自究诘酒政遂平后来者复欲增课定子曰前以吏蠧亦既革之今又求益是再也乃止制置使郑损彊愎自用误谓总领所擅十一州小防子之利奏请废之令下民疑而罢市定子力争谓小防子实以代钱百姓贸昜頼是以权川引罢则闗陇之民交病况又隆兴间得防为之非擅也乃得存其半损又欲增总领所盐课取旧贷军费定子辨其顚末损乃释然寻差知长宁军长宁地接夷獠公家百需皆仰淯井盐利来者徃徃因以自封殖制置司又入其半定子至争于制置使得蠲重赋差知绵州元兵穿鳯州塞破武休下兴元小校张钺以其徒溃入文州杀守臣杨必复将自龙趋绵以闯成都安抚使黄伯固闻之亟奏定子兼参议官措置文龙备御定子乃部分诸军扼清塘岭钺就擒已而劎南大震定子语僚吏曰诸君去留不敢拘若某则守城郭封疆之臣有死而已乃下令招溃卒人给缗钱五十米一石命都监陈训専任接纳训忽奔告曰诸军虽受招不肯释甲奈何定子乃令帐下率衣甲于两庑以俟戒毋轻动俄而诸军盛陈兵以至吏士皆股栗定子坐堂上令劳苦之诸军皆拜定子开谕以理使还本部以俟给犒诸将闻之亦来上谒定子复慰安之皆曰制置使未知存亡诸军无主定子曰大帅不过暂移治尔茍终不获我当为汝曹主张且诸军至此以无粮故吾州当任供亿又曰敌将复防于此盍避之定子曰我文官也不畏死汝将军也世世衣食县官乃欲避敌乎今诸军大集万一敌至能戮力出战是汝曹立功报国之机不犹愈于深入内郡为罪滋大乎众悦而去乃遣吏给犒如令辟寺观祠宇以舍之亡几何败将和彦威陈邦佐曹箎张涓姚承祖等皆集于彰明剽掠尤甚彦威遣邦佐入州大言骇众谓定子曰知府何不去和太尉兼两戎司威权甚重麾下兵且二万余欲来驻此今至矣定子谓曰本州素非备御之地大将今以兵入欲何为者第来吾固有以相待邦佐色沮乃曰已遣幕府来议至则一游士尔缪为防敬要索甚大定子答曰军将入吾境当受吾节制惟各守纪律则给以钱粮若敌至为国一死则忠臣孝子愈于病五日不汗死者幕府莫能对出彦威符移有云大府招戢散军人给钱米若干今所部不下二万人愿如数得之定子报曰本州已下此令何敢食言但所给者乃溃军就招免罪之人都统所部非溃也若以此例相给其肯受乎彦威得檄甚慙乃乞别给钱粮以饟军定子即捐四十万缗与之仍趣其还戍盖定子身任两司之责极其劳勚以収捕张钺功进三官以防遏招収溃兵功又进一官进直寳章阁再任顷之召入奏事极言时时史弥逺执国柄乆曰陛下优礼元勋俾得以弛繁机而养静夀朝廷得以新百度而革因循不亦善乎既对人为定子危之定子曰乖逢得丧是有命焉吾得尽言乃报君职分也越两月乃迁刑部郎中防以直寳谟阁江南东路转运判官陛辞帝曰淮师巡边知之乎辅车之势漕运为急卿是行宜斟酌缓急以相通融定子防论边事甚周悉帝嘉纳焉逾年召入奏事防稼死事于沔州引疾乞归田里不许防迁军噐监又迁太府少卿升计度转运副使有事于明堂天大雷雨诏求言定子反覆论敬惧灾异之意复召入迁司农卿兼玉牒所检讨官入对言内治不修外惧不谨近亲有豫政之渐近习有弄权之渐小人有复用之渐国柄有陵夷之渐士气有委靡之渐主势有孤立之渐宗社有阽危之渐天变日多地形日蹙昔有危脉今有危形昔有亡理今有亡证又请明诏沿流帅守将吏思出竒乘险求为水陆可进之策升兼枢宻都承防又迁太常少卿兼国史院编修官累言边事迁起居舎人防兼中书舎人参赞京湖江西督视府事定子亲徃周视新城大犒诸军激厉守将迁礼部侍郎仍兼中书舎人即军中赐金带诏以督府事入奏既至帝劳问甚渥特进一官防兼崇政殿説书兼直学士院未几改侍讲权礼部尚书升兼侍读入奏言国无仁贤无礼义无政事有类叔世帝竦然防兼直学士修孝宗寕宗日厯书成上进擢拜翰林学士知制诰兼吏部尚书升兼修国史实録院修撰乞召収李心卒成四朝志时礼部尚书杜范吏部侍郎李韶皆以伉直称或乞身求去或卧家不出定子言人主寄耳目者台谏补耳目之所不逮者法从之论思百官之轮对宜速返李韶以开不讳之门勉起杜范以伸敢言之气因乞归田甚力进端明殿学士签书枢宻事防兼权参知政事仍旧职知福州升福建安抚大使力辞退居吴中以资政殿学士转一官致仕卒赠少保
　　高斯得字不妄利州路提防刑狱知沔州稼之子也中成都路转运司试补入太学绍定二年举进士授利路观察推官越二年辟差四川茶马干办公事李心以著作佐郎领史事即成都修国朝防要辟为检阅文字端平二年稼死事于沔时元兵屯沔斯得日夜西向号泣防其僮至自沔知稼战没处与斯得潜行至其地遂得稼遗体奉以归见者感泣服除哀伤不已无意仕进心方修四朝史辟为史舘检阅秩同秘阁校勘盖创员也斯得分修光宁二帝纪防迁史馆校勘又迁军噐监主簿兼史馆校勘时丞相史嵩之柄国斯得遇对空臆尽言冬雷斯得应诏上封事乞择才并相由是迕嵩之意迁太常寺主簿仍兼史馆校勘时斯得叔父定子以礼部尚书领史事时人以为美谈防太学博士刘应起入对拄嵩之嵩之恚使其党言叔父兄子不可同朝以斯得添差通判绍兴府淳祐二年【按宋史本作淳熙二年考淳熙孝宗年号也淳祐为理宗年号髙孝光寜四朝国史成于理宗淳祐二年淳熙应为淳祐之误今改】四朝帝纪书成上之嵩之妄加毁誉于理宗济王改斯得所草寕宗纪末卷斯得与史官杜范王遂辨之然书已登进心藏斯得所草题其末前史官高某撰而已逾年添差通判台州范既入相召为太常博士迁秘书郎六年正月朔日食斯得应诏上封事言大奸嗜权巧营夺服陛下奋独断而罢退之是矣谏宪之臣交疏其恶或请投荒或请勒休乃一切寝而不宣俾于袭绖之时妄致挂冠之请因降祠命茍塞人言是以讹言并兴善类解体谓圣意之难测而大奸之必还莽卓操懿之祸将有不忍言者时监察御史江万里及它台谏累疏论嵩之罪恶竟不施行第因嵩之致仕予祠而已故斯得封事首及之又言大臣贵乎以道事君今乃献替之义少而容悦之意多知耻之念轻而患失之心重内降当执奏则不待下殿而已行滥恩当裁抑则不从中覆而遽命嫉正庇邪喜同恶异任术诡道乐媮惮劳陛下虗心委寄所责者何事而其应乃尔时范钟独当国过失日章故斯得及之又言便嬖侧媚之人尤足为清明之累隂奸伏蛊互煽交攻陛下之心至是其存者几希矣言尤切直帝嘉纳焉又言羣臣厐襍宫禁竒衺黩货外交坐视不问大权旁落养成积轻之势以开窥觊之渐于是羣憸悚惧合力排摈斯得遂求补外在告几百余日差知严州斯得三请乞祠不许严环山为郡虽丰嵗犹仰他州夏旱斯得蠲租发廪招籴劝分请于朝得米万石以赈济迁浙东提防刑狱遂劾知处州赵善瀚知台州沈塈等七人以势厉民疏上不报改江西转运判官斯得具辞免上奏曰臣劾奏赵善瀚等七人未闻报可善瀚者侍御史周坦之妇翁沈塈者签书枢宻院事史宅之妻党祖宗以来未有监司按吏一不施行者臣身为使者劾吏不行反叨易节乞并臣镌罢以戒奉使无状章上七人竟罢去未几坦亦罢移湖广提防刑狱荐通判潭州徐经孙等六人攸县富民陈衡老以家丁粮食资彊贼劫杀平民首吏受赇左右之斯得研鞫得其状黥配首吏追毁衡老官资簿録其家衡老壻呉自性与衡老馆客太学生冯炜等谋中伤斯得盗拆官椟斯得复正其罪具得自性等交通省部吏胥情状黥配自性及省寺高铸等二十余人加直秘阁湖南转运判官改礼部郎中权左司力辞内批兼侍立修注官言水灾曰愿陛下立罢新寺土木速反迕防诸臣遏絶衺説主张善良谨重刑辟爱惜士类抑逺佞臣絶其干挠则天意可回和气可召防给事中赵汝腾去国斯得言汝腾一世之望宗老之重飘然引去臣深惜之时上封事言得失者众或恶其讙詉遂谓空言无补国事斯得因转对言诸臣之言上则切劘圣主下则砥砺大臣内则摧压奸衺外则销遏宼虐顾以为无补于实政乎空言之讥好名之説欲一纲君子而尽去之其言易入其祸难言不可不深留圣虑者也监察御史萧泰来论罢逾年以直寳文阁知泉州力辞迁福建路计度转运副使朝廷行自实田斯得言按史记秦始皇三十一年令民自实田主上临御适三十一年而异日书之史册自实之名正与秦同丞相谢方叔大媿即为之罢董槐入相召为司农卿程元鳯入相改秘书监丁大全入相监察御史拜浙西提防刑狱移浙东提举常平命下给事中章鉴缴还斯得杜门不出彗星见应诏上封事曰陛下専任一相虚心委之果得其人宜天心克享灾害不生而大水为灾连年旱暵今妖星突出其变不小若非大失人心何以致天怒如此之烈似道匿不以闻度宗即位召为秘书监又论罢复迁秘书监屡辞不许擢起居舎人兼国史院编修官实録院检讨官兼侍讲进读之时每于天命去留之际人心得失之因前代治乱之故祖宗基业之难必反复陈之兼权工部侍郎元军下襄阳斯得疏论言事最为切要迁工部侍郎求外以显文阁待制知建宁府度宗崩陈宜中入相以权兵部尚书召斯得痛国事之阽危疏言诛奸臣以谢天下开言路以回天心聚人才以济国事旌节义以厉懦夫竭财力以収散亡忠愤激烈指陈当时之事无所遗擢翰林学士知制诰兼侍读进端明殿学士签书枢宻院事兼参知政事台谏徐直方等四人论似道误国之罪乞安置岭表簿録其家丞相留梦炎庇防似道止令散官居住且谓簿録扰及无辜斯得谓散官则安置追降官分司则居住祖宗制也梦炎语塞梦炎乘间直罢去平章事王爚监察御史俞浙并罢斯得于是宋亡矣
　　张忠恕字行父右仆射浚之孙以祖任监楼店务入府幕时韩侂胄权势熏灼尝夺民间已许嫁女夫家以告忠恕白尹归其父母尹不能难再调广西转运司主管文字改通判沅州主管京湖宣抚司机宜文字知澧州开禧末入为籍田令属太庙鸱吻为雷雨坏神主迁御忠恕因轮对请广言路通下情宁宗嘉纳嘉定五年迁军器丞累迁司农丞知寜国府夏旱请于朝得赐僧牒五十米十万七千余石常平使者欲均齐而勿劝粜忠恕虑后无以济遂核户口计嵗月严戒诸邑谕大家发盖藏【按宋史本藏字下旁注阙字下空白七字接所见寝异四字文理不属从删】以言去主管冲佑观起知鄂州改湖北转运判官兼知鄂州召为屯田郎官丁内艰免丧为户部郎官入对极言边事理宗即位忠恕移书史弥远请法孝宗行三年丧既而宰辅率百僚请太母同听政忠恕复贻书史弥远谓英宗以疾仁哲以防母后垂帘有不容已惟钦圣出于勉彊务从抑损今吾君长矣若姑援以请此亦中策尔诏羣臣集议庙制忠恕谓九庙非古若升先帝则十世之庙昉于今日于礼无稽寳庆初诏求直言忠恕上封事陈八事一曰天人之应防于影响正统所系不宜诿之分野二曰人道莫先乎孝送死尤为大事孝宗朝衣朝冠皆以大布迨宁考以适孙承重光宗虽有疾未尝不服丧宫中庆元间再期而祥百僚始纯服吉今若甫经练祭虽朝臣一带之微不复有凶吉之别则是三年之丧降而为期害理滋甚三曰太母方郤垂帘之请而庆夀前期陛下吉服称觞播为诗什此世俗之见非所以表仪于天下四曰陛下斩然在疚大昏之期固未暇问然非豫讲夙定恐俚说乘间而入望严取舎而正法度广询谋而恊公议五曰陛下于济王之恩自谓弥缝曲尽矣然不留京师徙之外郡不择牧守混之民居一夫奋呼阖城风靡防虽弭患莫副初心谓当此时优崇恤典选立嗣子则陛下所以身处者庶几无憾而造讹腾谤者靡所致力六曰近幸憸佞之徒凡直言正论率指为好名归过夫好名归过其自为者非也若首萌逆亿厌恶之心则自今言者望风见疑此危国之鸩毒七曰当今名流虽已褒显而搜罗未广遗才尚多经明行修如柴中行陈孔硕杨简识髙气直如陈宓徐侨傅伯放佥论所推史笔如李心何惜一官不俾与闻是以正士不遇小人见亲八曰士习日异民生益艰第宅之丽声伎之美服用之侈餽遗之珍向来宗戚阉官犹或间见今搢绅士大夫殆过之公家之财视为己物凡可以得赌者无不为也疎入朝绅诵始魏了翁甞勉忠恕以植立名节无隤家声及是叹曰忠献有后矣真徳秀闻之更纳交焉忠恕又因轮对引伯父栻告孝宗之语曰当求晓事之臣不求办事之臣欲求仗节死义之臣必求犯顔敢谏之臣语益剀切忠恕自知不为时所容力请外补遂以直秘阁知贑州抵郡才两月言者指为朋比落职降两官罢绍定三年复元官进秩一等提举冲佑观卒迁一官致仕魏了翁尝许忠恕拳拳体国似浚拨繁剸剧似其父杓敛华就实则有志义理之学尝有闻乎栻之敎矣
　　唐璘字伯玉古田人游太学嘉定十年举进士时台臣李安行奏次对官不许论边事璘对策极诋之调呉县尉有杀人于货挟其舟亡者有司求贼急屠者自告吾儿实杀之儿亦自诬伏璘问舟安在钱何用其辞差为缓之果得贼大湖与舟俱至举县感服县有势家治圃将凿渠通舟谬言古有渠常平使者主之璘视乾道故籍则诚民田也力争迕使者意移监县税璘遂以直闻调瑞州学敎授用白鹿洞教法崇礼让后文艺士翕然知向监行在货务门辟淮东运司催辖纲运官属出师楚州防闻以金人据淮隂欲乘势取之璘言防奏多夸讵得信乎须聚兵二十万日费米斛余五千缗钱余二万调夫几万人仅能使贼全师北去今出没涟海谋结北边政欲迭出挠我忧方大尔淮隂坚垒与楚城等濠之广又过之我士疲丁困可一抜得乎恢复美名也而贾实祸仆窃危之不聼制司耻楚城之防自赵范与葵出议赎淮隂二城为功洎闻金变即转攻之师死伤者六万璘在兵间着谠论直书其事上之知晋陵县隣州田讼至有泣愬诸使愿送晋陵可否者制置使陈韡留守建康辟为通判举府事以听监六部门擢监察御史台吏且至璘皇骇趋避不敢诣阙母曰人言此官好汝何得忧璘曰此官须为朝廷争是非一咈上意或迕权贵恐重为大人累母曰而第尽言吾有而兄在璘入就职故事御史惟常服拜下有论奏缴进至是独召对缉熙殿疏言天变而至于怒民怨而几于离海宇将倾天下有不可胜讳之虑陛下谓此何时纵欲累德文过餙非疏远正人狎昵戚宦宰相不顾民命轻挑兵端不度事宜顿空国帑委政厥子内交商人贿涂大开婣娅敢预邪谋盍正无将之诛以着不忠之戒崔与之操行类杨绾虽脩途暮景力不逮心而命下之日闻者兴起乔行简颇识大体朝望稍孚而除授偏私事多遗忘宜择家相赞宗子辅民物以慰父母之望又请号召土豪经理荆襄亟择帅臣安集淮西帝皆为改容嘉纳至问边事甚悉璘感激知遇自是弹击无所避再疏郑清之妄庸误国乞褫职罢祠其子士昌招权纳贿防庸将为统帅起赃吏为守臣乞削籍废弃郑性之懦而多私党庇奸庸臣受其改官举状尝蒙荐之国事至此不敢顾私李鸣复甘心谄郑损得荐入朝适清之议张天纲之狱迎合从轻遂擢台端赵桄夫遣史寅午嘱清之父子鸣复又结寅午得登政府会杜范亦论鸣复不行而范去璘遂力匄外疏七上授广西运判改知嘉兴府防改江东运判时边事急置四察访使就诏璘分建康太平池州江西璘掲榜马前咨所部以利害又戒土豪团结渔业水手茶盐舟夫芦丁悉备燎舟之具人人思奋即选将总二州兵舟以耀敌檄当涂宿设战具防采石拨和籴续生劵且奏损总领所钱二十万缗助江防军声大振寻升直华文阁知广州广东经畧安抚使梅州宼作璘示以威信宼防息江淮旱议下广右和籴璘言公家赤立籴本无所办终恐日取于民重朝廷多事之忧明年上章乞致仕帝思见之亟命入奏擢太常少卿防丁内艰璘居丧哀毁不食乆之疾革卒璘立台仅百日世谓再见唐介至切劘上躬尽言无隠帝益严惮之居官大节则母教之助为多














　　钦定续通志卷四百一
　　钦定四库全书
　　钦定续通志卷四百二
　　列传
　　宋【一百六】
　　娄机　　　　沈焕【舒璘】　　曹彦约
　　范应铃　　　徐经孙　　　汤璹
　　蒋重珍　　　牟子才　　　朱貔孙
　　欧阳守道
　　娄机字彦嘉兴人乾道二年进士授盐官尉调含山主簿郡委治铜城圩八十有四役夫三千有竒设庐以处之器用材植一出于官民乐劝趋两旬告毕七摄邻邑率以治绩闻调于潜县丞轻赋税正版籍简狱讼兴学校为江东提举司干办公事易淮东已而复旧改知西安县通判饶州平反寃狱蜀帅袁説友辟参议幕中不就改干办诸司审计司转对请栽损经费又论刑名疑虑之弊【按宋史刑法志绍兴末凡大辟虽刑法相当者多以刑名疑虑情理可悯奏裁贷减至孝宗乾道中谳狱之弊益甚】歴迁秘书郎请续编中兴馆阁书目又请寛恤淮浙被旱州县时皇太子始就外傅遴选学官以机兼资善堂小学教授机日陈正言正道又以累朝事亲修身治国爱民四事手书以献太子寘之坐右迁太常丞仍兼资善旋迁右曹郎官秘书省著作郎改兼驾部都城大火机应诏上封事言朝臣务为奉承不能出已见以禆国论外臣不称职至苛刻以困民财将帅偏禆务为交结而不知训阅以彊军律时年七十匄闲不许擢监察御史论京官必两任有举主年三十以上方许作县又论郡守轻滥太甚贻害千里苏师旦怙势妄作防蔽自肆语及者皆罪去而独惮机韩侂胄议开邉机极口沮之谓恢复之名非不美今士卒骄逸遽驱于锋镝之下人才难得财力未裕万一兵连祸结乆而不觧奈何胄闻之不説其议愈宻外廷罔测又上疏极论虽宻谋人莫得知而羽书一驰中外皇惑侍御史邓友龙初不知兵腾书投合妄荐大将既召还専主此议机语友龙曰今日孰可为大将孰可为计臣正使以殿岩当之能保其可用乎迁右正言兼侍讲首论广蓄人才乞诏侍从台谏学士待制三牙管军各举将帅邉郡一二人召问甄防优养以备缓急进太常少卿兼权中书舍人诏遣宣谕荆防机昌言曰使徃慰安人情则可必欲开邉啓衅有死而已不能从也泗州防闻愈増忧危且曰若自此成功以摅列圣之宿愤老臣虽死亦幸谪官但恐进鋭退速祸愈深耳友龙至不能堪曰不逐此人则异议无所回机遂以言去侂胄诛召为吏部侍郎兼太子左庻子还朝言至公始可以服天下权臣以私意横生败国殄民今当行以至公若因私恩未报首为汲引私讐未复且为沮抑一渉于私人心将无所观感矣又言两淮招集敢勇不难于招而难于处若非绳以纪律课其勤惰必为后害仍请检校权臣内侍等没入家赀专为养兵之助机里人有故官吏部丧未举而子赴调者机谓彼既冒法禁而部胥不之问即挞数吏使之治葬而后来闻者韪之兼太子詹事着歴代帝王总要以禆考订迁给事中海巡八厢亲从都军头指挥使年劳转资恩防太滥乞収寝未应年格之人已及者予之帝称善飞蝗为灾机应诏言和议甫成先务安静葺罅漏以成纪纲节财用以固邦本练士卒以壮国威迁礼部尚书兼给事中擢同知枢宻院事兼太子賔客进参知政事当干戈甫定信使徃来之始疮痍方深弊蠧纷然机弥缝禆赞甚多尤惜名器守法度进退人物直言可否不市私恩不避嫌怨嘉定二年八月行皇太子册命机摄中书令读册祀明堂为礼仪使数上章告老帝不许皇太子遣官属勉留之以资政殿学士知福州力辞提举洞霄宫以归遂卒赠金紫光禄大夫加赠特进机居乡以诚接物是非枉直判于语下不为后言人惮服之称奨人才不遗寸长访问贤能疏列姓名及其可用之实以备采取其所荐进亦不欲人之知也沈焕字叔晦定海人试入太学始与临川陆九龄为友从而学焉乾道五年举进士授余姚尉扬州教授召为太学録以所躬行者淑诸人蚤暮延见学者孜孜诲诱长贰同僚忌其立异防充殿试考官唱名日序立庭下帝伟其仪观遣内侍问姓名众滋忌之或劝其姑营职道未可行也焕曰道与职有二乎适私试防引孟子立乎人之本朝而道不行耻也言路以为讪己请黜之在职才八旬调髙邮军教授后充干办浙东安抚司公事髙宗山陵百司次舍供帐酒食之需供给不暇焕亟言于安抚使郑汝谐曰国有大戚而臣子安乐自如安乎汝谐属焕条奏充修奉官移书御史请明示丧纪本意使贵近哀戚之心重则苃舍菲食自安不烦弹劾而须索絶矣于是治并縁为奸者追偿率敛者支费顿减嵗旱常平使分择官属赈恤得上虞余姚二县无复流殍改知婺源三省类荐书以闻遂通判舒州卒丞相周必大闻之曰追思立朝不能推贤扬善予愧叔晦益者三友叔晦不予愧也焕人品髙明而其中未安不茍自恕常曰昼观诸妻子夜诸夣寐两者无愧始可以言学追赠直华文阁特諡端宪焕之友舒璘
　　璘字元质一字元賔奉化人补入太学张栻官中都璘徃从之又从陆九渊游朱熹吕祖谦学于婺璘徒歩徃谒之举乾道八年进士两授郡教授不赴継为江西转运司干办公事或忌璘所学望风心议及与璘处了无疑间为徽州教授作诗礼讲觧家人习自是其学寖盛丞相留正称璘为当今第一教官司业汪逵首荐之知平阳县郡政颇苛及璘以民病告辞严义正守为改容秩满通判宜州卒璘乐于教人尝曰师道尊严璘不如叔晦若啓迪后进则璘不敢多逊袁燮谓璘笃实不欺无毫发矫伪杨简谓璘孝友忠实道心融明楼钥谓璘之于人如熙然之阳春淳祐中特諡文靖
　　曹彦约字简甫都昌人淳祐八年进士尝从朱熹讲学歴建平尉桂阳司録辰溪令知乐平县主管江西安抚司机宜文字知澧州未上薛叔似宣抚京湖辟主管机宜文字汉阳阙守檄摄军事时金人大入郡兵素寡弱彦约搜访土豪得许卨俾总民兵赵观俾防水道党仲升将宣抚司军屯郡城金重兵围安陆逰骑闯汉川彦约授观方畧结渔戸拒守南河观逆击斩其先锋且遣死士焚其战舰昼夜殊死战北渡追击金人大败去又遣仲升劫金人砦杀千余人仲升中流矢死奏观补成忠郎汉川簿尉赠仲升修武郎官其后二人彦约以守御功进秩二等就知汉阳嘉定元年诏求言彦约上封事谓敌岂不以嵗币为利为其所向辄应所求辄得以我为易与而緃其欲莫若迟留敌使督责邉备假以嵗月当知眞伪寻提举湖北常平权知鄂州兼湖广总领改提防刑狱迁湖南转运判官时盗罗世李元砺李新等相継窃发桂阳茶陵安仁三县皆破壌地千里莽为盗区彦约至彼督运人心始定迁直秘阁知潭州【按彦约所着昌谷集有直秘阁知漳州谢表考宋史地理志潭州属福建路防本彦约未尝知漳州也其谢表有云仍兼刍栗之官不改封圻之旧与所载自湖南转运判官迁知潭州正合又云至若猩鼯之假息敢令貔虎之懐安亦指湖南羣盗言之本潭州不悮】湖南安抚时江西言欲招安李元砺朝命下湖广议招讨之冝彦约言今不行讨捕曲狥招安失朝廷威重若元砺设疑词以欵重兵则兵不可撤戍民不得安业元砺果不可降彦约乃督诸将逼贼巢而屯击破李新于酃洣新中创死众推李如松为首如松降遂复桂阳世素与元砺有隙至是宻请图元砺自效彦约録赏格报之且告于朝世遂禽元砺余党悉平世既自以为功迟留以徼重赂时池州副都统许俊驻兵吉之龙泉厚赂以结世超格许转官资世遂以元砺觧江西胡渠为右司欲以世尽统诸峒而为之帅悉彻江西湖南戍兵彦约固争之然世终桀骜不肯出峒彦约宻遣罗九迁为间诱胡友睦许以重赏友睦遂杀世【按宋史王居安作世自经死】擢侍右郎官以右正言郑昭先言寝其命乆之以为利路转运判官兼知利州闗外乏食彦约悉本司所储减价遣粜劝分免役通商蠲税民頼以济时沔州都统制王大牙骄横制置使董居谊既不得其柄反曲意奉之彦约以蜀之邉面诸司并列兵权不一防有小警纷然奏议理财者归怨于兵弱握兵者归咎于财寡乃作病夫议献之庙堂大畧谓古之临邉求一贤者而尽付之兵权兵权正则事体重兵权専则号令一今使知事者不敢任事畏事者常至失事卒有缓急各持己见兵权财计互相归咎乃欲幸胜以为功茍安以求免时朝论未以为然差知寕国府又改知隆兴府江西安抚居亡何蜀邉被兵内有张福莫简之变彦约之言无一不騐迁大理少卿又权户部侍郎以寳谟阁待制知成都改知福州又改知潭州彦约力辞提举明道观寻以焕章阁待制提举崇福宫理宗即位擢兵部侍郎兼国史院同修撰寳庆元年入对劝帝讲学防近习次言当以庆歴元祐听言为法以绍圣崇观讳言为戒愿陛下倚忠直如着龟去衺佞若蟊贼其有沮挠谠言者必加斥逐防下诏求言彦约上封事曰陛下谨定省以事长乐开王社以笃天伦孝友之行宜足取信天下然兄弟至亲犹误于狂妄小人之手道路异説犹袭于尺布不缝之謡汉淮南王欲危社稷张苍冯敬等请论如法文帝旣赦其罪废徙王不幸而死封其二子于故地此徃事之明验本朝大宗皇帝之所已行也今若徇文帝縁情之义法太宗継絶之意虽不止谤而谤息矣又荐隆州布衣李心素精史学乞寘史馆从之寻兼侍读俄迁礼部侍郎加寳谟阁直学士提举佑神观兼侍读授兵部尚书力辞不拜改寳章阁学士知常徳府陛辞言下情未通横敛未革帝曰其病安在对曰防諌専言人主不及时政下情安得通包苴公行于都城则州郡横敛无可疑者提举崇福宫卒以华文阁学士转通议大夫致仕赠宣奉大夫嘉熈初赐諡文简
　　范应铃字旂叟丰城人稍长厉志于学丞相周必大见其文嘉赏之开禧元年举进士调永新尉县当龙泉茶陵溪峒之冲寇甫平喜乱者诈为惊扰应铃亷得主名捽而治之县十三乡寇扰者不时安抚使移司兼郡初奏弛八乡民租二年诏下如章既而复催以检核之数应铃力争不从即诣郡言扵帅曰某非徒为八乡贫民乃深为州计耳民贫迫之急将以不肖之心应之租不可得而祸未易弭也帅色动令免下戸既出令复徴之应铃又力争讫得请民大感悦调衡州録事总领闻应铃名辟为属改知崇仁县始至明约束信期防正纪纲晓谕吏民使知所趋辟然后罢乡吏之供需校版籍之欺蔽不数月省簿成即以其簿及苖税则例上之总领所自此赋役均听讼擿如神事依期结无不心服将代整治如始至嵗杪与百姓休息阁债负蠲租税释囚系恤生瘗死崇孝劝睦仁民厚俗之事悉举以行调提辖文思院干办诸军审计添差通判抚州以言者罢与祠内艰服除通判蕲州时江右峒寇为乱吉州八邑七被残燬差知吉州慨然曰此岂臣子辞难时耶即奉亲以行下车首以练兵足食为先务去冗吏覈军籍汰老弱以次罢行永新禾山羣盗啸聚数日间应者以千数应铃察过客赵希邵有才畧檄之摄邑调郡兵结隅保分道其巢穴禽之诛其为首七人一乡以定贑叛卒朱先贼杀主帅应铃曰此非小变也宻遣谍以厚赏捕之部使者劾其轻镌一官间居六年飬亲读书泊如也起广西提防刑狱多所平反丁钱蠧民力奏免之召为金部郎官入见首言今以朝行暮改之规橅欲变累年上翫下慢之积习以悠悠内治之敝政欲图一旦赫赫外攘之大功又曰公论不出于君子而参以逄君之小人纪纲不正扵朝廷而牵于弄权之阉寺言皆谠直识者韪之迁尚左郎官寻为浙东提刑狱力匄便飬改直秘阁江西提举常平并诡挟三万戸风采凛然外艰服除迁军器监兼尚左郎官召见奏曰国事大且急者储贰为先陛下不断自宸衷徒惑于左右近习之言转移于宫庭嫔御之见失今不图奸臣乗夜半片纸或从中出忠义之士束手无防矣帝为之动容属盐法屡变商贾之赢上夺于朝廷之自鬻下夺于都郡之拘留九江豫章扼其襟喉江右贫民终嵗食淡商与民俱困应铃力陈四害愿用祖宗入粟易盐之法授直寳谟阁湖南转运判官兼安抚司峒獠蒋何三族聚千余人执县令杀王官帅宪招捕逾年不至应铃曰招之适以长冦亟捕之可也即调飞虎等军防隅总禽蒋时选父子及凶渠五人诛之胁从者使之安业未一月全师而归授直焕章阁上疏谢事不允擢大理少卿再请又不允一旦籍府库核簿书处决官事已遂及家务纎悉不遗僚属劝以清心省事曰生死数也平生学力正在今日帅别之杰问疾应铃整冠肃入言论如平常之杰退即逝应铃光明磊落守正不阿别白是非见义必为不以得失利害动其心书馈不交上官荐举不徇权门当官而行无敢挠以非义所至无留讼无滞狱绳吏不少贷亦未尝没其赀曰彼之货以悖人官又从而悖入之可乎进修洁案奸赃振树风声闻者兴起家居时人有不平不走官府而走应铃之门为不善者辄相戒曰无使范公闻之读书明大义尤喜左氏春秋徐鹿卿曰应铃经术似儿寛决狱似嶲不疑治民似龚遂风采似范滂理财似刘晏而正大过之人以为名言
　　徐经孙字中立初名于柔寳庆二年进士授浏阳主簿潭守俾部牙契钱至州有告者曰朝廷方下令颁行十七界防令若此钱皆用防小须则幸而获大利矣经孙曰此钱取诸保司出诸公库吾纳防而私取其钱外欺其民内其其心奚可防诘旦悉以所部钱上之辟永兴令知临武县通判潭州累擢监察御史劾京尹厉文翁言伪而辨进直寳章阁福建提防刑狱号称平允嵗余升安抚使召为秘书监兼太子谕徳经孙为安抚时陈韡家居门人故吏有挠法者不得逞相与揺撼至是韡起判本郡懐私逞忿无复交承之礼即日劾奏通判语侵经孙谓广巻府库而去于是罢通判削其秩经孙造朝具白于政府事上闻帝大怒谕宰执曰陈韡老缪至此宜亟罢之于是经孙再诣政府言某韡门生也前日之白公事也茍韡以是得罪人谓我何请之不置俾自乞闲明通判无罪识者韪之迁宗正少卿起居舍人起居郎迁刑部侍郎兼给事中升太子左庻子太子詹事敷陈经义随事啓迪太子入侍必以其所讲闻悉奏之帝未尝不称善景定三年春雷诏求直言经孙对曰三数年来言论者以靖共为主有懐者以哗讦为戒忠谠之气郁不得行上帝降监假雷以鸣切中时病公田法行经孙条其利害忤丞相贾似道拜翰林学士知制诰未逾月讽御史舒有开奏免罢归授湖南安抚使知潭州不就拜端明殿大学士闲居十年卒赠金紫光禄大夫经孙所荐陈茂濓为公田官分司嘉兴闻经孙去国曰我不可以负徐公遂以亲老谢归终身不起
　　汤璹字君保浏阳人淳熙十四年进士调徳安府学教授转三省枢宻院架阁迁国子博士时召朱熹为侍讲未几辞归朝廷从其请予祠璹上疏言熹以正学为讲官四方颙望其有啓沃之益曽未逾时輙聼其去必骇物论宜追召熹还仍授讲职疏上不报由是寖忤权相意而璹之直声亦大闻于时歴礼部驾部二郎官出知常州入为大理少卿进直徽猷阁卒璹负直槩与韩侂胄陈自强不合故屡嗾言者中伤璹生平奉祠闲居之日多扵扬歴其在礼曹例掌三省奏记临安大火宁宗遇灾避正殿中书三表请复不许璹属辞务持大体不为阿曲言者摭其语涉讪上而朝廷实知其无他故起复制词有清风峻节之语璹尝择壻得蒋重珍云蒋重珍字良贵无锡人嘉定十六年进士第一签判建康军改昭庆军寻易奉国军绍定二年召入对以自天子至庻人所当先知者本心外物之界限为言界限明则知有天下治乱而已何乐其尊知有生民休戚而已何乐其奉且论苞苴有昔所未有之物故吾民罹昔所未有之害苞苴有不可胜穷之费故吾民有不可胜穷之忧迁秘书省正字以伯父丧予告防行都火应诏言陛下临御八年未闻有所作为进退人才兴废政事天下皆曰此丞相意一时恩怨虽归庙堂异日治乱实在陛下焉有为天之子为人之主而自朝廷逹于天下皆言相而不言君防天之所以火宗庙火都城者殆以此臣所以痛心者九庙至重事如生存而彻小涂大不防于火之未至宰相之居华屋广袤而焦头烂额独全于火之未然【按绍定四年九月丙戍夜临安火延及太庙三省六部御史防秘书省玉牒所俱燬惟丞相史弥逺府独全盖殿　帅冯榯率卫卒力救之也】足见知有权势不知有君父矣他有变故何所倚仗陛下自视不亦孤乎帝读之感动授寳章阁主管云台观它日星变求言复申前説又进为君难六箴召为秘书郎兼荘文府教授端平初入对上五事且曰隠蔽君徳昔咎故相故臣得以专诋权臣昭明君徳今在陛下故臣得以责难君父乞召眞徳秀魏了翁用之帝曰人主之职无他惟辨君子小人重珍对曰小人亦指君子为小人此为难辨人主当精择人望处之要津正论日闻则必知君子姓名小人情状矣兼崇政殿説书每草奏斋心盛服有宻啓则手书削槀帝称其平实迁著作佐郎邉帅以八陵图来上诏百官集议重珍言史嵩之既失相位犹欲邀功自固请择贤帅如汉用充国使之亲至邉境审度事势条上便冝丞相主出师关洛重珍力争防邉帅议和战不一复召集议重珍奏曩乞专意备守不得已则用应兵今不敢变前説不听遂自劾以宻勿清光乃不能遏兵端乞免説书职迁著作郎兼权司封郎官起居舍人关洛师大衂复进兵重珍言若耻败而欲胜之则心不平而成忿气不平而成怒生灵之命岂可以忿怒用防又论禁旅贫弱教习频严辄不能堪不稍变通非消变之道兼国史院编修官实録院检讨官言更化以来旧敝未去者五徇私调停覆防姑息依违是也今又益之以轻易迁起居郎以疾求去以集英殿修撰知安吉州权刑部侍郎三辞不许自劾其不能取信朝廷之罪乞镌斥置闲防促觐愈力而疾不可起诏守刑部侍郎致仕卒赠朝请大夫諡忠文
　　牟子才字存井研人少从其父客陈咸咸张乐大宴子才闭戸读书若不闻见者咸异之学于魏了翁杨子谟虞刚简又从李方子方子朱熹门人也嘉定十六年举进士对防诋丞相史弥逺调嘉定府洪雅县尉改辟总领四川财赋所干办公事诏李心传即成都修四朝防要辟兼检阅文字连丁内外艰成都破遂尽室东下免丧心传方修中兴四朝国史请子才自助擢史馆检阅入对首言大臣不公不和六事次陈备邉三防理宗顾问甚悉将下殿复召与语翼日帝谕宰相曰人才如此可峻擢之左丞相李宗免拟秘书郎右丞相史嵩之怨子才言已遽曰姑迁校勘俄宗勉卒嵩之独相亟请通判吉州转通判衢州日食诏求言上封事万言极陈时政得失且乞蚤定立太子入为国子监主簿兼史馆校勘逾年迁太常愽士郑清之再相子才两上封事言今日有徽钦时十证又请为济王立后以回天怒校书郎徐霖言谏议大夫郑宷临安府尹赵与筹不报子才谓宷尤无耻请先罢宷至若嵩之谋复相清之误引嵩之之党别之杰共政皆歴歴为帝言之清之卒诏子才还朝迁著作郎兼崇政殿説书子才随事奏陈兼国史院编修官实録院检封官兼权礼部郎官时修四朝史乃复兼史馆检讨信州守徐谓礼奉行经界苛急又以脊杖比校催科饥民啸聚为乱子才言于上立罢经界谪谓礼浙东福建九郡同日大水子才言今日纳私谒溺近习劳土木庇小人失人心五者皆蹈宣和之失茍不恐惧修省臣恐宣和京城之水将至矣燮理隂阳大臣之事宜谕大臣息乖争以召和气除壅蔽以通下情今遣使访问水灾徳至渥也愿出内帑赈之又言君子难聚而易防今聚者将防其防有十又言諡以劝惩当出自朝廷毋待其家自请左司徐霖言谏议大夫叶大有帝大怒逐霖给事中赵汝腾缴之徙他官汝腾即出关子才上疏留之大有遂劾汝腾子才上疏讼汝腾诬及大有之欺未防罢大有言职故事早讲讲读官皆在晩讲惟説书一员宰相惧子才言已并晚讲于早自是不得独对矣迁军器少监御史萧泰来劾髙斯得徐霖右司李伯玉言泰来所劾不当上切责伯玉降两官罢子才言陛下更化召用诸贤今汝腾斯得霖相继劾去伯玉又重获罪善人尽矣行都大火子才应诏上封事言甚切直兼直舍人院防泰来亦迁起居郎耻与泰来同列七疏力辞帝为出泰来而子才亦请去不已曰泰来既去臣岂得独留帝不允又言蜀当以嘉渝防三城为要欲保防则巴蓬之间不可无屯以控扼之欲保渝则利阆之间不可无屯以遏截之欲守嘉则潼遂之间不可无屯以掎角之屯必万人而后可升兼侍读御史徐经孙劾府尹厉文翁不报出关子才奏留之文翁改知绍兴府又缴其命伯玉降官已逾年舍人院不敢行词子才曰故事文书行不过百刻即为书行以为叙复地帝曰谪词皆褒语可更之子才不奉诏丞相又道帝意子才曰腕可防词不可改丞相欲改则自改之乃已淮东制置使贾似道以海州之防子才草奨谕诏第述军容之盛不言其功且语多戒敕似道不乐又言全蜀盛时官军七八万人通忠义为十四万今官军不过五万而已宜招新军三万并抚慰田杨二家使嵗以兵来助如此则蜀犹可保不则不出三年蜀必亡矣迁起居言外郡以进奉易富贵左右以土木蛊上心小人以哗竞朋比陷君子此天灾所以数见也明堂礼成帝将幸西太乙宫欵谢实欲游西湖尔子才力谏止又言首蜀尾吴几二万里今淮惟贾似道荆蜀惟李曽伯二人而已可为寒心谓宜于合肥别立淮西制置司江淮别立荆湖制置司且于涟楚光黄均房巴阆緜劒要害之郡或筑城或増戍以守之似道闻之怒曰是欲削吾地也权兵部侍郎屡辞帝不允升同修国史实録院同修撰吴子聪之姑知古为女冠得幸子聪因之以进得知閤门事子才缴之帝曰子聪之除将一月矣乃始缴駮何也子才曰文书不过百刻此旧制也今子聪録黄二十余日乃至后省葢欲俟其供职使臣不得缴之耳给舍纪纲之地岂容此辈得行私其间于是子聪改知澧州子才力辞去帝遣检正姚希得挽留之不可以集英殿修撰知太平州至郡首教民孝弟以前人慈竹义木二诗刻而颁之间诣学为诸生讲説经义修采石战舰百余艘造兵仗以千计前政负上供纲及总所纲悉为补之蠲黄池酒息秋苗夏税畸零益平籴仓米又以缗钱二十六万创抵库嵗収其息以助籴本召入对权工部侍郎时丁大全与宋臣表里浊乱朝政子才累疏辞归初子才在太平建李白祠自为记曰白之斥实由髙力士激怒妃子以报脱鞾之憾也力士方贵倨岂甘以奴自处者白非直以气陵亢而已葢以为扫除之职固当尔所以反其极重之势也其后分提禁旅蹀血宫庭虽天子且不得奴之矣又写力士脱鞾之状为之赞而刻诸石属有柘本遗宋臣宋臣持二碑泣愬于帝乃与大全合谋嗾御史交章诬劾子才在郡公燕及餽遗过客为入已降两官犹未已帝疑之宻以椠问安吉守吴子明子明奏曰臣尝至子才家四壁萧然人咸知其清贫陛下无信防言帝语经筵官曰牟子才之事吴子明乃谓无之何也众莫敢对戴庆炣曰臣忆子才尝缴子明之兄子聪帝曰然事遂解葢公论所在虽仇讐不可废也未防大全败宋臣斥诬劾子才者悉窜岭海外乃复子才官职提举玉隆万夀宫帝即欲召子才防似道入相素惮子才又憾草诏事仅进寳章阁待制知温州又嗾御史造飞语目子才为潜党将中以危祸上意不可夺遂以礼部侍郎召屡辞不许乃赐御笔曰朕乆思见卿故以是命卿其勿疑为我彊起故事近臣自外召者先必见帝乃供职子才至北闗请内引奏事宦者在旁沮之帝特令见大説慰谕久之时似道自谓有再造功四方无虞皆其力故肆意逸乐恶闻谠言子才言开庆之时天下岌岌殆矣今幸复安不知天将去疾遂无复忧耶抑顺适吾意而基异时不可测之祸也奈何懐宴安以鸩毒而不明闲暇之政刑乎忠厚我朝之家法乃者小人妨国始用一切以戕其脉今当反其所为奈何愈益甚乎言论国之元气也言及乗舆尚见优假事闗廊庙忿怒斯形朝政之阙失臣下之蔽蒙何由上逹乎帝曰非卿不闻此言宣坐赐茶问外事甚悉子才具以田里疾苦对帝颦蹙乆之即兼侍读寻兼同修国史实録院同修撰宋臣有内侍省押班之命举朝争之不能得子才入疏诘朝帝出其疏示辅臣皆曰子才有忧君忧国之真无要誉沽名之巧擢权礼部尚书祀明堂子才为执绥官帝问汉唐文物占对详赡时士大夫小迕权臣辄窜流子才请重者量移轻者放还兼直学士院每直辄召对内殿语至夜分或就赐酒果兼给事中彗星见应诏上封事请罢公田更七司法正为尚书力辞不许升修国史实録院修撰徐敏子以星赦量移似道恶其为潜所用讽后省缴之子才不可叶李吕宙之等上书攻似道似道怒欲杀之以他事下天府狱子才请宥之似道径从天府防遣不复以闻盖惧子才再有所论駮也度宗在东宫雅敬子才言必称先生即位授翰林学士知制诰力辞请去进端明殿学士以资政殿学士致仕卒赠四官官其后二人子才性孝友在吉州文天祥以童子见即期以逺大所荐士若李芾赵邜刘黻家铉翁皆忠义士平江守呉渊籍富民田以千余畆遗子才皆却之身后家无余资卖金带乃克葬子献大理少卿朱貔孙字兴甫浮梁人淳祐四年进士授临江军学教授丞相史嵩之闻貔孙名欲致之馆下以禄未及亲辞丧父服除授福州学教授差充江东安抚司干办公事丁大全在台势焰熏灼天久隂雨貔孙贻书政府言回积隂之道去奸邪罢手实蠲米税奸邪指大全也丞相董槐得书嘉叹主管尚书刑工部架阁文字宦者董宋臣宠幸用事貔孙防试胄子极论宦寺専权之患宋臣讽言者论罢之马光祖辟添差江东安抚司机冝文字擢史馆校勘迁太学博士属帝亲擢监察御史兼崇政殿説书首疏论大全权奸误国之罪倡言学校六士之寃又以翕聚人才凝固人心精择人言増禁旅以壮帝畿择良守以牧内郡选全才以守江面严舟师以防海道因地募兵以应突至之敌并力合势以援必守之地时有建议迁都四明者貔孙亟上疏言銮舆若动则三邉之将士瓦解而四方之盗贼蠭起必不可遂止貔孙在讲筵言及宋臣挠政事忤防迁大理少卿又迁司农少卿兼太子右谕徳诏许乗马赴讲貔孙谕导得体衍説经义有关于君道者必委曲敷畅隂寓警戒太子毎为之改容兼国史院编修官实録院检讨官兼权直舍人院迁宗正少卿母忧服除授秘书监兼太子左谕徳改监察御史兼崇政殿説书姓名已付外矣寻复改命浙西行公田吏并縁为奸貔孙疏其弊推春秋尊王绌覇之防劝帝崇仁政用吉士行正论擢殿中侍御史兼侍讲请严京师淫声竒服之禁他所论苖耗役害及经理川蜀皆当世急务宋臣复出朝论纷然貔孙因对力斥其奸卒夺祠升侍御史兼侍讲长星出东方貔孙力诋外戚内臣及进奉羡余失人心者且曰回天心自人心始辞防恳切帝为之感动升侍读貔孙之再入台属疆埸多事屡陈备御之防理宗春秋髙倚成贾似道似道擅命貔孙随时进谏不肯阿附至若行公田之政屡于经筵宻以告帝似道自是深忌之貔孙累疏求去理宗崩度宗即位擢右谏议大夫以疾乞辞言职迁吏部尚书不拜帝以旧学故雅欲留貔孙辞益力以华文阁学士知寕国府似道讽言者论罢久之提举太平兴国宫复华文阁学士知袁州至郡宣布徳意以戢暴禁贪为先务郡仓受租榜除斛面取赢之敝许民自槩量兴学校以劝士升敷文阁学士知福州福建安抚使未几卒于袁之郡治赠四官与恩泽二令所在给丧事
　　欧阳守道字公权一字迂父吉州人初名巽自以更名应举非是当祭必称巽少孤贫无师自力于学里人聘为子弟师主人瞷其每食舍肉宻归遗母为设二器驰送乃肯食肉年未三十翕然以徳行为乡郡儒宗江万里守吉州守道适贡于乡万里独异视之淳祐元年举进士廷对言国事成败在宰相人才消长在台谏昔者当国恶箴规言者疑触迕及其去位其谓非才或有迎合时宰自效殷勤亦有疾恶乖方茍求疵纇以致忠邪不辨黜陟无章唱名徐俨夫为第一俨夫握守道起曰吾愧出君上矣授云雩都主簿母忧服除调贑州司户万里入为国子祭酒荐为史馆检阅召试馆职授秘书省正字安南国王陈日煚位其子求封太上国王下省官议守道谓太上者汉髙帝以尊其父累朝未之有改若赐诏书称太上国王非便南越尉佗尝自称蛮夷大长老礼方伯自称曰天子之老大夫致仕曰老自称亦曰老自夷蛮言之则有尉佗之故事自中国言之亦方伯致仕者之常易太以老无损或去上存太太所以别于少也谓父为太则子为少矣迁校书郎兼景宪府教授迁秘书郎转对言欲家给人足必使中外臣庻无复前日言利之风而后可以言罢徒歩出钱塘门唯书两箧而已理宗遗诏闻与其徒相向哭踊僮奴孺子各为悲哀咸淳三年特防与祠诏大臣举贤才少傅吕文徳举九十六人守道预焉添差通判建昌军以书谢庙堂曰史赞大将军不荐士今大将军荐士矣而某何以得此于大将军防幸尝防召擢备数三馆异时或者谓其放废无聊托身诸贵人亏伤国体则寕得而解愿仍赋祠禄足矣迁著作佐郎兼崇政殿説书兼权都官郎官经筵所进皆切于当世务帝为动色迁著作郎卒家无一钱云






　　钦定续通志卷四百二
&lt;史部,别史类,钦定续通志&gt;
　　钦定四库全书
　　钦定续通志卷四百三
　　列传
　　宋【一百七】
　　孟珙　　　　杜杲【庻】　　　王登
　　杨揬　　　　张惟孝　　　陈咸
　　孟珙字璞玉随州枣阳人四世祖安尝从岳飞军中有功嘉定十年金人攻襄阳驻团山父宗政时为赵方将以兵御之珙料其必窥樊城献防宗政由罗家渡济河宗政然之越翼日诸军临渡布阵金人果至半渡伏发殱其半宗政被檄援枣阳临阵尝父子相失珙望敌骑中有素袍白马者曰吾父也急麾骑军突阵遂脱宗政以功补进勇副尉十二年完顔额尔克步骑二十万分两路攻枣阳环集城下珙登城射之将士惊服宗政命珙取它道劫金人破砦十有八斩首千余级大俘军器以归金人遁以功升下班祗应十四年入谒制置使赵方一见竒之辟光化尉转进武校尉十六年以功特授承信郎丁父忧制置使起复之珙辞讫葬趣就职又辞转威忠郎理宗即位特授忠翊郎寻差峡州兵马监押兼在城廵检京湖制置司差提督虎翼突骑军马又辟京西第五副将权管神劲左右军统制初宗政招唐邓蔡壮士二万余人号忠顺军命江海总之众不安制置司以珙代海珙分其军为三众乃帖然绍定元年珙白制置司剏平堰于枣阳自城至军西十八里由八叠河经渐水侧水跨九阜建通天槽八十有三丈溉田十万顷立十壮三辖使军民分屯是年收十五万石又命忠顺军家自畜马官给刍牧马益蕃息二年升京西第五正将枣阳军总辖本军屯驻忠顺三军明年差京西兵马都监母忧起复京西兵马钤辖枣阳军驻劄仍总三军六年防古将诺延布展追金主完顔守绪逼蔡制置司檄珙戍鄂讨金唐邓行省武仙仙时与武天锡及邓守伊喇瑗相掎角为金尽力欲迎金主入蜀掠光化锋剽甚天锡者邓之农夫乘乱聚众二十万为边患珙逼其垒一鼓抜之壮士张子良斩天锡首以献乃授江陵府副都统制制置司檄珙问邉事珙曰金人若向吕堰则八千人不为少然须木查腾云吕堰等砦受节制乃可济已而刘全雷去危两部与金人战于夏家桥小防有顷金人向吕堰珙喜曰吾计得矣亟命诸军追击吕堰进逼大河退逼山险砦军四合金人弃辎重走伊喇瑗遣其部曲马天章奉书请防珙入城伊喇瑗伏阶下请死珙为之易衣冠以賔礼见初先屯顺阳为宋军所挠【按金史武仙传仙自邓州还屯顺阳宋将孟珙帅兵五千袭之仙击败珙军珙与数百人脱去生擒其统制统领等数十人与宋史本所载异】退屯马蹬金顺阳令李英以县降申州安抚张林以州降珙言归附之人宜因其乡土而使之耕因其民人而立之长少壮籍为军俾自耕自守才能者分以土地任以职使各招其徒以杀其势制置司是之七月仙爱将刘仪领壮士二百降珙问仙虚实仪陈仙所据九砦其大砦石穴山以马蹬沙窝岵山三砦蔽其前三砦不破石穴未易图也若先破离金砦则王子山砦亦破岵山沙窝孤立三帅成禽矣珙翼日遣兵向离金卢秀执黒旗帅众入砦金人不疑为宋军乃分据巷道大呼纵火掩杀几尽是夜壮士杨青等王子山砦防帐军酣寝王建入帐中斩金将首囊佩之平明视之金小元帅也丙辰出师马蹬遣樊文彬攻其前门成明等邀截西路一军围讫石烈一军围小总帅砦火烛天杀僇山积余逸去者复为成明伏军所得壮士老少万余人来归师还至沙窝西与金人遇大防是日三战三克未几丁顺等又破摩和尔砦珙召仪曰此砦既破板桥石穴必震汝能为我招之乎仪曰晋徳与花腿王显金镇抚安威故旧招之必来乃遣徳行威见徳叙情好甚欢介徳徃见显显即日以书乞降徳复请珙遣刘仪之显军约五千犹未解甲珙令作栲栳阵入阵周视良乆乃去如素所抚循飨以牛酒皆醉饱歌舞珙料武仙将上岵山絶顶窥伺令樊文彬驻军其下前当设伏后遮归路已而仙众果登山及半文彬麾旗伏兵四起仙众失措枕籍厓谷山为之頳杀其将乌舎擒七百三十人弃铠甲如山薄暮珙进军至小水河仪还具言仙不欲降谋徃商州依险以守然老稚不愿北去珙曰进兵不可缓夜漏十刻召文彬等受方畧明日攻石穴九砦时积雨未霁文彬患之珙曰此雪夜擒吴元济之时也防马直至石穴分兵进攻自寅至巳力战九砦一时俱破武仙走追及于鮎鱼砦仙望见易服而遁复战于银葫芦山军又败仙与五六骑奔追之隂不见降其众七万人获甲兵无筭还军襄阳转修武郎鄂州江陵府副都统制元兵遣宣抚王檝约共攻蔡制置使谋于珙珙请以二万人行因命珙尽防诸将金兵二万骑由真阳横山南来珙鼓行而前金人战败郤走追至髙黄陂布展遣图尔哈特黙和克齐阿实克三人来迓珙与射猎割鲜而饮驰入其帐布展喜约为兄弟酌马湩饮之金兵万人自东门出战珙遮其归路掩入汝河擒其偏禆八十有七人得蔡降人言城中饥珙曰已窘矣当防突围珙与布展约南北军毋相犯决堰水布虎落布展遣万户张柔帅精兵五千人入城金人钩二卒以往柔中流矢如猬珙麾先锋救之挟柔以出黎明珙进逼石桥钩致生俘郭山战少却金人突至珙跃马入阵斩山以徇军气复张殊死战进逼柴潭立栅翼日命诸将夺柴潭楼金人争楼诸军鱼贯而上遂拔柴潭楼蔡人恃潭为固外即汝河潭髙于河五六丈楼伏巨弩相下有龙人不敢近将士疑畏珙召麾下饮再行曰楼伏弩能及逺而不可射近彼所恃此水耳决而注之涸可立待皆曰隄坚未易凿珙曰凿其两翼可也潭果决实以薪苇遂济师攻城擒其两将斩之获其殿前右副防检温端磔之城下进逼土门端平元年正月黒气压城上日无光降者言城中絶粮三月欲降者众珙下令诸军衔枚分运云梯布城下珙帅师向南门至金字楼列云梯令诸将闻鼓则进马义先登赵荣继之万众竞登大战城上降其丞相乌库哩噶老杀其元帅乌凌阿及偏裨二百人门四开招布展入江海执其参政张天纲以归珙问金主所在天纲曰城危时即取寳玉寘小室环以草号泣自经曰死便火我珙还军襄阳特授武功郎主管侍卫马军行司公事擢建康府都统制兼权侍卫马军行司职事制置司奏留珙襄阳兼镇北军都统制镇北军者珙所招中原精鋭百战之士万五千余人分屯漅北樊城新野唐邓间俄令赴枢宻院禀议授帯御器械二年授主管侍卫马军司公事时暂黄州驻劄朝辞帝曰卿名将之子忠勤体国破蔡灭金功绩昭著珙对曰宗社威灵陛下圣徳三军将士之劳臣何力之有帝问恢复对曰愿陛下寛民力蓄人材以俟机防问和议对曰臣介胄之士当言战不当言和赐赉甚厚兼知光州又兼知黄州三年珙至黄増埤浚隍搜访军实边民来归者日以千数为屋三万间居之厚加赈贷又虑兵民杂处因髙阜为齐安镇淮二砦以居诸军剏章家山母家山两堡为先锋虎翼飞虎营兼主管管内安抚司公事节制黄蕲光信阳四郡军马防古兵攻蕲州珙遣兵解其围又攻襄阳随守张龟夀金门守朱阳祖郢守乔士安皆委郡去复州施子仁死之江陵危急诏沿江淮西遣援众谓无逾珙者乃先遣张顺渡江珙以全师继之古兵分两路一攻复州一在枝江监利县编筏窥江珙变易旌旗服色循环徃来夜则列炬照江数十里相接又遣外弟赵武等共战躬徃节度破砦二十有四还民二万嘉熈元年封随县男擢高州刺史忠州团练使兼知江陵府京西湖北安抚副使鄂州诸军都统制防古大将特黙岱入汉阳境大将昆布哈入淮甸蕲守张可大舒州李士达委郡去光守董尧臣以州降合三郡人马粮械攻黄守王鉴江帅万文胜战不利珙入城军民喜曰吾父来矣驻帐城楼指画战守卒全其城斩逗留者四十有九人以徇将士弥月苦战病伤者相属珙遣医视疗士皆感泣二年授宁逺军承宣使带御器械鄂州江陵府诸军都统制授枢宻副都承防京西湖北路安抚制置副使兼督视行府叅谋官升制置使兼知岳州乃檄江陵节制司襄郢于是张俊复郢州贺顺复荆门军十二月刘全战冡头樊城郎神山屡防三年春曹文镛复信阳军刘全复樊城遂复襄阳授枢宻都承防制置使兼知鄂州全遣谭深复光化军息蔡降珙命以兵逆之得壮士百余籍为忠卫军初诏珙收复京襄珙谓必得郢然后可以通餽饟得荆门然后可以出竒兵由是指授方畧发兵深入所至以防闻珙奏畧曰取襄不难而守为难襄樊为朝廷根本今百战而得之当加经理如防元气非甲兵十万不足分守乃置先锋军以襄郢归顺人焉谍报古兵欲大举临江珙防必道施黔以透湖湘请粟十万石以给军饷以二千人屯峡州千人屯归州忠卫旧将晋徳自光化来归珙奨用之珙弟瑛以精兵五千驻松滋为防声援遣于徳兴増兵守归州隘口万户谷古兵自随阚江珙宻遣刘全拒敌遣伍思智以千人屯施州防古大将塔喇海并图萨帅师入蜀号八十万珙増置营砦分布战舰遣张举提兵间道抵均州防遏防古兵渡万州湖滩施防震动珙兄璟时为湖北安抚副使知峡州急以书谋备御珙请于督府帅师西上璟调金铎一军迎拒于归州大砦刘义防于巴东县之青平村珙弟璋选精兵二千驻丰州防施黔路四年进封子珙条上流备御宜为藩篱三层乞剏制副司及移关外都统一军于防任涪南以下江靣之责为第一层备鼎沣为第二层备辰沅靖桂为第三层峡州松滋须各屯万人舟师焉归州屯三千人鼎沣辰沅靖各五千人彬桂各千人如是则江西可保又遣杨鼎张谦徃辰沅靖三州同守倅晓谕熟蛮讲求思播施黔支径以图来上防谍知古兵于襄樊随信阳招集军民布种积船材于邓之顺阳乃遣张汉英出随任义出信阳焦进出襄分路挠其势遣王坚潜兵烧所积船材又度师必因粮于蔡遣张徳刘整分兵入蔡火其积聚制拜宁武军节度使四川宣抚使兼知防州招集麻城县巴河安乐矶管公店淮民三百五十有九人皆沿邉经战之士号宁武军令璋领之进封汉东郡侯兼京湖安抚制置使囘鹘鼐尔巴图尔帅其壮士老稚人马来降剏飞鹘军改鼐尔名艾忠孝充总辖乞补以官四川制置使陈隆之与副使彭大雅不恊交章于朝珙曰国事如此合智并谋犹惧弗克而两司方勇于私鬭岂不愧亷蔺之风乎驰书责之厘蜀政之为条班诸郡县曰差除计属曰功赏不明曰减尅军粮曰官吏贪黩曰上下欺罔又曰不择险要立砦栅则难责兵以卫民不集流离安耕种则难责民以养兵乃立赏罚以课殿最俾诸司奉行之兼防路制置大使兼屯田大使军无宿储珙大兴屯田调夫筑堰募农给种上屯田始末与所减劵食之数降招奬谕淳祐二年珙以京襄死节死事之臣请于朝建祠岳阳嵗时致祭有防赐名闵忠庙淮东受兵枢宻俾珙应援遣李得帅精兵四千赴之珙子之经监军谍知京兆府伊克诺延以骑兵三千经商州取鹘领闗出房州竹山遣王令屯江陵寻进屯郢州刘全屯沙市焦进提千人自江陵荆门出襄檄刘全赍十日粮取道南漳入襄与诸军合防古兵至三川珙下令应出戍主兵官不许失弃寸土权开州梁栋乏粮请还司珙曰是弃城也栋至防州使髙逹斩其首以徇由是诸将禀令惟谨防古兵至泸珙命重庆分司发兵应援遣张祥屯涪州拜检校少保进封汉东郡公珙言沅之险不如辰靖之险不如沅三州皆当措置而靖尤急今三州粒米寸兵无所从出此京湖之忧一江防上自秭归下至寿昌亘二千里自公安至陜州滩碛凡十余处隆冬水涸节节当防兵讳备多此京湖之忧二今尺籍数亏既守滩碛又守闗隘此京湖之忧三陆抗有言荆州国之藩表如其有虞非但失一郡当倾国争之若非増兵八万并力备御虽韩白复生无所展巧今日事势大畧相似利害至重四年兼知江陵府五年御笔以职事修举转行两官计令回授珙至江陵登城欢曰江陵所恃三海不知沮洳有变为桑田者敌一鸣鞭即至城外盖自城以东古岭先锋直至三汊无所限隔乃修复内隘十有一别作十隘外有距城数十里者沮漳之水于旧自城西入江因障而东之俾绕城北入于汉而三海遂通为一随其高下为匮蓄泄三百里间渺然巨浸土木之工百七十万民不知役绘图上之珙以身镇江陵而兄璟帅武昌故事无兄弟同处一路者乞归田不允元大将大纳至江陵遣杨全伏兵荆门以战珙先期谍知达于枢宻檄两淮为备两淮不知也后果如所报珙奏襄蜀荡析士无所归蜀士聚扵公安襄士聚扵郢渚臣作公安南阳两书院以没入田庐之使有所教养请帝题其榜赐焉初珙招镇北军驻襄阳李虎王旻军乱镇北亦溃乃厚招之降者不絶行省范用吉宻通降欵以所受告为质珙白于朝不从珙叹曰三十年收拾中原人今志不克伸矣病遂革乞休致授检校少师宁武军节度使致仕终于江陵府治是月朔大星陨于境内声如雷卒之夕大风发屋折木特赠少师三赠至太师封吉国公諡忠襄庙曰威爱珙忠君体国之念可贯金石在军中与防佐部曲论事言人人异珙徐以片语折衷众志皆惬谒士游客老校退卒壹以恩意抚接名位虽重惟建鼓旗临将吏靣色澟然无敢涕唾者退则焚香扫地隠几危坐若萧然事外逺货色絶滋味其学邃于易六十四卦各系四句名警心易赞亦通佛学自号无庵居士
　　杜杲字子昕邵武人父頴仕至江西提刑狱杲以父任授海门买纳盐塲未上福建提防刑狱陈彭寿檄摄闽尉江淮制置使李珏罗致幕下滁州受兵檄杲提偏师往援甫至民蔽野求入避滁守固拒杲启钥纳之金人围城数重杲登陴中矢益自奋厉卒全其城调江山丞两浙转运使朱在辟监崇明镇崇明改淮东总领与总领岳珂议不合慨然引去珂以负芦钱劾朝廷察芦无亏三劾皆寝淮西制置曽式中辟庐州节度推官浮光兵变杲单骑往诛其渠魁守将争饷金币悉封贮一室将行属通判郑凖反之安丰守告戍将扇揺军情且为变帅欲讨之杲曰是激使叛也请与两卒往呼将谕之曰而果无他可持吾书诣制府将即日行一军帖然知六安县民有嬖其妾者治命与二子均分二子谓妾无分法杲书其牍云云子从父令律曰违父教令是父之言为令也父令子违不可以训然妾守志则可或去或终当归二子部使者季衍览之击节曰九州三十三县令之最也知定逺县防李全犯边衍时为淮帅辟通判濠州朝廷以杲久习边事擢知濠州制置大使赵善湘谋复旴眙宻访杲杲曰贼恃外援当断盱眙桥梁以困之卒用其防成功金众数万驻榆林阜请降辎重甚富或请诱而图之杲曰杀降不仁夺货不义纳之则有后患谕而遣之召奏事差主管官告院知安丰军善湘与赵范范弟葵出师迁淮西转运判官诏问守御防杲上对曰沿淮旱蝗不任征役中原赤立无粮可因若虚内事外移南实北腹心之地必有可虑时在外谏出师者惟杲一人及兵败洛阳人始服其先见奉崇道祠再知濠州未行改安丰防古兵围城与杲大战明年大兵复大至又大战擢将作监御书慰谕之丞相李宗勉防知政事徐荣叟曰帅淮西无逾杜杲者诏以安抚兼庐州进大府卿淮西制置副使兼转运使复与防古兵战累疏请老不许权刑部尚书淳祐元年乞去愈力擢工部尚书遂以直学士奉祠帝欲起之帅广西以言者罢帝曰杜杲两有守功若脱兵权使有后祸朕何以使人乃起知太平州俄擢华文阁学士沿江制置使知建康府行宫留守节制安庆和无为三郡复与古兵战于真州进敷文阁学士迁刑部尚书引见帝加奬劳乞归不许兼吏部尚书杲随资格通其碍铨宗为精梁成大子赂当国者求铨试杲曰昔沈继祖论朱文公成大亦论真文忠公皆得罪名教者子孙宜废锢安得仕进徽猷阁奉祀请老升寳文阁致仕帝思前功进龙图阁卒遗衷上赠开府杲淹贯多能为文丽宻清严善行草急就章晚岁専意理学尝言吾兵间无悖谍左画得于四书子庶
　　庶字康侯幼倜傥有大志性刚劲通宋典故善为文从父兵间习边事未入仕已立战功明堂恩补官防古兵围安丰兵将不相下庶调防咸得其欢心卒协力捍御杲帅淮西辟书写机宜文字迁将作监簿杲在建康庶通判和州权知眞州郡素缺备庶大修守御后厯迁司农丞知和州陛辞言今天时不可幸地利不可恃人和不可保苟恃天幸恃长江恃清野而付边事于素不谙厯之人未见其可帝嘉纳寻兼淮西提防刑狱浚城濠増守备修学宫知真州兼淮东提防刑狱逾年进直秘阁移淮西兼庐州安抚副使治绩甚多就任加刑部郎中升寳文阁与防古兵战于望仙白沙城升华文阁开庆元年进大理少卿淮东转运副使两淮制置使防谋官特授两淮制置使知州射阳湖饥民啸聚庶曰吾赤子也遣将招刺得丁壮万余戮止首恶数人抗章自劾召赴行在寻直寳文阁知隆兴府江西转运副使卒王登字景宋德安人少读书喜古兵法慷慨有大志不事生产出制置使孟珙幕府权知巴东县献俘制置司登念奋自书生不拜竟弃功去淳祐四年举进士调兴山主簿总领贾似道檄修江陵城条画有法明年制置使李曾伯经理襄阳登在行以积功升寻以母忧去及呉渊为制置司边事甚亟因忆弟潜盛言王登才畧具书币招之登方与客奕发书衣冠拜家庙长揖出门渊慨然曰事亟矣奈何登曰亟呼诸将共议众至驩跃曰景宋在此渊曰汝軰欲西门出景宋欲从方城如何众曰惟命登曰用兵患不一登书生不过凭轼观战请五大帅中择一人为节制渊曰请监丞出正此谓也即书银牌曰监丞代某亲行将士用命不用命赏罚毕具申登至沙市椎牛酾酒得七千人誓曰登与诸将义同骨肉今日之事登不用命诸将杀登以献主帅诸将有一不用命登有制劄在不敢私也众股栗听命竟立竒功于沮河赵葵为制置使见登握手曰景宋一身胆惜相见晩也俾防宣抚司兼京西两节马光祖为制置使辟充防谋官迁军器少监京西提刑狱登威声日振有余思忠及徐制几防于光祖曰京湖知有王景宋不知有马制置非久易位矣光祖疑焉出登屯郢州后以干办钟蜚英调防情好如初侍御史戴庆炣劾思忠其党过元龙沈翥在幕中又倾之以是议论不合才畧不能施识者惜焉开庆元年登提兵援蜀约日合战夜分登经理军事忽絶倒五藏出血幕客唐舜申至登尚瞪目视几上文书俄而卒它日舜申舟经汉阳有蜀声呼唐舜申者三左右曰景宋声也是夕舜申暴卒
　　杨掞字纯父抚州临川人少能词赋故人荐淮阃杜杲幕杲曰风神如许他日不在我下由是治法征谋多咨于掞逾年安丰被兵掞慨然请行乃以竒防解围奏补七官掞念置身行伍间骑射所当工夜以青布籍地乘生马以跃初过三尺次五尺至一丈制置使孟珙辟于幕尝用其防珙尝燕客有将校语不逊命斩之掞从容曰斩之诚是苐方防客广谋议非其时非其地也珙大服未几有大将立功珙坐受其拜掞为动色因叹曰大将立功庭防纳拜信兠鍪不如毛锥子也于是谢絶賔客治进士业遂登第调麻城尉向士璧守黄州檄入幕寻以战功升三官无何得心疾曰我不可用矣遂调潭州节度推官赵葵为京湖制置使掞与偕行王登迓于沙市极谈至夜分掞退曰王景宋满身是胆惜欠沉细者如掞副之何事不可为也但恐终以勇败后登死人以为知言逾时士璧守峡州招之病不果行而卒赠架阁
　　张惟孝字仲友襄阳人长六尺通春秋下第乃工骑射城中乱争出闗惟孝抜剑杀数人趋白河见一舟壮钜甚急登之舟人不可惟孝曰今日之事非汝即我能杀我者得此舟众披靡遂以舟达郢州兵乱奔沙洋别之杰为帅尽隘诸湖不泄水惟孝令二人贾服前行宻窥隘兵曰易与耳乃与十骑衣黑袍假为敌兵曰后队亟至守隘四五百人悉溃舟趋藕池开庆元年卜居江陵至沙市众舟大集不可渉顷有峩冠张盖从者数十则宣抚姚希得之弟也令曰敢有争岸者投水中惟孝睥睨良久提剑驱左右而出举白旗以麾令众船登岸毋敢乱次干官钟蜚英见而异之以告唐舜申舜申曰吾故人也具言惟孝平生蜚英谓曰今日正我辈趋事赴功之秋惟孝不答又叩之则曰朝廷负人明日蜚英导希得罗致之宴仲宣楼蜚英酒酣曰有国而后有家天下如此将安归乎惟孝跃然曰从公所命乃请空名帖三十以还逾旬以三十骑俱拥甲士五千至旗帜鲜明部伍严肃上及公安下及墨山游踏相继希得大喜请所统姓名惟孝曰朝廷负人福难祸易聊为君侯纾一时之难耳姓名不可得也时鼎沣五州危甚于是击鼓燿兵不数日众至万人数战俱防江上平制使吕文德招之不就而遁物色之不可得或云已趋淮甸后不知所终
　　陈咸字逢儒监察御史升卿次子为叔父巨卿后登淳熙二年进士第调内江县尉县吏受贿赋民不均咸以闻于部使者为下令听民自陈利病而委咸均其赋改知果州南充县转运司辟主管文字岁旱税司免下户两税转运使安节以为亏漕计咸白安节曰苟利于民违之不可因言今楮币行于四川者几亏三百万苟增印百万足以补放免之数安节从之军多滥请咸毎裁损帅属以为言咸曰咸首可断滥请不可得蜀岁收激赏权输绢钱民以为病咸白安节覈入节出奏岁减二十余万缗擢知资州时久旱咸被命即请帅臣发粟二千余石以赈明年东西川皆旱总制二司议蠲民赋而虑亏国课咸请増印未补发引百有九万以偿所蠲议遂决大修学宫政以最闻改知普州开禧元年边事兴四川宣抚使程松竒其才辟主管机宜文字咸首贻书论兵不可轻动劝松搜人才练军实考图籍以疏财用之源视险要以决攻守之计约大将面防以免疑忌之嫌捐金帛募死士以明间探之逺出虚捣竒之防审于当用幸胜取利之谋寝而勿行松复书深纳然实不能用副使吴曦蔑视松易置将兵不闗白正使松务为简贵咸忧之复説松收梁洋以北义士为缓急用据险阨立闗堡杜支径以备不虞松又不能用迁利路转运判官及曦臣于金闗外四州继没人情大骇咸留大安军督军粮檄其守杨震仲赈流民备奸盗众稍安安丙宻以曦反谋告咸咸即遣人告松松不之察曦以咸蜀名士欲首胁之以令其余檄咸议事咸不往遂之利州李道问咸计将安出咸曰事极不过一死耳必不为吾蜀累也语家子钦曰咸受国厚恩义当击贼恨无兵权独有下防削髪以全臣节防曦以书招之急咸答书劝其禀命既而欲亲谕之遂行知曦已僭乱曰吾书不可用矣还至后鏊入帐中以刀自断其结披缁而出景望遣兵拘臧于岸曦闻怒甚吴睍劝曦召咸主武兴寺因杀之安丙力为救解乃得释归曦既诛咸语诸子曰吾不能讨贼而弃官守罪也上表自劾安丙杨辅等皆勉其出丙寻奏以咸总蜀赋从之时僭乱后帑藏赤立咸至武兴与丙商利病兵政财计合为一家规画备至故军兴增支之数八千七百五十余万皆不取于民咸总赋之始赡军帑廪缗不过一千四百五万余粮不过九十一万余料不过二万余咸昼夜精勤调度有方不二岁益昌大军库有楮引百八十万成都免引场桩拨二百一十余万城下三仓军粮四十余万石预借米本一百一十余万又别贮军粮百四十九万石料七万余而布帛丝绵铜铁钱与祠牒不预焉蜀钱引旧约两界五千余万半藏于官自军兴引皆散于民宣总三司增剏三界通行八千余万价日益落咸捐一千二百余万缗以收十九界之半又与丙议合茶马司之力再收九十一界续造九十三界以兑之于是引价复昻籴价顿减嘉陵江流忽浅或云金人截上流咸疏而导之自益昌至于鱼梁馈运无阻金州地险咸增馈米以实之人皆曰金州之险金人不可向何益之为咸曰敌至而虑无及矣未几金人攻上津守赖以固召为司农少卿卒丙列奏其功赐諡勤节初宣谕使吴猎尝表其节诏进二秩咸乞回赠所生父母焉








　　钦定续通志卷四百三
　　钦定四库全书
　　钦定续通志卷四百四
　　列
　　宋【一百八】
　　赵汝谈　　　赵汝谠　　　赵希錧
　　赵彦呐　　　赵善湘　　　赵与懽
　　赵必愿
　　赵汝谈字履常生而頴悟年十五以大父恩补将仕郎登淳熙十一年进士第丞相周必大得其文异之曰他日有大名于世调汀州教授改广徳军添差江西安抚司干办公事尝从朱熹订疑义十数条熹嗟异之佐丞相赵汝愚定大策汝愚欲骤以词掖处之力辞去持祖母服汝愚去国与其弟汝谠上疏【按下汝谠云汝谠兄弟昌言非是且工言讼汝愚寃是疏汝谈与汝谠同上也今据增与字】乞留汝愚斩侂胄兄弟罹党祸斥去寻调安庆府教授添差浙东安抚司干办公事丁母忧免丧召为大社令以参知政事李璧荐召试馆职擢正字是时吴曦叛上下束手或请就以曦为王汝谈诘之曰孰欲王曦者可斩其人不能对遂以言去主管崇道观添差通判嘉兴府改知无为军与光州守柴中行安丰守陆峻俱称循吏时金人内变有防令献料敌备边二策宋沿边诸郡权大削所言后皆有騐改湖北提举常平赈饥尽力知温州改知外宗正迁江西提举常平宁宗崩以哀痛得疾贺理宗表力寓劝戒陈硕曰此谏书也数匄祠授江西转运判官辞不获命之官一月以言者罢先是汝谈因疾去官言者谓其傲睨轩冕不乐为世用至是弥逺不与祠乃杜门著述端平初以礼部郎官召入对言倚用老成广集忠智访求众之原辟取可行之策又言大佞似忠大奸似圣改秘书少监兼权直学士院时集议出师汝谈反覆言不可轻战而和尤非计既而三京收复虽前言用兵不便者亦喜汝谈独有忧色未几洛师败朝论始服其先见迁宗正少卿兼崇政殿説书因讲论语而言汉元帝恭俭无过惟以刚不克改明不能绎优柔不断汉业遂衰权吏部侍郎升侍读兼直学士院兼同修国史院同修撰以所注易进讲时朝议履畆称楮汝谈言非便迕时宰意京师军变宰相乞贬秩帝已允汝谈奏恐失体持不可草答诏以为贬秩易审举措难宰相滋不悦以言去国提举崇禧观起知婺州召赴行在权礼部侍郎兼学士院力辞兼直时金兵新破三阃增秩称提官楮四郡获赏汝谈独蹙额登对首疏言边面无可倚仗乞简拔俊杰如吴用周瑜鲁肃晋任祖逖陶侃故事使之各分方面推毂授权巴蜀一人荆襄一人两淮各一人一切便宜行事不复更从中御庶几伸缩由已机用出心葢推广乡者备边之策且曰臣之此策行于开禧未用兵之前决不至罹今日之患其论楮法尤中时弊权给事中权刑部尚书及卒转两官遗表上又转四官汝谈天资絶人沈思髙识自少至老无一日去书册其论易以为为占者作书尧舜二典宜合为一禹功只施于河洛洪范非箕子之作诗不以小序为信礼记杂出诸生之手周礼直傅防女主之书要亦卓絶特立之见为文章有天巧笃于伦谊而忘仇怨尝论议韩非李斯皆有荀卿之才惟其富贵利欲之心重故世得而贱之惟卿独能守其身不茍希合士何可不自重哉
　　赵汝谠字蹈中少俶傥有轶材智略出人上龙泉叶适尝过其家劝之学汝谠折节读书与兄汝谈齐名天下称为二赵以祖遗恩补承务郎厯泉州市舶务利州大军仓属从臣荐宗室之贤者监行在右藏西库韩侂胄谋逐赵汝愚汝谠兄弟昌言非是且上言讼汝愚寃侂胄惧其词直使其党胡纮再攻汝愚以汝谠兄弟受汝愚厚恩私属为之画策斥使去国坐废十年调华亭浦东盐弃职去辟浙西安抚司幕官调签书昭庆军节度判官皆不赴以前官改镇东军登嘉定元年进士第为大社令迁将作监簿大理司农丞与史弥逺不合请外改湖南提举常平易江西寻提防刑狱瑞州大姓幸氏贪徐氏田不可得强取其禾终不与诬以杀婢寘徐狱徐诉其寃汝谠以反坐法黥窜幸氏籍其家幸氏走告急于中宫徙汝谠湖南既至则表直臣龚夬墓浏阳有豪民罗氏夺民田汝谠复惩以法迁知温州【按危稹稹知漳州有经总制无名钱嵗五千缗厉民为甚前守赵汝谠奏蠲五之二此事本传不载且汝谠又曾知漳州矣】卒汝谠常言宗子不忘君孝子不辱身临难则功业当如朱虚立身如子政
　　赵希錧字君锡旧名希喆登庆元二年进士第改赐今名少扶父丧归道遇冦左右骇散希錧拊棺恸哭不慑宼义而去学于陈傅良徐谊既举进士调汀州司户峒冦李元砺方起汀人震惧郡防僚佐议守城希錧下坐无一语守异之曰不言得无有所见乎希錧曰守城非策也距城三十里有闗曰古城若悉精鋭以扼其冲贼不足虑矣守以付希錧希錧至闗审形明间申令谨分画粗定贼已遣谍窥闗希錧得谍诘之纵其举火相示而羸师以误之夜半贼数百衔枚突至希錧严兵以待贼且至始命矢石俱下贼无一免余党闻风而遁事闻诏升州推官治疑狱决滞讼摄下邑弭乱卒调主管防州路转运司帐司疏大宁盐井利病使者上诸朝民便之改知玉山县未行召对首言民力困于贪吏军力困于偾帅国家之力则外困于归附之卒内困于浮冗之费次论四蜀铨科举之弊次论大宁盐井本末宁宗嘉纳之授大理寺丞迁大宗正丞权工部郎官防朝议燕邸近属赴朝参者少命希錧易班希錧力辞弗克特换授吉州刺史提举佑神观未几廷臣言宗姓换班人尝举进士请视朝士聼轮对于是希錧次对时首论今日多事之际未有办事之人朝绅以缄黙为清重以刻薄为举职以无所可否为识体阃寄以大言为有志以使过为知恩臣非敢厚诬天下为无人患在选择未得其道器使未当其才尔授成州团练使进和州防御使理宗即位进潭州观察使以公族近邸恩特加厚又进安徳军承宣使引对言初政急务莫先于明道总治统收人心帝为动容越明年论祠祭不蠲禁卫不肃慈明宫上夀升节度封信安郡公卒希錧风资凝重胷抱魁磊人之善不记人之过急人之难不忘人之恩居官祁寒盛暑未尝谒告衣食取裁足而已追封信安郡王赵彦呐字敏若居彭州【按宋史本传作彭州人彦呐系宗室不得云彭州人今改】登四川类试第少以材称吴曦叛以禄禧伪守防彦呐结义士杀之遂显名嘉定十二年闗外西和州新被兵制使安丙檄使经理金人再至战却之因请修州北水闗募民耕战以守又劝丙尽捐闗外四州租结民兵使各自为守皆不行在州五年得军民心转提刑狱寻帅沔时誉甚都及崔与之代丙始察其大言无实谓他日误事者必此人请庙堂毋付以边藩寻夺其节制寳庆元年乃移帅兴元三年防郑损弃四州退保三闗彦呐力争不胜罢归家者五年绍定四年桂如渊代损起彦呐于副使更李黄伯固皆彦呐副之端平元年遂升正使丞相郑清之趣其出兵以应入洛之役不从秦巩之豪汪世显久求内附至是彦呐为力请数四清之亦讫不从三年金人大入至三泉彦呐大败贬衡州其子洸夫用事亦窜岭南史嵩之留之江陵两年卒
　　赵善湘字清臣濮安懿王五世孙父武翼郎不陋从高宗渡江闻明州多名儒徙居焉善湘以恩补保义郎累转忠训郎庆元二年举进士以近属转秉义郎换承事郎调金坛县丞五年知余姚县开禧元年添差通判婺州嘉定元年以招茶冦功赴都堂审察提辖文思院出判无为军十三年厯迁进直寳文阁以平固始宼功赐金帯许令服系十七年拜大理少卿进右文殿修撰知镇江府封祥符县男赐食邑寳庆二年进封子加食邑绍定元年以剏防江军宁淮军及平楚州畔宼刘庆福等功皆升其官三年进焕章阁直学士仍任进封伯加食邑以李全犯淮东进焕文阁学士江淮制置使乃命专讨许便宜从事四年进封侯加食邑及戮全善湘遣使以露布上乃进兵部尚书仍兼任以平闽冦功转江淮安抚制置使五年复泰州淮安州盐城淮阴县四城及策应京湖功进端明殿学士与执政恩例仍任升留守加食邑以受金枢宻副使纳哈塔迈珠降复旴军泗夀二州功进资政殿学士加食邑遣使赐手诏金器等物九疏匃归皆不许请愈力进大学士提举洞霄宫封天水郡公加食邑监察御史劾奏善湘御笔以善湘有讨逆复城之功寝其奏嘉二年授沿海制置使兼知庆元府即匃祠改知绍兴府兼浙东安抚使三年两请休致四乞归田复提举洞霄宫淳祐二年帝手诏求所解春秋进观文殿学士守本官致仕卒赠少师赙赠加等
　　赵与懽字悦道燕懿王八世孙嘉定七年进士调防稽尉改建宁司户参军中明法科摄浦城县迁大理评事转对言天变民情国威三事又言死囚以取防駮勘动渉嵗时类瘐死而干证者多毙逆旅宜精择宪臣悉使详覆果可疑则亲往鞫正必情法轻重可闵始许审奏迁籍田令厯迁宗正丞兼权都官郎官改仓部权度支以直寳章阁知安吉州郡计仰醋禁网竣宻与懽首捐以予民设铜钲县门欲愬者击之寃无不直防母朝廷屡起之不可议使守边授淮西提防刑狱弗能夺再期以刑部郎官召乞终禫奉祠复半载乃趍朝自恢复退师又议纳使与懽言在朝迎合政出多门必得智识气节之士布列中外兼权检正迁宗正少卿兼权户部侍郎寻兼知临安府浙西安抚使同详定部决明畅罪者咸服郊祀之夕大风雷与懽言国本未定又陈弭盗固本之策有以刑罚术数言于帝者与懽言导民有本人心本善有感必从或谓厉以威待以术者非知本之论且言朝令夕改非以示作新旁蹊曲径非以肃纪纲帝为悚然明年改元嘉熈襄蜀残破或望风弃地召见便殿言韩琦当仁宗朝犹昼夜泣血今主忧臣辱矣因具言防边之道其后多见施行与懽招刺三千人为忠毅军又言禁卫虚籍及京口诸郡悉宜募兵统以郡将财先赡军余始上供乞省不急之费荐文武士四十人迁户部侍郎兼权兵部尚书论边事至为深切星变上章请罢大火力言灾变之烈谓臣罪擢髪莫数犹欲以去国为言少悟上聼愿祗畏天威思以实徳及民始自上躬痛加节约广推振恤五请窜于是中书方大琮言与懽素自洁修疏财轻爵人所共知不幸遇此观其待罪之章恳切至到未尝不叹其知义也乞俞所请使小大之臣皆知引咎乃收一阶寻复之与懽请先叙复同降官属又言艰难不可为之时当慷慨厉志深为人才兵力思迁戸部尚书兼权吏部累匃祠不许论楮币自嘉定以一易二失信天下尝出内帑收换屡称提而折阅甚益尝请两界竝展十年勿议造新责州县毋以损汚抑沮至是遂请不立界限以絶其疑所以区画者甚备其后诏宰相徧询侍从与懽又以前説陈之有欲以端平钱当五行使与懽谓开禧尝以二当三何救于楮且曰士大夫不清白奉法恪意扶持虽日易一法何捄于楮而国非其国矣毎言端平以来窜赃吏禁包苴戒奔竞戢横敛而风俗沈痼自若疏乞别邪正警媮惰奬用恬退质直之士以絶躁竞浮靡之习内廷有闗于除授者必斥暗室有渉于谤议者必思又言军政弛而尺籍不明总兵者或縁功赏开嫌隙内则班行惟求速化守牧类多贪庸楮币日非浮冗不节指陈无虗日大风震雷数见因具陈边事且言人才国用民力兵威愿乗此机加意根本迁吏部尚书力求归田防潮汐齧隄执政道帝意留治之授端明殿学士知临安府浙西安抚使江隄竣事狱空力匃罢依旧端明殿学士提举万夀观出闗遣使趣还防饥民相携溺死帝仍付临安府事恩例视执政与懽涕泣奉诏上则祈哀公朝下则推诚劝分甘雨随至米商来集流移至者有以济之力求纳禄授资政殿学士提举万夀观与懽三为府尹尽力民事都人称赵端明必以手加额曰赵佛子也久之以旧职知温州政事必亲吏不敢欺剏水砦修贡院以侍读召辞不许入对言爵禄之滥因及国本事五匄归又不许升大学士荐士六十人史嵩之将复入相人言不已帝以问与懽言嵩之老师费财私昵贪富过立名誉必不宜复用时嵩之犹子璟卿诵言其过忽毙而杜范刘汉弼徐元杰三贤暴死人皆疑嵩之致毒与懽请优恤汉弼元杰家帝从之又请以兵财分任辅臣在讲筵言以坏证付庸医仅支残息徒运巧心天下事尚堪再误耶时相忌之寻授安徳军节度使开府仪同三司万夀观使日食应诏言事益切建储未定乃申言之又言人才乏使赃吏不悛民昔流而南今流而北盗昔伏于远今伏于近体认不真贤否无别国将谁与立邪愿富一代之储使小人无间可投以絶隐伏之祸帝为改容袁士宋斌少从黄榦李燔登朱熹之门学禁方严羇旅困沮年且八十与懽延之事以父行奏乞用旌礼布衣故事死葬西湖上歳一祭焉帝逐二谏臣与懽力争之五乞免朝请三乞致仕俱不允赐泰卦诗忠邪辨自是国事皆缕缕言之有不胜书葢其爱君忧国本诸天性拜少傅卒遗表犹不忘规正赙赠有加诏有司治葬赠少师追封奉化郡王諡清敏累赠太师与懽尝谓士大夫有贪声则虽竒才奥学徒以蠧国害民尔故敛之夕而金带犹质钱民家云
　　赵必愿字立夫广西经略安抚崇宪之子也以大父汝愚遗表补承务郎开禧元年铨监平江府粮料院调常熟丞嘉定七年举进士知崇安县剖判如流吏不能困修学政立催科法列户名为三等以三期为约足者旌之未足者寛以趣之逾期不纳者里胥程督之民皆感怿愿输革胥吏鬻盐之弊擅发光化社仓活饥民帅怒逮吏欲惩之必愿曰刍牧职也吏何罪束担俟谴帅无以诘而止旧有均惠仓无所储必愿捐缗钱增籴至二千石力主义役之法乡选善士任以推排入资买田助役则免有产之家有感化者出已田以倡遂遍行一邑上下便之台府以闻下其式八郡四十八县秩满授湖广总所干办公事丁父忧贻书问学于黄榦服除差充两浙运司主管文字再考特差充提领安边所主管文字差知全州陛辞奏乞下道江二州访周惇頥之后知常州改知处州陈折帛纳银之害皆得请移泉州罢白土课及免差吏铁讽诸邑行义役秋旱力讲行荒政乞拨永储广储二仓米赈救差主管官告院越五日诏依旧差兼知台州一循大父之政政教兼举端平元年以直秘阁知婺州至郡免催绍定六年分小户绫罗钱三万缗有竒立淳良顽慢二籍劝惩人户措置广惠仓及诸仓积谷奏乞寛减内帑绫罗申省免用旧例预解诸色窠名钱罢开化税塲迁大府寺丞寻迁度支郎中诏以汝愚配享宁宗从必愿请也兼右司郎中引见疏言陛下英明宻运断出于独固欲一切转移之然朝廷除授军国赏罚本至公也今有姓名未逹于庙堂而迁擢忽由于中出斥逐三衙竟不指名罪状陛下虽有去之心而动渉可疑之迹陛下亦何乐此时论伟之三京兵败边事甚亟诏条上守御计必愿言十事下哀痛之诏合江淮之兵捄江陵之急节财用之宜縻议和之使抚无归之民处北来之众置镇抚之使择帅阃之代拔未用之将皆切于边要政府议楮币日轻欲令诸州再用印及他为称提之法【按建炎以来朝野杂记载称提钱者绍兴十四年郑仲亨改四川宣抚副使始命益梓利三路茶盐酒课及租佃官田应输钱引者毎千别输三十钱为铸本于是三路毎嵗共得钱四十三万一千六百九十道二百九十一文以其二十四万七千缗为铸本又得其赢十八万缗有竒以助军食之用至今不减】必愿力争不可嘉熙元年贻书政府论边防事宜授右司郎中火灾必愿应诏上封事又论济王及国本事迁左司郎中又迁司农少卿兼左司转对言正气日消月沮毋使人臣以指斥怀疑毋致陛下以厌言得谤时直士相继去故必愿及之兼敇令所删修官拜司农卿兼职如故累迁宗正少卿诏依旧太府卿仍兼职且兼中书门下检正诸房公事转对言今日之事动无良策惟在侧身修行祈天永命而已迁起居舍人兼职仍旧大水上封事谓宜合众谋屈羣防上而搢绅下而刍荛各陈所见择其可用之策以授任事之人庶几千虑一得暂兼权右郎官言财不可轻施妄用长此不已必至颠覆权吏部右侍郎兼国史修撰时边事急必愿应诏言宜敕彭大雅自重庆领王青之兵东下以复防责李安民及归峡二守以自效调一将督中流之师以伐其顺流之谋调一将自间道出鼎澧之后以折其虚之锋调一将助芮兴之势以备江陵之急又宜下湖南遣飞军及团结民兵之类守沅江益阳江以防冲突长沙尽收江上民船无资敌用区画皆中事机迁戸部侍郎权戸部尚书疏言端平元年洛师轻出连年丧失郡县去冬安丰危而复安特天幸尔君臣动色太平自贺审作于雪宴之先期蜀警于大宴之盼命戒心一弛赫鉴已随之矣又乞谕太府丞覈戸部收支数目庶见多寡盈虚之实有余则储之以待朝廷之取拨阙则助之以示宫府之一体二疏迕丞相史嵩之乞免官乞祠皆不许以司谏郑起潜论列以寳谟阁直学士奉祠辞职名不许淳祐五年以华文阁直学士知福州福建安抚使三辞不许闽人闻必愿至欣然叹羡必愿平易近民忠信厚俗恻怛勤政行乡饮酒旌退士奬高年裁僧寺实封之数尤留意武事甫入境即以军礼见戎帅申明左翼军节制事宜措置海道修水教士卒知劝居官四年累乞归及命召又三辞皆不许卒遗表上赠银青光禄大夫必愿才周器博心平量广而又蚤闻家庭忠孝之训师友正大之言故所立卓然可称云







　　钦定续通志卷四百四
　　钦定四库全书
　　钦定续通志卷四百五
　　列传
　　宋【一百九】
　　史弥逺　　　郑清之　　　史嵩之
　　董槐　　　　叶梦鼎　　　马廷鸾
　　史弥逺字同叔浩之子也淳熙六年补承事郎八年转宣义郎铨试第一调建康府粮料院改沿海制置司干办公事十四年举进士绍熙元年授大理司直二年迁太社令三年迁太常寺主簿庆元二年复为大理司直寻改诸王宫大小学教授轮对乞旌亷洁之士推举荐之赏濬沟洫固隄防实仓廪均赋役课农桑禁末作为水旱之备葺城郭修器械选将帅练士卒储粟谷明燧为边鄙之防丞相京镗屏左右曰君他日功名事业过镗逺甚愿以子孙为托四年授枢宻院编修官迁太常丞寻兼工部郎官改刑部歴迁起居郎开禧二年兼资善堂直讲韩侂胄建开边之议以坚宠固位已而邉兵大衂诏在位者言事弥逺奏方具客曰侂胄必以奏议占人情太夫人年髙能无贻亲忧乎弥逺曰时事如此言入而益于国利于人吾得罪甘心焉封鄞县男兼权刑部侍郎三年改礼部兼同修国史实録院同修撰仍兼刑部兵端既开败衂相属累使求和金人不听都城震揺宫闱疑惧常若祸在朝暮然皆畏侂胄莫敢言弥逺力陈危迫之势皇子询闻之亟具奏乃罢侂胄并陈自强右丞相既而台谏给舍交章论駮侂胄乃就诛【按四朝闻见録载开禧三年十一月三日圣防韩侂胄久任国柄粗罄勤劳使南北生灵枉罹凶害以致敌人专以首谋为言不令退避无以继好息民可罢平章军国事与宫观陈自强专务阿谀不恤国务可罢右丞相日下出国门前一日慈明出御批三其一以授钱象祖衞泾史弥逺其一以授张镃又其一以授李孝纯二批俱未独象祖亟授殿岩夏震震初闻欲诛侂胄有难色及视御批则曰君命也震当效死翼日震遂遣其帐下郑发王斌邀韩车于六部桥径出玉津园夹墙用铁鞭中侂胄隂乃死臣寮雷孝友上言十一月五日三省同奉圣防依韩侂胄责授和州练使送郴州安置陈自强追三官送永州居住又臣寮上言十一月六日三省枢宻院同奉圣防并依韩侂胄送英徳府安置阵自强责武泰军节度副使依旧永州居住又臣寮上言十一月六日三省同奉圣防韩侂胄除名送吉阳军安置陈自强改送韶州安置余依四朝闻见録又载侂胄死于玉津已三日宁皇犹未悟其误国也史弥逺隂佥书讽台諌给舍为此当时之议以为既曰以御批付夏震诛之矣自当显言之殊未知宁王动法祖宗每对左右以为台谏者公论之自出心尝畏之侂胄欲尽攻道学故探上意嗾台谏以一网去之史盖因其术而用之天下未为非者以侂胄之所以施于善类者而反之云尔又按建炎以来朝野杂记载礼部史侍郎弥逺时兼资善堂翊善乃建去凶之防其议甚秘人无知者久之得宻指乃以告钱防政象祖李防政壁至是皇子荣王入奏遂有此旨仍命殿前司中军统制权主管本司公事夏震选兵三百防防侂胄别选兵二百守其府门钱防政欲奏留史侍郎夜往其府趣之李防政亦言恐事留或泄乃已三日乙亥侂胄入朝至太庙前震呵止之其从者皆散防圣步军准备将夏挺以帐下亲随三十四人拥侂胄以出中军正将郑王斌引所部三百执弓枪刀斧防送至玉津园侧殛杀之据两书所载侂胄就诛非因台谏给舍交章论驳也然两书所载亦防有异处附识】召弥逺对延和殿帝欲命为签书枢宻院事力辞乃迁礼部尚书【伏读通鉴辑览】
　　【御批侂胄罪恶贯盈伏诛已晚然自当明正刑章乃宁宗优柔寡断谋及后兄引用弥逺诸人施为诡秘以锄奸之举几如盗杀死越三日仍犹豫不信及审察得实始暴其罪于中外惛弱亦已甚矣况除一恶臣亦何功之可论而弥逺等遽因此进秩尤为滥赏纪纲不振若此毋怪一奸去而一奸复来也】兼国史实録院修撰询立为太子兼詹事遣使诣金求和金人以大散隔牙二闗濠州来归疏奏今两淮襄汉沿边之地疮痍未瘳
　　军实未充当勉励将帅简阅士卒缮城堡葺器械储糗粮当聘使既通之后常如干戈未定之日推择帅守以壮藩屏奬拔智勇以备缓急拜同知枢密院事兼太子賔客进封伯嘉定元年迁知枢密院事进奉化郡侯兼防知政事拜右丞相兼枢密使兼太子少傅进开国公丁母忧归治葬太子请赐第行在令就第持服以便咨访二年以使者趣行急乃就道起复右丞相兼枢宻使兼太子少师四年落起复雪赵汝愚之寃乞褒赠赐諡厘正诬史一时伪学党人朱熹彭龟年杨万里吕祖俭虽已殁或褒赠易名或録用其后召还正人故老于外十四年赐家庙祭器宁宗崩拥立理宗于是拜太师依前右丞相兼枢宻使进封魏国公六辞不拜因乞解机政归田里亟出闗帝从之宝庆二年拜少师劝上倾心顺令以事太后力学修徳以答皇天眷祐以副四海归戴绍定元年上太后尊号拜太傅八辞不拜得疾累疏匄归不许都城灾五疏乞罢斥乃降封奉化郡公五年复爵六年将拜太师三具奏辞乞免出命不许乃拜太师依前右丞相兼枢宻使鲁国公又三具奏辞绍定五年上疏乞谢事拜太傅未几拜太师左丞相兼枢宻使上疏乞解机政依前太师特授保宁昭信军节度使充醴泉观使进封防稽郡王卒遗表闻特赠中书令追封衞王諡忠献遣使祭奠防还遣礼官致路祭于都门外赐纛佩玉黝纁初诛李全复淮安克盱眙第功行赏诸将皆望不次拔擢或言于弥逺弥逺曰御将之道譬如养鹰饥则依人饱则飏去曹彬下江南太祖未肯以使相与之况今边戍未撤警报时闻若诸将一一遂其所求志得意满猝有缓急孰肯效死赵善湘以从官开阃指授之功居多日夜望执政弥逺曰天族于国有嫌髙宗有诏止许任从官不许为执政绍熙末庆元初因汝愚彦逾有定防功是以权宜行之某与善湘姻家则又岂敢弥逺亲密友周铸兄弥茂甥夏周篆皆寄以腹心人皆谓三人者必显贵然铸老于布衣弥茂以执政恩入流周篆以捧香恩补官俱止训武郎而已初弥逺既诛韩侂胄相宁宗十有七年迨宁宗崩废济王非宁宗意立理宗又独相九年擅权用事专任佥壬理宗徳其立已之功不思社稷大计虽台諌言其奸恶弗恤也弥逺死宠渥犹优其子孙厥后为制碑铭以公忠翊运定防元勲题其首济王不得其死识者羣起而论之而弥逺反用李知孝梁成大等以为鹰犬于是一时之君子贬窜斥逐不遗余力云
　　郑清之字徳源庆元之鄞人初名燮字文叔少从楼昉学嘉泰二年入太学十年登进士第调陕州教授帅赵方严重靳许可清之往白事命其子范葵出拜方掖清之无荅拜且曰他日愿以二子相累湖北茶商羣聚暴横清之白总领何炳曰此辈精悍宜籍为兵缓急可用炳亟召募之号茶商军后多頼其用调湖广总所准备差遣国子监书库官十六年迁国子学録丞相史弥逺与清之谋废济国公事见皇子竑传俄以清之兼魏惠宪王府教授迁宗学谕迁太学博士皆仍兼教授宁宗崩丞相入定防诏旨皆清之所定理宗即帝位授诸王宫大小学教授迁宗学博士宗正寺丞兼权工部郎兼崇政殿説书帝问外人因閤子库进丝履有谤议清之言禁中服用颇事新洁者帝曰故事月进鞵数两朕非敝不易何由致谤清之奏孝宗继髙宗故俭徳易章陛下继宁考故俭徳难着宁考自奉如寒士衣领重澣革舄屡补今欲俭徳着闻须过于宁考方可帝嘉纳宝庆元年迁起居郎二年进给事中绍定元年迁翰林学士知制诰兼侍读升兼修国史实録院修撰端明殿学士签书枢密院事三年授参知政事兼签书枢宻院事四年兼同知枢密院事六年弥逺卒命清之为右丞相兼枢密使端平元年帝既亲总庶政赫然独断而清之亦慨然以天下为己任【伏读通鉴辑览】
　　【御批理宗受制权奸九年直待弥逺死后始亲政事前此之阙失既多即欲励精求治亦复何及且郑清之因党附弥逺而进其品谊已槩可知安望其有所树立乃腼然以天下为任君若臣其将谁欺其亦无耻之甚矣】召还
　　真徳秀魏了翁崔与之李徐侨赵汝谈尤焴游似洪咨防王遂李宗勉杜范徐清叟袁甫李韶时号小元祐大者相继为宰辅惟与之终始辞不至遗逸如刘宰赵蕃皆见旌异是时金虽亡而入洛之师大溃二年上疏乞罢不可拜特进左丞相兼枢密使三年八月霖雨大风四疏匄去九月禋祀雷变请益力乃授观文殿大学士醴泉观使兼侍读四疏控辞依旧大学士提举洞霄宫嘉熙二年封申国公淳祐四年依前观文殿大学士醴泉观使兼侍读屡辞不允拜少保观文殿大学士醴泉观使兼侍读进封衞国公五年正月上夀毕亦疏匄归不允拜少傅依前观文殿大学士醴泉观使兼侍读进封越国公居无何丧其子士昌决意东还又不许拜少师奉国军节度使依前醴泉观使兼侍读越国公进读仁皇训典谓仁祖之仁厚发为英明故能修明纪纲而无寛弛不振之患孝宗之英明本于仁厚故能涵养士气而无矫励峭刻之习盖仁厚英明二者相湏此仁祖孝宗所以为盛也帝褒谕之六年拜太保力辞故事许回授子孙清之请追封髙祖洽帝从之盖异恩也七年拜太傅右丞相兼枢密使越国公中使及门清之方放浪湖山寓僧刹竟夕不归诘旦内引叩头辞免帝勉谕有外间所不及知者甫退则中使接踵而至帝以边事为忧诏赵葵以枢使视师陈韡以知枢密院事帅湖广二人方辞逊防清之再相力主之于是战于泗水涡口木库皆以防闻九年拜太师左丞相兼枢密使辞太师不拜依前太傅每谓天下之财困于养兵兵费困于生劵思所以变通之遇调戍防边命枢属量逺近以便其道涂时缓急以次其遣又议移嵗调兵屯以戍淮面并军分头目以节廪稍先移镇江防胜一军屯泗水公私便之诸路亏盐执其事者破家以偿清之覈其犯科者追理罣误者悉蠲之全活甚众沿江算舟之赋素重清之次第停罢如池之鴈汊有大法之目其钱分隶诸司清之奏罢其并縁渔取者盖数倍公家之入合分隶者从朝廷偿之报下清之方与客饮举杯曰今日饮此酒殊快四上谢事之章十年进十龟元吉箴一持敬二典学三崇俭四力行五能定六明善七谨防八察言九惜时十务实疏奏敬天之怒易敬天之休难天怒可忧而天休可喜忧则惧心生惧则怒可转而为休喜则玩心生玩则休或转而为怒帝大喜命史官书之十一年十疏乞罢政皆不许拜太师力辞以太傅保宁军节度使充醴泉观使进封齐国公致仕卒遗表闻特赠尚书令追封魏郡王赐諡忠定清之不好立异汤巾尝论事侵清之及清之再相巾求去清之曰己欲作君子使谁为小人力挽留之徐清叟尝论列清之乃引之共政赵葵视师年余乞罢上未有以处之清之曰非使作相不足以酬劳陛下岂以臣故耶臣必不以葵来遽引退臣愿为左使葵居右上讫从之然葵竟不果来清之自与弥逺议废济王竑立理宗骎骎至宰辅然端平之间召用正人清之之力也至再相则年齿衰暮政归妻子而闲废之人或因縁以贿进为世所少云
　　史嵩之字子由弥逺从弟弥忠之子嘉定十三年进士调光化军司户参军歴通判襄阳府绍定元年以经理屯田襄阳积谷六十八万加其官权知枣阳军二年迁军器监丞兼权知枣阳军寻兼制置司参议官三年枣阳屯田成转两官以明堂恩封鄞县男赐食邑以直秘阁京西转运判官兼提举常平兼安抚制置司参议官四年迁大理少卿兼京西湖北制置副使五年加大理卿兼权刑部侍郎升制置使兼知襄阳府赐便宜指挥六年迁刑部侍郎仍旧职端平元年破蔡灭金献俘上露布降诏奬谕进封子加食邑移书庙堂乞经理三边不合匄祠归侍手诏勉留之防出师与淮阃协谋犄角嵩之力陈非计疏为六条上之诏令嵩之筹画粮饷嵩之奏言臣熟虑根本周思利害荆襄连年灾患极力赈救尚不聊生征调既繁夫岂堪命其势必至于主户弃业逃亡役夫中道窜逸无归之民聚而为盗饥馑之卒未战先溃若夫和好之与进取决不两立臣受任守边适当事防交至之冲雷同和附以致误国其罪当诛确守不移之愚上迕丁宁之旨罪亦当诛迕旨则止于一身误国则及天下丞相郑清之亦以书言勿为异同嵩之力求去朝陵之使未还而诸军数道并进复上疏乞黜罢权兵部尚书不拜乞祠进宝章阁直学士提举太平宫归养田里寻以华文阁直学士知隆兴府兼江西安抚使帝自师溃始悔不用嵩之言召见力辞权刑部尚书引见疏言结人心作士气覈实理财等事且言今日之事当先自治不可专恃和议乞祠以前职知平江府母病乞侍医药不俟报可而归进宝章阁学士淮西制置使兼沿江制置副使兼知鄂州既内引赐便宜指挥兼湖广总领兼淮西安抚使嘉熙元年进华文阁学士京西荆湖安抚制置使依旧沿海制置副使兼节制光黄蕲舒乞免兼总领从之庐州围解诏奬谕之以明堂恩进封伯加食邑条奏江淮各三事又陈十难又言江陵非孟珙不可守乞勉谕之汉阳受攻嵩之帅师发江陵奏诛张可大窜卢普李士达以其弃城也二年黄州围解降诏奬谕拜端明殿学士职任依旧恩数视执政进封奉化郡侯加食邑诏入觐拜参知政事督视京西荆湖南北江西路军马鄂州置司兼督视淮南西路军马兼督视光蕲黄防施州军马加食邑城黄州复光州滁州三年授宣奉大夫右丞相兼枢宻都督两淮四川荆西湖北军马进封公加食邑兼督江西湖南军马改都督江淮京湖四川军马荐士三十有二人其后董槐吴潜皆号贤相【按嵩之为相一时正人如杜范游侣刘应起李韶赵汝腾等皆以不合逐去史但称其荐士而不言其斥去正人未免失实】复信阳以督府米拯淮民之饥复襄阳嵩之言襄阳虽复未易守自是边境多以防闻降诏奬谕四年乞祠趣召奏事转三官依前右丞相兼枢密使眷顾特隆赐赉无虚日久旱乞解机政地震屡疏乞罢免皆不许淳祐元年进玉斧箴安南入贡不用正朔嵩之议用范仲淹却西夏书例以不敢闻于朝还之二年进髙孝光宁帝纪孝宗经武要略宁宗实録日厯防要玉牒进金紫光禄大夫加食邑是冬封永国公加食邑四年遭父丧起复右丞相兼枢密使累赐手诏遣中使趣行于是太学生黄恺伯等武学生翁日善等京学生刘时举等宗学生与寰等凡三百余人及建昌军学教授卢钺皆上书论嵩之不当起复不报将作监徐元杰奏对及刘镇上封事帝意颇悟初嵩之从子璟卿尝以书谏曰伯父比所行寖不克终用人之法不待举刺而改官者有之谴责未几而旋叙理者有之丁艰未几而遽被起复者有之不知斯人者果能运筹帷幄驰身鞍马而得之乎抑亦献赂幕賔效颦奴仆而得之乎徒闻包苴公行政出多门便嬖私昵狼狈万状祖宗格法坏于今日也自开督府东南民力困于供需州县仓卒匮于应办辇金帛挽刍粟络绎道路不知所干何事所成何功近闻蜀川不守议者多归退师于鄂之失尽损藩篱深入堂奥伯父谋身自固之计则安其如天下苍生何万一不畏强御之士绳以春秋之法声其讨贼不效之咎当此之时虽优游菽水之养其可得乎异日国史载之不得齿于赵普开国勲臣之列而乃厠于蔡京误国乱臣之后遗臭万年果何面目见我祖于地下为今之计莫若尽去在幕之羣小悉召在野之君子相与改易辙戮力王事庶几失之东隅收之桑榆如其视失而不知救视非而不知革天下大势骎骎日趋于危亡之域矣居无何璟卿暴卒相传嵩之致毒云嵩之为公论所不容居闲十有三年宝祐四年春授观文殿大学士加食邑八月卒遗表上赠少师安徳军节度使进封鲁国公諡忠简以家讳改諡庄肃徳祐初以右正言徐直方言夺諡
　　董槐字庭直濠州定逺人少喜言兵隂读孙武曹操之书曰使吾得用将泛扫中土以还天子槐貎甚伟广颡丰颐又美髯论事慷慨自方诸葛亮周瑜父永遇槐严闻其自方怒而嘻曰不力学又自喜大言此狂生耳吾弗愿也槐心愧乃益自摧折学于永嘉叶师雍闻辅广者朱熹之门人复往从广广叹其善学嘉定六年登进士第调靖安主簿丁父忧起为广徳军録事参军民有诬富人李桷私铸兵结豪杰以应李全者郡捕系之狱槐察其枉以白守守不聼守以忧去槐摄通判州事卒脱桷狱绍定二年迁镇江观察推官明年入为主管刑部架阁文字迁籍田令特差权通判镇江府防全叛涉淮临大江槐即日将兵济江而西全遁去嘉熙元年迁宗正寺簿出知常州提湖北刑狱常徳军乱夜纵火而噪槐骑从数人于火所问乱故乱者曰将军马彦直夺吾嵗请吾属将责之偿不为乱也槐坐马上召彦直斩马前乱者还入伍中明日乃戮首乱者七人而赙彦直之家差充归峡岳察访使二年兼权知常徳府寻兼军器少监依旧提刑狱三年以直宝谟阁知江州兼都督府参谋流民渡江而来归者十余万议者皆谓方军兴郡国急储粟不暇食民也槐曰民吾民也发吾粟振之胡不可当是时宋与金为邻国而襄汉楚之间豪杰皆自相结以保其族无赖者往往去为羣盗浮光人翟全寓黄陂有众三千余稍出掳掠槐命客説下全徙之阳乌洲使杂耕蕲春间又享赐之用为禆将于是曹聪刘清之属皆来自归四年进直华文阁知潭州主管湖南安抚司公事方三边急于守御督抚日夜徴发民且困槐为画防应之令民不伤而军须亦不匮淳祐二年迁左司郎官进直龙图阁沿江制置副使兼知江州主管江西安抚司公事视其赋则吏侵甚下教曰吾涖州而吏犹为盗不自悔吾且诛之吏乃震恐愿自新槐因除民患害凡利有宜弛以利民惟恐不尽弛大计军实常若敌至裨将卢渊凶猾不受命斩以徇军中肃然累进集英殿修撰沿江制置使江东安抚使兼知建康府兼行宫留守军政弛弗治乃为赏三等以教射春秋教肄士卒坐作进退击刺之技嵗余尽为精兵六年召至阙辞出知静江府兼广西经略安抚使又辞权广西运判兼提防刑狱即日就道至邕州上守御七防邕州之地西通诸蛮夷南引交阯及符奴月乌流麟之属数宼边槐与约无相侵推赤心遇之皆伏不动又与交阯约五事一无犯边二归我侵地三还掳掠生口四奉正朔五通贸易于是遣使来献方物大象南方悉定七年进宝章阁待制八年迁工部侍郎职事依旧兼转运使九年召赴阙封定逺县男迁兵部侍郎升给事中上疏请抑损戚里恩泽以慰天下士大夫羣臣奏事少与法违惮槐不敢上进封子拜端明殿学士签书枢宻院事进封侯十二年为同知枢宻院事宝祐元年权参知政事二年进参知政事四川制置使余晦以战败夺官诏荆襄制置使李曾伯往视师曾伯辞槐曰事如此尚可坐而睨乎上疏请行顿重兵防门以固荆蜀辅车之势诏报曰腹心之臣所与共理天下者也宜在朝廷不宜在四方复上疏曰天下之事不进则退人臣无敢为岐意者茍以臣为可任宜少听臣自效即臣不足与军旅之事愿上官爵不许进封濠梁郡公帝日乡用槐槐言事无所隠帝问籴民粟积边对曰吴民困甚有司急籴不复省民民惟邦本愿先垂意根本帝问修太乙祠对曰土工洊起民罢于徴发非所以事天也帝问边事对曰外有敌国计先自强自强者人畏我我不畏人又言敌国在前宜拔材能用之士大夫有过失为执法吏所刺劾终身摈弗用深为朝廷惜此茍非奸衺皆愿为昭洗勿废其他善又迁谪之臣久堕遐方稍稍内徙令得生还顾弗用可矣槐每奏帝辄称善三年拜右丞相兼枢宻使槐自以为人主所振拔茍可以利安国家无不为然务先大体任人先取故旧之在疏逺者在官者率满嵗而迁嗜进者始不説矣又言臣为政而有害政者三戚里不奉法执法大吏久于其官而擅威福皇城司不检士三者弗去政且废愿除之于是嫉之者滋甚帝年浸髙操柄独断羣臣无当意者渐喜狎佞人丁大全善为佞窃弄威权帝弗觉悟大全已为侍御史遣客私自结于槐槐曰吾闻人臣无私交吾惟事上不敢私结约大全度槐弗善已衔甚乃日夜刻求槐短槐入见极言大全衺佞不可近帝曰大全未尝短卿卿勿疑【伏读通鉴辑览御批大全刻求槐短絶不一露端倪以静待槐之举动而槐】
  </div>
  <div class="pagination">
   <a href="钦定续通志_page214.html">
    上一页
   </a>
   <span>
    ...
   </span>
   <a href="钦定续通志_page210.html">
    210
   </a>
   <a href="钦定续通志_page211.html">
    211
   </a>
   <a href="钦定续通志_page212.html">
    212
   </a>
   <a href="钦定续通志_page213.html">
    213
   </a>
   <a href="钦定续通志_page214.html">
    214
   </a>
   <span class="current-page">
    215
   </span>
   <a href="钦定续通志_page216.html">
    216
   </a>
   <a href="钦定续通志_page217.html">
    217
   </a>
   <a href="钦定续通志_page218.html">
    218
   </a>
   <a href="钦定续通志_page219.html">
    219
   </a>
   <a href="钦定续通志_page220.html">
    220
   </a>
   <span>
    ...
   </span>
   <a href="钦定续通志_page216.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
