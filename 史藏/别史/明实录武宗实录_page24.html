<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 24 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 24 页/共 127 页</h1>
    <div class="content">　　○太监李荣传旨锦衣卫带俸指挥佥事马山魏英张富同覃泰理本卫南镇抚司事
　　○戊寅授庶吉士崔铣严嵩湛若水陆深翟銮徐缙为翰林院编修叚炅穆孔晖易舒诰张邦奇为检讨邵天和等为给事中天和史科张九叙马卿户科蔡潮高淓兵科林文迪胡铎刑科刘寓生等为监察御史寓生狭西道李艾浙江道黄如金四川道傅元河南道王韦等为主事韦南京吏部赵中道刑部
　　○命致仕光禄寺卿张骏文华殿办事如故免迋见骏年几八十已致仕复召用既至以老疾乞调理平复乃供职吏部因其病痊为奏故有是命
　　○礼部奏上郕府汪妃皇后尊谥诸仪从之
　　○己卯以刑部员外郎卢宅仁为广西按察司佥事
　　○庚辰户部奏武平伯陈勋袭爵之初应给禄米千石折十之六已奉有成命矣今輙奏欲支本色七百石贪冒请求宜勿兴诏如所奏与之不为例
　　○辛巳升吏部右侍郎江澜为本部左侍郎礼部右侍郎白钺为吏部布侍郎太常寺少卿兼翰林院侍读费宏为礼部右侍郎太常寺卿管国子监事李旻为南京吏部右侍郎
　　○升尚宝司少卿刘准为本司卿
　　○巡抚云南都御史吴文度奏楚雄府税课司加增课钞非原额积岁逋负累民乞蠲免户部覆奏止如原额并后奉勘合所加办纳其同知唐凯所增钞税自弘治十七年以后未完者宜悉蠲免从之以凯擅增课额令巡按御史逮问
　　○宁王宸濠奏今纂修  孝庙实录而臣之居丧以礼尝蒙降敕褒谕又尝请进封生母为妃请颁庙祀礼乐请改葬祖宁靖王皆荷温旨褒答乞付史馆奏下礼部议谓本府事迹俱美行可录而宁王好文秉礼孝敬可嘉宜奖谕以励宗室得旨宁府事迹送史馆仍写敕褒谕濠喜夸欲以此笼虚誉且厚赂逆瑾凡有所请无不如其意者
　　○壬午调太常寺少卿杨旦外任以省亲违限故也
　　○洮州雷震
　　○癸未转大理寺右少卿王鼎为左少卿以太仆寺少卿蓝章为大理寺右少卿
　　○复锦衣卫都指挥佥事吴玉职初玉以戚畹传升例降三级至是陈乞复职从之
　　○升杭州前卫指挥使许珣为浙江都司署都指挥佥事
　　○夜火星犯太微垣上将星及土星
　　○甲申兵科给事中等官王珝等奉命至辽东查盘每岁运送官银所籴买并开中徵收诸类粮料草束至是具奏查盘过定辽等卫各仓场糠秕浥烂亏折之数因劾知州章英等承委监收失于详验管粮郎中王荩刘绎分守参政今升巡抚宁夏都御史冒政右参议方矩职专钱榖失于钤东原巡抚今升南京右都御史张鼐致仕侍郎马中鍚见任都御史邓璋既经抚临失于督察俱有罪诏以边储国家重计鼐等不尽职务以致钱谷告乏俱令锦衣卫捕逮至京送镇抚司鞠问
　　○乙酉大学士李东阳等言处决重囚三五覆奏自唐太宗以后历代遵行未尝有改我  太祖著为定制每法司决囚必得刑科三覆奏然后批出行刑此乃体天地好生之心为圣王不易之法也昨日刑科初覆奏本幸未发行仍望批一是字少待三覆本内方才批出处决不过迟数日之期而可以存百年之令典臣等再四筹度不敢缄默伏听采择
　　○大理寺左寺丞费铠乞养病令致仕
　　○升太医院御医施监为院判以九年秩满也
　　○丙戌南京户部尚书杨廷和奏臣奉敕旨内阁办事仍命驰驿毋或稽违今已至京朝见讫臣顷自翰林迁贰南部曾未踰月骤典户曹吏事未谙方黾勉以自效  圣恩无量忽宠渥之荐加特降纶音召入内阁顾兹累朝之典传自  祖宗爰以旧学之臣置诸左右骇闻盛事欢动留都驰驿来京盖远怀于行役用人如渴乃申戒于稽违捧诵命辞感切心骨载瞻日表誓竭葵诚叠荷殊恩躐升穹秩窃惟内阁乃深严之地办事则机务所关虽建官无宰相之名而责任有钧衡之重非宏才无以济当世之务非硕望无以服天下之心臣虽至愚尝闻古训德薄位尊者殆力小任重者颠以臣之才实类于是再三自忖愧汗交流伏望俯察愚衷收回成命别选茂异以副旁求庶  皇上简在之明仰无所负而微臣自知之义让亦非虚  上曰卿春宫旧臣学行素著特兹召用不必再辞遂改户部尚书兼文渊阁大学士
　　○命秦昭王庶长子惟焯袭封秦王
　　○升国子监司叶周玉为祭酒
　　○以兵部署郎中事员外郎夏昇为尚宝司少卿
　　○湖广布政司右参议华山以病乞休许之
　　○赐郑府庐江王大学衍义从其请也
　　○戊子  诚孝昭皇后忌辰  奉先殿行祭礼遣驸马都尉蔡震祭  献陵
　　○以太常寺寺丞赵继宗为本寺少卿初继宗以黄冠为乐舞生进寺丞至是少卿缺吏部以起复清黄通政黄宝提督四夷馆少卿张志淳请竟补继宗云
　　○太监李荣传旨升刑部左侍郎王鉴之户部右侍郎林泮各俸一级锦衣卫指挥使韦顺为都指挥佥事
　　○晓刻月犯井宿东扇北第一星及天樽西北星
　　○己丑以刑部郎中彭景为湖广布政司右参议
　　○以旱灾免山东济南等府滨州等七十州县济南等十卫肥城等六千户所存留夏税子粒有差
　　○巡按直隶御史闾洁奏扬州府通州及海门泰兴二县田地草场自永乐等年以来陆续坍没入江者计二千五百三十余顷遗下税粮黄豆马草租钞以石以包以贯计者共二万五千六百九十有余俱累见在人户及里甲陪纳宜悉蠲免户部覆议所徵税粮俱起运存留岁用之数未易除免宜行巡按御史委官诣坍没之所从实踏勘所坍旁近有涨出为洲或被势豪据为业者核其顷亩拨补办纳今所亏税粮如或不足仍查各州县远年籍册内有空闲未税田地照亩拨补以足原额若坍没是实别无田地可以拨补则起存岁额查照折银事例处之如此则常赋不亏而民亦免包陪之累矣议入从之
　　○初镇守延绥总兵官都督同知陈瑛以失机谪戍辽东三万卫至是乞复指挥使职诏宥之升正千户本卫带俸
　　○庚寅升衡州府知府刘玑为太仆寺少卿
　　○升大理寺右寺丞杨潭为左寺丞江西道监察御史王宪为大理寺右寺丞
　　○降守备固原都指挥佥事张恺为固原卫指挥使恺坐贼入境杀掠问拟谪戍以部下有斩获功宥之
　　○辛卯魏国公徐俌与无锡县民邹塾等及妙相院僧争田巡按御史曾大有委苏州府推官甘泉常州府推官伍文定督无锡县知县徐海体究皆以俌奏无实既而差兵科给事中徐忱锦衣卫千户屠璋往会巡抚都御史艾王□业及大有查勘忱等复委常州府知府杨二和通判刘昂镇江府知府丘经长洲县知县李珏吴县知县刘恒宜兴县知县王鍭无锡县知县冯应奎至所争之乡履亩体究乡民皆云俌家初无田土忱等乃断给僧民俌复奏改差大臣勘问  上重命户部左侍郎王佐同大理寺右少卿王鼎锦衣卫指挥佥事周贤往勘之于是佐等具题至彼备查始末文卷勘合图籍黄册并无洪武初钦赐魏国公庄田文册仅有俌家所收无锡佃户勘合二纸可据又据无锡民许禄等招称中山武宁王以收取吴越有功赐庄一所在镇巷口号徐府庄又田八十三顷六十亩在泰伯延祥胶山等乡及妙相庄各有佃户管理武宁王薨其子袭爵至永乐初赴凤阳闲住田遂荒芜塾等各祖父以己业相邻混收入册今宜仍断还本府俌所奏山场并观灯楼则无实难以追究因劾大有轻听群讼偏执已私王□业忱璋奉命勘事不悉心研究拟断不当泉等阿附大有轻信妄供情已失真二和等依听王□业等指使复踵前勘事愈不明昂等亦扶同勘报俱宜究问  上是之大有等命锦衣卫差官校械系至京送镇抚司鞫问后王□业逮系狱具命锦衣卫杖之五十全家迁海南为民俌家原赐庄田世远湮没为民业矣许禄者为县吏以罪罢黜乃见俌导之争理讼久不决及瑾专政俌赂之故复遣佐等勘处观佐等所具狱辞皆出禄口而欲连坐前后勘官遂兴大狱盖不敢拂瑾之意也
　　○注镇守辽东总兵官署都督佥事韩辅于中军都督府镇守蓟州总兵官署都督佥事温和于左军都督府俱佥书
　　○壬辰诏安仁伯王浚岁支禄米如庆阳伯夏儒例本色七百石折色三百石
　　○甲午命后军都督府右都督毛伦充总兵官镇守辽东地方升锦衣卫都指挥佥事刘祥为左军都督府署都督佥事充总兵官镇守蓟州等处地方
　　○乙未翰林院侍读朱希周病愈复任
　　○转福建右布政使郭绅为贵州左布政使
　　○户部言南昌左卫官旗一千五百员名原驾浅船一百三十五只运粮四万五千六百五十有奇今改为宁府护卫宜移文镇巡等官计处分派所属运粮卫所为之代运从之
　　○徐聚兴者洪武中从征有功历升元帅赐扬州江都县田共九百一十三亩有奇世袭万全左卫指挥使其后子孙不能守尽鬻之他人为业至是其裔孙保听罢役吏戴义谋妄指旁近民产四千三百余顷皆赐田也＜锍-釒＞进为皇庄  上命户部侍郎王佐等督守备巡按等官踏勘佐等方勘徐俌庄田于无锡闻是命复趋江都既勘毕具奏江都概县田地大数不及六千顷亩若如保奏则所余无几岂堪立县其虚妄明矣盖聚兴原赐田地俱保父洪立券鬻之得价数千两今止余瘠地四十八亩并契外田九十亩又鬻而未割者一百二十余亩则保所献皇庄之数耳保固可罪而义代为草奏尤首恶也诏以保妄献官民业田义代写奏草罔上害民情罪可恶令巡按御史各棰四十仍枷项三月满日并妻子发充云南澜沧卫军升佐及大理少卿王鼎各俸一级锦衣卫指挥佥事周贤官一级量出余地令给无田民种之如例起科前此未有因勘事而加升者盖佐等勘处徐俌庄田能阿瑾意故有是命
　　○命赠都督同知叶广子蕃袭锦衣卫指挥佥事广起总旗历升都指挥使不由军功无承袭例其妻张氏奏广尝擒贼有劳乞恩荫焉  上特许之不为例
　　○锦衣卫都指挥同知高得林奏本卫五所旗校及七所镇抚司士军数少乞以户内余丁收充军役五千人给之月廪冬衣以充诸役  上从之仍命以后不许援例改充校尉盖自有收充之请而坐食之蠹日滋矣
　　○丙申秦府保安王诚漖之夫人廖氏已进封为妃未册而卒王乞祭葬从妃礼下礼部议宜追封如例祭葬许之
　　○福建布政司右参议黄华乞致仕许之
　　○免云南武定丽江蒙化景东镇沅等府罗雄沾益等州及罗次县掌印官朝觐以抚按官奏土疆弗靖故也
　　○开中两淮盐课十万引两浙盐课七万引长芦盐课三万引于宁夏以边饷不充故也
　　○沈府沁源王府已故辅国将军铨□金□(穴□力)□及其子奉国将军勋湀与恶少年赌博因主令劫财分用刑部上其狱诏降勋湀为庶人
　　○丁酉增唐王盐七十引改折钞禄米二千石为本色从王请也
　　○内降旨御马监太监丘聚司设监太监马永成御马监太监魏彬之父俱赠锦衣卫指挥使母随父职各与祭一坛恩礼滥施盖前此所未有者
　　○复锦衣卫指挥佥事胡喜孙儿职喜孙儿保母属也先例革至是乃复
　　○戊午以翰林院编修鲁铎为国子监司业
　　○赐衡王青州府税课局钞以王请也○己亥升河南布政司左参政车玺为福建右布政使
　　○复除裁革四川布政司右参议史学于福建
　　○免福建漳州府知府罗列朝觐时广东多寇与漳临境列能安戢防御故守臣＜锍-釒＞请留之
　　○户部议覆漕运等衙门所奏事宜一均耗米以救困弊查得南京各卫所运船泊于仪真坝上官军往浙江江西南直隶等处交兑者其往返之劳与江北官军至江南交兑者同欲援江北例每石加与过江脚米六升一易实徵以便转输谓徐州广运仓应贮米以备转输通州而乃岁贮淮凤等府夏税麦四万余石运军岁支行粮仅十之四余皆久贮腐烂欲将其麦改纳于徐州永福仓以为官军月粮而以永福仓秋粮粟米改纳此仓斯可久贮以便转输矣一完正赋以足军饷谓建阳卫月粮三年之间止关六七月安庆九江二卫则过期不支镇江卫行粮则违例支麦处州卫则守支半年不得此皆经管官员坐视不为催徵故也欲移文南直隶总理粮储都御史并江西浙江二布政司查勘所欠军粮是何府州县将各掌印管粮官参问作急徵完补支庶常赋及期而运军食足一＜锍-釒＞通水次仓储以固邦本谓先年浙江等布政司南直隶等处税粮民运至淮徐临德四仓收贮以待各卫官军支运赴京者后欲军民两便多改于附近府州县水次交兑近年并支运七十万石亦令改兑但七十万石之外犹有交兑不尽者民仍运赴四仓久无支销以致陈腐今临清仓见粟六十余万德州等仓亦皆收多支少欲将浙江江西湖广正兑粮米三十五万石石折银六钱为银二十一万两起角□羊赴京每石又得折耗银一钱五分给与三省极边卫分运军充作脚价乃令赴临德等仓支运如所折之数赴通州仓上纳如此则临德等仓米不积腐而三省漕士便于支运岁漕额外又得三十五万石折银诚一举而数得矣议入从之
　　○初武成中卫军余郑旺有女名王女儿者幼鬻之高通政家因以进内弘治末旺阴结内使刘山求自通山为言今名郑金莲者即若女也在  周太后宫为  东驾所自出语寖上闻  孝庙怒磔山于市旺亦论死寻赦免至是又为浮言如前所云居人王玺觊与旺共厚利因潜入东安门宣言国母郑居幽若干年欲面奏  上东厂执以闻下刑部鞫治拟妖言律两人不承服大理寺驳谳者再乃具狱以请诏如山例皆置之极刑云
　　明武宗毅皇帝实录卷之三十一
　明武宗毅皇帝实录卷之三十二
　　正德二年十一月庚子朔钦天监进正德三年大统历  上御奉天殿受之遂赐文武群臣颁行天下
　　○辛丑少傅兼太子太傅吏部尚书谨身殿大学士焦芳既得诰赠三代自陈前此讲读有劳父母没时官未及三品不获祭葬乞特赐以光泉壤诏有司如式营葬仍与祭一坛盖特恩云
　　○壬寅升河南怀庆府知府徐以贞为河南布政司左参政故事外官升任皆公差人顺赍凭畀之遂赴任至是复命以贞赴部领凭皆刘瑾纷更也
　　○命豊润伯曹恺效勇营坐营东宁伯焦淇振威营坐营
　　○癸卯改狭西道监察御史许赞为翰林院编修赞吏部尚书进子也进起用后既又避嫌例改其子给事中诰为检讨至是又改赞焉
　　○巡抚云南右副都御史吴文度奏阿迷州东山口与广西维摩等府州王弄山等长官司接境宣德间设巡检司以土官簇人普觉为巡检后因罪废止委官署印屡致盗起乞以州民普纳继任前职吏部请移文文度裁酌送部除授或地方有警即授以冠带令其莅事从之
　　○初汝王奏本府原赏获辉二县三桥坡田地乞踏勘顷亩通给管业下户部行守臣勘报前地共一百三十一顷有奇已给该府者七十顷其余亦退滩无粮地也于例可以拨给诏止以原赏地与之
　　○复以锦衣卫降级百户万王□赞为正千户革职魏勋为所镇抚王□赞  英庙宸妃之侄勋德妃之侄也
　　○命遂安伯陈鏸神机营中军坐营
　　○升保定中卫指挥佥事田琮为大宁都司署都指挥佥事以分守副总兵韩玉言缺官统领马队奇兵听从调用故也
　　○铨注济州卫署都指挥佥事魏瑺于中都留守司管领京操
　　○甲辰  恭让章皇后忌辰遣内官祭  陵寝
　　○守备刘家口左监丞高永乞兼分守燕河营等处兵部议不可有旨特许之
　　○宁夏卫地震
　　○乙巳衍圣公孔闻韶请封其继嫡母袁氏生母江氏吏部议嫡母在无生母并封之理乃止封袁氏为衍圣公太夫人
　　○英庙贞妃王氏薨妃广宁卫人父曰清天顺丁丑册封贞妃至是薨年八十有一辍朝一日祭葬如例谥荣请
　　○衡王奏平度州原赐庄田三百五十顷可税者一百六十顷给民佃纳子粒而豪民多假灾伤逋负且敺府中人至死乃命司礼监及户部官各一员勘处时户部右侍郎王琼方诣清河县踏勘地土遂以委之  万全都司开平卫地震有声
　　○给赐代府庶人成鉷长子聪浥□隹并长女养赡米麦月三石从襄垣王请也
　　○革监察御史金洪刑部员外郎赵廉职令都御史张泰致仕夺御史邢缨都指挥费梁俸各三月御史季春候有京秩员缺用之初狭西三水县民赵恕妻梁氏与所私谋杀恕论斩系狱久矣既而恕以他事入狱狱卒冯昇听恕与梁氏通有朵恕遂自诬谓梁氏无谋杀之情也洪时按狭乃改辩梁氏罪止杖春代洪拟斩如初及廉往录囚奏谳如洪所辩复移御史秦昂鞫之卒如春拟于是洪廉俱革职而春独以拟罪合律被录泰以并问失于参驳缨梁以会奏失于阿从亦坐焉然奏内初无泰与梁名衔而处断輙及之恕昇又特谪戍边卫盖瑾欲假法以警动有司也
　　○戊申以明日冬至节遣驸马都尉马诚游泰黄镛分祭  长陵  献陵  景陵  裕陵  茂陵  泰陵文武衙门各分官陪祭
　　○遣仪宾周钺祭  景皇帝陵寝
　　○遣内官祭  恭让章皇后陵寝
　　○己酉冬至节  上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼  太皇太后  皇太后  皇后免命妇朝贺
　　○免百官宴赐以节钱钞
　　○吏部题袭封衍圣公孔闻韶奏称尼山洙泗二书院前代各立山长本朝永乐间袭封衍圣公孔彦缙等各即遗址重建书院而山长失于请命但官制并无山长职衔请如三氏学学录之制二书院各设一员听本爵推孔氏子孙除补世职典院事从之
　　○辛亥降四川道监察御史郑阳为直隶旌德县主簿阳巡按河南坐勘覆徽府庄田械系诏狱具＜锍-釒＞自辨刘瑾以他愤降阳四级仍外除
　　○夜月犯昴宿西第一星
　　○壬子升大理寺右少卿蓝章为都察院左佥都御史巡抚宁夏
　　○注署都督佥事杨敬于后军都督府带俸
　　○宁夏守臣奏本镇乏马兵部拟发马价银三万两给之得旨仍遣科道官各一员往覆先后给银买马之数仍令会同镇巡官核本镇诸仓所贮粮草延绥甘肃亦各遣官核实
　　○降四川按察司副使匡翼之为浙江桐庐知县夺巡按贵州御史董□□正刑部员外郎朱鉴锦衣卫千户贾珍俸各三月初翼之之巡按贵州也听千户王锐与百户徐鉴互争之狱欲毁锐所造违式厅楼锐系而逃又遣人追之锐方渡河其仆有溺而死者锐乃构赃罪诬奏翼之锐死其子仪累愬不已命鉴珍会□□正即讯之因劾翼之所处未善然亦因公况已迁律应纪录经赦例应免科有旨谓翼之居风宪逞威逼人溺死以惨酷罪之□□正鉴珍勘事扶同亦各夺俸盖皆瑾任情裁处视律例无足据矣
　　○癸丑山西都指挥佥事袁杲先充参将分守代州失事谪戍边卫至是奏办尝于奶河堡有功乞以赎罪乃宥之
　　○甲寅故内官监太监沐敬从孙沐聪奏宣德间赐漷县新河里庄田今止存五顷有奇乞免徵税户部执奏著令已故太监庄田当还官愿种者照例徵纳子粒诏特与沐敬坟所修理徵纳子粒俱免之
　　○乙卯改都察院右副都御史张鸾为大理寺卿
　　○月食命次日免朝
　　○丙辰授三氏学生员孔闻礼为翰林院五经博士主子思庙祀事时袭封衍圣公孔闻韶奏以子思庙在邹县南去鲁五十余里主祀缺人请择族中之贤者授以慱士世职俾主其祀且以母弟闻礼名上  上曰颜孟二子皆有世官奉祀而子思庙在邹者独无此阙典也闻礼可授翰林五经博士俾世主其祀
　　○兖州府济宁州及鱼台县见星红如火而陨天鼓鸣
</div>
    <div class="pagination">
<a href="明实录武宗实录_page23.html">上一页</a><span>...</span><a href="明实录武宗实录_page19.html">19</a><a href="明实录武宗实录_page20.html">20</a><a href="明实录武宗实录_page21.html">21</a><a href="明实录武宗实录_page22.html">22</a><a href="明实录武宗实录_page23.html">23</a><span class="current-page">24</span><a href="明实录武宗实录_page25.html">25</a><a href="明实录武宗实录_page26.html">26</a><a href="明实录武宗实录_page27.html">27</a><a href="明实录武宗实录_page28.html">28</a><a href="明实录武宗实录_page29.html">29</a><span>...</span><a href="明实录武宗实录_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
