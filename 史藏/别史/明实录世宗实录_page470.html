<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 470 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 470 页/共 518 页</h1>
    <div class="content">　　○乙巳以灾免大同府所属州县宣府前等卫屯粮有差
　　○戊申命尚书李默王用宾俱兼翰林院学士侍郎郭朴吴山俱兼翰林院侍讲学士以直文撰故也
　　○己酉诏故南和伯方东子炳袭爵
　　○山东濮州地震
　　○以三十二年倭寇犯太平县及历海所等处官兵擒斩有功赏台州知府宋治银十两升太平知县方辂俸一级原任指挥孙敖叙用千户张应奎等三员升袭赠职俱如例
　　○庚戌  圜丘视牲命英国公张溶代
　　○壬子  上不御殿免传制誓戒百官
　　○诏更赐总督湖广川贵侍郎冯岳敕令其节制容美十四司初容美土官田世爵与把隘土官向元楫累世相讐元楫幼世爵佯以解讐为名遣女嫁之谋夺其产因诬元楫以奸有司恐激变令自捕元楫下狱世爵遂发卒尽俘向氏并籍其山场土田皆没入之义之抚按知其谋责与元楫对状世爵不出阴聚众自备与罗峒叛舍黄中等通于是湖广巡按御史周如斗奏请移荆南道分巡施州卫以便控制掣回广西清浪等处轮戍官军以实行伍＜锍-釒＞下督抚冯岳等议施州地势孤悬不可久居戍军亦非一时可尽掣但当移荆瞿守备于施州九永守备于九溪仍申明旧例以上荆南道守巡官更替巡历至于世爵骄横有司力不能摄治而独久系元楫何为今宜出元楫干狱假督臣节制容美之权问世爵抗违之罪若再不悛即绳以国法兵部覆奏从之
　　○癸丑初兵科给事中徐纲等查核金吾左卫指挥千百户尹鉴等四十余人父祖罪犯不孝俱当革袭已而鉴等各以世远文卷漫灭奏辩不已给事中王国祯言五刑之属莫大于孝今朦胧赐袭则新例甚严若一概绝之则旧籍无考请仿宣德十年之例鉴等姑令次房降一级承袭内无次房即革为民其原系次房承袭者各于原职上降一级其系新犯有招卷可查者乃以正德四年例处之本房次房俱停袭替兵部覆国祯议是第谓各官原无次第承袭遂革为民亦有可悯乞量革为总旗于原卫所食粮当差诏可
　　○甲寅以明日冬至节遣长宁伯周大经恭顺侯吴继爵怀柔伯施焘玉田伯蒋荣分祭  入陵兴安伯徐梦赐祭  恭仁康定景皇帝都指挥同知王极祭  孝洁皇后都督佥事沉至祭  哀冲  庄敬二太子中官祭  恭让章皇后各陵坟
　　○倭寇犯松江青村所等处
　　○乙卯冬至大祀  天于圜丘先期请  太祖配及是日行礼俱遣成国公朱希忠代
　　○孝惠皇后忌辰遣清平伯吴家彦祭  茂陵
　　○  孝烈皇后忌辰  奉先殿行祭礼遣玉田伯蒋荣祭  陵寝
　　○丙辰  上不御殿百官具朝服诣奉天门行五拜三叩头礼仍上表称贺
　　○免晏赐陪祀官胙及百官节钱钞
　　○朝鲜国王李峘差陪臣吏曹参判郑裕等朝贺贡方物晏赉如例
　　○戊午升刑部右侍郎陈儒为本部左侍郎改南京兵部右侍郎蔡云程为刑部右侍郎升四川巡抚右副都御史张臬为南京刑部右侍郎
　　○升兵部武选司郎中吴三乐为湖广按察司副使提调学校
　　○发太仓银十万两于宣府十万两于大同二万七千两于蓟州
　　○户部覆科道官甄成德黄国用奏请于岁终以度支之数为会计录献许之
　　○巡抚直隶御史孙慎勘上苏松御倭文武官功罪得旨备倭署都指挥同知王世科如原拟处决指挥使翁时弊等发遣知县万思谦等准以功赎仍夺俸一年知州熊桴知县喻显科降边方杂职以兵备佥事任环身亲战阵斩获功多升右参政兼副使兵备如故原任操江都御史蔡克廉都指挥韩玺覆勘无罪准遇缺推用原任浙江巡抚都御史王忬见任操江都御史史褒善巡江御史汪克用调度有功各赏银币有差其督粮参政翁大立命裁革赴部别用
　　○己未荫故死事云南左布政使徐樾子罃为国子生
　　○庚申荫大学士李本子元为中书舍人补荫故兵部尚书潘鉴孙尚朴为国子生
　　○命锦衣卫逮礼部仪制司署郎中聂静杖于廷黜为民夺员外陈全之主事贾衡吴仲礼俸各半年先是冬至类进贺表复写三十二字  上览之怒诏礼部查参该司官吏以闻静等伏罪遂皆被谴尚书王用宾等亦具＜锍-釒＞自劾得贳不治
　　○修景庆玄修醮典于内殿九日
　　○辛酉荫故大学士许赞孙茂祯为中书舍人
　　○升江西右布政使潘恩为浙江左布政使刑科左给事中黄元白为陕西按察司副使
　　○壬戌倭寇自柘林分掠嘉湖二府都指挥刘恩至逆战于嘉兴县却之
　　○甲子降顺天府府尹扈永通为河南按察司副使永通自应天府升任至京吏部劾其赴任违限请罚治得旨近年升任官肆意回籍旷废职业永通姑降二级调外任用今后两京大臣凡到任延迟者从实参奏
　　○降署掌中书舍人事大理寺寺副于麟三级调外任坐散给诰敕后至为吏部所劾也麟寻以故母奉圣夫人刘氏旧恩乞留内奉坟茔不报
　　○改提督两广兵部右侍郎鲍象贤为南京兵部右侍郎升太仆寺卿罗廷绣为都察院右佥都御史巡抚四川
　　明世宗肃皇帝实录卷之四百十六


明世宗肃皇帝实录卷之四百十七
　　嘉靖三十三年十二月丁卯朔陕西阶州地震
　　○升总督陕西三边兵部左侍郎贾应春为右都御史兼右侍郎宁夏总兵姜应熊为都督同知巡抚王梦弼为右副都御史仍各赏银三十两纻丝二表里佥事潘玙等副总兵孙朝等俱升一级初套虏数万人屯宁夏山后先遣精骑五百余出掠红井应熊等戒将士固守红井以缀虏师而密遣兵绕出虏后薄其营虏大惊乱我兵斩首一百四十级夺马一百余匹至是巡按御史吉澄上首功状兵部请录诸臣功因言副总兵崔麒前逮问未决亦宜宥免得旨麒仍候问明奏处余如议
　　○戊辰秦宁朵颜福余三卫夷人都督只儿挨等差头目升合儿等及都指挥主兰台等各来朝贡马宴赉如例
　　○崇信伯费炜卒赐祭葬如例
　　○升江西布政使司左参政傅颐为陕西按察使
　　○录三年内厂卫缉访及镇抚司理刑功荫司礼监太监黄锦弟侄一人及掌锦衣卫事左都督陆炳一子俱为百户右都督朱希孝一子为所镇抚升锦衣卫署指挥佥事掌镇抚司事万文明为指挥同知千户李隆为署指挥佥事旗校等各升一级
　　○庚午  慈孝献皇后忌辰  奉先殿行祭礼遣东宁伯焦栋祭  显陵
　　○四川播州宣慰使杨烈差长官都春等来朝贡马给赏如例
　　○荫礼部左侍郎吴山子一惺顺天巡抚兵部右侍郎吴嘉会子蒙俱为国子生以三年考满也
　　○令浙江按察司副使陈宗夔陕西左布政使孔天胤右布政使何其高闲住各坐贪污为巡按御史孙慎吉登所紏也
　　○荫故提督两广兵部右侍郎应槚孙崇元为国子生
　　○户部覆刑部右侍郎陈儒言委官勘实大同屯地定为上中下分数上等起徵本色中等折色七钱下等三钱山西河南民运银量地之远近险易以定本色折色之例兵马按伏防御出百里之外过五日者许支行粮临阵对敌遭罹锋刃者虽在五日百里内亦准支给其副总兵马登驻营近地冒支行粮游击高尚古折支军饷多所乾没宜论治如律诏俱依拟尚古夺俸半年登下所司逮至京问
　　○辛未升南京太仆寺卿高耀为顺天府府尹
　　○广西道御史黄国用言  皇上近因霖雨为灾议兴  陵京诸处工役事非得已但京师比当水旱疾疫之后民力困竭物价腾踊商人畏买办之艰车户病载运之苦往往毁家鬻具以逃闾并萧然可为太息且各工计费不下数百万而工部贮库之银不及三分之一上下公私困匮至此若将各工并举恐民愈不堪工亦难以就绪不若酌量缓急姑择其一二要重者并力兴工余俟丰年以次及之庶国计民生两无所妨御史阴秉晹徐绅亦以为言得旨各工先尽见在物料修理  山陵桥路余如议渐举
　　○壬申以冬深无雪遣文武大臣英国公张溶等祭祷各宫庙是日礼部类奏灾异  上报曰灾异屡见仁爱下垂朕敢不仰承  天意尔内外臣工未宜一以归上须分理有责若能同寅恤民和衷乃职岂无感动即今祷雪之日为始各青衣辨事九日思省以诚勿但白已
　　○癸酉永康候徐源卒赐祭葬如例
　　○升南赣巡抚右副都御史谈恺为兵部右侍郎兼都察院右佥都御史提督两广军务兼理巡抚
　　○甲戌罢百官腊宴
　　○诏遣原募山东御倭兵还自采淘港之败东兵遂不振会主将李逢时等被逮皆郁思归稍自引去总督张经请下有司追捕兵部言此辈俱系北土乌合之兵驱之苏松水泽之地固非其宜今不如悉放遣之诏可
　　○命调永顺宣慰司彭明辅保靖宣慰司彭荩臣各帅所部土兵三千人前赴苏松剿贼先是总督张经议调广西狼兵及湖广民兵尚未至而苏松自十月后新倭继至者又万余人经至是告急因复以调兵请许之
　　○乙亥以苏州被倭暂令浒野钞关收折色一年
　　○兵部覆巡按直隶御史徐绅三议一议简兵谓迩者京营兵既冗而又增募至四万人中间多老弱冒替者宜精简而时练之厚以衣粮俟秋防有警量遣征戍一议备倭谓倭贼尝以设伏取胜不系兵众寡今苏松常三郡民兵军余及诸路所调募者殆四五万众而兵多无制何以克敌请自今严行守臣简练本处壮快沙民使之人自为战因汰去客兵之无用者其供亿诸费或以应天徽宁池太庐州安庆滁和广德等府州所属民壮弓兵于十分之内其六存留守御其四暂免应役每名输工食银七两二钱给军或以南京兵部积贮船料银暂借二十万两俟事宁渐次补偿一议修边谓比岁霪雨为灾各边塞垣倾圮亟宜修葺而司计告匮请以山东河南两班民兵汰去一班但留三千壮者入卫其余每名徵其原派工食银三十六两输以修边仍将徐邳入卫民兵一体折徵暂行二年得旨允行南兵部银准借十万两各处民壮弓兵今提编三十五年折银如绅原拟之数其余均徭不分银力二差俱纳银一两送各军门充饷
　　○湖广四川守臣诱擒龙潭安抚司叛夷黄俊及其党李仲实等俊子中诣军门降施州平初俊据支罗洞寨贪暴不法以睚眦杀人坐告系狱会白草番反中因为父请贳罪立功及自求为副安抚黄軏后指挥杜过入其贿为言于军门许之俊出益骄乃与中及群盗李仲实等逆命横行四川奉节云阳万县间官军捕之反为所败至是副使熊逵参议万文朝佥事陈其乐等计擒俊与仲实等俊死狱中中惧肉袒诣同知田助降执俊余党谭景雷等自赎抚按官以闻  上从部议俊追戮枭示仲实等论斩中免死谪戍过等俱下御史问逵等各赏银十五两一表里助与府县官各赏银十两
　　○丁丑夜月犯毕宿
　　○戊寅京城内外盗起兵部以闻  上曰京师多盗巡捕官不加意缉捕每私以军马倩人骑坐玩法罔戒其令巡视科道协管主事参将等官严核之
　　○录三十二年延绥等镇捣巢获功阵亡被伤官军杨正等九百二十七人及浮图峪石门村等处获功死事官军张文学等八百七人各升赏有差
　　○诏原任贵州总兵沈希仪松潘副总兵何卿亟帅家丁赴苏松军门侯用
　　○己卯巡按御史黄季瑞勘上三十二年山西失事守臣功罪  上从部议下老营堡守备高尚古及太原参将杜承勋等六十五员于御史问千户郭承恩等十七员准赎升赏有功指挥王世忠等八员及优恤死事者俱如例
　　○居庸关把总杨淳获奸细猾尚守备太监贾堪以闻诏斩尚升淳堪各一级
　　○庚辰升浙江布政使司右参政吴岳为湖广按察使
　　○升太仆寺少卿黄懋官为本寺卿
　　○荫授故大学士张孚敬子逊肤为中书舍人
　　○辛巳  贞惠安和景皇后忌辰遣都督佥事王朝用祭  陵寝
　　○河南右布政使陶钦夔以疾求去上＜锍-釒＞不候命即归抚按官劾其擅离官守因及在任不法状诏革职闲住
　　○改浙江分巡领兵佥事罗拱辰为宁绍台三府兵备专住绍兴从巡按御史赵炳然奏也
　　○兵部覆上总督张经条陈一查复备倭旧政言国初备倭之法久废不修其最急者在勾补逃军乞即于见在数内选取趫健余丁习水战者各令收伍食粮一总会水战兵船言倭寇入扰其船必由海洋其来必由浙东请合浙之东西江之南北各把总兵船为一体每总以其半为游兵半为守兵倘贼入本总则并力截杀入他总则守兵回守信地而令游兵追捕与他总互相策应其浙江之视苏松江南之视江北亦如之有自分彼此纵贼深入者查所从来治罪一编立本地主兵言诸路调兵劳费不赀而吴浙间耆民沙民盐徒矿徒类皆可用请于各府所属州县二百里以上者编兵三百名二百里以下二百名或均徭编派或各里朋出每兵一名定银十二两如自有丁壮乡民准其应役否则徵银募兵一议设海防职守言吴淞江口及黄浦一带皆通海要路兵船既设统领无人请于苏松各增设海防同知一员而以水利通判并入巡盐其青村所福山港亦各增设把总一员守之一议置游兵防护言比岁倭贼焚烧粮船数多乞动支南京户部募兵银两遣官于徐邳间召募骁勇一千五百人付将官周于德领之俾其沿河哨护一筑立冲要城堡言瓜州京口乃留都屏障宜于对峙之处创建城郭修置水关俾运道悉由中行及浙之北关松之蒲泉亦各筑二堡屯兵戍守其经费下守臣酌议一申明赏罚条格言我兵御敌有陆战水战生擒夺回之异贼兵临我有夥贼零贼从贼首恶之殊宜各分别行赏统领官亦各照部下功罪以为赏罚其俘贼系狱者亟会讯处决毋容久系以防内变诏允行
　　○癸未礼部以祷雪未应请令百官斋戒顺天府官祈祷  上曰朕钦天命奉天时事上玄膺洪佑不敢自负自兹冬未雪不容不祷朕不敢要速劾于神况夏秋雨水过多但五榖之精乃宝也朕诚不可自废今举祈报醮典其令百官斋戒停常封三日该府率属虔祷勿怠
　　○升南京光禄寺卿汪尚宁为都察院右副都御史巡抚南赣汀漳提督四夷馆太常寺少卿郝良臣为南京太仆寺卿
　　○兵部覆奏刑部侍郎陈儒劾大同宣府总兵吴瑛刘大章黩货不法参将朱云汉纵寇殃民请戒饬大章而下瑛云汉于巡按御史问得旨大章降俸三级姑留策励供职所劾罪状今巡按御史勘奏余如拟
　　○甲申革河南按察司副使茅坤职闲住以巡按御史陈善治追论其先任广西佥事时贪淫不职故也
　　○论擒获奸细哈答儿虎喇赤功赏都督陆炳银币官校各升级有差
　　○丁亥升江西左布政使汪宗元为应天府府尹
　　○兵部尚书聂豹等言国家财赋大半仰给东南比者倭寇作难调兵选将设官增备三年于兹始设提督于浙江等处继加提督于苏松巡抚又设总督兼理将官自副参守把而下增置二十余员调募客兵近自徐邳山东远至广西湖广所费各不下巨万又起原任总兵沈希仪何卿各带家丁打手一千自是大兵四集灭贼有期顾在督抚诸臣协谋共济耳臣闻御夷之道守备为先攻战次之故唐臣陆贽谓中国与夷狄各有所长不可勉于所短而敌其长宜用所长以乘其短是以修封疆守要害堑蹊隧垒军营谨禁防明斥堠务农以足力练卒以蓄威寇小至则遏其冲大至则邀其归据险以乘之多方以误之使其勇无所施众无所用掠则靡获攻则不能进有腹背受敌之虞退有首尾难救之患此万全之术也今江南州县既鲜城郭村居又缺墩堡则封疆不修各通海地方守卫官军名存实亡则要害不守江南居民散处水滨依江海者鼓楫可至依腹里者舍舟可通则蹊隧未堑各卫军卒兵甲朽钝遇敌则奔则军营未垒通番下海律有明条今闽浙势豪私造巨舟与贼交易稍一厉禁怨讟朋兴自巡抚朱纨不得其死法网遂撤则禁防不谨三壤虽存鞠为茂草孤村相望几绝炊烟则民不得务农进退无纪功罪不明则军不蓄威三四倭奴梃刃而至官兵数百相顾披靡而苏松沿海居民又每负货贼所以觊厚利是民借寇以生而寇反资粮于我安望能遏其冲与邀其归耶又开贼据崇明诸沙反据险待我贼在月浦交战彼且设伏出奇多方误我又将虏去丁壮髡黥入党绝其归路而各州县又不能为之招谕处分中间毙于矢石之下含冤江海之中者不知其几凡此数者皆我失其所长而贼顾乘我所短也自非大加惩创亟图扑灭臣恐后患益甚况苏松密迩留都襟带江淮万一摇动梗塞为患不细乞申饬督抚严行守令预筑城堡掘抗堑整军置械固守要害团练土著招抚胁从其与各副参守把等官明赏罚之条厉交通之禁两司及府州县官可用者留之不可用者调之去之甚者以军法从事至于督抚罔功则巡按御史核实紏劾容臣等从实参究以章宪典如此庶上下相维臂指相使东南不足忧矣得旨各处调兵将至张经其督率守臣区画战守克期荡平若复怠缓重罪不宥此岁题请海道江防聚兵等事有司漫不修举其令浙直巡按御史稽实以闻豹初盛称南北战功请  上谢玄受贺遂阶一品及是以警报日闻恐被谴责故为此言＜矢见＞脱己责云
　　○戊子命南镇抚司管司事指挥使许玚指挥佥事郭朝廉俱佥书锦衣卫事
　　○覆论辽东宁前失事罪以参将郭世勋守备不设谪戍边守备李尚文应援观望降二级
　　○己丑大风扬尘四塞
○代府吉阳王聪注薨赐祭葬如例谥恭顺
　　○浙江巡按御史胡宗宪奏上十月至十一月倭寇自健跳所分掠绍兴各县官兵前后擒斩三百余人请录巡抚都御史李天宠原任参将俞大猷副使陈宗夔陈应魁等功诏先赏天宠等银币其所获功次下御史再勘
　　○太保兼太子太傅总督京营戎政平江伯陈圭卒赐祭葬如例赠太傅谥武襄
　　○庚寅升南京鸿胪寺卿杨大章为南京光禄寺卿南京通政司右参议卢宗哲为太常寺少卿提督四夷馆
　　○升山东右布政使马森为江西左布政使
　　○倭寇陷青村所
　　○壬辰升吏部文选司郎中刘大实为太仆寺少卿山东按察使魏良贵为山东右布政使广西布政使司右参政张尧年为贵州按察使
　　○陕西道御史孙裒劾奏南京兵部右侍郎鲍象贤贪刻著闻不堪留钥重寄吏部覆言象贤历抚三镇所在有声今论其贪黩未审虗实请暂令回籍听勘从之
　　○福建福州府地震
　　○癸巳户部覆刑部右侍郎陈儒奏以各镇屯田责之分巡佥事管理以各省起运宣大粮草责之巡抚催督发循环簿于管粮郎中以便稽查建仓廒于朔州等处以储民运将大同犒赏地一千五百七十余顷徵收本折给军俱从之
　　○命镇远侯顾寰总督京营戎政武定侯郭守乾佥书中军都督府事
　　○增设整饬昌平等处兵备佥事一员驻昌平从总督杨博奏也
　　○甲午英国公张溶安平伯方承裕左都督陆炳＜锍-釒＞请赐乘肩舆  上皆许之后不为例
　　○以庐州淮安二府灾荒准改折预徵本色马匹三分之一
　　○丙申岁暮行大祫礼于太庙命成国公朱希忠代
　　○以明日元旦节遣恭顺侯吴继爵长宁伯周大经彭城伯张熊武定侯郭守乾分祭  八陵都督佥事沉至祭  恭仁康定景皇帝都督佥事王朝用祭  孝洁皇后  哀冲  庄敬二太子中官祭  恭让章皇后各陵坟
　　明世宗肃皇帝实录卷之四百十七终
　　
</div>
    <div class="pagination">
<a href="明实录世宗实录_page469.html">上一页</a><span>...</span><a href="明实录世宗实录_page465.html">465</a><a href="明实录世宗实录_page466.html">466</a><a href="明实录世宗实录_page467.html">467</a><a href="明实录世宗实录_page468.html">468</a><a href="明实录世宗实录_page469.html">469</a><span class="current-page">470</span><a href="明实录世宗实录_page471.html">471</a><a href="明实录世宗实录_page472.html">472</a><a href="明实录世宗实录_page473.html">473</a><a href="明实录世宗实录_page474.html">474</a><a href="明实录世宗实录_page475.html">475</a><span>...</span><a href="明实录世宗实录_page471.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
