<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 248 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 248 页/共 505 页
  </h1>
  <div class="content">
   ○又谕、传谕甘肃布政使林之望。林之望奏、甘肃省城营兵。因军粮缺乏。向副将罗宏裕求拨粮食。被其斥逐。各营兵复与该副将之勇。分诉忿争。彼此械斗。各杀伤数人。现经林之望安抚解散等语。甘省粮饷短绌。自系实情。惟该营兵等不应结众忿争。遽思滋闹。且恐所奏尚有不实不尽。杨岳斌现经出省。所有省城防守事宜。林之望岂能辞责。著即将各营兵丁。妥为弹压。查明为首滋事之犯。严行惩办。并筹措粮饷。均匀放拨。以定军心。一面严防城外贼匪句结窥伺。毋稍大意。罗宏裕支放军饷。是否有办理不公之处。并著查明实在情形。禀知杨岳斌严行参办。其余一切应办事宜。著俟杨岳斌回省后。妥商筹办。　　

○又谕、前因伊犁待援孔亟。曾经谕令明谊等、调拨蒙古官兵六千名。前往援剿。兹据明谊等奏、本处向无米面。附近又无处购买。归化城虽系产粮之区。惟甯夏军营及乌科二处口粮。俱在该处采买。此次调拨蒙兵。应需米面。若再由归化城置办。实与彼处兵民生计有碍。请饬山西巡抚派员采买转运等语。所奏亦系实在情形。著王榕吉即在该省内产粮处所。转饬该地方官。赶紧置办白面六十万斤。市石谷米二千石。迅速运至绥远城。交德勒克多尔济差派官兵。分起设法由驿押解赴乌。以应征兵口食之需。其所需价银及装盛口袋等项银两。即由前拨山西等省丙寅年地丁银四十万两内。分别扣留报部。下余银两。并著一并解至绥远城。运解乌城。分别转拨。将此谕知德勒克多尔济、并传谕王榕吉知之。　　

○甲申。谕军机大臣等、曾国藩奏、皖豫剿贼获胜情形。并汇报山东近日军情各摺。刘铭传军。蹑贼于淮颍之间。该逆被击败后。一日夜疾驰至槐店。张树珊在周家口迎剿获胜。复于大朱楼地方乘夜截击。颇有俘斩。潘鼎新一军。攻克潘溪渡南北寨。大获全胜。李昭庆一军。由河南追贼。行抵东境。攻夺萧厅寨。与贼力单。互有损伤。现在张逆萃于濮范境内。任赖等逆萃于郓钜境内。该大臣现将潘鼎新军调回靳口。兼顾运河北路。令李昭庆各营。分屯长沟赵村。兼顾运河南路。坚守运河。使该逆不得东渡。以待援军之至。刘铭传等军。业已陆续到东。著俟各军到齐。四面分布。先为不可胜以待敌之可胜。务须谋定后动。计出万全。方为至善。此股逆众。合并一处。凶狡异常。曾国藩、阎敬铭、务当严饬各军。固守运河。毋任一贼偷渡。各军到齐。自可一战而胜。惟贼数尚多。必图分窜皖豫各境。著乔松年、李鹤年、吴昌寿、各饬防军。认真截击。节节歼除。毋稍疏懈。近来各省积习。近贼地方。不为备御。贼至则张惶请救。及援军获胜。或反据为己功。贼退出境。旋报肃清。累疏请保。冒滥实多。如湖北河南。今春屡报胜仗。风闻实无战事。黄陂之役。非刘铭传速到。何能攻拔城池。而官文等奏报。铺叙本省战功。殊多失实。前据官文等奏请择尤保奖。已降旨允准。著暂行存记。俟此股贼众剿除净尽。再将防军酌保。仍不准稍涉冒滥。嗣后各该省督抚。务当据实奏报。不准有一字欺饰。于地方军务随事核实。信赏必罚。庶足以挽积习而励戎行。鲍超一军。已抵何处。著官文、曾国藩、严行檄催。前据御史张盛藻奏、湖北荆州地方。有署同知刘姓、擅设糖税名目。多为科条。大张告示。人情汹汹。罢市数日。请饬禁止等语。著官文、曾国荃、查明刘姓何人。是否因抽税扰民。据实参奏。原摺著钞给官文、曾国荃阅看。将此由六百里各谕令知之。寻奏、遵查宜沙两处。加抽糖厘。系因鄂省协饷太多。前抚臣郑敦谨委员试办。由牙厘总局核议章程。并非该员擅设。商民亦无罢市情事。报闻。　　

○又谕、刘坤一奏、击散崇安斋匪。现筹摉捕情形一摺。福建崇安斋匪。由建阳崇邑窜至江西上饶县属。经都司高钟奇掩击。毙贼数百名。解散胁从二三千人。复经参将王益隆、与浙江提督黄少春夹击。捦斩三百余名。余匪遁往铅山。向温林关绕窜。著左宗棠、徐宗干、严饬各军。并力截击。并著刘坤一督饬副将余朝贵、协力攻剿。扼其回窜。务须一鼓歼捦。不使稍留余孽。其逃散匪党。潜匿江闽交界之封禁山及上饶铅山者。为数尚多。刘坤一拟将席宝田所拨三千人。驻扎广信弹压。即著饬令严密摉捕。务绝根株。并责成该地方官认真查拏。此外各府州县。如有吃斋立会等事。尤须严为禁绝。以遏乱萌。其江西裁撤各军。为水所阻。留滞吉安。兼有游勇溷迹。著责成席宝田妥为镇抚。毋使滋事。席宝田前有旨饬赴臬司本任。著俟斋匪办竣各军调回后。再由刘坤一斟酌奏明办理。鲍超一军。曾否由江起程。现在捻发等逆。猬集山东范濮郓钜之交。军事万分吃紧。著刘坤一行知该提督。星速拔营前进。毋稍迁延贻误。将此由五百里各谕令知之。　　

○又谕、王榕吉奏、晋省南路边防吃紧。分筹守御情形。请饬穆图善将原调晋兵遣回各摺片。据称陈大＜?氵喜＞股匪。由新郑郑州。窜至巩氾及偃师之间。距洛阳仅七十里。河陕一带。并无重兵。陈湜现带勇队。由运城移扎河干。蒋临照驰防东滩渡风门口各要隘。冀甯道铃祥、与邓裕生分防潞泽一带。布置尚属周密。此股贼匪。叠据曾国藩、阎敬铭、先后奏到。已窜至郓城以北。与张总愚合股。麕集东境。惟逆氛剽疾靡常。晋防不可稍懈。著王榕吉豫饬在防各军。多设侦探。严密布置。务臻稳固。毋稍疏虞。前因王榕吉奏、晋省河防兵单。请调回赴甘助剿之楚勇千名。曾谕都兴阿酌量调拨。兹据该护抚奏称。晋防吃紧。如前项楚勇。业经饬赴前敌。即请将原调晋兵八百名遣回等语。现在甯夏回匪投诚。兵力谅敷分布。惟兰州省城兵变。又虞各处响应。著穆图善酌量情形。如兵力已敷。即将此项晋兵八百名。遣回本省。以资防剿。将此由四百里谕知穆图善、并传谕王榕吉知之。　　

○署吉林将军德英奏、探击山内窜匪获胜。得旨、马傻子等股匪。既有至伊通报复之说。不可不严为防范。著督饬派出兵役。严密探防。并知照富尔荪等认真进剿。先发制人。毋任该匪出扰。滋蔓难图。　　

○予安徽颍州阵亡参将胡凤喈、千总刘得发、祭葬世职加等。　　

○予安徽江西等省叠次阵亡游击胡荣清等一百四十七员祭葬世职。　　

○予山东萧厅寨阵亡游击刘洪盛等二十七员祭葬世职加等。　　

○乙酉。谕军机大臣等、总理各国事务衙门奏、据崇厚函称、奉省马贼。于三月初九日。窜至牛庄。遽行失守。距营口九十里。该处惊惶之至。没沟营地方。为税课攸关。额设防兵单薄。万一有警。所系非轻。兼之洋商聚集。傥有疏虞。必至藉口亏折。请饬拨兵前往防护等语。牛庄为海口要地。此股贼匪。从何处窜入。详细情形。何以尚未据文祥等奏报。著即查明具奏。一面分拨兵勇。移缓就急。相机进剿。以安商旅而裕税课前调天津洋枪队。本为保护营口之用。嗣因奉省紧要。经文祥等奏调赴兴京防守。著文祥等悉心酌度。如兴京无事。即将春霖所带洋枪队五百名。调赴营口。仍另拨得力将弁。迅速往援。崇厚一面筹防南路发捻。一面将天津所练洋枪队。酌量分拨数百名。酌齐器械。委员统带前往。听候调遣。前据文祥等奏、奉省马贼。已属无多。不难次第摉剿。乃本月二十日。据麒庆奏、奉省红黄蓝三旗马贼二千余名。窜扰清河门等处。扰及朝阳东界。昨据德英奏、马傻子股匪数千人。有四月出山至伊通报复之说。今牛庄又有匪徒窜入。尚不知为数若干。是贼匪此拏彼窜。虽屡次被剿穷蹙。而人数尚属不少。文祥等务当多设侦探。通盘筹画。以蒇全功。都兴阿现已到任。该将军久历戎行。应如何分投布置之处。著与文祥、福兴、随时会商办理。本日复据刘长佑奏、由清河门窜朝阳股匪。现仍折回奉省。并有向花营投诚之信。此股贼匪。曾否接仗。何以遽肯投诚。所称花营。是否花里雅春军营。著文祥等确查奏闻。将此由六百里谕令知之。　　

○又谕、刘长佑奏、张逆回扑河干。叠经防军击退。赖牛各逆复谋抢渡一摺。张逆由开州寿张张秋范县等处。叠思抢渡。赖汶洸、牛落红各逆。窜入郓境。与张逆句合。由濮州临濮一带。窜踞范县之董家楼等处。官军虽屡次获胜。惟现在发捻合股。难保不逞其狡谋。为并力渡河之举。刘长佑已赴大名。著即严饬在防将士。昼夜梭巡。遇贼即击。以固河防。其南岸船只。尽行提归北岸。毋令该逆乘机抢船。得遂其北渡诡计。沿河防兵单薄。应如何添调劲旅相机布置之处。著刘长佑酌度情形。妥为办理。将此由五百里谕令知之。　　

○湖南提督周宽世因病解职。以记名提督黄少春为湖南提督。　　

○以湖南耒阳拏办教匪出力。予千总袁正忠以守备用。并赏花翎。知县曹贻荣等加衔升叙有差。　　

○丙戌。谕军机大臣等、御史朱学笃奏、捻逆窜扰山东。麕集张秋镇一带。窥伺黄运两河。时思偷渡。东昌冠莘等县。时有土匪蠢动。并闻有假冒官勇诈称自山西来为援应情事。设相句结蔓延。极为可虑。现在刘长佑已赴大名。而景州与东昌交界处所。甚属空虚。请饬崇厚统带劲旅。仍驻景州。以固北路藩篱等语。所奏不为无见。惟天津洋枪队。半已调往奉天防剿。昨因牛庄失守。复谕令崇厚挑选洋枪队数百名。听候调遣。天津存兵。已属无多。崇厚如须移防畿南。有无兵勇可调。带兵应驻何处。著刘长佑、崇厚、斟酌机宜。妥为商定。奏明办理。将此由五百里各谕令知之。　　

○寻崇厚奏、遵查景州距河防较远。张秋一带河防。尚觉空虚。已饬都司赵起管带备拨洋枪队。径赴张秋。归陈济清统带听调。报闻。　　

○以都察院左都御史董恂为兵部尚书。户部左侍郎汪元方为都察院左都御史。调工部右侍郎谭廷襄为户部左侍郎管三库事。刑部左侍郎王发桂为工部右侍郎管钱法堂事。转刑部右侍郎郑敦谨为左侍郎。未到任前。仍以都察院左副都御史潘祖荫署理。以内阁学士桑春荣为刑部右侍郎。工部左侍郎黄倬兼署兵部右侍郎。　　

○以大理寺卿胡家玉为都察院左副都御史。　　

○命惠郡王奕详带领侍卫十员。往奠故兵部尚书曹毓瑛茶酒。赏银二千两治丧。予祭葬。谥恭悫。　　

○予浙江各属阵亡殉难县丞蔡懋镠等绅民妇女五百四十九员名口分别旌恤如例。　　

○上以孟夏时享太庙。自是日始。斋戒三日。　　

○丁亥。谕内阁、左宗棠、徐宗干奏、甄别庸劣不职各员。请分别降革示惩一摺。福建候补知县沈茂荫、作伪营私。巧言惑听。著以府经历县丞仍留福建降补。署漳浦县佛昙桥县丞候补布政司经历毛玉瑞、纵容丁役。藉案索扰。署上杭县典史汪堃、嗜好甚重。性情乖张。候补府经历张文达、玩视军糈。支销浮冒。候补县丞邓仕骥、结交市侩。遇事招摇。补用府经历县丞徐国华、任性妄为。声名狼藉。试用县丞龚俊、性情浮躁。庸懦无能。候补县丞岳源捷、心地糊涂。办事率混。试用州吏目左逢源、品行卑鄙。同官不齿。以上八员。均著即行革职。　　

○又谕、福建已革参将蔡润泽、前经左宗棠等奏请暂缓发遣。留营效力。当经降旨允准。兹据该督等奏称、同治三年九月闲。漳州被匪窜扰。该革员在厦门亲操练勇。于金鸡亭地方扼守要隘。涉历风涛。不避艰险。请以都司留于水师补用等语。蔡润泽著准其以都司留于福建水师补用。　　

○谕军机大臣等、左宗棠、徐宗干奏、收复崇安建阳两城。派军会剿斋匪一摺。斋匪窜陷崇安建阳两城。夥当党甚众。经左宗棠等督饬黄少春等军。会合江省官兵。乘其初起。迅速进剿。即将崇建两城克复。福建境内。业已肃清。办理尚属妥速。惟此股斋匪。起自江西封禁山。藏匿已久。现在生捦贼匪。尚不知大头目名姓。其踪迹诡秘。已可概见。若不严行摉捕。尽绝根株。难保不因官军凯撤。复出滋扰。著左宗棠、徐宗干、督饬黄少春等。越境蹑踪追捕。刘坤一懔遵前旨。严饬副将余朝贵等。会同闽军。务将山内斋匪伏匿之所。认真摉捕。毋留余孽。其窜九龙山一股。业经闽军击毙首匪陈仕城。其余夥匪。并著左宗棠等督饬地方文武。实力摉剿。以期速行蒇事。将此由五百里各谕令知之。　　

○又谕、蒋益澧奏、赴程起粤日期。并拟酌带亲兵前往一摺。广东民俗强悍。降众散处。伏莽遍地。抢掳各案。层见叠出。西江土客。械斗成风。蔓延日甚。该抚到省后。务当整顿营伍。讲求吏治。并选择贤能地方官。实心经理。中外通商各要口事宜。尤须与瑞麟和衷商酌。体察时事艰难。以期顾全大局。提督高连升所部。多系降众。将弁中亦鲜能事之人。于地方办理土匪事宜。未能应手。该抚拟于酌带亲兵数百人外。再添带部勇数营赴粤。藉资分布。著即照所拟办理。俟粤东通省肃清后。再行酌量裁撤。粤东饷源枯竭。蒋益澧以该省前曾协济浙江军饷。并筹发该抚一军援浙饷银三十余万两。现拟暂由浙省筹银一二十万两。移济广东目前之急。著马新贻即行设法迅筹接济。不得稍分畛域。卓兴、方耀、所部勇丁。业已陆续裁撤。所欠之饷。务须设法核实清理。不得任其虚冒。将此由五百里各谕令知之。　　

○又谕、庄浪城守尉庆志奏、兵丁口粮缺乏。贼匪鸱张。情形窘急一摺。庄浪满洲营兵口粮。前经谕令杨岳斌严饬平番县。赶办本色粮石。随月供支。兹据庆志奏称、平番县知县吴鼎元、并不遵旨办理。仍有勒掯折价情弊。复假济兵为名。捐输粮石银两。平邑叛产。亦被该县侵蚀。前署平番县知县东瞻泰、亦有拖欠口粮情事。刻下兵丁。日不举火。奄奄待毙。一旦逆回偪城。恐致贻误。请饬查办各等情。该营兵粮缺乏。以致饥寒交迫。死亡相继。情殊可悯。回匪现在平邑。距城不远。尤应筹拨兵丁口粮。以资捍御。即著杨岳斌速饬平番县。赶紧筹办本色口粮并料草等项。按月供支。不准稍有蒂欠。知县吴鼎元、前署知县东瞻泰、所欠口粮等项。如查有侵蚀肥己等弊。即著严行参办。毋稍徇隐。该城满营兵丁。著庆志随时妥为拊循。将此谕知杨岳斌、并传谕庆志知之。　　

○以工部尚书瑞常兼署刑部尚书。礼部右侍郎贺寿慈兼署吏部左侍郎。　　

○以正红旗蒙古都统奕山署镶红旗满洲都统。　　

○以剿匪出力。复福建已革副将吴鸿源职。　　

○以福建建阳县城被贼窜陷。旋即收复。革知县汤箴卫职。仍留任。予崇安殉难知县申其昌、游击臧宗全、祭葬世职。　　

○予河南陈留阵亡把总蒋芳周等祭葬世职加等。　　

○戊子。上以孟夏时享太庙。前期亲诣行礼。谕内阁、前因醇郡王等奏、副都统穆腾额不重公务。藉病呈请开缺等情。降旨令宝鋆会同醇郡王等查奏。兹据奏称、查明穆腾额所禀各情。除修造水碓房屋一事。现由火器营王大臣另行派员办理外。原禀所称调派文庆等差使。恐有钻营等弊。查向系管营大臣公同酌派。又谓通晓满汉为一等。马步技艺为一等。应候上司为一等。三等皆可进步各情。系属事后拟议。一味空谈。均无庸议。惟穆腾额指称护军参领双德、与鸟枪蓝翎长伊拉达蒙阿兄妻马氏有奸一节。系该副都统递禀后。因所叙双德玷污品行。恐无实据。属令委参领瑞明代作呈词。令伊拉达蒙阿呈递。以为证据。伊拉达蒙阿因跟随穆腾额当差。希图提拔。是以应允。并非出于本意。双德与马氏实无奸私情事。乃该副都统以双德玷污品行。胪列禀内。实属有意污蔑。穆腾额著交部严加议处。伊拉达蒙阿因瑞明指使。即递呈代人作证。尤属荒谬。著革去鸟枪蓝翎长。照拟杖徒发落。醇郡王等另摺奏、穆腾额承办军需等物。内有擅动浮冒等款。至二千八百余两之多。延不交出。屡催罔应。著该王大臣等严饬穆腾额、赶紧如数呈缴。如再任意迁延。即著严行惩办。　　

○又谕、吴昌寿奏、请将才不胜任及人地未宜之知县。分别降撤另补一摺。河南临漳县知县曹敬、身体软弱。难膺民社。著降为府经历县丞。仍留河南补用。渑池县知县张应炜、审断词讼。未能悉协舆情。著撤任留省。遇有相当缺出。酌量补用。以肃吏治。　　

○谕军机大臣等、崇厚奏、遵拨洋枪队听调。并探闻各路贼情一摺。牛庄窜贼无多。文祥等谅已拨兵前往。不难一鼓殄除。南路发捻。急图渡运。不可不防其窜突。著崇厚将所备拨洋枪队等官兵。移防南路。应行驻扎何处。仍遵二十七日谕旨。与刘长佑妥商调派。以臻周密。贼目穆春荣、王振东、赴花里雅春军营投诚。并招马傻子投诚缴械。现由花楼子取道广甯赴省。分别办理。著文祥、福兴、都兴阿、查明马傻子是否真确投诚。人数既众。必须于省外分别安置。察明真伪。妥为筹画。受降如受敌。未可稍涉大意。致蹈恩合覆辙。牛庄贼股与花楼子贼众投诚情形。尚未据文祥等奏报。著即将详细情形奏闻。以慰驰廑。本日据福兴等奏、协领穆锦等供词狡展一摺。穆锦等所供招抚情形。已属乖谬。所称动用盘费银两。又与集尔哈布等所报款项数目。均不相符。穆锦等承领饷需。借支捐项。及起获贼赃。为数甚钜。乃率称接仗遗失。无凭稽核。难保非藉端蒙混。任意狡展。已革水师营协领穆锦、暂革主事乔有年、均著交盛京刑部严讯确情。从重定拟。前护金州副都统集尔哈布、同知唐恩寿、一并撤任。听候传质。务期水落石出。以成信谳。将此由五百里各谕令知之。　　

○以刑部尚书齐承彦兼署工部尚书。　　

○以詹事府詹事朱兰为内阁学士兼礼部侍郎衔。大理寺少卿于淩辰为通政使司通政使。　　

○命户部右侍郎李鸿藻在军机大臣上行走。都察院左副都御史胡家玉在军机大臣上学习行走。　　

○补铸江苏淮安府里河徐州府运河各同知关防。从漕运总督吴棠请也。　　

○上以常雩祀天于圜丘。自是日始。斋戒三日。　　



大清穆宗继天开运受中居正保大定功圣智诚孝信敏恭宽毅皇帝实录卷之一百七十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治五年。丙寅。夏四月。己丑朔。享太庙。遣肃亲王华丰恭代行礼。　　

○上诣绥履殿问慈安皇太后安。平安室问慈禧皇太后安。至戊午皆如之。　　

○以安徽攻克张寨瓦店各贼巢出力。赏游击郭运昌等花翎。守备彭惠坤等蓝翎。余加衔升叙开复有差。　　

○庚寅。谕内阁、都察院奏、图观呼图克图、遣抱告以呈请事件。未蒙理藩院转奏等词。赴该衙门呈诉。据称呼图克图头一辈住京。曾蒙圣祖仁皇帝恩赏绣龙黄伞等件。此次该图观呼图克图系第五辈。于同治二年来京。所有前蒙恩赏物件。是否准用。并因西甯一带回逆滋事。该图观呼图克图、请即回西甯。带领汉番徒众。保守庙宇。或随特派大臣。调集番兵。剿贼自效。叠次呈报理藩院等处。俱经驳斥。恳乞转奏各等语。康熙年闲恩赏该呼图克图各件。是否历辈应用。著理藩院详查例案。奏明办理。该图观呼图克图现在住京当差。所请驰回西甯带兵剿贼之处。著不准行。　　

○谕军机大臣等、文祥、福兴奏、连日分路剿贼情形。并查明西路窜匪各摺片。北路马傻子股匪。经花里雅春等追击穷蹙。率众投诚。该匪系著名巨逆。岂容幸逃显戮。文祥等现在檄令该副都统等。将马傻子等匪首悉行正法。办理甚属认真。余众果系真心投诚。必须详察情形。分别遣留。业经文祥、福兴、会商都兴阿、饬令色尔固善于路过该处时。设法办理。即著都兴阿相机妥办。南路之匪。乘闲窜陷牛庄。业经刘景芳等会同双德两路夹剿。贼向东北山内窜逸。当将牛庄收复。著即檄饬各军。尽力穷追。务将余匪悉数殄除。毋留余孽。其吉林围场窜出匪众二千余名。分股窜扰新兵堡湾甸子。及单家五台子等处。亦经文祥等饬令清凯等分路剿办。即著严督各军。会同吉林官兵认真摉捕。一鼓歼除。毋令余匪逃匿山内。又致死灰复然。前因麒庆奏、贼由清河边门。窜至热河大板地方。协领德玉等退至孟古勒津驻扎。当经谕令麒庆。查明该协领等有无畏避退缩情事。奏明办理。兹据文祥等奏称、西窜余匪不过数百名。德玉、穆济楞、统领马步八百名。接仗失利。侈禀马贼二千余名。希图掩其溃败之愆。麒庆何得不审虚实。张惶入告。著仍遵前旨。详查德玉等失事情形。严行参办。并著严饬在防官兵。会同奉天派出各军。奋力剿贼。以赎前愆。将此由五百里各谕令知之。　　

○又谕、长善奏、山海关防剿官兵不敷差遣。请调员来关助剿一摺。本日据文祥等奏、前窜朝阳股匪。已向花里雅春军营投诚。是关外情形较松。长善所请酌拨马勇数百名。交刘荣合统带赴关外防剿之处。著刘长佑酌量缓急。妥筹办理。如直隶派兵赴关。其所需一切兵饷薪水等项。即著由直隶省随时筹给。以归＜??闲＞易。关外紧要处所。仍著长善督饬在防将士。严密防守。毋稍疏懈。正在寄谕闲。据刘长佑奏、东西两路官军堵剿情形。并请保防河出力人员各摺片。抢渡各匪。叠经官军击败。当将旧范县等处收复。张赖各逆。先后复窜郓曹一带。濮范寿张无匪。堵御尚属认真。即著刘长佑严饬水陆各军。实力严防。不得以贼踪稍远。致形疏懈。该督已抵大名。即亲赴开濮等处。将河防各军分别布置。务臻周密。在防员弁兵勇绅团。均能奋力堵贼。未便没其微劳。即著刘长佑会同李鹤年择尤保奏。毋许冒滥。将此由四百里各谕令知之。　　

○又谕、阎敬铭奏、捻逆叠扑运河。分股南窜。官军击剿大胜一摺。张赖各逆。经官军痛击。悉向南趋。运防自已稍松。然贼骑飘忽。难保不复思回窜。所有运南运北一带防军。仍著曾国藩、阎敬铭、饬令认真防守。毋稍疏懈。刘铭传一军。现已紧蹑贼踪。向南跟剿。贼匪迫于追师。势必分股狂奔。单县东南一带。可达丰沛。西南一带。即系豫境。均须有拦头截击之师。方可合力兜剿。曾国藩、吴棠、务当督饬徐州等处防军。遇有贼踪。奋力堵剿。毋任狂窜。李鹤年现已抵任。著即严饬蒋希夷、马德昭等军。确探贼由何路回窜。迎头截剿。毋得任令阑入腹地。复致蔓延。现在该逆趋向未定。宿亳一带。亦应先筹布置。著乔松年派拨劲军。严密防剿。毋稍大意。阎敬铭另片奏、到任已届三年。吁恳入觐等语。现在山东军务正当吃紧。该抚当实力筹办。无庸来见。俟东豫肃清。再行奏请。本日复据李鹤年奏、探闻赖牛等匪。由定陶菏泽向东北窜逸。又有回窜安徽之谣等语。自尚未知该逆已于二十四五等日。向单县南窜。贼踪奔突靡常。豫省归虞一带。阑入堪虞。著李鹤年即饬宋庆、安住、马步各军。视贼所向。相机防剿。不得株守一隅。致误事机。其余豫省各军。并著认真整顿。妥筹布置。务臻周密。将此由六百里各谕令知之。　　

○又谕、传谕甘肃布政使林之望。林之望奏、再陈省标兵丁索粮激变。详细原委。并地方危急情形。请旨迅赐查办。及越分陈奏。自请察议各摺片。甘肃省标各营兵丁。因平日楚勇饷厚差轻。积怀不平。又以饥饿索饷。为署副将罗宏裕喝斥。激成变端。自系实在情形。惟该兵丁等与楚勇械斗。竟将道员吴炳昆等戕害。实属不法。著林之望迅速查明。将为首滋事之犯。严行惩办。其余被胁各营。并著晓以大义。告以叛逆之人。无不诛灭之理。洪逆倡乱。窜踞金陵。马荣叛踞云南省城。现俱次第铲削。全数诛夷。况甘省标兵。本属无多。指日杨岳斌统兵回省。傥不及早捦缚首逆。解散党与。将来大兵一到。必至玉石俱焚。该兵丁等如能悔过自新。朝廷亦当宽其既往。不事穷究也。贼骑千余。直抵黄河北岸。距城止一二里。省城防守紧要。林之望当约束各兵。严行守御。不得稍有疏虞。参将马福、游击陈应春等、是否足恃。中军副将各缺。林之望现派何人接署。片内未将该员等姓名叙明。殊属含混。均著详细覆陈。被戕各官。并著一一查明具奏。此次省城兵变。督臣出省。林之望未能先事豫防。实难辞咎。著先行交部议处。近日省城防守情形。杨岳斌未到以前。仍著林之望随时据实驰奏。寻奏、中军副将赵秉鉴、先期出省办粮。兵变后即催调回任。城守营参游各缺。委陈应春、易滕甲、马福、马继祖、德恩、署理。已令将为首滋事兵丁。按册密拏惩治。被戕各官。查系道员吴炳昆等共十四员名。报闻。
  </div>
  <div class="pagination">
   <a href="清实录同治朝实录_page247.html">
    上一页
   </a>
   <span>
    ...
   </span>
   <a href="清实录同治朝实录_page243.html">
    243
   </a>
   <a href="清实录同治朝实录_page244.html">
    244
   </a>
   <a href="清实录同治朝实录_page245.html">
    245
   </a>
   <a href="清实录同治朝实录_page246.html">
    246
   </a>
   <a href="清实录同治朝实录_page247.html">
    247
   </a>
   <span class="current-page">
    248
   </span>
   <a href="清实录同治朝实录_page249.html">
    249
   </a>
   <a href="清实录同治朝实录_page250.html">
    250
   </a>
   <a href="清实录同治朝实录_page251.html">
    251
   </a>
   <a href="清实录同治朝实录_page252.html">
    252
   </a>
   <a href="清实录同治朝实录_page253.html">
    253
   </a>
   <span>
    ...
   </span>
   <a href="清实录同治朝实录_page249.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
