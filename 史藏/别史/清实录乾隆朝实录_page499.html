<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 499 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 499 页/共 1860 页
  </h1>
  <div class="content">
   ○又谕曰。贵州巡抚爱必达所奏该省赤水河工程。动过银一万七千余两。查自乾隆十一年试运至今。统计节省铅运脚价一万四百余两。但原议二年抵补。迄今仅有此数。应著令原办之人赔补。张广泗应赔缴六分。无可著追。请著落历任巡抚司道。并协理各员代赔。将孙绍武等名下应赔分数。勒限开单进呈。爱必达此奏。必因金沙江上游无益工程。曾著落原办督臣等分赔。是以如此办理。不思金沙江工费浩繁。上游各滩。虚糜无益。自属应行著赔。然所有节省铜运银两。尚令扣抵补项。赤水河非金沙江可比。现在节省运脚银。即不能全抵。而将来转运数年。亦即可抵完。何得概令著赔。况外省督抚。于地方工程。偶有兴作。后来不能即收其效者。不一而足。此端一开。必且有意搜求。概著赔补。殊非政体。爱必达著饬行。摺并发。　　

○谕军机大臣等。爱必达自简任巡抚以来。于地方事务。尚属黾勉奉公。今所奏赤水河工程。著落原办各员分赔。并豫筹减拨二摺。是其著意办理。自欲见长之处。而所见甚小。朕办理政务。一秉至公。赤水河工程。本非从前金沙江需费浩繁、无裨实用者可比。即据伊所奏。亦应将所省运脚银两扣补。何得概令著赔。况已节省运脚一万余两。未完者不过七千。再展数年。即可全抵。乃将动项全令著赔。于情理殊失其平。已明降谕旨申饬。至去岁所颁谕旨。原因外省修理工程。未能酌量缓急。所当留有用之经费。以资调剂。初不为减省钱粮起见。爱必达请将缓修工程之十二万两。支给俸饷。已属误会原旨。况该省每年拨协。数至七十万两。即如该抚所奏。所减几何。上年军务告竣。岁值丰登。库帑储备。尽已宽裕。无事鳃鳃过计。爱必达若如此存心。将不克胜封疆之任。著详悉传谕。令其知所改勉。　　

○壬申。上诣皇太后宫问安。　　

○谕军机大臣等。朕临幸五台。该抚阿里衮于各台道路。自已豫备。朕思中台、北台西台。从前俱经巡览。此次惟南台、古南台、二处。仍著豫备。余俱不必豫备。即已经豫备。亦毋令除道夫役看守伺候。以劳民力。　　

○调镶黄旗汉军副都统宗室同宁、为正蓝旗满洲副都统。以护军参领明福、为镶黄旗汉军副都统。　　

○癸酉。谕曰。原任安徽道武忱。前卫哲治请调补别省简缺。今该部带领引见。朕观其人。尚非不能办事之员。卫哲治之奏。必因武忱经管芜关税务。该年所收盈余。过于短少。恐于已有累。不敢留委管关。又未查出情弊。无可指参。遂以改调陈奏。巧为卸责。因令军机大臣查核情节。今据武忱称、所收十三年分盈余。虽短至四万三千余两。而十一十二年分盈余。则为数较多。统计三年所收。比之前任。有多无少。并称卫哲治赴江宁省城。路过芜湖。曾将奏闻情节告知。以致款曲。是卫哲治并不详查前后情形。据实声说。朦胧奏请改调。有意取巧。殊失封疆大臣之体。凡属员管理关务。如其营私舞弊。以致亏缺。自当彻底清厘。严参究处。如其实收实报。本无弊窦。则商旅往来。时赢时绌。亦情理所有。若较上年短少。即为不称委任。将致年增一年。取盈争胜。何所底止。不肖官吏。势必刻剥行旅。以图免咎。岂国家通商惠民本意。况督抚甄别属员。惟当秉公持正。无徇无苛。督抚原系亲信大员。果其举劾明当。朕自能洞鉴。如但沾沾自为。不顾属员之屈抑。将何以使人心允服。卫哲治著该部察议。武忱著仍以道员用。各省督抚。皆有造就人材之责。并将此通行传谕知之。　　

○谕军机大臣等。朕巡幸江浙。问俗观风。清跸所至。除道供顿。有司不必过费周章。已经屡降谕旨。至川原林麓。民间冢墓所在。安厝已久。不过附近道旁。于辇路经由无碍。不得令其移徙。即如直隶近畿。常经车驾往还。及由都城以至西苑。所司平治道途。虽观瞻所及。间或蔽以布惟菅蒯之属。旷野中竟不为障弊。南省系初次办差。恐未尽悉。在督抚等仰体朕意。自能妥协办理。而臣工中有陈奏及此者。虽属过虑。但既有此言。应令该督抚等留心体察。戒饬承办各员。无得藉端轻议迁瘗。致滋纷扰。将此传谕知之。　　

○又谕曰。各省督抚奏请拣发人员。皆经挑选引见。此等虽非现在得缺。而一至该省。即有民社之责。差委之任。是以必候引见。始行发往。近来各督抚往往于朕巡幸之时。或起程之后。具摺奏请。该部祗可照例挑选。在京王大臣等验看。与引见发往之意不合。此等请简人员。并非需用甚急。朕巡幸回銮。不过一二月之久。尽可俟回銮时。再行奏请。即不然。亦应于起銮之前。早为陈请。以便该部拣选引见。朕之巡幸。早经颁发谕旨。督抚皆计日可知。乃近来各省。多有于临期入奏者。可见伊等并不留心之处。著于奏事之便。通行传谕。令其嗣后遵照此旨办理。如有员缺紧要。急须奏请者。不必拘泥此旨。　　

○大学士公傅恒等奏。审明瞻对案内拟流之罗于朝、王世泰。并贻误军机之李质粹、宋宗璋、及叛番革松结等。各依律定拟得旨。李质粹、宋宗璋、办理瞻对案内。贻误军机。原系上年情实候勾之犯。后闻瞻对一案。庆复信任王世泰、罗于朝。听汪结之言。宥革松结之罪。令与俄木丁、往来交结。因而故纵班滚。捏称焚死。此事惟彼五人密定。外人不得而知。有以此言陈奏者。果尔。则庆复设有成局。而李质粹、宋宗璋、为所欺瞒。陷于不知。自与同谋纵寇者有间。朕慎重人命。该犯等苟有一线可宽。不惮再三详审。是以暂行监禁。提解王世泰、罗于朝、来京。严行究质。务得实情。今经军机大臣会同刑部审明王世泰、罗于朝。与革松结、诱致俄木丁。投献如郎。并无通同与谋。纵放班滚情事。而李质粹亲在泥日寨。初报班滚焚毙未确。后即附和庆复。扶同捏饰。宋宗璋办理善后。亦不将实在情形具奏。各有本罪。明白昭著。在庆复初意。以钦差大臣将至。急图先得如郎。因用革松结、诱致俄木丁。投献如郎空寨。以为己功。迨班滚既逃。无从擒馘。乃烧毁泥日寨。以焚毙奏报。不复穷搜。一味欺朦了局。此事在诸臣人人无不知情。实乃通同捏饰。罪不容诛。若办理之初。庆复即专与王世泰、罗于朝、一二将弁。革松结、俄木丁、一二番囚。豫设成谋。纵放班滚。虽在至愚。当不出此。庆复已赐自尽。罪无可加。而李质粹以提督大员。领兵专阃。从失渠魁。不能弋获。且明知班滚未死。一经庆复严驳。遂附和改详。朋谋罔上。宋宗璋身任总兵。职应奏事。既知班滚未死。并不将实情入告。及汪结禀知班滚下落。又不竭力搜擒。致令贼番远遁。种种欺饰。俱属法无可贷。著照九卿核定情实应斩本罪。即行正法。革松结本系叛番。彼时即应处决。今本案无可对质。亦著即照原拟绞罪正法。王世泰、罗于朝、不过营伍偏裨。听督提差委。既非统领之员。亦无奏事之责。情稍可原。但拟减流。实为漏网。今经军机大臣等改拟。著依拟应斩监候。军旅为国家要务。赏罚劝惩。所系至重。必彻底根究。研鞫实在情形。区别明允。方成信谳。今既屡经确讯。所当明正典刑。以申军律。俾共知儆戒。将此晓谕各督抚提镇等知之。　　

○吏部左侍郎介福、缘事降调。以原任湖广总督鄂弥达补授。　　

○命协办大学士吏部尚书兼翰林院掌院学士梁诗正、教习庶吉士。　　

○礼部题、朝鲜国王李昑、遣使表贺万寿冬至元旦三大节。及进岁贡方物。暨册谥孝贤皇后。并谢颁诏恩。赏赉筵宴如例。　　

○是月。直隶古北口提督布兰泰奏。查定例地方失事。专汛兼辖之弁员。均有疎防降罚处分。惟汛兵遇强窃事件。三月不获。仅予笞责。及其已获。虽有酌赏之文。而无支给之项。是罚既云轻。赏复有缺。请嗣后遇盗窃案件。如承缉汛兵。一月不获。该管官弁按月提比。逐案责惩。仍勒限严缉。能一月内获本案首盗者。赏银二十两。获夥盗者半。获窃盗者。每三名赏银十两。一月外缉获者赏各半。其缉获妖言妖书。以及强窃窝家响马老爪掘冢等贼。均照首盗夥盗分别给赏。缉获掏摸。亦照窃盗等项给赏。于恩赏生息及公费赢余项内动支。如节次获盗犯五名以上。窃贼十名以上者。于步战骑兵内。以次考拔。至骑兵则给以额外外委把总顶带。随汛差操。其勤慎者准遇缺实补。若有诬良私拷。各依律惩治。至提属营汛。并请于扈从后。照例亲往巡查。有应定事宜。另奏请旨。得旨。告之方观承。听其酌议具奏。至朕往五台。汝不必扈从。照例巡查营伍可也。　　

○闽浙总督喀尔吉善、福建巡抚潘思榘奏。台湾淡水等处。有不法匪徒陈盖等。造言惑众。先经具摺奏闻。兹复访闻陈盖、及续获案犯何珠、王川、郑天喜等。于彰化县狱内。捏造悖语。怂诱监犯。并约期越狱。旋经该县查讯供认。当即饬司提究。得旨。是。秉公执法为之。　　

○湖北巡抚唐绥祖奏。云南参革安宁州知州陈题所亏帑项。请将原籍已卖田产找抵一案。先经奏闻。奉朱批。此必系多报以图抵项。贱卖以示无著。终于自买以得其原业。此等奸弊。必应深究。如何办理之处。引此旨明白奏闻。查陈题祖遗田产。先于乾隆二年鬻抵兰州亏空。因得依限开复。前买户实系乘其急售。故意短价。其在滇开报。与原产数有不符者。以老契被焚。且向系委人经理。不知细数。其契既书卖绝字样。各买户掯不再找。是以前参令丁翊寿即以无可加找具详。在陈题尚无勾串多报情弊。但田亩时价。较原值实不足。仍应令买户增找。今众户已各供认。计所找足抵陈题亏项。当即定限饬交。另给买户印照。至多报贱卖及终于自买等弊。诚宜设法办理。请嗣后如侵贪人员。将田产浮数开报。令地方官查估作抵。余欠仍于本员著追。若买户有贬价串通朦蔽等情。价与产一并入官。仍按亏数治罪。若开报承买。均无情弊。准地方官明立印照。令买户久远承业。庶绝留余私赎得业之弊。报闻。　　

○甘肃巡抚鄂昌奏。瓜州回民。本年春耕耔种口粮缺乏。兼之去冬严寒。牲畜倒毙过多。无力买补。查该处回民。耕作而外。别无生理。该扎萨克公额敏和卓请借小麦六千石。以为接济。当即借给如数。秋后徵还。报闻。　　

○又覆奏、上年肃州、高台收成。均系五分以上。例不成灾。山丹县东南两乡。秋收止五分有余。该县前报六分以上。额赋例应徵纳。故无力之家。皆受拮据。查各该处穷民。除已缓徵。并于去腊借给一月口粮外。应于春耕前。将口粮耔种。宽裕借给。至青黄不接时。再于极次贫民。分别借贷。无庸另赈。得旨。览奏俱悉。　　

○四川总督策楞、提督岳钟琪奏。副都统纪山奏珠尔默特那木扎勒、告称伊兄珠尔默特车布登抢马一事。伏思珠尔默特那木扎勒兄弟相残。其是非顺逆。既尚未定。而阿里克地方。距藏数千余里。虽已蒙谕令纪山遣员赴彼。而信息是否可通。亦难豫料。若必俟黑白分明。然后明正其罪。不特失之迟缓。而珠尔默特那木扎勒、自问不安。恐不无从中生变。珠尔默特车布登、向无蠢动端倪。今日之举。不特未可信以为实。亦并无干冒王章之事。而珠尔墨特那木扎勒、情性乖张。素行不义。既不如伊父颇罗鼐之恭顺。又敢冒昧渎奏。恶迹显著。厥罪当诛。若因今年熬茶之便。另派大臣前往。权宜办理。则熬茶事所时有。恐将来无以取信于藏地。亦不可不虑。应请降旨即以抢马一事。命臣等一人领兵前往西藏。弹压声援。另降旨申明珠尔默特那木扎勒弟兄构衅之罪。令臣等会同明正典刑。其珠尔默特车布登。姑念其平日恭顺小心。伊父效力年久。免其治罪。仍驻守阿里克地方。其西藏事务。查照向例选噶隆数人。奏请补放扎萨克之职分理。臣等于豫备兵内。带领三千。恭捧谕旨赴藏。一面相机办理。一面将谕旨布告藏内。以安众心。以结此案。得旨。熬茶从权之计。实非王道。且恐失信将来。今不必再题矣。至卿等所请。亦恐行之过险。事不能成。所失者大。今遣拉布敦前往。俟彼至藏。得其实情再办可耳。总之地处极边。与其失之急而偾事。宁可失之缓以待时耳。　　

○广州将军锡特库奏。粤东地气潮湿。广州城上炮位。应酌定年限。轮流演放。以免渐次锈壤。请嗣后统以五年一次。抽演七十四位。仍照原奏将大炮火药。均匀演放。计二十年得周一次。倘有锈坏。亦可陆续修整。报闻。　　

○广西巡抚舒辂奏。各省鼓铸制钱。原期泉布流通。不容奸徒翦边兴贩。惟是此辈渔利亦由不法铺户贪贱收买所致。是欲禁奸棍之翦边。必先禁铺户之收买。至翦锉奸徒寄迹之处。多因愚民未知律例。徇隐不首。今饬属出示严禁。如有收买搀兑。许易钱之人。与乡地首禀地方官究治。并将徇隐治罪各例。明白晓示。有首报审实者。酌赏示奖。得旨。知道了。实力行之。　　

大清高宗法天隆运至诚先觉体元立极敷文奋武孝慈神圣纯皇

帝实录卷之三百五十七


大清高宗法天隆运至诚先觉体元立极敷文奋武孝慈神圣纯皇帝实录卷之三百五十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十五年。庚午。二月。甲戌朔。遣官祭先医之神。　　

○谕。朕起銮后。著大阿哥往南苑驻宿养病。不必行围。　　

○谕军机大臣等。鄂容安所奏。今秋巡幸豫省程途。自丰乐镇入该省境界。从怀庆至河南府中岳。再抵开封。由卫辉一路回銮。其营盘道里。朕已据图阅定。著悉照该抚所奏办理。可即传谕知之。　　

○又谕曰。军机大臣等议覆尹继善覆奏、陕甘等处驼只草料酌定价值一摺。内西宁一镇。节省独多。虽据该督查系由餧养过减所致。难即据以定额。但该镇节省至五千余两之多。未必令驼令竟致疲瘦。而该督此次酌减。仅及二千余两。未为确凿。应请敕令该督再行确查等语。军机大臣所议甚是。张世伟具奏时。现为该镇总兵。岂不计及备战之实用。如果专事刻减草料。驼只必致疲瘦。该镇宁不畏督提查察。即系刻减。亦何能节省过半。尹继善酌议此案。并非亲往查看。不过就现在该镇刘顺禀报。虽视若得体。而不知隐已訾前任之短。及或有意豫留余地以图利。俱未可定。如此。则人孰不乐阳为正论。而阴获私利。将见实心急公如张世伟者。几为不是矣。尹继善如此定议。未免瞻徇属弁。市惠邀名之意。尚未悛也。著饬行。并传谕尹继善。令其将该镇何以节省至五千余两之多。该督酌减。何以仅及二千两。现据军机大臣议令另行详查定议。应作何酌减之处。一一明白据实具奏。　　

○军机大臣等议奏、酌裁各省卫所武员、分隶州县事宜。除陕西、云南、二省。已于康熙雍正年间。陆续裁并。山东、江西、湖北、湖南、甘肃、贵州、六省。据各该抚奏无缺可裁。仍循旧制。直隶、四川、二省。所奏移驻添建。率多纷扰。均无庸议。其应裁缺省分。如江苏省。则据督臣黄廷桂、抚臣雅尔哈善奏。缺有繁简不同。当酌量裁并。请将仪徵卫归并扬州。金山卫归并镇海。各裁守备一。扬州卫并四帮入三帮。镇江卫并中帮分入前后。各裁千总二。随帮一。安徽省。则据抚臣卫哲治奏。请将凤中卫归并凤阳。宿州卫归并长淮。各裁守备一。安庆卫并前后两帮为一。宁国太平帮。并两为一。各裁千总二。随帮一。浙江省。则据督臣雅尔哈善、漕臣瑚宝、抚臣永贵奏。杭州前卫与右卫同城。请并右归前。为杭州卫。裁守备一。海宁卫与嘉兴所、同隶嘉兴。请并嘉兴所归海宁。即改海宁卫为嘉兴卫。裁千总一。俱应如所请。其裁缺俸工养廉。各充饷归公。地方分隶州县。即未裁缺卫所。凡命盗户婚田土事件。归州县管理。如实有州县窎远。势难兼顾者。各督抚另奏。议裁各员。赴部另补。从之。　　

○礼部议覆湖北学政宋邦绥奏称、各学举报优劣。责任教官。有时一学教谕训导。俱系新任。未能深知诸生优劣。适学臣按临岁试。往往以无优无劣。草率申覆。势不得不展至下次。六年之久。在优者有志向上。或不以迟于举报自懈。而劣生得以滋事不法。未必不由乎此。请嗣后遇两教职俱到任未及半年以上者。许学臣于随棚造册时。声明展限。于科试补行察核举报。应如所请。从之。　　

○乙亥。上诣大高殿行礼。　　

○奉皇太后西巡五台。车驾发京师。　　

○诣皇太后行宫问安。　　

○谕。时届春融。正秋麦纽芽之候。幸自去冬至今。瑞雪频沾。土膏滋润。渐已青葱入望。所有经过地方。一应扈从王公大臣官员。以及内侍人等。车马仆从。俱著严加诫饬。无得践踏。仍著该管官酌派兵役看守。如有不遵约束者。即行拏送。将伊家主指名参奏议处。著通行晓谕。务各凛遵。　　

○又谕。朕恭奉皇太后西巡五台。途经畿辅。宿麦含滋。正值发生之候。业已特颁谕旨。诫饬一应扈从人员。车马无得践踏。但时当举趾。所至地方。除道安营。不无有需民力。著照上年秋间木兰之例。直属经过州县本年应徵额赋。蠲免十分之三。该督方观承即行详晰确查。妥协办理。务令民沾实惠。以副朕轸念耕氓至意。　　

○是日。驻跸黄新庄行宫。　　

○丙子。上诣皇太后行幄问安。　　

○是日。驻跸涿州大营。　　

○丁丑。上诣。皇太后行幄问安。　　

○祭先师孔子。遣和亲王弘昼行礼。　　

○四川总督策楞、提督岳钟琪奏。瞻对班滚、悔罪投诚。已蒙恩旨肆赦。当即遵旨委监司营协大员。前往宣谕。班滚率众罗拜。矢激天良。并称当即约束番众。禁做夹坝。遇有差使。倍竭报效。伊亲戚土目。亦各同声欢舞。如获更生。其喇嘛达尔罕堪布。亦即遵旨宣谕奖赏。俱各望阙谢恩。班滚贡马二。报闻。　　

○又奏。川省三面环番。往往有胥役兵目通事。擅入滋扰。臣岳钟琪前于陛见时。面奉谕旨。应行禁止。令会同臣策楞、定议具奏。永著为例。今公同酌议。如各土司承袭查取宗图册结。以及催纳夷赋。例由各该管衙门承办者。宜令按路定限。将事由兵役。呈报臣等候批禁其迟违需索。及多人前往。土司争控事件。必需差遣者。亦详候臣等遴委酌办。不得径行批差。违者无论有无滋扰。兵役重究。官即指参。如兵役私入番地。暨违限需索情弊。亦照此办理。得旨。著照所议行。　　

○又奏。川省营伍废弛。急须整顿。今于督提两标、与城守等营为始。亲加考校。详定劝惩。并通饬各镇协营。一体查办。勒限一年。自上年三月迄今。通省共裁兵三千六百余名。衰老孱弱者。已去十之七八。各官亦知努力操练。增修器械。统于今岁一载内。可以渐望整齐。至西藏有应行豫备之处。查建昌、松潘、普安、泰宁、等营。兵素强壮。即于此四处。并提标城守各营内。密派兵五千。以备临期进发。又于川北、重庆、等处。密派兵二千。为护粮并打箭炉应援之用。得旨。览奏俱悉。　　

○是日。驻跸定兴县大营。　　

○戊寅。祭大社。大稷。遣显亲王衍潢恭代行礼。　　

○上诣皇太后行幄问安。　　

○是日。驻跸太平庄大营。　　

○己卯。上诣皇太后行幄问安。
  </div>
  <div class="pagination">
   <a href="清实录乾隆朝实录_page498.html">
    上一页
   </a>
   <span>
    ...
   </span>
   <a href="清实录乾隆朝实录_page494.html">
    494
   </a>
   <a href="清实录乾隆朝实录_page495.html">
    495
   </a>
   <a href="清实录乾隆朝实录_page496.html">
    496
   </a>
   <a href="清实录乾隆朝实录_page497.html">
    497
   </a>
   <a href="清实录乾隆朝实录_page498.html">
    498
   </a>
   <span class="current-page">
    499
   </span>
   <a href="清实录乾隆朝实录_page500.html">
    500
   </a>
   <a href="清实录乾隆朝实录_page501.html">
    501
   </a>
   <a href="清实录乾隆朝实录_page502.html">
    502
   </a>
   <a href="清实录乾隆朝实录_page503.html">
    503
   </a>
   <a href="清实录乾隆朝实录_page504.html">
    504
   </a>
   <span>
    ...
   </span>
   <a href="清实录乾隆朝实录_page500.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
