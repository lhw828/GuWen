<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 330 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 330 页/共 505 页
  </h1>
  <div class="content">
   ○甲戌。正黄旗满洲都统醇郡王因病乞假。以正白旗汉军都统全庆署正黄旗满洲都统。　　

○以都察院左副都御史鲍源深为工部右侍郎管钱法堂事。仍兼署礼部右侍郎。礼部左侍郎庞钟璐兼署吏部左侍郎。　　

○乙亥。旌表守正捐躯直隶易州民王运生女旺儿。　　

○上以夏至祭地于方泽。自是日始、斋戒三日。　　

○丙子。以广东潮州镇总兵官翟国彦为水师提督。肇庆协副将杨青山为潮州镇总兵官。　　

○以四川官军攻克贵州水源沟等处逆巢。赏游击吴洪贵巴图鲁名号。余升叙开复有差。投诚贼目聂定邦等以守备用。并赏蓝翎。　　

○予广东各属阵亡殉难绅士＜??闲＞雄照等暨民勇一千一百三十五名分别赏恤如例。　　


大清穆宗继天开运受中居正保大定功圣智诚孝信敏恭宽毅皇帝实录卷之二百三十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治七年。戊辰。五月。丁丑朔。上诣绥履殿问慈安皇太后安。平安室问慈禧皇太后安。至丙午。皆如之。　　

○谕军机大臣等、刘岳昭奏、行抵曲靖。分军力救省围。兼防东路。并请调员差委各摺片。滇垣西南北三门。均为迤西贼匪所围。其寻甸之贼。与省贼响应。窥伺东曲。省外之大板桥杨林等处。经岑毓英屡挫贼锋。粮道无阻。刘岳昭现抵曲靖。拟进攻寻甸。早解省围。以保全东路。著即严檄全祖凯、李家福等、相机夹击。先将寻甸一路廓清。一面饬令宋延春督率在城文武。将省防严密布置。并会同岑毓英妥筹防剿。力维全局。晋甯一路。亦当檄令梁士美等实力进攻。以分贼势。据称移咨四川。分拨药铅数万。军火为进剿急需。著崇实迅筹铅药数万斤。派员解赴刘岳昭军营应用。并著源源接济。毋令短绌。四川候补道李祜、既据该督奏称熟悉滇省情形。即著崇实迅饬该员克期前往。交刘岳昭差委。以资得力。将此由五百里各谕令知之。　　

○戊寅。夏至。祭地于方泽。遣郑亲王承志恭代行礼。　　

○上奉慈安皇太后慈禧皇太后幸漱芳斋。侍午膳。　　

○谕军机大臣等、左宗棠奏、防军截贼北窜。连获胜仗。并追剿情形。李鹤年奏、豫军叠胜。防运情形各摺。捻逆由临邑德平。窜至海丰盐山一带。官军于上月二十四日以后。叠次追剿获胜。均有斩捦。此次刘松山等由乐陵亟赴盐山。截贼北窜之路。办理尚合机宜。贼踪虽已由德平南窜。仍虞伺隙折回。左宗棠当饬在防各军。严密扼守运河。天津减河下游。著崇厚一体严防。毋稍疏懈。德州至临清东昌一带。李鸿章当与英翰、丁宝桢等、督饬各路官军。防剿兼施。毋任扑越运河。并严饬各营认真痛剿。不得沾沾以小胜自喜。稍涉松劲。都兴阿现已前赴天津。著即齐集马步各军。赶紧进剿。既可杜其回窜。兼可追剿迅速。并著左宗棠、李鸿章、丁宝桢、英翰、各饬所部。一面严守运河。一面与都兴阿联络声势。会合夹击。不得因有都兴阿进剿。遂至互相观望。总期和衷共济。合力同心。肤公早奏。方为尽心公事。李鹤年所陈张曜等军在夏津等处获胜情形。尚系十一日以前之事。现在贼仍由北路南窜。东昌临清一带。正须严防。马德昭一军。已经李鹤年派赴东昌。著即饬令该提督会同在防各营。认真遏截。该抚现带四营。驰赴大名。著与临清东昌防军就近策应。随时赴援。以固运防。并严饬带队员弁。约束兵勇。毋任骚扰地方。是为至要。将此由六百里各谕令知之。　　

○又谕、前因总理各国事务衙门奏、查明误掳诺海安集延贸易牲畜。请饬会办。当经谕令荣全会同李云麟等斟酌妥办。兹据荣全奏称、接准棍噶扎勒参来咨。语多任性。碍难照办。并钞录咨文呈览一摺。棍噶扎勒参前因迎接索伦等众。路遇拜精格特哈萨克抢掠牲畜。互相接仗。虽出一时情急。究属冒昧。自应静听荣全等妥善办理。以息争端。何得一意逞强。致启边衅。该喇嘛负性强戆。不知轻重。设竟纠众肆杀。将来办理诸事。窒碍愈多。著李云麟、明瑶、锡纶、就近善为开导。务须阻止该喇嘛。不可因剿洗哈萨克。致滋俄人口实。并著荣全随时咨商办理。荣全摺并咨文各一件。均著钞给李云麟等阅看。将此由五百里各谕令知之。　　

○湖南巡抚刘昆奏、请将丁忧按察使席宝田留营办理军务。允之。　　

○以直隶临榆等处办团出力。予知县宋彭寿以知州用。并赏花翎。骁骑校穆克登额等蓝翎。余加衔升叙有差。　　

○以湖南官军攻克贵州寨头匪巢。予总兵官苏元章以提督＜??闲＞放。赏游击蓝廷位巴图鲁名号。同知左枢、守备徐启瑞花翎。道员叶兆兰等加衔升叙开复有差。予阵亡副将唐立莪、游击喻有喜、都司李本宜、守备黄石寿、千总陈孝礼等、祭葬世职加等。　　

○蠲缓山西蒲、翼城、临汾、襄陵、大甯、绛、太平、垣曲、曲沃、洪洞、河津、吉、闻喜、十三州县上年被扰地方新旧额赋有差。　　

○己卯。孝诚仁皇后忌辰。遣官祭景陵。　　

○谕内阁、前据曾国藩等奏、拟补长江水师各缺。续陈未尽事宜。并请以大衔借补小缺各摺片。当令军机大臣会同该衙门速议具奏。兹据奏称、总兵系专阃大员。例应特＜??闲＞。所有岳州镇总兵等缺。应否仍由军机处开单请旨＜??闲＞放。抑或援照广西右江镇云南普洱镇之例。令该督等另拟正陪。请旨＜??闲＞放等语。长江水师。事属创始。该督等请补各缺。自为因地择人起见。所有岳州镇总兵员缺。著准其以彭昌禧借补。汉防镇总兵员缺。著准其以许朝琳补授。湖口镇总兵员缺。著准其以丁义方补授。瓜州镇总兵员缺。著准其以吴家榜借补。嗣后遇有该四镇缺出。即由该省督抚保举堪胜总兵人员。拟定正陪。请旨＜??闲＞放。其请补副将以下新设各缺。著照所议。准以周国兴等暂行借补。至未尽事宜十条。及大衔借补小缺章程。均著照所议办理。长江水师所辖江面。延袤五千余里。职任所关甚重。该督抚等务当会同该水师提督。随时实力整顿。期于经久无弊。毋任渐形懈弛。以重营务而固江防。　　

○以正红旗蒙古副都统宝珣署镶红旗蒙古副都统。　　

○予浙江各属殉难候选县丞朱澧等绅民妇女一百三十五员名口分别旌恤如例。并予建祠。　　

○庚辰。谕军机大臣等、李鸿章奏、捻逆被击回窜。连日各军兜剿获胜情形一摺。此次捻逆乘虚北窜。经刘松山等迎击。复经郭松林陈国瑞等追及。该逆败后。仍向东南回窜。据陈国瑞禀报。该逆欲扑临清渡运。其计甚为狡诈。著李鸿章即饬该侍卫会合各军。奋力追剿。毋令得以窜逸。英翰近在临清。丁宝桢亦相距非遥。并著督饬各军严密防剿。毋令一人一骑得窜运西。致干重咎。陈国瑞自春闲带队以来。未见奋勉出力。此次由豫赴东。虽经屡次接仗。亦仅截杀尾贼。未能痛加剿洗。远不及昔年山东剿贼之时。著都兴阿、李鸿章、传谕该侍卫。会合诸将领同心协力。迅殄逆氛。张曜、宋庆、郭松林、潘鼎新等、亦系带队大员。务当忠诚共矢。不遗余力。毋得稍有推诿观望。本日李鸿章奏、刘铭传所部剿捻出力各员奖励一摺。刘铭传向来卓著战功。特沛恩施。降旨允准。该提督当亦倍加感奋。著李鸿章传谕刘铭传。迅赴前敌。督队剿贼。以仰副朝廷终始成全之意。捻逆被剿既急。难保不复图北窜。并著左宗棠、崇厚、严扼运减各河。遇贼即击。毋得松劲。都兴阿抵津后。即著会商左宗棠等。檄饬各军兜剿。迅奏肤公。以慰悬盼。将此由六百里各谕令知之。　　

○又谕、郑敦谨奏、遵拨官兵增防河保以北。相机迎剿一摺。陕省神木等处回匪。窜入准噶尔旗一带。该署抚现派河保旧驻大同镇兵一千名。沿河北上。与前挑选之存城官兵等。择要驻扎。即著郑敦谨督饬马升统率所部。觇贼所向。认真截击。一面将船只提归东岸。毋令该逆偷渡。河保偏关一带。与陕省神木府谷等邑。仅隔一河。该署抚仍当督饬防军。严密守御。不可稍涉疏虞。萨清托等厅防务。著即檄饬道员恒祜、会商归绥道兴奎等。将稽查奸宄弹压匪徒各事宜。实心办理。毋得虚应故事。所有防剿机宜。郑敦谨当与德勒克多尔济、杜嘎尔等、悉心筹商。妥为调度。以期迅殄逆氛。该署抚现驻泽州。距省北较远。应如何兼顾之处。并著统筹全局。相机办理。将此由五百里谕令知之。　　

○以直隶提督刘铭传所部各营叠次剿捻出力。予总兵官骆国忠等以提督＜??闲＞放。赏总兵官刘盛休、冯如霖、王德成、一品封典。刘盛瑺、尹嘉宾、丁达材、王贵扬、道员丁寿昌、刘盛藻、副将张骏、苏得胜、姚天霖、唐士纯、邱尊谦、张光亮、赵长发、章高元、刘起鳌、卫天成、王孝理、参将郭寅、张佩芝、杨慕时、李春、王保胜、参领吉尔洪额、骁骑校全福、巴图鲁名号。道员裘德俊、佐领恩和等花翎。都司贾兆君等蓝翎。余加衔升叙开复有差。　　

○辛巳。上奉慈安皇太后慈禧皇太后幸漱芳斋。侍午膳。　　

○谕军机大臣等、库克吉泰等奏、遵覆筹兵会剿。及土匪悔罪投诚。并饬刘厚基等派兵会剿。穆图善奏、北路剿匪情形。并河州回匪畏惧乞降旨摺片。榆林属境回匪。既经库克吉泰等抽兵会剿。即著饬令前敌各军。迅速痛剿。尽歼丑类。胡世英留驻延安之两营。并著金顺饬令归并进剿。以厚兵力。土匪董幅详、是否真心投诚。该将军等自能酌度。即著会商金顺。妥为办理。不可堕其诡谋。致贻后悔。其收抚之后。著金顺严禁兵勇攫取财物。俾得资生。以免反侧。北路定靖一带回逆窜陷梁镇。扰及甯条梁。复有回窜之信。又有土匪乘闲窃发。亟宜保护甯条梁要地。以免肆扰。著金顺督率胡世英等军。相机堵剿。毋令该逆得以逞志。第闻胡世英从前颇知奋勉。近来渐形骄纵。其原带各营。已不能精选。以致多有家室。不守纪律。未便再令管带程兴烈旧部。著穆图善另派妥员接管。并著该署督会同金顺。檄饬胡世英裁汰老弱。严加钤束。毋任兵勇肆意妄为。以归实用。河州东南乡回匪。畏慑兵威。恳请乞降。其中诚伪。朝廷无从遥测。该署督既称马占鳌所禀尚非虚语。即著相机妥办。收缴器械马匹。补纳钱粮。并兴办布种。以济军食。其彭忠国等军。并著饬令严密扼堵。毋任窜逸。所有隆静土匪。即著饬令陈德隆等会剿。该署督断不可因河州逆回已抚。稍涉大意。致滋贻误。将此由六百里各谕令知之。　　

○又谕、库克吉泰等奏、陕军需饷孔亟。请饬山西巡抚。每月仍照一万五千两报解。以一万两解左宗棠军营。以五千两解至蒲州。由该将军提取等语。陕西军务方殷。待饷甚亟。若晋省骤裁五千两之数。该省与左宗棠军营。诚恐不敷分布。该将军所奏。自是实情。著郑敦谨督饬藩司。查照前定一万五千两。无论如何为难。总期按月如数拨解。以一万两解产左宗棠军营。以五千两解至蒲州。由库克吉泰派员提取应用。毋得再事核减。致误要需。将此由五百里谕令知之。　　

○兼署闽浙总督英桂等奏、已革藩库大使屠堃、现已来闽缴清赔款。查无侵吞入己情弊。应请免其查议。并予开复原官。下部议。从之。又奏、查明永春州厘局被抢一案。参革知州周式濂并无徇庇家丁情事。应照例送部引见。报闻。　　

○甘肃肃州镇总兵官程兴烈休致。以记名提督黄金山为甘肃肃州镇总兵官。　　

○以甘肃攻克米拉沟贼巢出力。赏副将李年松、杨文宝、王腾蛟、王尚兴、参将尚兆嘉、郭国廷、游击杨得胜、刘璞、巴图鲁名号。游击王大发等花翎。都司曹文元等蓝翎。余加衔升叙免罪有差。　　

○以四川官军攻克贵州偏刀水贼巢。赏知府唐炯道衔。　　

○予甘肃甯条梁阵亡副都统敦奇祥阿等十一员祭葬世职加等。　　

○癸未。谕军机大臣等、丁宝桢奏、官军追剿情形一摺。捻逆由武定盐山窜至德平临邑境内。连夜奔驰。图扑河墙。经郭松林、潘鼎新、王心安等、各率所部追至茬平。甫经接仗。贼即败溃。折向东趋。该逆恣意奔突。遇兵即遁。官军追逐多日。并未能获一大战。痛加歼戮。似此日事尾追。疲于奔命。于事何济。都兴阿现已驰抵津郡。著即前赴直东交界处所。探贼所向。四面布置。统率马步各队实力夹击。使该逆不得任意奔窜。以期一鼓歼除。并著左宗棠、李鸿章、各饬所部节节进扎。与追剿之师联络援应。俾该逆到处阻截。为以逸待劳之计。庶办理较为得力。天津减河一带。崇厚当严加防范。以备该逆回窜。直东沿运河墙。均经筑就。李鸿章、左宗棠、丁宝桢、英翰、均当督饬防军严密遏守。不可稍形疏懈。致逆踪窜越河西。是为至要。将此由六百里各谕令知之。　　

○又谕、库克吉泰、刘典奏、击退西路贼匪。拨兵防剿西北。并榆林等处被扰情形各摺片。陕省西路凤翔各属。被大股甘回窜扰。经李辉武督率川军。在宝鸡所属之虢县镇底店斜坡等处。叠击获胜。歼毙伪帅马姓、贼目赵姓、并击败杜家庄等处股匪。毙贼甚多。其由扶风横窜乾州之贼。亦经常兴阿等击退。败窜岐山。由凤翔麟游分路遁回甘境。该逆窜凤未遂。复由邠长三水内窜部中部。经周绍濂督兵力战。叠获大胜。歼毙伪帅曹姓。惟周绍濂所部。兵力较单。该逆现已分股由中部绕至洛川白水及宜君马栏镇等处。郃阳澄城。均有贼踪。势甚蔓延。刘典现已调派各营。驰赴白水等县剿办。著即严檄诸军分路痛击。速行殄灭。毋任扰至沿河一带。震及晋疆。北山土回各匪。窜朴榆林各属。兵团失利。神木失陷。该逆分股窜往草地。势焰颇张。库克吉泰、刘典、务当檄调得力之军。迅速驰往剿办。并飞咨金顺。迅率所部。会合延绥镇总兵尽力翦除。不得以去省较远。稍涉懈弛。三水邠州长武各隘。并著库克吉泰等派兵防守。以杜该逆续行东窜。昨据御史郭从矩奏、请饬陕甘等省修筑堡寨坚壁清野一摺。所陈事宜三条。于陕省情形。有无可采。著库克吉泰、刘典、酌筹举行。郭从矩原摺。著钞给阅看。将此由六百里各谕令知之。　　

○补铸福建台湾水师副将、左营游击、中军守备、各关防条记。从署总督英桂请也。　　

○以陕西甘泉等处剿贼获胜。复已革副将黄超群职。予副将刘厚填等升叙有差。　　

○予陕西神木阵亡参将庆连祭葬世职加等。　　

○甲申。谕军机大臣等、郑敦谨奏、遵旨移防北路。并请将知府等员开复顶带各摺片。陕回窜近准噶尔旗界。晋省河保各邑。及萨清托等城。情形吃重。其潞泽一带。防务较松。自应移缓就急。力固省北。郑敦谨以甯武地处适中。现拟由泽州起程。前往驻扎。著即懔遵叠次谕旨。迅将河保等处防务。妥为布置。一面飞咨总兵马升统率所部。探明何处有警。即向何处截击。一面严檄郭得胜管带忠字旧营。与原驻河保之忠字新营各勇丁。会合扼守。毋稍松劲。在省之抚标官兵。并著抽出精壮数百名。以资策应。其拦车镇大河口东阳关各隘。该署抚仍当饬令陈膺福、崇安等、加意严防。不准虚应故事。知府陈膺福、参将赵融、既据查明无纵容勇丁情事。其巡查口隘。亦尚勤奋。陈膺福、赵融、均著赏还顶带。仍饬带队以观后效。前据郭从矩奏、请饬山西等省修筑堡寨坚壁清野一摺。所陈事宜三条。于晋省情形。有无可采。著该署抚相度机宜。饬属斟酌办理。毋徒扰民为要。郭从矩原摺。著钞给阅看。将此由五百里谕令知之。　　

○追予浙江湖州殉难布政司理问李麟等绅民妇女八百九十四员名口分别旌恤如例。并予建祠。　　

○乙酉。谕军机大臣等、都兴阿等奏、会筹进剿情形一摺。都兴阿已抵津门。现于津防洋枪炮队内。拨兵一千二百余名。派王佐臣统领。前赴减河驻扎。现在运河以西。有左宗棠各营防守。李鸿章所部。由德州一路进剿。西南两面。布置既严。自宜由北路进兵。以为夹攻之计。著都兴阿驰赴减河。择要扼扎。督率各军。相机前进。会同左宗棠、李鸿章、广筹方略。妥速剿办。为一鼓聚歼之计。达明阿所带精字威远队八百名。著都兴阿、崇厚、咨照恩承。饬令该章京统率所部。迅赴都兴阿军营。以资厚集。其吉林黑龙江马队官兵。都兴阿于到防后。务择其技艺娴熟马匹膘壮者。饬令过河协剿。迅殄逆氛。将此由六百里各谕令知之。　　

○又谕、伊勒屯等奏、请饬谕乌科二城捐输军饷。奎昌奏、据闻布伦托海有警。派兵确探各摺。巴城累年领到军饷。不敷支发。该处兵丁。枵腹荷戈。自应设法接济。乌科两城。尚称完善。著麟兴、荣全、锦丕勒多尔济、奎昌、福济、车林多尔济、于该两城官商及蒙古人等。妥为劝谕。如有力能助饷踊跃输将者。准其给予议叙。一俟捐有成数。即解至巴城。以济军食。惟不得抑勒苛派。致滋扰累。奎昌奏、蒙兵棍布报称。闻布伦托海于四月二十六日夜闲。有难民变乱情事。致附近蒙古各站。人心惊惶。驿路梗塞。该处距布伦托海尚远。传闻是否确实。著奎昌等即派员绕道前往。探明确耗。随时具奏。布伦托海新城。关系紧要。如有难民扰害。亟应设法布置。李云麟何以尚未入奏。著一面据实奏闻。一面严饬该城员弁。弹压抚绥。以靖边圉。将此由五百里谕知麟兴、荣全、锦丕勒多尔济、奎昌、福济、东林多尔济、李云麟、明瑶、锡纶、伊勒屯、并传谕何琯知之。　　

○丙戌。谕内阁、前因丁宝桢奏、请将惠民县知县帅嵩龄升补高唐州知州。经吏部议驳。兹据该抚奏称、山东高唐州地居冲要。该员署任将及一年。措置裕如。仍请升补斯缺等语。自系为因地择人起见。高唐州知州。著仍准以帅嵩龄升补。嗣后不得援以为例。　　

○又谕、丁宝桢奏、请将不职之牧令革职等语。山东嘉祥县知县李青林、粗鄙昬谬。废事虐民。前署钜野县知县候补知州孙怀珍、任性乖张。致激民怨。李青林、孙怀珍、均著即行革职。　　

○又谕、丁宝桢奏、请将藉端讹赖并纵子滋事之游击革职审办一摺。署福建海坛营游击陈期登、管驾金州战船。辄敢私带货物。沿途逗遛卸卖。藉端讹赖。扰累商人。伊子在即墨县境滋事。酿成命案。经该县提审。并不将人犯交出。复以亟应出洋。属令将已获之犯释回。实属荒谬。陈期登著革职拏问。交丁宝桢提省严行审讯。勒令将伊子及在场之水兵全数交出。按律惩办。　　

○谕军机大臣等、罗惇衍等奏、夹板船试运江苏米石。验收办理情形一摺。江苏田捐采买米三万石。试用夹板船运津。经罗惇衍等前赴紫竹林查阅。除将已到米石验收外。尚有未到米四千五百三十石。罗惇衍、钟岱、现将正供漕米验完。已有旨令其回京。所有此项未到米石。著俟续运到津后。即由崇厚就近验收。以归＜??闲＞易。至沙船装运正漕。早已如数抵津。而夹板船所运田捐采买米石。转未能一律到齐。其中有无掣肘。明年能否再行试办。抑仍广招沙船装运之处。著曾国藩、丁日昌、体察情形。详细妥筹。届时奏请办理。将此各谕令知之。　　

○安徽巡抚英翰奏、遵旨严督将士尽力固守。以防贼窜运西。得旨、著即督饬皖军程文炳等。与陈国瑞尽力追贼。并与都兴阿、左宗棠、李鸿章、所派各军会合夹剿。仍一面严督沿河防军实力堵遏。毋稍松懈。
  </div>
  <div class="pagination">
   <a href="清实录同治朝实录_page329.html">
    上一页
   </a>
   <span>
    ...
   </span>
   <a href="清实录同治朝实录_page325.html">
    325
   </a>
   <a href="清实录同治朝实录_page326.html">
    326
   </a>
   <a href="清实录同治朝实录_page327.html">
    327
   </a>
   <a href="清实录同治朝实录_page328.html">
    328
   </a>
   <a href="清实录同治朝实录_page329.html">
    329
   </a>
   <span class="current-page">
    330
   </span>
   <a href="清实录同治朝实录_page331.html">
    331
   </a>
   <a href="清实录同治朝实录_page332.html">
    332
   </a>
   <a href="清实录同治朝实录_page333.html">
    333
   </a>
   <a href="清实录同治朝实录_page334.html">
    334
   </a>
   <a href="清实录同治朝实录_page335.html">
    335
   </a>
   <span>
    ...
   </span>
   <a href="清实录同治朝实录_page331.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
