<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 236 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 236 页/共 1316 页</h1>
    <div class="content">○陕西巡抚冯誉骥奏、查明乾州醴泉等八州县。夏禾被雹被水。并三原临潼等七州县。忽有土蚂蚱滋生。饬令捕治情形。得旨。所有被雹被水各州县。即著督饬地方官分别抚恤。以惠穷黎。其被虫各属。并著通饬认真捕治。勿留余孽。　　

○又奏。六月二十五日。陕省各属地震。尚未成灾。报闻。　　

○以强娶民女。被殴自尽。革陕西署孝义厅同知陈景修职。并讯办。　　

○壬寅。以都察院左都御史麟书为镶白旗汉军都统。　　

○癸卯。大学士左宗棠奏、修理永定河情形。钦奉慈禧端佑康颐昭豫庄诚皇太后懿旨。著左宗棠将所拟办理工程。会商恭亲王奕、醇亲王奕譞、暨李鸿章、童华、游百川、归入前议。一并妥筹具奏。摺包　　

○又奏、因病恳请开缺。得旨。著赏假一个月调理。现月　　

○以苟且营私。革直隶副将成国珍职。摺包　　

○以承审纰缪。革署直隶吴桥县知县冯庆熙职。摺包　　

○旌表守正捐躯。直隶吴桥县贞女范爱姐。摺包　　

○甲辰。上诣观德殿孝贞显皇后几筵前供奠。内记　　

○谕内阁。御史莫勒赓额奏、文武乡会各事宜。拟请量为增改一摺。著该部议奏。现月　　

○又谕。谭钟麟奏、特□□□尔□疏防劫狱各员。一摺。浙江临海县。本年六月闲。突有匪徒十余人。持械入狱。劫逃重犯至十九名之多。殊堪诧异。该地方官等、事前不能加意严防。事后又未将匪犯全数弋获。实属玩泄已极。署临海县典史秦荫墀。著革职拏问。交谭钟麟提同刑禁人等。严讯有无松刑贿纵情弊。按律定拟具奏。署临海县知县杨崇钦。著革职留任。署台州府知府陈乃瀚。著交部照例议处。仍勒限严缉劫狱匪徒及在逃各犯。傥逾限不获。即著从严□□□尔□办。另片奏、副将捏报越狱。希图规避等语。浙江湖州协副将署台州协副将郭启举。著交部严加议处。以示惩儆。现月　　

○谕军机大臣等。前据曾国荃奏陈病难速痊情形。当经赏假三个月。安心调理。此时节交秋令。该督所患各证。能否日就痊愈。殊深廑系。近闻关内外降回。闲有潜至陕境窥探。并混入西安城内良回之事。深恐汉回猜忌。滋生衅端。非得威望素著之大臣。镇抚其闲。不足以靖边陲而消隐患。曾国荃近日病体如已调摄就痊。著即前赴新任。毋庸来京请训。以纾朝廷西顾之忧。该督素性公忠。视国事如家事。想能勉任其难。用副倚畀。此旨到后。即著酌量情形。能否即行赴任。迅速据实覆奏。将此由五百里谕令知之。现月　　

○又谕。鲍超所部各营。业经裁撤马步十三营。分遣回籍。其现在留防各营。自应全行遣撤。著该提督即行派员分起管带回籍。妥为遣散。仍由轮船行走。以期便捷。著李鸿章、刘坤一、彭玉麟、即为豫备。知照鲍超。饬令各营陆续起程。应需轮船经费。仍著李鸿章筹款应付。鲍超务当责成统带各官。严加约束。毋任沿途逗遛。到籍后。并著李鸿章、彭祖贤、李明墀、督饬地方官。一体弹压照料。毋许滋生事端。各营月饷。仍照户部原议章程。妥为办理。核实散放。以示体恤。其军火器械。并由李鸿章派员点收。存储备用。鲍超俟遣撤诸事一律完竣。即行来京陛见。将此由五百里各谕令知之。洋务　　

○又谕。新选浙江温州府知府廖修明。著谭钟麟于该员到任后。留心察看。能否胜任。据实具奏。将此谕令知之。现月　　

○又谕。清安奏、请饬部垫拨饷银一摺。科布多官兵饷银。上年由部垫发一年后。仍由山西筹解。嗣因该省并无报解。经户部奏明饬催迅速筹拨。兹据清安等奏、该省尚未解到。官兵需饷孔殷。即著卫荣光严饬藩司将应拨之款。迅速如数筹解。以济要需。毋再迟延。所请仍饬部库垫拨一年经费之处。著户部议奏。将此谕知户部。并由四百里谕令卫荣光知之。现月　　

○又谕。前据御史秦钟＜闲＞奏、李鸿章奏调编修章洪钧、道员金福曾、袁保龄迹涉徇私。请旨撤回等语。著李鸿章随时察看。如该员等不能得力。即行撤回。原摺著钞给阅看。将此谕令知之。现月　　

○予积劳病故伊犁行营委员王品心等优恤。　　

○乙巳。总理各国事务衙门奏、嘉峪关新设通商口岸。拟缓派税务司。先由北洋派员。随同关道办理。以节糜费。从之。摺包　　

○旌恤湖北殉难职员宋庆云、乡勇晏清明、民人涂明等、七千七百九十七员名口。如例。摺包丙午。吉林将军铭安等奏、吉林添设宾州五常敦化各厅县、正印教佐等官俸役食。并修造城池衙署工程。请照原议发给实银。从之。　　

○又奏、甄别各员。不避嫌怨。请饬各直省秉公举劾。得旨。前已有旨令各直省督抚将候补期满人员。严行甄别矣。该将军惟当以行践言。实事求是。用副朝廷澄叙官方之意。摺包　　

○丁未。谕内阁。荣毓等奏、恭备要差。请拨款项一摺。东陵永济库、额徵租银。不敷开放。现在恭办普祥峪定东陵永远奉安事宜。需用各款尤钜。著李鸿章即饬藩司拨银二万两。于八月内解到。以济要需。现

月

　　

○命四川布政使程豫、广西布政使范梁、来京另候＜闲＞用。以四川按察使鹿传霖为四川布政使。广东按察使倪文蔚为广西布政使。内阁侍读学士张凯嵩为四川按察使。服阕江苏按察使龚易图为广东按察使。以运解军饷出力。予湖北候补道许世福等奖叙有差。现月　　

○戊申。以神灵显应。颁江苏镇江府唐臣张巡庙扁额。曰奇忠伟烈。现月　　

○谕军机大臣等。前有人奏、江苏署吴县知县高心夔。诬指陆金氏为娼。致酿人命一案。当经谕令黎培敬查明□□□尔□办。兹据谭钧培奏、请将娶妓为妾之常熟县贡生中书科中书陆钟英斥革等语。陆钟英是否即前奏案内之常熟县生员陆姓。著黎培敬详细查明。归案秉公办理。原片著钞给阅看。将此谕令知之。现月　　

○又谕。户部奏、遵拨银两。请饬迅解一摺。据称现在恭修普祥峪定东陵神路营房等工。应行采买各项物料。需款甚亟。拟拨江苏厘金银五万两。湖南厘金银四万两。浙江厘金银二万两。江西厘金银二万两。广东厘金银二万两。两淮盐厘银五万两。四川盐厘银五万两。湖北盐厘银三万两。镇江关八十结实存洋税银五万两。闽海关六成洋税银四万两。江汉关六成洋税银三万两。著各该将军督抚。饬令藩运各司监督等。赶紧筹拨。统限于本年九月内迅速派员迳解普祥峪定东陵工程处交纳。毋稍延误。并将起解日期。先行报部。将此由四百里谕知穆图善、刘坤一、李瀚章、张树声、丁宝桢、彭玉麟、黎培敬、谭钟麟、李文敏、彭祖贤、李明墀、裕宽并传谕谭钧培知之。现月　　

○旌表孝子江苏震泽县民曹吴熊贞女昭文县胡吴氏、长洲县胡朱氏、烈妇泰兴县李季氏。摺包　　

○己酉。国史馆奏、纂办儒林文苑循吏孝友列传。请饬各省确查举报。从之。　　

○庚戌。谕内阁。御史秦钟＜闲＞奏、各部院衙门官房。闻有窝藏匪类事情。请饬认真稽查等语。各衙门办公之地。理宜严肃。著各部院堂官。督饬司员。随时认真查察。如有胥役人等。在署居住。不安本分。容留匪人情事。即行驱逐出署。从严惩办。现月　　

○又谕。御史秦钟＜闲＞奏、命盗重案。讳饰成风。请饬疆臣认真查办一摺。据称广西各州县抢劫命案。层见叠出。地方官任意消弭。详办者甚少。被抑者不知凡几。小民含冤莫诉。易滋事端等语。州县讳匿命盗案件。例禁綦严。若如该御史所奏。尚复成何事体。著庆裕实力整顿。严饬属员。痛除积习。此等情形。他省恐亦不免。著各该督抚、一律认真查察。遇有命盗案件。饬令照例详办。傥有讳饰情弊。即行从严□□□尔□处。以肃吏治而恤民隐。将此通谕知之。现月　　

○又谕。御史秦钟＜闲＞奏、各部实缺主事。请定截取章程等语。著吏部议奏。现月　　

○谕军机大臣等。礼部奏、朝鲜使臣被劫、通官受伤、据呈代奏一摺。据称此次朝鲜使臣等行至奉天小黑山地方。突被匪徒抢劫银物通官受伤甚重等语。属国使臣到京。沿途地方。自应妥为护送。乃匪徒胆敢行凶抢劫。并将通官等刺伤。实属不成事体。现在通官卞春植、受伤甚重。著恩福、松林、即行派员前往加意照料。延医调治。俟伤愈后。护送来京。一面将赃犯严拏。务获惩办。所有护送疏防之地方官。并著该将军等查明照例办理。将此各谕令知之。现月　　

○准前降调广东巡抚黄恩彤重与鹿鸣筵燕。赏二品衔。现月　　

○以亏短银两。革山东已故滨州知州王寿仁职。并已革临淄县知县俞朝海。分别提属勒追。籍产备抵。　　

○辛亥。督办新疆军务。通政使刘锦棠奏、接收伊犁、及与俄国分界事宜。现筹办理情形。得旨。官军进扎伊犁。自应严禁扰累。善为抚辑。将来善后诸事。著刘锦棠随时与金顺会商办理。前已派金顺督办交收伊犁事宜。锡纶作为特派大臣。该京卿当仍遵前旨。与该将军等妥商筹办。摺包　　

○闽浙总督何璟等奏、闽省光泽、邵武、南平、顺昌、同被水灾。派员查勘。得旨。光泽等县被水情形。殊堪轸念。即著该督抚饬属勘明。妥筹抚恤。毋任失所。　　

○又奏、省城猝被飓风。街巷积水甚深。民房闲有坍塌。得旨。沿海各属。是否成灾。著即派员分往查明。酌量抚恤。仍据实奏闻。　　

○壬子。谕内阁。恭亲王等奏、遵议门禁章程一摺。禁城重地。理宜严肃。叠经谕令认真稽查。乃各该官兵、日久生懈。视为具文。实堪痛恨。此次所议章程。或申明旧例。或斟酌变通。所筹尚属详尽。各该大臣、务当恪遵办理。督饬所属、实力奉行。不得稍涉因循。至太监出入。著总管内务府大臣。饬令总管太监、认真严查。如有抗违定制等情。并著严行惩办。决不宽贷。懔之慎之。其所请酌加直班官兵公费一节。著户部内务府妥议具奏。另片奏、请饬禁商贾人等、擅入禁城等语。商贾人等、擅入禁城。于门禁大有关系。著步军统领衙门、严行晓示。如果有人擅入。一经拏获。即行送部从重治罪。现月　　

○伊犁将军金顺奏、额鲁特营添设佐领等缺。请以乌兰墨尔根等分别补授。从之。明发　　

○癸丑。上诣观德殿孝贞显皇后几筵前供奠。内记　　

○谕内阁。景瑞奏、恭办要差。援案请拨款项一摺。东陵永济等库、款项支绌。现在恭办普祥峪定东陵永远奉安。沿途应行豫备各事宜。需款甚亟。著李鸿章即饬藩司、不拘何款。拨银一万六千两。于八月初闲派员解交该衙门兑收。以备支用。余著照所议办理。现月　　

○又谕。李明墀奏、遵议抚猺新章。并请加九冲新籍学额一摺。湖南江华县民猺杂处。前经两次立定章程。遵行已久。惟今昔情形不同。自应因时制宜。斟酌变通。以期允协。兹据李明墀派员亲历察看。酌议抚猺章程六条。详加披阅。均属平允。著刊立新碑。俾得永远遵守。嗣后民猺交涉各事。均照此次新章办理。以昭划一。务令民猺相安。衅端永弭。至九冲新籍、并著加恩准加学额一名。该猺户益当感恩向化。毋负朝廷教育成全至意。现月　　

○以剿办湖南凤凰厅苗匪、暨江华县猺匪出力。予镇筸镇总兵唐瑞廷、提督唐敏盛等、分别奖叙。开复已革富川县知县吴纪云原衔。予伤亡土猺李才高、等旌恤如例。摺包　　

○甲寅。大学士全庆春、因病恳请开缺。得旨、著再赏假一个月调理。　　

○乙卯。谕军机大臣等。给事中戈靖奏、广东琼州地方。土客汉夷杂处。从前署雷琼道刘镇楚。办理客匪善后事宜。未能持平。致安插雷州所属之客民。逃往琼州边界。结党要盟。创立天地会名目。分股在万州陵水定安等处。句结黎匪。剽劫乡村。裹胁良民入会。叠次滋扰崖州万县。戕官抢杀。该处道府。卸过属员捏报地方安堵。请饬查办等语。匪徒句结滋事。若不从严惩办。必致养痈贻患。著张树声、裕宽、饬令该处地方文武。随时认真防范。并将滋事要犯。严行捕治。以遏乱萌。毋任稍有讳饰。致贻后患。原摺著钞给阅看。将此各谕令知之。现月　　

○又谕。顺天府府尹游百川奏、敬陈管见一摺。据称晋豫两省大祲之后。荒田甚多。河南之卫辉等处。山西之平蒲等处。现闻一县之中。不耕之田。犹有数千顷万余顷不等。请仿古屯田之法。令各省应行裁撤之勇丁。移扎该处。举办开垦等语。该两省荒田。究有若干。拨营屯垦。是否可行。必须斟酌尽善。方期有利无弊。著涂宗瀛、卫荣光、饬属查勘。体察情形。据实具奏。如果实可施行。即著妥议章程。奏明办理。原摺著摘钞给与阅看。将此各谕令知之。现月　　

○又谕。前据左宗棠奏、请增收洋药土烟税厘。当谕令南北洋大臣、福州将军、各直省督抚、粤海关监督、详细妥议。兹据该大臣等先后覆奏各摺。著左宗棠悉心酌覆具奏。　　

○盛京刑部侍郎启秀丁忧。以盛京兵部侍郎宝森兼署盛京刑部侍郎。　　

</div>
    <div class="pagination">
<a href="清实录光绪朝实录_page235.html">上一页</a><span>...</span><a href="清实录光绪朝实录_page231.html">231</a><a href="清实录光绪朝实录_page232.html">232</a><a href="清实录光绪朝实录_page233.html">233</a><a href="清实录光绪朝实录_page234.html">234</a><a href="清实录光绪朝实录_page235.html">235</a><span class="current-page">236</span><a href="清实录光绪朝实录_page237.html">237</a><a href="清实录光绪朝实录_page238.html">238</a><a href="清实录光绪朝实录_page239.html">239</a><a href="清实录光绪朝实录_page240.html">240</a><a href="清实录光绪朝实录_page241.html">241</a><span>...</span><a href="清实录光绪朝实录_page237.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
