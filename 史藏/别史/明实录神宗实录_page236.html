<!DOCTYPE html>
<html>
 <head>
  <meta charset="utf-8"/>
  <title>
   明实录神宗实录 - 第 236 页/共 367 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录神宗实录 - 第 236 页/共 367 页
  </h1>
  <div class="content">
   大明神宗显皇帝实录卷之三百六十二
　明神宗显皇帝实录卷之三百六十三
　　万历二十九年九月乙未朔大学士沈一贯上疏恭谢册立  圣谕因言日今圣节已过宫闱多暇寒温甚适嘉会惟时跂立下风翘傒吉旦伏冀早发以慰群瞻其言殊切至云
　　○南京兵部尚书邢玠请在籍养母奉旨卿外国归来便道省母准展限三月住赞留枢两全忠孝不允所辞
　　○兵部尚书田乐以疾求去奉旨卿忠猷练识勘乱靖时劳怨所归致招尤谤朕心已悉体亮宜即出供职
　　○吏部覆两广总督奏琼州府添设抚黎通判一员驻劄水蕉大会抚戢黎岐编甲立籍开设虚市又于定安县青宁屯地方设立巡简司衙门其文昌县青澜仓大使永议裁革报可巡简司与名清宁　　○工科左给事中张问达言漕运之期兑之过淮过洪各有定期抵坝抵湾不逾五月而回空之船亦无冻阻自南堌口之决而南徙也徐邳三百里之间几至断流河臣乃议开赵家圈以东黄河故道不及四十里接引黄流下通三仙台支渠出小浮桥以入运河赵家圈告竣复采旧议开泇河舍黄流引汶泗山川泉源之水以为运道便宜经久之谋心亦良苦然地多沙石工尚未就而赵家圈日就淤塞因而断流徐邳间三百里河水尺余粮船停各不行者几一月矣及入闸河又多浅阻临清以北河流甚细此一万二百七十有余之艘相与争一线之水而不能速进之故也夫粮船坻坝故交纳迟交纳迟故回空又迟入秋徂冬不可不及时治以为明年接运之计也伏乞敕下该部设法起剥早令南还而河臣刘东星宜问其病之果否酌议去留则河道可通而漕务有赖矣章下所司
　　○丙申以少詹事范醇敬为  皇长子讲筵侍班官左庶子唐文献右庶子杨道宾左谕德黄汝良右谕德萧云举右中允庄天合为讲读官
　　○丁酉升山东左布政使黄克缵为右副都御史巡抚山东
　　○右庶子杨道宾以病乞归不许
　　○以山东副使徐梦麟为本省提学副使
　　○戊戌巡抚大同右副都御史房守士三年考满升兵部右侍郎兼右佥都御史照旧巡抚
　　○户部右侍郎张餋蒙以病其去不许
　　○己亥命总河诸臣踏看河道及时定议以闻
　　○朝鲜国王李昖奏请诰命冕服礼部覆朝鲜世笃忠贞顷遭倭寇  皇朝所颁诰命冕服因变沦失今据奏请补给相应俯从报可
　　○庚子升左赞善兼翰林院简讨周如砥为右中允管国子监司业事
　　○命鸿胪寺卿张栋升俸二级照旧管事以九年考满也
　　○荫原任少傅兼太子太傅户部尚书建极殿大学士袁炜孙景祖为国子生
　　○通湾税监张烨劾奏巡役康宁拨置鱼苇税监王虎横行无忌今复招集棍徒往来抽税乞究问如律  上命烨会同抚按提问具奏天津税监马堂又言康宁熟知鱼厂事务竭力办采为人中伤奉旨康宁始免提问着专力办采尔还自行钤束不得又来纷扰
　　○辛丑山西巡按赵文炳言山西榷税监丞孙朝仰体德意禁戢群小而大奸丁文灿马三聘等假称参随所至吓骗已会同税使以摉出赃银徵角□羊大抵侵渔国课危乱天下者在群小使天下中使皆若孙朝赃在群小者尽归公家可抵三年矿税国课将益充而民力将愈宽矣得旨内官孙朝奏进赃银内外协同拏黜奸恶见获人犯抚按等官会同孙朝问拟具奏其余俱免治以安地方
　　○壬寅河南会如春奏报河决萧家口等处先是开封归德二府大水商丘蒙墙寺黄河水发冲决萧家口一百余丈全河尽皆南注原行河身顷刻变为平沙□贾舟不暇解维尽寘平沙之上蒙墙寺向在南岸徙寘北岸□丘虞城多被渰没如春又云此河之决徙也非决也科臣张问达言黄堌口在徐邳上流而萧家口又在黄堌口之上流二十一年河决黄堌口繇赵家圈等处＜锍-釒＞浚以济运道已而赵家圈又塞徐淮三百里几至断流今萧家口之决河身平沙而商舟即寘平沙之上未有商舟不行于萧家口而能行于黄河口以东者明岁之运船与今岁空回之船可无虑乎乞命河道诸臣从冲决源头下至徐溪口符离桥宿迁县小河口会流处所逐一查勘详议料理  上是其言
　　○甲辰命右春坊右谕德兼翰林院侍讲萧云举黄辉考试天下武举
　　○以狭西副使吴鸿功调山西提学副使
　　○丙午升南京国子监祭酒郭正域掌南京翰林院事詹事府少詹事周应宾俱詹事兼翰林院侍读学士纂修玉牒  广东巡按李时华言广东界在岭外禁纲常疏吏奸法弊条鞭之后仍用甲首均平所编尽入私橐上下相蒙恬不为怪伏望
　　○严旨申饬严贪官问遣之例重道府连坐之条遵行一年可救民间无名之供二十余万从之
　　○丁未少傅兼太子太傅吏部尚书建极殿大学士赵志皋卒志皋浙江兰溪人隆庆戊辰第三人及第授编修预修
　　○穆庙实录升侍读张居正以父丧夺情编修吴中行赵用贤疏泥之祸且不测志皋率同官七人面诘居正且请出诸疏尽付史馆星变考察出为广东副使辛巳又以京官被察居正殁起角□羊州同知升南京太仆寺丞寻擢国子监司业累迁南京礼部侍郎岁余改北吏部辛卯九月升礼部尚书兼东阁大学士朝鲜之役本兵力主封贡志皋不能阻三王并封议起志皋为次辅累疏言之事遂寝王锡爵去遂为首辅五年卧病者四年乞休至八十余疏不允至是卒  上为辍朝一日礼部覆议本官性资醇谨操履端平艰心坎壈之备尝不移素志庆赏声名之日茂益著谦光十年辅政之功允无忝于黄阁百＜锍-釒＞乞休一念惜未遂乎青山亶有忠劳可无优恤奉旨赵志皋为朕首辅弼亮多年准照例与祭葬仍加祭四坛差官护送还乡还与他谥于是赐赙有加赠太傅谥文懿志皋诚确谨厚在政地多有解救言官诟谇不复记忆其姓名人称长者云
　　○戊申升山东副使郭士吉为山西左布政驻劄宣府
　　○己酉命故成国公勋卫朱应槐袭公爵应槐故成国公鼎臣之叔也
　　○巡抚山西右副都御史夏心良三年考满就彼复职
　　○升狭西巩昌府知府李秩为右参政整饬西安兵备
　　○礼部覆琉球僻处西南世修职贡时当承袭累遭倭警延逗至今既经世子尚宁奏请相应准封其该用皮弁冠服纻丝等项宜照例应付遣官已奉  明旨但据其陈乞情词援引会典必以文臣为请惟  圣明裁定奉旨尚宁准袭封琉球国中山王既遣官恳请着照旧差文官去
　　○壬子  谕内阁朕以皇长子及诸皇子册立冠婚典礼前已有谕候旨举行即今皇长子容貌充实书仿进益诸皇子年龄渐长前项典礼朕昨朝  圣母面奏举行诸礼  圣心嘉说卿即便传示礼部查照旧制择日具仪来行是日漏下二鼓始传出  圣谕封发辅臣私寓举朝鼓舞相庆云
　　○癸丑巡抚贵州右副都御史郭子章言六月十八日贵阳府定番州地震自酉至戌有声如雷黔东诸府卫及黄平五司自正月不雨至于六月思南府大雨婺川县大雨至冰雹交作城内水深数尺去年苦兵今年苦饥黔冬忧旱黔南忧水斗米四钱军民重困议将湖广四川二省协济拖欠钱粮如数徵角□羊以赈全黔户部如议请报可
　　○工部尚书兼右副都御史刘东星卒东星山西沁水人隆庆戊辰进士改庶吉士授兵科给事中转礼科右庚午讁蒲城县丞东星在谏垣有声其中考功法则高拱兼摄吏部日也岁余迁卢氏知县万历改元召为刑部主事历官湖广左布政使升右佥都御史巡抚保定晋左副都御史入理院事寻迁吏部右侍郎以父老请扶侍归濒行而父卒戊戌河决起工部左侍郎兼右佥都御史总理河漕河漕之有总理自东星始是年八月开赵囤循商虞以下至于彭城贾鲁所浚故道也起曲里铺至三仙台凡四十里又起三山台抵小浮桥开支流若千里又浚漕渠自徐邳至宿若千里嘉靖末估费四百万是年仅十万凡五月而成特晋工部尚书兼副都御史荫一子明年庚子渠邵伯界首二湖又明年辛丑凿泇河泇河界滕峄间南通淮海引漕甚径万历初数遣官行视尝凿韩庄中辍东星力主其役初议百二十万费才七万所辟已十二三而病不起矣东星历官三十余年布衣脱粟家人化之其学为清静为宗病革犹从床箦治书经理河事云天启元年谥庄靖
　　○甲寅兵部覆试议中式武举每年分为六选每选定以五人选期定以双月二十五日其第一人如原隶锦衣卫籍准于锦衣卫缺推用原隶别卫所籍准于在外都司佥书推用以示表异五名以前亦于十月内先推升守把提备等官其余每遇双月酌量推用一年窆推三十余人三年之内用尽原中额数从兵科给事中桂有根议也
　　○丙辰礼部署部事右侍郎兼翰林院侍读学士朱国祚上册立皇太子册封  福王  瑞王  惠王  桂王仪注前期一日遣大臣一员祭告  天地  宗庙  社稷至日早  上亲告  奉先殿用告文祭品如常仪告毕  上亲诣  慈宁宫以册立册封告
　　慈圣宣文明肃皇太后诸所合行典礼俱遵奉  大明册封大典第册立后内侍引  皇太子诸王诣慈宁宫谒谢  皇太后次  上位次  皇后前各行八拜礼又引诣  皇贵妃前谢行四拜礼又诣  皇妃前行四拜礼按国朝册立  东宫无谒谢贵妃之礼宣德二年更定仪注  皇太子诣  皇妃前四拜  皇妃者即  孝恭章皇后  英宗皇帝之生母时尚为  贵妃也嘉靖十八年册立保姆代  皇太子诣  贵妃前行四拜礼贵妃王氏者  庄敬太子之母也  孝宗之册立也昭德擅宠后宫孝穆既逝  孝宗仅而得立亦不闻有谒拜昭德之事贵妃之有谒拜自  先帝册立始也宣德二年  皇妃于宫中受内外命妇庆贺外命妇进笺如  皇太后  皇后之礼是年礼部臣悉从裁革不敢援故事以请
　　○南京吏部右侍郎李廷机改礼部右侍郎兼翰林院侍学士朱国祚改左侍郎兼官如旧
　　○戊午命沈鲤朱赓俱兼东阁大学士入内阁同一贯办事
　　○升太常寺卿刘四科为副都御史整饬蓟州兵备兼巡抚顺天等处地方
　　○以原任云南左布政使赵徤除贵州左布政使
　　○以畿辅灾荒暂蠲保河真顺广五府本年秋季本折马匹
　　○己未直隶巡按张养志言治河之策不越理黄河开泇河之两端而黄河之说有四泇河之说亦有四一曰塞黄堌口以杜洩水之隙盖运道河身原浅故蓄水不深全赖黄河水接济方可通运自堌口一决全河势已南徙见今口阔八十余丈水深二丈四五尺三丈不等以致东河微细浊河乾涸徐邳一带年年浅涩前年开赵家圈三仙台今岁开李吉口旋亦淤塞职此之故须将此口预为堵塞使水不南洩尽向东注庶运河之水常盈而粮艘可免阻滞一曰浚李吉口以通引水之源自赵家圈既淤所赖以引导黄水接济运道惟此口耳黄堌口冲决日久势已深阔须将此口大加挑穵深阔相等始得分夺其势但此口至运河长三百里工力浩繁合于每岁运毕之日自吉口至坚城集隶山东自坚城集至镇口隶徐属并力兴工大加＜锍-釒＞浚近口处阔二十丈以下阔十余丈俱深一丈四五尺庶可引水一半东注而宿邳之间可免浅涸之患一口浚徐邳漕河以为受水之地自邳宿以至徐吕地高河浅难以蓄水每至春夏之交率多浅涩合于初冬以后将北自珠梅闸南自宿□一带探勘浅处即以额设捞浅二夫大加＜锍-釒＞浚三五尺务俾深通更于大浮桥迤北刘家湾建闸一座镇口闸迤北至玉皇庙建闸一座以时启闭庶停蓄自深节宣有具一曰筑永夏堤以防决水之虞此堤束水归漕关系甚重先年原系土民接筑御水后因黄河南徙水涨沙淤前堤低矮单簿去岁马家溜何家集冲决数口水尽南奔不惟徐邳运道浅涸即永夏田庐亦被淹没今虽堵塞尚未完工近又冲决申家营三四丈若不上紧加帮恐难捍御合于此堤帮修高厚夯杵坚实更接筑大堤一道直至大石山头俾南岸一带俱有堤御以上四款皆运道之不可缺者也一曰开黄泥湾以通入泇之径邳州沂河口入泇河之门户也进口六七里有湖名连二汪其水浅而且阔一多淤泥粮船至此沾滞难行欲为挑浚则无岸可修欲为埽坝则无根本可据查得湖外有黄泥湾离湖不远地亦颇低自沂口至湖之北崖约二十余里合于此处穵河一道以接泇口不必拘定丈尺惟以可通运艘为度湖水引以灌河湖身弃而不用所费不多成功亦易运舟从此可以直达泇口一曰凿万家庄以接泇口之源泇口递北有地名万家庄以及台家庄侯家湾梁城等处原系山岗高阜之地且多砂礓石块极难为工河臣刘东星并力＜锍-釒＞凿业已成河今岁轻小粮船已通行三二十只但河身尚浅水止二三尺不等江浙湖广粮船重大难以通行合于此处更加凿削三五尺俾韩庄之水下接泇口并蓄水五六尺深庶粮船不论大小轻重沛然可达矣一曰浚支河以避微口之险韩庄之西有湖曰微口上下三十余里水深丈余必测探水势深浅插立标竿以为向道遇风扬帆顷刻可过偶遇暴风不免溧流今已于湖边开支河一道下接韩庄上通西柳庄四十五里不繇湖中挽拽有路合将此河再加＜锍-釒＞浚庶可免溧之患一曰建座闸以为蓄洩之数地势原有高下则蓄水自有浅深万庄一带地势原高虽有开河身一二丈四五尺不等较之泇河以南犹为高峻北来之水至此南下必速合于此处此照济宁在城等处或三五里或十数里相其地势建闸三五座以时蓄洩庶节宣有具水可常盈无浅涩之患矣以上四款皆泇河之不可缺者也夫黄堌口先是河臣以为不可塞而臣以为可塞者盖彼时徐吕二洪不患浅涸而患冲决故留之洩水以防冲运之患此时二洪不患冲决而患乾涸故塞之借水以成济运之功泇河先此河臣以为不可开而臣以为可开者盖前此＜锍-釒＞凿未至砂石为梗故谓其不可开者虑河工之未易成也今沙石已凿深通颇易故谓其可开者惜成功之不可弃也此二役也理黄河乃万世不易之经开泇河乃一时济变之权譬之用兵黄河为正泇河为奇理黄河而并修泇河此奇正并用万全之谋也若修泇口而遂弃黄河此舍正而用奇非长胜之道也非臣之所知也工部覆奏请命河道诸臣勘议得旨这河议着作速会勘来行毋得迁延推诿以误漕计
　　○庚申巡抚甘肃右副都御史徐三畏＜锍-釒＞辞加恩不许
　　○南京都察院右都御史李颐＜锍-釒＞辞新命仍命候代赴任不准辞
　　○辛酉赠故阁臣赵志皋为太傅荫一子尚宝司司丞
　　○癸亥升通政司右通政程奎为南京太常寺卿
　　○革整饬怀隆兵备按察使马崇谦职为民时  天寿山失火  上以陵寝近山深切忧惶命严查起火根因及各官疎纵失事情罪总督梅国桢巡抚彭国光皆请提问后障参将张充实罚治东路参将张国柱而免究崇谦  上怒故有是命天启三年恤录诖误谪降官员准复原职
　　○是月云南矿监杨荣进金内库凡税银一万五千四百余两矿金三十两矿银一千九百三十七两
　　○河南矿税太监胡滨进古藏铜器
　　大明神宗显皇帝实录卷之三百六十三
　明神宗显皇帝实录卷之三百六十四
　　万历二十九年十月乙丑朔  上不御殿颁行万历三十年大统历如常仪
　　○大学士沈一贯题臣闻王者必世而后仁解者曰三十年为一世  皇上神明御宇三十年于兹今日廷颁万历三十年大统历大小臣工莫不欢呼鼓舞以为  皇上当鼎盛之年成久道之化尤愿  皇上法天行之徤励不息之贞自今以前三十年如一日自今以后亿万年如三十年则道化愈隆洪基愈固臣是以颂不忘＜矢见＞惟  圣明留意幸甚
　　○升吏部左侍郎兼翰林院侍读学士冯琦为礼部尚书兼翰林院学士改南京礼部侍郎叶向高为南京吏部右侍郎升右庶子杨道宾为国子监祭酒起国子监祭酒成宪为南京国子监祭酒
　　○丙寅户部尚书陈蕖言今岁金花春夏二季解完秋季进过银二十一万八千二百余两尚欠金花买办银八万一千七百  十余两而十月分应进者又至矣目前太仓如洗各边年例尚有一百三十余万未发冬衣布花尚在拮据木办今江西各省陆续有文报解岁额万无敢失伏乞  圣慈悯念将八月十月分应进金花但遇解到容陆续补进该库不得克期逼索奉旨进内金花银两系是常＜矢见＞朕樽节俭用毫无浪费尚然不足卿等何不体念既各省有文报角□羊着克期上进不得再行延缓在外各官不以急公为事还指名参治无得曲徇
　　○升顺天府府尹孙玮为太常寺卿　　○升兵科左给事中桂有根于吏科吏科左给事中姚文蔚于户科工科左给事中张问达于礼科各都给事中
　　○丁卯升河南道御史周孔教为太仆寺少卿云南佥事邓原岳为湖广右参议
　　○戊辰工科左给事中张问达言治河于初坏之日犹易治河于极坏之后则难昔之难止泗州  陵寝今治  陵寝而又兼运道且运道一坏于漫视黄堌口之决不早杜塞再坏于并力泇河以致赵家圈之淤塞断流河身日高河水日浅而萧家口又冲决于黄堌口之上全河奔溃南下直繇浍河入淮渐涨浸漫势及  陵寝今刘东星已逝总河重臣急宜推补令其酌议缓急先为堤防＜锍-釒＞导以为目前  祖陵明年新运之计继殚力挑浚旧河故道或寻别道通运长策庶几数年大坏之河工可以次第修举奉旨黄河横决恐侵泗州  祖陵且妨运道河漕大臣既缺著便会官推举克期赴任一面行文与各该巡抚多方料理无得坐视贻患
　　○大学士沈一贯言伏承  皇上垂问黄河事情臣闻黄河谓之神河冲徙不常最难测度先年所决之处似难一一责问今苐宜及早命官不惜财力以收后效今日廷臣即推河南凤阳二巡抚正因二臣见在地方易于到任故耳惟望  圣明加意简择原票臣难轻改时  上以黄河南决责问往日河臣故一贯回奏云
　　○己巳命礼部右侍郎兼翰林院侍读学士掌院事敖文祯充日讲官兼教习庶吉士
　　○命原任经略朝鲜杨镐以副都御史起用荫一子国子生以兵部再勘宜特加升荫以劝有功故也
　　○辛未湖广巡抚赵可怀奏辩郭如星＜锍-釒＞且求去奉旨朕用可怀原令安辑地方擒拏首恶不以追解赃物为命今地方安定陈奉又送回京允称特遣之意妄言的己处赵可怀著安心供职乱民除胁从免究其首恶还密访以正纪纲
　　○吏科都给事中陈治则论成宪不当起用宜仍行罢免下其章于吏部部议成宪既经论劾自难就列员缺另行推补从之
　　○壬申大学士沈一贯言昨  圣上发下册立册封选定本月十五日臣民顶戴不胜欢祝除册文五道先已进呈今拟合行诏书以进臣所拟诏条与部院公同□确比旧无甚增损至于赦罪一节臣今增拟原奏钦依及诏狱罪犯开具奏请定夺及充军为民一节臣增拟有奉特旨者具奏定夺此皆臣不敢朦胧之意谨奏上闻外有三事必须发自  圣心臣不敢擅入诏内兹另开以请如蒙  圣慈许允伏乞并赐改定发臣入诏书内幸甚大典既行先年有因议礼降黜者惩创已久吏部开名具奏叙用其余因事钦降罢斥官员吏部访择可用者分别等第查开职名议拟上请若奉旨充军者兵刑二部查其所犯情繇议奏定夺一矿税原旨权宜暂行今已日久本该停止但国用尚未充足姑宜酌处各差内官会同抚按查看矿脉已竭者牢实坚闭不得虗上包赔税额太多者查实奏闻量情减徵行抚按催解若有匪人投充生事虐民侵官者拏问究罪勿贷一各处织造除额供毫不减外其加派数内有节年拖欠未完者该部查请量免补解以宽民力
　　○命原任兵部尚书郑雒升原荫子二级且命世袭以其子锦衣卫镇抚司佥书都指挥佥事郑朴陈乞而兵部尚书田乐覆奏其七镇阅视之功川泉莽剌之捷尚未尽录叙也
　　○癸酉谕内阁朕以册立册封礼成天下颁行国家大庆  圣母在上鞠育朕躬恩同天地实自本源理宜称尊徽号显扬朕之孝诚卿可传示礼部择日具仪来行
　　○甲戌阁臣上  圣母慈圣宣文明肃皇太后徽号恭照  先朝旧典原加徽号之上再加二字谨拟二号上请一曰贞寿一曰端献奉旨朕恭览卿拟尊上  圣母徽号四字全用以显诚孝尊崇之意
　　○命与夷酋伯牙儿减半贡赏先是伯牙儿为蓟镇属夷每岁秋冬入贡领赏于马喜二关二十四年要挟罗文赏物大举犯青山及三道岭赏贡遂绝至是率其妻唐翠阿不亥叩关求款督抚议照长昂例革其贡赏五次抚赏二年以后款贡如故
　　○乙亥  上以册立册封合用册宝冠服等项钱粮未完催各衙门上紧儧造关臣已拟票上进又发下改票传谕钱粮未完著另改日期大学士沈一贯以原本原票封还御前因上揭力言其不可且言臣于他事无不祗畏顺从独此事为天地鬼神所鉴临关天下万世之公论帝王一言传之万古若轻加拟改陷  明主于有过之地臣万死不敢上意乃定
　　○工部言内官等监银作等局传造大礼钱粮计数十余万万分紧急刻日告成欲于兵部收贮班军月粮银或太仆寺马价银那借一十万  上命于太仆寺马价银暂借十五万该部还催趱各省直应角□羊银两如数补足不得久逋失信按大礼钱粮金册金宝共用足色金十五两八成金三千九百八十五两七成金一千七百五十两责户部办送其他不可胜载也
　　○丙子  上以册宝未有金两该监尚未铸造且典礼隆重至期权宜或用册文宝文行礼造完补赐可否命阁臣还查奏来大学士沈一贯言礼有实有文册宝虽重尚是仪文造完补赐有何不可奉旨册宝办造迟误权用册文宝文恭候  圣母徽号之日御前补赐
　　○总督狭西三边兵部尚书兼左副都御史李汶三年考满命就彼复职赐敕奖励
　　○荫巡抚大同兵部右侍郎兼右佥都御史房守士子美轮为国子生以三年考满也
　　○丁丑以副总兵曹希彬降参将管游击事驻遵义地方监修该府都司周敦吉管守备事驻仁怀地方监修仁怀桐梓二县守备邢官驻真安地方监修真安绥阳二州县各照拨定兵马信地分后督理城工从川湖总督王象乾之请也
　　○戊寅礼部奏尊上  圣母徽号仪注用天顺二年所定旧仪也是日  皇太子  诸王册宝告成大学士沈一贯以闻请收回权用补赐之旨从之
　　○己卯册立  皇长子为  皇太子册封  皇三子福王  皇五子瑞王  皇六子惠王  皇七子桂王先一日遣公朱应槐侯陈应诏驸马侯拱宸伯杨世阶祭告  天地  宗庙  社稷是日卯时  上御文华殿传制命公徐文璧侯陈良弼常胤绪徐文炜伯王学礼持节充正使尚书李戴陈蕖田乐萧大亨杨一魁王世扬都御史温纯侍郎曾朝节敖文祯张餋蒙捧册宝充副使册  皇太子制曰朕继帝王承先缵绪启后凝图缅怀有道之长必重升储之典是以主器莫如长子贞邦乃在元良备载圣谟昭垂  祖训咨尔元子英姿俊伟粹质温文问寝龙楼孝友出于至性谭经虎观器业就于日新  上天之默牖在兹朕心之真爱尤笃是用钦承  慈训上告于  郊  庙百神授尔册宝立为皇太子于戏正言正事道在人弘善继善绳命良不易其惟勉学可以敬承尔宜益务懋修无忘时敏圣人之道必可法日顾諟于羹墙  祖宗之宪俨在前尚羙成夫堂构丕宣令誉光我训词钦哉
　　○册  福王制曰朕仰荷前庥克昌后胤既青宫之首建宜朱邸之同开爰霈龙章式循鴈序咨尔第三子常洵姿神朗俊器度端凝玉彩扬辉兆吉祥于再索金英挺秀比德羙于双南年既充时宠宜受社兹用封尔为福王锡之册宝于戏庆余惟积善乐为安赐以圭桐俾尔有家有国观于玉梓宜知为孝为忠永垂籓辅之光允服训词之厚钦哉
　　○册  瑞王制曰朕惟周室多男聿启本支之盛汉家众建爰培磐石之安丹书之信寔公朱芾之煌允秩咨尔第五子常浩赋资睿敏具体颙昂雍容动止之妍克恭克敬和顺威仪之令宜国宜家兹用封尔为瑞王锡之册宝于戏亲贤开曲阜之基乐善起东平之誉必常守夫忠孝斯永享于安康祗服义方庶无陨越钦哉
　　○册  惠王制曰朕闻帝庶为王指河山而胙土礼时为大或襁褓而受封既能趋拜如仪亦可称藩作辅咨尔第六子常润禀止含文扬芳吐秀设礼容于弱美俨雅度于成人兹当震出之期宜广涣颁之命是用封尔为惠王锡之册宝于戏华萼相辉褒阐亲亲之序芝函并曜光流叶叶之祥希葛藟之茈本根仿蓼萧之宜兄弟钦哉
　　○册  桂王制曰朕圴爱一仪不爽鸤鸠之德毕王诸子俾同麟定之祥非徒为茅土之荣实以周本支之虑咨尔弟七子常瀛徵兰毓秀指李钟灵让枣居谦幼志已踰于成德剪洞涣命开封可后于诸兄兹用封尔为桂王锡之册宝于戏惟孝惟忠允为要道克勤克俭实乃訏谟树德务滋为善最乐是堪永世勿替训词钦哉是日遂诏天下诏曰盖闻帝王久安长治之道莫重于崇建元良我  祖宗家法相承惟长是立所以厚国本定人心也朕长子孝敬宽仁天钟粹羙奉朕谕教时敏厥修今德器日益端凝学业日益精进允堪弘受慰朕至怀敬入奏于  圣母诹询今十五日吉授册宝为皇太子仰承  庙社之灵俯顺臣民之望爰封第三子常洵为福王第五子常浩为瑞王第六子常润为惠王第七子常瀛为桂王俾各守藩共继大统典礼既成普天同庆丕覃渥恩备列于后一亲郡王及将军中尉等如有谨身修行足励世俗者该抚按奏闻奖励一宗室子女名封选婚礼部查果无碍即与题覆如有不明方行查勘先前行查者诏书到日巡按作速勘报长史教授等官有刁蹬故违稽错者查参治罪一王府应得禄米有缺少者该巡抚查催完纳一累朝见在公主所出子孙有志向学者荫一子入监读书一祀典神祗有司宜肃恭祭祀整絜坛宇其帝王陵寝及名贤坟墓皆宜修理禁约毋许樵采牧放一两京文官一品至九品各给与应得诰命先给领者进本品勋阶一等品同而职衔不同者照见任改给署职者与实授试御史试中书庶吉士及守制给假等官候实授授官复除之日补给愿移封移赠者听先已移封移赠今给与本身及妻诰敕在外方面官二品至五品有司官正四品未曾考满有正荐者亦与应得诰命先给领者进本品勋阶一等一两京三品以上文官未考满者荫一子入监读书一文武官员五品以上致仕年六十以上者各进本品勋阶一等三品以上致仕年八十以上者有司具奏存问为民者与冠带闲住闲住者与致仕一王府官愿致仕者进散官一级长史历任三年无过者给与诰命一大汉将军侍卫二年以上者给与冠带已冠带又历四年以上者授试百户年及五十侍卫二十年以上者不拘在役退间俱与冠带荣身一武官十年以上人文不到部者例不准袭但有路远家贫不无可悯量宽二十年以内者仍准替袭一武官诰敕年久未续者许本卫所保勘明白准与续黄以后袭替必亲赍诰敕与黄选查对相同方准选授一自万历二十九年十月十五日昧爽以前官吏军民人等有犯除谋反逆叛子孙谋杀祖父母父母妻妾杀夫奴婢杀主蛊毒魇魅毒药杀人强盗人命侵盗服御边腹仓库漕运钱粮并钦依罪犯及永远充军不赦外其余已发觉未发觉已结正未结正咸赦除之连年会审矜疑者分别奏谳敢有以赦前事相告言者以其罪罪之一内外各衙门见监应决重犯暂免行刑一年一免死充军本因矜疑宽典而致累子孙为轻反重及补角□羊清勾祖军重为里甲苦累今后止照万历二十五年新例免死充军者发烟瘴极边充军终身若复逃归仍坐以死勾角□羊除嘉靖以后犯罪发遣照旧外其远年丁尽者准销有丁者许告清军司衙门类题改附近卫所若有丁诈称尽绝者坐罪其佃户女户不系的派户丁不得混行勾角□羊一问发充军及编发为民安置家口除逆党强窃盗抢夺人命窝访指称骗诈贪淫失机者不宥外若曾有功而罪可原者准行放免其素著谋勇年力犹堪驱策者抚按核实量用奉特旨发遣者具奏定夺一文武官吏军民人等有因事罚住禄俸粮米者除奉钦罚不许开外其余诏书到日照旧关支有见发立功运砖运炭运灰纳米拘役枷号罚马做工摆站煎盐炒铁瞭哨及充军伴仪从膳夫等项悉加放免各还职役军职例该带俸差操者仍不许管军管事文职官吏人等有犯赃罪情轻悉放原籍为民见被提问该发立功等项者仍候归结一体免罪发落一武职官员有原无赃私为一应千累诖误及因事忿争亏枉革职降级者许具奏办复因班军运粮违限参奏降级者不拘己未问结各该抚按官查开军数粮多少及所违限期久近分别奏请一各处运粮官军原非侵欺偶值风火等项损失官粮非力所及者许陈告所在官司勘明具奏尽其家产变卖赔补完足与免本罪一武职万历二十九年十一月以前为事降调两广等处烟瘴卫所病故不分己未到卫子孙为因路远不能赴所调卫分起文承袭者许令原卫查明起送承袭带俸差操其充终身已经开伍回卫年六十以上者比照为民事例子孙准其承袭其为事降级年六十以上子孙赴部替职者准复祖职未及六十者止计暂替所降职事为事立功者许令复职差操与支半俸扣至限满全支有限未满病故者子孙袭职免其减俸一凡应袭武职比试违限应该住俸者免其住俸比试不中应给半俸者准支全俸二年之后起送再比总小旗因误并枪革役者许令起送补并还役一各边军民人等或因犯罪逃入虏中或因抢去遂为虏用有投归者咸赦往罪所在官司务加存恤安插如有率众归多及番夷归附者厚加抚恤仍具奏酌赏录用一正犯在逃监禁家属日久不获者除叛逆剧贼外其余悉令保候挨拏有律例不合事难决断与人命无尸可简强盗赃仗不明及年久无赃人犯无证原未成狱及已成狱而累诉冤枉事可惊疑者即与辨理当奏请者请谳一各处逃军逃匠逃囚人等在京限一个月以里赴通政司在外限三个月以里赴所在官司具首准免逃罪军还原伍匠仍当匠民放宁家其有角□羊军之人因违限期问发充军者放回宁家后不为例一在京在外缉获强窃盗妖言奸细等项问刑衙门务要从公确审果有冤抑即与辨理毋致亏枉一旌表义夫节妇孝子顺孙所以扶植纲常劝励风俗政之大本如果事实有司即申呈巡按御史勘结奏闻以凭旌表敢有稽迟者罪一儒学生员有亲老愿告侍亲者听亲终复学其累举不第年五十以上愿告退闲者与衣巾终身仍免杂泛差役一各省直军民逋负如金花漕折王府禄粮除本府督催全完外其带徵自万历二十年以前量免十分之三其余夏税秋粮马草农桑人丁丝绢布疋丝帛花绒屯田庄田子粒门摊□税户口食盐米钞诸色课程盐课鱼课富户等项供用甲丁等库蜡茶银朱铜锡等料并各该牧马草场子粒租银自万历二十年以前已徵在官已经角□羊户人等收受者截数起角□羊已经起角□羊者严并批关不许闻风中止未徵在官系小民拖欠者分别蠲免已经徵收而有司侵没者事发坐赃论一各省直赋役创为条鞭里甲放令归农此定例也近闻不才有司条鞭外巧立名色科索烦重掯留里甲城中致妨农务及近日征倭讨播量有科派加增丁亩丁粮银今事宁已久增派如旧各该抚按官严行查究禁革一各镇□人攒典侵欺浥坏追赃正犯已故或亲生子孙与同居共爨兄弟监追五年之外家产绝尽者银二百两米豆五百石草八千束以下者径自豁免银三百两米豆六百石草一万束以上者奏请定夺其余亲族与无干被累者俱准豁免一内外监追赃犯已及三年别无家产不论入官给主二百两以下者竟自开豁以上酌量奏免一各省直等处额辨四司粮银叚价班匠甎料檾麻柴夫木柴黄麻熟铁等项折色银及军器胖袄弓箭弦条麂狐皮活鹿天鹅翎毛地租等项本折并额辨白麻生铁及红生熟铜生漆鱼胶桐油银朱猫竹水竹班竹棕毛蒲草蓆草等项本色物料自万历十六年起至二十年止已徵在官者截数起角□羊未徵在官果系小民拖欠者分别蠲免一锦衣卫宣官马匹原系自己长生不系俵角□羊之数走差疲苦每遇倒死比营操事例责限买补年终又验印比较累苦愈深除倒死者照常买补外年终止照旧例类造青册连马赴寺点验免给勘合比较一顺天等府州县寄餋马匹内有发餋十年以上衰老疲弱节次充军选退不堪负累小民餧餋者太仆寺督各府州县正官酌量变价角□羊寺收贮凑补买马支用一京营巡捕倒死马匹应追买补及桩朋等银除已徵在官照常起角□羊未完者悉已蠲免如将已完者作蠲免侵欺加等治罪一律载投隐匿姓名文书告言人罪者绞见者即便烧毁若将送入官司及官司受而为理者皆有罪被告言者不坐近来风俗专以私揭匿名或虗捏他人姓名阴谋巧计无所不至久不申饬致令四方无籍棍徒罢间官吏山人游客潜住京师出入衙门拨置指使及左道邪术异言异服扇惑挟诈是非颠倒纪纲陵夷甚为政蠹今后缉事衙门不时驱逐访拏若赃证的确者照奇功事例升赏于戏长男主器益绵有道之长众子分封茂衍无疆之庆敷予德意咸使闻知
　　○庚辰以册立册封礼成文武群臣上表称贺  皇太子坐文华殿东廊群臣上笺行礼文武群臣命妇上表贺  皇太后及命妇表贺  中宫各如故事
　　○礼部题恭遇册立  皇太子正位  东宫臣等查得  祖宗朝旧典册立  东宫之后诸司奏事者在京衙门止用奏本在外衙门务要奏本一本启本一本今册立礼成所有前项事宜臣等相应题请奉旨着照永乐二年事例行钦此
　　○壬午大学士沈一贯言黄河决于归德地方尽趋东南潜入淮泗而黄堌断流徐邳浅阻回空粮船不得回南漕渠不可收拾而  祖陵又有冲系之虞总河大臣已经再推望早赐点用责令刻期赴任不报
　　○癸未  上谕内阁册立分封典礼朕遵  祖宗制度家法自然次第举行祗缘皇太子气质清弱屡旨少俟何乃憸邪畜物故逞私臆沽名邀功意欲离间渎阻今春朕见皇太子气体充实书仿进益朕心嘉悦且又内外仰体静听朕命即于二月吉期移居屡传各衙门查照旧例上紧造辨应用钱粮何以至期册宝虽备尚未精纯其余器物等项迟误科道官未见一语催参公私显然职守安在其造辨册宝冠服内外经管官卿可传示便着该部查参明白具奏　　○甲申  献陵神宫监右监丞姜朝用以果户刘进举拖欠献贡御果并参昌平知州田廓得旨田廓降一级用刘进举等下镇抚司究问
　　○庚寅大学士沈一贯言臣所拟加上  圣母徽号  圣意欲兼用四字此真  皇上诚孝尊崇至德也但臣惟自昔徽号皆以二字递加  祖宗相传著为成宪其在今日所宜恪遵为孝而过于礼似不若无过为更善耳奉旨朕览卿奏具悉忠慎尊上  圣母徽号恭用四字本自朕之孝诚还着遵旨行
　　○命原任总督保定右都御史兼兵部右侍郎周咏准复原职咏历有军功被诬削籍复奉旨冠带闲住兹从其子锦衣卫都指挥佥事周嘉庆之请也
　　○辛卯  上具书奏  圣母子皇帝臣御名谨奏仰惟  圣母慈圣宣文明肃皇太后陛下道涵太始德合重坤出震而育眇躬三纪被含弘之泽居恒而章内教六宫覃静一之风垂裕后昆式成大典眷此孙枝之衍庆光昭慈极之贻嘉思效涓埃少酬高厚将以十月二十八日之吉恭率文武群臣敬奉册宝加上尊号曰  慈圣宣文明肃贞寿端献皇太后伏冀俯俞微悃诞受隆称俾炽俾昌绵洪图于凤纪得名得寿介繁祉于龟畴臣不胜祈望之至谨具奏闻是日遣公徐文璧侯陈良弼驸马侯拱宸伯王学礼以上  圣母徽号祭告  南北郊  太庙  社稷
　　○壬辰上奉册宝加上  圣母徽号册文曰维万历二十九年岁次辛丑十月乙丑朔二十八日壬辰子皇帝臣御名谨稽首再拜  上言伏以璇源积庆垂燕翼于无疆宝婺凝禧揭鸿名于有赫集普天之颂祝极测海之形容恭惟  圣母慈圣宣文明肃皇太后陛下惠和渊懿淑哲温恭早赞  先皇亘重玄而立极继开眇质拓九地以承基子惠万方母仪三纪著肃雍之化宫府咸熙昌佑启之原本支并茂顷者元储升建众子＜锍-釒＞封计重宗枋共戴贻谋之自恩隆圣善敢忘归羙之思爰采前彝光扬至德谨率文武群臣敬奉册宝加上尊号曰  慈圣宣文明肃贞寿端献皇太后伏愿备延蕃祉茂享康祺德遍神民戬谷永绥于天保算齐箕翼含饴遥逮乎云仍臣御名诚欢诚忭稽首顿首谨言是日  上谕元辅朕今日恭进  圣母宝册意欲召见先生但朕连日动火声音哑岔又且未便天寒赐先生伏姜一盒甜食二盒烧割一分一贯上＜锍-釒＞称谢且言仰窥  圣颜和豫如春喜见眉宇孝慈悉全情文兼至虽一周旋曲折之间罔不中礼云
　　○甲午上  徵号礼成诏告天下百官表贺诏曰朕以凉德嗣承丕基永惟大宝难持无时逸豫赖我  圣母在上所以拥翼冲人者三十年于兹罔极深恩未知所报兹者定储分藩实禀  慈训既成典礼宜备鸿称是用祗告  郊  庙  社稷率文武群臣奉册宝加上  圣母慈圣宣文明肃皇太后尊号曰  慈圣宣文明肃贞寿端献皇太后夫天地难酬日月难绘岂能纾予一人之深愿庶几鬯尔万国之欢心爰考彝章诞宣闿泽所有条款开列于后一亲郡王年七十以上者赐羊酒币帛地方官存问亲王八十以上者具奏遣使存问一应礼仪有衰病不能自行者许子代行将军以下年七十以上者各赐米十石绢十疋庶人量给三分之一一亲郡王嫡母与生母并存者其嫡母许奏请加称为太妃生母准授封为次妃特给诰命亲王庶子受封后生母例封夫人将军中尉受封后生母例封夫淑恭宜安人者果谕七十奏勘无碍亦准给与敕诰后皆不为例一勋臣公侯伯袭见爵者俱给与应得诰命未领者准补给一文官致仕二品以上大臣已有前诏存问其辅臣家居宜加优礼差官请敕存问一两京文官封荫恩例前诏断自十月十五日以前今既遇恩断自今日以前准依前诏例行其在任候代与见任同行取候命及应选待缺者补授之日一体给与父母见存先已受封其子官职迁转服色许与子同前母继嫡母准照三母例封赠继妻受封已故者见在继妻准封一内外文武职官有淹抑下僚及餋病致仕年力未衰才识可用曾经科道抚按官荐举者该部量才查奏起用一两京衙门历事监生及承差各免历事二个月辨事官一个月办事吏二个月当该吏四个月礼部铸印局儒士食粮候粮及纳银冠带见在历事者各三个月一天下儒学生员准于额贡外顺天应天二府学各贡二名在外各学各一名俱于年深廪膳挨次考选止行一年有挨贡不前并停廪年久不愿进取者许遥授儒官其正贡不愿仕者开送吏部与七品散官俱免本身杂泛差役一军民之家五世以上同居共爨者有司勘实奏闻旌表诏书到日先给羊酒奖劝义夫节妇孝子顺孙已经旌表六十以上者男子冠带荣身妇人给赐绢帛米肉一节妇旌表例年三十以内若有苦节异常者三十五以内至五十岁外有司给扁奖励仍给羊酒以示激劝一军民有年七十以上者许一丁侍餋免其杂泛差役九十以上者倍之其人若德行著闻为乡里所敬服给与冠带荣身百岁者表宅优异一犯罪存留餋亲备载名例律近来通不遵行殊失朝廷优老至意以后凡军民罪囚有祖父母父母年八十以上老疾应侍家无以次成丁者犯该死罪除极恶重情常赦所不原及奉钦依外若误杀戏杀诬告人累死随行亲属等项及充军并口外为民开具所犯罪名奏请上裁其徒流人犯照万历三年例发本处摆站做工煎盐瞭哨俱听存留餋亲务勘结明的如纳贿扶同朦胧奏请及任情施行以故出论一赦宥恩例以今诏下日昧爽以前有犯罪者悉依前诏例行其内外见监重犯年七十以上情罪惊疑奏请疏放问完罪犯遇恩应宥者即行查照发落行勘未报者速催归结毋致淹滞果有冤抑与应辨理者酌量情罪奏请定夺已结发配有可惊疑亦许量从宽宥但不许将钦依及情真罪当者概行开释以惠奸恶一国家设兵以备不虞一镇之兵自足一镇之用近来军饷不减而每遇调发輙称无兵俱归何处诏书到日各督镇抚按将食粮册严加拣选精壮者操练老弱者退换虗名冒占者姑饶往罪务令改正清补其有虗文塞责有名无人有人无用者宪臣严行绳治责有所归一各边卫所去府远处一切茶盐粮草词讼倚办于管粮府佐责任匪轻不得其人或责武职赂遗或索军民常例揽坏边事以后务择州县举人进士正官著有贤声者升补不许将始进及岁贡监生泛滥除授一今后抚按官劾官员有犯赃人命吏部择其尤甚者覆行提问追赃偿命不许概拟为民闲住亦不许将有赃仍拟不谨不谨仍拟改调赃私照嘉靖四十五年例年终另角□羊户部以资边饷一抚按访察往往连及无辜止可间行不宜常行该部院仍申明禁约其衙门积年亦止惩治本犯毋许牵累多人各官有能拏发本衙门弊役者宜作功论纪录毋得反事苛求指为瑕疵致其扶同护短纵奸丛孽一合衙门举劾务照职掌不得仍前泛采虗名无益惩劝其旧不举劾衙门与所举员数不许任意滥增一各衙门有署印候代等官不分大小内外俱要着实任事与真授见任同有功一例叙赏有罪一例降罚不许以权管护印为辞推诿支吾致误公事违者该部院科道抚按等官从实参处一万历二十年以前修仓库夫月米纳价雇工致朱浥烂亏折遗累卫官扣俸追比年久未完者准行豁免一万历二十年以前凡各省直外角□羊钱粮系揽头角□羊户侵欺及铺□领过预支花费难完已经变产尽绝参问明白正犯或已监故或已发遣家属代为监追者准与豁免一近京涿州房山良乡天津玉田豊润及山东山西处渐开水田往往既垦成熟被势豪及经管地主混占告夺以致人心不固地利不开今后势豪再有混占许被害奏告重处地主如未受价止改正粮站量断荒地价值永令开垦之人就产立籍管业所在有司能加意劳来开垦数多果有成绩别无虗捏情弊者抚按官具奏优叙一各省直有洿下地土或山木冲塌不常原经除钱粮又复首报纳粮查果赔累者如已徵在官作正存留支用未徵及拖欠者悉与蠲免一南北直隶浙江狭西河南山东山西轮班人匠年六十五岁以上别无以次人丁替役者免其办纳匠价丁尽者所司勘明类奏降豁一鳏寡孤独及废疾无依者有司照例存恤勿令失所见在养济院者各给米三斗布一疋肉二斤京城粥厂弊窦多端穷人不沾实惠巡城御史访有买卖克落等棍着实拏究于戏度源远浚昭百代之徽音渥惠旁流副八方之后志布告遐迩咸使闻知  是月太白经天
　　大明神宗显皇帝实录卷之三百六十四
　大明神宗显皇帝实录卷之三百六十五
　　万历二十九年十一月乙未朔礼部尚书冯琦上
　　皇太子及  四王冠礼仪注言会典  皇太子冠礼皆冠席醴席于文华殿内今文华殿既为临御遣官之地则带冠醴席似不敢设于殿内不得不移于殿之东序在  皇太子一向讲读之所  亲王冠礼旧在皇极门之东庑若  皇太子于文华殿东序行礼则  四王之礼不得不移于文华殿之西序谨酌量地势开具仪注上请一前期一日鸿胪寺设节案五于文华殿内正中设香案五于节案前设  皇太子冠席于殿之东序内设醴席于东阶之下皆西向内侍张帷幄陈袍服皮弁服衮服圭带舄具翼善冠庚弁九旒冕光禄寺设盥洗所于东阶下稍南设司尊所于醴席之南诸执事者皆立于其所一如旧仪设四王冠席于殿之西序内设醴序席于西阶下皆东向陈设皆如之至日  上亲告  奉先殿诣慈宫告  皇太后出御文华殿传制遣官持节行礼文武百官各具朝服侍班如常仪其迎节就冠席三加醮礼进酒受敕戒送节一如成化十四年冠  皇太子及成化二十三年冠五王子仪注是日  皇太子及  四王各具冕服谒告  奉先殿谒告毕谒谢  皇太后次  上位次  皇后各五拜三叩头次谒谢  王贵妃  皇妃各四拜礼  四王仍诣  皇太子宫行四拜礼次日  上御文华殿受群臣朝贺内侍于文华门东间向西设座  皇太子具皮弁服俟于东厢房升座文武百官朝服就文华门外班位行四拜礼
　　○丙申  上以大礼告成加辅臣沈一贯兼太子太傅进建极殿大学士荫一子尚宝司司丞还赏银五十两彩叚二表里一贯疏辞  上优诏不许
　　○户部覆巡漕御史张眷志条陈四事一议驻劄以严查催每年十一月初河漕大臣移驻淮安俟粮船尽数过淮仍旧驻劄济宁一重久任以专责成景泰二年命都御史王竑总督漕运兼巡抚凤阳等处至嘉靖三十八年命总漕都御史务要久任必漕务修举粮运无欠方许迁转万历十五年给事中彭国光题准漕务参政如遇升迁候新官交代方许离任比年迁转不常去留靡定比照边方事例总督与漕储道三年漕运依期定行超擢不称者重加黜罚一函回空以速新运一约运官以便押空皆报可
　　○丁酉户部覆奏天津屯田事宜先是保定巡抚汪应蛟天津葛沽一带地广人稀臣为之相度疆理督行道府副协等官买牛制器关渠筑堤计葛沽白塘二处耕种地共五千余亩内水稻二千亩其粪多力勤者亩多四五石余三千亩种葛豆者亩收一二石种旱稻者则以咸立稿大约水稻可收六千余石薥豆可收四五千石天津当多事之后见在两营水陆官兵尚四千人岁费饷六万余两俱取给于加派今幸而屯田可成若尽依今法为之垦地七千顷岁可得谷二百余万石此非独可给天津六万之饷即以充近镇之年例省司农之转馈无不可者且地在三坌河外海潮上溢则取以灌溉于运河无妨白塘以下多灶地原无粮差白塘以上为静海县民地或五亩十亩而折一亩粮差不过一分八厘民愿卖则给价不愿则田成给种于民亦便议将天津防海官军六千人春秋免赴防蓟合水陆两营兵共计万人除人各耕种外每岁渠筑堤可成田数百顷召募殷实居民及南人有赀本者听其承种少或五十亩多不过一二顷悉命仿照南南方取水种稻本年姑免起科次年每亩定收稻米五斗数年之后永为世业其军兵除自种五亩每亩定收稻米一石五斗数年之后荒秽尽辟各军兵且投且练民间可省养兵之费章下所司至是覆请命如议行之然得不偿失迄无成功
　　○戊戌上以  圣母徽号礼成加恩皇亲命武清伯李文全岁加禄米二百石永年伯王栋岁加禄米一百石郑国泰王道亨各加升四级周奉孝李盛各三级还给与应得诰命以示特恩
　　○辛丑礼部言  皇太子四王行冠礼是日  上祭告  奉先殿
　　上命驸马都尉万炜恭代又请  上以行冠礼之次日特御文华殿受贺报闻
  </div>
  <div class="pagination">
   <a href="明实录神宗实录_page235.html">
    上一页
   </a>
   <span>
    ...
   </span>
   <a href="明实录神宗实录_page231.html">
    231
   </a>
   <a href="明实录神宗实录_page232.html">
    232
   </a>
   <a href="明实录神宗实录_page233.html">
    233
   </a>
   <a href="明实录神宗实录_page234.html">
    234
   </a>
   <a href="明实录神宗实录_page235.html">
    235
   </a>
   <span class="current-page">
    236
   </span>
   <a href="明实录神宗实录_page237.html">
    237
   </a>
   <a href="明实录神宗实录_page238.html">
    238
   </a>
   <a href="明实录神宗实录_page239.html">
    239
   </a>
   <a href="明实录神宗实录_page240.html">
    240
   </a>
   <a href="明实录神宗实录_page241.html">
    241
   </a>
   <span>
    ...
   </span>
   <a href="明实录神宗实录_page237.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
