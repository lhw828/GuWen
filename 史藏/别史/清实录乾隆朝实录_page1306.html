<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1306 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1306 页/共 1860 页</h1>
    <div class="content">
乾隆四十年。乙未。五月。壬戌。谕曰、李瀚现在病故。云南巡抚员缺紧要。著裴宗锡、即由安省前往署理。不必来京请训。其安徽巡抚印务。著李质頴护理。李质頴、现请来京陛见。所有安徽巡抚印务。著高晋、暂行兼署。　　

○又谕曰、萨哈岱年老。著来京候旨。其福州将军员缺、著永德补授。　　

○军机大臣等议覆、伊犁将军伊勒图条奏、一土尔扈特汗策凌纳木扎勒游牧。请授策凌纳木扎勒、为盟长。贝子恭坦、为副盟长亲王、策伯克多尔济游牧。请授策伯克多尔济为盟长。其副盟长、现无合例之员。请暂停补授。郡王车凌德勒克游牧。请授车凌德勒克、为盟长。贝子奇布腾、为副盟长。贝勒默们图游牧。以默们图为盟长。其副盟长无合例之员。亦请停补授。和硕特游牧。请授贝勒德勒克乌巴什、为盟长。贝子布彦楚克、为副盟长等语。查策伯克多尔济。乃一大游牧。非默们图可比。请令伊弟奇哩布、为副盟长。余均如所请行。一、正盟长、俱经授给印信。汗策凌纳木扎勒、亲王策伯克多尔济、均蒙赏给乌诺恩苏珠克图旧土尔扈特部落字样。和硕特贝勒德勒克乌巴什、赏给巴图色特启勒图和硕特部落字样。颁发伊等印信。请即照钦赐字样铸给至车凌德勒克、默们图、止赏郡王贝勒品级。未蒙赏给部落字样。颁给盟长印信。请亦用乌诺恩苏珠克图旧土尔扈特部落、上加东西字样。一、请将汗策凌纳木扎勒、亲王策伯克多尔济、郡王车凌德勒克、贝勒默们图、德勒克乌巴什、贝子布彦楚克、奇布腾、恭坦、公拜济瑚等九游牧台吉扎萨克、头等台吉伯尔哈什哈诺海等、均为扎萨克。策伯克多尔济之弟闲散头等台吉奇哩布、阿克萨哈勒属下。均有五百余户。尚各编为四佐领。今策伯克多尔济游牧。更无别扎萨克。再和硕特闲散头等台吉齐叶齐属下。亦几一百五十余户。尽数编设旗分佐领。请将奇哩布、齐叶齐、并作为扎萨克。均应如所请行。一、扎萨克等请各给印信。蒙古等向分东西南北左右翼。照厄鲁特之例。以右为大。左为次。请将土尔扈特和硕特汗策凌纳木扎勒、作为旧土尔扈特南部落管理扎萨克印信。恭坦、为南中。拜济瑚、为南右。伯尔哈什哈、为南左。策伯克多尔济、为北。奇哩布、为北右。阿克萨哈勒、为北左。车凌德勒克、为东右。奇布腾、为东左。默们图、为西。和硕特贝勒德勒克乌巴什、为和硕特部落、管理扎萨克印信。布彦楚克、为中。诺海、为右。齐叶齐、为左。均请铸给印信。并盟长扎萨克印信。兼用满洲蒙古字铸给。又称已及岁之扎萨克。请即颁给印信。未及岁之扎萨克。现有照料大臣、侍卫、请暂存部。无庸颁给等语。查既将土尔扈特、和硕特、一体授为扎萨克。若先颁给及岁者。恐未及岁者不知。不无生疑。况各游牧均有照料大臣侍卫。请将未及岁盟长印信。一体颁给。遇应行印用处。令照料大臣等监视。一、请拣放协理台吉。策凌纳木扎勒之弟阿喇布坦多尔济。恭坦之弟阿都齐。默们图之子额尔德尼。德勒克乌巴什之弟萨克逊均尚年幼。俟及岁后。再授为协理台吉。策伯克多尔济、并无子嗣。亦无庸拣放。车凌德勒克之弟巴彦达里。布彦楚克之弟鄂齐尔。均年已及岁。俟咨部办给等第后。再授协理外。请将闲散头等台吉阿喇克巴为公拜济瑚协理台吉。闲散头等台吉博罗、为扎萨克台吉伯尔哈什哈协理台吉。闲散二等台吉裕增、为奇哩布协理台吉。闲散四等台吉罗布藏巴勒珠尔、为阿克萨哈勒协理台吉。闲散头等台吉策登、为奇布腾协理台吉。闲散头等台吉博克班、为诺海协理台吉。闲散二等台吉巴特玛、为齐叶齐协理台吉。一、编立佐领。约束成丁属人。按各游牧台吉户下。年届十五岁丁数。以一百五十人以下、百人以上、编一佐领。未及百人者、编一管领。统计应设管旗章京、副章京、各十九员。参领、二十六员。佐领、骁骑校、各九十二员。每佐领、设小领催四名。每管领、设小领催二名。每十户、设十户长一人。均应如所请行。其应补人员。请饬各游牧照料大臣、侍卫、指补。造册咨部备查。三年一次。一、册封汗王贝勒贝子公等敕书。及封汗王贝勒贝子公妻室。按年颁给宪书等件。均请查例遵行。从之。　　

○以原任山西布政使朱圭、为侍讲学士。　　

○癸亥、谕军机大臣等、十五日未时以后、京城得雨五寸有余。令据顺天府奏昌平良乡两处分寸相同。而涿州、则仅得雨二寸。看来向南之雨。似觉略小。昨据周元理奏、安肃于十四日得雨八寸。其附近处所。似未普遍再十五下午之雨。保定省城若亦均沾。周元理自即具奏。今早未见奏到。似尚未能沾被著传谕周元理、即将省城、及畿辅各处、近日得雨情形若何据实迅速具奏。以慰廑念。寻奏、十四日以来保定省城、连日得雨。外府州县、陆续报到、亦俱得有雨泽。田禾长发。现在地气潮蒸。可冀甘霖续沛。报闻。　　

○甲子。上诣畅春园、问皇太后安。　　

○谕、昨因明纪纲目。考核未为精当命军机大臣、将原书另行改辑。候朕鉴定。因思纲目三编。虽曾经披览。但从前进呈之书。朕鉴阅尚不及近时之详审若通鉴辑览一书。其中体制书法。皆朕亲加折衷一本大公至正。可为法则。此次改编纲目。自当仿照办理。又明史内、于元时人地名。对音讹舛。译字鄙俚。尚沿旧时陋习。如图。作为兔之类。既于字义无当。而垂之史册。殊不雅驯。今辽金元史。已命军机大臣、改正另刊。明史乃本朝撰定之书。岂可转听其讹谬。现在改办明纪纲目。著将明史、一并查改。以照传信。朕非于此等音译字面。有所偏袒。盖各国语音不同。本难意存牵合。即如满洲蒙古文。译为汉文。此音彼字。两不相涉。乃见小无识之徒。欲以音义之优劣。强为分别轩轾。实不值一噱。朕每见法司爰书。有以犯名、书作恶劣字者。辄令改写。而前此书回部者。每加犬作犭□回。亦令将犬旁删去。诚以此等无关褒贬。而实形鄙陋。实无足取。况当海＜?宀禹＞同文之世。又岂可不务为公溥乎。将此通谕知之。所有原颁明史、及纲目三编、俟改正时。并著查缴。　　

○又谕曰、李中简、前在山东学政任内。因失察劣生从贼之案。节经吏部议以降九级调用。固属咎所应得。但念该员铨补无期。事由公错。情尚可原。李中简、已令其在阿哥书房授书。著再加恩、赏给翰林院编修上行走。　　

○署山西巡抚巴延三、查阅营伍。参奏阳和城都司杨国明、年老技庸。兵部议、将该管总兵哈攀凤、照徇庇例、降三级调用。谕、此案系因鸿胪寺卿江兰、近日条奏定议。其例未免过严。各省提镇所辖将备。如果年力衰惫。弓马不堪。并不豫行参劾。原应酌予处分。但各标营员甚多。督抚于巡察营伍时。必不能不察出一二以塞责。若因此一二将备。即将提镇实降。则应降调者、岁不知凡几安得如许堪胜提镇者而易之。人材难得。亦殊可惜。且恐督抚等、因立法过严。虑提镇之轻罹参处。即实遇衰頺庸劣之员。亦竟姑容不劾。日久流弊。转致营伍废弛。甚有关系。并恐督抚与提镇、或有嫌隙。即藉此为挟私报复之计。亦属非宜此案著交部另行酌议。不必定以实降处分。所有哈攀凤应得议处。即照此新定之例办理。寻议、请照不应重公罪例、降二级留任。从之。　　

○谕军机大臣等、昨日徐绩奏覆、绿营演习连环鸟枪一摺。据称临阵制胜。鸟枪之外。莫过长枪。访闻少林寺僧人枪法。夙有传授。现在招取数名来省。发令各营兵丁、留心学习等语。殊属非是。少林拳棒。向日虽有此虚名。但僧人既经出家。即应恪守清规。以柔和忍辱为主。岂容习为击剌。好勇逞强。有地方之责者闻之。尚当设法潜移默化。何可转行招致传授。令售其技乎。且以僧人教习营兵。既属非体。且使人传为笑谈。徐绩何不晓事若此。著传谕申饬。并令将招致各僧、即行遣回。　　

○定边右副将军广州将军明亮奏、初三日派奎林、和隆武等、带兵由达尔图山梁绕行。分路进攻。随密札敖成、即在甲索、挑派壮勇数百。同时夹攻。据敖成禀称、初五日、统兵直抵巴布里山脊碉卡雪大作我兵冒雪攻打。抢占卡隘四座。碉内贼人四散。再查宜喜克捷以来。得地甚广。现将后路各要隘。分段派员专管。自觉木交、至宜喜山梁。李时扩专管。得楞以上、至达尔图山梁。并木克什巴舍什等处。董果专管。得楞以下、至前敌各营盘。马彪专管。谕军机大臣曰、明亮等奏、攻获巴布里地方碉卡、杀贼情形。敖成于大雪中、奋勇攻克贼碉。追杀贼众。甚属可嘉。著明亮等、查明出力之弁兵。一并咨部议叙。又所奏自觉木交起、至宜喜山梁、派令李时扩专管。恐尚不足恃。宜喜军营。原留马彪、都尔嘉带兵驻防。应令马彪、都尔嘉、妥协严防。毋稍疎懈。　　

○命諴郡王弘畅、管理圆明园八旗官兵。　　

○以故喀喇沁扎萨克公齐齐克子玛哈巴拉、袭职。　　

○乙丑。上御勤政殿听政。以护军参领阿尔萨朗、为正红旗蒙古副都统。丙寅谕、今日吏部带领引见之盛京兵部、送到指缺补放户部笔帖式果尔敏、除履历外、询以清语。全然不能。果尔敏、系考取笔帖式。又系盛京本地之人。清语自当熟练。乃至全然不能。实出意外。盛京乃满洲根本之地。风气日下。至于此极。尚可问乎。况盛京设立官学。原有教习果尔敏、又系考取繙译之人。伊等平素如何教训。考取时又如何取中。著传询伯兴、将果尔敏系如何考送之处令其明白回奏。盛京将军、亦系专司教养之人。如果以此为事。严行所属。何至如此。此事所关甚大。并著传谕弘晌、嗣后务须加意训饬。令满洲等学习清语。以复满洲本业。若仍任其如此。日就废弛。断不姑贷。　　

○命大学士舒赫德、协办大学士吏部尚书程景伊、教习庶吉士。　　

○丁卯。谕军机大臣等、富德奏、抽拨官兵二三百名。前往马尼、骆驼沟、一带协防富德一路、现兵甚少。只可俟阿桂、明亮等、攻克勒乌围时。分兵往会。夹攻马尔邦。引进南路之兵。会攻噶喇依。自更得力。又所奏逆酋索诺木弟兄。遣贼畨在卡外、喊叫投禀。译出禀词进呈。今阅其禀内所称、恳求大皇帝在我们地方上。也照西藏一带、安大人官兵等语。金川番众。微若虫蚁。乃妄思比之西藏佛地乎。况逆酋兄弟。罪大恶极。断难轻宥。今复敢如此措词狂诞。将来荡平噶喇依。不但其大小头人、不可宽减。即散番中之稍觉桀骜者。亦当察明正法。以靖凶孽。著将此传谕阿桂等知之。　　

○又谕、前据鄂宝等奏、西北两路大兵会合。所有粮运台站。应行归并一路。已经批准允行。今据富勒浑、刘秉恬奏称、请将自卓克采、至达斯满、十三站仍照旧安设等语。富勒浑等就现在情形。通盘合算。较之鄂宝所筹。尤为周到。所有卓克采一带粮台。著照所奏、仍行酌留。并即谕令鄂宝、文绶等、一体妥为办理。　　

○戊辰。上诣畅春园、问皇太后安。　　

○还宫。　　

○定西将军尚书阿桂、参赞大臣副都统额森特奏、查第三条山腿。将至平坝。为赤布寨。有战碉七座。回环互守。必须攻克此寨。直下河干。始无阻碍。顺沟下至濒河。则噶朗噶、及噶尔丹寺、俱拦截在内。初七日、派兵沿沟潜进。分头抢入。将得思古各寨占住。由得思古寨、迤而西北。有寨落数处。初九日、乘势攻获。五福等亦从安吉山腿、迤＜?辶里＞下攻。克取大寨二座。因思赤布寨、在山腿尽处。形势甚陡。今官兵既克得思古。可以抄出其后。因于初十日、前后合攻。将赤布寨即行攻获。是日、各领队等、又带兵将噶尔丹寺、南面寨落三处。相继攻克。伍岱等、又将噶尔丹寺东西寨落、并水碉、一并攻得。至戌刻、于风雪中。官兵设伏防范。枪箭毙贼甚多。比至天明。即将其寺焚烧。以绝奔布尔邪教。查噶尔丹寺、本系金川著名地方。而噶朗噶、尤为贼人最大聚落。今统计官兵、竭三日四夜之力。将噶朗噶一带寨落一百十余处。战碉三十余座。寨房二千余间尽行夺获扫除。而噶尔丹寺。亦不攻自溃。前至勒乌围不过数里。现在赶紧添拏木栅。直至河沿。即与明亮基木斯丹当噶新营。隔河相对。其荣噶尔博第八九峰贼。虽死力拒守。然山上山下。皆可觅路进兵。臣等相度机宜。惟期迅速集事。先扫勒乌围巢穴。谕曰、阿桂等、此次攻克噶尔丹、噶朗噶等碉寨。将军、参赞、调度有方。领队大臣奋勉出力。甚属可嘉。俟即日攻得勒乌围后。一并优叙。至在事之将佐弁兵。并著阿桂等、查明咨部、分别议叙。　　

○谕军机大臣等、官兵全克噶尔丹寺、及噶朗噶各寨。现距勒乌围、不过数里。两路夹攻。不能久拒。但贼人平日。业将各处粮食什物。运往噶喇依。尚恐欲恃为负嵎固守之计。今官兵乘势进攻。一得勒乌围。贼众必相率窜回噶喇依巢窟。现在明亮、带兵进驻河干。若望见隔河贼众。陆续溃窜。即当酌用枪炮。在对河截击。使贼众无所兔脱。至该处所有喇嘛。党助逆酋。念经逞术。情甚可恶。除临战歼殪外。其余大小喇嘛。均不应稍存姑息。并著将军等查明。应正法者正法。其余概行锁押解京。听候讯明办理。又谕、上年逆匪王伦案内、有各犯缘坐家属。赏给大臣官员家为奴者。今年二月间、据各旗报逃犯妇共有四口。随即严饬各处查拏。旋经步军统领衙门。先后拏获阎路氏、郭孔氏、并其幼孩三全、分别正法办理。其王经隆之妻刘氏、赵大坊祖母张氏、至今未获。该犯属身系女流。而赵张氏、并已年过八十。何能独自逃窜。其中必有勾引窝留之人。恐其见近京查拏紧要。料难藏匿。或将该犯妇、潜行送回山东本籍。亦未可定。前经谕令杨景素、就近访拏。尚未据弋获具奏。今又数月矣。该犯妇究竟作何下落。著再传谕杨景素、严饬该二犯原籍地方官。及附近州县。上紧购线。躧缉务获。毋任漏网。一经拏到。即委妥员、严押解京。交刑部审明正法。并将窝藏之人。一并交刑部治罪。将此谕令知之。仍将作何查拏情由。迅即覆奏。寻奏、据分缉员弁禀报、五月十一日、在寿张地方。拏获赵张氏解省。续将赵张氏之媳赵崔氏。外甥孙吉、族姓赵楹、一并获解。现在严讯张赵氏。尚未得确供。俟讯明、将各犯一同解京审办。未获之王刘氏、仍严饬实力缉拏务获。得旨、即速解京。无致复脱。　　

○是日起。上以夏至、祭地于方泽。斋戒三日。己巳。孝恭仁皇后忌辰。遣官祭景陵。　　

○庚午。谕曰、杨昌霖因在四库全书馆纂校书籍。是以钦赐进士。准其一体殿试。昨进士引见。该员甲第在后。而江苏省馆选者已多。是以未经录用。兹阅馆中所进、由散篇裒辑书内。春秋经解一种。编校颇见实心。即系杨昌霖所办。是其学问尚优。杨昌霖、著加恩授为翰林院庶吉士。　　

○以故奉恩将军托锡子和伦泰、袭职。　　

○辛未。夏至。祭地于方泽。上亲诣行礼。　　

○诣畅春园、问皇太后安。　　

○幸圆明园。壬申。上秋狝木兰。自圆明园启銮。奉皇太后銮舆、幸汤山行宫驻跸。　　

○谕、此次巡幸木兰。所有经过沿途地方。本年地丁钱粮。著蠲免十分之三。　　

○又谕、现在阿桂、明亮、两路军营。屡次克捷。计可指日蒇功。节次所拨军需银两。已足敷用。但平定促浸后。一切善后事宜。亦不无尚需经费。尤当多为储备。使诸事倍加宽裕。著于部库内、再拨银五百万两。仍照上年户部奏准之例。令经由各省督抚。派员承管。递行转解。交川省藩库、收贮备用。该部即遵谕行。定边右副将军广州将军明亮奏、本月初七日、臣等由基木斯丹当噶、迤西山腿。进攻巴舍什。下扫曲硕木一带碉寨。同时奎林、督兵将大战碉两处攻克。和隆武、所攻碉寨。贼人冲围逃逸。两路官兵。会同珠尔格德、直下沟底。歼贼甚多。贼人复扰荆州营盘。及茹寨街上。我兵击杀数十人。余俱窜走。臣等于隔河用枪炮击打来往贼人。今阿桂等、已将噶尔丹寺、及左右寨落剿洗。则茹寨对河。亦已肃清。现因雨阻。少晴即当整兵速进。谕军机大臣曰、明亮等奏、由巴舍什分路进攻。夺取贼碉。所办尚好。贼人当穷蹙之时。仍敢夤夜潜出。连扰营卡。此时功逮垂成。诸宜倍加谨慎。勿稍疎懈。至所称派都司众神保、在对岸赶筑炮台。昼夜轰催。并派屯土兵、用鸟枪击打。筹办甚是。前曾计及官兵攻打勒乌围时。谕令明亮、于隔河用枪炮截击。以断贼人归路。今明亮等所奏情形。与朕前旨恰合。惟当努力妥为之。至平定金川以后。一切善后事宜。亦需经费。今谕户部、再拨库帑五百万两。此事办成。实属一劳永逸。虽多费亦所不靳。是日、驻跸南石槽行宫。癸酉。谕军机大臣等、前曾谕令将军等、于扫荡贼巢时。将该处所有喇嘛。除在彼正法外。其为首及罪大者。俱解京严行讯办。金川与绰斯甲布。向来俱奉奔布尔喇嘛教。恐绰斯甲布土司。念同教之故。见将军欲将众喇嘛正法。为之求免。著将所有喇嘛。除临阵歼戮外。其就擒及投出者。俱派妥员。管押来京办理。　　

○是日、驻跸密云县行宫。　　

○甲戌。上遣皇六子永瑢、赴汤山皇太后行宫问安。　　

○谕军机大臣等、前据鄂宝、颜希深、奏彻站加夫各事宜。业已允行。嗣据富勒浑、刘秉恬奏、将原有粮台、酌留十三站。俾分路运供。所筹似更周密。是以即照所奏。谕令妥办。今鄂宝等、仍请照前奏办理。或果系各站实在情形。或不免拘泥前奏。意存回护。富勒浑、刘秉恬、如确见前奏存留十三站、及添设二站之处、供应万妥。原不必因鄂宝之说。轻事更张。若鄂宝等所奏。实为省便当行。则又不可偏执己见。致误军储要务。总之此事功过、皆富勒浑、刘秉恬任之。如稍有未妥。惟伊二人是问。此时俱属空言。难以折衷归一。著阿桂、将富勒浑、刘秉恬、及鄂宝、颜希深、两路奏事之处。孰得孰失。秉公据实查奏。　　

○是日、驻跸要亭行宫。　　

○乙亥。上遣额驸扎兰泰、赴罗家桥皇太后行宫问安。谕、据富勒浑奏、前经管理松冈站员通判冀国勋、擅详雇募夫役。每名日发工价一两、或五钱不等。口粮或二升、或升半不等。明系有心侵欺。因委知府王立柱严查。兹据详报。冀国勋、亏缺军需银、八万九千余两。经管积贮米石。又有霉烂。及骡夫领运。亏短米二千余斛。请旨将冀国勋革职拏问。并请将王立柱、一并革职审讯等语。侵亏军需。情罪最为重大。今冀国勋竟敢借加给为名。以致缺短银米。累万盈千。藐法侵帑。实出情理之外。冀国勋、著革职拏问。交与署川督文绶、即速提集经手书役人等。严行审拟具奏。其北路总理龙安府知府王立柱、平日岂毫无闻见。直至富勒浑批查后。始行详揭。显系知情徇隐。亦属罪无可宽。王立柱、并著革职。并案审讯。　　

○又谕、淮南各商、应缴历纲提引余利。尚未完银、五百九十八万三千一百三十八两零。今据伊龄阿奏、自甲午七限起、计十限。每限应缴银、四十六万二百余两。现将甲午首季。徵齐起解。其下剩未完一半。各商限于九月全完等语。此项银两。原系普福、高恒、听各商从前妄用。理应赔缴。但为数过多。虽节经展限。每年尚应完银、四十六万有零。商力不无竭蹷。因念伊等前此之误。尚非情不可原。而各该商、近年承办诸务。实属急公谨饬。且共知安分抒诚。殊堪轸念。著再加恩、将未完之项。展作二十限。如甲午应完下剩一半银两。未能依限完清。即自午甲起限。若能如数全完。即自乙未起限。俾得从容措缴。以示优恤。著伊龄阿、将朕此旨。传示各商。俾益知感奋。　　

○定西将军尚书阿桂、定边右副将军尚书公丰昇额奏、十四日早、臣等分兵两队。派总兵成德、游击普吉保等、分路进攻。冲雾越险。潜抵了口。立将石碉八座。木城四座。悉行攻克。查逊克尔宗、在荣噶尔博山阳第七峰后。随派曹顺、领土兵循山阳而下。与丰昇额之兵、合力并进。贼众由墙后窜逸。遂将石寨六处。石碉十二座。平房七处。亦皆克取。臣等复督兵、将第三条山腿上之栅。尽行架起。并将伍岱等、勒吉尔博之兵。彻至第三条山腿。换出臣海兰察、额森特之兵。并力进攻。至荣噶尔博之第八九峰。地势更险。臣等公商。若从半山拏栅。踰沟而进。用炮攻摧。即可斜上八九峰。攻抢巴占。从此前抵勒乌围。可无阻碍。现在应用木植。砍伐运往。以备应用。谕、逊克尔宗一带。我兵攻取年余。尚未得手。若不将此处攻克。后路究未扫净。今丰昇额、全行夺取。实为奋勉出众。丰昇额、乃巴图鲁额宜都之孙。其果毅公爵。即系额宜都传袭。前将军兆惠、因平定准噶尔回部。曾于公爵上、加封四字。今丰昇额、能继其祖。著于果毅字下。再加继勇二字。以示优奖。　　

○又谕曰、阿桂等奏、攻得逊克尔宗碉寨甚多。现筹从荣噶尔博进兵。直捣勒乌围贼巢。所办甚好。逊克尔宗、为阿桂紧要后路。今将所有碉卡。尽行攻克。则西路官兵。后路更觉清肃。深为欣悦。此次攻碉得胜。系丰昇额、带兵奋勇所致。甚属可嘉。已另降谕旨优奖。总兵成德、游击普吉保、亦俱勇往超群。各立功绩。统俟攻得勒乌围时。交部一并优叙。游击普吉保、著加恩以副将用。遇缺即补。其余在事出力之将佐弁兵。并著阿桂查明。交部议叙。　　

○谕军机大臣曰、阿桂等奏、自荣噶尔博、由直古脑一带。拏栅下压。固属得势。但阅图内情形。若由赤布寨、至冷角寺、沿河直进。迳抵勒乌围。似较直捷。著询问阿桂、此旨到时。如勒乌围尚未攻克。或照此筹办如何。又曹顺、屡次出力。自应格外加恩。除交军机处、以总兵记名外。著传谕阿桂、如军营遇有总兵缺。奏请升补。　　

○是日、驻跸两间房行宫。丙子。谕军机大臣曰、窦瑸覆奏、弹压苗疆各事宜一摺。已于摺内批示。据称、今春添派赴川兵丁。所有苗疆各营。均系分别地方紧要、次要、酌量办理。其次要者。兵虽多亦令减派。紧要者、并未派及。仍严饬各协营。遵照部行、演习进步连环枪法。而于苗疆、尤令勤练。总以不动声色。密为弹压。并严禁兵丁入寨滋扰以期宁谧各等语。所办深得窾要。惟当实力行之。至韦谦恒覆奏、防范苗疆一摺。请将黔省停补名粮四百余名。全数赏给古州一带标营。均匀募补。以资防守等语。此事可以姑缓。现在征剿金川。大功指日告蒇。众兵凯还在迩。其苗疆各营兵丁。有曾经挑派者。彼时即可补还。设或尚有缺额。亦可至期再行补足。毋庸豫为筹及。若以通省停募之额。全数增给苗疆。无故添兵。恐苗人闻之。转生疑畏。非所以示镇静。将此谕令韦谦恒知之。　　

○又谕、噶尔丹寺、为金川第一大庙。喇嘛众多。莎罗奔在彼。聚集念经已久。意在诅咒官兵。其地必有镇压之物。阿桂等、留心察验。于寺基内外。及附近方圆地面。如有可疑形迹。即行刨挖。刨得镇物。即速投之水火。以破其法。此等原属邪不胜正。本无能为。今若掘发而尽除之。自足使人心畅快。设或无实迹可凭。即将寺内外地皮刨起数尺。遇有木石等物。形迹可疑者。悉行取出焚烧。亦足以释众人之疑、而壮其胆。于进军自更有益。　　

○是日、驻跸常山峪行宫。　　

○是月。河南巡抚徐绩奏、鹿邑县拏获樊明德邪教一案。各属先后获解人犯、九十三名。逐一严讯。据供、樊明德、本系农人。因病延杨集医治。自此往来甚密。杨集传给樊明德混元点化书。并大小问道经。嘱勿宣露。杨集故。樊明德遂倡立混元教名目。诱人学习。图骗钱财。令胞兄樊成德、侄樊世甫等、一并入教。嗣是辛永禄、胡添文、归教送钱者纷纷。遂议定、每年清明、五月十五、九月初十、十二月初一等日。聚会樊明德家念经。又编出波弥斟、波弥天口诀。令辛永禄秦玉楼等、各自收徒。数十人、或数人不等本年三月内。经鹿邑县知县沈佐清访闻。当将樊明德等密拏。取出全书到案。语多悖逆。严讯樊明德、系何人编造。该犯坚供实系杨集所传。其中语句率多豫防荒乱。吓人修善之意。并无谋为不法情事。复严讯各犯。供并相符。但樊明德倡立邪教。惑众敛钱。实属罪大恶极。应照大逆律定罪。余犯各分首从定拟。下三法司核拟。寻奏入。得旨、樊明德、著即凌迟处死。杨集、著戮尸。俱著枭示。辛永禄、樊成德、樊世甫、樊世贵、樊世正、樊世祥、樊世太、均著即处斩。胡添文、王廷亮、著即处绞。樊宗年、秦玉楼、刘文炳、俱依拟应绞。著监候。秋后处决。　　

○督理粮饷前任四川总督刘秉恬奏、四月二十八日。西路军营牌传各站。催调裹带面觔。随令楸砥粮员。在附近各店收买。即日买得面八千斤。并三松坪粮员禀报、共采买二千余觔。合计一万余觔。于二十八、九、两日运往。又据维州运到五千斤。一并发往西路军营。嗣后再有运到之面。臣已饬知各粮员。酌量分运。务期两路裹带。均无缺乏。至军营需用铜觔。查日尔拉之山脚站。原有存铜一千五百斤。当经发往。并查揪砥、有存铜一万八千七百余觔。即于此内、先拨出一万斤。发运前进。再军营既需铜制炮。自必需铁铸子。查朴头站、存有生铁十余万斤。现已饬知各粮员。每日搭运四五千斤。以资接济。得旨嘉奖。　　

○又奏、查沿途各站米数。从前自大板昭起、至军营止。共存粮五万余石。嗣后因各站料理兵行。发运较少。今计存粮、止四万余石。现在北路军粮。归并西路。需用浩繁。况当大兵乘胜冞入之际。事关两路储糈。尤不得不豫为筹备。臣随于十六日、自营回至楸砥。加紧查催。务期军粮充裕。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百八十三



大清高宗法天隆运至诚先觉体元立极敷文奋武孝慈神圣纯皇帝实录卷之九百八十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十年。乙未。六月。丁丑朔。蠲免湖北汉阳、孝感、安陆、云梦、应城、应山、随州、京山、钟祥、荆门、天门、黄安、襄阳、宜城、枣阳、十五州县。并武昌、武左、荆州、荆左、荆右、襄阳、六卫。德安一所。乾隆三十九年旱灾额赋。　　
</div>
    <div class="pagination">
<a href="清实录乾隆朝实录_page1305.html">上一页</a><span>...</span><a href="清实录乾隆朝实录_page1301.html">1301</a><a href="清实录乾隆朝实录_page1302.html">1302</a><a href="清实录乾隆朝实录_page1303.html">1303</a><a href="清实录乾隆朝实录_page1304.html">1304</a><a href="清实录乾隆朝实录_page1305.html">1305</a><span class="current-page">1306</span><a href="清实录乾隆朝实录_page1307.html">1307</a><a href="清实录乾隆朝实录_page1308.html">1308</a><a href="清实录乾隆朝实录_page1309.html">1309</a><a href="清实录乾隆朝实录_page1310.html">1310</a><a href="清实录乾隆朝实录_page1311.html">1311</a><span>...</span><a href="清实录乾隆朝实录_page1307.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
