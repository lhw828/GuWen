<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 306 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 306 页/共 681 页</h1>
    <div class="content">○甲戌。孝昭皇后忌辰。遣官祭陵　　

○乙亥。升光禄寺卿索诺和、为大理寺卿　　

○丙子。喀尔喀车臣汗故。长子伊尔登阿喇卜坦、遣使奏闻。上曰、喀尔喀七旗、誓和未久、车臣汗之位、不便久悬。其敕谕土谢图汗、泽卜尊丹巴胡土克图、扎萨克图汗等、将车臣汗诺尔布长子伊尔登阿喇卜坦、速袭为汗。仍敕谕达赖喇嘛知之。赐土谢图汗等敕曰、朕惟自古帝王统御寰区、遐迩一体。其历年久远、职贡恭顺、竭尽诚心者、益加眷顾焉。尔等累世悃诚、遣使入贡、恭顺有年、正在嘉赏、忽闻车臣汗身故、朕殊轸恤。特遣大臣、遗之赙赠。近念尔喀尔喀、内自交恶。朕特遣大臣、谕令和睦未久、车臣汗之位、不可久虗。尔喀尔喀、例以长子承袭。伊尔登阿喇卜坦台吉、既系长子、且闻其人亦可、著嗣立为汗。尔等其遵谕行。赐达赖喇嘛敕、亦如之　　

○调宁夏总兵官高孟、为凉州总兵官　　

○丁丑。升前锋参领吴西、为镶蓝旗汉军副都统　　

○戊寅。上自畅春园回宫　　

三月。己卯朔　　

○庚辰。升翰林院侍讲李振裕、为内阁学士兼礼部侍郎　　

○礼部题、请停天下□山戊示□贡生廷试。其中有情愿入监读书者、该学起文送部到监肄业。至于举人就教者、亦免廷试、具呈吏部、照次补用。允之　　

○辛巳。上移驻瀛台　　

○调礼部右侍郎图尔宸、为盛京工部侍郎　　

○转刑部右侍郎赵之鼎、为左侍郎。以福建总督王国安、为刑部右侍郎　　

○升兵部郎中吴赫、为狭西按察使司按察使　　

○蒿齐忒多罗郡王车布登故。遣官致祭　　

○壬午。山东巡抚钱珏陛辞、恭请训上□日。上曰、为治之道、要以爱养百姓为本。不宜更张生事。尔到地方、当务安静、与民休息。地方文武各官、多不和协。文武不和、以致兵民不安。尔为封疆大吏、戒饬劝谕、务令相安　　

○升工部郎中凯音布、为光禄寺卿　　

○癸未。上御太和门视朝。文武升转各官谢恩。次喀尔喀进贡使臣等行礼　　

○甲申。升参领李嗣兴、为狭西宁夏总兵官　　

○乙酉。大学士等奏、臣等遵上□日、传谕九卿等集议应行应改事务。诸臣佥云、皇上夙夜孜孜、勤求治理、政务俱已全备、寰宇已极昇平、并无应行应革事件。前辅政大臣时、各省皆有总督。自皇上亲政以来、酌裁总督员缺。惟设江南江西一总督、广东广西一总督、云南贵州一总督、湖南湖北一总督、四川狭西一总督、浙江福建一总督、后将浙江福建总督缺、改为福建总督、然浙江福建、皆系近海地方、请仍改福建总督、为浙江福建总督、似属有益。从之　　

○升内阁学士顾八代、为礼部右侍郎　　

○调江南江西总督王新命、为浙江福建总督　　

○丁亥。以翰林院侍讲高裔、左春坊左中允米汉雯、右春坊右中允胡会恩、俱充日讲起居注官　　

○戊子。上诣太皇太后宫、问安　　

○己丑。以左都御史董讷、为江南江西总督　　

○升兵部郎中噶迩萨、为甘肃布政使司布政使　　

○庚寅。升左副都御史觉罗舜拜、为内阁学士兼礼部侍郎　　

○翰林院掌院学士李光地、以母病请假归省。得上□日、李光地、准其归省。俟伊母病稍愈、即来供职、不必开缺　　

○辛卯。以故奋威将军王进宝子王用予、袭二等精奇尼哈畨　　

○癸巳。上自瀛台回宫　　

○甲午。上诣太皇太后宫、问安　　

○命吏部尚书达哈他、工部尚书王日藻、监修赋役全书　　

○升原任户部侍郎王鸿绪、为都察院左都御史　　

○乙未。升狭西布政使傅拉塔、为都察院左副都御史　　

○丙申。万寿节。上率诸王、贝勒、贝子、公、内大臣、大学士、侍卫等、诣太皇太后皇太后宫行礼。停止朝贺筵宴　　

○遣官祭福陵、昭陵、孝陵、仁孝皇后、孝昭皇后陵　　

○遣官祭真武、东岳、城隍之神　　

○戊戌。上诣太皇太后皇太后宫、问安　　

○升贵州巡抚慕天颜、为漕运总督　　

○己亥。升江南淮扬道鲁超、为河南按察使司按察使　　

○辛丑。谕大学士等曰、与孙在丰同往修河诸员、未尝留心河务、惟事图利。孙在丰以汉人不能约束若辈。原任淮扬道高成美、乃罢职之人。今犹不赴京、必与往修河工诸员、串通妄为。河工事关紧要、须与江南江西总督、总漕、总河、会同商酌修理、方克有成。著交九卿议　　

○又谕曰、近来雨泽愆期、政事恐有未合者、尔等问九卿来奏　　

○壬寅。宴衍圣公孔毓圻等于礼部　　

○癸卯。上御太和门视朝。文武升转各官谢恩　　

○九卿遵上□日议覆、皇上轸念高宝七州县百姓、久罹水患、特遣大臣、挑治下河、甚盛心也。今所差司官、便已怀私、不听侍郎孙在丰调度。请敕下江南总督、巡抚、及总漕、总河、公同孙在丰监修、庶工程无所阻挠。原任淮扬道高成美、系降调之官、乃淹留彼地、行事不端、实为可恶。应移文地方官、勒令回京。上曰、朕特颁内帑、浚治下河、原为救民起见。今国计非绌、设钱粮不敷、何妨再请颁发。闻差往各官、初欲派之民间、后又中止、乃复按引派加盐课。是未尝救民、先已害民、岂不大负朕之初意乎。此事断不可行。著停止。通行晓谕。差往各官著撤回。余依议　　

○大学士等遵上□日议奏、皇上励精图治、加惠黎元、比年以来、将各省钱粮、屡行赦免、民皆得所。至如刑罚、皇上念及人命所关、惟矜惟恤、务期平允、故天下无冤抑之民。国家政事、岂有阙失。今畿辅地方、虽雨泽愆期、而山东、河南、山西等处、雨泽应时、有年可望。臣等再三酌议、见今政务、实无可更改厘定者。上曰、尧舜之世、方可称无阙失。然犹兢兢业业、不敢谓已治已安。汉文帝、亦古之贤主、贾谊犹指陈得失、直言切谏。今但云主圣臣贤、政事无阙。岂国家果无一事可言耶。况求言原属要事。无论知愚、皆当各陈己见、以备采择、始于政务有所禆益。大小臣工、各宜尽心职业、视国事如家事、方副委任之意。今每部满汉堂官、各有六员。其间任事者、但一二人。余则随众署名而已。即如各部启奏本章、每日不过数件。其中情节、如汉侍郎等、未必了彻。设朕问之、谅有不能对者。朕观今世之人、专务逢迎谄媚、鲜能直道而行。且已不勤、而每诮人为惰。已无能、而每＜口虽＞人为劣。此不过徒工浮议耳。何益之有　　

○以吏部右侍郎马世济、为贵州巡抚　　

○甲辰。江南提督杨捷、以老病乞休。慰留之　　

○狭西按察使吴赫陛辞、恭请训上□日。上曰、诸臣以尔为善、故行拣选。尔到任之后、勿忘此时选择。尔到西安、传谕总督图纳、伊去时在乾清门所奉之上□日、与伊所奏之言、极为明白。但人初服官时、甚好、日久必然变易。伊当谨志前谕于心。闻西安各官、傅拉塔居官甚优。其余尚未有表著者。武职大臣官员、止宜练兵、不应干预民事。闻有越俎干预者。传谕将军总督知之　　

○旌表广西节妇、临桂县朱旦如妻王氏、郁林州关于衮妻文氏、各给银建坊如例　　

○乙巳。以刑部尚书张玉书、充经筵讲官　　

</div>
    <div class="pagination">
<a href="清实录康熙朝实录_page305.html">上一页</a><span>...</span><a href="清实录康熙朝实录_page301.html">301</a><a href="清实录康熙朝实录_page302.html">302</a><a href="清实录康熙朝实录_page303.html">303</a><a href="清实录康熙朝实录_page304.html">304</a><a href="清实录康熙朝实录_page305.html">305</a><span class="current-page">306</span><a href="清实录康熙朝实录_page307.html">307</a><a href="清实录康熙朝实录_page308.html">308</a><a href="清实录康熙朝实录_page309.html">309</a><a href="清实录康熙朝实录_page310.html">310</a><a href="清实录康熙朝实录_page311.html">311</a><span>...</span><a href="清实录康熙朝实录_page307.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
