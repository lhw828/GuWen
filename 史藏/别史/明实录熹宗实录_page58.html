<!DOCTYPE html>
<html>
<head>
    <meta charset="UTF-8">
    <title>明实录熹宗实录 - 第 58 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录熹宗实录 - 第 58 页/共 111 页</h1>
    <div class="content">　　○庚戌  上视朝
　　○是日  上传锦衣卫食粮女户着清查名数年分或有久违已故诡冒支领者查名开除并在京各卫所该卫一体传谕查明开奏
　　○督理辽饷户部左侍郎毕自严引疾乞休不允
　　○刑部尚书孙玮等＜锍-釒＞言工部题参诸商事关钱粮侵欠惟工部四司知某商有夥役某人有役过等项可以抵补某商有未完见役可以带销某商有产业若干可以变卖完官除各犯本部正法外其钱粮应送工部追比又请自今以往凡各衙门参送实有发觉者先将人犯拘禁勿令闻风先逃止以空文见遗勿令多人潜逸止以一二到官至于兵马司官年终例有巡城御史举劾届期容臣部司务厅备查各坊已未完事件分别□近开送各城以为殿最皆允行之
　　○辛亥  上御文华殿讲读
　　○改礼部仪制司主事陈以闻尚宝司司丞
　　○差工部营缮司员外吴国桢管临□厂
　　○狭西好地平等族番人郝卜等贡马匹盔甲腰刀赏赉如例
　　○治贵州官生从逆罪革贵前二卫指挥千百户顾从新黄昇朱国安李元勋职仍与生员王纳文王家翼王锡明俱下巡按御史究拟从兵部覆按臣侯恂奏也
　　○南京湖广道监察御史游凤翔言留都鼓铸其旧弊有三新弊有四有出马之弊每铸用本银五千两铸出利钱一千两当其出钱之时司官先取钱八十万以入私囊余者方除本利以还朝廷下而铸钱大使以及炉头工匠书皂门快无不人人染指即有自好者欲革其弊又以为形前官之短而遗后官之恨竟相沿为陋习此出马之弊也又有补秤之弊如铜一百斤兑出及铸而成钱兑入只九十斤所少十斤不以铜补而以钱补每铜一两补小钱七文每文重七分合钱七文共重四钱九分计已窃铜十之五矣繇两而斤而百千可以类推此补秤之弊也又有对赏之弊钱有磋磨则有铜末分毫皆公家赀今乃巧立名色令工匠摉括铜末若得铜末百斤则以半入官半给赏工匠乘机作弊偷铜置之他处混充铜本官佯为不知与匠均分此对赏之弊也三弊其来已久今又新添四弊何谓新弊南中每钱十二文准银一分今藉口铜贵搭放军粮只十一文是取之军者一也搭放商人只十文是取之商者二也给匠工食另铸一种细钱十不当七是取之匠者三也铜七铅三此为旧制今且铜铅对参故钱色不黄而白又减铜与铅之斤两致钱每千文只重五斤四两是取之铜与铅者又不知若干文也故鼓铸之官往往夸耀于人曰吾铸钱一次可得利钱数百万文皆取之军若商若匠非取之铸也铸之利国家何曾沾其万一哉此四者皆新添之弊也由前三弊为盗臣由后四弊为聚歛之臣皆不容于尧舜之世者窃计诸臣所藉口者皆曰铜贵臣以为铜贵之利官与臣受之国家不受也铜贵之害军与民与商受之户工之官不受也如果患铜贵臣有徵贵徵贱之法请取前三弊尽革之如不欲尽革请于出马之弊稍减之于补秤之弊稍增之于对赏之弊对除之取彼偿此尽足相当补弊救偏无过于此故欲救今日之钱法当究今日之钱官因劾户部主事马士英毛可教工部郎中刘志选周宪时请分别究处以伸国法得旨该部参看了来说
　　○壬子  上谕首辅叶向高卿辅政有年忠清恭慎亮节纯笃惓惓以爱君忧国为念朕素鉴知卿前偶疾调挕朕谕已明卿宜为朕勉出何复再疏求去谅卿心亦不自安乎且今国家多事之际赖卿弘猷赞化共图时艰岂得在家自逸殊非尽瘁献纳之意况值享祀颁历伊迩卿为元辅重臣正当表率群工称庆岂可高卧私寓国事何益卿还遵朕屡谕诘朝即出入阁匡济以副朕眷倚日望至意慎勿再陈向高＜锍-釒＞谢宣谕仍乞休致内云臣日夜思惟门户之衅臣不能消躁竞之风臣不能挽兵食之计臣不能筹民生之穷臣不能救即如宫府内外之间章＜锍-釒＞议拟之际臣能尽得之  皇上与否此亦  圣心之所明也语益切挚至是疏凡八上矣仍温谕勉出佐理
　　○命阳城王长子翊金□丞管理府事
　　○夜南方有流星如盏大赤色尾迹有光起自虚宿东南行入垒壁阵星后有二小星随之
　　○升大理寺左寺丞左光斗为本寺左少卿
　　○升江西按察使汪起凤为广东右布政使狭西按察司副使冯任为本省布政使司右参政
　　○癸丑  上视朝
　　○太子太保吏部尚书张问达十三＜锍-釒＞乞归诏赐驰驿去仍加少保予以新衔诰命
　　○升兵科给事中倪思辉为大理寺左寺丞
　　○加四川兵巡川西道按察司副使吴光义布政使司右布政职衔专理钱法兼管巡西事务
　　○裁施归兵道西瀼把总各一员从兵部覆郧阳抚治蔡复一奏也
　　○南京吏部尚书何熊祥得请终餋具疏陈谢因及时事言今天下无一足恃武臣惜死而爱钱文臣喜同而恶异台省布列率多修怨干时之意殊少忠君爱国之心于小小异同群起交攻曰翻案曰翻局若从国家起念只宜惟才是视岂可专问异同又言南京节年京察考功郎中皆先期预定今次郎中陈陛咨访已行回避已挂骤从别部调除一榛易之报至南中无不错愕乃御史王允成辩范得志＜锍-釒＞谓有无更张试查旧规御史曾汝兰＜锍-釒＞又谓在京久而面熟不若更易信若所云则以后考察之时该司郎中事事则恐有面熟之嫌不事事则恐有违误之咎而咨访一行口语易生其自揣生平不为功司所容者辄蚤语过北合谋更置曰此癸亥年故事也该司方畏首畏尾能广寄其耳目而展布其手足乎  上优旨褒答下所司知之
　　○四川道试御史李乔仑疏纠熊祥言考功第论其人何如耳苟才品不伦藻鉴或爽即老于从事亦祇以塞众正乏门开群枉之路南台臣面熟之言非无谓也熊祥见范得志之咆哮故阴附得志而若为无心暗翻考察而阴开一窦真巧于翻案局者矣宜削籍以为巧护邪党之戒得旨大臣得请条奏公论自明不得苛求
　　○甲寅  上御文华殿讲读
　　○差户部福建司主事姜玉果管临清钞关河南司主事何意赞理天津辽饷
　　○乙卯吏科给事中章凡儒言旧孽未尽新妖巧发如赵士谔为亓诗教鹰犬考功一役察处正人几尽崔淐殴母而为母告犹蒙吏部名色鱼肉乡民此旧孽也谭谦益附会妖人似痴似颠说者谓其所造战车破冒不赀藉此为护身符此新妖也更可异者南京吏部尚书何熊祥去国一＜锍-釒＞支离支覆而吃紧在考察一叚播弄挑激欲吐犹含奈何尧舜在上而静言庸违乃在大臣乎又何怪乎蔡献臣区大伦击节范得志之＜锍-釒＞也大伦素称清谨此言可为贤者惜献臣以论察丛垢之身得躐清卿已非其据近疑疏语暗剌逢人巧卸亦可谓心劳日拙矣处清明之世忽见暧昧之人惟  皇上洞察而审处焉得旨何熊祥已有旨余著分别议覆谭谦益造单任事荐人急公不得苛求
　　○总督四川兵部右侍郎朱爕元再＜锍-釒＞引疾不允
　　○核叙海运将领加都司黄胤恩游击将军职衔
　　○起降原任雅黎游击黄承爵以都司佥书职衔管四川建南游击将军事
　　○四川巡按御史张论劾月□章腊游击梅廷和革任回卫
　　○丙辰霜降节遣侯阳国祚顾大礼徐锡胤张国彦陈光裕伯方一元孙廷勋朱自洪郭邦栋陈世恩费天泽祭  长陵  献陵  景陵  裕陵  茂陵  泰陵  康陵  永陵  昭陵  定陵  庆陵伯王承恩祭  恭仁康定景皇帝都指挥使侯昌国祭哀冲  庄敬二太子陵园
　　明熹宗悊皇帝实录卷之三十八
明熹宗哲皇帝实录卷之三十九（梁本）
　　月丙戌吏部再推邹元标南京吏部尚书上老之不允叶向寓言元标精勤可任不听两朝从信录科臣程注请惜老成以重表率＜锍-釒＞曰窃惟古称冢宰为六卿之长其来尚矣至我朝而南北并设吏部尚书岂无意哉盖陪都为祖宗丰镐之区清议所从出之地分而各标藻鉴之司冀合而共成统均之治也自尚书赵南星秉铨以来有再剖良心疏而幸门顿塞仕路渐清大小诸臣相庆弹冠皆曰皇上简用老臣得人如此若原任左都御史邹元标者固素讲良知之学与南星为一代人皆望先朝之遗直也方其释褐之初抗疏显斥柄相受仗边戍瘴乡迄今筋骨拘挛蹒跚陛级人尽怜之此亦圣明之所洞烛者而当年之肮脏可知矣中间召补掖垣条陈忤旨再起功曹启事违时归而受徒讲学绝意仕进益投簪岩穴者几十年曳履朝端者仅一载卒因人言飘然去国一时公论惜之今南冢臣悬缺未补廷臣汇彝之好众口一辞咸未非元标不足登此席者遂于前月二十三日共为推毂而铨臣因之具疏此职等会推之始未也乃静候旬日而元标之疏独留中未下职等始相顾骇愕而未知其故矣或疑其以讲学不合时情职等则以讲学非自元标始也宋程颐得孔孟不传之学为诸儒倡其在经筵每以礼法自持议者谓不近人情于是吕陶胡宗愈孔文仲辈连章力诋以去宋朱熹入朝相知者谓曰上方厌正心诚意之说熹曰生平所学惟此四字竟以入对百世而下究竟以颐熹为何如人哉我皇上圣学缉熙日讲经筵寒暑不辍未尝厌正心诚意之学而既学朱熹之学者不用于时职为圣明之世惜之元辅向叶高先为元标奏论甚明近为揭请甚切岂汲汲元标一官哉诚恐元标不用百世而后推原不用元标之故将元标之名益重而圣政为之不光老成爱君自不容己皇上推重元辅之心以重元标不待职词之毕矣且元标非汲汲一官也者观其正色立朝急流勇退与冯从吾先后并去国门进礼退义俨然圣贤家法视近来被言大寮甘心顽钝气节何啻天渊天下第一等官爵自宜首及于不爱官爵之人今从吾已援置留台又何恡南铨一席地独令元标未蒙求旧之恩而抹向来会推旧例且从此厕名台省者作其敢谏之风而忠盖日闻展采班联者观其难进之节而廉顽立起未必非激厉人才磨礲世风之一大机括矣人岂独为元标一身之用舍进退而已哉有男子朱八云庆成府宗室颂冤乞名封禄粮礼部以越关奏扰仍锢于鸱
　　丁亥大学士顾秉谦释奠太学
　　督师大学士孙承宗言今边方大计不过曰守曰款曰恢复皇上敕臣曰宁远广宁及河东土宇渐图恢复乃观天下大议似专守关以内而道且曰国家失河套大宁不失为全盛何必复辽东然而辽东不复关不可守欲复辽以守关则关以外必不可不屯兵必不可不修筑而宁远觉华之议必不可轻罢请以守言之凡客兵利速战主兵利久守今关城聚秦晋川湖齐梁燕赵之众尽号客兵亡论粮料不继其即继也不逋不哗而坐食使自坐困盖以速战之备为久守之谋欲进则不足久守则必变故议兵必在土著然蓟鲜土兵而守辽以内则辽兵亦客也故随辽人之便安插于两卫三所二十七堡间以土以屯曰以辽人守辽土养辽人使关外之备稍足则关内之防稍减况守在关以内则内备浅薄守在宁远则山海已在重关神京遂在千里之外今天下亦尝计及此乎再以款言之臣之初抵关毳幕旗车杂遝冈阜一登陴而腥膻之气扑人日报劫杀议远抚场而通官难之得广宁道议合初移之中后为百里又再移之宁远为二百里以两协提路将分之信地即抚即防劫掠希少今议撤关外之防为守关内则仍入关为抚而八部三十六家仍环听于关门且宁远有道宁前有道镇曰辽镇抚曰辽抚而安插辽人于宁前则曰贻祸亡论十余万生灵何地安宁而既无宁广之土地人民何独存宁广之赏今天下亦当计及此乎再以战言之贼薄宁远则以置亡置死之兵合与亡与死之众心坚敢死气励亡生而外无可掠中无可布炮矢既倍兵民既济兼以海出其后山恃其前奇伏间出贼必歼焉即或越一城而前宁城已缀其后即或合一城而守之各城已扼其吭即或直抵关门不顾而前有坚城后有救兵自可立见扫荡又或妄意及海则觉华岛之驻师与望海台之泊舡相控而长鲸必授首于波臣又或下关臣之精甲进图恢复则水师合东陆师合此水师之间奇一正一出没无端故拒贼门庭之中与拒贼门庭之外其势既辨而从贼于二百里之外与贼促我于二百里之中其势又辨今天下亦尝计及此乎有心在天下而边塞之情形未悉间凭道路之口以为忧疑亦有心不在天下而边塞之安危不顾祇念身家之计以为徼幸伏望皇上立断无摇众议庶臣之肝胆有藉而土宇可复上嘉答之
　　戊子亦辖等族番人竹木等贡方物
　　孙承宗言臣议合款防一督以两抚臣分任蓟辽缘皇上不听臣去特借此以各分其任待臣去之日仍推总督盖真见边事不宜纷纭非总督妨臣抑亦臣妨总督私念臣与总督不必两设非谓臣可久留而额员可裁也自今粮料不继而料且绝矣去年采青几二百万遂可省金十二万有奇而今且绝部价不发皇上所发帑金为军需者户部借三十余万而关城如洗近合马步战辎为车营者十而器具不备臣所请宁远边城岁可得十七八万而未敢言若马价不定抚赏不定何以应卒至于臣当边务稍暇十余日以觐天颜边事重大一一面奏仍与朝臣一一讲明其事臣仍任之岂其弛担臣之初抵关也有给发无议论既而兼之今且有议论无给发关抚明而有干略可谓有才其议守与臣同而所以议守似与臣异臣自抚臣来凡更调将吏如满桂之守宁远陈九德之守北山马爌之守中右孙怀中之守高台陈一元安邦之招辽兵皆议于镇道决于抚臣其未从抚臣者独抚臣数言臣不可出关恐兵马少无以威敌盖老成之见臣念关外未安实踆踆于其言而竟未能从抚臣乞皇上下廷臣杂议主客之兵可否久戍本折之饷可否久输关外之土地人民可否弃置屯筑战守可否兴举再察今日之敌果否坐待自可消灭臣不敢望为百年计祗及五年问究竟何如勿徒取快目前令当事之臣任其极重不返之势也上报曰兵饷战守卿前后条奏听便宜行不必廷议巡抚官意见不同恐不便行事该部议奏
　　刑科给事中解学龙言建人去冬之来非真来今春不来非真不来也今鉄衣曾有的数否收买马骡硝黄盔甲曾验否三农告匮束手莫支乃三帅各万二千金为治第之资令人骇愕营房每间价六金镇将侵克费不五六钱马料蒭豆十扣其半至于抚赏藉此以纾边鄙之儆非特此以撤吾战守之防今果何如哉上切责其沉漫两朝从信录刑科解学龙饬玩惩贪疏曰封疆有苟且之政不可不知中外有贪鄙之臣不可不问微臣义难缄默敬直陈以告之皇上窃维神京之安不安全系乎榆关之固不固而榆关之固不固全视乎奴酋之来不来去冬据回乡之口传与抚道之揭报盖岌岌乎朝不保夕而今徼幸又复二月矣噫亦危矣职谓奴酋去冬之来非真来而今日之不来非真不来也请得而悉言之奴骁骑有数尽来不能不尽来又不能进而主客之虑退又有巢穴之虞非万全之策故奴不来也既得河东固形势任耕种不得不用辽人又不能不防辽人虏虽不能加奴然奴不能不防虏皇皇焉内谋之不暇故奴不来也其国东接朝鲜西接岔河南临沧海北界虏穴无亡矢遗镞之费而奄有千里之沃土妄想亦已少歇故奴不来也昔年一取清抚再堕开鉄逼近辽沈势不两立其志甚决其势其锐其必欲得辽沈不待智者而知也今三岔距榆关不啻远矣明知我不能往故奴不来也此职所谓去冬之来非真来也奴知中国防我畏我竭海内之力从之供应驿骚民不聊生可一举而乘其罢则奴何以不来也自广宁溃散中国何曾探其彼中一毫消息而田有仓赤没哈等分布侦探出入一片石等处有如无人之境今有仓虽就擒然先有仓而扬去者不知凡几此中情形彼知之审矣奴未尝忘中国则奴何以不来也李佟二贼虽倾心于奴但非彼族类终不能释奴之疑若不日日有事于中国不足见归附之诚而徼奴酋之重夫有此二贼朝夕撺掇则奴何以不来也郎素不过虏中一部落耳公然率零星之卒歼我将数百人而我吞声不敢问夫虏不与我合则必与奴通小路不防之处皆奴眈眈之地邓艾之绵竹白马关之溪王峪皆可虏也则奴何以不来也此职所谓今日之不来非真不来也此宜何如绸缪何如拮据何如从实处做功何如从根上著脚何如同心戮力以奖王室何如知人善任以备指麾乃现在鉄衣曾有的数否闻抚臣欲点阅而各帅不应且亦无如之何也收买马骡硝黄盔甲曾经验否闻各道与各镇将交欢结契修饰情面试问马骡若干盔甲若干硝黄若干当必茫然无以对也兵马操演未尝不修其故事然不过千把总领百余游手之众在演武场放炮呐喊辰而集未而罢已耳彼大将不借病以偷闲则称觞为乐事近且遣人于南都置买名姝此乾坤何等时而为此也司农告匮束手莫支曾有一日不言饷缺否乃三帅各领银一万二千为治第之资令人且骇且愕曾不思斮石刊山即此宵啼露处之征人工穷极巧无非敲骨吸随之物力且所贵大将者为其申明军令有犯必斩乃出关之总兵其伴作家丁在中前所奸宿辽民之妻本妇喊叫反捆打其夫以致坐视奸淫而不敢言广宁道具揭而该镇称病不出此于军政之律何如也忽而荷戈忽而掉臂谁司总领而令若此也乃大帅之营逃亡倍于他将有游手而出入于虏地者有在丰润玉田三河等县见为响马行劫者自知逃亡日众而拿一做工班军枭首警众何不仁甚也营房每间领价六两乃暗自侵克每间不过费五六钱拉兵为工筑土为墙而已如一遇风雨而军士露宿如故也马料草豆贪弁视为奇货十扣其半以致朝衔尾而入暮伏枥而毙且倒死又不即日呈报开除钱粮而迁延为冒支之计国家有多少金钱而堪此浪掷也嗟乎以奴之情形若彼而我之备御若此而诸将领且大袖高巾昼夜聚饮沉湎于金谷流连于青楼弓矢器械十无一有惟望奴酋一到为辽阳广宁之教场耳天下事尚忍言哉至于抚赏一节尤愿与当事者共商之盖虏明明挟奴以要我奴明明借虏以困我直待彼中养得气势十分完足作得事体十分停当且俟我东奔西走无暇照管又俟我东缺西残漫不理会然后一面讨赏一面声击使我财匮不能支兵困不能守于是或合或分或奇或正欺我之疲乘我之怠不识我之债将单兵羸车下驷何以应之窃谓从来款虏之法不过藉此以纾吾边鄙之警而未尝恃此以撤吾战守之防若以款而离奴虏之交则可谓彼受款而我为出死力以捍奴三尺童子知其必不然也夫一意于守而后可言剿舍守言剿不得也一意于剿而后可言款舍剿言款不得也我常示以不欲款而后虏不得挟款以求多于我我常操其不必款而后奴不得借虏以坐困乎我且以抚金为饷金而捐升斗以宽加派则民不困更以抚资为犒资而散千金以酬壮士则将自勇层层有天险人人有战心彼望而必不敢来来而必不能进我无如彼何彼亦宁如我何哉从古三代御夷深得此法迨宋之终没于夷也以岁缯和戎杀武穆而戒言兵也鼌错谓匈奴之贪不如勿赂勿赂则变疾而祸小赂之则变迟而祸大畏其疾也不若畏其大择其迟也不若择其小善哉苏子审敌篇可为今日左券不可不深长思也大抵治天下者须有治法又须有治人有治法亦可以立人有治人亦可以立法有治法则人之媮者奋顽者廉吏舍无不醒之酒暮夜无故人之金故可以立人也有治人则法之堕者饬玩者慑汾阳歛衽于平章淮南寝谋于长孺故可以立法也迩来高者优游以养望卑者缩朒以当几身在局外则争枭奋一当事任则竞鸠藏寄封疆者多全躯自营之臣而膺圭组者乏一丝不染之守职窃惧之至于部曹奉差而出既为台省耳目所不知又当抚按纠弹所不及而抚按既假以体貌而不尽言州县又慑其威灵而不敢言以至狼贪虎噬不顾坠地之讥而狗苟蝇营丧心无知之馈如某某者真士绅所羞称名教所不齿也所以使朝廷之德意不鬯闾阎之生理不遂天下脊脊大乱皆坐此辈伏乞皇上赫然震怒天语叮咛敕边疆之臣鞠躬尽瘁毋以闲著作急著敕中外各臣精白一心毋以民财作己财则文官不爱钱武官不爱死而天下平矣
　　朵颜等卫都指挥懒秃等补贡马
　　叙河南平妖功前巡抚今宣大总督冯嘉会为兵部右侍郎荫监赐金三十币二巡按御史丘兆麟梁之栋各金二十余纪录
　　庚寅广东左布政吴中伟为光禄寺卿
　　辛卯太仆寺卿饶伸为刑部左侍郎南京户部右侍郎白所知改工部左侍郎协理殿工大理寺卿柳佐为工部右侍郎右佥都御史杨涟为左副都御史广西道御史王一中为太仆寺少卿
　　故河南道御史汤兆京赠太仆寺少卿兆京宜兴人万历壬辰进士知丰城有巨盗范氏窟都流劫袁临吉赣之间结左右伺官吏食息兆京密擒之陈最授御史署河南道给事中赵兴邦恃太宰赵焕婪恣连章劾之辛亥京察力斥汤宾尹及其党邹之麟韩敬初宾尹有盛名群心附之察时列其罪当事错愕一曰朝会宾尹问人曰孰为汤伯闳人指之宾尹悚然
　　南京工部尚书张辅之致仕
　　巡按直隶御史潘云翼勘后先按辽诸臣言桂一桂抚辽而抚顺之变起陈于廷按辽而四路之师败方震孺按辽而广宁之城弃然各有心迹非所能挽回上是之
　　壬辰兵科都给事中赵时用为太常少卿御史王尊德李时营为太仆寺少卿
　　总督仓场户部尚书张世经致仕
　　癸巳礼部尚书林尧俞工部左侍郎陈长祚同钦天监正周子愚择葬怀冲太子
　　户科左给事中周之纲言恤民当怀三蠹曰奸书飞洒民粮曰有司火耗太重曰户丁逃亡量行补豁用人当协人情而邹元标推南铨不下余懋衡曹于汴皆陪推点用避嫌而去诸臣续到格不得考选人情觖望上下所司
　　乙未工科给事中陈尔翼为广东右参议郭兴治为河南右参政四川道御史姚祚瑞为四川副使河南道御史张捷为狭西副使云南道御史杨维垣为山西副使福建道御史周汝矶为狭西佥事吏部考功司郎中伦肇修为河南  参议
　　巡抚顺天岳和声免
　　戍政兵部左侍郎朱光祚奏核练饷节省费先是元年发练饷三万二千发帑三十万逾岁费殆二十万债帅奸徒出入莫问光祚核银十四万六千二百余勒石贮库
　　丙申始御经筵
　　御史张泼为太仆少卿彭鲲化为大理右寺丞山西左布政韩为太仆寺卿
　　工科都给事中周士朴等疏救杨姜谪  大学士叶向高等亦以为言不报
　　丁酉大理左少卿左光斗为左佥都御史南京通政使林学曾为南京户部右侍郎添注太常寺少卿叶茂才为南京工部右侍郎兵科给事中李精白为都给事中
　　沈儆炌仍南京工部尚书熹宗旧纪以左佥都御史沈儆炌为南京工部尚书蓟州永平山海地屡震坏城郭庐舍亡算
　　戊戌御史李应昇言山东流民复业被驱请远图消弭之法时邹县知县田吉以平妖后驱逐
　　吏部都给事中程注为太常少卿提督四夷馆山西参议刘复初为光禄少卿广西参议曹学佺为广西副使
　　南京刑部尚书李养正致仕
　　己亥御史汪泗论为太仆少卿高推为大理左寺丞
　　翰林编修陈子壮方逢年刘必达陈具庆倪元璐充起居注锦衣卫都督佥事许浚祥进都督同知
　　总督杨述中奏贵州巡抚王三善败陷兼请饷下兵部议两朝从信录黔抚王三善被陷注抚臣入大方酋把陈守愚诈降赦其罪予以参谋令招安位母子此其以剿为抚著数原自不差及提兵回省中途被猡鬼诸苗所截咎在抚臣寡谋督臣无备耳兵部以黔祸未弭陈战守善后九事其议曰黔省孤悬绝域围几年所卒以忠义激发誓死固守则人心未尝不可鼓也抚臣立解省会重围直破大方老巢皆躬擐甲胄以寡击众则黔兵未必不可用也维是大方之后回省运筹斟酌剿伐令总兵坐镇其地指纵皆得手如意乃奋不顾身勇往直前不意为贼之诡计所诱其意诚壮其遇诚足悲矣然胜负兵家之常多难兴邦之基我兵亦有屡捷贼计岂能万全今之所最急者在督臣收溃散之兵将使士气之复振固远近之防守使人心之不摇督兵理饷抚众守城贵阳既得完全挞伐何难再举此所当急者一也抚臣出征数月督臣业已代理之贼势紧急督臣有调度兵饷之责难以一力独肩应速简雄才大略习知西南利害者或推或调立刻简用虎豹在山威灵自震此所当急者二也偏沅为黔楚唇齿之邦辅车相依黔急则偏沅亦急况楚之诸土司多与安酋有狐兔之悲观望成败以为顺逆故先年征播之时设抚臣以镇之事平旋革昨已会议已得俞旨矣嗣因贵阳屡捷又复中止今事急势迫而偏沅督抚仍应复择就近之有才望者推之令其督楚饷兵为黔后劲及联络土司保障三楚均之有责焉得其人焉而黔楚皆有福无祸矣当急者三也台臣傅宗龙屡言滇黔方略凿凿中窍其人忠义果敢谙诸韬钤两省之夷情地理皆洞悉于胸中绰有成算宜以监军视师之任与督抚三臣商确机宜大展壮猷必能平定西南丕建肤功候饮至之日破格优异以酬其劳台臣桑梓接壤义气不凡此所当急者四也兴师动众千变万化督抚愿其同心共理自非宽博不能运非深沉不能全黔远在天末又值干戈之乱司道诸臣皆规避不乐就之一时之在位者多由府县中就近推择良楛不一是以深入穷边卒无超异今各道器使之未可知宜速选附近道府及部属之有才知兵者速为推补勤限任事功成之日破格大用以显扬之此当急者五也黔夷种数甚多兼以犭□罢鬼之兵勇猛难敌今我兵被截锐已挫贼兵新胜焰炽非固守无以卫城池非力战无以当讨乱而黔南一路兵将有限贼夷四面声息难周应照原议滇蜀西粤各发兵各剿使贼腹背受敌始有除凶雪耻抚臣陷在贼中谅亦不敢加害非大集兵力不可剿非声罪致讨不能抚先剿以明威后抚以结局此当急者六也安邦彦之悖逆无道陈其愚之诈降取事皆神人所共愤而王法所必诛者广布腹心重悬赏格以欣其归而除此二酋不赦外闻安位母子屡禀乞降不妨相机牢笼之党羽四十八枝中亦当分别顺逆而收为用亮之于孟获也服之而已自古未有绝其种类而兵连不已者郡县而留兵设将亦贻异日之忧当急者七也安奢二酋连姻相倚非一日矣昨奢寅观兵于安酋营中则奢酋今之举动视安酋为进止可知已今安酋猖獗恣奢酋亦将狂逞万一遵义危急则川南一带又复震动合行四川抚臣守永宁以遏其中严备遵义以防其乱首恶如奢世煇奢寅者明示放生之路阴施罗网之计一应机关若闻若不闻使酋设备之心少懈而后制御之术得展遵义安而全蜀俱安奢酋得而安酋自孤此所当急者八也贵阳急矣自镇远以及偏沅皆有土司错壤由辰常以至荆襄皆为黔楚要冲不惟诸土司非我族类汹汹易摇即各邑患切震邻亦惶惶靡宁万一不轨之徒开隙生心勾夷为乱关系安危岂浅也者合行湖广二抚臣严饬兵戎严行保甲安辑以预折其萌务为先事之防毋贻后时之悔此所当急者九也
　　巡盐河东御史刘徽陛辞＜锍-釒＞及给事中周士朴等上谕内阁并遣徽叶向高揭救不报
　　前甘肃总兵薛永寿侵饷以巡抚李若星论逮
　　太常寺卿桂有根致仕进工部右侍郎
　　辛丑应天府尹毕懋良为户部右侍郎总督仓场
　　邓汉为右佥都御史巡抚顺天改抚治郧阳蔡复一为兵部右侍郎兼右佥都御史巡抚贵州
　　右通政王佐为太仆寺卿辖西路南京太仆寺卿岳元声为南京兵部右侍郎
　　山东道御史黄遵素请复午朝面奏上以严行尚不遵行何又午朝面奏也
　　壬寅东厂太监魏忠贤奏减香品从之熹宗旧纪是月免川广闽浙香贡国子祭酒蔡毅中进字学要览命梓之
　　癸卯工部左侍郎陈长祚为尚书总督两广兵部右侍郎胡应台为南京刑部尚书南京太仆卿林才为南京通政使起俞安性为右副都御史巡抚辽东
　　乙巳大理右少卿武之望为太常寺卿太常少卿孙鼎相为太仆少卿
　　丙午起吴仁度兵部左侍郎太常寺卿柳佐为工部左侍郎太仆少卿李成名为右佥都御史巡抚南赣顺天府丞毕懋康为右佥都御史抚治郧阳
　　四川右布政李仙品为右佥都御史巡抚偏沅光禄  吴亮为大理右寺丞礼部郎中周尔发为尚宝少卿
　　巡按贵州御史侯恂言拯黔事宜曰简重臣抚臣误堕罗网督臣当戴罪料理今徵集士马再规大举若令督臣独肩此事恐不能收戡定之略也曰设沅抚黔中兵兵一一仰给于楚非有人专督势难源源入黔曰择大帅鲁钦马炯既为败军之将旗鼓无主则大帅不可不择曰扼要地新添平越偏桥节节宜住一道臣各自募三千人弹压路苗曰速协援敕滇抚拨兵仍下盘江以缀贼之肩背敕蜀督发兵仍进毕节以冲贼之胸胁并敕粤抚简锐进普安或进都匀为黔犄角至营兵尚四五万人作何整饬贵阳商贾统集流移作何镇定省会仓米不过四千余石新添而下尚有储积然转输甚难惟有兵运作何事处置附叛土司沙学温如璋辈昨皆投降今作何驾驭苗仲龙蔡半载以来多方抚剿今作何羁縻是在当事图之矣上大是之两朝从信录贵州巡按侯恂按黔事竣敬陈奠安遐荒疏曰臣受命按黔一载于兹周爰咨询其于地方之利害悉知之矣大都黔中受病根源千言万语只是以贪之一字遂致军实日□夷患日炽又若料理无人丛脞不振譬之虺羸之夫腑脏不充百病乘之复无良医以为治疗有立向待尽耳目今荡平可望夫固更新之会而不可不急为整顿矣臣谨以地方利害开列上陈一在添将领以裨战守黔中土司跳梁苗贼生发兵燹之余殊费布置如铜仁逼近红苗而三山之苗又为腹心之患近窥总兵赴镇省会大肆猖獗方今事势未定正须元戎弹压自须永留贵阳用壮全黔虎豹之势铜仁应设参将一员以为保障盘江最险实为盗薮一巡简司不足有无应设劲兵建武营于上下选材官二员加以守备职衔督兵巡缉滇黔血脉可常通矣洪边十二马头西接安酋水西陆广之地东通乌江遵义板角绵亘数百里在省会禁怀间安酋遗孽尚有潜滋此应设守备一员责以控制苗仲此皆腹心牙爪之不可缺者也一在加兵饷以资防御黔中兵力单弱虽有营哨饷多亏额兵亦虚伍至于抚镇暨诸参将守备额兵合之仅三千余耳凡有雕□借力土司是以土司焰张卒至决裂不可收拾故足兵者今日之要务也大约抚镇各须兵三千参将各须兵六百守备各须兵三百缓急始克有济而吃紧地方如黄参清平等处尤须添设营哨之兵庶可制伏苗患旧兵例支协济矣新兵饷安出乎惟有乞留楚饷数万每年按季解黔乃不苦于呼庚耳或谓国家方诎岂能常割楚饷以供黔不知黔中开国以来几番大征每一举事动费数百万而生灵杀戮之惨且不忍言何如未雨绸缪建威萌长享无事之福所省更多也一在核田亩以定赋额黔中在万山间溪壑高低并堪垦作其田大约有三一曰军卫屯田一曰有司民田一曰土司夷田初制犬牙相错三相互溷先年曾经清大而事久弊生私顶暗投之蠹莫除也继绝芜熟之繇莫察也影射飞诡之害莫禁也吞并丢压之窦莫厘也法有遗奸屯所遗力所从来也况近洪边龙里等处新经勘定而省会安顺等处户口流亡沟塍半是无主不可不一问者莫若及今亟作一番开拓逐一清丈某系屯地某系民田某系夷田查其各原纳差粮若干酌议摊派土司忠顺者各管管原土叛逆者悉归版图原未派定差粮照例起科即有硗确绝断人烟者并当逐寨逐庄查造入册中有乡绅富豪冒占者亦必造入册籍差粮有稽一洗得田抛粮之积习其无主民田应入官者相应责成府州县设法招徕开垦久抛荒者量行蠲租而军卫节年凋残屯田更多衰旺相应责成管屯卫官督令五所遍给屯军耕种用抵饷额之乏如此力行其力无方何惮而不为乎然必专委一道臣领之始有实效运事告罢分巡新镇道无所事事合无加以专敕俾其悉心料理巡行阡陌一切查勘劝课之事著实举行至于清丈屯田民田夷田各造鱼鳞弓口差粮册籍一报部奏缴一贮布都二司一贮府卫州县互相觉考永永无虞欺没可也一在禁兑扣以厘弊政黔中诸项应支钱粮一切累于兑扣积猾盘据帑廪如洗即如驲递马馆例系条鞭县司如额征完起解该府转解供应此一定之例也方今积弊相沿率系奸棍包揽承走印领一张执至额征县司拨出纳户□通催差吏皂逐户秤收加耗需索勒逼折算之害不可胜言愚民饮痛产荡家倾一遇风大更称疲累此马价害也而供馆银两该驲官吏冒破开销剥害乡民加征过倍此馆银害也若卫所站馆营哨官军俸粮有就近借动余田递马粮米而遇期仍赴布政司支协济者有已借动饷毋马本银两而正关一出竟不扣还官者有衙役豪右四六和买军军私自兑扣者有官吏师生俸廪支屯科秋料而私自下乡通同纳户折兑者甚至贪弁奸吏侵隐入已藉口抛荒或曰田被苗占或曰小民拖逋长此安穷也今宜严禁前弊勒石为令凡每岁出入钱粮毫厘俱要征解在官贮收仓库依时起解道府查核支给毋容积猾收领仍前兑扣和买料取小民犯者从重究处庶积弊肃清而疮痍可起矣一在增佐令以藉分理黔中荒服也居诸夷穴内设宦多不备员亦以供廪之不继而物力诎也惟是安顺一府乃通滇要区黔藩咽喉先年止以一备兵统安顺等田州六卫厥后改州为府而首邑缺如用是而堡宁各司纷纷助逆内应陷城总之文臣少而土司多故不能相制也今应以西堡等处各叛司及原十三板地方并各司吏□除去□一县于附廓令尉供廪之费一取没入叛田给各官额俸是无增官之扰而得设官之利也埧阳在粤西诸夷界限过定广谷隘见设守备仍应添注一安顺通判以为驻防行伍既得稽核民情亦便调辑自威清至平埧亦甚辽阔界首芦荻等处莫非要害自应以安顺府推官驻镇平埧左控埧阳右带安顺互为犄角庶卫弁土酋之儆而营哨驲递并藉以整顿此土卫兴革之要著也一在酌升除以励官方黔中缺官废事则以官黔者相率裹足也当事鳃鳃不胜蒿目于是有超迁之议有边俸之议可谓多方鼓舞矣而人终不乐就者何也事势抢攘俸薪匮乏且也一八金筑便同投荒蛮烟瘴两几成永锢其有扬历十年劳深望著不得迁转者则亦何苦而顿足穷徼哉今莫如酌定二年三年之例其治行可观者即为更置善地有人地相宜为抚按题留者听之至于黔南天未万里鸟道崎岖既而动回车之想而瘴疠岚氛景味绝恶乍居其土无不病者此亦官游一种苦趣臣前＜锍-釒＞议用川滇楚粤之人以其壤地相接不难于趣装而风气相近亦便于服官也是在当事之留意耳俱候圣裁
　　左通政邹德泳疏论郑养性逆蘖漏罪不报
　　兵部左侍郎高第致仕
　　川湖总督朱燮元奏分辖蔺地时奢崇明遁获安氏蔺州廓清燮元请以赤水河为界河东龙场等处属黔河西赤水永宁属蜀永永宁设道府与遵义建武声势联络若黔省非便则蜀自郡县黔仍卫所下部议两朝从信录四川总督朱燮元议处蔺地疏曰臣履戎行问古蔺落红大坝新寨太平泸江一带皆
　　膏腴地也虽隶黔土实在蜀今二酋造逆奉旨征讨臣与按臣并道将文武不惜躯命聚五路之师费三年之力以有今日虽二逆逃奔境外尚未献俘而蔺州疆土业已廓清矣蜀自遵义郡县以来不以得土为利反以养兵为累故谈及改流辄多蹙额但二酋造逆滔天连年血战仅而得之即欲仍置宣抚将与之  人乎况永宁一块土西自建武东至遵义三面而环之贼欲动则无处不可阑出而我设□则二千里之遥最南照应如人腹心肘腋之间去一虎可复进一狼乎当圣祖时天造草昧西南夷无不畏法故就中设建卫所以通血脉徒用牙错之义殊少弹压之威浸寻至于二逆肆意横行已无天日在蜀以为土司而宽其文网在黔以为邻夷而置之不校阴谋既久一朝骤发杀官戮民不啻刈草此亘古未有之变尚可因循苟且不为长久计哉论者欲以赤水河为界自河以东龙场一带悉以与黔自河以西由赤水至永宁悉以还蜀就永宁城中设立道府与遵义建武互相犄角则呼吸相应声势联络用以弹压诸夷保护内地计无善于此者若黔省以为祖制不肯更张则照黎平镇远之例蜀自郡县黔仍卫所虽曰骈枝亦无不可臣不敢侈开疆之名以滋多事但审地势参人情似不得不出于此惟听庙堂之公议皇上之酌裁耳至二酋举已无党无家入险远遁或旦暮接缚或迟以岁通未可知黔蜀唇齿利害相依屡据该省抚臣移会应援臣已发参将林鼎兆提兵一万杀冲羿子猥猡等关直入大方该抚臣郎留合营臣又行令总镇李维新搜菁事毕再发重兵应援外独是蜀连年用兵公私俱匮连藏括而又括钱粮借而又借小民之仳离未复膏血尽罄不戢自焚最为臣忧心如割不能朝夕疆土既清早宜确议一面设法将各兵渐撤以省民力臣谨会同巡按会词上请伏乞皇上赐裁定仍敕院会集九卿科道从长确议复请转行臣次第料理奏报庶西南夷羿之地奠安于万万年矣
　　丁未大理寺少卿张廷登为太仆寺卿添注尚宝司丞王时熙为太仆少卿
　　吏部尚书赵南星言变通铨法四司官额十五人今仅八人昔时司官皆堂上自选无咨访之说且每省直恒二三人每一人自主事而员外而郎中皆遍历四司再请告文选考功郎事任尤重偶乏人则他部调补陆光祖郑汝璧辈是也近者近署皆荐人自代议者遂有顶首之谤于是偶有员缺发单咨访于其乡之京堂科道而又以吏科河南道非其乡者以示大公为诸臣绝谤也然而旧人白多循资起用远者难到不得已就近推补限期速至其远而不能待者亦就近调补不妨一处二人待远者至而后以一人避之昔年吕坤黄克念皆宁陵人而同时周汝霖傅作舟皆江陵人此臣所亲见也行此之道则旬月之间四司俱满而铨政可举矣上从之两朝从信录冢臣赵南星酌议铨司变通之宜时科臣熊奋渭台臣李乔仑皆言文选考功司郎中宜不拘资
　　序采望而久之正与赵太宰之言合故上疏曰吏部四司官额设十五人今仅有八人惟稽勋有现郎中验封考功者皆从家中起之而未至文选以员外署之而三司俱无员外惟主事不缺皆新进而令之代庖即代庖亦苦更易迁转太骤而事多废弛职等虽有尽忠之志而不能自行昔时司官每省直恒二三人每一人自主事而员外而郎中皆轮历四司恒再请告在署者欲请告则预于应籍者来不待起补彼入则此出是以恒无缺人大率十年而后得为郎中文选考功郎中事任尤重不可缺偶乏人则从他部调之陆光祖郑汝璧等是也近年出署者皆荐人自代展转用相引议者遂谓其有顶首之银是以职等每遇员缺发单咨访所以为诸臣绝疑谤之端也而旧者曰人以多资曰以深若循资而起用之则远者难以遽至是必择其道里之近者补之尚不足以满多缺而犹狥于循资之说其势必至起补于数千里之外以掌选而经年代庖考察期迫马上催促管察者来而苟且完事如科臣之所言者是以职等不得已就近推补命下即时就道依限而至其远而不能待者亦就近调补不妨一处二人待远者已至而后以一人避之可耳先年吕坤黄克念皆宁陵人而同时周汝霖傅作舟皆江陵人即同时共职南星之所亲见也行此之道旬月之内而四司俱满矣文选郎中必管六选而后内转考功郎一年即内转不必管选如一年已及而遇考察则考察完而后转见为铨曹者竞于职业而淡于营□也然司官殊难作典选尤难人人皆欲美官皆欲速化既自求之又为其亲戚故旧求之或凡亲故而所以者求之典选者一人耳不能尽满多人之意但以一语谯呵之而杜门求去职等慎简司官与之同心奉公如有升除相托者一一与职等斟酌之如振拔淹滞昭洒冤抑正臣等之所乐者如畏势狥私即听参处或以任怨招尤即为查明留用必不听其引避
　　戊申大理寺丞倪思辉为右少卿
　　督师大学士孙承宗言臣以天启二年抵关门独赵率教以二千余人拮据前屯及马世龙来分立五部三十营雅有条次其后尤世禄王钦相继边人顿有生色今谓世龙纳贿贪淫臣百口必其无臣亦有心胸岂其朦瞆而不择致用匪人以误天下臣愿用袁崇焕刘诏之殚力瘁心以急公不愿用腰缠十万之逋臣闭门诵经之孱瞻臣愿用博大强毅之马世龙少年英锐之尤世禄王世钦不愿用孰愞通脱之奸猾臣尝概论诸臣如王在晋阎鸣泰尚欲有为而时或未及展且推而即来尝求脱此皆君子之徒即熊廷弼矫矫有略王化贞勤勤在衷倘御得其道皆更有为盖泛驾之马在御□□斤弛之才必操乃若才鄙而怯识闇而狡工于投时巧于避患曾不知天下有忠义之肝胆当其欲投善地误入危疆历任既久不展一筹而徒假手以挠天下之是非此廷弼辈所唾而在晋等所羞然幸且去矣乞皇上俛听臣言立为分剖毋以臣庸贻累上是之
　　蓟辽总督王象乾报属夷缚献求款并酌抚赏先是十二月象乾以朗素等求抚象乾令抚夷王牧民等调部长千人至密云诸夷以备边劳苦领赏不及插汉不平象乾责以贼杀王楹又致其人抵法方赏贡使归报朗素于是侦为未款打来明暗多奈名台吉部夷伯彦儿太朗素令之缚献至是三十六家共人五百人叩喜峰输罚象乾令参将朱梅等议赏欲岁再赏视插汉梅不许而朗素等领哨运炮亦营苦酌给九百五十金每春防亡虞方给其弊俟次年加一至四双而止所杀九人杀兵八人各罚三九共马牛羊二百九十七上命叙录各官
　　南京贡鲥鲟限十三艘毋扰驿
　　己酉进锦衣卫田尔耕少保兼太子太保魏良材等各升级以缉捕功
　　刑科给事中解学龙劾督臣杨述中坐视王三善败没宜下巡按御史勘奏从之
　　庚戌尚宝司丞黄正宾为少卿右通政胡汝政为南京太常寺卿
　　辛亥太常寺少卿薛凤翔李若圭为大理寺左右少卿
　　蓟辽总督王象乾言款人之利敌诱西人必为敌用我抚之必为我用即诸人不尽为我用亦可以虚著示声援款之说我与彼争而用之者也上是之
　　壬子朝鲜国昭敬王妃金氏遣议政府左议政李庆全等贡方物礼科左给事中魏大中请云贵主考就近抚按徵聘时兵兴道梗部覆云南仍遣京官贵州如议
　　癸丑大理寺丞吴之皞为左少卿
　　孙承宗言臣见捕获奸细纷然见告而左袒经略者捕皆巡抚之人左袒巡抚者捕皆经略之人甚至喑哑孤儿立杀受赏其敕所司调剂宽严毋以辽民之在苦而疏于防毋以辽民之可疑而苛于诛上是之两朝从信录大学士孙承宗弭边衅张曰臣于视部时曾见捕获奸细纷然见告而左袒经略者捕皆巡抚之人左袒巡抚者捕皆经略之人此岂奸细分曹而应抑岂游徼择人而捕罔不招辞成狱口口为真甚至喑哑之孤儿立杀受赏卖刀之残卒以绐相获即如近日刑部咨称臣传称将要杀王喇嘛奸细董成俊从罗城密放王喇嘛逃走见今王喇嘛日在关城原为尚书张经世从宣镇招来而督臣用之款詟毋见臣时有赏慰何曾要杀何曾在逃大约反侧之窥伺岂尽无因而番快之捶楚何求不得臣微闻东省有陷虏者之亲戚极欲招为击属可借为间更可因间用间诚知城中陷溺者窘辱已极又见脱身来者流离更甚至其携有家口栖顿岁时方且中怀犹豫乃更迫以惨杀死岂择音挺或走险诚念陷身于外者未必尽是甘心而脱身于中者岂其愿为恶党无奈衣冠大列尚可苟全岂靺鞈庸流尽责慷慨况东省之疮痍未  或并生心辽西之栖泊甫安时为惊骨而大姓豪族流落中原日绕三匝之树人摇未定之魂垂橐而往靡室靡家既苦奇穷携赀而  相亲相傍动遭奇祸宁惟中土狡豪居奇踪迹抑且同来流冗相告要挟盖作客他乡举目有山河之异遄归西劫投足皆豺虎之丛臣抵关即严海禁于津登越冒于山海并行濒海郡邑不许私买硝黄下海向来自备资本借官批上纳者概行严禁盖法严于防而未敢概苛于搜索且自杨文通盖州而陷溺之民心日动自刘兴祚通归滨而残暴之贼杀日烦我方开一面之网借贼之杀机以散其不附之心岂更密罗织之条失我之宽政以断归来之路诚恐逃难中原者尚以为叛卒之瓜葛人徒知张元吴昊之贼人为可防也不知野外大都之遭杀亦有机也臣敢谓已诛者为枉而谓法当慎其将来臣敢谓立防者可疏而谓刑无滥于无辜且今关外十六岁兵民一闻讹言惊奔不定臣与诸臣仰宣德威日在约束日在拊摩遂且怡然安辑伏乞皇上酌察人心敕所司调济宽严无以辽民之在苦而疏于防无以流民之可疑而苛于诛庶边臣仰天恩之浩荡以安集仳离俯乘困迫之讐以殄歼丑类矣先是潍县获解奸细谋逆张迩心等辽人皆重足而立矣时论者言辽人必乱之势以及解散之若以辽于太平日尽天下之金钱以奉辽故之人泥沙用之鲜衣美食怒马挽强以为常而绝不知稼穑之艰与节省之道今习气已重牢不可回不耕不织坐食粱黍富者难保无常余而贫者已见无不足此辽人自处于难□之势也不安一也辽人新集自属流寓而东人之暴无赖者往往怙民土著凌逼客子自辽与潍不相长也不安二也三韩之众渰海之卒潍者近三万民中自不无贫贵自不无假贷而施者武弁求民未已是辽贪富与比不相安三也同是辽也又分文武所为文如生员监生山人之类是也而其依诸兵在辽左请托居间以攫富贵者今非昔比而若兹之贪婪无厌犹伏故熊斗大一潍茕茕侨居欲请托而无可请欲居间而无居唇舌是非辽人则曰潍人欲甘心我也而潍人则曰某某拥百万将不利地方彼武弁者目不识丁行尸走肉外务怀于难托之锋内不甘于难割之欲不安四也夫此四不安犹逆谋未发以前之情形也而今何如哉计所解散之大县百人小县七十人隶之两直山东河南之间任其情之所便官为给引士农随之勿以冒籍花诡苛求焉是在抚按有司加之意耳
　　甲寅上不豫
　　江西道御史刘璞言辽事自文臣死事外杜松之刚愎焉而死王宣之慷慨焉而死赵梦麟之迟暮焉而死刘綎之竭力焉而死麻承恩之善避焉而死尤世功之力敌焉而死朱万良之出战焉而死诸臣死事不同俱无愧于疆场也至于祖大寿之逃也仍守觉华岛鲁之甲左辅之逃也仍守宁前已立功自赎可勿论如许定国以加衔游击逃有何功而今授参将任登州中军也王兴业以参将守辽阳值人逃归而迁狭江朝栋以参将逃复借征妖希副将其他屡逃屡用莫可楮数不分别惩处何以儆将来乎上然之安南都统使黎维祺侵莫敬宽分兵三枝一攻高平一攻归顺一攻广南归顺者杀二酋敬宽长子自刎妻妾及少子三人俱被擒敬宽与次子逃入山中复回高平
　　两朝从信录是月御史喻思恂上言治道犹多阙略大约谓中外不尽相应名实不尽相符人地不尽相宜法守不尽相信提督操江熊明遇诣轸念根本疏曰天启三年十二月廿二日申时四刻忽觉地震矣常令行通查府属州县有无伤损等因当据上元江宁句容等县各称地从西北方震起向东南去墙垣动摇屋脊梁□俱各有声城垣墙垛倒塌又据常州镇江扬州等府申称地震有声自西南来屋瓦摇落房窗斜倾且多倒塌一连两次移晷方定□各呈到院该臣备查时日俱同复念陛下店质冲睿悦心神明广开大道尊贤显士愒临四海修废举坠固应大出祯耀地吐宝符醴泉旁流枯槁荣茂使边城守境之民父老缓带稚子咽哺晏然而享黄虞之威也何乃群灾大异交错蜂起多于春秋所书上下相望岂可不怀怵惕而戒万一乎近者如关中异鼠中原豕妖有虫豸之微杳臣不必越俎陈论第以臣耳目所经为陛下胪言之则天之见异以示戒敕者毋然泄泄也癸亥六月望后大星入南斗逆行二十五夜以后守斗口七月二十五夜顺行复入斗魁逾五十日不退舍汉志曰斗江湖扬州分野也八月初四日昏火星犯斗魁之东一星东一星亡其时月在昴初度昏初见月如弯弧金星落弹丸少顷金星为月所食金星亡九月十九日昏酉时金星正凌心火星金上而心下相距如椷剑十二月初四日日加辰太白昼见于坤宫又自去冬木星逆行贯苍龙至今正月初凌历轩辕大星相距不及寸天宫书曰轩辕大星天子后宫之象而吴楚之疆候荧惑占鸟衡则轩辕星正直南京朱鸟又古人所为吴分也此精祲见于天者如此而黄河为四渎之长今乃羡溢大决流漂逼凌秋水灌涯徐淮间殚为河诸臣负薪沉璧劳逾瓠子费倍宣房斯固阴盛违经之应而润州毗陵一带河水尽竭民不能漕此逆□见于地者又如此夫人气内逆则感动天地天变见于星气日月地变见于奇物震动地道以柔静为阴之常义震则不宁岂非灾异之至大者哉臣虽不能如董仲舒刘向兼治平羊谷梁之学数其祸福传以洪范但念根本重地岂宜兆摇动之象臣官署密迩钟山朝夕遥瞻高帝弓冶万灵呵护当地震时官署屋瓦皆然则山陵松柏可知臣从宗伯后恭谒几筵仅仅同祈禳小数陛下试思今日南都之关系何如民心何如风俗何如吏治兵政何如则高帝之灵有恫乎其不安有六焉畯夫经女方疾耕力织以佐陛下之锦衣玉食而传造之题派太浮内监之料价踰额至抚按不能伸其庇民察吏之权水衡不能操其量入为出之算一不安也吏道庞杂混夺百姓奸邪并生赭衣塞路而良民常以无辜饥寒死狱中弹劾保荐卒凭气力为行止而田耕野叟之公评壅淤不得上闻二不二也箱簏空虚民以饥饿自卖为人奴婢者有之独吴中数郡偏属豪民负田宅子女投充贵势渔食闾里曲避征徭繁剧由役专累单寡锉产鬻奴摇手触集民怨私沸有司莫告三不安也水陆军兵缘承平之久戏同霸土而将吏贪不爱卒又侵牟之各卫所军桃梗其形侏儒其腹府史胥徒抗敌巧法割贫军之糈为常例牢不可破闻天首□曾无武□精兵一当缓急四不安也浮游□民剽轻好怪谈兵说剑家藏禁书路蜚妖语不奉虎符□行弄兵祖盟歃血伏□候梗其雄者又能蒙子公之力走贵人之门操持长短爚乱视听而三家五户之门少抱鸡狗之才者无不横金张□煇赫乡井五不安也中都帝乡芒砀荒莽淮南喉咽梁豫犬牙五湖浩渺吴越盘互灶丁盐徒非民非商所以盗贼如云连带江海焚燔官寺篡取狱囚劫杀长吏盖天下极大利大害之地倘有司抚御不平抢攘立见六不安也此六者如讨奸猾捕盗贼饬江海惩昏墨臣敢不惟力是视而臣所不能行者枢臣必能行之枢臣之所不能行者抚按诸臣必能行之当此天人交儆之际谁敢问不急之常论角无用之虚文惟是臣等草茅疏贱区区自效不过精卫填海而君相则所以造命也昔殷高宗时雉升于鼎岂不为异高宗能省其故恭默思道遂享百年之福而振中兴之盛齐人有告其君者曰地将动晏子曰此不足虑是见勾星伸而维星散耳态修其政齐亦无他伏愿陛下穆然深思渊然远览官府中外之间所当崇阳□阴者端在何事反身修行思其咎諐一举念而神明之应若影随行将上帝如响海内承福东夷贡梧矢南郡献威凤陛下方远迈殷宗以绥万寿而燮理大臣宜西齐相于不足谭也岂不亦善承天心之仁爱也哉  江西巡抚田珍破察吏积套疏曰臣尝谓赏罚不明天下无吏治而贤否莫辨天下无官评顾其病源大抵成于当事无试之誉而根于誉人喻利之心□树党狥私任德避怨无非自为则无非为利也且不特道德功名之士然亦无几何人也下之掇巍科者恃资格出世家者恃门第有党援者恃墙壁善结纳者恃钱神眈眈于富贵之途□所欲为而司察诸官复多牵制情缘以坚其恃所用致贫困日炽民怨日深识者不无土裂瓦解之忧是□民病国谁实尸之不亦可怪之甚耶职既有慨于中述江藩官评一事以及振饬之方皇上试垂听焉照得司道郡守暨刑官皆与有察吏之责者也职自筮仕以来每愤当事之官评与士民之公论多不符合故入境之初得以六等别吏治因口□属之曰毋鲜中行不妨瑕瑜并列非以求多也亦欲于因病而药之中寓爱吏及民之意不谓听者全不照管漫以套应迨驳回而列等以报矣有以印官注二等者甚则印官概居一等者而揭送逼真指不三四屈嗟嗟上官之阿奉有司乃尔则世道可知矣且夫赞扬之词真当揭之通衢尽是见德而印封钉报甚属无谓职谬谓负君之托为不忠养人之恶为不义失民之望为不仁套习之误人乃尔世道又可知矣然振饬何术惟有责成一法无奈功令森如鲜不具文视之因思有开报然后有举劾计莫如于举劾之外仍揭注开报之官但有失当并行酌处庶可挽情缘之世界而跻乎清明也职请得畅言之说者曰藩臬离有司颇远不得不借手于府道职不以为然自古为民者吏之程也试观衙门之日为出入者无非民则无不可问矣无不可问则耳目既已旁通而贤否当有定评矣虽司务烦难而大政所系难以他诿苟此处失真岂得注以上考次而道府之所为责成者重矣各道职司一路而一路之利病即其身之利病也孰是代为兴除亦曰劝惩当而已方面非狥情之官百姓非做情之具且作官至此雅多好修而贤否不明便属溺职府官表率一郡凡郡属之清浊即其身之清浊也乃优劣岂不灼知而病在偏护其蠹民者便不可以为民上矣至于刑官专司官评职谓地方之理乱其关键全在于此而堕落套习者亦复不少窃意溷花素之别则伤明冒瓜李之嫌则伤操受非道之说则伤品三者宜何居焉于此不严加追论则官方必不清地方必不治乃若职之自律律人者独此公道耳一切官评论治行不论资格从民欲不从请托互证于司道府官亦即此而绳司道府官其所举也即揭注该管各官某某共报以为贤或某报
　　以为否者其有所劾也即揭注该管各官某某共报以为不贤而某报以为贤者如是则司察与所察之人某优劣公私俱莫遁于通国之指视矣倘有不肖滥竽大憝漏网即褫其职并以原开报等官权其重轻分别处治以为诸臣不职之戒顾为此不惮烦者原为贤否明则劝惩当于以破其所恃而荡其贪风耳若司察之官先以贿闻其何以训所当亟以白简从事不苟狥者倘异日职带一毫一缕至家亦即褫臣职以为责人而忘自责者之戒大抵官之不肖毕竟为被牵于旧例当论劾之时才一惕息职妄意无日不行物色每季即出论疏即复命大计少用几人似亦无妨然职直道之行不狥于时而怜才之意不后于人怙终者必不姑待迁善者加与维新即有前议并为刷洗此职之所为惓惓以自新望有司者其意良厚若听养成其恶以为疏纠以博风力而民之罹其害者不既多乎恳乞皇上敕下部院立为科条持以信必庶或穷于不容私之地以夺其各自为之心而职亦得仰藉威灵用答使命所裨于吏治民生匪渺小矣  命优议辅臣孙如游恤典  御史吴尚默请定吏胥税役以补民赋之所不及议以清查其顶首而按数税之照民间田房税契每两纳银三分为率又限其年月而更替之当该以三年役满一切书办等役亦以当该为率满则出缺听本衙门官者择其勤谨者  之代者纳税如前间有竞奉功令又无害者或不易其人必易其契亦纳税如前或少补粮饷额内额外亏欠之数  大学士孙承宗奏曰臣于正月初十日接得平辽总兵毛文龙具详呈解屡获首虏随行关外道监军副使袁崇焕逐一查验三次首级三百七十一颗俱是真正壮夷当阵生擒虏贼四名除二名已故不外解见角□羊二名俱系真正达虏臣随赏其报功员役陈汝明等银两有差令中军官集将士于衙门外三炮三爵用彩亭送各员役于寓所臣时在宁远适春赏夷人虎酋等部俱到特令各官解其首虏经各赏夷部落乃抵宁远不独风示边人抑亦见天下尚有杀贼之人贼自有可灭之日一时人心殊觉感动因念文龙以孤剑临豺狼之穴飘泊于风涛波浪之心力能结属国收离人且屯且战以屡挫枭酋且其志欲从臣之请牵其尾捣其巢世人选愞观望惴惴于自守不能者独以为可擒也真足以激发天下英雄之义胆顿令缩项歛足者愧死无地臣读其疏辄为东向再酬随寄金纻以见慰劳之意又臣近有谍于东谍回具述文龙有谍为贼所发而广宁人铁信其谍主也近亦逃来言其事则文龙之胆智无日不在贼巢之外顾扰之而不能深则彼之坚自若数四扰之而不能入则我之计且穷是惟大兵相机而入方可殄歼而文龙所请之饷尚未一有夫边人之相蒙上以实求之下常以虚之况予之以虚著责之以实效上不能以虚为实而下又何能以实应虚即如文龙报功则疑其不实而宜喜乞饷则信其非虚而甚难此等举动皆足以解天下之体而无以鼓动英雄任事之心盖鹘突作事无有了期且有不可言者臣谓登莱防南岸不防北岸东江作虚应不作实应似密而疎以省而费如腠理有衺按之不入终不关痛痒究竟疏且为漏费且不赀伏乞皇上敕该部查照有功员役照例升赏其所请钱粮酌令给发责令登莱抚臣综核其事无曰功不必核其虚饷不必问其实令孤悬异域之臣捐臣为国大声疾呼而不一应也臣无任激切待命之至  起南京吏部尚书余懋衡疏辞得允旨在籍调理
　　明熹宗哲皇帝实录卷之三十九
</div>
    <div class="pagination">
<a href="明实录熹宗实录_page57.html">上一页</a><span>...</span><a href="明实录熹宗实录_page53.html">53</a><a href="明实录熹宗实录_page54.html">54</a><a href="明实录熹宗实录_page55.html">55</a><a href="明实录熹宗实录_page56.html">56</a><a href="明实录熹宗实录_page57.html">57</a><span class="current-page">58</span><a href="明实录熹宗实录_page59.html">59</a><a href="明实录熹宗实录_page60.html">60</a><a href="明实录熹宗实录_page61.html">61</a><a href="明实录熹宗实录_page62.html">62</a><a href="明实录熹宗实录_page63.html">63</a><span>...</span><a href="明实录熹宗实录_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
