<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 127 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 127 页/共 502 页
  </h1>
  <div class="content">
   ○赏哈密办事大臣崇恩、四品顶带、署奉天府府尹。前任甘肃按察使明谊、二等侍卫、为哈密办事大臣。　　

○命阿勒楚喀副都统萨炳阿、驰赴钦差大臣琦善军营、听候差遣。　　

○壬申。谕军机大臣等、朕闻四川等省、向产有金银矿。自雍正以后。百余年来。未尝开采。地脉休养日久。所产自必畅旺。上年大学士等、会议筹备军饷章程内。请开采以裕军需。已依议行矣。道光二十八年。王大臣会议开矿一条。曾通行各省督抚、履勘查办。间有一二省分、奏请开采。旋复藉口于硐老苗稀。辄请停止。或以聚众生事为词。畏难苟安。因循不办。朕思开采矿厂。以天地自然之利。还之天下。较之一切权宜弊政。尚属无伤体制。有裨民生。惟在地方官、经理得宜。自不致别滋流弊。即如现在各省、旧有矿厂。按年开采抽课。官民日久相安。岂非明验。当此军饷浩繁。左藏支绌。各省督抚、务宜权衡缓急。于矿苗丰旺之区。督派干员。悉心履勘。各就地方情形。奏明试办。毋得狃于积习。任听不肖官吏、名为封禁。暗取陋规。但以有碍风水、聚众滋事等语、一奏塞责。将此各谕令知之。　　

○又谕、彭蕴章奏、江西高安县古楼冈、邓姓荒山五岭、产有金矿。道光元年。经前护理巡抚邱树棠查奏、入官封禁。现值军需紧急。不必因封禁在前。仍事拘泥等语。著张芾、按照摺内所陈。遴委贤员、即行查勘开采。毋得畏难苟安。听信吏胥、饰词欺隐。一奏了事。至于商办民办。应如何稽查弹压。妥议章程。俾无流弊。并著该抚、悉心筹办。据实奏闻。原摺著钞给阅看。将此谕令知之。　　

○又谕、杨以增奏、遵查防剿情形、并严防奸细一摺。逆匪窜踞扬城。负固不出。昨据琦善等奏报、已将牐霸宣洩。杜其由运河上窜之路。西北两面。均已劄立营盘。东路桥梁、尽行拆断。陆路亦经堵截。惟湾头镇至邵伯一带。兵力尚单。已谕慧成、酌筹扼剿矣。慧成于二十五日、已到徐州。此时计可行抵清江。杨以增所奏、扬州西路。由蒋坝、走洪湖东岸。可直抵清江浦。东路由下河间道、可趋淮安东门。该督现驻清江浦。则该处防堵。自已妥为筹备。河标存兵、虽不甚多。朕已命奕经、带兵驻劄王家营。托明阿、带兵驰赴清江浦。又命查文经、护理漕运总督。统领杨殿邦所带兵勇。扬州以北。兵力不为单薄。该督务当力筹防守。毋稍疏虞。至捻匪句结为患。著督饬地方员弁。认真缉拏。而奸细薙发改装。尤不可不严密查察。军中侦探。最为紧要。当随时设法。密派亲信干练之人。探听确信。与军营互相知照。庶不致误厅浮言。堕贼诡计。现在该省督抚。皆远隔江南。所有地方文武各员。因循不职。著杨以增、据实参奏。毋稍姑容。将此由六百里谕令知之。　　

○又谕、慧成奏、行抵徐州。并另片密陈沿途情形等语。昨据琦善奏、湾头为扬州东北要隘。兵力较单。必须重兵驻守。防贼北窜。已谕令该署督、统带官兵。督率冯景尼、福楙等、择要防剿。与琦善、陈金绶、胜保、互为声援。兹据奏、现已行抵徐州。著即统筹全局。于现到各官兵、酌量调遣。并督饬冯景尼、福楙等、严密堵截东北要路。切勿有误事机。至军营饷需。前已饬部筹款续拨。解往徐州粮台备用。并命江甯藩司陈启迈、总办徐州粮台事务。张集馨、现升直隶藩司。已令在该省豫备防堵矣。该署督现于河南筹银三万两。以济急需。傥解款一时尚未赶到。用项不敷。准于河南、山东、两省。无论何款。移缓就急。暂行通融借拨。俟军饷解到。即由粮台拨还归款。近来筹饷之难。想该署督亦所深悉也。军营侦探。最关紧要。著即严饬地方官、随时确探贼情。相机筹办。尤须与琦善、陈金绶、胜保等军营。呼吸相通。勿令稍有间隔。将此由六百里谕令知之。　　

○命礼部尚书奕湘、大理寺卿恒春、驰往热河、查办事件。　　

○上以孟夏时享太庙。自是日始。斋戒三日。　　

○癸酉。谕内阁、琦善、陈金绶、胜保奏、进攻贼匪、续获胜仗一摺。本月二十二日。该大臣乘大雾迷漫。攻贼不备。派总兵双来、銮仪使武庆、副将松龄、锡纶等、分三路进剿。又派游击英贵等、带兵接应。绿营马队分为两翼。从旁抄截。一面知会陈金绶、胜保、一同督兵攻剿。直捣贼巢。统计三面分攻。自寅至酉。伤毙贼匪四百余名。击毙黄衣大头目三名。小头目十余名。讯据逃出难民供称、伪将军黄二楚、系被炮轰毙。伪丞相林姓、亦被枪伤。其余击毙头目、未知姓名等语。该匪盘踞扬州。经兵勇屡次痛剿。不敢离巢肆窜。该大臣等、务即乘胜、督饬带兵各员、相机进剿。克复郡城。仍一面严密堵截。无任穷蹙他窜。　　

○又谕、穆腾额奏、查办打旺寺喇嘛互斗夷务事竣一摺。协饶扎巴、及霍尔冲、逃至披楞布鲁克巴等处。已据该头人出具切结。或称代为永远监禁。或称情愿代捕交出。现在边方静谧。照常相安。著即照所议完结。其查办各员弁、著有微劳。自应量加鼓励。著该大臣、择其尤为出力者。酌保数员。候朕施恩。毋许冒滥。　　

○谕军机大臣等、御史怡康奏、筹备铅丸、并拟采取章程一摺。据称汉军炮营。现在请领铅子四百七万余斤。工部铅子库、暨户工二局、颜料库等处、均不敷用。闻宝泉、宝源、二局、暨所属各厂、另有一项废铅。匠役在局中居住之房屋内。率以铅砌炕垒墙。或年久被土淹埋。不可胜计。请设法采取等语。铅丸为行军利器。必须广为筹备。以济要需。著管理钱法堂侍郎、按照该御史所奏各情。转饬该监督等、传集各该匠役、妥为开导。令其将积年余铅、自行呈交。应如何权宜办理之处。著即妥议具奏。原摺钞给阅看。将此谕令知之。　　

○又谕、御史奎斌奏、各省办理团练、请先筹安置练勇、并典守军器一摺。乡村团练。原以保卫身家。第恐无业之徒。受雇充数。坐食其力。日久视为固然。将来逆匪荡平。难于散遣。著各直省督抚、传知各绅士等、招集团练。总须择有身家可靠之人。有事堪资御侮。无事即可归农。庶不致别滋流弊。至私藏军器。例禁綦严。现在举行团练。民间自不能不储备器械。该督抚、仍当饬令地方官、编号稽查。一俟军务告蒇。应如何遣散练勇。收藏军器。并著先事务筹。各就地方情形。妥议章程办理。将此各谕令知之。　　

○又谕、前据张亮基等奏、已革提督博勒恭武、自岳州逃后。复赴江南就医。并令伊子刑部员外郎贵山、潜听消息。当经降旨、令江西等省各督抚、查拏博勒恭武。一面奏明。一面即行就地正法。并令直隶总督、正白旗都统、将贵山拏交刑部审办。兹据萨迎阿奏称、据该旗佐领等呈报、贵山于上年十月、告假省亲。至今尚未到家。并称博勒恭武次子贵德、现任湖南兴甯县知县、难保不诡称就医、潜匿任所等语。著骆秉章、派委干员、驰赴兴甯县密查。如博勒恭武、潜匿伊子贵德任所。该抚即行拏获。遵照前旨。一面奏明。一面将博勒恭武、就地正法。将此谕令知之。　　

○又谕、昨有旨、谕令广东雇觅红单船只。由海入江。为助剿贼船之用。兹又有人奏、请饬广东雇觅火轮船只、由海道驰赴江南协剿、并称候补道伍崇曜、可以商酌雇觅等语。逆匪窜踞金陵。叠经向荣攻剿。夺回钟山。分扰扬州之贼。亦经琦善等、累次歼捦。逆锋大挫。惟水路匪党。尚未痛加剿洗。前已饬令上海道吴健彰、雇备船炮。恐不敷用。朕亦知伍崇曜、素悉海洋情形。屡次出力。著叶名琛、柏贵、即密传该员、与之商酌。应如何雇备船炮。可期得力。其船价一切经费。如何筹画。总须迅速办理。方能有济。伍崇曜如果出力、办成此事。俾江面贼船、立就殄灭。其功甚伟。朕必当破格施恩。以昭奖励。傥垫款过钜。军务告蒇。亦不难如数赏还也。原摺钞给阅看。仍宜慎密。将此由六百里谕令知之。　　

○又谕、琦善等奏、续获胜仗、及查询徐州防守各摺片。逆匪盘踞扬州。环城筑垒。层层遮护。我兵虽屡次获胜。总不能直捣巢穴。该大臣、已飞咨讷尔经额。即派都司马正、将现存瓶子、喷炮、及火攻子、炸子、并酌带营匠、赶紧前往。又调三江营大炮来营。一俟炮位运到。即督饬各营将弁、乘势进攻。总宜设法。出贼不意。迅图克复郡城。尤当于城外水路要隘。豫为布置。防贼冲突北窜。据奏、瓜州以外。现有广艇屯劄。是否即系上海调到船只。抑系杨文定所带艇船、泝流而上。若能将江面贼船击散。则南北两岸。攻剿更易得手。著该大臣等、与向荣酌商。迅筹办理。已叠次谕知向荣、并吴健彰矣。慧成统带官兵。已抵徐淮一带。湾头要隘。即可督同冯景尼、福楙等防剿。并可与该大臣等、互为声援。仍著随时知照。毋稍延缓。现在奕经、托明阿、恩华等、各带精兵。前往协剿。徐淮一带。兵力不致单弱。惟贼势变幻靡常。应如何择要调遣。该大臣等、自能相机筹办也。将此由六百里谕令知之。　　

○又谕、琦善等驰奏、浦口防堵紧要。官兵应领锅帐、铅丸、火药、马匹、军饷、均未解至。屡次严催。据总理粮台之署河南布政使郑敦谨申称、支应吉林、黑龙江、粮员。系三月初三、初九、十二、十三等日。分起启行。现在吉林、黑龙江官兵。已经全抵浦口。与贼接仗。而应用一切。于三月、方由河南委解。贻误已在目前。又火器营火箭、火药、该粮台亦分作三起。委把总苏文昇、外委胡凤鸣、未入流张沛生、额外范俊山等、于二月初七、十三、二十六等日启程。现惟二起胡凤鸣赶到。已经逾月。头起尚无消息。致官兵等、栖身无所。御敌无具。糊口无资。步行无骑各等语。览奏情形。殊深焦急。著陆应谷、迅饬该藩司郑敦谨、仍遵前旨、星速驰往徐州。就近办理粮台事务。其应随带委员、并著拣选精明强干、办事结实者、饬令前往。毋得滥竽充数。致误事机。此次支应粮员、并委解火器等员弁、因何迟延。著一并确切查明。分别参奏。毋稍徇隐。将此由六百里谕令知之。　　

○又谕、据琦善等奏、本月二十二日、乘大雾、督兵三面进攻、直捣贼巢、痛加剿洗一摺。贼匪诡诈多端。现虽屡被歼捦。难保不乘间冲突。又图他窜。湾头镇等处各要隘。防剿最关紧要。著慧成遵照前旨。督率将弁兵勇、扼要严密堵截。与琦善、陈金绶、胜保等、同心戮心。迅殄妖氛。万不可令贼窜逸。将此由六百里谕令知之。　　

○又谕、前据李僡奏、请于山东藩运两库内、动支银五十万两、以备军需。当经降旨允准。现在续调各路劲兵。俱令前往淮扬一带防剿。需饷甚殷。恐部拨帑项。一时未能赶到。著李僡于前项五十万两内、拨银三十万两。星速委员、解往徐州粮台。知会琦善、慧成、军营。及管理粮台之司道大员。酌量缓急、分别核实支用。以济急需。郑敦谨、陈启迈、现在是否行抵粮台。并著李僡行知查照办理。俟部拨银两、路过山东。该抚如须留抵前款。著奏明酌留可也。将此由六百里谕令知之。　　

○又谕、前有旨、调盛京官兵四千名。现在甫经启程。著瑞昌、即统带一千名。先行来京。候旨调遣。其余官兵三千名。著奕兴、饬令暂缓启程。将此由六百里谕令知之。　　

○又谕、户部议覆奕兴奏、请将内河船只、准在铁岭以北行运一摺。盛京重地。防范宜严。是以前议行船界址。近省、以浑河渡口为断。再西、以巨流河口为断。河运船只。不准越界北驶。现当筹备京仓。采买粮石。著该将军即饬地方各官。谕令内河船只、准于铁岭以北、可通河运地方。贩运米石。即照户部所奏。无论何项杂粮、不计石数多寡、酌量采买。分别运津、运通。以期接济京仓。务即妥议章程。迅速具奏。至岫岩、凤凰城等处。仍著责成旗民地方官、严行稽查。不准船只偷越。以重边禁。将此谕令知之。　　

○詹事府少詹事王履谦等奏、黄河各渡口、筹办周密。并现在稽查情形。得旨。慎密嵇查。如有不肖官吏。疲玩性成。不严拏奸细。即行参奏。　　

○予江南阵亡守备李国珍、祭葬世职。　　

○甲戌。谕内阁、前据倪良燿奏、江苏布政使联英、猝患风痰。恳请开缺。当降旨准其回旗调理。兹据杨文定奏、联英于未奉谕旨之先、藉病潜逃、请旨饬查等语。现在联英曾否回京。著吏部、及镶黄旗满洲都统、查明据实具奏。倪良燿、不俟该抚批饬。遽行奏请开缺。殊属冒昧。著交部议处。　　

○又谕、杨文定奏、请将擅弃职守之游击熙昌、奎喜、惩办一摺。又据向荣奏参该游击等、畏贼潜逃等语。江苏常州营游击熙昌、泰州营游击奎喜、均有守土之责。辄敢擅弃职守。畏贼先逃。丧心无耻。殊堪痛恨。若不立置重典。何以肃军律而儆效尤。奎喜、业经杨以增奏参。降旨革职拏问。熙昌、著一并革职拏问。均著解交向荣军营。即行正法。以昭炯戒。　　

○又谕、杨文定奏、请将任意迁徙、畏葸无能之道员、革职示惩等语。江苏署常镇通海道胡调元。经该署督、饬令管理镇江筹防局事务。该员于镇江失守后。擅自退至常州。复绕至通州。任意迁徙。竟置陆路水师钱粮于不问。该员失守城池。本有应得之罪。著即革职拏问。交该署督查讯确情。按律定拟具奏。　　

○又谕、杨文定奏、请将已革副将发遣等语。已革江苏太湖协副将刘长清。经该署督、派令带船渡兵。乃于瓜州失守之后。竟任听各船涣散。自行潜往狼山。仅予革职。不足蔽辜。刘长清、著即发往新疆效力赎罪。以示惩儆。　　

○谕军机大臣等、杨文定奏、水师获胜一摺。此次水师各船。在北固山等处、击毙贼目工人。复进至瓜州口。焚毁击坏贼船多只。毙贼数百人。剿办尚为得手。陆路大兵。亦先后据琦善、向荣等、奏报屡次获胜。军威大振。惟贼船横梗江中。往来自如。必须先将水面之贼、设法肃清。并将镇江克期收复。则江甯扬州大股贼匪。南北隔绝。彼此不能相顾。两路大兵进剿。更易为力。现在上海及雇到浙江各艇船。已有二十余只。再浙江已报启程之师船、及上海夹板船二只。此时谅均驶到。前据向荣奏、业经豫备炮船火具、在当涂一带停泊。专俟下游师船驶到。即可前后夹击。杨文定统带师船。一俟齐备。即一面知会南北两岸。同日进攻。并一面密约向荣、与上游各船、两路合剿。兵贵神速。总宜相机克期进剿。万不可稍有迁延。致误事机。将此由六百里谕令知之。　　

○又谕、向荣、许乃钊奏、通筹水陆全局、宜先清江面一摺。所称先从水上去其船只。使三城之贼。首尾不能兼顾。又以三城形势。镇江最为扼要。先复京口。则贼之应援、自多中阻、各等情。与朕今日寄谕杨文定。意见正相吻合。该大臣等、务当相机妥筹。水陆夹攻。总以神速为妙。万不可迁延贻误。惟金陵大股贼匪。坚拒不出。且逆首均在城中。必须严防奔突。毋任乘间窜逸。应如何设计破城。并著密筹办理。仍随时知照琦善、南北同时进攻。毋失事机。又片奏、探有夷人火轮船只、驶过镇江。径往江甯。与本日杨文定所奏略同。著即密饬上海道吴健彰、令其设法晓谕。查得实情。再行核办。至杨文定所拟照会。朕详加披览。未尽妥惬。不可遽行。向荣奏称、不便钤用关防。所见甚是。现在惟当督饬炮船。于大江上下游、合力剿贼。先其所急。若能将江面贼船、痛加轰击烧毁。水陆夹攻。迅殄群丑。该夷无隙可乘。当不致别生枝节。且贼匪一经剿除。与上海通商马头、毫无阻碍。该夷等亦可相安。至该夷动静。仍当随时详加访查。密为防范。不可稍示张皇。又片奏、难民逃出、不下四五万人。分别给赀遣散。自应如此办理。惟人数众多。难保无奸细溷迹其中。著一面抚恤。仍一面稽查。毋致堕贼诡计。其粮台委员西金额、收集驻防兵百余人。随同大营习练一节。此项官兵。为数无几。且系全家被难之余。著毋庸随营打仗。以示体恤。将此由六百里谕知向荣、杨文定、许乃钊、并传谕彭玉雯知之。　　

○江南河道总督杨以增奏、遵查扬州附近州县各官。似与贼匪不相为仇。得旨。确切查明。不准丝毫隐饰。朕闻扬州一带。闾阎门户上、俱贴顺字。民心不固。皆地方庸吏作俑。此等不肖官员。任伊依违尸禄。皆朕无知人之明。不知督抚大吏知愧否。汝若照例委查。曲为掩饰。惑于积阴功之说。不知此等人正不足惜。若曲护之。则彼之效死勿去者。何由伸愤。办此等事。失于仁。正是无阴功也。　　

○以光禄寺卿载龄、为都察院左副都御史。　　

○以正红旗汉军都统华山泰、署察哈尔都统。正蓝旗汉军都统桂良、署正红旗汉军都统。　　




大清文宗协天翊运执中垂谟懋德振武圣孝渊恭端仁宽敏显皇帝实录卷之九十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。夏四月。乙亥朔。享太庙。上亲诣行礼。　　

○谕军机大臣等、本日据巡视中城给事中凤宝等奏、访获墙壁写字之僧人等。据供因募化月米。在各施主门首。书字为记。以防遗漏等情。该僧人等所供。是否确实。著传知该城。再行研讯。如实无别情。即令各该寺僧人。出具切结保释。毋庸交部审办。并严谕该僧人等、此后毋得在施主门首书写字记。惟此等字样甚多。断非尽系化米僧人所写。必有不法匪徒。藉图煽惑。仍著传谕各巡城御史。随时严密访查。务将形迹可疑之辈。尽数拏获。从重惩办。毋得因有此奏。查缉稍形疏懈。将此谕令知之。　　

○命镇国公继善、在御前行走。乾清门侍卫联顺在御前侍卫上行走。　　

○命驻藏帮办大臣谆龄、往奠故后藏班禅额尔德尼茶酒。赏银五千两治丧。　　

○丙子。上诣寿康宫、问皇贵太妃安。　　

○谕内阁、张亮基、崇纶奏、剿办土匪、叠获全胜、并委员接办剿捕事宜一摺。湖北崇阳、嘉鱼、匪徒陈申子等一股。自通城何葛塅折回崇阳桂口地方。意欲径袭崇阳。遥为掎角。臬司江忠源、于三月十五日。驰抵桂口。分队夹攻。阵斩逆首陈申子等、歼毙匪党五百余名。余匪四散。该臬司复乘胜攻剿通城何葛塅一股。于十七日拔营入山。该匪何田俊、负嵎抗拒。复经兵勇杀贼七十余人。将何田俊房屋祠堂。一并焚毁。该匪等屡受大创。乘胜速剿。无难立尽根株。现在江忠源、已遵旨赴江南向荣军营。帮办军务。著即令署汉阳府知府张汝瀛、前往接办。所有兵勇。均由该府调遣。以专责成。该署督等、现复添派镇将。带兵分往崇阳蒲圻要隘。合力防剿。务将各股土匪、及未获逆首何田俊、罗经仁、并嘉鱼首犯熊开宇等、迅速悉数捦获。严行惩办。毋得稍留余孽。　　

○又谕、前据景淳、奏参吉林六七起官兵。行走迟延。已降旨将带兵官色勒锦等、交部严议。仍责令带兵。以观后效矣。兹据奏称、七起官兵。已陆续到省。而六起官兵较近百余里。转复迟到。实属玩延。所有六起带兵官委参领珲春、防御色勒锦、骁骑校穆精阿、格图肯、恩骑尉额尔苏勒、著即截留。毋庸带兵前来。此次官兵。即著另派之防御贵春、骁骑校富和、丰玉、乌郎阿、委营总台斐英阿管带。星速趱行。副都统倭克精额、著仍遵前旨。管带来京。毋庸前赴军营、　　

○又谕、赠太师大学士原任协办大学士杜受田灵柩回籍。前经降旨。派恭亲王奕前往祖奠目送。著沿途地方官。妥为照料护送。兹闻初四日启程回籍。著加恩于到籍后。赐祭一坛。派散秩大臣承志、前往奠醊。以示朕笃念师儒有加无己至意。　　

○又谕、锡龄奏、请将□山戊不□试展限一摺。并片奏、安徽办理防堵情形等语。所有安庆太平两府□山戊不□试。著展限半年。再行考试。该学政虽无守土之责。如果访闻该省防堵办理不善。即应早为陈奏。乃直至该省失事后。数月来、始行敷衍入奏。实属迟延。且据称现驻徽州府。是否出棚考试。未据分晰奏明。亦属含混。锡龄、著交部议处。　　

○谕军机大臣等、前据穆腾额奏、班禅额尔德尼涅槃。已降旨照例赏赉、并加赏物件。由驿发去。派谆龄前往赐奠。其后藏事务。暂令扎萨克喇嘛朗结曲丕代办矣。该扎萨克喇嘛、平日办事。能否妥协。番夷人等。是否信服。藏务紧要。必须素孚众望者。方能办理得宜。著穆腾额等、详细访察。谆龄现在派往赐奠。并可就近察看。该喇嘛朗结曲丕、如果办理一切妥善。能惬众论。该大臣等、即一面奏闻。一面传知该喇嘛。即令其妥为代办。仍查照例案。奏请给与敕谕。现在班禅额尔德尼、系在后藏涅槃。与前辈班禅额尔德尼、在京涅槃者不同。著穆腾额等、即将向来班禅额尔德尼在藏涅槃后、所有派人代办、及所奉恩旨、并敕谕各事宜。查明成案。详晰开单。迅速具奏。毋稍疏漏。将此由四百里各谕令知之。寻奏、扎什伦布案卷。因乾隆年间。廓尔喀劫掠时遗失。据扎萨克喇嘛朗结曲丕禀称、历辈经部所载派人代办。未经奉有恩旨、并敕谕各事。报闻。　　

○又谕、黄宗汉奏、办理军务情形一摺。并片奏、藩司回省各事宜。浙江与江苏接壤。自应严密设防。以为苏省后路声援。该抚派兵前赴常镇一带协防。复派文武员弁。于嘉湖各属。分三路劄营。扼要驻守。并派将弁带兵居中策应。布置尚属妥协。省垣要地。分拨兵勇守卫。并安设炮台。调集水师之处。均著照所议办理。所需经费。准其于藩库正杂项下。再拨银十万两。交筹防局撙节动用。核实报销。该抚现在省垣。督饬所属严密筹防。尤须安抚人心。持以镇定。随时剀谕绅民。剖陈利害。令其集赀团练。互相保卫。其有实心为公。广劝捐输。或能毁家纾难者。准该抚从优请奖。候朕破格施恩。傥有刁生劣监。意图掊克侵渔。不顾大局者。即著该抚查明。秉公惩办。如有紧要。即著该抚亲往嘉湖。督率妥办。向荣连获胜仗。夺据钟山。其城外东南两面贼营。攻毁殆尽。且有湖南江西等省船炮。自上游运驶。已至江浦。但能将上海船只。驶入京口。先将镇江贼船剿毁。收复郡城。则金陵城内之贼。益形穷蹙。大兵更易得手。可以一鼓成捦。麟桂熟悉艇船情形。著仍遵前旨。迅赴镇江。与杨文定督率炮船。奋力攻击。吴健彰所雇局艇等船。如有未到者。即著飞催前进。浙江师船。已由总兵陈世忠统带。提督叶绍春、复派员驾船同往。若再于浙江多拨师船。并广艇等船。陆续助剿。则声势益壮。务须不分畛域。与邓绍良等内河陆路之兵。并力攻复镇江。即疾趋江甯江面。为向荣援应。截贼北窜之路。毋得株守杭城。致失事机。其藩司印务。前已有旨、令黄乐之署理。著即由嘉湖回省。帮同该抚办理一切事务。其海运米石。现已迟误。有未经兑开者。著该抚迅即严饬委员等、赶紧督押赴沪放洋。毋再迟延。所有前次奏到各摺件。著钞录朱批、并所奉谕旨。寄给阅看。将此由五百里谕知黄宗汉、并传谕麟桂知之。　　

○以工部尚书麟魁、兼署礼部尚书。　　

○以镶红旗满洲都统载垣、署正黄旗满洲都统。　　

○以拏办湖北襄阳土匪出力。赏陕西参将阎丕敏等、蓝翎。余升叙有差。
  </div>
  <div class="pagination">
   <a href="清实录咸丰朝实录_page126.html">
    上一页
   </a>
   <span>
    ...
   </span>
   <a href="清实录咸丰朝实录_page122.html">
    122
   </a>
   <a href="清实录咸丰朝实录_page123.html">
    123
   </a>
   <a href="清实录咸丰朝实录_page124.html">
    124
   </a>
   <a href="清实录咸丰朝实录_page125.html">
    125
   </a>
   <a href="清实录咸丰朝实录_page126.html">
    126
   </a>
   <span class="current-page">
    127
   </span>
   <a href="清实录咸丰朝实录_page128.html">
    128
   </a>
   <a href="清实录咸丰朝实录_page129.html">
    129
   </a>
   <a href="清实录咸丰朝实录_page130.html">
    130
   </a>
   <a href="清实录咸丰朝实录_page131.html">
    131
   </a>
   <a href="清实录咸丰朝实录_page132.html">
    132
   </a>
   <span>
    ...
   </span>
   <a href="清实录咸丰朝实录_page128.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
