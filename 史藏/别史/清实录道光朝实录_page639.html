<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 639 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 639 页/共 848 页</h1>
    <div class="content">○谕内阁、达赖喇嘛呼毕勒罕。于明年四月十六日坐床。所有颁给敕书赏赉等件。著理藩院拣派司员二人。驰驿赍往。沿途经过直隶山西陕西四川等处地方。著各该督抚派委道府副参大员。妥为护送。并著宝兴。于司库提银一万两。俟该司员等到省时。交给带往。一并赏给达赖喇嘛。至打箭炉以西。著该督知会前途。照例豫备马匹。勿致迟误。　　

○戊辰。上奉皇太后幸观澜堂。进膳。　　

○赏前任宁夏将军特依顺都统衔。为参赞大臣。驰赴广东办理夷务。　　

○旌表守正捐躯四川岳池县民卿世弟女喜姑。　　

○己巳。以巡查边界抚驭得宜。赏伊犁领队大臣花沙布、花翎。　　

○户部议准、山西巡抚杨国桢疏报、续垦庄亲王空闲马厂地一千一百顷有奇。照例升科。从之。　　

○庚午。谕军机大臣等、麟庆奏、祥符漫口。豫筹拆坝启放等语。现在祥符漫口。大溜业已全掣。若由该省归德陈州一带。转入安徽。汇注洪泽湖。势难容纳。该河督将束清西坝拆展。俟湖水再增。犀□□堤先放外南厅顺清河及吴城七堡。以资分减。著即督饬道将。赶紧兴办。所奏缓启御黄坝一节。固为工费繁重起见。惟全黄灌入。湖身不能容受。则高堰山盱堤工吃重。淮扬等处情势可危。著该河督豫为筹备。如御黄坝必须拆展。即一面奏闻。一面相机赶办。其山盱三坝启放归江。拟请亦从缓办之处。亦著酌量情形。分别办理。傥稍存大意。致失机宜。设遇全黄灌入江境。一时措手不及。致有疏虞。惟该河督是问。所奏清水畅出。刷沙济运。外南北以上。直至河南交界。挑浚淤垫等语。著俟勘定黄水入境要工后。次第筹办。将此谕令知之。　　

○又谕、文冲奏、勘明漫口情形。暂缓兴堵一摺。据奏勘商圈筑越堰挑坝施工。并丈量河面情形。请照睢工漫口成案。暂缓堵筑等语。著王鼎、慧成、于到省后。审度地理水势。悉心筹议具奏。至所称省垣卑湿。亦须另择善地。早为迁避一节。省城建置。历有年所。择地迁移。关系重大。并著会同牛鉴详勘周咨。妥议具奏。文冲原摺。著钞给阅看。将此谕令知之。　　

○辛未。谕内阁、敬徵等奏、掌仪司司印被窃。请将司员等交部议处等语。内务府掌印郎中富文、值月笔帖式贵善、俱著交部照例分别议处。失去印信。著该衙门严行讯鞫。上紧访查。并著步军统领衙门顺天府五城一体严拏。务将印信及窃印正贼缉获。归案审办。　　

○壬申。谕内阁、刘韵珂奏、沿江石塘坍陷。现饬查勘一摺。浙江萧山县四字等号塘身外连坦水。内及田庐。猝然陷没。该处为山阴、会稽、萧山、三邑保障。现值秋潮旺盛。亟应赶紧修复。俾资保护。惟塘身坍缺甚宽。深几十丈。是否应在原处修建。抑须移筑坚处。著该抚相度地势。妥议筹办。以期巩固。所有被陷田庐。被淹人口。并著查明酌量抚恤。寻奏、该塘坍陷过深。原处不能筑复。须择坚实地段。一律改建。所有淹毙人口二十三名。沉陷民房二十四间。已查明分别抚恤。报闻。　　

○谕军机大臣等、牛鉴奏、省城水围帀月。来源盛涨。现在吃重情形一摺。据称省城自黄水全掣以后。西城稍见安定。北城又添分溜注射。势渐里卧。情形更为危迫。其余四面城身。久泡酥损等语。著牛鉴等设法疏消。以免浸灌。其应如何挑溜。勿令水势冲射之处。仍著悉心妥办。现当秋汛正长。尤当加意防护。毋得再有疏虞。所有河南司库报存正杂银。除分解湖北南河外。实存银三十五万五千一百二十余两。又库存帮贮银十五万两。均准该抚动用。事竣核实报销。惟省城猝被水围。百姓困苦情形。已堪悯恻。设使水势日长。急切不能消退。百万生灵。俱归沉没。朕心实有不忍。因思与其拆移甎石。剜肉补疮。徒事补苴。终难保护。莫若即所拨库银。以为迁徙赈恤之需。著牛鉴等悉心妥酌。剀切晓谕。凡此城内居民。各有父母妻子。趁此及早迁徙。以冀生全。如有安土重迁。不愿轻去其乡者。亦不可加以逼迫。其文武大小官员兵丁人等。傥至事出危急。亦即随时酌量。就近迁避。不必以城已就湮。因有守土之责。徒作无益之举。据奏本省被水各属。亦著分派干员前往加意抚恤。其下游水势。究竟作何归宿。该抚务即侦探确信。迅速驰奏。以慰廑念。将此由五百里谕知牛鉴、并传谕鄂顺安知之。　　

○以故科尔沁辅国公博罗特子帕拉巴、袭爵。　　

○福建汀州镇总兵陶飞熊、以年老休致。以山西杀虎口副将乌尔清阿、为汀州镇总兵官。　　

○癸酉。上诣绮春园。问皇太后安。　　

○以故四川建昌道属三大枝土百户印照学子玉龙、袭职。　　

○甲戌。谕内阁、德厚奏、请将司库解任审讯一摺。据称盛京司库叶普肯、被书吏禀称有私取库银情弊等语。案关管带库钥之员。私取库贮银两。虚实均应彻底根究。叶普肯、著解任交盛京将军会同盛京刑部、提同书吏人等。研讯确情。按律定拟具奏。　　

○乙亥。谕内阁、前因河南祥符上汛三十一堡漫口。掣动大溜。由陈留杞县东南一带而去。安徽与豫省接壤。叠经降旨著程楙采豫为防御。并将漫溢淹浸之处。查明具奏。本日据麟庆奏称、全黄入湖。现在启放顺清河宣洩。并将空运挽渡。乘流畅顺等语。祥符漫水入湖。必由安徽经过。被淹之处。定已不少。该抚至今尚未驰奏。玩泄已极。现在该省被淹地方究有若干。经过州县。情形轻重若何。著即迅速查明据实具奏。　　

○谕军机大臣等、给事中郑世任奏、风闻湖南浏阳县。北乡大屋土□□地方。逃军张显扬。窝匪百余人。自称江湖朋友。四出偷窃该逃军窝藏赃物。明目张瞻。肆无忌惮。三日内许事主持银赎取。附近十里之内。喈其耳目。声息相通。诚恐愈积愈多。蔓延勾结等语。在配潜逃人犯。地方官不加究办。致有窝匪行窃。计赃勒赎。种种不法情事。若不及早查拏。必致酿成巨案。著裕泰、吴其浚、遴委干员。严密拏究。以靖奸宄傥该地方官规避处分。意存消弭或致该匪犯闻风远扬。著即严行参处。将此各谕令知之。寻奏、查拏张显扬。先已闻风逃逸。追至零陵县地方捕获。讯据该犯供认窝留罗德新、张扬二等、行窃分赃属实。现已缉获夥犯多名。按拟究办。报闻。　　

○又谕、麟庆奏、全黄入湖。启放顺清河宣洩。并将空运挽渡南下一摺。此次黄水全势南趋。洪湖盛涨。该河督启放顺清河。引清入黄。并将吴城七堡。及清口替河滩面。赶挑川字河等工。以洩河涨而刷河淤。并先启杨庄头坝。拆展二三两坝。现在军船回空。业由中河挽放。所办尚属周妥。该河督务当仍遵前旨。一切疏浚防守事宜。豫为筹备。相机赶办。另片奏、本年湖水已旺。全黄汇注。而江潮盛涨。顶托不消。运河东堤吃重等语。现当秋稼登场。下游居民田庐。恐被淹浸。该河督如能于各口隘设法疏通。不致水势漫溢。则田庐禾稼。皆可保全。朕心实所欣慰。傥水长不已。情形十分吃重。则高邮四坝。应如何豫为晓示居民。赶紧启放之处。该河督务宜慎重办理。固不可迟缓误工。尤不可孟浪偾事。是为至要。又东河祥符汛漫口。其刷宽丈数。及水所经过。由何处入湖。著麟庆派员详晰查明。绘图贴说呈览。将此谕令知之。　　

○丙子。谕内阁、文冲奏、各厅工程平稳。详符上汛口门河势及省城情形一摺。据奏祥符上汛口门东岸裹头埽。业已盘起。并催集船只赶运甎石秸料。保守省城等语。著该河督竭力防守。将西岸裹头埽及运赴省城物料。赶紧办理。所请酌拨库银接济。准其于例拨银二十五万两内。酌拨藩库银十五万。以资接济。除划还藩库借款外。余银拨存道库。以备上游防险之用。仍著随时实力严查。毋任虚糜。又另片奏、郑上汛胡家屯埽工汇蛰。现在抢办等情。即著该河督驰往督办。采购料物。赶紧补镶。　　

○谕军机大臣等、据法丰阿奏、请禁歇店人等保欠各弊一摺。西宁丹噶尔地方。每年冬间。有四川所属德尔格。及西宁所属玉舒等番。前来贸易。据该大臣饬查近年货多壅滞。恐歇店人等。有保欠拖累等弊。请嗣后严行饬禁。并取具甘结等语。是否可行。有无流弊。著恩特亨额派委妥员详细察看。妥议章程具奏。原摺钞给阅看。将此谕令知之。寻奏、番汉贸易。相安已久。并无保欠拖累等弊。未便强禁。现酌拟章程四条。一、番商来丹贸易。有未卖货物。寄存歇店。次年来时。令将货价交清。如有拖欠。准番商禀明地方官。如数比追。一、番商来丹出卖货物。责令歇店将价交清。傥故意拖延骗勒照诓骗律治罪。仍枷号一个月。一、内地商人赴丹买货。值番商在丹。责令以现银交易。或番商回牧。应由歇店将所存货物。公平交易。俟次年番商来丹。照数清交。不准卖多报少。以示怀柔。一、歇店寄存番货。应比照典商收当之例。如遇失火烧毁。或收藏不谨。被人窃取。或雨水渗漏。及虫伤鼠咬。均照原价赔偿。邻火延烧者。酌减十分之二。如被盗抢劫。及雨水冲塌成灾。免其赔补。若并未被失。诈言水火盗贼者。除勒限赔偿外。计赃准窃盗论。从之。　　

○以浙江瑞安协副将郑宗凯、为定海镇总兵官。　　

○旌表守正被戕贵州都江厅民杨得泰弟媳陶氏。守正捐躯山东滕县民邓卯东妻张氏。　　

○丁丑。仁宗睿皇帝忌辰。遣官祭昌陵。　　

○上诣安佑宫行礼。　　

○谕内阁、都察院奏、查明各省京控咨交案件。逾限未结。并上次展限已逾。仍未审结各案。开单呈览。各省州县。审断不公。致令来京具控。经各衙门咨交之后。各该管上司自应勒限严催。将未结各案迅速审办。以免悬宕。兹都察院查明该衙门咨交各省逾限未结。统计三十二案之多。步军统领咨交各省逾限未结。统计五案之多。似此任意积压。玩泄已极。著吏部即将承审逾限各督抚都统府尹及委审各员。应得处分。查取职名。分别议处。并著该督抚等、将未结各案。迅速审办完结。毋再任意宕延。致干咎戾。　　

○又谕、恩特亨额等奏、贼番抢劫牲畜。经该管盟长击散一摺。此次果洛克等贼番窜至青海地面。抢劫蒙古番族牲畜等物。经该盟长郡王棍楚克济克默特。带兵前往捦剿。胆敢开枪抗拒。复经该盟长督同剿捕。歼毙贼番多名。夺获被抢牲畜。洵属奋勉可嘉。棍楚克济克默特。著赏给大缎四匹。仍交部从优议叙。其沿边要隘。仍著该督饬令各营汛严加守御。毋稍疏懈。　　

○以剿办福建台湾匪徒出力。赏知府熊一本、游击洪志高、都司吕大升、守备陈连斌、花翎。千总曾玉明、蓝翎。余升叙有差。　　

○戊寅。谕内阁、此案鲍鹏以叠次代人买烟之犯。夤夜前赴夷船传话。并随琦善前赴粤东。经王大臣等拟照交结外国例加等发遣。鲍鹏著发往伊犁给官兵为奴。遇赦不赦。山东潍县知县招子庸。明知鲍鹏系不安本分之人。不加拒绝。仍留住署内。荐举传话。咎无可辞。招子庸著即革职。无庸再交部议。该革员任内有无经手未完事件。著该抚查明办理。山东巡抚托浑布、听从招子庸荐举。派令鲍鹏前往夷船传话。亦有不合。著交部议处。　　

○谕军机大臣等、本日据牛鉴驰奏、省城情形危急。尽力抢护一摺。据奏口门溃出之溜。与旁溜合并。直冲城角。抛甎不能得力。现拟运石抢抛攩护。催集河工秸料等语。著牛鉴加意防守。毋稍疏懈。前有旨谕知牛鉴。事出危急。城内居民及早迁徙。官员亦酌量迁避。由五百里寄知。计此时当已接奉。现在秋汛方长。水势靡定。傥万分危急。不能保守。著即遵照前旨。先尽城内居民。择地迁避。文武大小官员。以次递迁。牛鉴身任巡抚。自应照料妥当。随后起身。此次议迁。万不获已。原以保全百姓。总须先民后官。以免惊窜纷扰。是为至要。将此由五百里谕令知之。　　

○己卯。谕内阁、程楙采奏、沿江州县续又被水。现在筹办捐输接济一摺。安徽省本年江水盛涨。沿江州县。田庐多有受淹之处。前经该抚遣员分往查勘抚恤。兹据奏称、交秋异涨。各州县续又被水。自应妥为安抚。所有被灾较重之望江县。准其一体抚恤。即著饬令该县妥为勘办。其情形较轻之芜湖、繁昌、和州、贵池、等州县。叠经灾歉之后。民力亦形拮据。若待秋后再筹接济。难免觅食流离。现据该抚等倡率捐输。即著饬令委员。酌带捐项银两。前往各州县确查实在贫民。妥为经理。此外各属。如有被淹之处。仍著该抚随时察看情形。豫筹接济。务使本境穷黎。不致纷纷外出。以资口食而免流亡。　　

○谕军机大臣等、前据麟庆奏、全黄入湖。启放宣洩。并将空运挽渡南下情形。所办尚属周妥。有旨将一切疏浚防守事宜。著该河督豫为筹备。相机赶办。本日据裕谦奏、祥符漫堤大溜南趋。下游高宝等湖。江潮顶托。淮扬运河堤工。处处吃重等语。现在浙江防堵事宜。尚未全竣。南河启放各工。均关紧要。麟庆身任河督。责无旁贷。所有折展各坝。启放湖流。及回空漕船南下渡黄各事宜。著责成麟庆妥速办理。稍有疏虞。惟该河督是问。懔之慎之。将此谕令知之。　　

○又谕、桂良等奏、南掌国遣使叩关。恭请入贡一摺。南掌国长召喇嘛呢呀宫满。情殷祝嘏。并例贡堀期。遣使叩关。呈进贡物。所有该国使臣。计八月内方可行抵云南省城。该督等于该贡使到省后。务令照常行走。于封印前抵京。并派委文武各员。妥为护送。将此谕令知之。　　

○又谕、裕谦奏、酌撤江浙两省防兵一摺。据奏浙省沿海口岸。加筑土城炮台。安设炮位。已极周密。江苏洋面。并无夷船踪迹。守御已甚完备。所议陆续裁撤各兵。均著照议办理。程矞采准其暂回苏州。所有上海防堵事宜。责成该道王玥。会同陈化成。王志元妥为弹压。裕谦仍移驻江浙两省适中这地。会同刘韵珂、程矞采、余步云、陈化成、通盘筹画。随时酌量情形。陆续撤防。仍不得稍存大意。致有懈弛。又另片奏、江苏安徽二省。江潮泛溢。祥符漫堤大溜南趋。下游处处吃重等语。裕谦现在办理江浙两省防堵要务。自未能兼顾河防。所有折展各坝启放湖流各事宜。已有旨责成麟庆妥为办理矣。将此谕令知之。　　

○晋赠故致仕户部尚书黄钺、太子太保。予祭葬。谥勤敏。入祀贤良祠。　　

○以缉盗出力。予福建参将孙云鸿等加衔升补有差。被戕外委钟成功、祭葬世职。乡勇佘富等、赏恤如例。　　

○命陕甘总督恩特亨额拨银五万两。解赴塔尔巴哈台。备道光二十三年经费。　　

○庚辰。上诣绮春园问皇太后安。　　

○谕内阁、各省实缺如县。到任在半年外。不胜民牧者。即予休致。不得因其正途出身。率请改教。道光二年所降谕旨甚明。本日据陕甘总督恩特亨额奏、请将难胜民社之成县知县陈大均、以教职改用。核其到任。已逾定限。所奏著不准行。陈大均著即以原品休致。恩特亨额著交部议处。　　

○又谕、赛尚阿奏、据马甲开太告知有碓房辛姓等、向伊转托说情。并称曾托在赛尚阿家教读之山东海阳县拔贡宫鸿绪。代为说过等语。案关商民干预情托。且难保无影射诓骗情事。必应彻底讯办。著步军统领衙门。即将碓房辛姓孙姓严拏务获。交刑部确切根究。并著该部行提宫鸿绪到案质对。务期水落石出。以儆刁风。马甲开太著听候传质。寻山东巡抚托浑布奏、查明宫鸿绪于道光十九年九月间。自京带病回籍。十月间在籍病故。下部知之。　　

○谕军机大臣等、本日颜伯焘奏、夷船闯入厦门情形。刘鸿翱等奏、现在严密防守省垣各一摺。据称逆夷兵船。于七月初九日。闯进青屿口门。颜伯焘亲自督战。奋力拒敌。开炮击沈火轮船一只。兵船五只。该夷一面回炮。一面蜂拥而进。是日南风大作。该逆船只又占上风。我军烟火迷目。以致厦门失守等语。该夷如此猖獗。实堪痛恨。厦门为闽省锁钥。岂可令该夷日久占据。著颜伯焘督同窦振彪。普陀保。趁此未及安定之时。设法克复。本省兵勇。谅已陆续调拨。协力攻剿。其应如何雇募水勇团练乡勇之处。务即迅速办理。勿再迟误。至闽安协所辖五虎门。为省垣咽喉。尤当严密分兵防守。不可大意。该夷伎俩。原祇恃船坚炮利。习惯风涛。今该逆登陆占据炮台。是防之之术。必应水陆交严。方不致仓卒失事。颜伯焘退守同安。保昌等坚守省城。均属职任重大。但兵力单弱。已降旨饬令吴文镕迅调精兵二千名。赴闽应援。该督抚等总当激励众心。及早克复厦门。毋得坐失机会。渐形滋蔓。所有阵亡将弁兵丁。著奏明交部照例赐恤。该督自请治罪。并请将各员分别交议之处。著俟收复厦门后再降谕旨。将此由六百里加紧各谕令知之。　　

○又谕、本日据颜伯焘等由驿驰奏、＜?口英＞夷兵船突至福建。厦门失守各情形。逆夷贪得无厌。肆其猖狂。殊堪痛恨。现已占据厦门。难保不乘风北驶。扰及沿海各省。盛京为根本重地。尤为紧要。前经降旨著该将军严密防范。本日又饬惟勤调兵一千名。前赴盛京。交该将军分派防堵矣。又饬棍楚克策楞调兵一千名。暂留盛京。以备直隶调拨之用。至逆夷习于水战。向来议者。皆以彼登陆后。即无能为患。乃今占据厦门。是陆路亦不可不加严备。著耆英相度机宜。妥为筹画。万一夷船驶至。即激励将士。同心敌忾以彰天讨。将此由六百里加紧谕令知之。　　

○又谕、本日据颜伯焘等由驿驰奏、＜?口英＞夷兵船突至福建。厦门失守各情形。逆夷贪得无厌。难保不乘风北驶。扰及沿海各省。天津附近京师。尤关紧要。前经降旨著该督严密防范。谅已各口均有准备。如有应添防兵。著酌量情形。一面奏闻。一面飞调。现在已调吉林兵一千名。前赴盛京。交耆英派拨防守。又调黑龙江兵一千名。暂留盛京。如直隶兵力较单。即可调拨应用。讷尔经额著即驰赴天津。相机筹办。万一夷船驶至。不可迎面攻击。或于要口设伏。或两面夹攻。方能取胜。所有北塘一带。及各处沿海居民。务须剀切晓谕。夷人初到。始以购买食物为词。继且抢掠奸污。无所不至。莫如各自团练。保护自家。众志成城。自然勇气百倍。切勿受其诓骗。以至身家受害。或另有良策。保卫乡民。必须筹度万全。是为至要。颜伯焘原摺。著钞给阅看。将此由六百里加紧谕令知之。　　

○又谕、本日据颜伯焘等由驿驰奏、＜?口英＞夷兵船突至福建。厦门失守各情形。已降旨调江西兵二千名。前赴福建应援矣。逆夷贪得无厌。难保不乘风北驶。扰及沿海各省。江浙两省。毗连闽界。前经降旨著裕谦等严密防范。谅已各加准备。如兵力不敷。准其酌量调拨。该大臣等务须妥为布置。毋稍疏虞。万一夷船驶至。即激励将士。同心敌忾。以彰天讨。将此由六百里加紧各谕令知之。　　

○又谕、本日据颜伯焘等由驿驰奏、＜?口英＞夷兵船突至福建。厦门失守各情形。逆夷贪得无厌。难保不乘风北驶。扰及沿海各省。山东各海口港汊纷歧。前经降旨著托浑布严密防范。谅已早为准备。如兵力不敷。准其酌量调拨。该抚务须妥为布置。无稍疏虞。或须亲赴海口防堵。即著迅速前往。如有夷船驶至。觌面难以取胜。或须设伏夹攻。出其不意。著该抚悉心筹画。以固疆圉。将此由六百里加紧谕令知之。　　

○又谕、本日据颜伯焘奏、逆夷滋扰。厦门失守。著吴文镕挑选江西省精兵二千名。令曾经出师之将弁管带前往。迅速起程。并著申明纪律。毋许沿途滋事。江西与闽省接壤。该抚务当严饬文武员弁。择要防堵。毋稍疏虞。将此由六百里加紧谕令知之。　　

○又谕、＜?口英＞咭唎夷船。现仍肆行滋扰。盛京为根本重地。亦应豫筹防守。著惟勤迅拨吉林兵一千名。拣派曾经出师之副都统一员。管带前往盛京。交耆英分派防堵。果升阿著毋庸派往。将此由六百里加紧谕令知之。　　

○又谕、＜?口英＞咭唎夷船。现仍肆行滋扰。盛京为根本重地。亦应豫筹防守。著棍楚克策楞迅即选拨黑龙江兵一千名。拣派曾经出师之副都统一员。管带前往盛京。交耆英分派防堵。将此由六百里加紧谕令知之。　　

○越南国嗣阮福暶、遣使请封。恭进方物。命留抵下次正贡。赏赉如例。　　

○予故越南国王阮福晈祭一次。以其嗣福暶、为越南国王。命广西按察使宝清往封。　　

</div>
    <div class="pagination">
<a href="清实录道光朝实录_page638.html">上一页</a><span>...</span><a href="清实录道光朝实录_page634.html">634</a><a href="清实录道光朝实录_page635.html">635</a><a href="清实录道光朝实录_page636.html">636</a><a href="清实录道光朝实录_page637.html">637</a><a href="清实录道光朝实录_page638.html">638</a><span class="current-page">639</span><a href="清实录道光朝实录_page640.html">640</a><a href="清实录道光朝实录_page641.html">641</a><a href="清实录道光朝实录_page642.html">642</a><a href="清实录道光朝实录_page643.html">643</a><a href="清实录道光朝实录_page644.html">644</a><span>...</span><a href="清实录道光朝实录_page640.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
