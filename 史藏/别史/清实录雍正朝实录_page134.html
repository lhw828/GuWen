<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 134 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 134 页/共 216 页</h1>
    <div class="content">○谕内阁。从来察吏之道。莫先于奖廉惩贪。盖贪黩之风不息。则上亏国课。下剥民膏。其为吏治人心之害者甚大。不止关系钱粮而已。我皇考圣祖仁皇帝澄叙官方。深恶贪墨之蠹国病民。所以警戒训饬之者至矣。祗以圣心宽大慈祥。未曾将侵蚀国帑、贪取民财之人。置之重典。姑且包涵。望其徐徐感化。此实如天之仁也。乃不肖官员等、不但不知感激悛改。勉为廉吏。且恃有宽大之恩。心无畏惧。将侵盗贪墨。视为固然。数十年来。日积月累。亏空婪赃之案。不可胜数。朕若不加惩治。仍容此等贪官污吏、拥厚资以长子孙。则将来天下有司、皆以侵课纳贿为得计。其流毙何所底止。是以数年来。加意整顿。若果人心知儆。旧习渐除。令朕得施宽大之政。乃朕之至愿也。此意于元年二年间即屡向左右大臣等密言之者。近观各省吏治。虽未必能澈底澄清。而公然贪赃犯法、及侵盗钱粮者。亦觉甚少。是众人悛改之象。与朕期望之意相符。亦可遂朕宽宥之初心矣。今欲大沛恩膏。酌免远年承追之项。将各直省官员名下应追赃银。及侵欺、那移、流抵、分赔、代赔银两。凡事在雍正三年以前、已经发觉者。该部查明情由具奏。候朕酌其情罪。降上□日免追。其自雍正四年正月以后犯罪之案。乃屡经训谕而不悛改者。不准宽免。至于军务钱粮。关系重大。其昔年西宁、肃州、阿尔泰、军需等案内应追银两。虽在雍正三年以前。亦不准豁免。此次特恩。乃朕仰体圣祖仁皇帝宽大至意。爰施法外之仁。岂但本人及其子孙、免追比之苦。获再生之庆。即承追之地方。在官员则得免于处分。在吏胥亦得免于杖责。案牍减省。事简刑清。莫不受国家宽大之赐。咸当感激警省。互相劝勉。以循良为楷模。以贪墨为鉴戒。则大小官吏、永远共沐国恩。倘因逾格宽宥。转启玩法之心。复蹈从前之辙。则旷典岂可再邀。国宪岂能再免。且背天逆理。莫此为甚。亦断不能逃上天之谴责也　　

○予故北路军营河南河北总兵官闪文绣、祭葬如例。赏银一千两　　

○丁巳。清明节。遣官祭永陵、福陵、昭陵、昭西陵、孝陵、孝东陵、景陵　　

○上诣恩佑寺行礼　　

○晋封诚郡王允祉、为和硕诚亲王。贝勒允禑、为多罗愉郡王。贝子允祎、为多罗贝勒。封二十一阿哥允禧、二十二阿哥允祜、俱为固山贝子。二十三阿哥允祁、为镇国公　　

○户部议覆。浙江总督李卫疏言、嘉兴、秀水二县。有义田余租项。系从前民间捐置之田。自康熙二十八年、学臣周清源、题归官徵备赈。租有定额。穷佃不胜其累。间有逃亡。并累及原捐之后裔。请将此项田租、除五六七年未完分年带徵外。所有年久未完银米。概予豁免。并请将此田分别给还归社。永免官徵。应如所请。从之　　

○赈湖南澧州、临湘等七州县、岳州等三卫、旱灾饥民。并免雍正七年分额赋有差　　

○予故镶红旗满洲副都统亨特、祭葬如例　　

○旌表直隶元城县烈妇、孙月朴妻谢氏。拒奸不污。投缳殒命。给银建坊、入祠致祭如例　　

○戊午。升陕西西安按察使硕色、为陕西西安布政使司布政使。湖南粮道杨馝、为陕西西安按察使司按察使　　

○升直隶山永福将胡杰、为河南河北总兵官。前往北路军营、统领绿旗兵丁　　

○己未。谕内阁。满汉内外兵丁。朕皆一视同仁。冀其俯仰有资。吉凶用度、不致匮乏。为此拳拳于心久矣。但经理区画之方。不得不由近而远。次第举行。以期无毙。是以首及在京之八旗。上年则通行各省驻防。及督抚提督标下。按其兵丁之数。分别赏银之多寡。令各该管大臣、商酌营运取息。以备兵丁支领之用。至于各省镇标。则拟渐次及之。今见各处督抚提督具奏前来。亦有经理得宜。可收实用者。亦有布置未当。难于举行者。可见料理此事之难矣。至于镇臣之才。又不及提臣等。则料理愈觉繁难。倘因朕此时加惠兵丁。而启将来争竞。以致弁兵上下之间。互相龃龉。则是恤兵之美意。转生营伍之事端。非所以爱之也。著各该总兵官、遍行询问标下兵丁等。若朕赏银后、伊等听该管官措置出纳。不生贪得冒领之心。即或措置失宜。甚至有侵蚀亏缺者。伊等亦不忿争怨望。致生事端。如此一一出具甘结。令该总兵官具疏保题。至于营运经理之法。著该省总督、巡抚、提督、会同总兵官。悉心商酌。如何料理、可以常久遵行无毙。并令督抚提督、酌量该总兵能否办理此事。具疏保题到日。朕当降上□日加恩。若该省无总督提督。即令巡抚确议保题。其每年出入查核、及接任交代等事。俱照督抚提标之例行　　

○谕户部。从前历年户部亏空库银。至二百五十余万之多。怡亲王曾奏请、将本部余平饭银。陆续代为完补。朕思历年该管之堂官库官。所司何事。若不责令赔补、无以示儆。因令孙渣齐秉公开报著追。乃孙渣齐开报时。高下其手。甚属不公。以致追完之数甚少。拖欠之项甚多。累年不能清结。今朕念孙渣齐之祖、旧日忠勋。已将伊免罪释放。并免伊名下应追银两。其余应追未完人员。亦一体施恩。悉行免追。仍照怡亲王所请、将所存余平饭银、代为完结　　

○庚申。镶白旗汉军副都统匡名世、缘事革职。升正蓝旗参领倭星额、为镶白旗汉军副都统　　

○辛酉。免直隶蓟州、武清、玉田三州县、雍正七年分水灾额赋有差　　

○壬戌。江南江苏按察使马世珩、缘事革职。调贵州按察使徐本、为江南江苏按察使司按察使。广西按察使张钺、为贵州按察使司按察使。升广西苍梧道张体义、为广西按察使司按察使　　

○理藩院遵上□日议奏、外国进贡来使。俱有馆舍安置。惟回纥未经置馆。请拨官房一所立为回纥馆。并择在京回民头目二名、居住看守。从之　　

○旌表江南阳湖县烈妇、冯继冉妻薛氏。拒奸不污。投缳殒命。给银建坊、入祠致祭如例　　

○甲子。移浙江宁波府同知、驻鄞县之大嵩。定海县岑港司巡检、驻岱山。鄞县四明驿驿丞、驻江干。添设定海县沈家＜山奥＞巡检一员。从浙江总督李卫请也　　

○赈江南寿州、合肥二州县、庐州卫、旱灾饥民　　

○乙丑。孝昭仁皇后忌辰遣官祭。景陵　　

○谕内阁。向来外省各标营沙唬赶缯等船。原令道员会同副将监督修造。道员遴委同知通判承修。副将遴委营都司守备监修。闻承修之员。备办物料。必经监修验看。自千把以及游副、逐层需索。及如式修造赴各标营交收。又有验看勒掯之毙。迨交收之后。一任船只弃置河干。雨淋日晒。船中器械绳索。为头舵等人盗窃变卖。而该管将弁、概不追究。夫始则借端勒索。后则听其毁弃。岂非以承修之责、专在文员。而监修之武弁、置身局外。遂至视同陌路乎。此等锢毙。闻各处皆然。而京口将军标下为尤甚。嗣后修造标营船只。著道员副将、会同领价。道员遴委丞倅。副将遴委都守。协同办理修造。如系将军标下船只。即遴委参领以下等官、同领同办。其船只交收之后。在汛停泊。责令头舵苫盖浇洗。每岁令该管将弁、出具印结、送督抚查核。如有升迁事故。令其具结交代。至于修造船只。有小修大修拆造之不同。是以工料多寡悬殊。今闻船未发厂。头舵人等、已将在船什物、私行盗卖。即届小修。亦必令其拆换添备。甚属不法嗣后著将什物、一并具册移交。如有短缺。将该管将弁、及头舵人等、分别参追。总之各省船只。每当修造之时。及交收之后。其中种种毙端。难以枚举。今就朕所闻、颁发谕上□日。在各省将军督抚提督等、悉心商酌。时加访察。以除诸毙。倘谕上□日中有难于奉行之处。亦著据实陈奏　　

○丙寅。添设山东莒州石埠集巡检一员。从河东总督田文镜请也　　

○丁卯。兵部议覆。浙江总督李卫条奏。一、步兵内有食水师营之粮者。查令改归水师。倘不能驾驶船只。另募补足。嗣后如有混食。查出、照冒支粮饷例治罪。一、内外洋面。大小船只、令于蓬上书为某处某号。并船户姓名。刊刻船尾。以别奸良。并通行沿海各省督抚提镇、一体遵行。俱应如所请。从之　　

○予故正红旗满洲都统苏丹祭葬。谥勤僖　　

○予故广东潮州总兵官尚潆、祭葬如例　　

○戊辰。谕陕西督抚等。安西沙州等处、招民屯垦。原为惠养边民之计。是以累年以来。备极筹画经营。期其得所。今从雍正六年民户到齐之日。计算至辛亥年。例当输赋之期。但念小民甫经安插。公私兼顾为难。著宽期二年。于癸丑年升科。俾民力宽裕。俯仰有资。以副朕格外加恩之至意　　

○加福建总督高其倬、为太子太保　　

○升镶红旗蒙古副都统秦布、为陕西西安将军　　

○南掌国王岛孙、遣使叭猛花等、奉表朝贺。并请永定贡期。得上□日、南掌国、远在西南徼外。从来未通职贡。今遣使前来、奉表修贡。具见悃忱。朕心深为嘉悦。所请著礼部议奏。寻议、嗣后南掌国、酌令五年进贡一次。今年初次纳贡。应照苏禄国初次进贡之例。颁赐敕谕一道。令该使臣恭捧还国。以示嘉奖。从之　　

○敕谕南掌国王。朕惟输诚效顺。远人昭向慕之忱。锡命褒庸。天室懋抚柔之典。矧兹殊域。逖听风声。既纳荩诚。宜加赉予。尔南掌国。属在遐陬。克抒丹悃。恪恭遣使。梯航直达于神州。恳切陈词。琛贽并将其方物。允堪嘉尚。用锡褒荣。兹特降敕奖谕。并赐王文绮器皿等物。王其祗受。益矢虔恭。以副朕眷。至王所请贡期。朕念尔国远在西南。往来迢递。已敕礼臣定议。酌俟五年之外。一修岁献之仪。若王有所敷陈。则可随时上达。故兹敕谕　　

○旌表江南合肥县烈妇、蔡机妻金氏。夫亡殉节。从容自尽。宝应县烈女、刁启沃聘妻朱氏。未婚夫亡。投缳殉义。各给银建坊、入祠致祭如例　　

大清世宗敬天昌运建中表正文武英明宽仁信毅大孝至诚宪皇帝实录卷之九十一



大清世宗敬天昌运建中表正文武英明宽仁信毅大孝至诚宪皇帝实录卷之九十二　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正八年。庚戌三月。己巳朔。谕内阁。朕爱惜人材。不忍听其限于考成。遂至放废。而外任各官。案件繁多。往往罹于参罚。是以数年来因公窐误之员。例应降革者。多于覆本之内降上□日、令该上司出具考语。送部引见。若其才具稍有可用。必再试以职任、而成全之。虽片善寸长。亦不肯轻弃也。今思在京部院司官、及旗员等。虽参罚之案不多。然亦有因公窐误者。所当一体加恩。与以赎过自新之路。嗣后、在京文武各官。有因公窐误。至于降革。而任内无钱粮不清、及治罪之案者。准照外员之例。令该堂官、该旗大臣、出具考语奏闻。带领引见。或将该员仍留原任。或另行试用。或照例降革。候朕上□日裁夺　　

○又谕。朕闻有数省督抚藩臬。不能约束书吏者。其胥役人等。狐假虎威。无恶不作。而督抚衙门为尤甚。其名有内外班之分。内班总管案件。外班传递信息。朋比作奸。种种吓诈。饱其贪壑。则改重为轻。拂其所欲。则批驳不已。即如广东各案盗犯未获。无论年月远近。不拘盗犯多寡。总督书办。概于冬季。写票差提承缉之吏目典史巡检。齐至肇庆。示期比责。其陋规则有院房年节礼。每员到彼。各送书办银三四十两。遂准回任。若微员无力馈送。则差押不放。甚至禀请杖责。此粤省之弊端也。至于各省督抚书役。则有承舍旗牌等名。皆自号为差官。该督抚给票差遣。亦用差官字样。而通省吏民。遂莫不以差官目之。平日踞坐班房。包揽词状。每于府州县官。谒见督抚之便。私行嘱托。滥准枉断。及差往他处。则肩舆逾分。马挂胸缨。俨然官长。沿途拜会有司。需索夫马馈送。此辈狡猾性成。或以小忠小信。趋奉本官。得其欢心。间或委其访察属员事迹。则假公济私。作威作福。其害更不可言矣。从来胥吏之为患。有关吏治。在精明廉察之督抚。自能觉照而防范之。而庸懦之督抚。为所欺而不知。受其累而不悟者。正不少也。又如藩司掌通省之钱谷。臬司掌通省之刑名。案牍如山。不得不仗熟练之书役。为之办理。而其中百弊丛生。舞文弄法之处。不可悉数。朕素知此辈之情状。已经定例严申禁约。今再行训饬。是在督抚藩臬等、约束于平时。访察于临事。不因熟悉条例而轻听其言。不因善承使令、而误堕其术。秉公驾驭。用意防闲。一有见闻。即加惩治。不存姑息之见。不留回护之心。如此、则若辈虽欲舞弊而不能。虽欲玩法而不敢矣。傥任封疆岳牧之寄。于一二管辖之书吏。不能使之安分守法。革面洗心。又安能察吏安民。诘奸禁暴。成移风易俗之治乎。朕深为庸懦之督抚藩臬耻之　　

○改江南奇兵瓜洲二营。归督标江宁副将管辖。从署两江总督范时绎请也　　

○云贵广西总督鄂尔泰题。广西太平府佶伦土知州冯朝宪故。其子冯时昌承袭。年幼。请以其妻黄氏协理。下部知之　　

○庚午。免直隶天津、静海二州县。雍正七年分、水灾额赋有差　　

○辛未。谕内阁。向来朕闻福陵前面水法。稍更故道。祇以未得精通地理之人。未敢轻议。上年福建总督高其倬。陛见来京。伊素精堪舆之学。特命率同主事管志宁等。前往奉天。敬谨相度。据奏陵前水法。因夏日溢口而流。太近左畔山脚。弓抱之势。微觉外张。应即行修理石工。俾循故道。则水抱沙圆。益增吉庆等语。朕览高其倬等奏摺。及所绘图样。甚为明晰。惟是祖陵工程。关系重大。著将奏摺图样。发与满汉文武大臣等。公同阅看。将应否修理之处。敬谨定议奏闻　　

○命江西省开局鼓铸。从江西巡抚谢旻请也　　

○改浙江象山协昌国石浦二汛。守备一员。千总一员。把总一员。为水师。以定海标石浦淡水二洋汛。归昌国汛分管。从浙江总督李卫请也　　

○壬申。谕内阁。牧令为亲民之官。一人之贤否。关系万姓之休戚。自古以来。慎重其选。而朕之广揽旁求。训勉告诫。冀其奏循良之绩、以惠我烝黎者。亦备极苦心矣。惟是地方事务。皆发端于州县。头绪纷繁。情伪百出。而膺斯任者。类皆初登仕籍之人。未练习于平时。而欲措施于一旦。无怪乎彷徨瞻顾。心志茫然。即采访咨询。而告之者、未必其尽言无隐。此古人所以有学制美锦之叹也。向以大学士朱轼、左都御史沈近思、外任多年。周知地方利弊。雍正二年。曾令二臣商酌规则。以为州县之指南。乃书未就绪。而沈近思物故。迩年以来。朱轼复时多疾病。此事遂至迟延。去年始降上□日。令总督田文镜、李卫、各抒所见。缮录诸条以进。朕亲加披览。在二臣各就其所阅历者而言。繁简同异之间。不必一致。而慎守官方。勤恤民隐。其大指则一而已矣。爰付剞劂。颁赐州县官各一帙。俾置几案间。朝夕观览。省察提撕。治效未臻、必思所以勉之。弊端未革。必思所以去之。本之以实心。行之以实力。毋始勤而终怠。毋静言而庸违。如此、则不但国家得司牧之贤。草野有父母之颂。而为牧令者。从此身膺显擢。名标史册。岂不美欤　　

○癸酉。以原任光禄寺卿赵之垣、为通政使司通政使　　

○甲戌。命西藏办事内阁学士僧格、统兵一千五百名。至腾格里脑儿驻防　　

○河东总督田文镜疏报。祥符县开垦雍正七年分田地、一百七十顷有奇。下部知之　　

</div>
    <div class="pagination">
<a href="清实录雍正朝实录_page133.html">上一页</a><span>...</span><a href="清实录雍正朝实录_page129.html">129</a><a href="清实录雍正朝实录_page130.html">130</a><a href="清实录雍正朝实录_page131.html">131</a><a href="清实录雍正朝实录_page132.html">132</a><a href="清实录雍正朝实录_page133.html">133</a><span class="current-page">134</span><a href="清实录雍正朝实录_page135.html">135</a><a href="清实录雍正朝实录_page136.html">136</a><a href="清实录雍正朝实录_page137.html">137</a><a href="清实录雍正朝实录_page138.html">138</a><a href="清实录雍正朝实录_page139.html">139</a><span>...</span><a href="清实录雍正朝实录_page135.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
