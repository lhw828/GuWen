<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 490 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 490 页/共 505 页</h1>
    <div class="content">○以镶黄旗汉军都统春佑兼署镶白旗蒙古都统。　　

○己酉。以太常寺卿袭自闳为内阁学士兼礼部侍郎衔。翰林院侍读学士周寿昌为詹事府詹事。鸿胪寺卿杨书香署光禄寺卿。　　

○庚戌。谕军机大臣等、载迁等奏、请拨款生息以备支发一摺。据称东陵用款日增。永济筹备二库。情形支绌。不敷散放。必须筹添款项。再将放款力求撙节。方无窐碍等语。即著照所请。由长芦盐务项下拨借银五万两。以一半银二万五千两。解交载迁等发商生息。分交永济筹备两库备用。以一半银二万五千两。由长芦运司就近发商生息。归还原款。俟原借之款归完。以后生息银两。均解交永济筹备二库。以供支放。李鸿章于接奉此旨后。即著如数筹拨。俾济要需。将此谕令知之。　　

○以科布多迎剿回匪叠胜。赏委参领鄂尔哲依托克托祜等花翎。委防御棍布扎布等蓝翎。余升叙有差。　　

○辛亥。谕军机大臣等、前因文彬奏、覆查东明石庄户口门难以施工。拟于赵王河等处筑堤修埝。当经谕令李宗羲等于江北下游。豫筹防范。择要修守。兹据奏称、上年侯家林以南王老户等处。又复溃决。其分流入运者。挤清下注。江境铜沛一带。湖南被淹。若罢堵口之议。下游更难防范。请饬山东巡抚筹堵缺口等语。著文彬详加筹度。如石庄户口门实难施工。即先将王老户等处民埝缺口竭力筹堵。以免黄水下注。贻患江北。李宗羲等所筹江北各属备御情形。即著督饬派出各员认真办理。不可有名无实。徒托空言。原摺著钞给文彬阅看。将此由四百里谕知李宗羲、张树声、文彬、并传谕恩锡知之。　　

○壬子。谕内阁、左宗棠奏、甘肃农业久荒。请将积欠钱粮概予豁免一摺。甘肃地方。被贼蹂躏多年。地亩久荒。粮租无出。闾阎情形困苦。加恩著将甘肃省同治十三年以前实欠在民地丁正耗等项钱粮草束、以及番粮番草、并向随地丁额徵课程等项杂赋。概予豁免。以纾民力。该督即刊刻誊黄。遍行晓谕。务使实惠均沾。毋任吏胥舞弊。用副朕轸念民艰至意。　　

○以故巴林扎萨克郡王阿拉玛斯巴咱尔兄额尔奇木巴雅尔袭爵。　　

○癸丑。孝贤纯皇后忌辰。遣官祭裕陵。　　

○谕内阁、吏部奏、遵议臬司各员处分一摺。云南按察使程諴、于游击杨玉麟被殴毙命。延不审结。致酿重案。前署会泽县知县任传纶、不能约束差役。复不照例相验。实属咎有应得。程諴、任传纶、均著降二级调用。不准抵销。任传纶并有疏脱重犯案悬不结情事。著照部议降一级调用。毋庸查级纪议抵。　　

○又谕、给事中边宝泉奏、覆试举人试卷出入太重。请饬会议一摺。所有覆试举人谢焕章试卷。著派桑春荣、彭久余、会同礼部秉公查核具奏。　　

○谕军机大臣等、常顺奏、请饬山西迅解经费银两等语。山西省每岁应解乌科两城经费银八万五千两。上年应解之款。仅据报解银二万两。现在官兵需饷孔亟。著鲍源深迅将欠解银六万五千两。务于五月以前埽数解清。以济要需。本年应解经费银两。并著赶紧陆续筹解。毋稍延误。将此由四百里各谕令知之。　　

○甲寅。上幸圆明园。　　

○还宫。　　

○予故户部尚书署陕甘总督沈兆霖于甘肃平番县建立专祠。　　

○乙卯。以前任湖南按察使仓景恬为云南按察使。　　

○追予江西都昌殉难职员刘经科妻吴氏、媳黄氏、旌表如例。　　

○丙辰。谕军机大臣等、张廷岳等奏、窜匪盘踞蒙古地方。请将蒙兵暂缓遣撤一摺。贼匪窜踞诺彦山之套赖商达地方。经伯克瓦齐尔带领蒙兵追剿获胜。毙匪多名。惟贼匪现尚盘踞额哲尼河崇库克地面。该处为乌库两城适中之地。亟须即时剿洗。以免日久蔓延。所有伯克瓦齐尔所带蒙兵二百名。著准其暂缓遣撤。其额尔德尼招所驻蒙兵三百名。著暂行遣撤。仍听候调拨。并著张廷岳、阿尔塔什达、妥为筹布。一面知照乌城派兵会剿。一面饬令伯克瓦齐尔勤加侦探。遇贼即击。仍当稳慎防剿。毋稍疏虞。将此由五百里各谕令知之。　　

○以正红旗满洲都统景寿兼署镶黄旗蒙古都统。镶白旗满洲副都统奕贵署右翼前锋统领镶白旗满洲副都统穆隆阿署正黄旗护军统领。　　

○以正红旗汉军副都统璟德、镶白旗蒙古副都统成林、署镶黄旗蒙古副都统。　　

○丁巳。上奉。慈安端裕康庆皇太后慈禧端佑康颐皇太后幸漱芳齐。侍午膳。　　

○追予江苏各属阵亡殉难五品衔程文华等绅民妇女一千六百九十二员名口分别旌恤如例。　　

○命五城煮赈展期两月。　　

○戊午。谕军机大臣等、醇亲王奏、请饬密筹杜绝洋药之策等语。自洋药入中国以来。耗财害民。流毒不可胜言。李鸿章既有与该亲王谈及将此一端与夷辩理力除巨患之意。应如何审度时势杜绝洋药之处。即著李鸿章妥议办法。详细密陈。原摺著摘钞给阅看。将此密谕知之。　　

○命右春坊右庶子林天龄提督江苏学政。　　

○己未。月食。　　

○陕西巡抚邵亨豫奏遵议云南巡抚岑毓英所陈易勇为兵一节。陕省营兵缺额甚多若挑勇充补应择本省及近省之善良者补收入伍余存各营随时酌裁以节饷需从之　　

○蠲缓陕西咸甯长安渭南三原高陵临潼泾阳醴泉咸阳富平肤施保安安塞延长宜川延川安定甘泉靖边定边怀远神木大荔朝邑邠三水长武鄜洛川中部宜君绥德清涧米脂吴堡兴平鄠凤翔宝鸡陇城固沔华阴华蒲城武功南郑澄城四十八州县被扰地方旧欠额赋有差。　　

○庚申谕军机大臣等金顺奏料理出关事宜暨查拏黎献所部溃勇各摺片金顺现派提督刘宏发统带礼字五营作为前队径赴巴里坤续购驼只此时计已到营即著亲督马步各营前往安西一带暂扎迅将存储玉门之粮运赴安西克期拔营西进驰赴古城与景廉筹商进取毋得耽延致误事机托云布等所统各营亦即饬令接续前进以厚兵力金顺出关后该军转运事宜仍著左宗棠随时力筹兼顾。俾免缺乏。额尔庆额、张曜、何时出关。并著该大臣将粮饷转输各节。设法兼筹。毋稍推诿。前据李瀚章、左宗棠、先后奏称道员黎献带勇未能得力。所募勇丁亦不足恃。曾谕景廉查奏。今黎献所募之勇。暂扎肃州。不过二百余人。尚未出关。已有纠夥溃散并枪毙提督于奇泮情事。不法已极。除首犯汪幅斋等业经金顺拏获正法外。在逃未获各犯。著左宗棠。金顺。饬令沿途地方官及各路防军。一体缉拏务获。严行惩办。毋令漏网。黎献所部勇丁溃逃。办理不善。咎实难辞。著先行交部议处。并著景廉认真察看。如黎献实难得力。即行据实奏参。毋稍迁就。未逃勇丁。应如何分别遣留。并著酌度办理原片著钞给景廉阅看。将此由五百里各谕令知之。　　

○礼部以宗室会试中额请。得旨、取中二名。　　

○正白旗汉军都统金顺奏、请调荆州右翼蒙古防御恩泽前赴军营差委。允之。　　

○辛酉。以贵州军务肃清。予总督刘岳昭、巡抚曾璧光、提督周达武优叙。　　

○以江南、江西、浙江、福建、湖北、湖南、山东、四川、广东、广西、节年筹济贵州军饷。予历任将军总督巡抚暨布政使等奖叙有差。　　

○以贵州全省肃清。赏提督何世华、钟开兰、邓有德、张文德、邓千胜、云骑尉世职。提督马承宗、张锡卿、曾敏行、道员周振琼、曾纪凤、黄马褂。周振琼并赏巴图鲁名号。提督徐有耀、总兵官熊复元、一品封典。总兵官陶万泰、知府戴斐章、副将张喜元、景春林、邓秋高、刘青煦、何光明、参将郑文超、游击周政泽、张荣升、同知叶联云、知州吴德泳、巴图鲁名号。道员李德莪等花翎。余加衔升叙开复有差。予阵亡总兵官邓仁和等二十员祭葬世职加等。　　

○以贵州省城总办防剿粮饷。予布政使黎培敬。按察使林肇元优叙。　　

○以筹济贵州兵饷。予四川布政使王德固、按察使英祥、道员傅庆贻、姚觐元、黄云鹄、延祜优叙。余加衔升叙有差。　　

○追予故贵州巡抚蒋霨远谥勤悫。建专祠。　　

○壬戌。谕军机大臣等、都兴阿等奏、请酌拨饷糈。添练马队。开单呈览。并添设捕盗弁兵各一摺。奉省马贼滋扰。亟应设法摉捕。该将军等以客兵遽难裁撤。拟由各外城原设兵额内。挑选马队二千名。作为练兵。并由各该城八旗挑选苏拉一千名。作为余兵。试行一年。果有成效。即将客兵裁撤。腾出饷项。移作练兵之需。即著照所议行。据称添练马队。每年共需饷银十二万余两。自应迅筹拨解。著户部照数指拨款项。迅速解往。俾于客兵裁撤之先。垫发一年。以资接济。至该省各属原设捕盗弁兵。为数太少。该将军等拟添设马步各兵。每岁需银四万余两。请由闽粤两省海关筹拨等语。即著瑞麟、文煜、文铦、于闽海关粤海关经徵税银项下。每年分季各拨银二万两。解交奉天府尹衙门。以济要需。该省自此次添拨兵饷后。都兴阿等务当核实动用。督饬带兵员弁及地方文武认真训练。遇有贼匪。即行合力摉拏。不得稍分畛域。并将著名匪徒悉数弋获。以净根株。傥该弁兵等巡缉不力。及骚扰地方。仍蹈从前积习。惟都兴阿等是问。至添练马队一年之后。客兵可否裁撤。即著该将军等斟酌办理。将此谕知户部、并谕令瑞麟、都兴阿、清凯、志和、恭镗、文煜、传谕文铦知之。　　

○以镶黄旗满洲副都统克兴阿署銮仪卫銮仪使。正白旗蒙古副都统毓福署正红旗满洲副都统。　　

○甲子。上奉慈安端裕康庆皇太后慈禧端佑康颐皇太后幸宁寿宫。侍午膳。　　

○赐王以下文武大臣蒙古王、贝勒、贝子、额驸等食。　　

○乙丑。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭显佑宫。东岳庙。城隍庙。　　

○上诣大高殿寿皇殿行礼。　　

○诣钟粹宫慈安端裕康庆皇太后前行礼。长春宫慈禧端佑康颐皇太后前行礼。　　

○御乾清宫。王以下文武大臣蒙古王、贝勒、贝子、额驸等、行庆贺礼。众官于午门外行礼。　　

○奉慈安端裕康庆皇太后慈禧端佑康颐皇太后幸甯寿宫。侍午膳。　　

○赐王以下文武大臣、蒙古王、贝勒、贝子额驸等食。　　

○以库尔喀喇乌苏剿贼获胜予副都统衔桂以副都统＜??闲＞放。赏委章京同顺等花翎。余加衔升叙开复有差。　　

○以哈密军务告竣。予头等侍卫诚庆以副都统＜??闲＞放。赏佐领富尼善等花翎。县丞恩春等蓝翎余加衔升叙开复有差。予阵亡参将张炘等六十二员祭葬世职加等。　　

</div>
    <div class="pagination">
<a href="清实录同治朝实录_page489.html">上一页</a><span>...</span><a href="清实录同治朝实录_page485.html">485</a><a href="清实录同治朝实录_page486.html">486</a><a href="清实录同治朝实录_page487.html">487</a><a href="清实录同治朝实录_page488.html">488</a><a href="清实录同治朝实录_page489.html">489</a><span class="current-page">490</span><a href="清实录同治朝实录_page491.html">491</a><a href="清实录同治朝实录_page492.html">492</a><a href="清实录同治朝实录_page493.html">493</a><a href="清实录同治朝实录_page494.html">494</a><a href="清实录同治朝实录_page495.html">495</a><span>...</span><a href="清实录同治朝实录_page491.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
