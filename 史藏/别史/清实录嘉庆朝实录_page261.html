<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 261 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 261 页/共 523 页
  </h1>
  <div class="content">
   ○谕军机大臣等、铁保等奏、洪湖涨水续消、淮扬宁谧、通盘筹画次第趱办各工一摺。本年洪湖盛涨。清水长至一丈九尺有余。堰工处处危险。幸赖天恩神佑。涨水以渐消落。得以保护无虞。淮扬民情宁谧。曷胜感慰。现在湖水消落二尺七寸。黄水消落二尺二寸。清水仍高于黄水二尺。畅出运口。河湖大局尚顺。其趱办各工次序。自应先将百子堂对岸、及千根旗杆两处缺口赶紧堵筑。庶不致有碍运道。今岁粮船抵通既速。回空亦早。务于粮船归次以前。疏筑妥协。勿令稍有稽延。此为最要。至启放智信二坝分洩湖水。原系不得已之举。今湖水已消。亦应相机早为堵闭。以免下游久被淹浸。且收束湖水。不致宣洩过多。以收敌黄之益。其临湖甎工掣通处所。既据该督奏称刻下三面皆水、无处取土、难以兴工、须俟里河各缺口办竣、再调集通工员弁并力堵筑、彼时水势已消、可以克期集事等语。即著照依所奏次第先后办理。看来此时南河全局。高堰最为著重。前长麟戴衢亨奏请将加培高堰山盱二厅堤坝各工、于明后两年分段兴办。今先其所急。著改于本年堵筑各工完竣时尽先兴办。其云梯关外接筑长堤、事尚可缓。著改于明后年以次办理。再碎石坦坡、既系保护高堰。必应办之工。亦当早为筹备。铁保等经历此次堰工危险情状。岂尚不思未雨绸缪。冀保万全。其如何分年趱办、约计几年可以办成并撙节估计实需银若干之处。并著妥速筹议奏闻至下游被水各州县。虽据奏称不至如往年之甚。但水过之处。小民田禾庐舍。已不无伤损。铁保等现已派员前往查勘。务令确实详报。有应行抚恤之处。据实具奏。候朕施恩。不可稍有讳饰。将此谕令知之。　　

○赏候补都司孙全谋、三品顶带。为广东左翼镇总兵官。　　

○癸丑。以乾清门侍郎卫玉福、为内阁学士。兼礼部侍郎衔。　　

○甲寅。谕内阁、此案刘姜氏、因伊夫刘以举欲令卖奸不从。向伊姑告知斥詈之后。刘以举仍逼令卖奸。并用犁端向殴。该氏夺回犁端。顺势回殴。一伤适毙。刑部依妻殴夫致死律拟斩立决。系属照例办理。惟念妇人以名节为重。刘姜氏当伊夫欲令卖奸之时。立志不从。原为伊夫守节。且经告知伊姑后。伊夫仍向逼迫。其殴伤伊夫致毙。系因伊夫先用犁端向殴。该氏随势夺过回殴。核其情节尚有可原。刘姜氏著加恩改为斩监候。　　

○旌表守正被戕山东滕县民赵连荣妻袁氏。　　

○乙卯。上幸万寿山。　　

○以通政使司副使博庆额、为内阁学士。兼礼部侍郎衔。　　

○以翰林院编修姚元之、为陕西乡试正考官。程家督、为副考官。工部右侍郎陈希曾、为江南乡试正考官。翰林院侍读学士周系英、为副考官。　　

○丙辰。上御勤政殿听政。　　

○以大理寺少卿汪镛、为光禄寺卿。　　

○丁巳。遣官祭火神庙。　　

○谕内阁、八旗满洲都统等议奏、遵旨酌定管旗王大臣每月轮班进署识认属员一摺。管理八旗都统副都统等、俱应轮流进署。但伊等差使不同。即如兼内廷行走之王、御前大臣、御前侍卫、乾清门侍卫、内务府大臣等、不过清晨当差。朕在园时、散直尽有余暇。至军机大臣等、终日在内豫备宣旨。即散直后遇有报到。尚须召见。朕驻园时、伊等不暇进城到署。嗣后八旗都统、副都统兼内廷行走之王、御前大臣、御前侍卫、乾清门侍卫、内务府大臣、内仪亲王、成亲王、如遇应进署班期。著前一日入城住宿。次日不必呈递膳牌。其余除在圆明园进班之期毋庸进署外。余日俱著于散直后轮流入城进署。至军机大臣等、俟朕进宫时再轮班进署。仪亲王成亲王定亲王绵恩等、俱系管理宗人府。亦著一体轮流进署办事。　　

○以内阁学士顾德庆、署工部右侍郎。　　

○戊午。上幸万寿山。　　

○谕内阁、八旗支放米石。该旗都统副都统等必须亲身赴仓验放。方可剔除敝□大窦。看来兼管八旗都统副都统之内廷行走王等、及御前大臣、御前侍卫、乾清门侍卫、内务府大臣、内惟哈迪尔一人尚去验放米石甚是可嘉。其余竟无前往者。伊等祇应豫备早闲差使。朕往圆明园时早朝散后。尽可赴仓验放米石。是伊等未免贪安。不肯亲往耳。哈迪尔本系回人。尚知黾勉急公。伊等反躬自思。宁无愧乎。军机大虿庆桂、托津、终日在内豫备承旨书谕。固无暇赴仓。嗣后八旗支放米石。除庆桂托津无庸赴仓外。其兼管都统副都统之内廷行走王等、及御前大臣、御前侍卫、乾清门侍卫、内务府大臣等、于各该旗支放米石之期。均著早朝散后、轮流亲身赴仓验放。如再有托故偷安、不肯亲往者。经朕查出。必治其罪。决不宽贷。　　

○又谕、松筠以皇长孙诞育、叩贺摺内惟称叩贺圣主大喜。所奏甚是。皇长孙诞育。诸臣摺内祇宜如此称贺。岂宜敷衍吉言。松筠此摺甚属懂事得体。伊之见识。实远胜于兴奎和宁等辈。昨兴奎和宁爱星阿来灵等摺内、俱称不胜踊跃欣忭等语。甚属无谓、不晓事体。除兴奎和宁等业经申饬外。爱星阿来灵亦著申饬。嗣后诞育皇子皇孙。内外王大臣不必再行具摺叩贺。将此通谕知之。　　

○乌什办事大臣玉德、因病回旗。赏四等侍卫积拉堪、二等侍卫。为乌什办事大臣。　　

○户部议准、广西巡抚恩长疏报、天保、奉议、二州县、开垦水田十六＜土韦＞有奇。旱四十亩有奇。照例升科从之。　　

○己未。谕内阁、前据巡城御史喜敬等奏甎商孙兴邦控告笔帖式双福等于吉地工程。银两任意侵冒等情。连日派军机大臣会同刑部堂官严加审鞫。昨据鹤龄等供称、自嘉庆四年开工之后、灰斤例价不敷、兼以六年大雨冲坏、一切运费增多、彼时盛住等管工、奏准按照易州时价采办、并奏明将四五两年办过灰斤、于从前发过例价之外、一体照奏准加价银数找给、盛住即将应补发各监督四五两年灰斤加价银五万余两扣存不发。交双福收存、另作贴补之用等语。又于查抄双福家产时。搜出伊所存旧帐一纸。内开从前办理练山石应领价十六万余两。计扣成银六万五千二百两。内有四万两、亦系盛住收用。是盛住前后侵用工程银两入己。共有九万两之多。可恨已极。实出情理之外。办理一切工程。款项价脚。均当核实支给。严杜敝□大窦。况万年吉地工程。何等重大。所有收支款项。岂容朦混侵蚀。恣意分肥。盛住受恩优渥。从前屡经获咎皆经格外保全。使其稍有天良。当如何实心图报。乃伊以管工大臣中居首之员。竟敢侵用加价银两并暗扣成数多至九万。以致工员等相率效尤。敝□大端百出。是此案盛住实属罪魁。伊前年又因开采山石案内身获罪谴。问拟大辟。经朕格外宽宥。仅止发往新疆。伊果知感激免死厚恩。彼时即应将此二项侵扣之银据实首缴。则其罪犹可末减。乃伊不惟不行首出。转于陕西途次、带信伊子达林、向双福处将交存之五万两讨回用度。是直将官帑作为私蓄丧心昧良。至于此极。伊系孝淑皇后之兄。更应格外报恩。加倍谨慎小心。今所为如此。实堪痛恨。国法所在。朕岂能曲为宽贳。设使其身尚存。必当锁拏廷讯。加以刑夹。明正典刑。即行处斩。断不能幸逃法网。现在既已身故。无可追论。著将前赏副都统衔斥革。并追回所得恤典。其所遗家产。著派托津、多庆、即行前往严密查抄。伊子吏部郎中达林、整仪尉庆林、候补笔帖式丰林、伊孙候补笔帖式崇喜、崇恩、俱著一并革职。交刑部暂行圈禁。俟定案时再行问拟罪名。请旨办理。以示惩儆。其案内分用扣成银之三品卿衔成文、长芦盐政李如枚、苑副延福、催长鹤龄、均著革职拏问查抄家产。其笔帖式福、承额、前充书算手分发福建盐大使来学章、分发广东盐大使林振宇、前在工程处。办事人候选、通判张景耀、俱著一并革职拏问。并派侍郎穆克登额、同乾清门侍卫色布徵额、前赴天津。将李如枚任所赀财一并查抄。并将李如枚先交色布徵额押解来京。归案办理。长芦盐政、著穆克登额暂行署理。俟简放有人。再行交代回京。　　

○庚申。谕内阁、盛住前于嘉庆九年获罪。发遣新疆。所有万年吉地工程。节经＜闲＞派那彦宝、戴均元、苏楞额、常福、接手管理乃于盛住贪冒侵欺。种种不法。毫无觉察。实属昏愦不职。那彦宝、著降为头等侍卫。另降清字谕旨派往哈密换班。戴均元、著拔去花翎。降补正三品京堂。那彦宝、戴均元、俱加恩免其交部议处。苏楞额、常福、先已降旨拔去花翎。均著革去侍郎副都统。降为三品。不必管理吉地工程。其余各项差使。令其照旧管理。仍交部严加议处。　　

○调工部左侍郎英和、为户部右侍郎。理藩院右侍郎庆惠、为工部左侍郎。以总管内务府大臣阿明阿、为工部右侍郎。哈密帮办大臣景禄、为理藩院右侍郎。内阁学士秀宁、为礼部右侍郎。　　

○以镶黄旗汉军副都统皂保兼京营右翼总兵。调正红旗汉军副都统和世泰、为正红旗满洲副都统。正黄旗蒙古副都统玉宁、为正红旗汉军副都统。以土默特台吉朋素克琳沁、为正黄旗蒙古副都统。调镶红旗汉军副都统永玉、为正黄旗满洲副都统。以二等侍卫兴肇、为镶红旗汉军副都统。调镶红旗蒙古副都统哈宁阿、为正红旗满洲副都统。以内阁学士博庆额、兼镶红旗蒙古副都统。　　

○以礼部右侍郎多庆、为直隶泰宁镇总兵官。兼总管内务府大臣。镶红旗满洲副都统裕瑞、为正蓝旗护军统领。　　

○以正红旗满洲副都统和世泰、兼总管内务府大臣。銮仪卫銮仪使长庆、为镶白旗汉军副都统。内阁学士玉福、兼銮仪使。　　

○命喀什噶尔参赞大臣范建丰、来京候旨。调乌什办事大臣积拉堪、为喀什噶尔参赞大臣。赏已革密云副都统佛伦保、三等侍卫。为乌什办事大臣。降直隶泰宁镇总兵官那彦宝头等侍卫。为哈密帮办大臣。　　

○辛酉。谕内阁、向来钦派审办事件或将讯取供词及大概案情先行具奏。此系常有之事。至派出查抄家产。必须严密迅速。不予以暇。方可免隐匿寄顿等敝□大。从无先行封锁、复来具奏情形一次。实属从来未有之事。乃昨派英和查抄鹤龄延福家产。辄先来具奏一次已属非是。然鹤龄延福二人居住蒋沟。离圆明园尚近。英和往返迅速。被抄之家或可不至乘闲滋敝□大。至宜兴、惠恩、于前日派出进城查抄李如枚成文家产。当日仅将两处房屋封固。至次日始至李如枚家查出房地什物大概。成文家并未查看。本日转来呈递情形奏摺。此外又无别项应奏事件。所办延缓。太不晓事。总缘朕不能整饬官常。举朝因循唯诺。相习成风。明系伊二人欲博宽厚之名。为被抄之家曲留挪移地步。试思两处房屋。虽经封固。而查抄大员一经来园。看守人等必致松懈。安知此一昼夜之闲。伊两家不贿嘱人役。将细软物件及紧要字迹、潜行移运销毁。是宜兴惠恩办理更属疏懈。英和、著交部察议。宜兴、惠恩、均著交部议处。　　

○又谕、哈丰阿、富兰俱曾任泰宁镇总兵兼管工程。盛住在工舞敝□大营私。其时伊二人先后在任。耳目切近。乃不行举劾殊。属徇隐不职。哈丰阿现任二等侍卫。著即革退。归案核议。富兰现任广东雷琼镇总兵。著即解任来京候旨。　　

○以候补总兵官马应国、为广东雷琼镇总兵官。　　

○以热河雨大。赏兵丁房屋修费。　　

○壬戌。上诣大高殿行礼。　　

○还宫。　　

○予故贝子永硕、祭葬如例。　　

○以孟秋时享太庙。自是日始。斋戒三日。　　

○癸亥。谕军机大臣等、直隶近畿一带。自交六月以后雨水较多。南粮重运在后各帮。因杨村迤北河水盛涨。俱在天津以南连樯停泊。未能即时挽运抵坝。因思嘉庆六年闲曾经截留漕粮。存贮天津北仓。赈济直隶被灾处所。本年直隶被水地方。虽较之六年甚轻。然亦必有成灾之处。自须酌筹赈济。所有天津以南重运停泊各帮。与其日久守候。致回空稽延时日。莫若酌量截留。既可备赈恤之需。兼可令军船及早归次。实为一举两得。著温承惠速行派委明干大员、详查直隶被灾地方应需赈恤米石若干之处。据实速奏。候朕降旨饬令如数截留。毋稍延缓。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百九十八　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十三年。戊辰。秋。七月。乙丑朔。享太庙。上亲诣行礼。　　

○幸圆明园。　　

○丙寅。谕内阁、据永鋆等奏、万年吉地工程、因连日阴雨、宫门明楼等处、均有渗漏、东配殿次闲、脱裂油饰一处、落有小块碎木、谨据实具奏、并将脱落碎木封固呈览等语。本年六月以来。虽阴雨较多。然如泰陵泰东陵工程。历有年所。均各坚固完整。万年吉地工程。甫经修理。何至渗漏多处。且东配殿并有脱落碎木。查看木质。系零星碎块。均已曹□少朽。其各处工程、办理不能坚实。已可概见。此皆盛住等丧心昧良。贪黩无厌。以致承办之员、罔知敬畏。将工程任意偷减。连日正在审办盛住等私扣工程银两一案。本日即据永鋆等将工程草率情形奏到。可见天理昭彰。人臣骫法营私。罔顾公义者。终必败露。俟定案时将此情节叙入。一并加重办理。昨已有旨派长麟、广兴、多庆、管理万年吉地工程。并令前往确查。伊三人于工程均不甚熟谙。仍著添派苏楞额、协同管理。长麟等初八日送驾后。即日前往。将一应工程详细查验。如有偷减草率情敝□大。即据实参奏。并带同钦天监官员一人。所有应行修整之处。令其诹吉奏明定期兴工。其原办东配殿及宫门明楼等处工程官员。著交军机大臣查明严参具奏。请旨办理。一名不可漏网令其幸免。　　

○宗人府奏、审明宗室喜龄、拟板责发遣一摺。得旨、此案喜龄经年在外宿娼。逼勒买休作妾。实属无耻。大玷宗室颜面。例应加以板责。但伊行为如此卑污。非我宗族。岂可在宫门外责处。著管理宗人府王贝勒等、在该衙门监看重责四十板。发往吉林。交秀林严加管束。　　

○以翰林院编修陈用光、为河南乡试正考官。胡开益、为副考官。通政使司通政使温汝适、为山东乡试正考官。翰林院编修程赞宁、为副考官。翰林院侍读鲍桂星、为山西乡试正考官。编修席煜、为副考官。　　

○戊辰。谕内谕、御史李本榆奏、请申明匿名揭帖定例一摺。隐匿姓名文书告言人罪者。律应绞候。立法綦严。原以惩奸宄而杜倾陷。但若将所递书词、不辨情节轻重。一律烧毁。不为受理。是使逞刁挟诈之徒。隐匿姓名。肆意诬告仇扳。转得置身事外。殊不足以示儆。即如谢升诬告本官、黄瑞诬告地方文武各款。经查究缉获后。审系子虚。即将该二犯按律正法。即使匿名书词所控得实。亦仍将该犯拟以绞候。届时或酌量免勾。亦不能竟行免罪。是查办讦告之事。实欲究治匿名之人。正须就所递书词字迹、辨认访缉。岂可概行焚毁。致启朦蔽。殊有关系。所奏断不可行。惟应饬役严密缉拏。勒限催比。务令罪人就获。按律惩办。勿任漏网。至所奏刑部现在审办匿名揭告宋调梅规避仓差一案。原可取保省释。此后匿名揭帖之案。本犯未获。无庸先将被告之人传集羁禁。即有应须待质之处。亦不妨先行取保。俟获犯到案后。再行传提质对。以免拖累。　　

○又谕、松筠奏、塔尔巴哈台参赞大臣爱星阿、于哈萨克岳罗拜探亲迷路、误入该境、被卡上拏送、哈萨克台吉、遣其头人禀诉、不为查释等语。哈萨克岳罗拜、因探亲迷路。误入塔尔巴哈台地界。既经该台吉遣人禀诉实非窃盗。该参赞爱星阿即应询明释回。乃于遣人禀诉时。并不接见。又不将如何不应释回之处。面为晓谕。何足以服外夷之心。并恐渐生边衅。殊属不晓事体。爱星阿著即行解任。传至伊犁。交松筠讯明定拟具奏。　　

○以三等侍卫阿尔塔锡第、为吐鲁番领队大臣。　　

○旌表守正被戕安徽霍邱县民谢五妻刘氏。守正捐躯山东章邱县民韩宿子妻袁氏。　　

○己巳。谕内阁、昨因天津北河水势旺盛。王家庄一带又有漫口。粮船挽运稍艰。恐致回空稽缓。特降旨派令达庆蒋予蒲等分出一人、驰往天津。会同盐政伊昌阿、将在后船粮酌量截留。存贮北仓。妥为照料。本日据萨彬图面奏、向来存贮北仓之米、并无专司看管之人、以致附近宵小任意偷窃、从无过而问者、请派人稽查、又北仓自上年修理之后、仍多渗漏、兼恐存贮之米、雨湿霉烂等语。仓廒存贮米石。颗粒皆关正供。何至无专员照料。所有此次存贮米石。著责成天津镇总兵本智、酌拨官兵、分派防守昼夜巡逻。并于仓廒四角、俱添盖兵房数闲。俾资栖止。如有偷窃情事。即行严拏惩办。该总兵亦当不时亲往查察。毋蹈疏纵之咎。至该处仓廒。上年系天津商人承办。今不久旋即渗漏。是原办不免草率。并著伊昌阿仍责令承办之人、赶紧修葺坚固。所有应盖兵房。亦即交令妥办。达庆、蒋予蒲、接奉前旨。务即酌分一人前往天津。将截留事宜赶紧妥办。不可延缓。至北仓地方存贮米石。亦不过一时权宜。不应过久。并著达庆等、将现在抵通各船起卸完毕之后。即将此项存贮北仓之米。陆续赶紧运通。务于新漕未到之先、一律抵坝归仓为要。　　

○又谕、曹师曾奏、稽查关口、严守边墙、以杜偷越一摺。边口设立关隘。原以严稽查而慎出入。若匪徒等携赃偷越远扬。率指称边墙坍塌处所无从觉察。即免该管官处分。设职守口隘官兵、有时疏于防范。窃匪径由关口偷越。事后发觉。亦得任意推诿。殊非慎重边防之道。著该督饬令该管官、不时严密巡查。毋任疏懈。其赵广一犯、是否由关口混出。该管官率行详报由边墙偷越。希图规避处分。亦著温承惠查明具奏。寻奏、委员前赴建昌县、提窃犯赵广研讯。据供委系由喜峰口附近坍塌边墙偷越。并非由关口混出。所有失察守口员弁。仍饬取职名。听候部议。报闻。　　

○庚午。谕内阁、前据御史何学林条奏、请将部中记名繁缺知府、分发各省委用一摺。朕披览时。即觉其事不可行。姑交吏部议奏。观其识见。以为部臣自必议驳。或并将该御史附请处分。乃本日吏部议上。率请照该御史所奏办理。依样葫芦、殊属非是。各部俸满郎中、保举繁缺知府。自必才具谙练。本系部中出色之员。平素所倚以办事者。若概行分发各省。则一时顿少熟手。实于部务无裨。而该员等到省之后。无缺可补。转觉日久旷闲。若云外任必须先往练习。该员等既能谙练部务。＜闲＞用时、必无不能经理地方事务之理。岂外省＜闲＞任封疆大员。亦须在京现任大员分发各省、先行学习乎。各省道府乏员。原准该督抚等酌量人数。随时奏请拣发。何必豫先派往。转令在彼候缺。此必系现保繁缺各员、因得缺需时。希冀速膺外任。否则各该部之员外郎主事以及候补主事等官。但愿实缺郎中一经分发。即可以次递升补缺。因相与怂恿为此。而该御史自计将来俸满之后。或亦可得繁缺。故为此奏。吏部不加详察。率行议准。岂非为伊等特开捷径乎。所奏不准行。　　

○闽浙总督阿林保奏报、游击陈琴奋勇剿贼。得旨嘉奖。擢陈琴为参将。赏花翎。余升擢有差。
  </div>
  <div class="pagination">
   <a href="清实录嘉庆朝实录_page260.html">
    上一页
   </a>
   <span>
    ...
   </span>
   <a href="清实录嘉庆朝实录_page256.html">
    256
   </a>
   <a href="清实录嘉庆朝实录_page257.html">
    257
   </a>
   <a href="清实录嘉庆朝实录_page258.html">
    258
   </a>
   <a href="清实录嘉庆朝实录_page259.html">
    259
   </a>
   <a href="清实录嘉庆朝实录_page260.html">
    260
   </a>
   <span class="current-page">
    261
   </span>
   <a href="清实录嘉庆朝实录_page262.html">
    262
   </a>
   <a href="清实录嘉庆朝实录_page263.html">
    263
   </a>
   <a href="清实录嘉庆朝实录_page264.html">
    264
   </a>
   <a href="清实录嘉庆朝实录_page265.html">
    265
   </a>
   <a href="清实录嘉庆朝实录_page266.html">
    266
   </a>
   <span>
    ...
   </span>
   <a href="清实录嘉庆朝实录_page262.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
