<!DOCTYPE html>
<html>
<head>
    <meta charset="UTF-8">
    <title>钦定续通志 - 第 4 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 4 页/共 284 页</h1>
    <div class="content">





　　钦定续通志卷二
　　钦定四库全书
　　钦定续通志卷三
　　唐纪【三】
　　高宗
　　高宗皇帝讳治太宗第九子也母曰文徳皇后长孙氏始封晋王贞观七年遥领并州都督寻拜右武候大将军十七年太子承干废而魏王泰次当立亦以罪黜乃立晋王为皇太子太宗尝命皇太子游观习射太子辞以非所好愿得奉至尊居膝下太宗大喜乃营寝殿侧为别院使太子居之太宗每视朝皇太子常侍观决庶政或令参议太宗数称其善二十三年太宗有疾诏皇太子听政于金液门四月从幸翠微宫太宗崩以羽檄发六府甲士四千卫皇太子入于京师六月甲戌即皇帝位于柩前大赦赐文武官勲一转民八十以上粟帛给复雍州及比嵗供军所一年癸未长孙无忌为太尉癸巳检校洛州刺史李勣为开府仪同三司参掌机密秋八月庚辰遣使存问河东给复二年庚寅葬太宗皇帝于昭陵九月甲寅荆王元景为司徒吴王恪为司空乙卯李勣为尚书左仆射同中书门下三品冬十一月左翊卫郎将高偘伐突厥
　　永徽元年春正月辛丑朔改元丙午立妃王氏为皇后张行成为侍中二月辛夘封子孝为许王上金杞王素节雍王夏六月高偘及突厥战于金山败之庚辰诏五品以上言事秋七月辛酉以旱虑囚八月戊辰给五品以上解官充侍者半禄加赐帛庚午降死罪以下九月癸夘高偘俘突厥车鼻可汗献于昭陵冬十月戊辰李勣罢左仆射十一月己未贬褚遂良为同州刺史十二月庚午琰州獠防边梓州都督谢万歳死之【胡三省曰梓州当作牂州】是歳雍绛同等九州旱蝗齐定等十六州水
　　二年春正月戊戌诏遭虫水处发义仓赈之雍同二州各遣使存问乙巳黄门侍郎宇文节中书侍郎栁奭同中书门下三品乙卯瑶池都督阿史那贺鲁叛夏六月辛酉襄邑王神策薨秋七月丁未贺鲁冦庭州左武卫大将军梁建方右骁卫大将军契苾何力为月弓道行军总管以伐之八月己巳高季辅为侍中于志宁为尚书左仆射张行成为右仆射同中书门下三品己卯白水蛮冦边左领军将军赵孝祖为郎州道行军总管以伐之九月癸卯以同州苦泉牧地赐贫民闰月辛未颁新定律例格式冬十一月辛酉有事于南郊癸酉禁进犬马鹰鹘是月窦州义州蛮防边桂州都督刘伯英败之赵孝祖及白水蛮战于罗仵候山败之十二月壬子处月朱邪孤注杀招慰使单道惠叛附于贺鲁
　　三年春正月癸亥梁建方及处月战于牢山败之甲子以旱避正殿减膳降囚罪徒以下原之己巳褚遂良为吏部尚书同中书门下三品丙子享于太庙丁亥耕耤田三月辛巳宇文节为侍中栁奭守中书令夏四月庚寅赵孝祖及白水蛮战败之是月兵部侍郎韩瑗为黄门侍郎同中书门下三品五月庚申求齐侍中崔季舒给事黄门侍郎裴泽隋仪同三司豆卢毓御史中丞游楚客子孙官之秋七月丁巳立陈王忠为皇太子大赦赐五品以上子为父后者勲一转民酺三日九月丙辰求周司沐大夫裴融尚书左丞封孝琰子孙官之是月中书侍郎来济同中书门下三品冬十二月癸巳濮王泰薨
　　四年春二月甲申驸马都尉房遗爱薛万彻柴令武高阳巴陵公主谋反伏诛杀荆王元景吴王恪乙酉流宇文节于桂州戊子废蜀王愔为庶人己亥徐王元礼为司徒李勣为司空三月壬子颁五经正义每年明经令依此考试夏四月壬寅以旱虑囚遣使决天下狱减殿中太仆马粟诏文武官言事甲辰避正殿减膳秋九月壬戌张行成薨【旧书壬戌作壬寅】甲戌褚遂良为尚书右仆射冬十月庚子幸温汤甲辰赦新丰乙巳至自温汤戊申睦州女子陈硕真反婺州刺史崔义讨之十一月庚戌陈硕真伏诛癸丑兵部尚书崔敦礼为侍中丁巳柳奭为中书令十二月庚子高季辅薨
　　五年春正月丙寅以旱诏文武官朝集使言事三月戊午如万年宫乙丑次凤泉汤辛未赦岐州及所过徒罪以下夏六月癸亥栁奭罢秋八月己未诏免麟游岐阳今嵗课役岐州及供顿县半嵗九月丁酉至自万年宫冬十月癸卯筑京师罗郭起观于九门
　　六年春正月壬申谒昭陵赦醴泉及行从免县今嵗租调陵所宿卫进爵一级令丞加一阶癸酉以少牢祭陪者甲戌至自昭陵庚寅封子为代王贤潞王二月乙巳皇太子加元服降死罪以下赐酺三日五品以上为父后者勲一转乙丑营州都督程名振左卫中郎将苏定方伐高丽夏五月壬午及高丽战于贵端水败之【旧书在三月今从新书】癸未左屯卫大将军程知节为葱山道行军大总管以伐贺鲁壬辰韩瑗为侍中来济为中书令秋七月乙酉崔敦礼为中书令是月中书舍人李义府为中书侍郎参知政事九月庚午贬褚遂良为潭州都督乙酉洛水溢冬十月齐州黄河溢己酉废皇后王氏为庶人乙卯立昭仪武氏为皇后【新书作宸妃武氏考异曰立武后诏书犹云昭仪武氏然则未尝为宸妃也今从会要】丁巳大赦赐民八十以上粟帛十一月己巳皇后见于太庙戊子停诸州贡珠癸巳诏禁吏酷法及为隐名书者是冬皇后杀王庶人
　　显庆元年春正月辛未废皇太子为梁王立代王为皇太子壬申大赦改元赐五品以上子为父后者勲一转民酺三日八十以上粟帛二月辛亥赠武士彠为司徒封周国公三月辛巳皇后亲蚕丙戌戸部侍郎杜正伦为黄门侍郎同中书门下三品夏四月壬寅诏五品以上老疾不以罪者同致仕壬子矩州人谢无零反伏诛秋七月癸未崔敦礼为太子少师同中书门下三品八月丙申崔敦礼薨辛丑程知节及贺鲁部歌逻禄处月战于榆慕谷败之【旧书作榆幕谷】九月庚辰括州海溢癸未程知节及贺鲁战于怛笃城败之【旧书作恒笃城】冬十一月乙丑以子显生赐京官朝集使勲一转是嵗龟兹大将羯猎颠附于贺鲁左屯卫大将军杨胄伐之
　　二年春闰正月壬寅如洛阳宫庚戌右屯卫将军苏定方为伊丽道行军总管以伐贺鲁二月癸亥降洛州囚罪徒以下原之免民一嵗租调赐百嵗以上毡衾粟帛庚午封子显为周王壬申徙封素节为郇王三月戊申禁舅姑拜公主父母拜王妃癸丑李义府兼中书令夏五月丙申幸明徳宫始隔日视事秋七月丁亥还洛阳宫八月丁卯贬韩瑗为振州刺史来济为台州刺史辛未卫尉卿许敬宗为侍中九月庚寅杜正伦兼中书令冬十一月【旧书此年十一月无事而以十一月之事俱系十月通鉴因之然鉴于十二月着乙夘朔则十月中不应有戊戌甲辰乙巳壬子等日自当从新书作十一月为是】戊戌如许州甲辰遣使虑所过州县囚乙巳猎于滍南壬子讲武于新郑赦郑州免一嵗租赋赐八十以上粟帛其尝事高祖任佐史者以名闻十二月乙夘还洛阳宫丁巳苏定方败贺鲁于金牙山执之丁夘以洛阳宫为东都周王显为洛州牧
　　三年春正月戊子长孙无忌等修新礼成诏颁行之戊申杨胄及龟兹羯猎颠战于泥师城大破之以其地为龟兹都督府二月甲戌至自东都戊寅虑囚夏六月壬子程名振及高丽战于赤烽镇败之冬十一月乙酉贬杜正伦为横州刺史李义府普州刺史戊子许敬宗权检校中书令甲午苏定方俘贺鲁献于昭陵戊戌许敬宗为中书令大理卿辛茂将兼侍中甲辰鄂国公尉迟敬徳薨
　　四年春三月壬午昆陵都防阿史那弥射及西突厥真珠叶防战于双河败之夏四月丙辰于志宁为太子太师同中书门下三品乙丑黄门侍郎许圉师同中书门下三品【旧书许圉师传二年同中书门下三品新书宰相表亦在四年与纪同】戊辰流长孙无忌于黔州于志宁罢【旧书罢于志宁在丙戌流长孙无忌在戊戌考上四月有丙辰下五月有己卯则四月中不得有丙戌戊戌也此从新书】五月己夘许圉师为中书侍郎同中书门下三品丙申兵部尚书任雅相度支尚书卢承庆参知政事戊戌杀凉州都督长史赵持满秋七月己丑以旱避正殿壬辰虑囚八月壬子李义府为吏部尚书同中书门下三品冬十月丙午皇太子加元服大赦赐五品以上子孙为父祖后者勲一转民酺三日闰月戊寅如东都皇太子监国辛巳诏所过供顿免今嵗祖赋之半赐民八十以上毡衾粟帛十一月丙午许圉师为左散骑常侍检校侍中戊午辛茂将薨癸亥贺鲁部悉结阙俟斤都曼冦边左骁卫大将军苏定方为安抚大使以伐之卢承庆同中书门下三品苏定方与都曼战于马头川败之都曼降
　　五年春正月癸夘苏定方俘都曼以献甲子如并州己巳次长平赐父老布帛二月丙戌赦并州及所过州县令所司致祭义旗初尝任五品以上葬并州者佐命功臣子孙及大将军府僚佐以下今见存者赐阶级有差民年八十以上版授刺史县令赐酺三日甲午祠旧宅三月丙午皇后宴亲族邻里于朝堂会命妇于内殿赐从官五品以上并州长史司马勲一转妇人八十以上版授郡君赐毡衾粟帛己酉讲武于城西辛亥左武卫大将军苏定方为神丘道行军大总管【新书作神兵道下同】新罗王金春秋为嵎夷道行军大总管率三将军及新罗兵以伐百济夏四月癸巳至东都五月辛丑作八闗宫戊辰定襄都督阿史徳枢宾为沙砖道行军总管以伐契丹六月庚午朔日有食之秋七月乙巳废梁王忠为庶人丁夘卢承庆罢八月庚辰苏定方及百济战败之百济王请降以其地置熊津都督府壬午左武卫大将军郑仁泰及悉结拔也固仆骨同罗战败之癸未赦神丘道大总管以下军士及其家赐民酺三日冬十月初令皇后决百司奏事【谨按通鉴辑览】
　　【御批壸内稍与外事尚不免司晨之索况尽委以政柄乎自来女龙为患虽褒妲不至若此之甚发明谓唐室之祸高宗自祸之立论诚当盖自隔日视事以后积怠生疲遂至不振履霜坚氷其所由来渐矣】十一月戊戌苏定方俘百济王以献甲寅如许州十二月辛未猎于安乐川己夘还东都壬午左骁衞大将军契苾何力为浿江道行军大总管苏定方为辽东道行军大总管左
　　骁衞将军刘伯英为平壤道行军大总管以伐高丽阿史徳枢宾及奚契丹战败之
　　龙朔元年春正月乙夘募河南北淮南六十七州兵四万四千余人诣平壤镂方行营戊午鸿胪卿萧嗣业为扶余道行军总管以伐高丽益緜等州皆言龙见二月乙未改元赦洛州夏四月庚辰任雅相为浿江道行军总管契苾何力为辽东道行军总管苏定方为平壤道行军总管萧嗣业为扶余道行军总管右骁衞将军程名振为镂方道行军总管左骁衞将军厐孝泰为沃沮道行军总管率三十五军以伐髙丽甲午晦日有食之秋八月甲戌苏定方及髙丽战于浿江败之【通鉴竹七月甲戍然鉴于九月书癸巳朔则甲戌当在八月】九月癸夘及皇后幸李勣许圉师第壬子徙封贤为沛王冬十月丁夘猎于陆浑戊辰猎于非山癸酉还东都郑仁泰为铁勒道行军大总管萧嗣业为仙防道行军大总管左骁衞大将军阿史那忠为长岑道行军大总管以伐铁勒
　　二年春二月甲子大易官名甲戌任雅相薨戊寅厐孝泰及高丽战于蛇水死之三月庚寅郑仁泰及铁勒战于天山败之甲午车驾发东都夏四月庚申至自东都辛巳作蓬莱宫六月癸亥禁宗戚献纂组雕镂秋七月戊子以子旭轮生满月大赦赐酺三日右威衞将军孙仁师为熊津道行军总管以伐百济戊戌李义府罢八月壬寅许敬宗为太子少师同东西台三品九月丁丑李义府起复冬十月丁酉幸温汤皇太子监国丁未至自温汤庚戌西台侍郎上官仪同东西台三品十一月辛未许圉师罢【考异曰旧纪十一月辛未圉师下献新纪十一月辛未圉师贬防州据实録辛未免官久之贬防州旧纪贬防州在三年二月新纪误】癸酉封子旭轮为殷王是歳右衞将军苏海政为风道行军总管以伐龟兹海政杀昆陵都督阿史那弥射
　　三年春正月乙丑李义府为右相二月减百官一月俸赋雍同等十五州民钱以作蓬莱宫乙亥杀驸马都尉韦正矩庚戌虑囚夏四月戊子流李义府于嶲州丙午蓬莱宫含元殿成五月壬午栁州蛮叛冀州都督长史刘伯英以岭南兵伐之六月吐蕃攻吐谷浑凉州都督郑仁泰为青海道行军大总管以救之秋八月戊申诏百寮言事九月戊午孙仁师及百济战于白江败之冬十月辛巳诏皇太子五日一至光顺门监诸司奏事小事决之十一月绛州麟见含元殿前麟趾见十二月庚子诏改明年元降京师雍州诸县死罪以下壬寅安西都防高贤为行军总管以伐弓月
　　麟徳元年春二月戊子如福昌宫癸夘如万年宫夏四月丙午郇公孝协以赃赐死五月丙寅以旱避正殿秋七月丁未诏以三年正月有事于泰山八月己夘幸旧第降万年县死罪以下壬午至自万年宫丁亥司列太常伯刘祥道兼右相大司宪窦徳为司元太常伯检校左相冬十二月丙戍杀上官仪戊子杀庶人忠刘祥道罢太子右中防乐彦玮西台侍郎孙处约同知军国政事
　　二年春二月壬午如东都三月甲寅司戎太常伯姜恪同东西台三品戊午遣使虑京师诸司及雍洛二州囚东都乾元殿成闰月癸酉日有食之疎勒弓月吐蕃攻于阗西州都督崔智辩【考异曰实録作西川都督此时未有西川必西州也】左武衞将军曹继叔救之夏四月丙午赦桂广黔三都督府丙寅讲武于邙山之阳戊辰左侍极陆敦信检校右相孙处约乐彦玮罢五月辛夘颁李淳风所造麟徳厯冬十月壬戌带方州刺史刘仁轨为大司宪兼如政事丁夘如泰山大有年
　　干封元年春正月戊辰朔车驾至泰山是日亲祀昊天上帝己巳升山行封禅之礼庚午禅于社首以皇后为亚献【顾炎武曰旧唐书以朔日祭天于山明日登封又明日禅社首次序甚明新书改云戊辰封于泰山庚午禅于社首是以祭天封山二事并为一事而系于戊辰之日文虽简而事不核矣】壬申大赦改元赐文武官阶勲爵民年八十以上版授下州刺史司马县令妇人郡县君七十以上至八十赐古爵一级民酺七日女子百户牛酒免所过今年租赋给复齐州一年半兖州二年辛夘幸曲阜祀孔子赠太师二月己未如亳州祀老子追号太上元皇帝县人宗姓给复一年夏四月甲辰至自亳州庚戌陆敦信罢五月庚寅铸干封泉寳钱【旧书此庚寅日上属四月然四月已有甲辰不得又有庚寅明是漏书五月也此从通鉴】六月壬寅高丽泉男生请内附右骁衞大将军契苾何力为辽东安抚大使率兵援之左金吾衞将军厐同善营州都督髙偘为辽东道行军总管左武衞将军薛仁贵左监门衞将军李谨行为后援秋七月乙丑徙封旭轮为豫王庚午刘仁轨兼右相八月辛丑窦徳薨丁未杀始州刺史武惟良淄州刺史武懐运九月厐同善及髙丽战败之冬十二月己酉李勣为辽东道行台大总管率六总管兵以伐髙丽
　　二年春正月丁丑以旱避正殿减膳虑囚癸未罢干封泉宝钱夏六月乙夘西台侍郎杨武戴至徳东台侍郎李安期司列少常伯赵仁本同东西台三品东台舍人张文瓘参知政事秋七月己夘以旱避正殿减膳遣使虑囚八月己丑朔日有食之辛亥李安期罢九月庚申以饵药皇太子监国辛未李勣及髙丽战于新城败之是歳岭南獠防琼州
　　总章元年春正月刘仁轨为辽东道副大总管兼安抚大使浿江道行军总管二月丁巳皇太子释奠于国学【旧书在二月癸未新书礼志又在三月】戊寅如九成宫壬午李勣败髙丽克扶余南苏木底苍岩城三月庚寅大赦改元夏四月丙辰以星变避正殿减膳撤乐诏内外官言事庚申以太原元从西府功臣为二等其子孙授阶爵有差辛巳杨武薨秋八月癸酉至自九成宫九月癸巳李勣败髙丽王髙藏执之髙丽悉平以其地为安东都防府冬十二月丁巳李勣俘髙藏以献丁夘有事于南郊甲戌姜恪检校左相司平太常伯阎立本守右相
　　二年春二月辛酉右肃机李敬为西台侍郎张文瓘为东台侍郎同东西台三品三月丙戌东台侍郎郝处俊同东西台三品癸巳皇后亲蚕夏四月己酉如九成宫六月戊申朔日有食之括州大风雨海水溢冀州大水并遣使赈给秋七月癸巳左衞大将军契苾何力为乌海道【旧书作驾海道】行军大总管以援吐谷浑劒南益泸等一十九州旱遣使存问赈贷之九月壬寅如岐州乙巳赦岐州赐髙年粟帛冬十月丁巳至自岐州十一月丁亥徙封旭轮为冀王改名轮十二月戊申李勣薨咸亨元年春正月丁丑刘仁轨罢二月戊申虑囚三月甲戌朔大赦改元壬辰许敬宗罢夏四月癸夘吐蕃陷西域十八州及兹拨换城罢安西四镇己酉李敬罢辛亥右威衞大将军薛仁贵为逻娑道行军大总管以伐吐蕃庚午如九成宫髙丽酋长钳牟岑叛冦边左监门衞大将军高偘为东州道行军总管右领军衞大将军李谨行为燕山道行军总管以伐之六月壬寅朔日有食之秋七月甲戌以雍华蒲同四州旱遣使虑囚减中御诸廏马戊子李敬起复薛仁贵及吐蕃战于大非川败绩八月庚戌以谷贵禁酒丁巳至自九成宫丙寅以旱避正殿减膳九月丁丑给复雍华同岐邠陇六州一年闰月癸夘皇后以旱请避位甲寅姜恪为凉州道行军大总管以伐吐蕃冬十月癸酉大雪庚辰诏文武官言事乙未赵仁本罢十二月庚寅诏官名皆复旧
　　二年春正月乙巳如东都皇太子监国二月辛未遣使存问诸州夏六月癸巳以旱虑囚冬十月丙子求明礼乐之士十一月甲午朔日有食之庚戌如许州遣使存问所过疾老鳏寡虑囚十二月癸酉猎于昆阳丙戌还东都是歳姜恪为侍中【按新书云阎立本为中书令考立本于总章元年守右相即中书令也咸亨二年又云为中书令事属重出宰相表亦然又按阎立本传咸亨元年官复旧名改中书令卒安得二年方为中书令耶今删】
　　三年春正月辛丑姚州蛮冦边太子右衞副率梁积夀为姚州道行军总管以伐之二月己夘姜恪薨夏四月壬申校旗于洛水之隂秋九月癸夘徙封贤为雍王【按旧书新书皆云十月己未皇太子监国据上咸亨二年正月乙巳如东都皇太子监国至下十一月甲辰始书至自东都则自去年至此皆皇太子监国也此处例不应复书今删】冬十一月戊子朔日有食之甲辰至自东都十二月金紫光禄大夫致仕刘仁轨为太子左庶子同中书门下三品
　　四年夏四月丙子如九成宫闰五月丁夘燕山道总管李谨行撃破髙丽叛者于瓠卢河秋七月婺州大水八月辛丑以不豫诏皇太子聼诸司啓事冬十月壬午阎立本薨乙未以皇太子纳妃赦岐州赐酺三日乙巳至自九成宫
　　上元元年春二月壬午刘仁轨为鸡林道行军大总管以代新罗三月辛亥朔日有食之己巳皇后亲蚕秋八月壬辰皇帝称天皇皇后称天后追尊六代祖宣简公为宣皇帝妣张氏曰宣庄皇后五代祖懿王为光皇帝妣贾氏曰光懿皇后增髙祖太宗及后諡大赦改元赐酺三日九月癸丑追复长孙无忌官爵冬十一月丙午如东都己酉猎于华山曲武原十二月癸未蒋王恽自杀
　　二年春正月己未给复雍同华岐陇五州一年辛未吐蕃请和二月刘仁轨及新罗战于七重城败之三月丁巳天后亲蚕夏四月辛巳天后杀周王显妃赵氏丙戌以旱避正殿减膳撤乐诏百官言事己亥天后杀皇太子五月戊申追号皇太子为孝敬皇帝【胡三省曰帝子諡皇帝始此】六月戊寅立雍王贤为皇太子大赦秋七月辛亥王上金免官削封邑八月庚寅孝敬皇帝于恭陵丁酉诏妇人为宫官者歳一见其亲庚子张文瓘为侍中郝处俊为中书令刘仁轨为尚书左仆射戴至徳为右仆射
　　仪鳯元年春正月壬戌徙封轮为相王丁夘纳州獠冦边二月丁亥如汝州温汤遣使虑免汝州轻繋三月癸夘黄门侍郎来恒中书侍郎薛元超同中书门下三品甲辰还东都免汝州今歳半租赐民八十以上帛闰月己巳吐蕃防鄯廓河芳四州左监门衞中郎将令狐智通伐之乙酉周王显为洮河道行军元帅领左衞大将军刘审礼等十二总管相王轮为凉州道行军元帅领契苾何力等军以伐吐蕃夏四月戊申至自东都甲寅中书侍郎李义琰同中书门下三品戊午如九成宫六月癸亥黄门侍郎髙智周同中书门下三品秋七月乙未吐蕃防叠州八月庚子以星变避正殿减膳撤乐损食粟马虑囚诏文武官言事甲子停南北中尚梨园作坊减少府杂匠是月青州海溢冬十月乙未至自九成宫丙午降封郇王素节鄱阳郡王十一月壬申大赦改元庚寅李敬为中书令十二月戊午遣使分道巡抚二年春正月乙亥耕耤田夏四月太子左庶子张大安同中书门下三品河南河北旱遣使赈给五月吐蕃冦扶州秋八月辛亥刘仁轨为洮河军镇守使冬十月壬辰徙封显为英王更名哲【旧书在八月】十二月乙夘募关内河东诸州猛士以伐吐蕃是嵗西突厥及吐蕃竝冦安西
　　三年春正月辛酉百官四夷朝天后于光顺门【谨按通鉴辑览御批天子在而百官四夷独朝其后岂复知有天日耶易比之上六曰比之无首孔子以为无所容高宗之　谓矣】丙子李敬为洮河道行军大总管癸未遣使募河南河北猛士以伐吐蕃夏四月丁亥以旱避正殿虑囚戊申大赦改明年为通乾元年五月壬戌如九成宫秋九月辛酉至自九成宫癸亥张文瓘薨丙寅李敬刘审礼及吐蕃战于青海败绩审礼死之冬十月丙申停劒南陇右歳贡闰十一月壬子来恒薨【旧书閠在十月】十二月癸丑罢通干号
　　调露元年春正月戊子如东都庚戌戴至徳薨夏四月辛酉郝处俊为侍中五月丙戌皇太子监国戊戌作紫桂宫六月辛亥大赦改元吏部侍郎裴行俭伐西突厥秋九月壬午行俭败西突厥执其可汗都支冬十月突厥温传奉职二部防边单于大都防府长史萧嗣业伐之十一月戊寅高智周罢甲辰礼部尚书裴行俭为定襄道行军大总管以伐突厥
　　永隆元年春二月癸丑如汝州温汤丁巳至少室山乙
　　丑还东都三月裴行俭及突厥战于黑山败之夏四月乙丑如紫桂宫戊辰黄门侍郎裴炎崔知温中书侍郎王徳真同中书门下三品秋七月己夘吐蕃冦河源辛巳李敬及吐蕃战于湟川败绩左武衞将军黑齿常之为河源军经畧大使突厥冦云州都督窦懐哲败之八月丁未还东都丁巳贬李敬为衡州刺史甲子废皇太子为庶人乙丑立英王哲为皇太子大赦改元赐酺三日己巳贬张大安为普州刺史九月甲申王徳真罢冬十月壬寅降封曹王明为零陵郡王戊辰至自东都十一月壬申朔日有食之
　　开耀元年春正月乙亥突厥防原庆二州命将军李知十王杲等分兵御之辛巳赐京官酺三日癸巳裴行俭为定襄道行军大总管以伐突厥己亥减殿中太仆马省诸方贡献免雍岐华同四州税二年河南河北调一年二月丙午皇太子释奠于国学三月辛夘郝处俊罢夏五月乙酉常州人刘龙子谋反伏诛丙戌定襄道副总管曹懐舜及突厥战于横水败绩己丑黑齿常之及吐蕃战于良非川败之六月壬子永嘉郡王晫有罪伏诛秋七月己丑以太平公主下嫁赦京师甲午刘仁轨罢左仆射闰月丁未裴炎为侍中崔知温薛元超守中书令庚戌以饵药皇太子监国庚申裴行俭及突厥战败之八月丁夘以河南河北大水遣使赈乏絶室庐壊者给复一年溺死者赐物人三段九月壬戌裴行俭俘突厥温傅可汗阿史那伏念以献乙丑改元赦定襄军及诸道縁征官吏兵募冬十月丙寅朔日有食之【旧书既书十月丙寅朔日食方书乙丑改元又书丙寅斩阿史那伏念通鉴于丙寅朔下方连书壬戌乙丑则又因旧书而益之误也】十一月癸夘徙庶人贤于巴州
　　永淳元年春二月癸未以孙重照生满月大赦改元赐酺三日是月突厥车薄咽麫防边三月戊午立重照为皇太孙夏四月甲子朔日有食之丙寅如东都皇太子监国辛未裴行俭为金牙道行军大总管率三总管兵以伐突厥行俭未行而卒安西副都防王方翼及车薄咽麫战于热海败之丁亥黄门侍郎郭待举兵部侍郎岑长倩袐书员外少监郭正一吏部侍郎魏同与中书门下同承受进止平章事五月乙夘洛水溢六月甲子突厥骨咄禄防边岚州刺史王徳茂死之是月大蝗秋七月作万泉宫己亥作奉天宫庚申零陵王明自杀九月吐蕃防柘州骁衞郎将李孝逸伐之冬十月丙寅黄门侍郎刘齐贤同中书门下平章事吐蕃入防河源军使娄师徳撃败之
　　道元年春正月甲午幸奉天宫二月庚午突厥防定州刺史霍王元轨败之三月庚寅突厥防单于都防府司马张行师死之庚子李义琰罢癸丑崔知温薨夏四月己未还东都壬申郭待举郭正一同中书门下平章事甲申绥州部落稽白铁余防边右武衞将军程务挺败之五月乙巳突厥防蔚州刺史李思俭死之秋七月甲辰徙封轮为豫王改名旦薛元超罢八月乙丑皇太子朝于东都皇太孙留守京师【旧书是日作己丑然上七月已有己丑则为连月有二己丑新书于是日作乙丑而下九月又有乙丑是为连月有二乙丑今此从新书作乙丑而九月之乙丑则改从己丑】丁夘滹沱溢己巳河溢坏河阳城九月己丑以太平公主子生赦东都冬十月癸亥幸奉天宫十一月戊戌右武衞将军程务挺为单于道安抚大使以伐突厥辛丑皇太子监国丁未还东都戊申裴炎刘齐贤郭正一兼于东宫平章事十二月丁巳改元大赦是夕皇帝崩于贞观殿年五十六諡曰天皇大帝庙号髙宗陵曰干陵天寳八载改諡天皇大圣皇帝十三载增諡天皇大圣大孝皇帝
　　髙宗永徽六年显庆五年龙朔三年麟徳干封总章各二年咸亨四年上元二年仪鳯三年调露永隆开耀永淳道各一年凡三十四年



　　钦定续通志卷三
<史部,别史类,钦定续通志>
　　钦定四库全书
　　钦定续通志卷四
　　唐纪【四】
　　中宗一【附则天武后】
　　【臣】等谨按唐史臣吴兢作则天本纪而新旧唐书因之新书于后妃中又别为武氏立传葢呉兢刘昫本用司马迁纪吕后之例而新书则又用班固法也独沈既济援春秋书公在干侯之义请并天
　　后于孝和纪中每于嵗首必书孝和所在以统之书曰某年春正月皇帝在房陵太后行某事改某制纪称孝和而事述太后名不失正礼不违常一时议者咸韪其论孙氏西斋　范祖禹唐鉴踵而有作正名定分其归一揆后之秉笔者可以得所据依矣今述唐纪以中宗嗣圣纪年而以光宅至长安年号侧注于下庶乎沈氏所谓名礼两得者至纪体谨严传文委备详略互见以尽二十一年之行事无遗则犹是新书之意也
　　中宗皇帝讳显髙宗第七子也母曰则天顺圣皇后武氏初封周王仪鳯二年徙封英王改名哲永隆元年章懐太子废立为皇太子道元年十二月甲子即皇帝位先是髙宗遗诏军国大务不决者兼取天后进止及即位尊后为皇太后皇太后临朝称制大赦赐九品以上勲官一级庚午韩王元嘉为太尉霍王元轨为司徒舒王元名为司空甲戍刘仁轨为尚书左仆射裴炎为中书令刘齐贤为侍中同中书门下三品戊寅郭待举魏同岑长倩同中书门下三品癸未郭正一罢嗣圣元年【二月睿宗文明元年九月太后光宅元年】春正月癸未改元嗣圣立妃韦氏为皇后【依通鉴增】癸巳左散骑常侍韦敏为太府卿同中书门下三品二月戊午太后废皇帝为庐陵王幽之己未立豫王旦为皇帝妃刘氏为皇后立永平郡王成器为皇太子大赦改元为文明赐文武官五品以上爵一等九品以上勲两转老人版授官赐束帛职官五品以上举所知一人皇太后仍临朝称制庚申废皇太孙重照为庶人杀庶人贤于巴州【考异日杀庶人贤则天实录在二月旧本纪在三月】甲子皇帝率羣臣上尊号于武成殿丁夘册皇帝丁丑太常卿王徳真为侍中中书侍郎刘祎之同中书门下三品庚辰赠玊清观道士大中大夫王逺知光禄大夫三月丁亥徙封上金为毕王素节葛王【按上金髙宗第三子素节髙宗第四子俱于髙宗永徽元年始封王嗣武后嫉上金母杨氏素节母萧淑妃因诬奏削上金素节王爵至是两次徙封辛杀之事详诸王列传】夏四月丁巳滕王元婴薨辛酉徙封上金为泽王素节许王丁丑太后迁帝于均州【按迁帝于均州之前新纪尚有四月癸酉迁房州一节顾炎武以为欧阳修博采而误今但载迁均州其先迁房州之误从删至后此嗣圣三年三月则始书云迁帝于房州】闰五月甲子礼部尚书武承嗣为太常卿同中书门下三品秋七月戊午广州昆仑杀其都督路元叡乙丑突厥冦朔州左武卫大将军程务挺败之八月庚寅葬髙宗皇帝于干陵丙午武承嗣罢九月甲寅太后大赦改元光宅旗帜尚白易内外官服青者以碧大易官名【详职官略】改东都为神都追尊老子母为先天太后丙辰左武卫大将军程务挺为单于道安抚大使以备突厥己巳尊武氏五代祖克己【旧书外戚传五代祖名居常】为鲁国公妣裴氏为鲁国夫人髙祖居常【旧书外戚传髙祖名克己】为太尉北平郡王妣刘氏为王妃曽祖俭为太尉金城郡王妣宋氏为王妃祖华为太尉太原郡王妣赵氏为王妃考士彠为太师魏王妣杨氏为王妃丁丑栁州司马李敬业举兵于扬州以讨乱贬韦敏为汾州刺史冬十月癸未楚州司马李崇福以山阳安宜盐城三县归于敬业甲申左玉钤卫大将军梁郡公孝逸为扬州道行军大总管左金吾卫大将军李知十为副率兵三十万以拒李敬业丁亥左肃政台御史大夫骞味道检校内史同鳯阁鸾台三品鳯阁舎人李景谌同鳯阁鸾台平章事壬辰李敬业克润州丙申杀裴炎追諡武氏五代祖鲁国公曰靖髙祖北平郡王曰恭肃曽祖金城郡王曰义康祖太原郡王曰安成考魏王曰忠孝丁酉曲赦扬楚二州复敬业姓徐氏贬刘齐贤为辰州刺史李景谌罢右史沈君谅著作郎崔詧为正谏大夫同鳯阁鸾台平章事十一月辛亥左鹰扬卫大将军黒齿常之为江南道行军大总管庚申右监门卫将军蘓孝祥及徐敬业战于阿谿死之乙丑徐敬业将王那相杀敬业降丁夘郭待举罢鸾台侍郎韦方质为鳯阁侍郎同鳯阁鸾台平章事十二月戊子遣御史察风俗癸夘杀程务挺
　　二年【太后垂拱元年】春正月帝在均州【按均州与房州地不相逺而范祖禹唐鉴于中宗嗣圣元年不叙迁均州一节是以嗣圣二年正月不复着曰帝在均州今本新旧书既于嗣圣元年四月丁丑书迁于均州则二年之春应依纲目书曰帝在均州所以纪其实也自三月丙辰迁房州之后则毎年嵗首俱书房州矣】丁未太后赦天下改元垂拱庚戌骞味道守内史戊辰刘仁轨薨二月乙巳春官尚书武承嗣秋官尚书裴居道右肃政台御史大夫韦思谦同鳯阁鸾台三品突厥冦边左玊钤卫中郎将淳于处平为阳曲道行军总管以击之沈君谅罢三月崔詧罢丙辰太后迁帝于房州【依唐鉴辑】辛酉武承嗣罢辛未颁垂拱格夏四月丙子贬骞味道为青州刺史癸未淳于处平及突厥战于忻州败绩五月丙午裴居道为纳言丁未流王徳真于象州己酉冬官尚书蘓良嗣守纳言封王子成义【实录作成美】为恒王【旧书在太后垂拱三年正月】壬戌以旱虑囚壬申韦方质同鳯阁鸾台三品六月天官尚书韦待价同鳯阁鸾台三品秋七月己酉文昌左丞魏同为鸾台侍郎同鳯阁鸾台三品冬十一月癸夘韦待价为燕然道行军大总管以伐突厥
　　三年【太后垂拱二年】春正月帝在房州【依旧鉴增】辛酉皇太后诏复政皇帝固让皇太后依旧临朝称制大赦赐酺三日内外官勲一转二月辛未朔日有食之三月戊申作铜匦夏四月庚辰岑长倩为内史五月丙午裴居道为内史六月辛未蘓良嗣同鳯阁鸾台三品己夘韦思谦守纳言冬十月己巳【五行志作九月已巳统纪在十二月】有山出于新丰县改新丰为庆山赦囚给复一年赐酺三日十二月免并州百姓庸调终其身
　　四年【太后垂拱三年】春正月帝在房州【唐鉴不载今依纲目増】闰月丁夘太后封王子隆基为楚王隆范卫王隆业赵王二月己亥以旱避正殿减膳丙辰突厥防昌平黒齿常之击之三月乙丑韦思谦罢夏四月辛丑追号孝敬皇帝妃裴氏曰哀皇后葬于恭陵癸丑以旱虑囚命京官九品以上言事壬戌裴居道为纳言五月丙寅夏官侍郎张光辅为鳯阁侍郎同鳯阁鸾台平章事庚午杀刘袆之秋八月壬子魏同兼检校纳言交趾人李嗣仙杀安南都防刘延祐据交州桂州司马曺静败之是月突厥冦朔州燕然道行军大总管黒齿常之败之九月己夘虢州人杨初成自称郎将募人迎帝于房州【依唐鉴辑】不果见杀冬十月庚子右监门卫中郎将爨宝璧及突厥战败绩十二月壬辰韦待价为安息道行军大总管安西大都防阎温古副之以击吐蕃是嵗大饥
　　五年【太后垂拱四年】春正月帝在房州【依唐鉴増】甲子太后诏増七庙立髙祖太宗髙宗庙于神都作崇先庙于西京庚午毁乾元殿作明堂三月壬戌杀麟台少监周思茂夏四月戊戌杀太子通事舎人郝象贤五月庚申得寳图于洛水乙亥加尊号为圣母神皇六月丁亥朔日有食之得瑞石于汜水秋七月丁巳大赦改寳图为天授圣图洛水为永昌洛水封其神为显圣侯加特进禁渔钓改嵩山为神岳封其神为天中王太师使持节大都督赐酺五日八月丙午博州刺史琅邪郡王冲举兵讨乱遣左金吾卫大将军邱神勣拒之戊申冲死之庚戍越王贞举兵于豫州以讨乱辛亥曲赦博州九月丙辰左豹韬卫大将军麴崇裕为中军大总管岑长倩为后军大总管以拒越王贞张光辅为诸军节度削越王贞及琅邪郡王冲属籍改其姓为虺氏贞死之丙寅赦豫州杀韩王元嘉鲁王灵夔范阳郡王蔼黄国公譔东莞郡公融及常乐公主皆改其姓为虺氏丁夘左肃政台御史大夫骞味道夏官侍郎王本立同鳯阁鸾台平章事冬十一月辛酉杀济州刺史薛顗及其弟驸马都尉绍十二月乙酉杀霍王元轨江都郡王绪及殿中监裴承光己亥杀骞味道己酉拜洛受图辛亥明堂成改为万象神宫大赦
　　六年【太后永昌元年】春正月帝在房州【依唐鉴辑】乙夘太后享于万象神宫大赦改元永昌丁巳舒王元名为司徒戊午布政于万象神宫颁九条以训百官二月丁酉尊考魏忠孝王曰周忠孝太皇置崇先府官戊戌追諡妣杨氏曰周忠孝太后太原郡王曰周安成王妣赵氏为王妃金城郡王曰魏义康王妃宋氏为王妃北平郡王曰赵肃恭王妃刘氏为王妃五代祖鲁国公曰太原郡王夫人裴氏为王妃三月甲子张光辅守纳言癸酉天官尚书武承嗣为纳言张光辅守内史夏四月甲辰杀汝南郡王玮鄱阳郡公諲广汉郡公谧汶山郡公蓁零陵郡王俊广都郡公璹徙其家于嶲州己酉杀天官侍郎邓挺五月丙辰韦待价及吐蕃战于寅识迦河败绩白马寺僧懐义为新平道【旧传作清平道】行军大总管以击突厥秋七月丁巳流纪王慎于巴州改其姓为虺氏丙子流韦待价于绣州杀阎温古戊寅王本立同鳯阁鸾台三品八月癸未薛懐义为新平道中军大总管以击突厥甲申杀张光辅洛州司马弓嗣业洛阳令弓嗣明陜西参军弓嗣古流人徐敬真辛丑杀陜州刺史郭正一丁未杀相州刺史弓志元蒲州刺史弓彭祖尚方监王令基九月庚戌杀恒山郡王承干之子厥闰月甲午杀魏同夏官侍郎崔詧戊申杀彭州刺史刘易从冬十月癸丑杀凉州都督李光谊丁巳杀陜州刺史刘延景戊午杀右武威卫大将军黒齿常之右鹰扬卫将军赵懐节己未杀嗣郑王璥丁夘春官尚书范履冰鳯阁侍郎邢文伟同鳯阁鸾台平章事十一月庚辰太后大赦改元载初以十一月为正月十二月为腊月来嵗正月为一月以周汉之后为二王后封舜禹汤之后为三恪周隋同列国封其嗣乙未除唐宗室属籍十二月丙寅杀刘齐贤
　　七年【周武氏天授元年】春正月帝在房州【依唐鉴増】戊子王本立罢邢文伟为内史岑长倩武承嗣同鳯阁鸾台三品鳯阁侍郎武攸寜为纳言甲午流韦方质于儋州二月丁夘杀地官尚书王本立【实录作地官尚书王本立薨御史台记本立为周兴所杀】三月乙酉以旱减膳丁亥蘓良嗣薨夏五月戊子杀范履冰【实録唐厯在四月丁己】巳亥杀梁郡公孝逸六月戊申杀汴州刺史栁明肃秋七月辛巳流舒王元名于和州壬午杀豫章郡王亶丁亥杀泽王上金许王素节甲午赦永昌县癸夘杀太常丞蘓践言八月辛亥杀许王素节之子璟曽江县令白令言甲寅杀裴居道壬戌杀将军阿史那惠右司郎中乔知之癸亥杀尚书右丞张行防泰州刺史杜儒童甲子杀流人张楚金戊辰杀流人元万顷苗神客辛未杀南安郡王颍鄅国公昭及诸宗室李直李敞李然李勲李防李越李黯李元李英李志业李知言李元贞九月乙亥杀钜鹿郡公晃麟台郎裴望及其弟司膳丞琏壬午太后改国曰周大赦改元天授加尊号曰圣神皇帝以豫王为皇嗣赐姓武氏永平王为皇孙【依唐鉴増】丙戌立武氏七庙于神都追尊周文王曰始祖文皇帝妣姒氏曰文定皇后尊平王少子武曰睿祖康皇帝妣姜氏曰康惠皇后太原靖王曰严祖成皇帝妣曰成庄皇后赵肃恭王曰肃祖章敬皇帝妣曰章敬皇后魏义康王曰烈祖昭安皇帝妣曰昭安皇后周安成王曰显祖文穆皇帝妣曰文穆皇后忠孝太皇曰太祖孝明髙皇帝妣曰孝明髙皇后追封伯父及兄弟之子为王堂兄为郡王兄子承嗣为魏王三思为梁王从兄子懿宗等十二人皆为郡王诸姑姊妹为长公主及郡主司宾卿史务滋守纳言鳯阁侍郎宗秦客检校内史给事中傅游艺为鸾台侍郎同鳯阁鸾台平章事令史务滋等十人分道存抚天下改内外官所佩鱼并作龟冬十月丁巳给复并州武兴县百姓子孙相承如汉丰沛甲子贬宗秦客为遵化尉丁夘杀流人韦方质己巳杀许王素节之子瑛琪琬瓒玚瑗琛唐臣辛未贬邢文伟为珍州刺史置大云寺改唐太庙为享徳庙【按改唐太庙为享徳庙唐统纪在正月甲戌实录旧纪俱在三月】十一月【周为正月】甲戌改置社稷旗帜尚赤戊寅杀雅州刺史刘行实及其弟渠州刺史行瑜尚衣奉御行感兄子左鹰扬卫将军防通戊子武承嗣为文昌左相庚寅赐酺乙未杀邱神勣左豹韬卫将军卫蒲山庚子杀史务滋十二月【周为腊月】己未始用周腊八年【周武氏天授二年】春正月【周为一月】帝在房州【依唐鉴增】夏四月壬寅朔日有食之丙午大赦五月丁亥岑长倩为武威道行军大总管以击吐蕃六月庚戌左肃政台御史大夫格辅元为地官尚书鸾台侍郎乐思晦鳯阁侍郎任知古同鳯阁鸾台平章事秋七月庚午徙闗内雍同等七州户以实神都八月戊申武攸寜罢夏官尚书欧阳通为司礼卿兼判纳言事庚申杀右玉钤卫大将军张防朂九月乙亥杀岐州刺史云嗣壬辰杀傅防艺癸巳左羽林卫大将军武攸寜守纳言冬官侍郎裴行本洛州司马狄仁杰为地官侍郎同鳯阁鸾台平章事冬十月己酉杀岑长倩欧阳通格辅元壬戌杀乐思晦左卫将军李安静
　　九年【周武氏如意元年再改长夀】春正月帝在房州【依唐鉴増】戊辰夏官尚书杨执柔同鳯阁鸾台平章事庚午贬任知古为江夏令狄仁杰彭泽令流裴行本于岭南乙亥杀右卫大将军泉献诚庚辰司刑卿李防道为冬官尚书同鳯阁鸾台平章事二月戊午秋官尚书袁智同鳯阁鸾台平章事夏四月丙申朔日有食之大赦改元如意禁断天下屠杀五月洛水溢秋七月又溢八月甲戌河溢壊河阳县戊辰武承嗣武攸寜杨执柔罢秋官侍郎崔元综为鸾台侍郎夏官侍郎李昭徳为鳯阁侍郎权检校天官侍郎姚璹为文昌左丞检校地官侍郎李元素为文昌右丞营膳大匠王璿为夏官尚书司宾卿崔神基同鳯阁鸾台平章事九月庚子赦天下改元长夀改用九月社赐酺七日癸夘以并州为北都癸丑流李防道袁智王璿崔神基李元素于岭南冬十月丙戌武威道行军总管王孝杰败吐蕃克四镇十二月杀豫王妃刘氏徳妃窦氏降封皇孙成器为夀春郡王恒王成义衡阳郡王楚王隆基临淄郡王卫王隆范巴陵郡王赵王隆业彭城郡王
　　十年【周武氏长夀二年】春正月帝在房州【依唐鉴増】庚子夏官侍郎娄师徳同鳯阁鸾台平章事甲寅杀尚方监裴匪躬内常侍【武后传作监门卫大将军】范云仙三月己夘杀左卫员外大将军阿史那元庆白润府果毅薛大信夏五月乙未杀冬官尚书蘓干相州刺史来同敏癸丑河溢棣州秋九月丁亥朔日有食之乙未加号金轮圣神皇帝大赦赐酺七日作七寳庚子追尊烈祖昭安皇帝曰浑元昭安皇帝显祖文穆皇帝曰立极文穆皇帝大祖孝明髙皇帝曰无上孝明髙皇帝辛丑姚璹罢【宰相表在长夀元年九月】文昌右丞韦巨源同鳯阁鸾台平章事秋官侍郎陆元方为鸾台侍郎同鳯阁鸾台平章事司宾卿豆卢钦望守内史冬十二月甲戌突厥黙啜冦灵州右鹰扬卫大将军李多祚败之
　　十一年【周武氏延载元年】春正月帝在房州【依唐鉴増】甲午娄师徳为河源积石懐逺等军营田大使二月庚午薛懐义为伐逆道【旧书懐义传作伐北道】行军大总管领十八将军以击黙啜乙亥以旱虑囚己邜武威道大总管王孝杰及吐蕃战于冷泉败之三月甲申鳯阁舎人蘓味道为鳯阁侍郎同鳯阁鸾台平章事李昭徳检校内史薛懐义为朔方道行军大总管击黙啜昭徳为朔方道行军长史味道为司马夏五月甲午加号越古金轮圣神皇帝大赦改元延载赐辅七日秋七月癸未嵩岳山人武什方为正谏大夫同鳯阁鸾台平章事八月什方罢戊辰王孝杰为瀚海道行军总管己巳司宾少卿姚璹守纳言左肃政台御史大夫杨再思为鸾台侍郎洛州司马杜景佺检校鳯阁侍郎同鳯阁鸾台平章事戊寅流崔元综于振州九月壬午朔日有食之壬寅贬李昭徳为南宾尉冬十月壬申文昌右丞李元素为鳯阁侍郎右肃政台御史中丞周允元检校鳯阁侍郎同鳯阁鸾台平章事岭南獠冦边容川都督张遇为桂永等州经略大使十一月辛巳加号慈氏越古金轮圣神皇帝改元证圣大赦赐酺三日戊子贬豆卢钦望为赵州刺史韦巨源鄜州刺史【旧纪传新纪表皆作鄜州统纪作瀛州实录唐厯作麟州　呉缜曰天册万嵗元年正月戊子贬韦巨源鄜州刺史纪传不同推究其实则纪是而传误何以言之按地理志云麟州开元十二年析胜州之连谷银城置且天册万嵗元年嵗在乙未而开元十二年嵗在甲子相距三十年是时既未有麟州则巨源何由贬为刺史乎以此知其实鄜字而误为麟也　按胡三省云贞观五年置麟州属松州都督府十六年开山洞置溱州属黔州都督府是麟州自为羁縻州亦见唐地志而非关内道之麟州始置于开元中者也呉氏所考殊为未悉司马光通鉴亦依实录唐厯改鄜州为麟州】杜景佺溱州刺史蘓味道集州刺史陆元方绥州刺史丙申万象神宫火丙午王孝杰为朔方行军总管以击突厥
　　十二年【周武氏天册万嵗元年】春正月帝在房州【依唐鉴増】二月己酉朔日有食之壬子杀薛懐义甲子罢慈氏越古号三月丙辰周允元薨夏四月戊寅建大周万国颂徳天枢秋七月辛酉吐蕃防临洮王孝杰为肃边道行军大总管以击之九月甲寅祀南郊加号天册金轮大圣皇帝大赦改元天册万嵗以崇先庙为崇尊庙十二月甲戌如神岳甲申封于神岳改元曰万嵗登封大赦免今嵗租税赐酺十日丁亥禅于少室山给复洛州二年登封告成县三年癸巳复于神都
　　十三年【周武氏万嵗通天元年】春正月帝在房州【依唐鉴増】甲寅娄师徳为肃边道行军副总管以击吐蕃己巳改崇尊庙为太庙二月辛巳尊神岳天中王为神岳天中黄帝天灵妃为天中黄后三月壬寅王孝杰娄师徳及吐蕃战于素罗汗山败绩王孝杰免【新旧纪皆不载今依宰相表増】丁巳复作明堂改曰通天宫大赦改元万嵗通天赐酺七日夏四月癸酉检校夏官侍郎孙元亨同鳯阁鸾台平章事庚子贬娄师徳为原州都督府司马五月壬子契丹首领松漠都督李尽忠归诚州刺史孙万荣陷营州杀都督赵文翽乙丑左鹰扬卫将军曺仁师右金吾卫大将军张遇左威卫大将军李多祚司农少卿麻仁节等击之秋七月辛亥春官尚书武三思为榆闗道安抚大使纳言姚璹为副以备契丹八月丁酉张遇曺仁师麻仁节等及契丹战于黄麞谷败绩执遇仁节九月庚子同州刺史武攸宜为清边道行军大总管以击契丹丁巳吐蕃防凉州都督许钦明死之庚申并州长史王方庆为鸾台侍郎殿中监李道广同鳯阁鸾台平章事冬十月辛夘契丹防冀州刺史陆寳积死之甲午虑囚十一月壬戌杀李元素孙元亨洛州录事参军綦连耀箕州刺史刘思礼知天官侍郎石抱忠刘奇给事中周譒鳯阁舎人王勮前泾州刺史王勔太子司议郎路敬淳司门员外郎刘顺之右司员外郎宇文全志来庭县主簿栁璆癸亥突厥黙啜冦胜州平狄军副使安道买败之甲子娄师徳守鳯阁侍郎同鳯阁鸾台平章事
　　十四年【周武氏神功元年】春正月帝在房州【依唐鉴増】乙巳虑囚三月庚子王孝杰及孙万荣战于东硖石谷败绩孝杰死之戊申赦河南北夏四月戊辰置九鼎于通天宫癸酉前益州大都督府长史王及善为内史癸未右金吾卫大将军武懿宗为神丘道行军大总管及右豹韬卫将军何迦宻以击契丹五月癸夘娄师徳为清边道行军副大总管右武卫将军沙咤忠义为清边中道前军总管以击契丹六月丁夘杀监察御史李昭徳司仆少卿来俊臣己夘尚方少监宗楚客同鳯阁鸾台三品武承嗣三思并同鳯阁鸾台三品辛夘娄师徳安抚河北秋七月丁酉武承嗣武三思罢八月丙戌姚璹罢【考异曰新表庚子狄仁杰兼纳言武三思检校内史钦望为文昌右相同三品旧纪传及新纪皆无之此月无庚子仁杰三思除命在明年新表误重复】九月壬寅以契丹平大赦改元神功赐酺七日庚戌娄师徳守纳言冬十月甲子给复徇忠立节二县一年闰月甲寅检校司刑卿幽州都督狄仁杰为鸾台侍郎司刑卿杜景佺为鳯阁侍郎同鳯阁鸾台平章事十一月甲子赦天下改元圣厯丙寅宗楚客罢丁亥李道广罢
　　十五年【周武氏圣厯元年】春三月癸丑遣职方员外郎徐彦伯往房陵召庐陵王【依统纪増】戊午帝至自房州【依唐鉴辑】夏四月庚寅赦神都及河北辛丑娄师徳为陇右诸军大使检校河西营田事秋七月辛未杜景佺罢八月突厥冦边戊子左豹韬卫将军阎知微降于突厥冦边甲午王方庆罢戊戌武承嗣卒庚子春官尚书武三思检校内史狄仁杰兼纳言司属卿武重规为天兵中道大总管沙咤忠义为天兵西道前军总管幽州都督张仁亶为天兵东道总管左羽林卫大将军李多祚右羽林卫大将军阎敬容为天兵西道后军总管以击突厥癸丑突厥防蔚州乙夘防定州刺史孙彦髙死之九月甲子夏官尚书武攸寜同鳯阁鸾台三品戊子突厥冦赵州长史唐波若降于突厥刺史髙叡死之突厥冦相州沙咤忠义为河北道前军总管将军杨基副之李多祚为后军总管大将军富福信为竒兵总管以御之壬申周武氏以帝为皇太子【依纲目辑】令依旧名显大赦赐酺五日甲戍【唐厯同实录作丙子】皇太子为河北道行军元帅以击突厥戊寅狄仁杰为河北道行军副元帅检校纳言辛巳试天官侍郎蘓味道为鳯阁侍郎同鳯阁鸾台平章事冬十月癸夘狄仁杰为河北道安抚大使夏官侍郎姚元崇麟台少监李峤同鳯阁鸾台平章事阎知微自突厥复归族诛之十一月壬戍以豫王旦为相王【依唐鉴辑】十二月戊子左肃政台御史中丞吉顼为天官侍郎检校右肃政台御史中丞魏元忠为鳯阁侍郎同鳯阁鸾台平章事辛亥赐皇太子姓武氏大赦
　　十六年【周武氏圣厯二年】春正月帝在东宫【依唐鉴增　按何焯曰帝在东宫文义有碍窃谓不然在均州房州则直曰均州房州在东宫则直曰东宫而已正所谓据事直书也】庚申武攸寜罢二月己丑如缑氏辛夘如嵩阳三月甲戌以隋唐为二王后娄师徳为纳言夏四月壬辰魏元忠检校并州大都督府长史天兵军大总管娄师徳副之以备突厥辛丑娄师徳为陇右诸军大使甲辰虑囚秋七月丙辰洛水溢八月庚子王及善为文昌左相同鳯阁鸾台平章事太子宫尹豆卢钦望为文昌右相同鳯阁鸾台三品杨再思罢丁未试天官侍郎陆元方为鸾台侍郎同鳯阁鸾台平章事娄师徳薨戊申武三思为内史九月乙亥如福昌县曲赦庚辰王及善薨是秋黄河溢冬十月丁亥吐蕃首领赞婆来十一月戊午贬吉顼为琰川尉【御史台记作安固尉】壬申武三思罢十二月辛巳封皇太子之子重润为邵王庚寅陆元方罢【宰相表失载】司礼卿阿史那斛瑟罗为平西军大总管丁酉狄仁杰为内史庚子韦巨源为纳言乙巳如嵩山
　　十七年【周武氏乆视元年】春正月帝在东宫【依唐鉴増】丁夘如汝州温汤戊寅作三阳宫二月乙未豆卢钦望罢【宰相表作二月乙未钦望罢太子宾客然前圣厯元年表内已先有此语当因神功元年八月庚子复出之文而踵以滋复也】三月癸丑夏官尚书唐奉一为天兵中军大总管以备突厥夏四月戊申如三阳宫五月己酉朔日有食之癸丑大赦改元乆视罢天册金轮大圣号赐酺五日给复告成县一年秋闰七月己丑天官侍郎张锡为鳯阁侍郎同鳯阁鸾台平章事李峤罢丁酉吐蕃防凉州陇右诸军州大使唐休璟败之于洪源谷壬寅禁隋杨素子孙并不许任京官侍卫八月庚戌魏元忠为陇右诸军州大总管以击吐蕃庚申敛天下僧钱作大像九月辛丑狄仁杰薨冬十月辛亥魏元忠为萧闗道行军大总管以备突厥甲寅复旧正朔改一月为正月仍以嵗首正月为十一月大赦丁巳韦巨源罢文昌右丞韦安石为鸾台侍郎同鳯阁鸾台平章事丁夘如新安陇涧山曲赦十二月甲寅突厥冦陇右戊午开屠禁诸祠祭令依旧用牲牢
　　十八年【周武氏大足元年又改长安】春正月帝在东宫【依唐鉴増】丁丑改元大足二月己酉鸾台侍郎李懐逺同鳯阁鸾台平章事三月丙申流张锡于循州夏四月丙午大赦癸丑姚元崇检校并州以北诸军州兵马五月乙亥如三阳宫丁丑魏元忠为灵武道行军大总管以备突厥丙申天官侍郎顾琮同鳯阁鸾台平章事六月庚申夏官侍郎李迥秀同鳯阁鸾台平章事辛未赦告成县秋七月壬午苏味道按察幽平等州兵马甲申李怀逺罢九月壬申杀邵王重润及永泰郡主主壻武延基冬十月辛酉大赦天下改元为长安给复闗内三年赐酺三日丙寅魏元忠同鳯阁鸾台三品【按新书纪十一月壬申武三思罢三思之罢已见嗣圣十六年十一月壬申此系重出今依旧书纪删】十一月戊寅改含元宫为大明宫
　　十九年【周武氏长安二年】春正月帝在东宫【依唐鉴増】突厥冦盐州三月丙戌李迥秀安置山东军马检校武骑兵庚寅突厥冦并州雍州长史薛季昶持节山东防御大使以备之秋七月甲午突厥防代州九月乙丑朔日有食之壬申突厥冦忻州己夘吐蕃请和冬十月甲辰顾琮薨戊申吐蕃冦悉州茂州都督陈大慈败之甲寅姚元崇同鳯阁鸾台平章事蘓味道韦安石李迥秀同鳯阁鸾台三品十一月甲子相王旦为司徒戊子祀南郊大赦赐酺三日十二月甲午魏元忠为安东道安抚大使二十年【周武氏长安三年】春正月帝在东宫【依唐鉴増】三月壬戌朔日有食之夏四月庚子相王旦罢吐蕃来求婚乙巳以旱避正殿闰月庚午成均祭酒李峤同鳯阁鸾台平章事己夘李峤知纳言事秋七月壬寅正谏大夫朱敬则同鳯阁鸾台平章事庚戌检校凉州都督唐休璟为夏官尚书同鳯阁鸾台平章事九月庚寅朔日有食之丁酉贬魏元忠为髙要尉冬十月丙寅如神都十二月丙戌天下置闗三十
　　二十一年【周武氏长安四年】春正月帝在东宫【依唐鉴増】丁未作兴泰宫于夀安县之万安山壬子天官侍郎韦嗣立为鳯阁侍郎同鳯阁鸾台三品二月癸亥贬李迥秀为庐州刺史壬申朱敬则罢三月丁亥进封皇孙平恩郡王重福为谯王己亥夏官侍郎宗楚客同鳯阁鸾台平章事贬蘓味道为坊州刺史夏四月壬戌韦安石知纳言事李峤知内史事丙子如兴泰宫赦夀安县给复一年六月辛酉姚元之罢乙丑天官侍郎崔暐为鸾台侍郎同鳯阁鸾台平章事丁丑李峤同鳯阁鸾台三品壬午相王府长史姚元之兼知夏官尚书同鳯阁鸾台三品秋七月丙戌左肃政台御史杨再思守内史甲午贬宗楚客为原州都督八月庚申唐休璟兼幽营二州都督安东都防九月壬子姚元之为灵武道行军大总管冬十月辛酉姚元之为灵武道安抚大使甲戌判秋官侍郎张柬之同鳯阁鸾台平章事壬午懐州刺史房融为正谏大夫同鳯阁鸾台平章事十一月丁亥天官侍郎韦承庆行鳯阁侍郎同鳯阁鸾台平章事李峤罢十二月丙辰韦嗣立罢






　　钦定续通志卷四
　　钦定四库全书
　　钦定续通志卷五
　　唐纪【五】
　　中宗二　　睿宗
　　神龙元年【考异曰新纪长安五年正月壬午大赦甲辰太子监国改元按则天实録神龙元年正月壬午朔大赦改元旧制唐厯统纪会要皆同纪年通谱亦以神龙为武后年号中宗因之新纪误也】春正月癸夘张柬之崔暐及左羽林卫将军敬晖检校左羽林卫将军桓彦范司刑少卿袁恕已左羽林卫将军李湛薛思行赵承恩右羽林卫将军杨元琰左羽林卫大将军李多祚职方郎中崔泰之【按新书尚有库部员外郎朱敬则吴缜曰按敬则传敬则当武后时已尝为相罢后为成均祭泪冬官侍郎郑州刺史致仕且未尝为库部员外郎而本传亦不言其同诛二张虽有与敬晖密议诛之之防然传亦止云晖卒用其防亦不言敬则同与其事也疑此一名误载】司刑评事冀仲甫检校司农少卿兼知总监翟世言内直郎王同皎率左右羽林兵以讨乱张易之昌宗昌期同休景雄伏诛甲辰皇太子监国命地官侍郎樊忱往京师告庙陵【按旧书监国下不复云改元新书监国下误云改元説见前】丙午皇帝复于位大赦惟易之党与不在原限为周兴来俊臣所枉陷者咸令雪寃赐文武官阶爵民酺五日免今嵗租赋给复房州三年放宫女三千人相王旦为安国相王太尉同鳯阁鸾台三品丁未徙后于上阳宫戊申上后号曰则天大圣皇帝庚戌张东之袁恕已同鳯阁鸾台三品崔暐守内史敬晖为纳言桓彦范守纳言甲寅复国号唐社稷宗庙陵寝郊祀行军旗帜服色天地日月寺宇台阁官名并依永淳以前故事神都依旧为东都北都为并州大都督府老君依旧为元皇帝贬韦承庆为髙要尉流房融于髙州杨再思同中书门下三品姚元之罢甲子皇后韦氏复于位大赦赐酺三日复宗室死于周者官爵丙寅太子宾客武三思为司空同中书门下三品贬谯王重福为濮州刺史丁夘右散骑常侍驸马都尉武攸暨为司徒辛未安国相王旦罢甲戌太子少詹事祝钦明同中书门下三品韦安石罢进封子义兴郡王重俊为卫王北海郡王重茂为温王丁丑武三思武攸暨罢三月甲申诏文明后破家者昭洗之还其子孙荫惟徐敬业一房不在免限乙丑袁恕已守中书令夏四月辛亥桓彦范为侍中袁恕已为中书令丁夘髙要尉魏元忠为卫尉卿同中书门下平章事辛未敬晖为侍中甲戌魏元忠崔暐刑部尚书韦安石为吏部尚书太子右庶子李懐逺为左散骑常侍凉州都督唐休璟为辅国大将军同中书门下三品乙亥张东之为中书令五月壬午迁武氏神主于崇恩庙乙酉立太庙社稷于东都戊子复周隋二王后壬辰进封兄成纪郡王千里为成王甲午侍中敬晖平阳郡王桓彦范扶阳郡王赐姓韦氏中书令张柬之汉阳郡王袁恕已南阳郡王特进崔暐博陵郡王并加授特进罢知政事韦安石兼检校中书令魏元忠兼侍中癸夘降梁王武三思为徳静郡王定王武攸暨为乐寿郡王河内王武懿宗等并降为国公甲辰唐休璟为尚书左仆射特进豆卢钦望为尚书右仆射同中书门下三品六月壬子左骁衞大将军裴思谅为灵武道行军大总管以备突厥丁巳河北十七州大水癸亥韦安石为中书令魏元忠为侍中杨再思检校中书令豆卢钦望平章军国重事秋七月辛巳太子宾客韦巨源同中书门下三品甲辰洛水溢八月戊申给复河南洛阳二县一年壬戌追册妃赵氏为皇后乙亥帝亲祔太祖献祖世祖髙祖太宗高宗皇兄义宗神主于太庙皇后见于庙丁丑幸洛城南门观鬬象九月壬午祀天地于明堂大赦赐文武官勲爵民酺三日癸巳韦巨源罢冬十月癸亥幸龙门乙丑猎于新安辛未魏元忠为中书令杨再思为侍中十一月戊寅上尊号曰应天皇帝皇后曰顺天皇后【谨按通鉴辑览】
　　【御批此直仿髙宗称天皇武后称天后故事明劝韦氏蹈辙矣韦灾乐隅自古无此下愚不移者】壬午及皇后享于太庙大赦赐文武官阶勲爵民酺三日己丑幸洛城南门观泼寒胡戏壬寅武氏死【谨遵辑览书法】废崇恩庙二年春正月戊戌吏部尚书李峤同中书门下三品中
　　书侍郎于惟谦同中书门下平章事闰月丙午公主开府置官属乙夘以特进敬晖桓彦范袁恕已为滑洺豫刺史二月乙未礼部尚书韦巨源为刑部尚书同中书门下三品丙申遣十道廵察使三月甲辰韦安石罢戸部尚书苏环守侍中戊申唐休璟罢庚戌杀光禄卿驸马都尉王同皎是月置员外官壬戌赠后父韦元贞太师益州都督夏四月甲戌又赠元贞为鄷王后弟四人并赠郡王【按洵浩洞泚皆韦后之弟非元贞之弟也旧书作元贞弟误今改正】己丑李懐逺罢辛丑洛水溢六月戊寅贬敬晖为崖州司马桓彦范泷州司马袁恕已窦州司马崔暐白州司马张东之新州司马秋七月戊申立卫王重俊为皇太子丙寅魏元忠为尚书右仆射兼中书令李峤守中书令辛未左散骑常侍致仕李怀逺同中书门下三品流敬晖于琼州【新纪作嘉州今依敬晖传改辑舒考异曰实録初云嘉州后云崖州新本纪作嘉州旧传作崖州今从新传】桓彦范于瀼州袁恕已于环州崔暐于古州张柬之于泷州八月丙子贬祝钦明为申州刺史九月戊午李懐逺薨冬十月癸巳苏瓌为侍中戊戌至自东都十二月己夘灵武军大总管沙咤忠义及突厥战于鸣沙败绩丙戌以突厥冦边京师旱河北水减膳罢土木工苏瓌存抚河北丙申魏元忠为尚书左仆射
　　景龙元年春正月丙辰以旱虑囚二月丙戌复武氏庙陵置令丞守戸如昭陵甲午褒徳庙荣先陵置令丞夏四月庚寅赦雍州五月戊戌右屯卫大将军张仁亶为朔方道行军大总管以备突厥丙午假鸿胪卿臧思言使于突厥死之以旱避正殿减膳六月丁夘朔日有食之戊子吐蕃及姚州蛮冦边姚嶲道讨击使唐九徴败之秋七月辛丑皇太子以羽林千骑兵诛武三思众溃死之【按新书云皇太子以羽林千骑兵诛武三思不克死之吴缜日按节愍太子及武三思传其三思父子皆已为节愍所诛止是太子之众自溃故太子被害耳不得谓之诛三思不克也当云以羽林千骑兵诛武三思已而众溃死之如此乃尽其实今依纠谬改辑】壬戌李峤为中书令八月丙戌上尊号曰应天神龙皇帝皇后曰顺天翊圣皇后魏元忠罢九月丁酉吏部侍郎萧至忠为黄门侍郎兵部尚书宗楚客左卫将军兼太府卿纪处讷同中书门下三品于惟谦罢庚子大赦改元赐文武官阶勲爵辛亥杨再思为中书令韦巨源纪处讷为侍中苏瓌罢【考异曰新表九月辛亥苏瓌罢为行吏部尚书按二年瓌请察正员官殿员者择员外官代之三年面折祝钦明请皇后亚献于时更为侍中表云今年罢误也】冬十月戊寅杀习艺馆内教苏安恒十二月乙丑朔日有食之
　　二年春二月庚寅帝以后服有庆云之瑞大赦天下进五品以上母妻封号二等无妻者授其女妇人八十以上版授郡县乡君三月丙子朔方道大总管张仁亶筑受降城于河上夏四月癸未置修文馆学士秋七月癸巳朔方道行军大总管张仁亶同中书门下三品冬十一月庚申西突厥冦边御史中丞冯嘉宾使于突厥死之己夘以安乐公主出降假皇后仗出于禁中帝及后御安福楼观之礼毕大赦赐酺三日【按新旧纪皆云己夘景龙文馆记作庚辰盖礼成之明日也】癸未安西都防牛师奬及西突厥战于火烧城死之是嵗皇后妃主昭客卖官行墨敕斜封
　　三年春二月己丑及皇后幸武门观宫女拔河为宫市以嬉壬寅韦巨源为尚书左仆射杨再思为右仆射同中书门下三品壬子及皇后幸太常寺三月戊午宗楚客为中书令萧至忠守侍中太府卿韦嗣立守兵部尚书同中书门下三品中书侍郎兼检校吏部侍郎崔湜守兵部侍郎赵彦昭为中书侍郎同中书门下平章事戊寅礼部尚书韦温为太子少保同中书门下三品太常少卿郑愔守吏部侍郎同中书门下平章事夏五月丙戌贬崔湜为襄州刺史郑愔江州司马六月庚子以旱避正殿减膳撤乐诏括天下图籍壬寅虑囚癸夘杨再思薨秋七月丙辰西突厥娑葛降辛酉许妇人非縁夫子封者荫其子孙癸亥虑囚庚辰沣水溢八月乙酉李峤同中书门下三品特进韦安石为侍中壬辰有星孛于紫宫九月戊辰吏部尚书苏瓌为尚书左仆射同中书门下三品冬十一月乙丑有事于南郊以皇后为亚献大赦赐文武官阶爵入品者减考免闗内今嵗赋赐酺三日甲戌豆卢钦望薨十二月壬辰前宋国公致仕唐休璟为太子少师同中书门下三品甲午如新丰温汤甲辰赦新丰给复一年赐从官勲一转乙巳至自新丰
　　四年春正月丙寅及皇后微行以观灯遂幸萧至忠第丁夘微行以观灯幸韦安石长宁公主第己夘如始平送金城公主归吐蕃二月庚戌及后妃公主观三品以上拔河三月以河源九曲予吐蕃夏四月乙未幸隆庆池【考异曰景龙文馆记以为其月十二日按长厯是月壬午朔今从实录本纪】五月辛酉封嗣虢王邕为汴王丁夘许州司兵参军燕钦融上书言皇后干预国政安乐公主武延秀宗楚客等同危宗社帝怒召钦融廷见扑杀之丁丑剡县地震六月安乐公主与后合谋进鹤壬午帝遇毒崩于神龙殿年五十五【按中宗生于髙宗显庆元年丙辰至景龙四年庚戌应以新纪年五十五为是旧纪作年五十误】諡曰孝和皇帝庙号中宗陵曰定陵天寳十三载加諡大和大圣大昭孝皇帝
　　中宗嗣圣一年被废二十年神龙二年景龙四年凡二十七年
　　睿宗皇帝讳旦髙宗第八子中宗母弟也始封殷王领冀州大都督单于大都防长而温恭好道学诂训工草隶书徙封豫王又封冀王初名旭轮至是去旭字累迁右金吾衞大将军洛州牧徙封相王复封豫王改名旦武后废中宗立为皇帝其改国号周以为皇嗣居于东宫依旧名轮中宗自房州还复为皇太子武后封皇嗣为相王又改名旦授太子右卫率累迁右羽林卫大将军并州牧安北大都防诸道元帅中宗复位进号安国相王迁太尉知政事又立为皇太子固辞不受
　　景云元年六月壬午韦皇后弑中宗矫诏立温王重茂为皇太子以刑部尚书裴谈工部尚书张锡同中书门下三品吏部尚书张嘉福中书侍郎岑羲吏部侍郎崔湜同中书门下平章事发诸府兵五万屯京师以韦温总知内外兵马甲申乃发丧又矫遗诏自立为皇太后皇太子即皇帝位以睿宗谋政事大赦改元曰唐隆太后临朝摄政罢睿宗防谋政事以为太尉封嗣雍王守礼为邠王寿春郡王成器宋王丁亥温王妃陆氏为皇后壬辰纪处讷张嘉福岑羲持节廵抚闗内河南北庚子临淄郡王隆基率万骑兵入北军讨乱诛韦氏安乐公主及韦巨源马秦客驸马都尉武延秀光禄少卿杨均辛丑睿宗奉少帝御安福门大赦赐文武官阶勲爵免天下嵗租之半进封隆基为平王朝邑尉刘幽求为中书舍人苑总监钟绍京为中书侍郎防知机务壬寅绍京及黄门侍郎李日知同中书门下三品纪处讷韦温宗楚客将作大匠宗晋卿司农卿赵履温伏诛贬汴王邕为沁州刺史萧至忠许州刺史韦嗣立宋州刺史赵彦昭绛州刺史崔湜华州刺史癸夘平王隆基同中书门下三品钟绍京行中书令张嘉福伏诛王公百官表请睿宗即尊位甲辰安国相王即皇帝位于承天门大赦长流长任及流人未达者还之赐内外官阶爵复少帝为温王乙巳钟绍京罢丙午太常少卿薛稷为黄门侍郎参预机务丁未立平王隆基为皇太子复则天大圣皇后号曰天后戊申许州刺史姚元之为兵部尚书同中书门下三品韦嗣立萧至忠为中书令赵彦昭为中书侍郎崔湜为吏部侍郎同中书门下平章事秋七月庚戌进封衡阳郡王成义为申王巴陵郡王隆范岐王彭城郡王隆业薛王癸丑兵部尚书崔日用为黄门侍郎参预机务追諡雍王贤为章懐太子庶人重俊曰节愍太子复敬晖桓彦范崔暐张东之袁恕已成王千里李多祚等官爵丁巳洛州长史宋璟检校吏部尚书同中书门下三品岑羲罢壬戌贬萧至忠为晋州刺史韦嗣立许州刺史赵彦昭宋州刺史张锡绛州刺史崔湜罢丙寅贬李峤为懐州刺史姚元之兼中书令苏瓌为尚书左仆射丁夘唐休璟张仁亶罢己巳大赦改元赐内外官及子为父后者勲一转崔日用薛稷罢乙亥废崇恩庙昊陵顺陵追废皇后韦氏为庶人安乐公主为悖逆庶人八月庚寅谯王重福及汴州刺史郑愔反伏诛癸巳罢墨敕斜封官贬裴谈为蒲州刺史九月辛未太子少师致仕唐休璟为朔方道行军大总管以备突厥冬十月乙未追号天后曰大圣天后癸夘出义宗于大庙十一月戊申姚元之为中书令己酉葬中宗皇帝于定陵壬子苏瓌韦安石罢宋王成器为尚书左仆射己巳宋王成器为司徒
　　二年春正月己未太仆卿郭元振中书侍郎张説同中书门下平章事甲子徙封重茂为襄王乙丑追册妃刘氏窦氏为皇后二月丁丑皇太子监国甲申贬姚元之为申州刺史宋璟楚州刺史丙戌太子少保韦安石为侍中刘幽求罢复墨敕斜封官三月癸丑作金仙玊真观夏四月甲申韦安石为中书令宋王成器罢辛夘李日知为侍中壬寅大赦赐文武官阶勲爵民酺三日甲长作元皇帝庙五月庚戍复昊陵顺陵置官属壬戌殿中监窦懐贞为左御史台大夫同中书门下平章事秋八月乙夘大赦赐酺三日丁巳皇太子释奠于国学庚午韦安石为尚书左仆射同中书门下三品九月乙亥窦懐贞为侍中【睿宗实録在乙夘太上皇实録在庚辰旧纪在己夘】冬十月甲辰吏部尚书刘幽求为侍中右散骑常侍魏知古太子詹事崔湜为中书侍郎同中书门下三品中书侍郎陆象先同中书门下平章事韦安石李日知郭元振窦懐贞张説罢十二月丁未作泼寒胡戏
</div>
    <div class="pagination">
<a href="钦定续通志_page3.html">上一页</a><a href="钦定续通志.html">1</a><a href="钦定续通志_page2.html">2</a><a href="钦定续通志_page3.html">3</a><span class="current-page">4</span><a href="钦定续通志_page5.html">5</a><a href="钦定续通志_page6.html">6</a><a href="钦定续通志_page7.html">7</a><a href="钦定续通志_page8.html">8</a><a href="钦定续通志_page9.html">9</a><span>...</span><a href="钦定续通志_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
