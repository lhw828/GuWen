<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 172 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 172 页/共 216 页</h1>
    <div class="content">○甲申。户部议覆。广西巡抚金鉷疏言、桂林府属之永宁州。地居万山之中。为猺獞出没之所。向年改州之初。有富禄、常安二镇。设有狼兵守隘。每名各给兵田二十亩。富禄镇、狼兵五十六名。头目管事官属五名。又该镇养赡田三百二十亩。常安镇、狼兵八十四名。又该镇养赡田三百二十亩。并无头目等名色。两镇共给兵田三千七百亩。各自耕种。不输差饷。此项田亩、原在额荒数内。自清查首垦、将所给田亩。令与民一体升科。各兵养赡无资。何能供应差遣。请将富禄、常安二镇、原给兵田。仍循旧例。免其升科。至富禄镇、向有头目管事官属人等。原不随兵差操。实属虚糜。应请革去。将伊等名下田亩。添设狼兵九名。以昭画一。均应如所请。从之　　

大清世宗敬天昌运建中表正文武英明宽仁信毅大孝至诚宪皇帝实录卷之一百二十


大清世宗敬天昌运建中表正文武英明宽仁信毅大孝至诚宪皇帝实录卷之一百二十一　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十年。壬子。秋七月。乙酉朔。享太庙。遣世子熙良行礼　　

○谕内阁。我朝设立各省驻防兵丁。原以捍卫地方。申明武备。其历来所定规条。俱属尽善。无可更张。乃近有以一二事渎陈朕前者。一则称驻防兵丁子弟。宜准其各省乡试。独不思国家设立驻防弁兵。原令其持戈荷戟。备千城之选。非令其攻习文墨。与文人学士、争名场屋也。在弁兵之子弟。有能读书向学。通晓文艺者。原听其来京应试。以广伊等进取之途。并未禁其从事文学也。若悉准其在外考试。则伊等各从其便。竞尚虚名。而轻视武事。必至骑射生疎。操演怠忽。将来更有何人充驻防之用乎。况我圣祖仁皇帝临御六十一年。所以教养弁兵者。至周至渥。如果应行。早已著为令典。又何待今日之喋喋敷陈乎。一则称驻防兵丁身故之后。其骸骨应准在外瘗葬。家口亦应准在外居住。独不思弁兵驻防之地。不过出差之所。京师乃其乡土也。本身既故之后。而骸骨家口、不归本乡。其事可行乎。若照此行之日久。将见驻防之兵。皆为汉人。是国家驻防之设。竟为伊等入籍之由。有是理乎。以上二条。皆事之必不可行者。著将朕上□日颁布于外。俾无知之人。豁然醒悟。不得再行妄奏　　

○又谕。工部尚书马喇、不晓部务。办理该旗事件。亦多昏瞆率意。著革职　　

○实授常有为户部右侍郎。仍兼理副都统事务　　

○以陕西宁夏将军傅泰、为正红旗满洲都统。仍署宁夏将军。世子熙良、署正红旗满洲都统。正白旗蒙古副都统图克善、缘事革职。调正蓝旗蒙古副都统郭多浑、为正白旗蒙古副都统。仍兼正蓝旗蒙古副都统　　

○丙戌。升刑部左侍郎武格、为工部尚书。转刑部右侍郎托时、为左侍郎。擢刑部郎中觉和托、为刑部右侍郎　　

○以翰林院编修吴文焕、为陕西乡试正考官。编修李天宠、为副考官。提督安徽学政内阁学士王兰生、为江南乡试正考官。检讨吴大受、为副考官　　

○丁亥。山东巡抚岳浚疏报。曹州钜野县民李恩家。本年六月初五日。牛产瑞麟。麕身牛尾。遍身皆甲。甲缝有紫毫。玉定文顶。光彩烂生。实为盛德瑞徵。请诏付史馆。宣示中外。得上□日、山东地方。前岁被水。百姓不获宁居。去夏今春。雨复愆期。朕遣官发粟。赈恤多方。幸未至流离失所。即京师去夏今春。晴雨亦不均调。西北两路不得已用兵。征戍将士。露处于外。备极劳苦。朕心戒惧修省。但知感上天垂象示儆之恩。不敢望嘉祥之诞锡。今闻瑞麟产于东省。实增愧悚。该抚奏请诏付史馆。宣示中外。皆属虚文。将朕朝乾夕惕。对越上天之悃忱。晓谕天下臣民共知之　　

○戊子。以原任户部侍郎汪漋、为大理寺卿　　

○户部议覆、漕运总督魏廷珍疏言、淮安府城内。漕标城守等营兵饷。俱系各州县旋解旋支。并无预备银两。请拨司库银三万两。永远存贮淮安府库。如兵饷拨解未到时。遇有急办之事。即先为动支。俟解到即行补项。应如所请。从之　　

○己丑。谕内阁。朕师傅原任尚书顾八代、子孙甚贫。著加恩赏银一万两　　

○庚寅。谕办理军机大臣等。京中送往军营之器械等项甚多。驿站虽备有车辆。每遇物件繁多之时。官车不能敷用。势必雇募民车运送。宽裕给与价值。惟是官吏等、奉行不善。每于数日之前。即将商民车辆牲口。拘集于驿站地方。令其守候备用。至起运日期。始给运价。其余耽搁之日。并不准算。以致商民探知信息。即行远避。行旅畏惧不前。嗣后著严行禁止　　

○又谕。八旗及各省之出征护军参领协领以下、骁骑校以上等官。俱系拣选派往之员。因俟伊等凯旋。现在各缺。俱委员署理。今军务未定。伊等军前行走劳苦。转不得升迁。朕心深为悯念。嗣后应升副都统之出征参领协领等官内。该管大臣、如有深知者。即将伊等保送兵部。俟副都统缺出时。列名具奏。其副护军参领以下、骁骑校护军校以上各缺。应将出征人员。作何补授之处。尔等确议具奏。寻议、八旗出征人员、应升缺出。理应补授。但伊等出征以来。有无效力之处。在京大臣。无由而知。应令各该都统、及驻防将军等。据实查明。出具考语。咨部驻册。伊等应升缺出。准与在京应升官员。一件列名具奏补授。其缺仍行署理。至军前副护军参领以下、骁骑校护军校以上人员内。如果有效力之处。亦令该将军声明咨部。俟有缺出补授。从之　　

○调镶白旗护军统领迈禄、为左翼前锋统领。仍留西藏。以镶黄旗蒙古都统色尔璧、仍署左翼前锋统领　　

○礼部议覆、湖北巡抚王士俊疏言、荆州府江陵县。为关圣帝君尽忠授命之地。冢墓现在当阳。今有五十二代孙岁贡生关朝泰、岁时奉祀。请照解州、洛阳、守祠之例。授为五经博士。准其世袭。应如所请。从之　　

○辛卯。议叙纂修圣祖仁皇帝实录大臣官员人等。升职、加级、赏赉有差　　

○壬辰。谕内阁。甘肃地方。年来预备军需。虽事事取办于公帑。而百姓输挽效力。亦甚勤劳。朕心轸念。屡加恩泽。闻今岁兰州、平凉、西宁等府所属州县内。有雹损虫伤之处。已谕该督抚留心赈恤。停止催科。嗣闻从前雨少之处。俱已沾被甘霖。秋成可望。朕心深慰。因念甘肃为军需总汇之区。百姓急公趋事。所当格外加恩。以昭朕子惠元元、奖劳赏善之至意。著将河东河西各属民户屯户及番民等。本年应徵各项银米草束。一概蠲免。若有已经完纳者。准作来年正赋。该督抚等、务体朕心。督率有司。敬谨奉行。俾秦民均沾实惠。傥有豪胥猾吏。舞弊作奸。使泽不下逮者。经朕访闻。定将该管大小官员。严加议处　　

○解陕西甘肃布政使诺穆图任。升陕西宁夏道鄂昌、为陕西甘肃布政使司布政使　　

○敕封广西兴安县海阳山神、为安流襄绩之神　　

○予故辅国公赖士、祭一次。造坟立碑如例　　

○癸巳。以镶黄旗参领佟山、署陕西宁夏右翼副都统　　

○甲午。孝懿仁皇后忌辰。遣官祭景陵　　

○添设江南江宁水师守备一员。把总二员。驻劄江口。归江宁将军统辖。京口水师都司千总、把总、各一员。驻劄高资港。归江阴副将兼辖移朱张圩千总、驻大沙顺江洲。大港把总、驻朱张圩。归镇江营管辖。从署两江总督尹继善请也　　

○乙未。谕办理军机大臣等。训练乌朱穆秦十旗兵丁。著散秩大臣色楞前往。与吴礼布、协同办理　　

○赐大学士鄂尔泰、第宅一区　　

○命四川省开局鼓铸。从四川巡抚宪德请也　　

○丙申。命户部尚书海寿、专管刑部事务。工部尚书范时绎、兼管刑部事务。调兵部尚书鄂尔奇、为户部尚书。刑部尚书性桂、为兵部尚书。以左都御史福敏、署工部尚书　　

○护宁远大将军岳钟琪奏言、移驻穆垒官兵。臣等遵上□日。于六月二十七日辰时。分作两路启行。臣同副将军赏赉、统兵一万二千名。由阔舍图大路直进。副将军张广泗、同署镇安将军卓鼐统兵七千余名。由鄂龙吉之北约洛图一路前进。两路官兵。约于阔舍图地方会合。更派官兵四千余名。委副将谭定邦、冯廷雄、总理粮运。护送车辆驼只。分为四运而进。又委总兵岳含奇、带领湖广官兵殿后。凡应行事宜。统俟师抵穆垒之后。次第科理。奏入。报闻　　

○丁酉。命少保大学士伯鄂尔泰、督巡陕甘。经略一应军务。颁给印信　　

○以刑部左侍郎托时、兼理工部侍郎事　　

○礼部议覆河东总督田文镜疏言、扶沟县故明鸿胪寺鸣赞郝腾继妻高氏。遇流寇破城。守贞不屈。被刃殒命。请照例建坊入祠。以旌节烈。应如所请。从之　　

○戊戌。谕办理军机大臣等。西路军营事务。岳钟琪办理总不妥协著回京。其宁远大将军印务。著署陕西总督查郎阿署理。副将军张广泗、暂行护理。查郎阿年来办理军务。事事合宜。克胜大将军之任。但肃州路远。未便来京请训。今特命大学士鄂尔泰、驰驿前往肃州。传朕训谕。查郎阿著先期料理。并赏给公用银一万两。陕西总督印务。及所办军需事。著直隶总督刘于义、前往署理。赏银五千两。朕有训谕刘于义之处。亦著大学士鄂尔泰传上□日。许容、范时捷、俱著在肃等候。查郎阿起身时。著知会提督樊廷、一同出口　　

○以浙江总督署刑部尚书李卫、署直隶总督。安徽巡抚程元章、署浙江总督。湖北布政使徐本、署安徽巡抚。原任陕西甘肃布政使钟保、署湖北布政使司布政使　　

○己亥。中元节。遣官祭永陵、福陵、昭陵、昭西陵、孝陵、孝东陵、景陵、孝敬皇后　　

○谕仙阁。朕命大学士鄂尔泰、前赴肃州。计议军务。署将军傅泰、著即在宁夏等候。西安将军秦布、侍郎署巡抚马尔泰、著于八月内到肃。等候大学士。有面传之谕上□日。秦布起身时。将军印务。著侍郎杭奕禄、暂行署理　　

○又谕。贵州提督哈元生、朕另有简用之处。著驰驿来京陛见。并赏给公用银三千两。制备衣装。贵州将弁内。有伊平日所深知之干员。准拣选四五人。令其随后来京。亦著巡抚给与驿马。并酌量每人赏给银两。以资路费　　

○以广西左江总兵官霍昇、署贵州提督。广西新太副将崔善元、署广西左江总兵官　　

○庚子。升内府护军统领永福、为护军统领。前往北路军营。在顺承亲王参赞处行走　　

○调署浙江巡抚刑部右侍郎王国栋回京。以署浙江总督程元章、兼管巡抚事务　　

○调山西布政使蒋泂来京。加侍郎衔。前往肃州办理军营事务。以山西按察使。温而逊、署山西布政使司布政使　　

○辛丑。敕谕吏部尚书署宁远大将军查郎阿。奉天伐罪。治世之常经锄暴除凶。安边之远略。逆贼噶尔丹策零、狂悖冥顽。父子济恶。妄欲侵陵我属国。窥伺我边陲。包藏逆心。狡焉思逞。朕以此贼不除。终为众蒙古之巨患。是以命将兴师。声罪致讨。乃数年以来。岳钟琪调度无方。制防鲜术。运筹决胜。并舛机宜。为将士之所轻。致军心之不振。深负任使。有忝元戎。兹特命尔署宁远大将军印务。统领陕西等处大兵。一切事宜。尔与副将军常赉、张广泗、酌定方略。公同计议而行。勿谓己能、而不纳众论。勿当事会、而犹复迟回。胜算期于万全。神机定于方寸。整众须如山岳之重。挞伐以奋雷霆之威。鼓励戎行。申明纪律。远侦密探。先事预防。各路大兵、及蒙古兵丁。听尔调遣。凡遇有警。即遣发官兵应援扑巢□刀。贼中有情急来归者。加意抚恤。其不抗拒官兵者。毋加杀戮。凡遇驻劄之处。加谨约束。兵将所过地方。申明军令。毋得骚扰百姓。毋得淫人妇女。毋得离散人之父子夫妇。毋得损坏人之坟墓室庐。毋得强取货物。毋得驱役平民。以副朕戡乱靖逆、安民绥众之意。其或有临战退缩。贻误扰乱军机者。尔会同商议。文官四品以下、武官三品以下、即以军法示众。官兵有犯小过者。会同商议。径行处治。毋泯没戎行之劳绩。毋宽纵违法之弁兵。法纪务极严明。赏罚悉期公当。一切机宜。尔商酌调遣。有应知会北路靖边大将军者。即行知会。一同办理。尔其殚乃心力。敷厥谋猷。克奏肤功。永绥边徼。钦哉。故敕　　

○谕办理军机大臣等。据靖边大将军顺承亲王锡保奏称、七月十四日。贼众来侵乌孙珠尔处。傅尔丹等接战数次。败贼前队。及贼兵后队全至。尽力冲突。我师失利。还归大营等语。乌孙珠尔处。傅尔丹领兵万余。既已破贼前队。则后队自应败去。如何我师遂被冲散回营。用兵失机。罪在不赦。去岁傅尔丹冒昧进巢□刀。损伤官兵。迨回科布多时。尚能整顿军旅。邀截贼众。是以特恩宽免其罪。理应竭力报效。冀雪前耻。何以又致偾事。傥因贼众我寡。恐有疎失。相机回营。尚属可原。若系轻躁懦弱。以致失机。即应革职。严加议处。或官兵内有见敌先溃者。即应正法示众。著大将军顺承亲王、秉公详查。据实陈奏　　

○以翰林院编修刘统勋、为河南乡试正考官。刑部郎中崔琳、为副考官。编修梁诗正、为山东乡试正考官。编修王承尧、为副考官。编修于辰、为山西乡试正考官。云南道御史原衷戴、为副考官　　

○旌表镶黄旗满洲烈妇、前锋永德妻五查喇氏。闻夫阵亡。投缳殒命。给银建坊。入祠致祭如例　　
</div>
    <div class="pagination">
<a href="清实录雍正朝实录_page171.html">上一页</a><span>...</span><a href="清实录雍正朝实录_page167.html">167</a><a href="清实录雍正朝实录_page168.html">168</a><a href="清实录雍正朝实录_page169.html">169</a><a href="清实录雍正朝实录_page170.html">170</a><a href="清实录雍正朝实录_page171.html">171</a><span class="current-page">172</span><a href="清实录雍正朝实录_page173.html">173</a><a href="清实录雍正朝实录_page174.html">174</a><a href="清实录雍正朝实录_page175.html">175</a><a href="清实录雍正朝实录_page176.html">176</a><a href="清实录雍正朝实录_page177.html">177</a><span>...</span><a href="清实录雍正朝实录_page173.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
