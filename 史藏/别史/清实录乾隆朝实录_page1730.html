<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1730 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1730 页/共 1860 页
  </h1>
  <div class="content">
   ○辛丑。上诣寿康宫行礼。　　

○谕曰、伊犁屯田。每名收获细粮九石零之花五等、二十七名人犯、著每日各加赏面半觔。该管官员、及收获十八石以上之绿营兵丁。各赏给一个月盐菜银两。收获二十八石以上之官员、著交部加倍议叙。兵丁等、著各赏给两个月盐菜银两。总兵德光、著一并交部议叙。　　

○旌表守正捐躯陕西渭南县民乔民节妻李氏。　　

○壬寅。上幸瀛台。　　

○谕曰、惠龄奏、审拟昌邑县民人隋必?、杀死无服族叔隋有喜等一家六命一案。已批交三法司核议速奏矣。此等凶犯。不法已极。照例问拟凌迟。即应一面奏闻。一面恭请王命。先行正法。若照寻常案件之例。等候部覆。设或疎于防范。越狱脱逃。或竟染患病症。瘐死狱中。使凶犯幸逃显戮。且百姓日久或不知为何事。惠龄审拟隋必?一案。不即正法。殊属拘泥。著传旨申饬。此等凶徒害命。众证可据。岂尚虑及地方官冤彼乎。嗣后各直省、凡杀死一家三命以上凶犯。审明后均著即行正法。以儆凶残。因思愚民无知。轻于罹法。往往以细故微嫌。逞忿毙命。与其犯案后示以惩创。莫若平时切实化导。俾知畏罪保身。勉为良善。督抚等身居省会。且所属地方宽广。或不能亲临训诲。其知州知县等、均系亲民之官。于听断词讼、收纳钱粮之时。皆得与所部民人相接。自应随时随事。将天理国法之宜畏。身家性命之宜保。剀切宣谕俾共知晓。庶使暴戾之气渐消。而民俗敦庞。可收默化潜移之效。朕办理庶狱。每见此等逞凶案犯。不能道之以德。不得不齐之以刑。方且引以为愧。地方官皆有训迪斯民之责。尤当于风俗民情。加之意也。　　

○谕军机大臣等、据盛京将军嵩椿等奏、佐领王尚赉、骁骑校范建保、带领水师弁兵、在洋面躧缉盗匪。八月十二日至兔儿岛。有盗犯李佩等来劫。该员等直前擒拏。贼犯带伤落水者六七名。余贼跳入水内。除入水擒获四名外。余俱漂流无踪。又在船中水柜内获贼一名。讯据供称、李佩同首盗华官等二十七名。自七月至八月在锦州、盖州、一带盗窃五案。并伤毙事主等语。盗犯华官等纠集多人。在锦州等处肆行叠劫。并胆敢伤毙事主。实属目无法纪。不可不严拏迅办。该犯等籍隶福建。或因在该省洋面犯案。查拏紧急。是以窜入奉天地方。复纠众为匪。此次行劫脱逃。或仍潜回本省。并或在附近沿海各省分逗留藏匿。俱未可定。著传谕各该督抚。一体派委员弁。严密查拏。毋使一名漏网。至该犯等所得赃物。若即在奉天一带上岸变卖。则就近缉拏。尤易为力。并著嵩椿等饬属留心躧缉。毋令稍有疏懈。以致盗犯远扬。　　

○吏部议准、两江总督孙士毅奏、请将徐州府盐捕通判裁汰。改为丰砀北岸通判。专管北岸工程。所有原管盐捕事务。改归铜沛同知兼管。原设丰砀通判。改为萧砀南岸通判。专管南岸工程。原设丰萧砀守备。改为萧砀南岸河营守备。专管南岸工程。其安阜营守备请裁汰。改为丰砀北岸河营守备。专管北岸工程。原设安阜营经管工程。归并山安营守备兼管。其徐州府通判。原系简缺。今改为江工丰砀。北岸通判。定为要缺。在外拣调。从之。　　

○甲辰。上幸瀛台。　　

○谕军机大臣等、据步军统领衙门奏、湖南民人蒲太沂呈控、前在湖南永明县、因控告徐士贤等贿买武童案首等事。本省审系诬告。发配河南新乡县充军。今在配所脱逃来京。申诉前案。并控新乡县民人张兆等、欠钱不还各等情。蒲太沂前在湖南所控各案。经该省总督、审系诬告。且又有教唆词讼之案。将该犯问拟军罪。发配河南。乃于在配四年后、胆敢潜逃赴京。以从前楚省所办负屈。复行翻控。如该省前此审办之案。果有屈抑。自应秉公研究。倘该犯以逃军赴控。妄希诬捏翻案。更当严行治罪。以儆刁风。现将蒲太沂一犯、解交湖南。著传谕吉庆、王昶、于湖南审办长沙县保正王泽远呈控仓书勒派采买一案之便。就近提集犯证。悉心研审。毋任狡展。至该犯所控新乡县民人张兆、欠钱不还一案。并著吉庆等于回程过豫时。一并严讯明确。定拟具奏。　　

○又谕曰、孙士毅奏、宝山县江东海口外沙滩上。于潮退时。起获铜炮一位。铁炮四位。并无锈蚀痕迹。亦未铸有年月字样。自系沿海各营汛之炮。被匪盗偷窃。经弁兵追寻。匪盗等携带不及。弃掷水中。现饬总兵魏辙、知州西琳、亲往查验等语。此项炮位。在海口外沙滩起获。该处并无民居。自系盗船弃掷。该督恐沿海各营。有遗失炮位之事。现在通饬严查。绿营向有讳盗捏报恶习。其弊或不出此。但思炮位并无锈蚀痕迹。尚系新铸之炮。抛入水中。当亦不久。而各炮未铸年月字样。又似非各营所安设者。且起出之炮。系县役会同营兵查获。若果营中遗失。讳匿未报。岂肯自行出首。或系出洋商船。在外国贸易。置买炮位。防御盗贼。回内地后不便携带。弃掷海滨。或系盗匪劫夺商船炮位。在沙滩私行藏匿。均未可定。著该督即会同提督陈大用、通查沿海附近各营。安设炮位。是否齐全。式样是否相同。抑或此项炮位。竟属商船遗失之处。详悉查明。据实覆奏。至炮位为军火要需。民间原不应私行制造。即商船在外夷置买。以为途中御盗之用。亦当于进口时报明呈缴。地方官酌量给予价值。分拨各营备用。方为妥善。著该督申明例禁。酌定章程。一并具奏。所有沿海各地方。并著各督抚严饬所属。一体照此稽查收缴。　　

○又谕曰、孙士毅奏、据降调通判叶文麟禀称、于署通州任内。有所属泰兴县承审抢夺一案。该县系于九月二十七日解州。该署州于十月初七日审转。经署臬司张铭、遗漏未办。率将解州日期。移改十月十六日。通州知州吕燕昭、不行递结详明。辄将职名开送。以致该署州降调。现将此案是否实情。行令按察使秉公确查。彻底根究等语。州县臬司。承审及审转案件。俱有一定例限。如有迟延。即应将何衙门逾限之处声明。听候部议。岂容私自移改日期。回获处分。诿过属员。但该署州叶文麟、于所属承审迟延。不行揭报。致被参处。或系捏词妄禀。希图卸罪。亦未可定。均应彻底究办。整饬官方。著传谕该督即吊取案卷。核对日期。据实查明具奏。以昭平允。又据该督另摺奏称、沐阳县民张怀路、呈告监生仲见龙之祖仲绳、所著奈何吟一本。辞多狂悖。现在提犯来省。从严审办等语。因将所著奈何吟一本、详加披阅。虽不至如吕留良徐述夔之狂吠。显肆悖逆。但其诗词内。如举世尽成狐假虎。及石渠天禄酿成祸种等句。甚属谬妄。看来该犯竟系一不通之人。求名未遂。怨愤牢骚。因而逞意编造。语涉妄诞。不可不从严惩办。并著该督查明作诗之仲绳、现在是否尚存。因何作此悖妄语句。伊孙仲见龙、因何藏匿不缴。提犯至省。严讯定拟具奏。　　

○吏部议准、两江总督孙士毅奏、请将句容县、改为冲繁难要缺。在外拣员调补。金坛县、改为疲难中缺。归部选。从之。　　

○乙巳。谕军机大臣曰、福康安等奏报徵收关税期满一摺核计五十六年徵收数目。比照四十一二两年。均多收银五十三万九千一百余两。因思粤海关收纳洋货税课。每年徵收盈绌。不在洋船之多寡。惟视货物之粗细。到关细货较多。则徵收自裕。但若钟表羽呢等件。究非民间常用之物。销售未能迅速。即商船贩运稍多所致。税银亦不应比较盈余、多至五十三万九千余两。朕闻外洋夷地。与俄罗斯相连。近年俄罗斯因未通贸易北边一带。稽查严紧。私将海龙黑狐等项皮张货物。由洋船贩至广东售卖。恐该关税课充盈。或由于此。俄罗斯需用内地大黄茶叶等物。刻不可离。若私贩皮货至粤。自必易换该国必需之物。透漏出洋。是名为闭关。仍不能全行禁绝。著传谕福康安等、于粤海关洋船进口时、严密稽查。有无前项情弊。如贩有海龙等物。务须严行查禁。毋任稍有偷越。亦不得因稽查违禁货物。遂将税银短少也。至此次该关洋货。究系何项货物。以致税课增多。即著查明开列清单呈览。　　

○又谕、据福崧奏、查勘海塘实在情形。将应办工程。分别缓急。次第兴修一摺。所办尚好。海塘工程。保卫民生。为浙省应办要务。现据该抚所奏情形。应行修补之处甚多。自应及时筹办。断不可再有因循。著传谕该抚、务须督率所属。将应办各工。次第经理。俾臻完善。毋得玩愒从事也。　　

○又谕、据福崧奏、浙省海塘。近年以来。未曾妥实岁修。现在柴石工程。泼损矬蛰之处甚多。彼时前抚臣琅玕、并未前往查勘。据实奏报等语。浙省海塘工程。关系民生保障。经朕屡次亲临相度。特发帑金。改建石工。永资巩固。是该处工程。为浙省第一应办要务。琅玕身任巡抚。此事是其专责。自应随时亲往查勘。据实具奏。乃竟安坐衙署。并不前往阅视。殊不可解。岂于保卫民生之事。视同膜外。全不经心耶。著将福崧原摺钞寄琅玕阅看。　　

○是月。浙江巡抚福崧、提督陈杰奏、象山洋面拒捕盗匪。日久未获。臣等不胜焦急。因思温州一带。捕鱼民船。深知水性。于盗船踪迹。必能一望而知。若妥协雇觅。示以重赏。令弁兵带往擒拏。可期得力。批、此亦一办法。好。又奏、盗匪在洋。日久食尽。亦须上岸购买。是陆路亦属紧要。臣等已派员弁前往上大陈、下大陈、石塘等处。凡盗贼出没之区。实力堵截。以免偷越。批、更为要紧。宜督令地方官留心。又奏、严谕沿海铺户居民。毋许代变赃物。私售米粮。如能拏获送官。立予重赏。批、好。勉为之。　　

○又批、诸凡可谓尽心力矣。但当实力为之。今获几犯否。　　

○漕运总督管干珍奏、绿营积习。去其具文。方收实用。臣自上年校阅后。即逐细册记。随时查核。批、是。又奏、今亲行查阅。水师折舵抢风。进退灵敏。陆路止齐步伐。变化从容。马步枪箭。悉照京营式样。中靶俱有七八分不等。藤牌技勇。亦俱便捷。至火绳一项。前因甘省用纸制造。蒙圣训应照例用麻。诚恐各营有制造不能如法之处。于阅兵之便。亲行查验。实系硝煮麻觔。坚紧适用。臣当经申谕各营。嗣后断不可杂用纸捻。致有遗误。批、是。又批、为之以实。持之以久可也。　　

○湖广总督毕沅奏、楚北民气浇漓。讼风最甚。一经控准。即窜迹远扬。以遂其迁延拖累之计。致民间有图准不图审之谚。批、实在可恶。又奏、现饬令各州县每届放告之期。控案稍涉紧要。即将原告押送藩臬。立时审办。倘有原告逃避。行提已逾两月者。即将被告人证讯明销案。批、似此恶人。莫若竟以不审结案。则恶徒或歛迹矣。又批、汝至楚惟此一奏。尚觉有良心。但迟矣。余有旨。　　

○湖南巡抚浦霖奏、谢调任福建恩。并请驰赴阙廷请训。得旨、速赴新任。不必来。福建民风。不比湖南。勉之。　　

○伊犁将军暂署四川总督保宁奏、京铜攸关鼓铸。查有宁洱县知县萧霖、领运京铜七十三万六千余觔。两次具报沉溺。现严饬各该处文武设法打捞。设有短少。应令该运员照数著赔。不准豁免。得旨、所奏公当之极。即有旨。　　

○贵州巡抚额勒春奏、贵州风气朴素。尚无外省趋尚浮华积习。现在司道以下各官。亦俱遵循规矩。不敢有换帖会。以及托故上省。承值筵席等事。得旨、恐汝不能详查耳。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百六十七



大清高宗法天隆运至诚先觉体元立极敷文奋武孝慈神圣纯皇帝实录卷之一千三百六十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十五年。庚戌。十二月。丁未。朔。上诣大高殿行礼。　　

○谕曰、朱圭奏、旌德县贡生朱麟书、五世一堂。请锡予恩赉等语。朱麟书、庆衍曾元。洵为盛事。所有应行赏赉之处。著该部照例办理。　　

○谕军机大臣等、据毕沅奏、楚北讼风最甚。一经控准。窜迹远扬。民间有只图准不图审之谚。每届放告之期。接阅词状。即将具呈人押交藩臬。立时审办。倘有原告规避已逾两月者。即照新例详明销案。仍俟缉获原告治罪。统计结过各案一千五百余件。未结各案。现俱派员分审。立限速结等语。楚省民情刁悍。素以健讼为能。但若如所办。何致原告规避。希冀牵引株连。为洩忿陷人之计。此等刁民甚属可恶。自当严行惩创。以儆恶习。今毕沅督率地方官严审速结。并将具呈人立即管押。勿令远扬。所办尚好。但该督自到任以来。迄今已及两载。于地方事件。并未实力整顿。惟此一奏。尚觉稍有良心。然亦因楚省赴京呈控者纷纷不绝。派往审办之吉庆等、久驻该省。毕沅恐民风日益刁健。始行留心查办。立法严惩。是所办虽属认真。而平日不及早清厘。以致尘案累积。告讦成风。亦难辞怠缓之咎。且恐此奏。仍属虗言也。况地方官收受呈词后、即应将原告之人扣留待质。乃任其匿不到案。枉累无辜。而阘茸疲玩之员。藉辞延宕。悬案不结。就该督所奏情形而论。是该省之吏治废弛。已不啻自行呈首矣。嗣后该督等务须督率所属。遇有控案。立即管押原告。迅速审断。倘敢潜行逃避。情虚已可概见。莫若照原告两月不到立案不行之例。竟可毋庸审办。详明销案。其任听原告逃匿之地方官。即行从严参处。仍俟缉获原告到案。重治其罪。庶使此等刁恶讼棍。知所儆惧。或可稍为敛迹也。将此传谕毕沅、并谕福宁知之。　　

○又谕曰、尚安奏、绥来县民人吴文德、向邹绪堂索欠未偿。越日邹绪堂带同兵丁何奉朝、赴吴文德铺内寻闹。该犯躲避未见。嗣因买食西瓜。与何奉朝挨坐相碰。致被詈骂。吴文德触起前嫌。将何奉朝扎伤身死。请照故杀律拟斩监候等语。此案邹绪堂向吴文德争闹。何奉朝不过随同前往。吴文德于他处相遇。辄因口角微衅。触起前嫌。将何奉朝立即扎毙。情殊凶恶。且事犯在本年秋审以前。著传谕尚安、将该犯入于本年秋审情实人犯内。即行正法。　　

○戊申。吏部议覆、广东巡抚郭世勋疏称、现奉裁之东莞一场。系大使实缺。请将博茂场委缺。改为实缺。以符铨政。其俸廉役食。照东莞场原额支领。并给新印。应如所请。从之。　　

○己酉。谕、前据尹壮图奏、督抚等藉交罚项为名。派累属员。致有亏缺。且言督抚等声名狼籍。吏治废弛。各省风气。大抵皆然。若果所言确有指证。据实劾参。朕必从严究办。而尹壮图两次奏覆。仍未指出一人一事实据。因伊有自请盘查之奏。当派侍郎庆成、带同前往山西。切实盘查。该省系书麟管辖。即伊摺内所指之人也。倘有侵亏。自不肯为之隐讳。今庆成偕尹壮图驰抵大同府。会同书麟、将库项逐一查照弹兑。丝毫并无短少。复将仓库丈量盘验。石数亦属相符。并据尹壮图奏明亲自盘查。不能指出亏空确据。陈奏不实之咎。百喙难辞。恳即回京治罪。是其前奏之逞臆妄谈。几如捕风捉影。毫无凭据。实已不能置辩。但阅其摺内、仍称猥以戆愚。冒渎圣聪。蒙派往山西盘查仓库。昼夜赶程。诚恐偶冒霜露之疾。不能平安回京。以受朝廷处治。转非为臣之体等语。是何言耶。往查是伊所请。今既派往。又欲回京。人臣受君命者。当如是乎。且伊奏摺祇云各督抚藉口罚项。派累贪婪。各州县仓库侵亏。官吏欺蔽。并未言及朕之得失。若所奏皆能确实。仓库竟有亏缺。方将嘉其公正。治督抚等以应得之罪。今尹壮图自知虚捏。而认罪之语。一则曰冒渎圣聪。再则曰受朝廷处治。故为隐跃其辞。转似伊抗疏谏诤。朕不能容受直言者然。则其居心巧诈。殆不可问。且所奏仓库亏缺。始而欲派满洲大臣同往查访。兹以大同府库无亏。又不欲赴他处盘验。遽请回京。似此进退任意。已犯人臣无将之义。尹壮图虽非积学。亦曾读书。宁不知人臣无将。将则必诛乎。在尹壮图之意。徒以备职闲曹。内而不能升用侍郎。外而不能如钱沣之简派学政。藉得养廉公费。思因此奏仰邀升擢。伊之才具迂谬。固不待言。即以学问而论。前奏各摺内。字画讹舛之处。不一而足。岂能胜训迪士子之任。盖伊亦自知才具学问。均属平常。即或不能邀恩录用。犹可以建白沽谠直之名。且得藉盘查各省仓库为辞。沿途吓诈。挟制官吏。将来或盘至淮扬一带。鹾贾等畏其声势。共相佽助。伊既坐博高名。又可广渔厚利。以为名利兼收之举。此在寻常庸主。尚不能受其欺。若朕烛照所及。情伪周知。小人心术。早已洞见肺肝。尹壮图视朕为何如主。而敢以此等伎俩。在朕前尝试耶。朕临御五十五年。敬天勤民。励精图治。仰膺昊眷。海宇乂安。自践阼以迄今兹。年跻八袠。亲综万几。贪官蠹吏。石王亶望、陈辉祖、国泰、郝硕等有犯必惩。从不肯轻纵殃民。稍滋扰累。是朕之爱民勤政。五十五年如一日。返躬自问。实无失德。即云罚项一事。亦不过因督抚等、偶有公过。量予薄惩。且实为爱惜人才起见。不但满洲人员无几。即汉员中人才可用者。亦属难得。是以不即罢斥。令其罚缴养廉。为地方公用。以赎其尸位素餐之咎。况金作赎刑。制于虞典。罚锾轻重。见于吕刑。古之圣帝明王。明罚敕法。皆所不废。朕之酌议罚项。岂得谓之过举乎。方今我国家帑藏充裕。藏富于民。普免漕粮地丁。及偏灾蠲赈。不啻数千万万。区区罚项。尚不及亿万分之一。若云贪此微利。则辞十万而受万。断无是理。况亿万分之一乎。尹壮图全不知朕用人之苦心。而冒为此奏。真同梦呓。朕转不嫌其谬妄。但觉其可笑可鄙耳。至尹壮图盘查外省仓库。是其自行奏请。今甫查过大同府库并无亏缺。伊亦自言大同如此。太原可知。但尹壮图摺内、所指原不止山西一省。查无亏缺。恐不足以服其心。尚当前赴山东、及直隶正定、保定等处。亦著庆成带同顺道前往。切实盘验。若言近省尚无侵亏情弊。即照伊摺内所指各省。遍历详查。亦无不可。朕办理庶务。从不肯颟顸混过。尹壮图不得惟以空言支饰。致蹈欺罔之咎。仍著明白回奏。　　

○谕军机大臣曰。庆成带同尹壮图、前往山西盘查亏空。该侍郎系钦派大臣。自当照例支予廪给。尹壮图乃自请前往之员。止给驿马。已属格外恩施。加以体恤。自不应复予廪给。但伊本系穷儒。所带盘费。想亦无多。如果不敷用度。庆成不妨将自领廪给、及跟役口粮内、酌量分给。以资日用。并著庆成传旨晓谕尹壮图、伊之谬妄之处。固难辞咎。然究系愚昧无知。其罪断不至死。亦不值治以重罪。现在接奉谕旨。令尔认真盘查。如果得有实据。圣恩尚当嘉予。如尔不能周察。我系特派之人。自当助尔实力查办。如此明白晓谕。庶足以折服其心。无可藉口。至尹壮图此次由直隶至山西。将来事竣回程时。即当盘查正定、保定等处。或令其再往山东、江、浙等省盘查。均未可定。前据伊摺内称、比年认罚最多之督抚。所得廉俸。除用度应酬外。尚余若干。又从何处生法若干。始完如许罚项等语。书麟即系有罚项之人。此时尹壮图现随庆成在太原省城。盘查司库。即著庆成带同尹壮图、面向书麟询问。将书麟罚项若干。除用度外。究于何处生法。详询书麟。书麟作何登覆之处。令其据实覆奏。如庆成等盘查完竣。业已起程。接奉此旨。即著带同尹壮图、速回太原。遵旨询问。毋得延缓。　　

○又谕、据书麟奏、庆成及带同司员等、自入山西境后。例有廪给。亦不支领等语。向来钦派大臣出差。俱按品支予廪给。前因尹壮图系自请盘查之员。是以降旨止给驿马。不予廪给。至庆成系朕特派带同尹壮图前往。所有应得之项。自应照例支领。再此次盘查太原省城司库之后。倘尹壮图复欲向伊所指之直隶、山东、江浙等省。前往抽查。亦未可定。著传谕各督抚。于该侍郎等到省时。俱遵照前旨。尹壮图止须给以驿马。其庆成及随带司员应得廪给。仍行按例给与。　　

○又谕、据福康安等奏、提讯崖州案内生存弁兵一摺。内称、钱邦彦在洋面被害在前。张中秀赶及在后。与兵丁奋力杀贼。该弁兵俱因抵御受伤。并非畏贼偷生。总兵陆廷柱、与钱邦彦、分路巡哨。当钱邦彦失事时、陆廷柱之船相去二三百里。无从得信。不能前往救应。至钱邦彦被害后、船只搁在河滩一节。查核情形。与原勘亦属符合。尚非装点捏饰等语。所奏自系实情。惟是此案盗匪拒捕戕官。迄今已逾数月。尚无一犯就获。殊属不成事体。著传谕福康安、郭世勋、严催该提镇、督率员弁。于沿海口岸。实力躧缉。务将凶盗尽数拏获。以靖海疆。毋任日久远窜。致成海捕具文。　　

○调镶红旗蒙古副都统博厚、为锦州副都统。以吉林协领灵泰、为镶红旗蒙古副都统。　　

○庚戌。谕军机大臣等、据惠龄汇奏通省城工一摺。内称阳谷等县四十二处。系前抚臣长麟奏准借帑生息兴修。其福山县一处。现据报本年雨水过多。坍塌城垣段落。已饬府查勘。另行办理等语。东省应修之阳谷等县四十二处城垣。经长麟奏明借帑交商生息。分限兴修。此项工程浩大。为各处地方保障。长麟前经估奏。未及兴修。交与惠龄接办。所有一切应办事宜。该抚务须按照章程。即行详查。确加核定。不得任听属员。草率从事。致有偷减情弊。其福山县城垣、既据奏称坍塌段落。亦著该抚勘明。另行办理。将此谕令知之。　　

○辛亥。上幸瀛台。　　

○谕曰、新授锦州副都统博厚之名。系汉文语气。著改名积拉敏。　　

○谕军机大臣等、据浦霖奏、接奉调补福建谕旨。即于十一月二十日自湖南起程。恳请来京陛见等语。已于摺内批令不必来矣。福建地方。民刁俗悍。非湖南可比。且系海疆重地。一应缉拏洋盗。稽查奸匪等事。均关紧要。浦霖系新调闽省。恐于该处情形。未能谙习。著传谕该抚到任后、办理地方事件。加意讲求。留心整饬。一二年后。再行奏请陛见。亦不为迟。浦霖于何处接奉此旨。即由该处速赴新任。　　

○豁免江西安福帮旗丁遭风漂没漕米一千一百四十四石有奇。　　

○壬子。孝惠章皇后忌辰。遣官祭孝东陵。　　

○癸丑。上幸瀛台。翼日如之。　　

○甲寅。谕军机大臣等、直隶、山东、山西、湖北等省。俱经各督抚陆续奏报得雪。豫省与该数省、境壤毗连。自应一律均被祥霙。且距京甚近。何以该抚迄今未见奏到。是否该省尚未得有雨泽。抑业经得雪。或未据各属报齐。是以具奏稍迟耶。著传谕穆和蔺、即将现在该省曾否得雪情形。迅速具奏。以慰廑注。　　

○乙卯。谕、前经尹壮图查明大同符库无亏。恳请回京。朕以尹壮图所指原不止山西一省。令其查明藩库后、再赴直隶、及山东、江浙等省。逐加盘验。并以其前摺内称、请询各督抚所得廉俸。除每年用度酬应。又从何处生法。始完如许赔项等语。因即令伊就近询问书麟。据实登覆。想未接奉前旨。兹据庆成带同尹壮图至太原省城、赴藩库眼同点验银款。与清册相符。丝毫无缺。已自太原起程回京。仍著庆成遵旨带尹壮图速回太原。以前奏之语、向书麟切实询问。将该抚作何登答之处。详悉覆奏。至此次尹壮图来往山西。经过各州县地方甚多。小民等有无蹙额之状。兴叹之语。并著尹壮图于途中体察咨询。一并据实覆奏。事竣回程时、即行遵照前旨。盘查正定、保定等处。再前赴山东济南、由旱路至江南等省。遍历详查。不拘省城及各府州县。尹壮图欲往何处。即带同前往盘验。以服其心。长麟系有罚项之人。且系尹壮图摺内所指独善其身。不能整饬吏治者。今山东为长麟旧管地方。江苏乃长麟新调之省。且长麟曾任江苏藩臬。各府州县、原其所属。尹壮图欲实其言。自必认真查察。断不肯为之隐讳。若又为之隐讳做好人。则进退无据。更不成人矣。尹壮图见长麟时、并著照询问书麟之语、向该抚询问。所缴罚项。究于何处生法若干。看其如何登覆。据实奏闻。至尹壮图前奏、有密查亏空一语。所见尤谬。京中派往大臣。原不能掩人耳目。若令改装易服。密往访查。国家更无此政体。倘以督抚藩臬、皆不可信。寄耳目于密查之人。岂简用之封疆大吏、以及监司方面。尽人可疑。独似尹壮图之一二人、可以寄之心膂乎。万一并此一二人而疑之。是辗转生疑。朕将不能自信。何以综理万几。抚驭天下乎。即或督抚中贪婪败检。如王亶望、陈辉祖、国泰、郝硕等。皆昧良负恩。为天理所不容。无不自行败露。陷于重辟。并非朕有意苛求。稍存逆亿也。在尹壮图之意。不过以久滞闲曹。希图升擢。自问才具。于侍郎尚恐无分。或思藉建白见长。妄冀简派学政。殊不知伊之学问。尤属陋劣。即如节次奏摺。桀骜讹为杰骜。孟浪讹为梦浪。今日摺内之眼同又讹为衍同。别字不一而足。岂能胜训迪士子之任。又若自请赴外省盘查。且历指各州县俱有亏空。盖因伊丁忧时、往来各省。或有与地方官交接抽丰之事。而地方官未遂所欲。故向伊将地方清苦、公私赔累之处。藉词抵塞。此系外官常有陋习。而尹壮图遂信以为实。冒昧入告。又可藉盘查为名。需索吓诈。其居心卑鄙。即此可见。安能逃朕洞鉴耶。　　

○宗人府奏、应封宗室恒节等十八人、照考试等第。将应得品级予封。得旨、恒节、永钦、永裕、俱著授为三等镇国将军。永迈、授为三等辅国将军。明嵩、恒特、俱授为三等奉国将军。焕明、永勒、绵芬、内格、焕格、俱授为奉恩将军。绵标、授为不入八分辅国公。永准、授为一等辅国将军。成秀、叶铿额、绵传、俱授为一等奉国将军。伊丰额、德文泰、俱授为二等奉国将军。　　

○丁巳。谕、据刑部讯明浙江道御史和宁、前在张家口监督任内、所有未完税课盈余银两。实因是年张家口被旱成灾。客货往来稀少所致。并行文直隶总督查明属实。是该员应缴盈余银两。逾限不交。尚属有因。惟从前奏报时、浮报虚数。较前任尚有加多。则其欺饰之咎。自所应得。和宁著照拟革职。其未完盈余等项银一万二千余两。著免其赔缴。所有将该员住房变抵、及在近支子弟内坐扣粮俸之处。俱著加恩一体宽免。　　

○谕军机大臣等、前据孙士毅奏、宝山县江东海口外沙滩上。于潮退时起获铜炮一位。铁炮四位。现饬总兵魏辙等前往查验。本日据陈大用奏、会同该镇等公同验看。其铁炮均与营制不同。铜炮亦系旧色。所有沿海各营存贮之炮。查与册报足额相符。并无遗失等语。宝山县所获炮位。既非营炮。著传谕孙士毅、将铁炮四位。留于该省酌量改铸军器。所有铜炮一位。著即送京。其铁炮若无需用之处。亦一并送京。该督祇须于漕船之便。将炮位饬交运员顺便带运。毋庸专员解送也。
  </div>
  <div class="pagination">
   <a href="清实录乾隆朝实录_page1729.html">
    上一页
   </a>
   <span>
    ...
   </span>
   <a href="清实录乾隆朝实录_page1725.html">
    1725
   </a>
   <a href="清实录乾隆朝实录_page1726.html">
    1726
   </a>
   <a href="清实录乾隆朝实录_page1727.html">
    1727
   </a>
   <a href="清实录乾隆朝实录_page1728.html">
    1728
   </a>
   <a href="清实录乾隆朝实录_page1729.html">
    1729
   </a>
   <span class="current-page">
    1730
   </span>
   <a href="清实录乾隆朝实录_page1731.html">
    1731
   </a>
   <a href="清实录乾隆朝实录_page1732.html">
    1732
   </a>
   <a href="清实录乾隆朝实录_page1733.html">
    1733
   </a>
   <a href="清实录乾隆朝实录_page1734.html">
    1734
   </a>
   <a href="清实录乾隆朝实录_page1735.html">
    1735
   </a>
   <span>
    ...
   </span>
   <a href="清实录乾隆朝实录_page1731.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
