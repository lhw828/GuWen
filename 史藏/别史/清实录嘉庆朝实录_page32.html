<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 32 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 32 页/共 523 页</h1>
    <div class="content">
○免山西新平口外庄头地亩租银及随徵差银。　　

○壬午。谕军机大臣等、现在明亮德楞泰等屡歼贼众。军威已振。又调往之吉林官兵俱已到彼。明亮等正可驰骤杀贼。惟是贼匪见官兵声势浩大。自必纷窜狂奔。该督等务须探听贼踪。设法布置。豫行堵截。使贼匪无从乘闲奔窜。明亮等得以尽力剿杀。再于新到官兵内。派令得力将弁。分带劲兵。绕出贼前。首尾合击。自更可事半功倍也。又道员保定。节次堵御出力。加恩赏戴花翎。再川楚陕西等省。被贼蹂躏地方。屡经降旨。令该督抚加意抚恤。此时贼匪奔窜焚掠。难民必多失业。若不妥为安抚。转恐去而从贼。并著该督抚等、督饬所属实力抚恤。毋任流离失所。将此各谕令知之。　　

○癸未。御洞明堂。勾到四川情实罪犯。停决斩犯六人。余一百二十七人予勾。　　

○命嗣后繙译乡会试同考官。该堂官于保送时。将上科甫经点派各员查明扣除。从御史继善请也。　　

○予湖北查角石阵亡投效县丞林江、祭葬世职如例。　　

○缓徵安徽合肥、定远、巢、来安、全椒、寿、六州县、旱灾新旧额赋。　　

○甲申。命两江总督苏凌阿、为大学士。调河东河道总督李奉翰、为两江总督。兼管南河事。以江苏巡抚康基田、为河东河道总督。调福建巡抚费淳、为江苏巡抚。以福建布政使汪志伊、为巡抚。　　

○乙酉。上御洞明堂。勾到福建、奉天、情实罪犯。停决福建斩犯二人。绞犯一人。奉天斩犯二人。绞犯一人。余七十一人予勾。　　

○谕内阁、向来大逆缘坐人犯。刑部等衙门按律定拟斩决者。俱从宽改为监候。但此等人犯。久禁囹圄。难免亲戚往视。别滋事端。所有从前及嗣后大逆缘坐人犯。俱著发往黑龙江、给索伦达呼尔为奴。可省监狱防范之烦。而该犯等发往为奴。又不致日久复生萌蘖。　　

○以湖北按察使高杞、为福建布政使。调山东按察使张长庚、为湖北按察使。以山东登莱青道荆道乾、为按察使。　　

○缓徵甘肃皋兰、武威、永昌、镇番、古浪、平番、宁夏、灵、八州县、及花马池州同所属、旱灾本年额赋。　　

○加赏广宁门外普济堂煮赈小米三百石。　　

○丁亥。上御洞明堂。勾到陕西、浙江、情实罪犯。停决陕西斩犯三人。绞犯二人。浙江绞犯一人。余一百三十二人予勾。　　

○调云贵总督勒保、为湖广总督。以湖广提督鄂辉、为云贵总督。　　

○戊子。谕军机大臣等、黔粤狆苗。业已全行戡定。其搜捕零星余匪。及安抚各处苗寨。易于办理。狆苗自滋事以来。人数最多。诛之不可胜诛。其余附从各苗寨。如有反侧难信之人。亦应分别发往黑龙江及回疆地方安插。不可留于本处。若实系投诚可信。即当加之抚辑。以靖苗疆。将此谕令勒保、吉庆、知之。　　

○旌表守正捐躯安徽亳州民耿文元妻桑氏。　　

○己丑。上御洞明堂。勾到湖广、江西、情实罪犯。停决湖广斩犯五人。余一百一十一人予勾。　　

○谕军机大臣等、窜匪屡扑江岸。希图抢渡。经恒瑞截杀。向南岸大山窜逸。该处路径分歧。汉江南岸。渡口甚多。若官兵直前邀截。贼匪或绕至江岸上游。仍可乘闲涉浅偷渡。恒瑞秦承恩等、当随时察探贼踪。设法剿击。并严饬地方官防堵。又汪新奏、奉节贼匪窜至利川。利川与巴东接壤。额勒登保追剿林之华等、尚不能即时就擒。加以由川窜来万余贼匪。更恐不足倚恃。樊继祖、朱廷荃、皆系营员。彼此不相统属。且兵力无多。调度乏人。朕深为悬廑。著景安、即同爱星阿、酌带直隶山东山西新到各兵。速赴施南利川。督率樊继祖等、将此股匪徒迅速歼擒。将此各谕令知之。　　

○庚寅。谕军机大臣等、宜绵奏请、于四川陕甘共添练备战兵二万名。湖北河南各添五千名。分营操演。其言似属近理。然摺内称一月招募。两月勤操。又称一两月内贼匪全清。此种战兵。仍可放归本业。殊属自相予盾。试思招募既需一月。训练又复多时。然后调至军营。尚有数月之久。宜绵竟坐待新兵。不思进讨乎。但四川陕西湖北交界处所。曾经贼匪滋扰。而甘肃地处边陲。河南与陕楚毗连。防兵较少。自应酌量增添。况现在乡勇日支口粮。与兵丁相同。而绳以部伍。究非纪律之师。其有畏缩不前。或未便遽治以军法。转不若挑充入伍。既于经费不致虚糜。而于军令亦可整肃。且多一兵丁。便少一乡勇。即游手无藉之徒。一经招募入伍。可资约束。如军务告竣。或挑补营额。或散令归农。其事尚属易办。四川著交宜绵。湖北交勒保、汪新。陕西交秦承恩、柯藩。即照所请之数招募。其河南、甘肃、著景安、英善、体察情形。酌量增添。必须实力训练。可期实效。傥将来不能得力。则惟该督抚是问。　　

○吏部以大学士苏凌阿应定何殿阁请。得旨、著为东阁大学士。　　

○调江南提督王柄、为湖广提督。以山东兖州镇总兵官富成、为江南提督。　　

○旌表守正捐躯江西安义县民罗海文妻陈氏。罗胜章妻林氏。　　

○辛卯。调山东登州镇总兵官许世臣、为兖州镇总兵官。以胶州协副将穆维、为登州镇总兵官。署广东潮州镇总兵官路超吉、为湖北襄阳镇总兵官。　　

○缓徵山东城武、邹、滕、峄、四县、水灾本年漕粮。　　

○壬辰。以故喀尔喀赛因诺颜辅国公达什多尔济子呢玛、袭爵。　　

○癸巳。孝慈高皇后忌辰。遣官祭福陵。上还宫。　　

○谕军机大臣等、姜晟奏、续获芷江县安内传教及缘坐要犯一摺。此案郭贵山等、传习邪教。朕经该抚拏获分别办理。因传教之郭学胜。住居湖北来凤县地方。复密派干员拏获。所办甚好。至地方遇有邪教。固应留心查办。净绝根株。傥胥吏人等借此讹诈。扰及闾阎。甚或地方乡勇挟仇报复。任意诬扳。转致激成事端。亦属不成事体。该抚尤当转饬所属、严禁胥吏乡勇人等、勿任藉端扰累。以靖地方而副委任。将此谕令知之。　　

○又谕、闻近日贼匪每至一村庄。先将年壮平民逼令入夥。一遇官兵。辄令入夥之人当先抗拒。贼匪随后接应。若当先者被兵剿败。贼匪即乘闲先窜。官兵则随后杀掠报功。节次摺内所称杀贼无数者。大抵皆系逼胁平民。而真正教匪。早已远扬。所以日久不能成功。而新起入夥之贼。未必不由官兵驱迫所致。于事大有关系。著传谕带兵各大员、或于剿贼之前。遍行示谕、临阵时再传朕旨、谕以尔等被贼逼胁。本系无罪平民。与其为贼先驱。致遭歼戮。何不抛弃兵械。投顺官军。即得生路。或再能反戈剿贼。并可仰邀恩赏。庶被贼逼胁者。自不肯仍前为贼前驱。临阵时亦必多有解散。方可痛歼贼众。仍当严束士卒。秋毫无犯。方无忝将帅之任。傥经此次开导后。仍有前项情弊。伊等不但无功。并当重治其罪。凛之慎之。　　

○以故辅国将军绵龄子奕煌、袭奉恩将军。　　

○拨部库银二百万两。解往陕西。以备军需。　　

○上以孟冬时享太庙。自是日始。斋戒三日。　　

○甲午。谕内阁、此次川省奉节贼匪。窜入楚北利川境内。经汪新派令副将樊继祖。统兵堵剿。并令恩施、利川二县、约会川省奉节县。晓谕居民。同心并力。会合奋剿。旋经各该县尹英图、陈春波、周景福、会同千总等、共相激劝。督率三县士民。杀死贼匪一千数百余名。生擒贼目四十余名。又因贼分两股奔窜。兵勇亦分两路追剿。复杀贼二千余名。生擒二百二十余名。所办实属可嘉。除汪新等已另加优赉外。该省钱粮。前已有旨普行宽免。此次恩施、利川、二县、及川省奉节县、乡勇士民。均能齐心奋勇。同深敌忾。著加恩将该三县应徵钱粮。再行蠲免一年。以示奖义推恩至意。　　

○谕军机大臣等、姚之富。齐王氏。尤为贼首中紧要之犯。明亮、德楞泰、总当确探二省踪迹。专心设法擒获。此外四川贼首徐添德、王三槐、罗其清、冉文俦、责成宜绵。巴东贼首林之华、覃加耀、责成额勒登保等。老木园贼首、责成观成、刘君辅。安康贼首李全、责成惠龄、恒瑞、庆成。彼此各办各贼。不拘何路擒获贼首。即属该处带兵大员之功。何路任贼首纵逸。即系该处带兵大员之罪。将此各谕令知这。　　

○以剿除利川奉节贼匪功。赏知县尹英图、周景福、陈春波、知府衔。擢千总刘忠魁、为都司。外委刘文玉、为守备。　　

○缓徵齐齐哈尔、打牲乌拉、旗人应还仓谷。　　

○乙未。孝敬宪皇后忌辰。遣官祭泰陵。　　

○谕内阁、毕沅前在湖广总督任内。办理苗疆及教匪事务。失察之处甚多。功过尚待定论。竟不必与谥。　　

○缓徵直隶天津、青、静海、沧、四州县、水灾本年额赋。并旗租仓谷。　　

○命五城于冬春二季设厂煮赈。　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二十三　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振

镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉

敕修　　

嘉庆二年。丁巳。冬。十月。丙申朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。　　

○遣官祭孝贤皇后孝仪皇后陵寝。　　

○遣官祭孝淑皇后殡宫。　　

○遣官祭端慧皇太子园寝。　　

○上幸圆明园。　　

</div>
    <div class="pagination">
<a href="清实录嘉庆朝实录_page31.html">上一页</a><span>...</span><a href="清实录嘉庆朝实录_page27.html">27</a><a href="清实录嘉庆朝实录_page28.html">28</a><a href="清实录嘉庆朝实录_page29.html">29</a><a href="清实录嘉庆朝实录_page30.html">30</a><a href="清实录嘉庆朝实录_page31.html">31</a><span class="current-page">32</span><a href="清实录嘉庆朝实录_page33.html">33</a><a href="清实录嘉庆朝实录_page34.html">34</a><a href="清实录嘉庆朝实录_page35.html">35</a><a href="清实录嘉庆朝实录_page36.html">36</a><a href="清实录嘉庆朝实录_page37.html">37</a><span>...</span><a href="清实录嘉庆朝实录_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
