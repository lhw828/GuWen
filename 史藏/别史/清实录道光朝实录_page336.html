<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 336 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 336 页/共 848 页
  </h1>
  <div class="content">
   ○谕军机大臣等、寄谕湖南巡抚苏成额。朕闻湖南吏治。疲玩相仍。通省如出一辙。即以词讼案牍而论。而司官有呈不究。有案不详。有檄不覆。有提无解。甚至上司委审之案。委员取一卷宗。亦复经年累月。延不占解。该省民情本多刁诈。又利有司之疲玩因循。以遂其诪张为幼之计。讼师痞棍。从中播弄。黠书蠹役。因缘为奸。所控虚多实少。被证动辄数十。或一人而数名分控。或一呈而窃列多人。又或无干扛帮。凭空诈索。递呈之后。图准不图审。图拖不图结。俗谓之打油伙。听审时不由差役传唤。须令歇家保户往传。谓之请审。迨被告已到。原告无踪。或传者续至。来者又逸。被累之人。不胜其苦。因而私嘱贿和。原告得饱所欲。始到案递呈首悔。地方官据呈详结。原告又随即翻控。上司驳饬覆审。遂至悬宕无期。又近来该省民风。每因一言不合。即纠众抄抢。虽亲兄弟亦然。地方官因其并非真正抢匪。往往从轻了结。民间以为抢无重罪。遂尔效尤。其被抢者终讼不休。好讼者亦藉以被抢诬控。至该省书差。为蠹最巨。州县官袒护不究。呈控者遂无论曾否被诈。无呈不牵及书役。又该省钱漕采买。多有痞混包揽。名为漕口子。往往酿成巨案。州县浮收勒折之弊。未能尽除。而痞棍之挟制官吏。即借此为由。以致控案日多。以现在该省情形而论。听讼尤为急务。欲弭齐民之讼。必先自生监始。欲挽好讼之风。则必自振兴吏治始。该抚前在广西。事务较简。今调任湖南。该省公事殷繁。吏治民风。尤须加意整顿。所有前项各情弊。该抚务当随时访察。设法湔除。以期力挽浇风。用副委任。将此谕令知之。寻奏、访察地方情形。诚有前项积弊。分别严行查禁。并饬拏讼师衿棍。以清讼源。查明未结积案。勒限埽数完结。以截讼流。仍将积案最久最多之员查参。以儆积疲而饬吏治。得旨、勿避嫌怨。实力整顿。勉之又勉。以副委任。最忌始勤终怠也。　　

○庚午。上御正大光明殿。赐大学士尚书等宴。　　

○命湖南按察使徐炘来京。以四五品京堂候补。以江苏苏松粮储道杨簧、为湖南按察使。　　

○辛未。上诣绮春园问皇太后安。　　

○谕内阁。兵部奏、议处额尔古伦等、请照溺职例革职。额尔古伦、贵成、孝顺岱、进兵迟延。本有应得之咎。姑念该员等俱系伊犁领队大臣。容安系伊犁参赞大臣。额尔古伦等不得不听其调遣。迟延尚属有因。所有部议革职之处。均著加恩改为革职留任。　　

○步军统领衙门奏、朝鲜从人曹景镇等、被民人王二羊殴伤。得旨、著交军机大臣严行审讯。寻奏、此案王二羊擡送进贡布匹。因欲抢夺包皮。辄敢于紫禁城内殴人成伤。且所殴皆系外藩从人。非寻常斗殴可比。加重拟发边远充军。先在该馆门首枷号一个月。满日定地发配。夫头王二狗、不能约束。致有抢夺情事。照不应重律杖八十。折责发落。四译馆派出之员。未能弹压。请将六品通官英祥等交部议处。从之。　　

○壬申。谕内阁、前因容安等带兵进援。不由叶尔羌大路前进。转向和阗无贼之处行走。贻误事机。所有由和阗一路军需。当降旨交长龄查明、令容安等分别赔偿。兹据长龄奏、业经行知诚端、将此项军需全数划出。分作十成。著照议令容安分赔五成。长清分赔三成。哈丰阿分赔二成。即行照数归款。以示惩儆。该部知道。　　

○又谕、成格等奏、乌里雅苏台蒙古所进驼只。请旨赏还一摺。乌噜木齐粮运。现已停止。无需用驼。所有该蒙古等进驼三千二百只。著无庸验收。即行全数赏还。俾得早回游牧。以示体恤。　　

○谕军机大臣等、长龄奏、讯据大概供词一摺。伊萨克案内常奉清一名。业经守备杨应元解赴阿克苏。据该将军讯取各供具奏。内常奉清称、参赞衙门书办说幕友周姓。因兵民抄杀伯克回子人数过多。并没凭据。都是一片疑心。将来甚难入奏。又杨应元称、当日抄杀时。即系常奉清与刘汉、阎良贵、为首。彼时参赞听见嚷闹。即差章京金奇贤、持令箭前去拦阻不住各等语。幕友周姓。系案内要证。其刘汉。阎良贵。既据杨应元称抄杀时曾与常奉清为首。亦应提到质讯。即章京金奇贤。自当一并讯问。著即迅速咨提到案。严切根究。前因扎隆阿有心违抗。传旨解任。旋据奏到。亦请即行解任。复经降旨将扎隆阿革职。与伊萨克一并提解。此时人证计已陆续到齐。该将军务提集人证。秉公审办。如扎隆阿供词狡展。即一面拏问。一面奏闻。总须水落石出。鞫讯明确。按律定拟具奏。本日又据扎隆阿奏到二摺。一系密奏伊萨克之事。一系摉获逆贼。讯取供词。分别办理。均著长龄查办。所称逆犯毛拉库恰克、托胡达呢杂尔二名。著即归案严审。又另片奏、买办粮料、及派员办理军务公局等事。著即行饬知哈哴阿、杨芳。妥为办理。至喀什噶尔参赞大臣。前已降旨令哈哴阿、杨芳、暂行护理。朕意将来即以壁昌补授喀什噶尔参赞大臣。并将常德赏给升衔。作为叶尔羌办事大臣。其乌什办事大臣一缺。何人可以胜任。著该将军保奏一员。请旨简放。至喀什噶尔向设帮办大臣。现在是否仍须补放。著该将军体察情形。据实覆奏。如仍须补放。亦著该将军拟保请旨。又据奏常奉清供、贼人围城数日后。有安集延一人。向城上告称且不要放枪炮。那些围城千余贼都已跪下。令通事来说。我们是喀什噶尔。阿克苏。伊犁等处逐出的安集延。在卡内买卖多年。并未随张格尔造反。忽于八年间。将我们的茶叶大黄全行抄没入官。并不给价。驱逐出卡。无以为生。后来有布噜特在我们爱曼。拏著茶叶。夸说这是大皇帝赏还的。我们更加气忿。因此进卡。祇求将茶叶大黄给还。仍准在卡内作买卖。就是恩典等情。又十二日。有本城许多黑帽回子。拏著羊面瓜酒。并未拏著器械各等语。该将军奏出关后访闻情节。与所供均属无异。著再行详细访查。核实奏闻。将此由六百里谕令知之。　　

○调刑部右侍郎钟昌。为吏部左侍郎。吏部左侍郎贵庆。为刑部左侍郎。刑部左侍郎特登额、为右侍郎。　　

○以镶白旗满洲副都统裕诚、为镶蓝旗护军统领。　　

○调镶红旗蒙古副都统布彦泰。为镶红旗满洲副都统。以理藩院左侍郎嵩惠。兼镶红旗蒙古副都统。　　

○以吏部左侍郎钟昌。为京营右翼总兵。京营右翼总兵福泰。为马兰镇总兵官。兼总管内务府大臣。未到任前。以守护东陵镇国公有麟署理。　　

○予故马兰镇总兵官黄文煜、祭葬如都统例。　　

○癸酉。上御山高水长。赐王公大臣蒙古王贝勒贝子公额驸台吉及外藩使臣等食。　　

○谕军机大臣等、寄谕扬威将军长龄。扎隆阿所称伊萨克勾结一案。叠经降旨谕令该将军秉公查办。本日据扎隆阿奏交卸印篆日期。附片奏办理伊萨克之事。并据哈哴阿等奏、密陈查办事宜及伊萨克情形。此案关系重大。朕看哈哴阿、杨芳、似为扎隆阿所惑。卿不可亦为所惑。务当遵照节次所降谕旨。一视同仁。秉公持正。将案情虚实悉心研究。务得确情。以成信谳。断不可意存迁就。稍有不实不尽之处。至喀什噶尔现在应办之事甚多。前经谕令该将军驰赴该处。筹办一切。不准遽行起程回京。哈哴阿、杨芳、早经到彼。该将军驰往该处。面为商酌。较之文移往返。自尤详晰。著于此案奏结后。即驰赴喀什噶尔。体察情形。将现在应剿应抚事宜及善后章程。与哈哴阿等悉心商搉。筹议妥办。据实具奏。又扎隆阿另片奏、请将派兵出城打仗所用赏需银四千两。归军需项下报销等语。此项银两。据扎隆阿奏、系因该兵勇等出城打仗赏给。业经动用。应否归入军需项下报销之处。并著该将军查明具奏。将此由六百里谕令知之。　　

○又谕、哈哴阿等奏、接据长龄咨照署理喀什噶尔参赞大臣印务。并哈哴阿奏、沥陈下情各一摺。前经降旨将扎隆阿解任。令其前赴阿克苏。听候质讯。所有该城参赞大臣印务。谕令哈哴阿、杨芳、暂行护理。自当将任内各务妥为商办。兹据哈哴阿奏、该城往来文璃。大半均系汉字。伊不通汉文。藉人口诵。恐启弊端。致有贻误。恳请迅速简放以重职守。所奏自系实情。惟现有杨芳一同护理。哈哴阿务当与杨芳和衷商搉。将该城应办事件、并剿抚一切机宜。妥筹办理。至喀什噶尔参赞大臣。不久即当简放。前往接印。断不可因暂时护理。稍有疏懈。勉图报效。以副委任可也。将此附六百里报便谕令知之。　　

○甲戌。总管内务府大臣达三、因病妥任。以武备院卿克蒙额、为总管内务府大臣。仍管圆明园事。　　

○以户部左侍郎宝兴、管清漪园等处事。　　

○以御前侍卫载铨、署镶红旗蒙古都统。　　

○广西左江镇总兵官杨应元、年老休致。赏食半俸。以广东广州城守副将文哲珲、为左江镇总兵官。　　

○乙亥。孝穆皇后忌辰。遣官祭殡宫。　　

○谕内阁、御史徐培深奏、考试大兴、宛平、二县文童。请严禁枪替一摺。学政岁科两试。录取文童。原期遴拔真才。以端始进。若如该御史所奏、顺天大兴、宛平、二县。间有本童毫无学业。雇倩能文之人。自县试府试以至院试覆试。皆系一人顶替。而本童则潜匿家中。坐候衣顶。并有禀保受其贿嘱。代为容隐。以致弊窦滋生。实属大干法纪。该二县有此枪替之弊。恐各处皆所不免。著通谕各省学政认真稽察。责成各廪生。务须查明赴考之人。实系本童正身。方准具保。如有顶替情弊。将该枪手严行究办。其具保之廪生一并重惩。以杜弊端而正士习。　　

○丙子。谕内阁、三载考绩。实为缴扬大典。满汉诸臣。有能尽心所事。任劳任怨者。自应甄叙。有年老而精力不衰者。仍当留任。兹京察届期。该部将京外各大员开单题请。朕详加酌定。大学士曹振镛、吏部尚书文孚、户部尚书王鼎、工部尚书穆彰阿、久任军机大臣。赞襄勤慎。承旨详明。大学士长龄、中外宣勤。懋绩显著。兹又奉命再莅回疆。协办大学士两广总督李鸿宾、历任封疆。实心任事。陕甘总督杨遇春、身经百战。绝域宣劳。畀以封疆。克胜钜任。陕西巡抚鄂山、两次总办军需。诚实精详。毫无贻误。俱著加恩交部议叙。兵部左侍郎贾允升、盛京户部侍郎多山、俱年力就衰。著以原品休致。福建巡抚韩克均、办事迟缓。不能振作。尚无劣迹可指。亦著以原品休致。余著照旧供职。　　

○谕军机大臣等、据哈哴阿等奏、接据长龄咨查应办事宜十五条。分别酌议一摺。所称檄谕霍罕要人一条。本属天朝体制。惟博巴克一犯。曾任四品伯克。深悉卡内情形。霍罕既恃为谋主。设竟无覆报。或抗言回答。转于大体有碍。著长龄于行抵喀什噶尔后。将是否檄谕霍罕一层。与哈哴阿、杨芳、会商妥办。至于著名逆犯。务当悬赏购线。设法捦获。以净根株。此时剿抚事宜。急应筹办。所有已到阿克苏官兵。无须全行留住。著即饬赴喀什噶尔。交哈哴阿、杨芳、随时调遣。乌噜木齐粮运。现已停止。自应就近办理粮运。以供兵食。将此由六百里谕令知之。　　

○护理喀什噶尔参赞大臣哈哴阿等奏、伊萨克一案。急办不如缓办。咨商扬威将军长龄、先赴喀什噶尔面筹大局。得旨、朕初闻伊萨克之事。因关系重大。必应在阿克苏究办。严密而能得实。米及降旨。长龄已奏请解至阿克苏审办。至扎隆阿、朕方降旨将其解任革职。而长龄即奏请将伊解任。是该将军于万里之外。与朕一心。不谋而合。迥异汝等偏持己见。不知大体。中心毫无主张。均为枉费心力。无福受恩之扎隆阿所惑。曷胜愤懑。故汝等前此摺奏。俱未批示。发交长龄矣。不料汝二人之意见。与朕如此相背也。　　

○转兵部右侍郎张鳞、为左侍郎。以都察院左副都御史吴椿、为兵部右侍郎。　　

○调盛京礼部侍郎凯音布、为盛京户部侍郎。以都察院左副都御史铁麟、为盛京礼部侍郎。　　

○命兵部右侍郎吴椿、提督浙江学政。　　

○以福建布政使魏元烺、为巡抚。浙江按察使孔昭虔、为福建布政使。广东盐运使陈銮、为浙江按察使。　　

○前任江南狼山镇总兵官马国用休致。赏食半俸。　　

○丁丑。孝圣宪皇后忌辰。遣官祭泰东陵。　　

○上诣恩慕寺。恩佑寺。行礼。　　

○谕内阁、朕闻东南两河工次所存料垛。与该河督等奏明备办数目不符。特派钟昌、杨怿曾、前赴东河。白镕、珠兴、前赴南河。各详细抽查。如有虚松短少情弊。即据实严参。旋经钟昌等奏、查验祥河厅人字厂料垛。曹考厅顺坝厂中段料垛内。拆出虚松情形。半系残朽之料。又据白镕等奏称、正月内各厅购料尚未到齐。与该河督请拨岁料原奏内所称勒限年前全数到工之语。已属不符。其扬粮厅于年前报有纤道工。经该河督批准动用存工料物。该厅尚有存工防料十四垛三分。自应先尽防料应用。乃率将尚未验收之岁料用至五十三垛。扬河厅旧料九垛。大半色黑质朽等语。东河南河所存料垛。现经该侍郎等分别抽查。显有弊端。则其余各处存料。断难保其无弊。总由该厅员等不能认真办理。含混捏报。本应从重治罪。姑念系初次查出。从宽免其究办。著该河督将承办此项料垛之各厅员及该管道员等。分别严参。其扬粮厅率动未经验收之岁料五十三垛。扬河厅黑朽之岁料九垛。均著不准开销。即著令照数赔补。以示惩儆。至该河督于各厅存料。未能查出弊窦。实属办理不善。严烺。张井。俱著交部严加议处。嗣后河工各项料垛。先期约计需办若干。于何时全数到工。应酌定数目限期。责成厅员遵照办理。该河督于料垛到工后。亲往验收。毋任迟延。现已查出朽料。其非近年存积之料。已可概见。将来每年用賸余料。著该河督于霜降后。责令河道周历各厅。查明用賸秸料若干垛。即抵作来年岁料。将新料照数核减。其东南两河豫备料物。应如何核实办理。俾厅员不得朦混冒滥之处。并著该河督各行妥议章程具奏。自此次定议后。如再有虚松黑朽等情弊。派员前往查出。或被人纠参。或经朕访闻。必将该河督及道厅等一并从重治罪。决不稍从宽贷。朕言出法随。勿谓诰诫之不早也。　　

○又谕、杨遇春等奏、减撤官兵已接续进关。并酌撤口外各台委员一摺。前因喀什噶尔。英吉沙尔、二城业已解围。降旨令将续调官兵撤回归伍。兹据杨遇春等奏、四川、吉林、黑龙江等项官兵。俱已折回。京营两起官兵。亦已先后进关。其在后之西安满洲营官兵。计亦将全过肃州。所有内地委员。自应减撤。著将托克逊各台之道府正佐委员。概行撤回。其各台应办粮运等事。即交乌噜木齐原派之员一手承办。其肃州军需局。俟长龄知照到日。亦即裁撤。归并兰州局造销。以节浮费。杨遇春、鄂山、颜伯焘、均著各回本任。　　

○以盛京户部侍郎凯音布、协同办理内务府事。盛京礼部侍郎铁麟、盛京兵部侍郎常文、兼管移居宗室事。　　

○戊寅。上诣绮春园问皇太后安。　　

○调兵部右侍郎吴椿、为工部左侍郎。以大理寺卿何淩汉、署兵部右侍郎。　　

○己卯。谕内阁、富俊等奏、查明克什克腾旗台吉拉西巴拉珠尔、呈控巴林三旗侵占边界一案。著照议交热河都统转饬该盟长会同巴林克什克腾扎萨克、遵照从前和瑛、成格等奏明之案。确切指明界址。设立界牌鄂博。以期经久而杜讼端。现据乌珠穆沁王呈报、该王与巴林王会同该旗官员等议明三旗界址。应以西英土哈拉和硕为界。均无争执。毋庸饬传乌珠穆沁旗会同查看。著将三旗定界绘图铃印。送理藩院并呈明热河都统、存案备查。其克什克腾台吉拉西巴拉珠尔、以从前断结之案。复行渎控。且据巴林王那木济勒旺楚克声称、本旗向系游牧。并未开地。克什克腾旗实有招民种地之事等情。显系该旗希图得租开种。以致地窄。又欲展占巴林地界。若不示以惩儆。将来又复渎控不休。拉西巴拉珠尔。著照从前台吉济吉住诬控之例。革去台吉。发交邻盟充当苦差。十年无过。方准开复。仍罚四九牲畜。存公备赏。以为逞刁健讼者戒。仍将行哈梁山分界砍木处所。绘图报明理藩院。　　

○命山西布政使叶绍本来京。以四五品京堂候补。调安徽布政使邱鸣泰、为山西布政使。以安徽按察使恩特亨额、为布政使。宁池太广道色卜星额、为按察使。　　

○抚恤琉球国遭风难夷如例。　　

○庚辰。引见京察三品以下京堂。得旨、此次京察引见三品以下京堂各官。光禄寺卿康绍镛、前在湖南巡抚任内。诸事废弛。不能整顿。著降四品顶带休致。通政使鲍勋茂、太仆寺少卿觉罗德奎、内阁蒙古侍读学士巴扬阿、钦天监监正海兴阿、钦天监右监副高锦、均年力就衰。著以原品休致。余俱著照旧供职。　　

○先是步军统领衙门奏、社稷坛该班委步军校容留间人。请旨革审。命军机大臣严审。至是定拟具奏。得旨、此案萨丙阿、于社稷坛重地该班。胆敢容留唱曲之人居住。经特克兴额查出。交伊看管该犯。复敢纵令脱逃。实属藐玩。萨丙阿著革去步甲领催。杖六十徒一年。照例实发。先加枷号一个月。满日交顺天府定地充徒。折责安置。七品应祀官张元孝、于围墙坍塌穵通之处。虽经报明。究系迟延数日。著交部照例察议。至社稷坛后墙临街。如果内外官互相查察。何至有拆通之处。著该管官责成围墙内外值班官兵。昼夜巡查。毋任再有偷穵。以昭严密。　　

○辛巳。谕内阁、陶澍奏、淮盐行销引地。散在各省。请饬一体巡缉等语。两淮鹾务。疲敝已极。其销盐口岸。散在湖广等省。现当整饬之时。巡缉疏销。最关紧要。该督抚等自应督府各地方官一体认真查办。第恐该员弁等狃于积习。视同局外。漫无责成。是销路不畅。仍于淮纲无济。难期起色。著湖广总督江西河南安徽各巡抚、严饬地方文武员弁。无分畛域。并力巡缉。该督抚等即就各地方情形。分别滞销畅销。明示惩劝。妥议章程具奏。俾赏罚功过。责有攸归。以免推诿而肃鹾政。　　

○又谕、陶澍奏、筹议稽察商人及盐务官员各情形一摺。两淮盐政。现经裁撤。所有巡捕官等及杂项人役。俱著全行裁撤。以省繁费。至盐务官员。除场所大使外。仅有南北监掣二员。通州海州泰州运判三员。运司经历知事库大使各一员。巡检二员。额缺甚少。著毋庸裁省。其候补分发之员。人数太多。著该督另筹变通。或改归地方。或回籍候调。酌量办理。至现任人员。即照州县之例。随时察看。量为调换。务期人地相宜。傥或无可调换。著于地方官内遴员调署。以资振作。该部知道。　　

○谕军机大臣等、陶澍奏、接受两淮盐篆。并陈现办情形一摺。据称两淮盐务。积敝之余。章程甫立。节目尚多。如裁浮费、去根窝、慎出纳、禁淹消、散轮规、减价敌私诸款。皆商情所不乐。应申明国法。从实妥办。一有胆玩。即并其从前弊混之罪。追革查抄。至文武员弁。向于疏销巡缉。不肯认真出力。甚至得规包庇。必应整饬等语。现当整顿之际。功令森严。该督务须实心查办。力除积弊。俾各商及员弁等咸知儆畏。于销引缉私。方有裨益。至所称现在商人力能办运者。不过二三十家。新商佥募。尚需时日。兼之汉口积引不下数千万砠。非三两月所能罄尽。江西情形亦然。前纲既滞。则辛卯新盐。即截清限界。于春月开纲。而行抵楚西各岸。已在夏秋之际。明岁奏销。势不能如期完竣等语。自系实在情形。所有明岁奏销。著准其稍宽时日。届期奏明办理。此后仍当年清年款。不得后蹈故辙。其余未尽各事宜。并著该督随时察看。分别奏咨核办。该督身受重恩。总当任劳任怨。悉力筹办。力图振刷。以期盐务日有起色。勉副委任。方为妥善。谅该督亦必不甘蹈曾燠等之覆辙也。将此谕令知之。　　

○又瑜、据哈哴阿等奏、此次路过叶尔羌。访察贼已突入该处回城。赖阿浑等倡言回教经典。戒杀好人。不戒杀贼。故阖城齐心。痛戮贼众。危而得安。由于阿布都尔满黜陟认真所致。喀什噶尔、祇黑帽阿浑奈玛特一人。为众推重。现饬该阿浑协同阿奇伯霍尔敦等查缉叛众。据查出回城掌图记白帽回子大阿浑密尔和卓。业经从贼叛逃出卡等语。阿浑关系回情。必应慎加遴选。近检阿奇木往往利得贿赂。举非其人。应如何慎加选择、俾资得力之处。著长龄访察情形。据实具奏。将此由六百里谕令知之。寻奏、查阿浑必须选择。俾资得力。当即行知该参赞督饬阿奇木。将充当大阿浑之人。慎加遴选。务期明白晓事。素为回众所信服者。方准保举。傥有不公不允之处。即将阿奇木严参治罪。该参赞仍随时查访。如阿浑等不洽回情。立即更换。嗣后各城一体遵照办理。从之。　　

○又谕、哈哴阿等奏、派员清查回户情形一摺。喀什噶尔附近各庄。现据该大臣等派员清查。分别核办。并将投出伯克阿布都吉里回子帕拉提。及贼目康玛尔依布拉依木。各供呈览。所奏均悉。清查叛户。分别良莠。关系甚重。该大臣等务当督饬所派委员确切查明。如果实系从逆。必当按法惩办。傥查系平素安分。被胁相从。即须谕令知安本业。断不可妄戮无辜。致滋扰累。至著名贼目。必应严拏惩办。不可任令远扬。日久稽诛。著即悬赏购线。设法查拏。总须多获数名。明正典刑。以申国法而快人心。至另片奏、伊萨克及该眷属等昼夜号哭。情形慌惧。该大臣等恐其自寻短见。带同镇将等同见伊萨克。面加开导。令其静候谕旨。不必疑畏。所办尚是。伊萨克一案。叠经降旨谕令长龄将人犯提至阿克苏审办。并据屡次奏到。飞咨提解。此时自早已由彼起程。如尚未起解。著即妥速解往阿克苏。听候长龄查办。傥伊萨克有意外之虞。惟哈哴阿、杨芳、是问。将此由六百里谕令知之。　　

○又谕、据哈哴阿奏、接准长龄函商筹议善后大局。伊未识新疆情形。知识短浅。不敢自信等语。自系实情。现在善后章程。急应筹定。哈哴阿于一切机宜。如确有所见。自当公同商酌。会衔奏办。不可稍存推诿。傥有未能深悉之处。亦不必强所不知。敷衍搪塞。总期于边务有益。办理悉臻妥协。用副委任。将此附本日六百里报便谕令知之。　　

○朝鲜国王李玜、遣使表贺万寿、冬至、元旦、三大节。并谢赐祭恩。及请封其孙焕为世孙。进贡方物。命例外贡物。留抵下次正贡。赏赉筵宴如例。
  </div>
  <div class="pagination">
   <a href="清实录道光朝实录_page335.html">
    上一页
   </a>
   <span>
    ...
   </span>
   <a href="清实录道光朝实录_page331.html">
    331
   </a>
   <a href="清实录道光朝实录_page332.html">
    332
   </a>
   <a href="清实录道光朝实录_page333.html">
    333
   </a>
   <a href="清实录道光朝实录_page334.html">
    334
   </a>
   <a href="清实录道光朝实录_page335.html">
    335
   </a>
   <span class="current-page">
    336
   </span>
   <a href="清实录道光朝实录_page337.html">
    337
   </a>
   <a href="清实录道光朝实录_page338.html">
    338
   </a>
   <a href="清实录道光朝实录_page339.html">
    339
   </a>
   <a href="清实录道光朝实录_page340.html">
    340
   </a>
   <a href="清实录道光朝实录_page341.html">
    341
   </a>
   <span>
    ...
   </span>
   <a href="清实录道光朝实录_page337.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
