<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 101 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 101 页/共 681 页</h1>
    <div class="content">○予故山东巡抚袁懋功、祭葬。加祭一次。谥清献　　

○乙亥。以故三等阿思哈尼哈番傅天福子傅奇栋、袭职　　

○丙子。免直隶霸州、文安等二十二州县卫所。本年分水灾额赋有差　　

○免江南凤阳等府属三十九州县、本年分旱灾额赋有差　　

十二月。戊寅朔。升兵部督捕左侍郎多诺、为都察院左都御史　　

○吏部议覆、贵州巡抚曹申吉疏言、龙里、清平、平越、普定、都匀五卫、应俱改为县。各设知县典史一员。以安庄卫、归并镇宁州。黄平所、归并黄平州。新城所、归并普安县。其守备等官俱裁。应如所请。从之　　

○己卯。以内大臣伯噶都、为镶黄旗护军统领　　

○免江南六安、合肥等九州县、庐州等三卫、本年分旱蝗额赋有差　　

○辛巳。免浙江杭州等九府属州县卫所、本年分旱灾额赋有差　　

○壬午。上诣太皇太后皇太后宫、问安　　

○谕兵部、及督捕衙门、直隶重地、理宜肃清。迩来盗贼繁多、大为民害。地方官怠玩、不能力行禁戢、以致劫掠时闻。盗贼捕获者少、良民株连甚多、皆因防汛官员、止于降罚、带罪缉拏、至于有失事最多、不能尽职者、仍令留任、愈致贻误地方。今盗贼应作何禁戢严拏。及以盗案降罚几次者、作何处分。尔部再行定议具奏。至京城内外、盗贼棍徒、肆行无忌、作何责成官役、严行缉拏。亦著一并议奏　　

○癸未。谕兵部侍郎色塞赫曰、每见尔部题授江南、浙江、西安诸处章京、俱系有资力者。于盛京宁古塔诸处员缺、则属贫弱之人。护军校即升佐领、亦属越次。宜详察之　　

○予故致仕兵部左侍郎黄徽印、祭葬如例　　

○甲申。升翰林院掌院学士折库纳、为兵部督捕左侍郎　　

○云南贵州总督甘文焜、疏请解任葬亲。命遵前上□日、在任守制　　

○兵部议覆、兵科给事中刘如汉疏言、推升武职官员、被参失事、而未经部覆之前、仍行升转、与文职例不画一。应照文职失事官员、一经题参、即停其升转。应如所请。从之　　

○丙戌。免江南上元等一十七县、本年分蝗灾额赋有差　　

○丁亥。兵部等衙门题、内外满汉文武问刑衙门、除用夹棍拶指外、有另用非刑者、吏兵刑三部、处分则例、轻重不一、查吏部例、不论已经致死未死、革职提问。兵刑二部例、未经致死者、降级调用。今应画一定例。凡满汉文武官员、另用非刑者、俱革职、免其提问。其武官将妇人用夹棍者、应照吏部例、革职。该管兼辖上司、不据实察报者、降二级调用。该将军提镇、不行题参者、降一级留任。将孕妇用拶指者、降一级调用。该管兼辖上司、不据实察报者、罚俸一年。将军提镇、罚俸六个月。其德州等城驻防满洲武官、拏获盗贼、会同该地方官审理、竟行送部、应将该管上司免议。从之　　

○己丑。召广东韶州副将林本植、四川松潘副将何德成射。谕曰、为将者、弓马固在所重。尤须辑和兵民、俾之相安、始称尽职　　

○免江南清河等三县、大河一卫、本年分水灾额赋有差　　

○广西道御史孙锡龄疏言、交河县盗犯尹昌吉等、行劫王守正家、杀死事主、自行投首、部议免死。此风一倡、焉知无挟讐报怨、夤夜杀人劫财、即自投首、希图免罪者、嗣后强贼投首、如止劫财、不曾伤人、许令自新。若伤人者、应仍治以杀人之罪。下部议行　　

○庚寅。免江南海州、赣榆等三十四州县卫所、本年分旱蝗额赋有差　　

○壬辰。户部题、河南仪封、考城二县、堤压挖伤地亩、其额赋应请开豁。其祥符、阳武、兰阳、虞城四县、挖伤地亩、虽有荒地拨补、但收获无期、相应免赋三年。从之　　

○癸巳。以故一等阿思哈尼哈畨明额礼子吴尔三、袭职　　

○升翰林院侍读学士傅达礼、为翰林院掌院学士兼礼部侍郎　　

○甲午。皇后千秋节。照例行礼。停止筵宴　　

○乙未。上诣太皇太后皇太后宫、问安　　

○召翰林院掌院学士傅达礼、至懋勤殿。谕曰、翰林院起居注、职任重大、关系机密。朕以尔才品优卓、实可信任、故行简用。尔其黾勉以副朕意　　

○罢民间养马、及用马驾车之禁　　

○免湖广荆门、武昌等三十三州县卫所、本年分旱灾额赋有差　　

○丙申。除湖南长、岳、衡、永四府、巴陵、平江等一十六州县、捏垦包赔地丁额赋　　

○除江南徐州、板荒额赋　　

○丁酉。免湖南茶陵、浏阳、长沙等一十七州县卫、本年分旱灾额赋有差　　

○太子太保保和殿大学士兼礼部尚书杜立德、以老乞休。慰留之　　

○喀喇沁多罗杜楞郡王班达尔沙故。遣官致祭　　

○己亥。谕兵部、步军校一官、无甚关系、应选年老者补授。今见年老告退者甚多。此等虽年老、若可以效用、还应留任。至不便步履者、方许告退。以后补授步军校、著补年老之人、以示怜恤之意　　

○庚子。以翰林院侍读学士胡密色、充日讲起居注官　　

○都察院题、巡盐御史、满汉各一员、并无分办事务。相应祗差一员。如差满御史、仍带笔帖式前往。得上□日、依议。若差汉御史、亦著笔帖式前去　　

○升四川松潘副将何德成、为四川建昌总兵官　　

○壬寅。上诣太皇太后宫、问安　　

○皇子赛音察浑生　　

○癸卯。兵部题、凡投诚各官、除近海沿边省分缺出、准督提保题补用外。其余各省投诚官、著有功绩、才技优长者、该督提保题、仍令赴臣部、照例考验、果与保题之处相符、准照投诚年分推用。如或不符、应将保题之督提、照狥庇例处分。从之　　

○免江南高邮、宝应等十州县、盐城一所、康熙九年分水灾额赋　　

○甲辰。上诣太皇太后皇太后宫、问安　　

○丙午。□山戊示□暮。祫祭太庙。上亲诣行礼　　

○遣官祭永陵、福陵、昭陵、孝陵　　

○遣官祭太□山戊示□之神　　

○丁未。上诣太皇太后皇太后宫、问安　　

○赐朝正翁牛特、察哈尔、奈曼、四子部落、阿霸垓、喀尔喀、苏尼特、蒿齐忒、王、贝勒、贝子、公、及内大臣、大学士、上三旗都统、副都统、尚书、侍郎、学士、侍卫等宴　　

○旌表八旗节妇、满洲峨尔博妻法氏等二十六人、蒙古宋俄图妻杜氏等三人、汉军唐圻妻柯氏等五人、烈妇、满洲牙哈里妻随氏等六人、蒙古恩伊参妻奔氏一人、各给银建坊如例　　

</div>
    <div class="pagination">
<a href="清实录康熙朝实录_page100.html">上一页</a><span>...</span><a href="清实录康熙朝实录_page96.html">96</a><a href="清实录康熙朝实录_page97.html">97</a><a href="清实录康熙朝实录_page98.html">98</a><a href="清实录康熙朝实录_page99.html">99</a><a href="清实录康熙朝实录_page100.html">100</a><span class="current-page">101</span><a href="清实录康熙朝实录_page102.html">102</a><a href="清实录康熙朝实录_page103.html">103</a><a href="清实录康熙朝实录_page104.html">104</a><a href="清实录康熙朝实录_page105.html">105</a><a href="清实录康熙朝实录_page106.html">106</a><span>...</span><a href="清实录康熙朝实录_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
