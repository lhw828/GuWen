<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 58 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 58 页/共 505 页
  </h1>
  <div class="content">
   ○予山东招远殉难云骑尉邵之善祭葬世职加等户部员外郎邵梦善妻田氏旌恤如例。　　

○乙亥。上诣观德殿、几筵前供奠。　　

○谕内阁、本年九月初九日皇考文宗显皇帝暨皇妣孝德显皇后梓宫。奉移山陵所有应行典礼。并一切事宜。著各该衙门及直隶总督敬谨豫备。　　

○又谕、严树森奏、请将庸劣不职之知府州县各员分别降补休致改＜??闲＞一摺。湖北襄阳府知府吴嗣仲、才情尚好操守平常著以同知降补。留省察看另补知府陈元章、行为诡谲。器局小巧著以通判降补均著留省遇有相当＜??闲＞缺。酌量补用。施南府知府张丞实、于署宜昌府知府任内。滥用劣绅。糊涂任性。撤任后又复因病禀请开缺不堪起用。著勒令休致。候补知县吴瑛、性猾守平舆论交讥。著即行革职候补知县张孔修居心险躁。办事颟顸。云梦县知县吉栋、性情轻躁不洽舆情。均著以县丞降补。兴国州知州薛文光、举止轻浮办事欠稳著开缺留省察看。遇有相当＜??闲＞缺酌量补用。　　

○谕议政王军机大臣等、谭廷襄奏、遵筹出省督剿兖沂幅教各匪。并南捻窜扰滕峄边界。分投堵击一摺。此次南捻由铜山窜至峄县之涧头集。经德楞额分队堵御。该捻不能抢渡。向东逃窜。而滕县夏镇。复有另股捻逆窜至。谭廷襄已咨扎隆武等前往堵御。即著该抚传谕德楞额、扎隆武、实力堵剿。毋任阑入。该逆由南窜入东境。必道经徐州。田在田督兵驻扎防堵逆捻北窜。是其专责。何以任听阑入该总兵所司何事。现在捻逆已偪入江南境内。著田在田迅速带队。会同东省之兵。悉数剿除。傥再任阑入东境。必治该总兵以纵寇之罪。吴棠前派兵越境赴兰山协剿高归一股。颇能不分畛域。此次南捻尚在江境。务当派兵会同田在田之军。分投迎剿免致南窜。谭廷襄著即将紧要公事料理。前赴兖沂驻扎调度各军务当虚衷讲求。不得稍存己见致属员得以逢迎揣摩。有误事机。东省南路兵勇单弱。僧格林沁现驻夏邑相距徐郡较近。能否酌拨马步。将北窜捻逆会同田在田剿除净尽。著酌量情形。妥筹办理。正在寄谕闲据田在田驰奏、督军进攻雷单等圩。并西捻伺隙纷出。督队迎剿一摺。现在该总兵进攻西路捻匪。虽尚得手。而东窜另股捻逆。尚未击退。本日据谭廷襄奏报情形。仍在徐兖交界肆扰。自应先其所急。将东窜捻逆剿除再行进剿宿西。不得以直捣老巢为词。转令逸匪肆扰。吴棠之军。已至邳宿等处。尤可乘机会合夹击。该总兵务当实心攻剿。不准稍存巧卸。前据袁甲三奏、已遵旨派拨兵勇。赴清淮一带助剿。仍著吴堂知照袁甲三多拨兵勇会剿。以收夹击之效。将此由六百里各谕令知之。　　

○又谕、田在田奏、徐宿军需竭蹶。请饬陕甘山西督抚。将河东应解甘饷项内。按陕西解徐州每月一万两之数拨同徐宿协款。并批起解。其陕西应解徐饷。即就近抵解甘省等语。徐宿各军。现在攻剿宿西各圩。正当吃紧。若军食不继。恐失机宜。所有山西盐课项下应解徐饷。著英桂饬令河东道如数拨解。毋稍贻误。其应解甘饷项下。是否可以通融那抵之处。并著酌量办理。将此由五百里谕令知之。　　

○以直隶山东交界地方剿匪出力。赏头等侍卫益谦等花翎。守备李明誓等蓝翎。余升叙开复有差。　　

○以直隶山东交界襄办粮台并剿捻出力。予已革知县张逢壬、沈宝桐复官免罪有差。　　

○丙子。谕议政王军机大臣等、有人奏、请严缉匪棍一摺。据称去京百余里外。劫案叠出。永平一带尤甚。昌黎县武进士杨殿清、与黄炽、张德等、结党成群。骑马持械。横行无忌。扰害良民。不可殚举等语直隶盗匪蜂起。叠次谕令文煜饬属查拏谆谆训诫。至再至三。虽据奏报闲有拏获。而贼匪肆扰如故。总由该督意存粉饰。一味将就了事。以致各该地方官并不实力奉行昌黎匪棍种种不法。该督何以平日一无闻见若不及早歼除。势必酿成巨案著文煜密派干员。实力查拏务令悉数歼除。毋任一名漏网该督接奉此旨。仍当通饬各属力戒因循认真缉捕若再视告诫为具文。存化有为无之见定当一并从严惩办。决不宽贷。原摺著钞给阅看。将此密谕知之。　　

○又谕、遮克敦布等奏、北路骑马贼匪纵横为害。派拨马队会同剿办一摺。直隶骑马贼匪出没靡常叠经严谕文煜等实力剿捕何以尚有匪踪。肆行出入足见阳奉阴违。颟顸了事。实堪痛恨文煜。身任疆圻。于所属匪徒肆劫横行。不能迅速查拏尽法惩治一味畏难苟安。养痈粉饰扪心自问。其何以安。著即严饬顺德赵州文武各员。及隆平柏乡内邱甯晋等县。各带兵勇民团。会合遮克敦布所派官军。实力摉捕。毋留余孽。宋嵩庆劣名久著。甚不可恃文煜须加意查察。毋为所欺。近闻富庄驿刘智庙一带。骑马贼任意往来。行旅为之戒严。抢劫之案层见叠出。地讨官均不为严缉。并著该督严密访查。认真办理。如各州县不肯实力捕拏。或至酿成巨患。即行严参治罪。以清盗源。遮克敦布等亦即严饬带兵各员。认真稽察摉查毋任一名漏网将此由五百里各谕令知之。　　

○又谕、庆端奏、甯波等处郡县五城一律克复。现筹恢复绍兴一摺。现在温台两郡业已肃清。景甯云和之贼。亦经窜回处郡浙省军务渐有转机。正宜乘胜进取。以期殄灭贼氛现据探报绍兴府属之新昌县已为天台民团越境攻克。即著庆端、左宗棠、查明确实情形具奏。并著饬令温台甯波各郡官绅。激励民团。迅将绍郡各城攻克。仍饬总兵泰如虎督兵进规处郡。会同总兵林文察一军。速将处州城池攻拔。以图进攻金华为节节埽荡之计。左宗棠驻军衢郡。日久未见奏报。现在攻剿情形如何。著即迅速具奏。以慰廑念。该抚身任疆寄。浙江通省全局。皆宜统筹兼顾。不得专顾衢郡一隅。此时浙东贼势已蹙。该抚正宜乘机进剿。使浙东西各路贼匪不暇兼顾。自易得手。并著严催刘培元、蒋益澧各军。迅速赴浙。以厚兵力。至甯波克复诸城风闻多系民团之力。若令该失守地方文武各员。将民团劳绩攘为己有。为开复罪名地步。该民团出力之处。反被淹抑。何以激励将来。著庆端左宗棠确切查明。据实保奏其温台一带出力民团。并著一体查明汇保以收人心而资鼓舞。至陈世章、张景渠均系革职拏问之员。所犯情节较重。据庆端奏现饬该员等恢复绍兴。并称克复甯波等郡县系据该革员等禀报。无非欲以收复浙省各城之功。归诸该革员等。或将其名附入出力兵团摺内。为该革员等开复地步。所请断不准行。著左宗棠仍遵前旨。将陈世章、张景渠严行审讯。按律定拟具奏。绍兴府等城仍著庆端、左宗棠乘机迅派贤员。激励民团。力图克复。将此由六百里各谕令知之。　　

○又谕、成明奏、抵防履勘沿河地势。择要布置。并派兵先赴同州出队。余俟援兵齐集。再行进剿各摺片。所有老河岸等处布置各情。均尚妥协。该署提督亲带马步兵一千名。在严家庄驻扎。与老河岸芮城县等处地方。均能兼顾。闻警即可驰剿。著即严密侦探。毋稍疏虞并与嘉里村所驻总兵和昌之兵。联络策应。以固晋防。所调炮位及炮船。著赶紧催提。派员管带。与陆路官兵昼夜巡查。黄河西岸船只尽数提归东岸。即所留渡船二只。务须严密稽查往来。毋令奸匪得以溷迹。英桂现驻运城。沿河一切巡防事宜。著严饬各地方认真妥速经理。毋稍贻误。其驻扎风陵渡等处官兵。均著饬与京兵互为联络。同心府城。据成明奏称业已解围。省城亦探悉获胜。该署提督所统京兵慎重。未即孤悬深入。所见亦是现经派队亲带往同州府。与署臬司刘鸿恩等筹商办法。所有由潼关至省城一带州县汉回互斗情形。即著成明随时探悉奏报。多隆阿雷正绾之军。叠经有旨严催。一俟到陕并著成明迅速驰奏。多隆阿系督办陕省军务。到陕后成明即将所带之兵。归其节制至京兵现虽驻扎防堵。惟系甫经训练成军。尚须随时操演。毋令其耽于安逸。致令技艺生疏所参不能约束兵丁散住民房之员。办理甚是。仍应严加管束。毋令骚扰民闲。致兵民不能浃洽。山西饷需。必能宽为筹备。成明当严饬管带之员。不准丝毫克扣。致干罪戾懔之慎之。将此由五百里各谕令知之。　　

○引见前任山东兖沂曹济道王观澄得旨、著勒令休致。　　

○丁丑。谕内阁、宝鋆等奏、遵查黑地升科请旨办理等语。前因太医院医生王庆连等。在内务府呈称直隶各州县、盛京等处无粮黑地。及八旗报效地十余万顷。请按额升科等语。当派宝鋆会同直隶总督顺天府府尹督率各地方官详查办理。兹复据奏、王庆连带同民人张达呈报。大兴县田家营等处民人吴自有等隐种黑地。经宝鋆等派令委员、会同该县查明。皆系有主之地。并非无粮地亩。质讯王庆连等。情词闪烁。亦复不能指实所递查地章程内。如设立公所。颁发戮记等项。无非欲假以事权。藉作威福。种种谬妄断难准行。王庆连于并不干己之事。辄敢擅收呈结。妄报黑地。实属不安本分。著革去太医院医生。从九品职衔缪特瑞、随同王庆连联名呈报黑地。事多不实。著革去从九品职衔。均交该地方官严加管束。毋许出外招摇。以示惩儆。至黑地一项。直隶奉天所在多有或圈地旗产日久迷失或山隅河闪新种开荒愚民无知。相率耕种若令纷纷查办转恐扰累闾阎户部定例。清查旗地章程。向有办理升科明文。经此次奉旨之后。凡自种黑地业户旗人。赴该管都统衙门呈报。民人赴该管州县呈报俱各查明段落四至勘丈属实照例升科。由户部颁给执照准其永远为业其从前盗种黑地之罪及地方官失察处分均予宽免。从前花利。并免追缴若有挟嫌讹诈。妄报他人有粮之田。照律加等治罪。如一年以内不行自首。经他人告发到官审明。即治以盗种黑地之罪。各州县黑地交课若干按亩徵收年清年款。不准丝毫拖欠。其勘办升科地亩最多之州县。准随时奏请奖励著直隶总督顺天府府尹盛京将军奉天府府尹遵照章程。通饬各属一律办理。并严谕各州县实力查办。依限勘丈。不得视为具文。如查有吏役人等、从中需索。无赖游民。妄行讦告。及隐匿迟延等弊。即行从严参办。　　

○又谕、正白旗蒙古都统文祥等奏、驻防人员。可否归入京旗办理一摺。乍浦副都统杰纯、前在杭州力战捐躯。全家殉节。伊子固鲁铿因杭州失陷。原籍无归。著准其永归京旗。以示笃念忠荩至意。　　

○谕议政王军机大臣等、据僧格林沁密覆军务情形一摺。内称苗沛霖之桀骜。由从前地方官办理不善。今既捦解陈逆。恩准免罪。须用以牵制诸捻。不可不善为驾驭各等语。持论平允。与节次谕旨均相吻合。至苗沛霖所递禀词内。以著名逆党丁潮臣为归正之练。且谓袁甲三、李续宜合谋攻剿。则全系一面之词。胜保之于苗沛霖。以事之迁就为抚。李续宜有欲钤制该练之意。据奏亦未尝一意主剿。似李续宜所办亦合机宜。惟胜保与李续宜各存成见。积不相能且胜保以苗沛霖之好恶为好恶。更难期其与李续宜浃洽。叠经谕以和衷共济。终觉意见未融袁甲三前经因病乞退本拟移交。李续宜接办。因恐该抚未能兼顾。业经密寄询问。一俟覆到。即可将袁甲三撤回。其钦差大臣。拟即一并裁撤。所部之兵。并归李续宜派员统带。以一事权。苗沛霖固应议抚。惟胜保迹近受制。办理含糊甚不可恃。若任其久留皖省。必至大局掣肘。前经寄谕李续宜令其持平核议。现在尚未覆奏。暂示羁縻。胜保亦不能即撤而日久究不能不撤。既撤以后。李续宜坐镇于南。北路即不可无控制之兵。届时惟有将胜保之众。并归该大臣接统。与李续宜筹商抚驭之策。方能和衷共济。迅图荡平。僧格林沁素以大局为重。必当深谅朝廷不得已之心也。该大臣既咨行李续宜、询以南路军务。一俟李续宜覆到。其能否驾驭苗沛霖。著察看情形迅速驰奏。奏到后再定办法。毋稍稽迟。将此由六百里密谕知之。　　

○又谕、僧格林沁奏、进剿捻圩收复贼寨。并追剿东扰捻匪。督剿棍匪各情形一摺。永城所属之韩家集车家集。均经僧格林沁派兵攻剿收复被胁之刘家集等十六寨。均行归正。复派队至陈家官庄等各寨。并宿州之铁佛寺寨等处。先后收复。永城之胡家寨寨长。亦将捻首斩首呈献。丈八集踞匪。闻风南窜。复出队渡浍河以南。将赵浩然等党匪。捦斩百余名。浍河迤北贼圩。所賸无多。其进攻亳州各队。现亦会同毛昶熙所派勇队。进剿卢庙贼圩。事机颇为顺利。著即乘此声威。迅将永亳贼圩剿抚兼施。以期及早肃清。至匪首李城等股匪。现已窜至萧县。王广继等股匪。由徐州向东奔窜。无非欲牵掣官军。藉为圩贼缓被攻围之计。该大臣己派翼长苏克金等带领马队。赴徐会剿。该匪分股窜向夏镇。德楞额剿办兰峄棍匪。已将卓山蒺藜崮各寨焚毁。因南捻窜至铜山县境。复率兵勇分防运河将窜至三湾之贼击退。前据谭廷襄奏、捻匪由铜山窜至峄县滕县。复有另捻。窜至夏镇并据田在田奏、西捻伺隙东窜。与该大臣现奏情形。大略相同。当即谕令该大臣并谭廷襄田在田、吴棠、合力会剿。并因东省南路兵勇单弱。复谕僧格林沁酌派马步。会同田在田将北窜捻匪。于徐郡剿除净尽。现在谭廷襄即日出省。赴兖州一带防剿。即著僧格林沁饬令苏克金等驰赴滕峄。与东省兵勇会剿。并饬苏克金等听候谭廷襄调度。一面知照谭廷襄办理。其由三湾折向东窜之贼亦即饬令德楞额会同吴棠迅速剿除。毋稍蔓延为患。陕省弁兵。既属无可裁撤。即著仍留该大臣营内。以资攻剿。田在田屡次被人参奏。如果不能得力。该大臣即一面奏闻。一面另派得力之员。前往接办。以便即将该总兵撤退此事关系大局。于该大臣军营后路亦有裨益。毋稍迟缓。将此由六百里谕令知之。　　

○又谕、李鸿章奏、进剿浦东获胜。并察看前敌水营广勇。近日上海洋人情形各摺片据称浦西附近安堵。青浦嘉定仍有悍贼分守其浦东一带。自收复南汇川沙后。复将奉贤县城攻复。逆众盘踞金山卫。以阻我师。金山卫城。为江浙毗连要隘。须速攻克驻守。以保川南柘奉各厅县门户。并展上海松江对面局势现已饬令知府潘鼎新、都司刘铭传等各营。并调副将华尔等军。分路进攻。派兵援应各等语。著李鸿章详慎进兵。妥为办理务期浦东早日肃清。毋为外国人所轻视。另片奏、洋兵不守青海嘉定。实因力不能支。并未焚毁。现尚为贼坚踞。探悉英国有兵万余来沪止在上海百里内攻剿。不便远征。我军势难与之强合又于新闻纸内。得悉英国欲买汉口地段。俟代攻破一城后。藉以交抵等语。现在李鸿章叠饬参将程学启。等进攻青浦。能否厚集兵力。赶紧克复。如将来洋兵到后。我军即与分路攻取。纵使洋兵克复城池仍应我军驻守。以免流弊。薛焕与李鸿章仍遵前旨豫为妥筹。毋致授柄于彼汉口买地一事。前已由总理各国事务衙门、咨行湖广总督官文等办理。现据李鸿章奏报情形。仍饬由该衙门咨催官文等速为妥办。庶不至将来为其所挟。黄翼升业经有旨署理江南提督曾秉忠所部广勇既劣。船亦脆薄。即著李鸿章与黄翼升设法整顿。并催令曾秉忠迅往曾国藩军营。毋任逗遛。其水路各营。应如何布置即与黄翼升妥为调度此外上海陆路兵勇。亦多不成纪律。著李鸿章一律整饬＜??闲＞汰俾归实用。毋稍瞻徇。将此由六百里各谕令知之。　　

○补铸湖北郧阳府同知、湖南绥甯营游击、通道县儒学山东甯阳县儒学、各关防条记。从总督官文、巡抚李续宜、毛鸿宾、谭廷襄请也。　　

○追予贵州安顺阵亡知府周夔、参将全兴、通判苏布、守备高凤临、建立专祠把总周兆奎等暨绅民妇女一并附祀。　　

○予贵州开州合家殉难团首卢人亨等男妇九十六名口分别旌恤加等。并立祠建坊如例。　　

○戊寅。谕内阁、山西按察使瑞昌、候选道沈巢生并伊子山西候补知府沉长材、现有查办案件。均著暂行革职。听候查办。　　

○谕议政王军机大臣等、爱仁、王茂荫奏、请将臬司瑞昌等革职查办一摺。瑞昌沈巢生等平时劣迹。爱仁等现亦有所闻。是其被参各款必确有可据。惟业将该臬司等革职查办。难保该员等不闻风儆惧。设法弥缝。爱仁王茂荫计日可抵晋省。著即督率司员。将瑞昌等参款严切根究。毋任讳饰。其余被参各员。著一并密速访查断不可任令贪劣之员。得售其狡展斡旋之术。本日又有人奏、陕省大吏纵匪殃民一摺。据称陕省汉回仇杀。推其祸原由已革巡抚曾望颜任性妄为。信任首府沈寿嵩。将各属汉回械斗伤毙多命之案。弥缝讳匿所致。迨瑛棨到任。一味见好属员。置民事于不问。粤捻窜近陕境。并不严饬镇道将弁扼险固守。以致厅县相继失陷。又复以贼众兵单等词。代提督孔广顺奏请宽免处分刻下回匪攻围同州。偪近省垣。四门外焚掠一空该抚始终闭门坐视并无一人一兵出城援求等语。爱仁、王茂荫、本系赴陕省查办事件。著将晋省参案办竣后。即行驰赴陕西将此摺指参各节。汇入应行查办各件内一并确切查明。据实具奏。毋稍徇隐。原摺著钞给阅看。将此谕令知之。　　

○又谕、有人奏、山西临晋荣河各县。皆紧临河渡。贼匪奸回。处处须防偷渡。该处知县或年少任性。或漫不理事。平日既不协舆情。临事断难期振作。等语现在山陕接壤之处。防堵极为紧要。傥有疏虞。所关非细。著英桂另派实心任事之员。前任接署。办理团练防守一切事宜。以联绅民而资捍御。其本任知县冯寿金、黄家桢二员仍令随同帮办。不得置身事外。傥该员等仍前不堪策励。即著据实严参。毋稍瞻徇。将此由五百里谕令知之。　　

○以直隶大顺广道王榕吉为山西按察使。　　

○予贵州各属阵亡殉难绅民妇女五千一百一十五员名口分别旌恤如例。　　

○己卯。谕议政王军机大臣等、吴棠奏、清江南北两岸土圩各工。一律完竣。绘图呈览。并匪首高归等投诚情形各摺片。清江浦扼南北之冲。其地向无城郭。实不足以资战守。此次吴棠相度地势。筑建圩墙。仅四阅月钜工告成。足见该署督办事认真。甚属可嘉。高归等既属真心反正。且随同官军打仗出力。自应准其投诚。惟招抚一节。流弊极多。仍著吴棠饬令黄国瑞等随时防范。傥稍有反覆。即当立予正法。以绝后患。至北窜捻股。窜至邳境运河滩岸。抢船偷渡。虽经黄国瑞等督兵剿退。而该逆未受大创。现在金楼贼圩已破。该逆慑于声威。势必折而东窜著吴棠饬令游击张从龙等、督带马步千名迅速驰赴宿迁会合姚广武、黄国瑞等军。两面夹击。其总兵黄开榜现带炮船。并著驶赴邳宿运河。并力剿捻。毋稍疏懈至海州匪首张殿标等业经剿灭。境内已称安堵。惟探报捻首李城等股纠合三四万人出巢。声言赴海沭一带打粮。该处防剿吃紧。著僧格林沁饬令所派兵勇。会同吴棠派出各军。迅速剿除。毋令肆扰。昨据胜保奏称、丁潮臣因临淮之兵攻剿日急。该练悉众哗归、约有二万余人等语。该练众既怀愤激。势必乘怒很斗。著袁甲三妥为防剿。不得稍有疏虞。将此由六百里各谕令知之。　　

○又谕、官文奏、访拏荆澧、二属谋逆匪徒悉数弋获惩办一摺。湖北荆州府属与湖南澧州所属之松滋石门等县匪徒贾竹林等。屡次倡乱谋为不轨。经官文饬令该府州、督属严密访拏于未经起事之先将首要各犯悉数弋获正法办理甚为妥速当此贼氛未靖。四郊多垒之时。煽乱匪徒。亟应诛锄净尽。恐乡曲偏隅。聚众倡乱。伏而未发者尚多。该大臣仍当严饬各属。认真访缉。防患未然。以免滋蔓昨据成明奏、驻扎朝邑县严家庄地方。俟多隆阿、雷正绾等各兵到齐。再议进剿。本日据英桂奏接瑛棨函。以回匪在该省焚杀。日肆猖獗。请速催京兵渡河等语。成明所带京兵。究属无多。曾谕令俟楚兵到齐。再图进取。前据官文等奏、雷正绾统带头队。于五月十五日由庐郡起程。并据多隆阿奏、该将军亦于十六日督率亲兵。兼程前往。迄今已阅四旬有余。尚未据报到陕。该将军等究竟行抵何处。成明所带京兵。现专待多隆阿等军到后协剿。著官文再行严催。不准任意延缓。致误事机。将此由六百里谕令知之。　　

○又谕、英桂奏、请饬京兵渡河。先在同州府驻扎。探明匪踪所向。相机进剿一摺。成明一军。本系派赴陕西援剿。现在晋防稍松。而陕省蒲城被围。不可不先其所急。即著成明统率全军。克日拔营渡河。先解蒲城之围一俟多隆阿等到陕。成明即督率所部协同攻剿。毋得株守严家庄。致误事机。如成明渡河后。蒲郡沿河一带。尚须添兵驻守。即著英桂移缓就急。以固河防。所有蒲州府雇觅之载炮船十只。即著英桂迅速催提。选派熟悉放炮官兵管带。沿河梭织巡查。其西岸渡船。仍著督饬防河员弁。随时提泊东岸。毋任该匪偷渡。并著另派精壮可靠之兵。以为成明后路京兵渡河以后。饷需仍由山西拨给。不准稍存膜视。蒲城现已被围。瑛棨何以尚未驰奏。回匪猖獗已极。该抚岂可安坐省垣一筹莫展。仍著瑛棨会商孔广顺、马德昭等。就现有兵力。赶紧分派出城。遥作京兵声援。则蒲城之围可期立解。将此由六百里各谕令知之。　　

○又谕、前因张亮基奏、滇练林自清已抵泸州当经谕令骆秉章等妥筹办理兹据奏称、林自清抵泸后。经地方官开导。不肯回滇。现带练六百名。赴重庆面见张亮基或有竟不能回滇之势。即当酌筹款项。俾资遣散。仅留林自清在川效力。或酌留数百人使管带剿贼等语。所筹尚属周妥。林自清带练赴川沿途尚无骚扰。并携眷属同行。是其不为回众所容。希图在川剿贼觅食。已可概见惟林自清练众八千人。所需口粮川省力难共给。况其部众半系乌合。亦安用此素无纪律之练。著骆秉章会商潘铎、张亮基、妥为遣散林自清或不肯回滇。即著骆秉章察看如果才尚可用。准其留川效力。其部众悉行遣回。即使林自清无兵可带亦止准挑留数百名。随同官军剿贼。该练总系张亮基所识拔之人。现在重庆晤见。如愿随该前督赴滇即著带同前往。傥林自清必欲赴省谒见骆秉章等务当晓以顺逆祸福。使知准其留川效力系属格外恩施。以后断不可妄作妄为自取咎戾。若能奋勉立功。自当宽其既往。一体奖叙以上各情骆秉章、潘铎、张亮基、商定后即行具奏。毋稍延缓骆秉章另摺奏团练攻克天洋坪现筹攻克八角寨及鹤游坪等语八角寨地处险要。李卯二逆既合为一处恐其负嵎固守。势成持久著该督严饬兵团并鹤游坪周曹二逆一并勒限歼除毋再迁延其石逆股匪。现在川楚兵勇分路会剿。务当聚而歼旃。毋致窜逸贻患他处著骆秉章传谕在事文武员弁。奋力攻剿傥再任他窜必将该文武严行惩处若能一鼓荡平。自可仰邀优奖也将此由六百里各谕令知之。　　

○以湖北荆州缉匪出力予知府唐际盛优叙同故廷桂以知府用。　　

○以四川綦江县城解围赏同知曾传道等花翎。县丞杨承瑞蓝翎。知县杨铭等升叙有差杨铭弟鑅阵亡。鑅妻陈氏殉节分别旌恤如例。　　

○以江苏江北厘局隐捐卖放知县何三锡革职讯办。　　

○予四川天洋坪阵亡副将沈祥发、游击何乃景、都司况守云、千总郭美昌、把总周富贵等、祭葬世职加等。　　

○予四川八角寨阵亡举人樊包祭葬世职如直隶州知州例。　　

○予江苏江甯扬州两府阵亡殉难绅民妇女五千一百九十二名口分别旌恤如例。　　

○予河南各属阵亡殉难绅民妇女二千四十名口分别旌恤如例。上以孟秋时享太庙。自是日始斋戒三日。　　

○庚辰。谕内阁、续铭等奏请派大员查勘要工一摺。本年六月闲昭西陵风折树株。宝城垛口二处。及罗圈墙墙顶一处。均有应修情形亟应赶紧修整。著派工部左侍郎单懋谦前往敬谨查勘具奏办理。并著钦天监选择伐除吉期。以备兴修而昭慎重。　　

○又谕、潘祖荫奏、疫气传染请饬照旧章。给发医药各项银两等语著直隶总督顺天府五城御史查明旧章酌量办理。　　

○谕议政王军机大臣等托明阿等奏、回匪围攻省城接仗情形。并统筹全局持平办理。兼催京兵。赴陕助剿各摺片。览奏曷胜焦急。逆回啸聚渭河南北。响应日多。并敢围攻省城。虽经官兵分路叠次击退。而困守孤城。外援不至。东西北三路。道路梗塞。惟南路尚通文报。省垣存兵单薄。不敷攻剿。若再多延时日。恐四面悬隔。食用渐空大局更难设想。多隆阿一军。叠经谕令官文催令赴陕。并催雷正绾带兵先行往援。迁延多日。俱无到秦消息。是官文多隆阿、并未以陕事为急。已可概见。此时陕省情形。万分吃紧。著官文懔遵前旨。严催多隆阿、雷正绾、速行带兵入陕。傥迟迟前进。贻误陕省大局。致令不可收拾。恐官文、多隆阿、不能当此重咎也。成明一军。昨因蒲城被围。已谕令该署提督统率全军。克日渡河剿办。现据瑛棨奏、同州百姓。盼望援师。共知京兵现驻山西。隔河望哭竟有因兵不救患。数百人同日自尽者。似此情形成明岂忍坐视。著即懔遵前旨。即日督率全军渡河。迅解蒲城之围。以期节节进剿与省城声息联络。毋许藉词观望。致匪势益成燎原。并一面知照英桂迅拨精兵。以壮后路声援。惟京兵仅止二千。为数甚单。如多隆阿等军不能继进。致令深入无援。或有挫失。惟多隆阿是问前谕多隆阿等不可偏听绅民一面之言。袒汉抑回。必须持平办理因其时情形止于汉回互斗。此时回匪攻城戕官劫留官绅张芾等。同州一带逆回。身著黄袍旗书逆语。被胁不从之回。即遭焚杀。是该回匪逆迹昭著。断无再行专主议抚之理多隆阿督兵抵陕后。即著先将该逆回痛加剿除。毋为抚议所误。其被胁良回。仍宜分别解散。毋得概行诛杀。以分顺逆而定人心。将此由六百里各谕令知之。　　

○以广西梧州城守营副将宋国永为直隶宣化镇总兵官。未到任前。仍以督标中军副将冷庆署理。　　

○以玩延军务革陕西参将希郎阿职。仍留营。　　

○予江苏苏州常州两府殉难生员吴本翰等绅民妇女二百余名口分别旌恤如例。　　

○辛巳。上以孟秋时享太庙前期亲诣行礼。　　

○谕内阁、本年九月初九日文宗显皇帝梓宫。暨孝德显皇后梓宫奉移山陵所有沿途应搭芦殿据工部奏称、请仍饬直隶总督恭办等语。即著直隶总督督饬藩司率属先期前往。敬谨办理。　　

○谕议政王军机大臣等、冯子材等奏、遵筹防剿并漕抚各臣。解济镇饷。实在情形一摺。据称伪忠王李秀城等、均在丹阳句容一带调集死党甚多。其谋甚秘尚无举动。该提督等激励士卒。不时侦探。与曾国荃等联络呼应随宜战守前者龙潭之役。李世忠派兵渡江冯子材等接据探报。委文龙德等赴援。因贼氛绵亘。孤军袭远。恐有挫失。尚非藉词折回。自属实在情形。现在曾国荃等在上游布置。闻已周妥。但须水师攻克九洑洲。鲍超一军攻克甯国。便可徐图进取。为合围之计。镇江为南岸第一要紧门户。难保该逆等不铤而走险。抵死来争。冯子材等务须督饬在营将弁。实力防剿。并随时禀请。督臣曾国藩指授机宜。以期万全无失。刻下上海吃重李鸿章未能赴镇。该提督等责无旁贷。毋得稍涉大意致有疏虞。镇城防剿情形。并首逆李秀城等密谋何事。侦探有无端倪。均著随时迅速具奏。至所称镇营铜项。积欠日多。各处解济之饷。仅止三分之一等语。现当军饷支绌之时。处处皆虞不足。非于镇江一营独有偏枯。该提督等惟当就现有之饷。尽在营兵勇。均匀散放。仍随时加意拊循。以作士气毋使带兵员弁侵渔克扣。致兵丁有所藉口。方为不负委任。另片奏、苏常等处被胁难民甚多。遵奉曾国藩劄饬。在镇江城外设局招抚并拟委前无锡县知县丁廷鸾、前往丹阳等处密为劝解。设法招携此事固属目前最要之策然须属令该员慎重前进。相机而行未可稍涉大意。中贼奸计。反为所乘。上年八月薛焕及冯子材。先后驰奏。常郡团董汪本钊苏属团董徐佩瑗等、密约苏常等处贼目乘机内应。并约各处民团。会合夹攻。此事至今何以未见举动。著冯子材等查明具奏。日前明发解散胁从谕旨一道著钞给阅看。该提督等即刊刻誊黄。向各村镇广为张贴。遍行晓谕。傥有自拔来归者。即分别遣散。以孤贼势而拯民生。将此由五百里谕令知之。　　

○山东巡抚谭廷襄奏、请将咸丰辛酉科文武乡试归并本科举行。从之。　　

○两广总督劳崇光等奏、请将咸丰己未恩科文武乡试归并本科举行。从之。　　

○举行本年军政侍卫处銮仪卫满洲蒙古汉军各旗营卓异官一百二十员。不谨官一员。罢软官一员才力不及官八员。年老官十七员。有疾官四员。分别议叙处分如例。
  </div>
  <div class="pagination">
   <a href="清实录同治朝实录_page57.html">
    上一页
   </a>
   <span>
    ...
   </span>
   <a href="清实录同治朝实录_page53.html">
    53
   </a>
   <a href="清实录同治朝实录_page54.html">
    54
   </a>
   <a href="清实录同治朝实录_page55.html">
    55
   </a>
   <a href="清实录同治朝实录_page56.html">
    56
   </a>
   <a href="清实录同治朝实录_page57.html">
    57
   </a>
   <span class="current-page">
    58
   </span>
   <a href="清实录同治朝实录_page59.html">
    59
   </a>
   <a href="清实录同治朝实录_page60.html">
    60
   </a>
   <a href="清实录同治朝实录_page61.html">
    61
   </a>
   <a href="清实录同治朝实录_page62.html">
    62
   </a>
   <a href="清实录同治朝实录_page63.html">
    63
   </a>
   <span>
    ...
   </span>
   <a href="清实录同治朝实录_page59.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
