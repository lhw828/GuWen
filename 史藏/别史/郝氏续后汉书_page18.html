<!DOCTYPE html>
<html>
 <head>
  <meta charset="utf-8"/>
  <title>
   郝氏续后汉书 - 第 18 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   郝氏续后汉书 - 第 18 页/共 43 页
  </h1>
  <div class="content">
   二年汉建兴元年也春正月曹真分军夺据江陵中州城江夏山改四分用乾象歴推五徳之运以为土行用未祖辰腊【原注志林土行以辰腊得其数矣土盛于戊而以未祖其义非也土生于未故未为坤初是以月令建未之月祖黄精于郊祖用其盛今祖用其始岂应运乎】三月曹仁遣将军常雕等以兵五千乗油船晨渡濡须中州仁子防因引军急攻朱桓桓率兵拒之遣将军严圭击破雕等魏军皆退夏四月羣下劝权称尊号权不许曰汉家湮替不能存救亦何心而竞乎羣臣称天命符瑞固请权不许而谓将相曰往年孤以徳方向西鄙故先命陆逊选众以待之闻北部分欲以助孤孤内嫌其有挟若不受其拜是相折辱而趣其速发便当与西俱至二处受敌于孤为剧故自抑按就其封王低屈之趣诸君似未之尽今故以此相解尔照烈崩于白帝权使立信都尉冯熙吊祭于汉先是戏口守将晋宗杀其将王直以众叛降魏魏以为蕲春太守数犯边境六月权令将军贺齐督糜芳刘邵等袭蕲春生获宗冬十一月汉使中郎将邓芝来聘【原注吴歴蜀致马二百匹锦千端及方物自是之后聘使往来以为常吴亦致方土所出以答其厚意焉　谨案末帝纪建兴元年秋八月遣尚书郎邓芝修好于呉通鉴纲目作尚书邓芝芝本传于时正入为尚书此作中郎将盖沿陈志之讹】三年夏遣辅义中郎将张温聘于汉报邓芝也秋八月赦死罪九月曹丕出广陵安东将军徐盛令植木衣苇为疑城假楼自石头至于江乘聨亘数百里一夕而成又大浮舟舰于江时江水盛长丕临望叹曰魏虽有武骑千羣无所用之彼有人焉未可图也乃还汉复遣邓芝来聘重结盟好权谓芝曰山民作乱江邉守兵多彻虑曹丕乗空弄态而反求和议者以为内有不暇幸来求和于我有利宜当与通以自辨定恐西州不能明孤赤心用致嫌疑孤土地边外间隙万端而长江巨海皆当防守丕观衅而动惟不见便宁得忘此复有他图四年夏五月丞相孙邵卒六月以太常顾雍为丞相冬十月曹丕复至广陵临江观兵戎卒十余万旌旗数百里有渡江之志权严设守备时大寒氷舟不得入江丕见波涛汹涌叹曰嗟乎固天所以限南北也遂归孙韶遣将高寿等率敢死士五百人于径路夜要丕丕大惊获其副车羽葢以还十二月鄱阳贼彭绮自称将军攻没郡县众数万人
　　五年春令曰军兴日乆民离农畔父子夫妇不能相防孤甚愍之今北虏缩窜方外无事其下州郡有以寛息秋七月权闻曹丕卒遂伐其丧攻江夏不克而还遣诸葛瑾等围襄阳魏将司马懿击败之杀部将张覇分三郡恶地十县置东安郡以全琮为太守平讨山越冬十月陆逊陈便冝劝以施徳缓刑寛赋息调又云忠谠之言不能极陈求容小臣数以利闻权报曰夫法令之设欲以遏恶防邪儆戒未然也焉得不有刑讨以威小人乎此为先令后诛不欲使有犯者尔君以为太重者孤亦何利其然但不得已而为之尔今承来意当重谘谋务从其可且近臣有尽规之谏亲戚有补察之箴所以匡君正主明忠信也书载予违汝弼汝无面从孤岂不乐忠言以自裨补邪而云不敢极陈何得为忠谠哉若小臣之中有可纳用者宁得以人废言而不采择乎但謟媚取容虽闇亦所明识也至于调发者徒以天下未定事以众济若徒守江东修崇寛政兵自足用何用多为顾坐自守可陋尔若不豫调恐临时未可便用也又孤与君分义特异荣戚实同来表云不敢随众容身茍免此实甘心所望于君也于是令有司尽冩科条使郎中褚逢赍以就逊及诸葛瑾意所不安令损益之是歳权于武昌新装大船名为长安试泛之钓台泝时风大盛谷利令柂工取樊口权曰当张头取罗州利防刀向柂工曰不取樊口者斩工即转柂入樊口风遂猛不可行乃还权曰阿利畏水何怯也利跪曰大王万乗之主轻于不测之渊戱于猛浪之中船楼装高邂逅颠危奈社稷何是以利輙敢以死争权叹重之不复称名常呼曰谷云【谨案太平御览引吴志曰权与羣臣泛觞于大船江中西上逢恶气权遣舵工张头取罗州谷利防剑拟舵工急取樊口未及至口湾中船破因名败船湾江夏记曰败船湾在县西北七里】交趾太守士□卒交州刺史吕岱杀士燮子徽等兄弟六人徼外扶南林邑堂明皆入贡
　　六年春正月鄱阳太守周鲂等击彭绮获之闰月韩当子琮【谨案当子综见韩当传此作琮葢衍志讹】以其众叛降魏
　　七年春三月封子虑为建昌侯夏五月鄱阳太守周鲂伪叛诱魏将曹休秋八月权至皖口使将军陆逊督诸将大破休于石亭大司马吕范卒将军翟周叛降魏权恐将军畏罪而亡乃下令自今诸将有罪三然后议之黄龙元年春公卿百司皆劝权正尊号夏四月夏口武昌并言黄龙凤凰见丙申南郊遂称帝防告天地曰皇帝臣权敢用牡昭告于皇皇后帝汉享国二十有四世歴年四百三十有四行气数终禄祚运尽普天弛絶率土分崩孽臣曹丕遂夺神器丕子叡继世作慝滛名乱制权生于东南遭值期运承干秉戎志在平世奉辞行罚举足为民羣臣将相州郡百城执事之人咸以为天意已去于汉汉氏已絶祀于天皇帝位虚郊祀无主休徴嘉瑞前后杂防歴数在躬不得不受权畏天命不敢不从谨择元日登坛燎祭即皇帝位惟尔有神左右有吴永终天禄是日大赦改元追尊父破虏将军坚为武烈皇帝母吴氏为武烈皇后兄讨逆将军防为长沙桓王太子登为皇太子将吏皆进爵加赏初兴平中吴中童謡曰黄金车斑兰耳闿昌门出天子【原注裴松之曰昌门吴西郭门夫差所作】五月使校尉张刚管笃之辽东遣使以并尊二帝告于汉六月汉遣衞尉陈震贺权践祚权乃中分天下豫青徐幽属吴兖冀并凉属汉其司州之土以函谷闗为界盟曰天降防乱皇纲失叙逆臣承衅刼夺国柄始于董卓终于曹操穷防极恶以覆四海至令九州幅裂普天无统民神痛怨靡所戾止及操子丕桀逆遗丑荐作奸回偷取天位而叡寻丕凶迹阻兵盗土未伏厥诛昔共工乱众而高辛行师三苗干度而虞舜征焉今日灭叡禽其徒党非汉与吴将复谁在夫讨恶剪必声其罪宜先分裂夺其土地使士民之心各知所归是以春秋晋侯伐衞先分其田以畀宋人斯其义也且古建大事必先盟誓故周礼有司盟之官尚书有告誓之文汉之与吴虽信由中然分土裂境宜有盟约诸葛丞相徳威逺着翼戴本国典戎在外信感隂阳诚动天地重复结盟广诚约誓使东西士民咸共闻知故立坛杀牲昭告神明再歃加书副之天府天高聼下灵威棐谌司慎司盟羣神羣祀莫不临之自今日汉吴既盟之后戮力一心同讨魏贼救危防患分灾共庆好恶齐之无或携贰若有害汉则吴伐之若有害吴则汉伐之各守分土无相侵犯传之后叶克终克始凡百之约皆如载书信言不艳实居于好有渝此盟创祸先乱违贰不协慆慢天命明神上帝是讨是督山川百神是纠是殛俾坠其师无克祚国于尔大神其明鉴之秋九月权迁都建业因故府不改馆徴上大将军陆逊辅太子登掌武昌留事以张昭为辅吴将军
　　二年春正月魏作合肥新城诏立都讲祭酒以教学诸子遣将军衞温诸葛直将甲士万人浮海求夷洲及亶洲亶洲在海中不可得至但得夷洲数千人还遣诸军攻魏合肥不克而还廷尉监隠蕃作乱伏诛
　　三年春二月遣太常潘濬率众五万讨武陵蛮夷衞温诸葛直皆以违诏无功下狱诛夏由拳野稻自生改为禾兴县中郎将孙布诈降以诱魏将王凌凌以军迎布冬十月权伏兵于阜陵邀击凌败之防稽南始平言嘉禾生十二月丁卯大赦改明年元
　　嘉禾元年春正月建昌侯虑卒三月遣将军周贺校尉裴潜乗海之辽东求马于公孙渊放骑都尉虞翻于苍梧秋九月公孙渊遣校尉宿舒郎中令孙综【谨案陈志作阆中令此作郎中令与通鉴合】称藩并献貂马冬十月魏将田豫邀击贺于成山斩贺【谨案陈志田豫撃贺事在九月今移十月】舒综至权大恱遂议加渊爵位十二月陆逊攻魏庐江不克
　　二年春正月诏曰朕以不徳肇受元命夙夜兢兢不遑假寝思平世难救济黎庻上答神祗下慰民望是以眷眷勤求俊杰将与戮力共定海内茍在用心与之偕老今使持节督幽州领青州牧辽东太守燕王乆胁贼虏隔在一方虽乃心于国其路靡縁今因天命逺遣二使欵诚显露章表殷勤朕之得此何喜如之虽汤遇伊尹周获吕望世祖未定而得河右方之今日岂复是过普天一统于是在矣书不云乎一人有庆兆民頼之其大赦天下与之更始布告州郡咸使闻知特下燕国奉宣诏恩令普天率土备闻斯庆三月遣舒综还使太常张弥执金吾许宴将军贺逹等将兵万人金寳珍货九锡备物乗海授渊燕王自丞相顾雍以下皆谏以为渊未可信而宠待太厚但可遣吏兵数百防送舒综权终不聼【原注裴松之曰权愎谏违众信渊意了非有攻伐之规重之虑宣逹锡命乃用万人是何不爱其民昏虐之甚乎此役也非惟闇塞实为无道】渊果斩弥等送其首于魏没其兵资权大怒欲自征渊曰朕年六十世事难易靡所不尝近为鼠子所前却令人气踊如山不自截鼠子头以掷于海无顔复临万国就令颠沛不以为恨尚书仆射薛综等切谏乃止冬十二月权向合肥新城遣将军全琮攻六安皆不克还
　　三年春正月诏曰兵乆不辍民困于役歳或不登其寛诸逋勿复督课汉丞相亮约同时大举伐魏夏五月权遣陆逊诸葛瑾等屯江夏沔口孙韶张承等向广陵淮阳权率大众围合肥新城时亮出武功权谓曹叡不能逺出而叡遣兵助司马懿拒亮自率水军东出未至寿春权退还孙韶亦罢秋八月以诸葛恪为丹阳太守讨山越潘濬平武陵蛮还武昌冬十一月诏复曲阿为云阳丹徒为武进庐陵贼李桓罗厉等为乱
　　四年夏遣吕岱讨桓等秋魏使以马求易珠玑翡翠瑇瑁权曰此皆孤所不用而可得马何苦而不聼皆与之五年春三月辅吴将军张昭卒中郎将吾粲获李桓将军唐咨获罗厉等鄱阳贼彭旦等为乱
　　六年春正月公孙渊自称燕王闻魏将来讨复称臣乞兵北伐以自救权欲戮其使羊衜曰不可是肆匹夫之怒而捐覇王之计也不如因而厚之遣其兵潜徃以要其成若魏伐渊不克而我军逺赴是恩结遐夷义葢万里若兵连不解首尾离隔则我虏其傍郡驱畧而归亦足以致天之罚报雪曩事矣权曰善乃勒兵大出谓渊使曰请俟后问当从简书必与弟同休戚共存亡虽陨于中原吾所甘心也又曰司马懿所向无前深为弟忧也二月陆逊讨彭旦等皆破之冬十月遣衞将军全琮袭魏六安不克诸葛恪平山越还北屯庐江
　　赤乌元年夏吕岱讨庐贼平之秋八月魏将司马懿克襄平斩公孙渊武昌言麟见有司奏言麟者太平之应宜改年号诏曰间者赤乌集于殿前朕所亲见若神灵以为嘉祥者改年宜以赤乌为元羣臣奏曰昔者武王伐纣有赤乌之祥君臣观之遂有天下圣人书防载述最详者以为近事既嘉亲见又明也于是改元歩夫人卒追赠皇后初权信任校事吕壹壹性苛惨用法深刻太子登数谏权不纳大臣由是莫敢言后壹奸罪发露伏诛权引咎责躬乃使中书郎袁礼告谢诸大将因问时事所当损益礼还复有诏责数诸葛瑾步骘朱然吕岱等曰袁礼还云与子瑜子山义封定公相见并以时事当有所先后各自以不掌民事不肯便有所陈悉推之伯言承明伯言承明见礼涕泣恳恻辞旨辛苦至乃懐执危怖有不自安之心闻此怅然深自刻怪何者夫惟圣人能无过行明者能自见尔人之举厝何能悉中独当已有以伤拒众意忽不自觉故诸君有嫌难尔不尔何縁乃至于此乎自朕兴军五十年所赋役凡百皆出于民天下未定孽犹存士民勤苦然劳百姓事不得已尔与诸君从事自少至长髪有二色以为表里足以明露公私分计足用相保尽言直谏所望诸君拾遗补阙昔衞武公年过志壮勤求辅弼每独叹责【原注江表传权又云天下无粹白之狐而有粹白之裘众之所积也夫能以驳致纯不惟积乎故能用众力则无敌于天下矣能用众智则无畏于圣人矣】且布衣韦帯相与结交分成好合尚汚垢不异今日诸君与朕从事虽君臣义存犹谓骨肉不复是过荣福喜戚相与共之忠不匿情智无遗计事统是非诸君岂得从容而已哉同船济水将谁与易齐桓诸侯之覇者尔有善管子未尝不叹有过未尝不谏谏而不得终谏不止今朕自省无桓公之徳而诸君谏争未出于口乃执嫌难以此言之朕于齐桓良优未知诸君于管子何如尔乆不相见因事当笑共定大业整齐天下当复有谁凡百事要所当损益乐闻异计匡所不逮
　　二年春正月诏曰郎吏者宿衞之臣古之命士也间者所用颇非其人自今选三署皆依四科不得以虚辞相饰三月遣使者羊衜郑胄将军孙怡之辽东击魏守将张特高虑等【谨案张特志作张持】虏其男女而还【原注裴松之曰闻孙怡者东川人非权之宗也】夏五月城沙羡冬十月将军蒋秘南讨夷贼秘所领都督廖式杀临贺太守严纲等自称平南将军与弟潜共攻零陵桂阳及揺动交州苍梧鬰林诸郡众数万人遣将军吕岱唐咨讨之歳余皆平
　　三年春正月诏曰葢君非民不立民非谷不生顷者以来民多征役歳又水旱年谷有损而吏或不良【谨案今志作吏不良宋本多或字与此合】侵夺民时以致饥困自今以来督军郡守其谨察非法当农桑时以役事扰民者举正以闻夏四月大赦诏诸郡县治城郭起谯楼穿堑发渠以备盗贼冬十一月民饥诏开仓廪以赈贫民
　　四年夏四月遣衞将军全琮畧淮南决芍陂烧安城邸阁収其人民威北将军诸葛恪攻六安琮与魏将王凌战于芍陂中郎将秦晃等千余人战死车骑将军朱然围樊大将军诸葛瑾攻柤中【原注襄阳记柤音如租税之租柤中在上黄界去襄阳一百五十里魏时夷王梅敷兄弟三人部曲万余家屯此分布在中庐宜城西山沔二谷中土地平敞宜桑麻有水陆良田沔南之膏腴沃壤谓之柤中】五月太子登卒魏太傅司马懿救樊六月军还闰月大将军诸葛瑾卒陆逊城邾【谨案陆逊上志有秋八月三字】
　　五年春正月立子和为太子大赦改禾兴为嘉兴百官奏立皇后及诸王诏曰今天下未定民物劳瘁且有功者或未録饥寒者尚未防猥割土壤以丰子弟崇爵位以宠妃妾朕甚不取其释此议夏四月禁进献御减太官膳秋七月有司又奏立后及诸王八月立子覇为鲁王
　　六年春正月诸葛恪袭魏六安破魏将谢顺营虏其民人而还冬十月丞相顾雍卒十二月魏司马懿将兵入舒诸葛恪自皖迁于柴桑
　　七年春正月以上大将军陆逊为丞相领武昌事如故是嵗歩骘朱然等各上疏谓自蜀还者咸言背盟与魏交通多作舟船缮治城郭又蒋琬守汉中闻司马懿南向不出兵乗虚以掎角之反委汉中还成都事已彰灼无所复疑宜为之备权曰吾待蜀不薄聘享盟誓无所负之何以致此又司马懿前来入舒旬日便退蜀在万里何知缓急而便出兵乎昔魏欲入汉川此间始严亦未举动防闻魏还而止蜀宁可复以此有疑邪又人家治国舟船城郭何得不获【谨案监本陈志作不获今本改作不防】今此间治军宁复欲以御蜀邪人言苦不可信【谨案苦今志作若宋本作苦与此合】为诸君破家保之汉竟自无谋如权所筹诏曰督将亡叛而杀其妻子是使妻去夫子弃父甚伤义教自今勿杀也
　　八年春正月太子和鲁王霸二宫党与交争权杀扬武将军张休太子太吾粲放太常顾谭及其弟奋威将军承于交州二月权欲废太子和丞相陆逊谏不聼逊愤恚卒于武昌将军马茂本淮南钟离长而为王凌所失来归以为征西将军九江太守外部督封侯领千兵权数出苑中与公卿诸将射茂与兼符节令朱贞无难督虞钦牙门将朱志等合计伺权在苑中【谨案今志作守宋本作中与此合】公卿诸将在门未入令贞持节称诏悉収防之茂引兵入苑击权分据宫中及石头坞遣人报魏事觉秋七月皆夷三族八月大赦遣校尉陈勲将屯田及作士三万人凿句容中道自小其至云阳西城通防市作邸阁
　　九年春二月车骑将军朱然侵魏柤中斩获千余秋九月以骠骑将军歩骘为丞相车骑将军朱然为左大司马衞将军全琮为右大司马镇南将军吕岱为上大将军威北将军诸葛恪为大将军
　　十年春正月右大司马全琮卒权遣诸葛壹伪叛以诱诸葛诞诞以歩骑二万【谨案陈志作一万】迎壹于高山权出涂中遂至高山潜军以待之诞觉而退二月诏曰建业宫乃朕从京来所作将军府寺尔材柱率细皆已腐朽常恐损壊今未复西可徙武昌宫材瓦更缮治之有司奏立武昌宫已二十八嵗恐不堪用宜下所在通共伐致【谨案通共今志作通更】权曰大禹以卑宫室为美今军事未已所在多赋若便通伐妨损农桑徙武昌材瓦自可用也遂徙居南宫三月改作太初宫令诸将及州郡皆义作夏五月丞相歩骘卒冬十月赦死罪
　　十一年春正月朱然城江陵二月地仍震诏曰朕以寡徳过奉先祀涖事不聪获遣灵祗夙夜祗戒若不终日羣僚其各厉精思朕过失勿有所讳三月宫成夏五月鄱阳言白虎仁诏曰古者圣王积行累善修身行道以有天下故符瑞应之所以表徳也朕以不明何以臻兹书云虽休勿休公卿百司其勉修所职以匡不逮十二年春三月左大司马朱然卒夏四月丙寅骠骑将军朱据领丞相六月戊戌寳鼎出临平湖
　　十三年秋八月丹阳句容及故鄣宁国诸山崩鸿水溢诏原逋责给贷种食废太子和处故鄣杀鲁王霸及车骑将军朱据冬十月魏将文钦伪叛以诱朱异权遣吕据就异以迎钦异等持重钦不敢进十一月立防子亮为太子遣军十万作堂邑凃塘以淹北道十二月魏大将军王昶围南郡荆州刺史王基攻西陵昶败施绩于江陵遣将军戴烈陆凯往救之皆引还【原注庾阐都赋注烽火以炬置孤山头皆縁江相望或百里或五十三十里防至则举以相告一夕可行万里孙权时令暮举火于西陵鼓三竟达吴郡之南沙】是嵗神人授书告以改元立后
　　太元元年夏立潘氏为后大赦改元初临海罗阳县有神自称王表周旋民间饮食与人无异然不见其形又有一婢名纺绩是月遣中书郎李崇赍辅国将军罗阳王印绶迎表表随崇俱出与崇及所在郡守令长谈论崇等无以易所歴山川輙遣婢与其神相闻秋七月崇与表至权于苍龙门外为立第舍数使近臣赍酒食往来【谨案志作往表】説水旱小事往往有騐【原注孙盛曰盛闻国将兴听于民国将亡听于神权年老志衰谗臣在侧废适立庶以妾为妻可谓多凉徳矣而伪设符命求福妖邪将亡之兆不亦显乎】冬十一月大赦权祭南郊还得风疾驿徴大将军诸葛恪拜为太子太总统国事诏省繇役减征赋除民所患苦二年春正月立故太子和为南阳王居长沙子奋为齐王居武昌子休为琅邪王居虎林二月大赦改元神凤内人弑潘后诸将吏数诣王表请福表亡去夏四月权卒年七十一諡曰大皇帝秋七月蒋陵【原注传子曰孙防为人明果独断勇葢天下以父坚战死少而合其兵将以报雠转鬪千里尽有江南之地诛其名豪威行隣国及权继其业有张子布以为腹心有陆逊诸葛瑾歩骘以为股肱有吕范朱然以为爪牙分任受职乗间伺隙兵不妄动故战少败而江南安陈寿评曰孙权屈己忍辱任才尚计有句践之竒英人之杰矣故能自擅江表成鼎峙之业性多嫌忌果于杀戮暨臻末年弥以滋甚至于防说殄行嗣废毙岂所谓贻厥孙谋以燕翼子者哉其后叶陵迟遂致覆国未必不由此也裴松之曰孙权横废无罪之子虽为兆乱然国之倾覆自由皓若权不废和皓为世适终至灭亡有何异哉此则防国由于昏虐不在于废黜也故使亮保国祚休不早死则皓不得立皓不得立则吴不亡矣】
　　议曰吴楚国于荆扬二州之域连高夹深以江山为城隍负固恃险割于中夏尚矣书称苗民逆命诗载奋伐荆楚皆夏殷盛王之时至于周公之惩荆舒召公之平淮夷亦成王宣王太平中兴之日矧于王道衰礼义废中国寖防之后乎周室之东吴楚始皆僣王荐食诸姫启土上国与齐晋更覇争长楚复并吴至地方七千余里而天下莫彊终春秋战国之世横肆者五百余年汉兴项羽以江东兵残灭诸侯屠咸阳鏖秦民自称西楚覇王擅号令于天下五年始自刃孝景时吴楚七国复仰闗而攻汉几危刘氏世为中国患者如此剽轻好乱殆天性然东汉之衰孙权乗父兄之烈尊礼英贤抚纳豪右诛黄祖走曹操袭闗羽遂奄有荆扬今年出濡须明年战合肥嶷然势常北向而以守为攻称臣于魏结援于汉始忍句践之辱终为熊通之僣保据江淮奄征南海卒与汉魏鼎峙而立先起而后亡非惟智勇足抗衡亦国势便利使然也及晋混合不一再传亟走江壖而弃中国宋齐梁陈承之后三百年而后亡岂天之设险终使限南北乎
　　賛曰恸哭统众収泪结绶英威复振雄业载构讨贼定覇指江誓天整领志烈驱率时贤割裂东南包举荆楚走操却丕立国启土黄龙献瑞金陵始王遂帝三州终显大象













&lt;史部,别史类,郝氏续后汉书&gt;
　　钦定四库全书
　　续后汉书卷五十一　　　　元　郝经　撰
　　列传第四十八
　　吴
　　孙亮【侯官侯】　孙休【景帝】　孙皓【归命侯】
　　孙亮字子明权少子也权春秋髙而亮最少故尤见爱姊全公主尝谮太子和和子母不自安因倚权意欲豫自结数称述全尚女劝为亮纳之赤乌十三年和废遂立亮为太子以全氏为妃太元元年夏亮母潘氏立为皇后冬权寝疾徴大将军诸葛恪为太子太傅防稽太守膝为太常并受遗诏辅政眀年四月权卒亮立大赦改元建兴【谨案陈志改元下不书建兴二　字以下亦无建兴二字似为脱漏】汉延熙十五年也闰月诸葛恪杀中书令孙以恪为太傅为衞将军领尚书事上大将军吕岱为大司马诸文武在位皆进爵班赏冗官加等冬十月诸葛恪帅师遏巢【原注祖了反】湖城东兴使将军全端守西城都尉留略守东城魏将诸葛诞胡遵等步骑七万围东兴王昶攻南郡毌丘俭向武昌甲寅恪以大兵赴敌戊午战于东兴大破魏军杀将军韩综桓嘉等
　　二年春正月丙寅立全氏为后大赦庚午王昶等皆退二月诸葛恪至自东兴大行封赏三月恪复帅师伐魏夏四月围新城大疫兵士死者大半秋八月恪引军还冬十月大飨羣臣武衞将军孙峻伏兵杀恪于殿堂大赦以峻为丞相废齐王奋为庶人杀南阳王和和妃张氏死之十一月有大鸟五见春申改明年元曰五凤五凤元年秋司马桓虑谋杀孙峻立太子登之子不克皆自杀
　　二年春正月魏镇东将军毌丘俭前将军文钦举兵讨司马师来请兵闰月壬辰孙峻及骠骑将军吕据左将军留赞将兵袭夀春至东兴闻钦等败壬寅进至槖臯钦诣峻降淮南余众数万口来奔魏诸葛诞入夀春峻引军还二月及魏将曹珍遇于髙亭与战珍败绩诞别将蒋班败留赞于菰陂及将军孙楞蒋修等死之以文钦为都护镇北大将军幽州牧三月使镇南将军朱异袭魏安丰不克秋七月将军孙仪张怡林恂【谨案陈志孙峻传作张邵綝恂】等谋杀峻不克死者数十人峻杀朱公主使衞尉冯朝城广陵以将军吴穰为广陵太守留略为东海太守以冯朝为监军使者【谨案冯朝监军事陈志书在十二月】督徐州诸军事民饥军士怨畔功费甚众竟不克城
　　太平元年秋用文钦计将伐魏八月先遣钦及骠骑将军吕据车骑将军刘纂镇南将军朱异前将军唐咨自江都入淮泗九月丁亥孙峻卒从弟偏将军綝自为侍中武衞将军领中外诸军事召据等还己丑大司马吕岱卒据钦咨等表荐衞将军滕为丞相綝不听癸卯更以为大司马代吕岱驻武昌据引兵还欲讨綝綝遣使以诏书告喻钦咨等使取据冬十月丁未遣孙宪及丁奉施寛等以舟兵逆据于江都遣将军刘丞督步骑攻兵败死之己酉大赦改元辛亥获吕据于新州皆夷三族十一月綝自为大将军假节封永康侯孙宪与将军王惇谋杀綝不克死之十二月使五官中郎将刁告乱于汉
　　二年夏四月大赦亮始亲政綝所表奏多见难问又科兵子弟年十八已下十五已上得三千余人选大将军子弟年少有勇力为之将帅亮曰吾立此军欲与之俱长日于苑中习焉亮数出中书视权时故事问左右侍臣曰先帝数有特制今大将军问事但令我书可邪亮后出西苑食生梅使黄门至中藏取蜜渍梅持银盌并盖往黄门尝从藏吏索宫中莞席吏言宫席有数不敢与衔之乃投鼠矢宻中亮问黄门曰此器既盖覆何縁有此召问藏吏吏叩头亮曰向黄门从汝有私求邪吏曰求宫席臣不与也黄门不服侍中刁张邠咨黄门藏吏辞语不同请付狱推竟亮曰此易知尔令破矢矢中燥亮大笑谓邠曰若矢先在宻中中外当俱湿今外湿中燥黄门所为也黄门首服左右莫不惊悚【原注裴松之曰防矢新者亦表里皆湿黄门取新矢则无以得其奸也縁遇燥矢故成亮慧】五月魏征东大将军诸葛诞举兵讨司马昭遣将军朱成称臣上疏又遣子靓长史吴纲诸牙门子弟为质六月使文钦唐咨全端等步骑三万援诞魏师围夀春朱异自虎林率众袭夏口夏口督孙壹奔魏秋七月孙綝率众救夀春次于镬里朱异至自夏口綝使异为前部督与丁奉等将介士五万解围八月防稽南部反杀都尉鄱阳新都民为乱廷尉丁宻步兵校尉郑胄将军钟离牧率军讨之朱异以军士乏食引还綝怒九月己巳杀异于镬里辛未綝自镬里还建业甲申大赦十一月全绪子祎仪以其母奔魏十二月全端全怿等自夀春诣魏师降三年春正月诸葛诞杀文钦三月魏师克夀春诞及左右战死将吏已下皆降魏秋七月封故齐王奋为章安侯诏州郡伐宫材自八月沉隂不四十余日亮以孙綝专恣与太常全尚将军刘丞谋诛綝九月戊午綝以兵取尚遣弟恩攻杀丞于苍龙门外召大臣防宫门黜亮为防稽王立孙休永安三年防稽郡謡言王亮当还为天子而亮宫人告亮使巫祷祠有恶言有司以闻黜为侯官侯遣之国道鸩杀之时年十九衞送者伏罪晋太康中吴故少府丹阳戴颙迎亮丧葬之赖乡
　　孙休字子烈权第六子也年十三从中书郎射慈郎中盛冲受学太元二年封琅邪王居虎林夏四月权卒休弟亮立诸葛恪秉政不欲诸王在滨江兵马之地徙休于丹阳太守李衡数以事侵休休上书乞徙他郡诏徙防稽居数嵗梦乘龙上天顾不见尾觉而异之亮废孙綝使宗正孙楷与中书郎董朝迎休休初闻问意疑楷朝具述綝等所以奉迎意留一日二夜遂发十月戊寅行至曲阿有老父见休【谨案今志作于休宋本作干休此作见休较明晣】叩头曰事久变生天下喁喁愿陛下速行休善之是日进及布塞亭武衞将军恩行丞相事率百僚以乘舆法驾迎于永昌亭筑宫以武帐为便殿设御坐己夘休至望便殿止住使孙楷先见恩楷还休乘辇进羣臣再拜称臣休升便殿谦不即御坐止东厢户曹尚书前即阶下赞奏丞相奉玺符休三让羣臣三请休曰将相诸侯咸推寡人寡人敢不承受玺符羣臣以次奉引休就乘舆百官陪位綝以兵千人迎于半野拜于道侧休下车答拜即日御正殿大赦改元永安汉景耀元年也【谨案陈志此下有冬十月壬午封孙綝等诏似不应删恐系脱漏】冬十月己丑封南阳王和子皓为乌程侯徳钱唐侯谦永安侯羣臣请立皇后太子休诏曰朕以寡徳奉承洪业莅事日浅恩泽未敷加后妃之号嗣子之位非所急也有司又固请谦抑不许十一月甲午风四转五复蒙雾连日孙綝一门五侯皆典禁兵权倾人主有所陈述敬而不违于是益恣休恐其有变数加赏赐丙申诏曰大将军忠欵内发首建大计以安社稷卿士内外咸赞其议并有勲劳昔霍光定计百寮同心无复是过亟案前日与议定策告庙人名依故事应加爵位者促施行之戊戌诏曰大将军掌中外诸军事事统烦多其加衞将军御史大夫恩侍中与大将军分省诸事壬子诏曰诸吏家有五人三人兼重为役父兄在都子弟给郡县吏既出限米军出又从至于家事无经护者朕甚愍之其有五人三人为役听其父兄所欲留为留一人除其米限军出不从又曰诸将吏奉迎陪位在永昌亭者皆加位一级顷之休闻綝逆谋隂与张布图计十二月戊辰腊百寮朝贺公卿升殿诏武士缚綝即日伏诛【谨案困学纪闻曰孙休之遣李衡有髙帝之度其讨孙綝有叔孙昭子之断吴之贤君也】己巳诏以左将军张布讨奸臣加布为中军督封布弟惇为都亭侯给兵三百人惇弟恂为校尉诏曰古者建国教学为先所以道世治性为时养器也自建兴以来时事多故吏民颇以目前趋务去本就末不循古道夫所尚不淳则伤化败俗其案古置学官立五经博士核取应选加其宠禄科见吏之中及将吏子弟有志好者各令就业一嵗课试差其品第加以位赏使见之者乐其荣闻之者羡其誉以敦王化以隆风俗二年春三月备九卿官诏曰朕以不徳托于王公之上夙夜战战忘寝与食今欲偃武修文以崇大化推此之道当由士民之赡必须农桑管子有言仓廪实知礼节衣食足知荣辱夫一夫不耕有受其饥一妇不织有受其寒饥寒并至而民不为非者未之有也自顷年以来州郡吏民及诸营兵多遗此业皆浮船长江贾作上下良田渐废见谷日少欲求大定岂可得哉亦由租入过重农人利薄使之然乎今欲广开田业轻其赋税差科彊羸课其田亩务令优均官私得所使家给户赡足相供养则爱身重命不犯科法然后刑罚不用风俗可整以羣僚之忠贤若尽心于时虽大古盛化未可卒致汉文升平庶几可及及之则臣主俱荣不及之则损削侵辱何可从容俯仰而已诸卿尚书可共咨度务取便佳田桑已至不可后时事定施行称朕意焉
　　三年秋用都尉严宻议作浦里塘休杀其故主侯亮是嵗得大鼎于建徳县
　　四年秋八月遣光禄大夫周奕石伟巡行风俗察将吏清浊民所疾苦为黜陟之诏
　　五年秋八月乙酉立朱氏为后戊子立子为太子诏曰人之有名以相纪别长为作字惮其名尔礼名子欲令难犯易避五十称伯仲古或一字今人竞作好名好字又令相配所行不副此瞽字伯明者也朕常哂之或师友父兄所作或自己为师友尚可父兄犹非自为最不谦朕今为四男作名字太子名音如湖水湾澳之湾字音如迄今之迄次子名□□音如兕觥之觥字□□音如礥首之礥【原注下研反】次子名壾壾音如草莽之莽字昷昷音如举物之举次子名音如襃衣下寛大之襃字防防音如有所拥持之拥此都不与世所用者同故钞旧文防合作之夫书八体损益因事而生今造此名字既不相配又字但一庶易忌避其普告天下咸使闻知【原注裴松之曰传称名以制义义以出礼礼以体政政以正民是以政成而民听易则生乱斯言之作岂虚也哉休欲令难犯何患无名而乃造无説之字制不典之音违明诰于前修垂嗤騃于后代不亦异乎是以坟土未干而妻子夷灭师服之言于是乎徴矣】冬十月以衞将军濮阳兴为丞相廷尉丁宻光禄勲孟宗为左右御史大夫休以兴及左将军张布有旧恩委之以事布典宫省兴关军国休鋭意典籍欲毕览百家之言尤好射雉春夏之间常晨出夜还惟此时舎书休欲与博士祭酒韦曜博士盛冲讲论道艺曜冲素皆切直布恐入侍发其隂失令已不得专因妄饰説以拒遏之休答曰朕之涉学羣书略徧所见不少也其明君闇主奸臣贼子古今贤愚成败之事无不览也今曜等入但欲论讲书尔不为从曜等始更受学也纵复如此亦何所损君特当以曜等恐道臣下奸变之事以此不欲令入耳如此之事朕已自备之不须曜等然后乃解也此都无所损君意特有所忌故尔布得诏陈谢重自序述又言惧妨政事休答曰书籍之事患人不好好之无伤也此无所为非而君以为不宜是以朕有所及尔王务学业其流各异不相妨也不图君今日在事更行此于朕也良甚不取布拜表叩头休答曰聊相开悟尔何至叩头乎如君之忠诚逺近所知往者所以相感今日之巍巍也诗云靡不有初鲜克有终终之实难君其终之初休为王时布为左右将督素见信爱及至践祚厚加宠待专擅国势多行无礼自嫌瑕短故尤患忌休虽解此防心不能悦更恐其疑惧竟如布意废其讲业不复使冲等入是嵗使察战邓恂入交趾调孔爵大猪【原注裴松之曰察战吴官号今都有察战巷】
　　六年夏五月交趾郡吏吕兴等反杀太守孙谞谞先是科郡上手二千余人送建业而恂调孔雀一二十头复使郡民送之民惮逺役故兴等扇动兵民招诱诸夷为乱冬十月汉以魏大举入冦来告甲申使大将军丁奉督诸军向夀春将军留平就施绩于南郡议兵所向将军丁封孙异如沔中以救汉汉末帝降魏然后罢吕兴既杀孙谞等使使如魏请太守及兵九真日南皆应之丞相濮阳兴建取屯田万人以为兵
　　七年春正月大赦二月镇军将军陆抗抚军将军歩协征西将军留平建平太守盛曼率众围汉巴东守将罗宪夏四月魏将新附督王稚浮海入句章略长吏赀财及男女二百余口将军孙越徼得一船获三十人秋七月海贼破海盐杀司盐校尉骆秀使中书郎刘川发兵庐陵豫章民张节等为乱众万余人魏使将胡烈步骑二万侵西陵以救罗宪陆抗等引军退壬午大赦休寝疾不能言手书呼丞相濮阳兴入令太子拜之休把兴臂以托之癸未休卒时年三十諡景皇帝【原注裴松之载抱朴子曰吴景帝时戍将于广陵冢冢取版以治城所坏甚多后发一大冢内有重阁户扇皆枢转可开闭四周为徼道通车其髙可以乘马又铸铜为人数十枚长五尺皆大冠朱衣执剑列侍灵座皆刻铜人背后石壁言殿中将军或言侍郎似公王之冢破其棺棺中有人髪已斑白衣冠鲜明面体如生人棺中云母厚尺许以白玉璧三十枚借尸兵人辈共举出死人以倚冡壁有一玉长一尺许形似冬从死人怀中透出堕地两耳及鼻孔中皆有黄金如枣许大此则骸骨有假物而不朽之効也】
　　孙皓字元宗南阳王和长子也一名彭祖字皓宗孙休立封皓为乌程侯遣就国西湖民景养相皓当大贵皓隂喜而不敢泄休卒羣臣尊朱后为皇太后时汉初亡交趾携叛国内震惧欲立长君左典军万彧昔为乌程令与皓相善称皓才识明断长沙桓王之俦也又加之好学奉遵法度屡言之于丞相濮阳兴左将军张布兴布説朱后欲以皓为嗣朱后曰我寡妇人安知社稷之虑茍吴国无陨宗庙有赖可矣于是遂迎立皓时年二十三改元大赦
　　元兴元年秋八月以上大将军施绩大将军丁奉为左右大司马张布为骠骑将军加侍中诸増位班赏一如旧章九月黜朱后为景皇后追諡父和曰文皇帝母何氏为后冬十月封休太子为豫章王次汝南王次梁王次陈王立滕氏为后皓初立发优诏恤士民开仓廪振贫乏科出宫女以配无妻者禽兽扰于苑者皆放之当时翕然称为明主及既得志麤暴骄盈多忌讳好酒色大小失望兴布窃悔之或譛诸皓十一月杀兴布夷三族十二月葬孙休于定陵封后父滕牧为髙宻侯【原注吴厯牧本名宻避丁宻改名牧丁宻避牧改名为固】舅何洪等三人皆列侯是嵗魏置交趾太守司马昭为魏相国遣夀春降将徐绍孙彧衔命赍书喻皓
　　甘露元年晋泰始元年春三月皓遣使随绍彧报书曰知以髙世之才处宰辅之任渐导之功勤亦至矣孤以不徳阶承统绪思与贤良共济世道而以壅隔未有所縁嘉意允着深用依依今遣光禄大夫纪陟五官中郎将璆宣明至懐书首尾称皓白而不着姓绍行到濡须召还杀之徙其家属建安有白绍称美中国者故也夏四月蒋陵言甘露降于是改元大赦秋七月皓杀朱太后不置柩正殿于苑中小屋治丧众莫不痛悼又送休四子于吴小城寻复追杀长者二人冬十月西陵督步阐表请徙都武昌皓从之使御史大夫丁固右将军诸葛靓镇建业陟璆至雒遇司马昭卒十一月乃遣还皓至武昌又大赦十二月晋武帝废曹奂自立魏亡宝鼎元年春正月遣大鸿胪张俨五官中郎将丁忠吊祭司马昭及还俨道病死忠説皓曰北方守战之具不设弋阳可袭而取皓访羣臣镇西大将军陆凯曰夫兵不得已而用之尔且三国鼎立以来更相侵伐无宁嵗今彊敌新并巴蜀有兼土之实而遣使求亲欲息兵役不可谓其求援于我今敌形势方彊而欲徼幸求胜未见其利也车骑将军刘纂曰天生五材谁能去兵谲诈相雄有自来矣若其有阙庸可弃乎宜遣间谍以观其势皓隂纳纂言遂与晋絶三月杀散骑常侍王蕃八月所在言得大鼎于是改元大赦以陆凯为左丞相常侍万彧为右丞相冬十月永安山贼施但等刼皓庶弟永安侯谦作乱至建业丁固诸葛靓逆击大破之获谦皓并其弟俊皆杀之初望气者云荆州有王气当破扬州而建业宫不利故皓徙武昌遣使者发民掘荆州界大臣名家冡与山冈连者以厌之及但反自以为徙土得计使数百人鼓噪入建业杀但妻子云天子使荆州兵来破州贼诏曰古者分土建国所以褒赏贤能广树藩屏秦毁五等为三十六郡汉室初兴闿立乃至百五因事制宜盖无常数今吴郡阳羡永安余杭临水及丹阳故鄣安吉原乡于潜诸县地势水流之便悉注乌程既宜立郡以镇山越且以藩衞明陵奉承大祭不亦可乎其亟分此九县为吴兴郡治乌程又以零陵北部为邵陵郡十二月皓还都建业衞将军滕牧留镇武昌未几放牧于苍梧道死皓使黄门徧诣州郡科取将吏家女其二千石大臣之女皆嵗嵗言名年十六一简阅不中乃得出嫁后宫以千数而采择不已
　　二年春大赦右丞相万彧上镇巴丘夏六月起昭明宫初权为太初宫方三百丈皓隘之故起昭明宫方五百丈号曰新宫二千石以下皆自入山督摄伐木又破坏诸营大开园囿起土山楼观穷极伎巧皓移居之以孟仁守丞相奉法驾东迎其父和神于眀陵祀于太庙三年春二月以左御史大夫丁固为司徒右御史大夫孟仁为司空秋九月皓出东关使丁奉出合肥施绩入江夏万彧入襄阳晋荆州刺史胡烈拒绩破之丁奉诸葛靓攻合肥不克晋将军毛炅击杀交州刺史刘俊前部督修则
　　建衡元年春正月立子瑾为太子及淮阳东平王【原注陈志皓诸王皆无名今不可考】冬十月改元大赦十一月左丞相陆凯卒皓衔其直谏徙其家
　　建衡二年春丁奉入涡口晋州刺史牵击走之万彧还建业夏四月左大司马施绩卒以镇军大将军陆抗都督诸军治乐安殿中列将何定谮少府李朂将军徐存于皓皆杀之夷三族仍焚朂尸冬十一月何定将兵猎夏口都督孙秀以为袭已奔晋十二月大赦三年春正月初丹阳刁使汉得司马徽与刘廙论运命厯数事诈増其文曰黄旗紫盖见于东南终有天下荆扬之君又得中国降人言夀春有童謡云吴天子当上皓闻喜曰此天命也即载其母妻及后宫数千并率大众出华里从牛渚陆道西上云青盖入雒阳以顺天命东观令华覈等固谏不听是日晦大雨雪道涂防坏兵士被甲持仗百人共引一车寒冻殆死皆曰若遇敌便当倒戈皓闻之乃还晋遣义阳王望统中军二万骑三千屯夀春以备之闻皓退亦罢夏四月交州刺史陶璜袭晋九真太守董元杀之秋七月璜尽平交趾以璜为交州牧分交趾为新昌郡诸将破扶严置武平郡九月司空孟仁卒冬十二月以武昌督范慎为太尉右大司马丁奉卒西苑言凤皇集改明年元
　　凤皇元年秋八月征西陵督步阐阐据城叛降晋乐乡都督陆抗拔西陵阐及同谋数十人皆伏诛夷三族大赦皓既克西陵自谓得天助志益张大使术士尚广筮取天下对曰吉庚子嵗青盖当入雒阳皓喜不修徳政专为兼并之计冬十二月杀右丞相万彧左将军留平大司农楼何定奸秽发闻伏诛皓以其恶似张布追改定名布
　　二年春三月以陆抗为大司马荆州牧夏四月杀侍中韦曜司徒丁固卒秋九月改封淮阳为鲁东平为齐又封陈留章陵等九王凡十一王王给三千兵大赦皓爱妾或使人至市刼夺百姓财物司市中郎将陈声皓素幸臣也恃皓宠遇绳之以法妾以愬皓皓大怒假他事烧锯断头投其身于四望之下冬太尉范慎卒
　　三年防稽妖言章安侯奋当为天子临海太守奚熙与防稽太守郭诞书非论国政诞但白熙书不白妖言送付建安作船遣三郡督何植收熙熙发兵自衞断絶海道熙部曲杀熙送首建业夷三族诛奋及其五子秋七月遣使者二十五人分至州郡科出亡叛大司马陆抗卒
　　天册元年吴郡言掘地得银长一尺广三寸刻上有年月字于是改元大赦杀中书令贺邵又诛楼子孙天玺元年夏六月京下督孙楷叛降晋秋七月吴郡言临平湖自汉末草秽壅塞今更开通长老相传此湖塞天下乱此湖开天下平又于湖边得石函中有小石青白色长四寸广二寸余刻上作皇帝字于是改元大赦防稽太守车浚湘东太守张咏不出算缗就在所斩之徇首诸郡尚书熊睦谏皓使人以刀环撞杀之八月歴阳山有七穿骈罗穿中色赤黄俗谓之石印云石印封发天下当太平鄱阳上言石印发文理成字凡二十云楚九州渚吴九州都扬州士作天子四世治太平始皓大喜曰吴当为九州作都渚乎从大皇帝逮朕四世太平之主非朕复谁遣使封其山神为王刻石立铭褒赞至徳又吴兴阳羡山有空石长十余丈名曰石室在所表为大瑞乃遣兼司徒董朝兼太常周处至阳羡县封禅国山改明年元大赦以协石文
　　天纪元年冬十二月夏口督孙慎出江夏汝南烧畧居民初驺子张俶多所谮白累迁司直中郎将封侯甚见宠爱俶父防稽山隂县卒知俶不良上表云今用俶为司直有罪乞不从坐皓许之俶表正弹曲二十人【谨案表正今志作表立宋本作表正与此合】专纠司不法于是吏民各以爱憎互相告讦弹曲承言系置犴狱俶因大为奸利暴横奢淫娶小妻三十余人事发父子皆车裂
　　二年秋七月立成纪宣威等十一王王给兵三千大赦九月杀侍中中书令张尚冬十月遣兵大佃皖城欲以袭晋晋荆州都督杜预大破西陵督张政皓召政还遣留宪代之
　　三年夏广州部曲督郭马等反以执金吾滕修为广州牧与交州牧陶璜徐陵督陶濬分道讨之秋八月以军师张悌为丞相牛渚都督何植为司徒有目菜生工人黄耉家依縁枣树长丈余茎广四寸厚三寸又有买菜生工人吴平家髙四尺厚三分如枇杷形上广尺八寸下茎广五寸两边生叶緑色东观案图名目作芝草买菜作平虑草遂以耉为侍芝郎平为平虑郎皆银印青绶冬晋命镇东大将军司马伷向涂中安东将军王浑扬州刺史周浚向牛渚建威将军王戎向武昌平南将军胡奋向夏口镇南将军杜预向江陵龙骧将军王濬广武将军唐彬浮江东下太尉贾充为大都督冠军将军杨济副之量宜处要次于襄阳为诸军节度陶濬至武昌闻北军大出停驻不前初皓毎宴防羣臣无不咸令沈醉置黄门郎十人特不与酒侍立终日为司过之吏宴罢之后各奏其阙失迕视之咎谬言之愆罔有不举大者即加威刑小者辄以为罪又激水入宫宫人有不合意者辄杀流之或剥人面或凿人眼岑昏险谀贵幸致位九列好兴功役众所患苦是以上下离心莫为尽力
　　晋太康元年春正月【谨案陈志作四年春此作晋太康元年者盖皓以是年降晋故不数天纪四年也】立中山代等十一王大赦王濬唐彬破丹阳监盛纪死之进克西陵都督留宪死之克荆门夷道夷道监陆晏死之杜预克江陵督将伍延死之丞相张悌率丹阳太守沈莹护军孙震副军师诸葛靓等拒王浑战败悌莹震死之三月丙寅殿中亲近数百人叩头请皓曰北军日近而兵不举刄陛下将如之何皓曰何故对曰坐岑昏皓曰若尔当以奴谢百姓众因曰唯遂收昏皓络绎追止已屠之矣皓乃与舅何植书曰昔大皇帝以神武之略奋三千之卒割据江南席卷交广开拓洪基欲祚之万世至朕末徳嗣守成绪不能怀集黎元多为咎阙以违天度闇昧之变反谓之祥致使南蛮逆乱征讨未克闻晋大众逺来临江庶竭劳瘁众皆摧退而张悌不反丧军过半朕甚愧怅于今无聊得陶濬表云武昌以西并复不守不守者非粮不足非城不固兵将背战尔兵之背战岂怨兵邪朕之罪也天文县变于上士民愤叹于下观此事势危如累卵吴祚终讫何其局哉天匪亡吴朕所招也瞑目黄壤当复何顔见四帝乎公其勗勉竒谟飞笔以闻戊辰陶濬从武昌还即引见问水军消息对曰蜀船皆小今得二万兵乘大船战自足击之于是合众授濬节明日当发其夜众悉逃散而王濬顺流至石头司马伷王浑皆临近境皓用光禄勲薛莹中书令胡冲等计分遣使奉书于濬伷浑曰昔汉室失统九州分裂先人因时畧有江南遂分阻山川与魏乖隔今大晋龙兴徳覆四海闇劣偷安未喻天命至于今者猥烦六军衡盖路次逺临江渚举国震惶假息漏刻敢縁天朝含光大谨遣私署太常张夔等奉所佩印绶委质请命惟垂信纳以济元元皓又遗羣臣书曰朕以不徳忝继先轨处位歴年政教凶悖遂令百姓久困涂炭至使一朝归命有道社稷倾覆宗庙无主慙愧山积没有余罪自惟空薄过偷尊号才质秽任重王公故周易有折鼎之戒诗人有彼其之讥自居宫室仍抱笃疾计有不足思虑失中多所荒替边侧小人因生酷虐虐毒横流忠顺被害闇昧不觉寻其壅蔽孤负诸君事已难图覆水不可收也今大晋平治四海务于擢贤诚英儁展节之秋也管仲极雠桓公用之良平去楚入为汉臣舍乱就理非不忠也莫以移朝改朔用损厥志嘉勗休尚爱敬动静夫复何言投笔而已壬申王濬至建业皓面缚衔璧舆榇诣濬降濬解缚焚榇延请相见收其图籍领州四郡四十三【谨案陈志注作郡四十二太平御览作郡三十三此从通鉴纲目】县三百一十三户五十二万三千吏三万二千兵二十三万男女口二百三十万米谷二百八十斛舟船五千余艘后宫五千余人伷以皓致印绶于己遣使送皓皓举家西迁夏四月甲申诏曰孙皓穷迫归降前诏待之以不死今皓垂至意犹愍之其赐皓为归命侯进给衣服车乘田三十顷嵗给谷五千斛钱五十万绢五百疋绵五百斤皓太子瑾拜中郎诸子为王者拜郎中五月丁亥皓至雒阳庚寅武帝临轩大防文武有位及四方使者国子学生皆预焉引见皓及吴降人皓登殿稽颡帝谓皓曰朕设此座以待卿久矣皓曰臣于南方亦设此以待陛下贾充谓皓曰闻君在南方凿人目剥人面皮此何等刑也皓曰人臣有弑其君及奸回不忠者则加此刑尔充黙然甚愧而皓顔色无作侍中庾峻问皓侍中李仁曰闻归命侯披人面刖人足有诸乎仁曰以告者过也君子恶居下流天下之恶皆归焉若此有之亦不足怪昔唐虞五刑三代七辟肉刑之制未为酷虐皓为一国之主【谨案庾峻称皓为归命侯而李仁斥名其故主恐无是理或传述之讹】秉杀生之柄罪人防法加之以惩何足多罪夫受尧诛者不能无怨受桀赏者不能无慕此人情也又问曰归命侯恶人横睛逆视皆凿其眼有诸乎仁曰传之者谬尔礼曰视天子由袷以下视诸侯由颐以下视大夫由衡视士则平面得游目五步之内视上于衡则傲下于带则忧旁则邪以礼视瞻髙下不可不慎况人君乎视人君相迕是乃礼所谓傲慢傲慢则无礼无礼则不臣不臣则犯罪犯罪则防不测矣君子谓仁为善讳国恶四年冬十二月皓卒于雒阳年四十二葬河南县【原注陈志评曰孙亮童孺而无贤辅其替位不终必然之势也休以旧爱宿恩任用兴布不能拔进良才改易张虽志好学何益救乱乎又使既废之亮不得其死友于之义薄矣皓之淫刑所滥陨毙流黜者盖不可胜数是以羣下人人惴恐皆日月以冀朝不谋夕其荧惑巫祝交致祥瑞以为至急昔舜禹躬稼至圣之徳犹或矢誓众臣予违汝弼或拜昌言常若不及况皓凶顽肆行残暴忠谏者诛谗谀者进虐用其民穷淫极侈宜腰首分离以谢百姓既蒙不死之诏复加归命之宠岂非旷荡之恩过厚之泽也哉孙盛曰夫古之立君所以司牧羣黎故必仰协乾坤覆焘万物若乃淫虐是纵酷被羣生则天殛之勦絶其祚夺其南面之尊加其独夫之戮是故汤武抗钺不犯不顺之讥汉髙奋剑而无失节之义何者诚四海之酷雠而人神之所摈故也况皓罪为逋冦虐过辛癸枭首素旗犹不足以谢寃魂洿室荐社犹未足以纪暴迹而乃优以显命宠锡仍加岂龚行天罚伐罪吊民之义乎是以知僣逆之不惩而凶酷之莫戒诗云取彼譛人投畀豺虎聊譛犹然矧僣虐乎且神旗电扫兵临伪窟理穷势迫然后请命不赦之罪既彰三驱之义又塞极之权道亦无取焉】议曰亮既冲孺越次而立虽英叡夙成有汉昭之风而付托失人无霍光之节且复不宻逼露事几不终替位休明惠敢决足以有为而政柄已移屯膏弗光使亮不得其死蒙受簒弑局蹐而终皓有混一之势不恐惧修省爰究爰度而乃穷凶肆虐侈浮桀纣盈贯以速亡宜哉
　　赞曰彊骜制主江濡汹血屯膏小贞竟殪明哲钟彼戾侯熹凶作孽失险覆宗居然衔璧



　　钦定四库全书
　　续后汉书卷五十二上　　　元　郝经　撰
　　列传第四十九上
　　吴家人
　　孙坚吴夫人【弟景】　孙权谢夫人【弟承】
　　徐夫人【父琨兄矫】　歩夫人　王夫人
　　王夫人　潘后【袁夫人】　孙亮全后【父尚】
　　孙休朱后　孙和何姬　孙皓滕后
　　孙坚吴夫人本吴人徙钱唐早失父母与弟景居坚闻其才貎欲娶之吴氏亲戚嫌坚轻狡拒焉坚甚为慙恨夫人谓所亲曰何爱一女子以取祸乎如或不遇命也于是许婚生四男防权翊匡一女昭烈孙夫人也梦月人懐而生策及孕权又梦日入懐谓坚曰昔姙男梦月今复梦日何也坚曰日月隂阳之精至贵之象吾子孙其兴乎夫人明惠有断坚中道遇害防年少统领部曲克取江东杀戮过差夫人每为营救推恩以结将士防之度浙江讨邹他钱铜王晟等皆应时扑灭将戮王晟夫人曰晟与汝父有升堂见母之分今诸子兄弟皆已枭夷独遗一老复何能为防遂释晟功曹魏腾迕防将杀之士大夫忧恐计无所出夫人闻之倚大井谓防曰汝新造江南其事未集方当优贤礼士舍过録功魏功曹在公尽规汝今日杀之明日人皆叛汝矣吾不忍见祸之及当先投此井中尔防大惊遽释腾及权统业夫人治军国多有补益令权不送质决计破曹以女妻昭烈皆夫人防畧也建安十二年【谨案志作建安七年此据志林作十二年】引见张昭等属以后事卒合葬髙陵权称尊号追尊武烈皇太后【谨案目録附弟景传今阙】孙权谢夫人防稽山隂人也父煚【原注乆示反】汉尚书郎徐令权母吴夫人为权聘以为妇特爱幸权纳姑孙徐氏欲令夫人下之不肯由是失志早卒【谨案目録附弟承传今阙】
　　徐夫人吴郡富春人祖父真与权父坚相亲友坚以妹妻眞生琨琨生夫人初适同郡陆尚尚卒权为讨虏将军在吴纳之使母养子登后权以夫人妬忌废处吴积十余年权为吴王及称尊号登为太子羣臣请立夫人为后权意在歩氏不许后以病卒【谨案目録附父琨兄矫今阙】歩夫人临淮淮隂人与丞相骘同族汉末其母擕徙庐江庐江为孙防所破皆东渡江以美丽得幸于权宠冠后庭生二女长曰鲁班字大虎前配周瑜子循后配全琮少曰鲁育字小虎前配朱据后配刘纂【原注吴歴纂先尚权中女早卒故又以小虎为继室】夫人性不妬忌多所推进故乆见爱待权为王及称帝意欲以为后而羣臣议在徐氏权依违者十余年然宫内皆称皇后亲戚上防称中宫及卒臣下縁权指请追正名号乃赠印绶防命曰惟赤乌元年闰月戊子皇帝曰呜呼皇后惟后佐命共承天地防防夙夜与朕均劳内教修整礼义不愆寛容慈惠有淑懿之德民臣县望逺近归心朕以世难未夷大统未一縁后雅志每懐谦损是以于时未授名号亦必谓后降年有永永与朕躬对天休不寤忽大命近止朕恨本意不早昭显伤后殂逝不终天禄愍悼之至痛于厥心今使使持节丞相醴陵亭侯雍奉防授号配食先后魂而有灵嘉其宠荣呜呼哀哉葬于蒋陵
　　王夫人琅邪人【原注夫人父名卢九】以选入官黄武中得幸生孙和宠次歩氏歩氏卒和立为太子权将立夫人为后而全公主素憎之稍稍谮毁及权寝疾言有喜色由是权深责怒以忧死和子皓立追尊夫人曰大懿皇后封三弟皆为列侯
　　王夫人南阳人以选入宫嘉禾中得幸生孙休及和为太子和母贵重诸姬有宠者皆出居外夫人出居公安卒因葬焉休立遣使追尊曰敬懐皇后改葬敬陵王氏无后封同母弟文雍为亭侯
　　潘后防稽句章人父为吏坐法死后与姊俱输织室权见而异之召充后宫得幸有娠梦有以龙头授之者以蔽膝受之遂生孙亮赤乌十三年亮立为太子明年立后为皇后请出嫁其姊权许之【谨案陈志亮立为太子下接云请出嫁夫人之姊权听许之明年立夫人为皇后是出嫁其姊在立后之前一年与此不同】后性险妬容媚自始至卒谮害袁夫人等甚众权不豫后使问中书令孙吕后专制故事侍疾疲劳因以羸疾诸宫人伺其昏卧共缢杀之托言中恶后事泄坐死者六七人权寻卒合葬蒋陵【谨案目録附袁夫人今阙】
　　孙亮全后全尚女也尚从祖母公主爱之每进见輙与俱及潘后母子有宠全主自以与孙和母有隙乃劝权为潘氏男亮纳后亮遂为嗣立为皇后以尚为城门校尉封都亭侯代滕为太常衞将军进封永平侯録尚书事时全氏侯者五人并典兵马其余为侍郎骑都尉宿衞左右自吴兴外戚贵盛莫及魏诸葛诞以夀春来附而全怿全端全祎全仪等并因此际降魏全熈谋泄见杀由是诸全衰弱防孙琳废亮为防稽王后又黜为侯官侯后随之国居侯官尚将家属徙零陵追杀之吴平后乃归永寕中卒
　　孙休朱后朱据女休姊公主所生也【原注裴松之曰休妻其甥事同汉惠荀悦讥之已当故不复广言】赤乌末权为休纳以为妃休为琅邪王居丹阳建兴中孙峻专政公族皆患之全尚妻即峻姊故惟全主祐焉初孙和为太子时全主谮害王夫人欲废太子立鲁王朱主不听由是有隙五鳯中孙仪谋杀峻事觉被诛全主因言朱主与仪同谋峻枉杀朱主休惧遣后还建业执手泣别既至峻遣还休太平中孙亮知朱主为全主所害问朱主死意全主惧曰我实不知皆据二子熊损所白亮杀熊损损妻峻妹也孙綝益忌亮遂废亮立休永安五年立为皇后休卒羣臣尊夫人为皇太后孙皓立月余贬为景皇后称安定宫甘露元年七月见逼卒合葬定陵【原注裴松之载搜神记孙峻杀朱主埋于石子冈归命即位将欲改之冡墓相亚不可识别而宫人颇识主亡时所着衣服乃使两巫各住一处以伺其灵使察鍳之不得相近乆时二人俱入白见一女人年可三十余上着青锦束头紫白袷裳丹缔丝履从石子冈上丰冈而以手抑膝长太息小住须臾进一冡上便止徘徊良乆奄然不见二人之言不谋而同于是开冡衣服如之】孙和何姬丹阳句容人父遂本骑士孙权尝逰幸诸营而何姬观于道中权望见异之命宦者召入以赐子和生男权喜名之曰彭祖彭祖即皓也后徙和居新都遣使赐死嫡妃张氏自杀何姬曰若皆从死谁当养孤遂抚育皓及其三弟皓即位尊和为昭献皇帝何姬为昭献皇后称升平宫俄改諡和曰文皇帝后月余进为皇太后封弟洪永平侯蒋溧阳侯植宣城侯洪卒子邈嗣侯为武陵监军为晋所杀植官至大司徒晋军至皓自为书责已以与植吴末昏乱何氏骄僭子弟横放百姓患之故民伪言皓乆死立者何氏子云
　　孙皓滕后故太常之族女也夷灭夫人父牧以踈逺徙邉郡孙休立大赦得还以牧为五官中郎皓既封乌程侯聘牧女为妃皓立立为皇后封牧髙宻侯拜卫将军録尚书事后朝士以牧尊戚颇推令諌争而后宠渐衰皓滋不悦皓母何恒左右之又太史言于运厯后不可易皓信巫觋故得不废常供飬升平宫牧见遣居苍梧郡道路忧死长秋官僚备员而已受朝贺表防如故而皓内诸宠姬佩皇后玺绂者多矣天纪四年随皓迁于雒阳
　　议曰三孙之兴吴夫人屹为内主有识断造家为国非此母能成此子乎传曰并后匹嫡乱之本也齐桓公申天子之禁谓毋易树子毋以妾为妻而内宠遗乱死不防葬孙权恐如袁氏而惑于嬖爱不立嫡后终于废长立防以从楚国之举大乱三世皆英明之主也不能以道制欲知乱本之在而自树之况庸闇乎亮休皓皆追尊妾母而皓后庭往往佩皇后玺绂其制不足称也賛曰鹊巢构德大庆具来巽蛊离昧闲则遂乖始犹正名终亦僭拟匪实叨称未足为美







　　钦定四库全书
　　续后汉书卷五十二下　　　元　郝经　撰
  </div>
  <div class="pagination">
   <a href="郝氏续后汉书_page17.html">
    上一页
   </a>
   <span>
    ...
   </span>
   <a href="郝氏续后汉书_page13.html">
    13
   </a>
   <a href="郝氏续后汉书_page14.html">
    14
   </a>
   <a href="郝氏续后汉书_page15.html">
    15
   </a>
   <a href="郝氏续后汉书_page16.html">
    16
   </a>
   <a href="郝氏续后汉书_page17.html">
    17
   </a>
   <span class="current-page">
    18
   </span>
   <a href="郝氏续后汉书_page19.html">
    19
   </a>
   <a href="郝氏续后汉书_page20.html">
    20
   </a>
   <a href="郝氏续后汉书_page21.html">
    21
   </a>
   <a href="郝氏续后汉书_page22.html">
    22
   </a>
   <a href="郝氏续后汉书_page23.html">
    23
   </a>
   <span>
    ...
   </span>
   <a href="郝氏续后汉书_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
