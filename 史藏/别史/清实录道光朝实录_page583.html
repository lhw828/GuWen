<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 583 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 583 页/共 848 页
  </h1>
  <div class="content">
   ○以庄亲王绵护为正黄旗蒙古都统。　　

○辛丑。上御香山演武厅。阅健锐营操。　　

○谕内阁、隆文等奏、审拟防御禀讦各款一摺。此案已革防御灵住、列款刁禀。挟制上司。迨经传审。又复抗传嚷闹。情节较重。灵住著发往新疆效力赎罪。将军富僧德、以一品大员。收受属员寿礼。并失察轿夫聚赌。违例派充亲随。迨经灵住刁禀。并不即时参究。辄听求派令买马。办理殊属错谬。富僧德著交部严加议处。副都统王兰、收受属员贺礼。又派员令充亲随。且于灵住刁禀。置之不问。咎有应得。副都统布彦图、并未收受寿礼。本可免议。惟于同官收受馈送。及属员刁禀挟制。并不据实参奏。亦有不合。王兰、布彦图、著交部分别议处。协领扎隆阿、调处灵住控案。协领伯奇克图、常兴、顺福、伊勒当阿、塔瑚礼、什蒙额、色布徵阿、办送寿礼。前任粮道刘源灏、于家人图骗未成之案。未经查出。均著交部照例议处。　　

○予福建剿捕台匪受伤外委黄忠顺、被戕兵丁陈成龙等、赏恤如例。　　

○壬寅。礼部奏、十月初十日皇太后圣寿节应行礼仪。得旨。是。照例行礼。奉皇太后懿旨。停止筵宴。其在外福晋命妇进内行礼之处。并著停止。　　

○以理藩院尚书赛尚阿、为满洲繙译乡试正考官。吏部左侍郎桂轮、光禄寺卿续龄、为副考官。理藩院右侍郎文德和、国子监司业福谦、为蒙古繙译考官。　　

○癸卯。旌表守正被戕四川奉节县民陈开运童养媳郭氏。守正捐躯江苏上海县民沈国铨嫂虞氏。陕西韩城县民郭遮气妻薛氏。　　

○甲辰。上御洞明堂。勾到新疆、云南、贵州、广西、情实罪犯。停决新疆绞犯二人。云南斩犯五人。贵州斩犯十三人。绞犯二人。广西斩犯一人。绞犯一人。余七十五人予勾。　　

○乙巳。上诣绮春园问皇太后安。　　

○谕内阁、魏元烺等奏、台湾地震。委员查办一摺。嘉义县地方。于五月十七十八等日地震。城垣衙署。不无坍塌。并塌倒民房。伤毙人口。情殊可悯。亟应查勘抚恤。以惠灾黎。著桂良等派委明干大员。迅速前往查办。除压毙人口。业经该府县捐给抚恤外。所有无力贫民塌倒房屋。著照例给与修费银两。其委员所带司库拨银五千两。如有不敷。即由该道库筹款拨给。务令实惠均沾。无使一夫失所。事竣核计造册。先由司库筹款归还。核实报销。倒塌衙署仓廒监狱。饬县择要先行修葺。以资办公。并勘明常平义仓米谷。如堪搭放兵米。即行风筛。计成搭放。傥须估变。亦饬该县妥速经理。城垣庙宇。以及各项工程。饬令该府县分别缓急。次第估报兴修。以重要工而资保护。至该郡孤悬海外。当此被灾之际。尤宜督饬地方文武员弁、加意巡查。如有匪徒乘间作奸。或造谣煽惑。或抢窃扰害者。立即严拏惩办。毋稍疏纵。　　

○谕军机大臣等、周天爵等奏、访获湖北襄阳府属习教匪徒。究出悖逆字据一摺。查办认真。可嘉之至。匪犯黄起能、本系习教逃窜之犯。乃敢勾结朱九龙等、传习邪教。创立伪号。分布党羽。可恨可恶。罪不容诛。现经该督拏获韩发魁等犯。业经供认习教不讳。其余各匪犯。分布藏匿直隶四川河南各境。已降旨饬令该督抚分别严拏解赴湖北。归案讯究。著周天爵督饬道府大员。于已获者认真严讯。彻底根究。尽法惩办。其未获各犯。并著加意侦访。净绝根株。毋任狡卸漏网。以除奸邪而安良善。将此谕令知之。　　

○又谕、据周天爵等奏、湖北襄阳府属拏获匪犯韩发魁等、供认习教不讳。并有勾结党羽。创立伪号等情。可恶已极。该犯等供称匪犯黄起能等藏匿河南。罗坤系直隶清苑县人。刘士举系四川成都府人。并据周天爵等奏称、业经飞咨该督等查拏。其年貌籍贯。自必详细开载。著琦善、宝兴、牛鉴、即派员严密访拏务获。一面奏闻。一面解交湖北归案质讯。毋许远扬漏网。至该犯等供在叶县吴典史衙门。交黄起能信物等语。著牛鉴即将该典史提讯。何以容留习教人犯。有无别情。据实从严惩办。将此各谕令知之。　　

○丙午。谕内阁、容照前因案革职。并将所袭子爵斥革。其所遗之爵。著该衙门照例办理。兹据该旗奏称、查明那彦成之子容安曾因贻误军机。问拟死罪。容恩亦因私改例文。获咎褫职。该两支名下。均不宜承袭。应将袭爵敕书缴销等语。那彦成在嘉庆年间。滑县军营。著有劳绩。仰蒙皇考仁宗睿皇帝赏给子爵。俾伊世袭。乃伊子容安等所获之咎。均属难逭。本应照例停止。以昭惩戒。姑念那彦成从前懋著军功。渥承宠眷。容照虽已获咎。尚无赃私劣迹。所遗子爵。著该旗于年终将容照之子二人带领引见候旨。该衙门知道。　　

○又谕、周天爵奏、审明铅船滋事水手。分别定拟一摺。此案贵州押连委员准升贞丰州知州德亨、于铅船水手黄大等、沿途抢劫。毫无觉察。非寻常疏忽可比。著交部严加议处。前兼署湖北臬司盐法武昌道于克襄、承审此案。并不悉心推鞫。反将犯供重情。化为游移。实属有心回护。仅予革职。不足蔽辜。于克襄著发往军台效力赎罪。以示惩儆。　　

○丁未。谕军机大臣等、前据给事中王藩奏、浙江水师操防废弛。战船亦多缺损。温州宁波等处海口。盗船停泊。水师提督并不督兵往捕等语。当降旨著钟祥查奏。兹据魏元烺奏称、上年五月间定海洋面、有匪船四只。经该总兵赖英扬拏获解省审办。实无盗船数十只停泊宁波温州等处之事。提督祝廷彪、于上年七月间。业经出洋巡缉。并未迁延畏葸。至乍浦战船。查无以旧代新冒销情弊。现在船只。亦无缺损等语。海疆设立水师。以操练巡防为要务。近日福建同安鸟船。驶往奉天山东等处海面行劫。是闽省水师。缉捕废弛。已可概见。桂良到任后、著严饬各海口实力操防。加意巡缉。有犯必获。以息盗风。如查有盗船游奕。不能即时拏获。即将该管将弁。一并参处。以示惩儆。傥嗣后各海口拏获匪船。仍有闽省船只。惟桂良是问。将此谕令知之。　　

○调黑龙江将军哈丰阿、为广州将军。绥远城将军棍楚克策楞、为黑龙江将军。荆州将军德克金布、为绥远城将军。　　

○以收受属员寿礼等款。西安将军富僧德革职。赏头等侍卫。在大门上行走。西安右翼副都统王兰、降三级调用。以前任西宁办事大臣苏勒芳阿、为西安将军。调镶白旗汉军副都统齐哴阿、为西安右翼副都统。　　

○以故云南楚雄府姚州土州同高维藩子嘉澍、袭职。　　

○戊申。遣官祭历代帝王庙。　　

○谕军机大臣等、本日据御史汪于泗奏、有滦州古冶镇居住旗人屈双业、到伊寓内。称有族人屈双荣等、开设煤窑。商议聚众滋事。用言诱惑。邀同入夥。并屈信先等、开设宝局。聚集面生可疑之人。且各处收买铁器等语。已传旨令步军统领衙门。将屈双业拏交刑部监禁矣。案关匪徒聚众滋事。虚实均应彻底根究。著琦善不动声色。檄令滦州文武员弁。将屈双荣等一干人犯。密拏务获。一面奏闻。一面解交刑部。归案质讯。其永平府山海关各要口、著一并严檄该管员弁。小心防堵缉拏。毋任偷越出口。致贻后患。原摺著钞给阅看。将此谕令知之。　　

○又谕、有人奏、福建台湾府淡水同知娄云、两耳重听。不能办事。台湾县知县托克通阿、吸食鸦片烟。性情奢侈。署中时常演戏。用度无节。致存公款项。多被侵那。闽县闽安镇巡检徐炜、向充巡抚衙门巡捕。人本平庸。且亦吸食鸦片等语。地方官衰庸恋栈。必致贻误公事。至职官吸食鸦片。尤属大干法纪。著桂良、吴文镕、各按所奏情节。严密查访。如果实属。即行据实参办。毋稍姑容。将此谕令知之。寻奏、娄云业已病故。托克通阿、徐炜、另案撤任。现在查办。得旨、查明据实具奏。不可隐饰。　　

○以副都统衔德全、为镶白旗汉军副都统。仍署正蓝旗汉军副都统。　　

○调吏部右侍郎李振祜、为仓场侍郎。户部左侍郎祁寯藻、为吏部右侍郎。转吏部右侍郎吴其浚、为左侍郎。调礼部右侍郎王玮庆、为户部右侍郎。兼管钱法堂事务。仍兼署刑部右侍郎。以通政使司通政使黄爵滋、为礼部右侍郎。　　

○旌表守正捐躯贵州普定县民陈庭华妻吴氏。　　

○己酉。上御洞明堂。勾到四川情实罪犯。停决斩犯二十二人。绞犯六人。余八十四人予勾。　　

○谕内阁、琦琛奏参、主事文布轮应值宿之日。旷误不到。以致属役因赌斗殴。疏于弹压。实属怠玩。著交该衙门严加议处。琦琛自请察议之处。著加恩宽免。　　

○谕军机大臣等、昨有旨令琦善密檄滦州员弁。严拏屈双荣等务获解京。本日据奕经等奏、拏获屈双业到案。将供词密封呈览。据供屈双荣起意谋逆。封有伪号。并屈魁先、屈双恩、俱会邪术等语。虽系一面之词。必应严切根究。著琦善不动声色。妥密访查。务将屈双荣等一干人犯。全数拏获。解京严讯。毋得走洩风声。致该犯等远扬漏网。原摺著钞给阅看。将此密谕知之。　　

○庚戌。谕内阁、御史张灏奏、各省藩库。每年奏销州县已徵未解。因公那移。以致库款虚悬。实数不及十分之五等语。著户部查议具奏。又据奏外省小钱甚多。京城宝源宝泉二局。所铸之钱。有时与外省小钱相似。皆系炉头偷漏铜铅。监督不善经理所致。著户部工部钱法堂严查弊窦。据实奏闻。寻户部奏、各省奏销。春秋二季。造册报部。遇有拨款。按册指拨。非已徵未解所能牵混。库贮钱文。分量亦俱准足。并无小钱。亦无偷漏情弊。工部奏、现将库贮钱文。一一抽称。斤两无缺。仍随时稽查。傥有弊窦。断不姑容。以肃局务而重鼓铸。报可。　　

○又谕、御史张灏奏、东南两河。豫备秸料。以及防险请拨帑项。每年造册报销。多有不实不尽等语。著麟庆、栗毓美、认真经理。核实报销。傥敢视为诰诫具文。任听属员浮冒。一经发觉。定将该河督等重处不贷。　　

○辛亥。上诣绮春园问皇太后安。　　

○谕内阁、御史寻步月奏、请禁漕船夹带私货一摺。漕船携带土宜。均有定数。不准逾额。据称山东台庄姚湾等处。奸商囤积私货。于各帮经过之时。用价雇载。至直隶故城县郑家口卸卖。每船装载至七八百石之多。虽经官为禁止。而荒僻之地。夜静之时。奸商仍将私货夹带。卫弁闸官。得有陋规。通同隐饰等语。以运载正供之船。为奸商劣丁之利薮。不肖官弁。得规包庇。以致船身笨重。吃水较深。偶遇闸河水浅。辄即阻滞难行。近年重运漕船。行走不能迅速。未必不由于此。著漕运总督、山东直隶各督抚、于各帮渡黄以后。密派干员。认真抽查。傥遇前项弊端。即将旗丁奸商。从重治罪。私货变价入官。失察员弁。分别参处。如有得规故纵情事。立即严参惩办。毋稍姑容。又另片奏、卫弁旗丁。往往吸食鸦片。地方官难于周察。获案甚少等语。著漕运总督分饬各省粮道、认真稽查。遇有卫弁人等、沾染恶习。即照新定章程严参重治。傥意存瞻徇。延不究办。日后别经破案。定将失察之该漕督、及各粮道、一并严惩不贷。将此通谕知之。　　

○又谕、宝兴等奏、议覆御史焦友麟奏请广敷教化一摺。编查保甲。向俱责成州县妥办。其有习教烧香。应行拏究。亦系地方官专责。教官责在司铎。该督等议令协同查访会拏。假以事权。恐干预地方公事。转滋流弊。所奏著毋庸议。所有编查保甲等事。著仍循旧章办理。　　

○壬子。谕内阁、本日恭阅皇考仁宗睿皇帝实录。内载召见盛京副都统富祥、询及该处演围情形。据称兵丁等恐交鹿不敷额数。雇觅炮手数百人。用枪打鹿。卖给兵丁交纳。当降旨禁止。并饬酌议章程遵守。朕御极以后。复经降旨训谕。但事隔多年。恐致日久生懈。兹再行申谕。盛京行围。原为满洲操演技艺而设。该兵丁等、平日果能操演精熟。遇有合围。自无难亲用枪矛奋击。若雇倩炮手。轰毙兽畜。藉以交纳。则该兵丁等平日技艺之废弛。已可概见。现届冬令行围之时。著耆英出示晓谕。严行禁止。该兵丁等各勤操练。悉成劲旅。傥仍有雇倩情弊。即著从严惩办。以祛旧习而肃戎行。　　

○癸丑。上御洞明堂。勾到奉天、福建、广东、情实罪犯。停决奉天斩犯三人。福建斩犯一人。广东斩犯一人。余八十二人予勾。　　

○谕内阁、马兰镇标左右两营。管理东陵风水地方。向系分为八段。按年轮派千把总一员。经制外委一员。专责防守。前经容照奏准、仿照泰宁镇章程。按千把总额数。分为十五段。各管各汛。兹据琦琛奏称、自改为分汛各管之后。员弁兵丁。各分畛域。诸多窒碍难行。亦于巡防无益。自系实在情形。著照所请、即将马兰镇左右营所管地方。并各处要口。仍改归旧制。按年轮派千把总经制外委、在彼驻守防护。以专责成。该总兵仍当严饬所属各官。认真督率。实力巡防。如有懈玩。立即惩办。以重防守而收实效。　　

○又谕、昨据御史张灏奏称、钦差大臣之家丁。途次需索。又奏各部院司员资俸俱深者。未经题升。年老司员。与外任改用京职者。不为甄别等语。当交军机大臣传问该御史。饬令将各款一一指实。详晰覆奏。兹据奏称、道光十四年赵盛奎、严烺、查办海塘。路过京口。该御史亲见地方官办差家人。手捧皮匣。外纸包一个。其水礼各件。曾经退还。嗣经访闻。据称钦差过境。馈送一概不收。惟门包与小费。断不能少。合之公馆供应夫马等项。所费不下千余金等语。著裕谦即查明彼时办差州县。系何职员。果否实有其事。据实具奏。不准消弭。并著乌尔恭额传谕严烺。饬令查明跟随家人。曾否收受礼物。具呈禀覆转奏。其所称户部堂主事吉惠、在部二十余年。前于十二年间。已见其名单开列第一。今阅数载。仍未题升。户部郎中李桢干、年将七十。步履艰难。至今未见甄别。兵部郎中河洲、前由道员改用京职。年力衰迈。不能进署当差。至今仍复恋栈。著户部兵部堂官明白回奏。　　

○又谕、前因荆州将军德楞额等奏、请添设养育兵。即将裁减马乾银两动支饷银等语。当交兵部议奏。兹据该部酌议奏请、准其添设。自为调剂兵丁起见。惟该驻防前裁马乾银两。业经拨给添设委甲兵饷。余賸银两。自应存库备用。以归撙节。若因该驻防户口日增。輙议添设兵额。以为调剂之计。则各省驻防。皆同一例。转无以昭画一而示大公。所有该将军奏请添设养育兵四百八十名之处。著不准行。　　

○又谕、固庆等奏、查明乌梁海兵数未经到齐情形一摺。前因驱逐越边之哈萨克。乌梁海官兵。未能全数到齐。业将该领兵之散秩大臣等、分别议处矣。兹据固庆等、查明达什济克巴等迟误日期。皆由雨雪过大。河水涨溢所阻。尚非有意玩误。所有散秩大臣达什济克巴严加议处、副都统衔车伯克达什议处之处。均著加恩宽免。至此次乌梁海官兵。随同车林多尔济驱逐哈萨克。虽误日期。究有微劳。所有乌梁海官兵等、均著加恩赏给一月盐菜银两口粮。用示朕体恤蒙古仆臣之至意。　　

○河东河道总督栗毓美、奏报秋汛安澜。命诣河神庙祀谢。并下部议叙。出力员弁升叙有差。　　

○甲寅。谕内阁、给事中况澄奏、各省乡试。录旧幸中。请查明据实劾参一摺。乡会试为抡才大典。多一幸进。即少一真才。如该给事中所奏、近来荒疏之士。每将旧文钞录剿袭。无人告发参劾。竟得滥列科名。不可不严行查禁。著各直省督抚学政。嗣后乡试士子。凡有剿袭录旧幸中者。一经闻知。即行详细查明。据实参办。至顺天乡试中式士子。有覆试之文。可以覆校。如有剿袭情弊。即由府尹顺天学政及磨勘官并科道等查明指参。会试文场。如有前项情弊。亦由磨勘官及科道等查明参奏。以杜幸进而拔真才。将此通谕知之。　　

○又谕、前因新疆各城。地处边陲。幅员辽阔。难保无夷人入卡贸易。夹带烟土。辗转售卖之事。曾经降旨、著各该大臣等严饬所属地方员弁。查拏兴贩吸食各犯。按律惩办。兹据咸龄奏、喀喇沙尔地方。盘获民人偷带烟土。又于库尔勒迤东。拏获栽种罂粟花人犯董孟徇等、讯明首夥。分别定拟。该大臣查办认真。甚属可嘉。鸦片烟流毒日甚。远至新疆等处。亦多传染。殊堪痛恨。今复查有栽种罂粟情事。更出意想之外。总缘各城将军大臣等、一味因循。不肯认真查办之所致。因思各该城荒僻处所。隙地不少。傥查察不周。即不免有奸民射利。私行栽种。熬烟贩卖。贻害兵民。实于新疆重地大有关系。著各该将军都统参赞办事领队各大臣、督饬员弁、并回子伯克等。各于所属地方。随时实力巡查。有犯必惩。毋少疏懈。以副朕谆谆诰诫之至意。至此次除库尔勒阿奇木伯克托胡塔功过相抵外。所有汛防把总赵忠明、于该犯等进山种花。毫无觉察。又于伯克等获犯解城时。并不派兵护送。虽经拏获三犯。不足蔽辜。城守营游击成琨、督饬不严。著交部分别议处。　　

○命陕甘总督瑚松额拨银六十八万两。解赴伊犁。备道光二十一年经费。　　

○乙卯。上御洞明堂。勾到陕甘、湖广、情实罪犯。停决陕甘绞犯二人。余六十六人予勾。　　

○谕军机大臣等、本日据林则徐等奏、摉查夷船。出具切结。并勒限将空趸驱逐回国。所办尚属周妥。惟各船俱已清查。并无夹带烟土。其前后驶回各船。难保不潜赴东西两路。冀图私销。著即派员跟踪侦察。严饬沿海各营。认真防范。至所出切结。如果可靠。自必渐就肃清。傥该夷逼于势蹙。暂作缓兵之计。日后再有反覆。即当示以兵威。断绝大黄茶叶。永远不准交易。俾冥顽之徒。知所儆惧。现据该大臣等奏称、该夷出结。及各船回国情形。谅无讳饰。惟林则徐已放两江总督。现虽专办此事。岂能常川在粤。即邓廷桢统辖两省。公务繁多。亦不能顾此失彼。仍当通盘筹画。办理结实。俾日后净绝根株。方称一劳永逸也。将此谕令知之。　　

○丙辰。谕内阁、前据御史张灏奏、户部堂主事吉惠、在部二十余年。未经题升。户部郎中李桢干、年将七十。步履艰难。兵部郎中河洲、年力衰迈。仍复恋栈。当令户部兵部堂官明白回奏。兹据户部奏称、吉惠由笔帖式到部补缺。拣补主事。食俸二十一年。惟系未经主稿之员。是以尚未题升。李桢干年五十六岁。精神尚好。步履未形艰难。在署循分供职。并无贻误等语。著毋庸议。又据兵部奏、河洲由道员改用郎中。部务亦颇明晰。当差尚无贻误。并非年力衰迈等语。河洲著于二十六日豫备召见。　　

○署两江总督陈銮、江南河道总督麟庆、奏报秋汛安澜。命麟庆诣河神庙祀谢。陈銮、麟庆、均下部议叙。出力员弁升叙有差。　　

○丁巳。谕内阁、琦善奏、请将失察棍役滋事之知县革职一摺。直隶交河县知县许博、于地棍串通衙役。诬良吓诈。逼毙人命重案。及各役屡次藉差滋事。漫无觉察。并不立时审出实情。已属昏愦。又违例私徵集税。仅予革职。不足示惩。许博著发往军台效力赎罪。　　

○以正黄旗参领盛埙、署镶蓝旗蒙古副都统。　　

○户部议准、广西巡抚梁章钜疏报、天保县开垦水田八＜?土韦＞有奇。照例升科。从之。　　

○戊午。谕内阁、前据御史张灏奏、兵部郎中河洲、年力衰迈。不能进署当差。当降旨令该部堂官明白回奏。旋据裕诚等奏称、该员在部六年。照常呈画稿件。询以部务。亦颇明晰。各项差使。尚无贻误。并非衰迈不能当差。朕本日召见该员。察看其人。精力未衰。步履起跪如常。所有该御史奏参该员衰迈恋栈之处。著毋庸议。
  </div>
  <div class="pagination">
   <a href="清实录道光朝实录_page582.html">
    上一页
   </a>
   <span>
    ...
   </span>
   <a href="清实录道光朝实录_page578.html">
    578
   </a>
   <a href="清实录道光朝实录_page579.html">
    579
   </a>
   <a href="清实录道光朝实录_page580.html">
    580
   </a>
   <a href="清实录道光朝实录_page581.html">
    581
   </a>
   <a href="清实录道光朝实录_page582.html">
    582
   </a>
   <span class="current-page">
    583
   </span>
   <a href="清实录道光朝实录_page584.html">
    584
   </a>
   <a href="清实录道光朝实录_page585.html">
    585
   </a>
   <a href="清实录道光朝实录_page586.html">
    586
   </a>
   <a href="清实录道光朝实录_page587.html">
    587
   </a>
   <a href="清实录道光朝实录_page588.html">
    588
   </a>
   <span>
    ...
   </span>
   <a href="清实录道光朝实录_page584.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
