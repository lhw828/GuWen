<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 674 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 674 页/共 1860 页</h1>
    <div class="content">○谕军机大臣等、班第奏、准噶尔旧日供养之大喇嘛。现俱无存。请派济隆呼图克图前往等语。著照所请遣往。将此传谕班第知之。　　

○军机大臣等议覆、协办陕甘总督尚书刘统勋奏称、哈密贮粮充裕。巴里坤驻兵口粮。按季赴哈密关领。应如所议。至现议瓜州驻兵。屯田供食。或有不敷。即于哈密拨济。应并筹办。从之。　　

○以大学士公傅恒、大学士来保、兵部尚书定北将军班第、工部尚书汪由敦、为平定准噶尔方略正总裁。刑部尚书刘统勋、理藩院尚书纳延泰、西路参赞大臣鄂容安、户部左侍郎兆惠、刘纶、兵部右侍郎雅尔哈善、为副总裁。　　

○命授达瓦齐宰桑吞图布、恩克博罗特、为头等侍卫。　　

○己丑。户部议准、大学士管四川总督黄廷桂疏称、富顺、阆中、南部、三县。开淘盐井。请增引二百五十八张。应徵税课。自二十年为始。从之。　　

○命礼科给事中温如玉、提督湖南学政。翰林院侍读学士谢溶生、提督山东学政。　　

○庚寅。谕军机大臣等、谢溶生已降旨令其提督山东学政。伊现奉差往河南祭告中岳。著传谕富德、所有应行考试之事。仍照常办理。俟谢溶生差竣抵任后。再行交代来京可也。　　

○辛卯。上诣畅春园、问皇太后安。　　

○谕军机大臣等、莫尔浑等奏、已将抢夺边卡贼犯和通哈喇、拏获取供等语。乌梁海宰桑布珠库、曾留阻内地遣使。今玛济岱、知大兵进剿。并不来降。复遣人劫掠。情殊可恶。著传谕青滚杂卜、伊二人即或来降。亦不得允准。务即擒拏正法。晓示乌梁海等。　　

○壬辰。兵部议覆、船厂将军傅森等奏称、嗣后打牲乌拉处。行取各城官兵响导。将数目报将军衙门核夺。转行遵照。不得仍报副都统衙门。应如所请。再打牲壮丁。前往采捕东珠之穆楞、绥芬等处。原有坐卡、巡踪、官兵稽察。搜验黑参。毋庸另派。即责成带领探看河路官员。管束防察。从之。　　

○协办陕甘总督尚书刘统勋奏、上年河西各属承餧马驼料豆。军需初动。市价腾贵。应设法平粜。是以奏请拨运河东仓豆三十万石备用。今军务全竣。无应餧马驼。河西丰稔。豆价渐平。所有河东未运豆十七万石。毋庸转运。得旨、好。　　

○癸巳。谕军机大臣等、班第等奏、阿睦尔撒纳种种狡诈。屡次虚张哈萨克、布噜特之信。或云兵来。或云欲与伊和好。语言不定等语。看来阿睦尔撒纳、妄思蠢动。逆迹显著。朕已屡降谕旨。班第等自必遵办。至伊属下人等。应如何归入公中分管之处。此时亦宜密为筹画。再班第等、遣员解送达瓦齐宰桑爱勒齐等。及与巴朗同逃台吉内齐、额布根等九人。俱应行审讯。其余并非要犯。不必尽行解京。惟此内有因病留于回部之吹、索诺木额木齐。俟病痊即行解京。又从前班第等奏称、喇嘛呼毕勒罕、曾言阿睦尔撒纳有统领准部之分。今尚藏匿阿睦尔撒纳处等语。似此断不可容留。致使煽惑生事。班第等、即查出派员解送来京。毋得任其脱逃。　　

○又谕曰、班第等奏、据阿睦尔撒纳告称、宰桑拉苏隆、系达瓦齐之党。该鄂拓克人等。俱不信服。乞将旧宰桑之子布库、补放宰桑。拉苏隆给与职衔。令其效力。应请旨遵行等语。布库、如果系旧宰桑之子。将其补放。事尚可行。但伊等从前曾奏、阿睦尔撒纳、依势作威。凡与伊有隙者。有心阻抑。其附和承顺之人。即与交好。今所奏拉苏隆、布库等一节。系班第等照伊所请入奏。而阿睦尔撒纳、反不置一词。或拉苏隆与伊有隙。又或布库暗中交结。皆未可定。班第等恐为其所愚。著传谕密询班第等、如无前项情弊。俟奏到再降谕旨。　　

○又谕曰、班第等密奏、达瓦齐牲只什物。阿睦尔撒纳、萨喇勒、皆私自掠取。彼此不相和协等语。班第等以此事陈奏。全未知朕用人之意。阿睦尔撒纳、萨喇勒、皆系厄鲁特。贪饕性成。若使阿睦尔撒纳无悖逆之迹。不过贪取财物。原可无庸深究。至萨喇勒、更系厄鲁特属人。归顺已久。受恩甚厚。谅伊必不至有僭妄狂悖之事。若因此等小事。疑而不用。何以收群策之力。即以掠取牲只什物而论。朕知萨喇勒、必不至如阿睦尔撒纳之甚。现在班第、鄂容安、会同萨喇勒、办理紧要事务。若过于疑心。使伊知觉。转属无益。班第等、惟当开诚相示。据理阻止。萨喇勒自必听从。若亦如阿睦尔撒纳之多方防范。使伊畏惧。或致激成事端。关系匪细。况萨喇勒、不过暂住伊犁一二年。并非令其长久任事之人。此时无庸过于苛求。班第等、务宜善体朕意。公同筹画。以副朕委任。　　

○铸给浙江温州城守营都司关防。从总督喀尔吉善请也。　　

○甲午。谕军机大臣等、班第等奏、准噶尔内乱之余。时被哈萨克侵掠。所有牲只什物。各游牧互行掠夺。藏匿者多。现在彻底清查等语。准噶尔甫经平定。办理诸事。俱宜宽大。以慰众心。此际未经查出者。可即停止。惟阿睦尔撒纳、贪饕恣取。不得任其隐匿。俟将伊擒治后。班第即于伊游牧、严行搜查。若阿睦尔撒纳已起程前来。候朕旨到日。再行办理。　　

○乙未。上诣畅春园、问皇太后安。　　

○工部议准、河东河道总督白钟山疏称、运河厅属嘉祥县汛、三官庙对过等处。请加帮堤工六段。湖面碎石戗工十段。从之。　　

○丙申。谕曰、班第等将阿睦尔撒纳、遣纳噶察、带兵前往招服叶尔羌、喀什噶尔回子。又欲借防备哈萨克为名。不行前来入觐。并欲令齐木库尔、居住塔尔巴哈台地方、各情形密行陈奏。观此、则阿睦尔撒纳乖张悖逆之迹。益属显著无疑。朕前所降谕旨。伊岂肯倾心折服。是阿睦尔撒纳断难姑容。但恐伊至塔尔巴哈台地方。托故久居。不肯前进耳。如伊仍未起程。班第等、遵奉二十八日所降谕旨。业经办理、甚善。倘未及办理。伊已起程前来。则应将伊依恋塔尔巴哈台之处。先行加意体察。最为紧要。班第等、一经探得确信。则此旨一到。即遵朕前谕。将阿睦尔撒纳调回完结后。仍即遵旨。带兵速赴塔尔巴哈台。将伊亲属信用之人。一并擒拏。如阿睦尔撒纳中途别无留恋。径行前来。班第等得信。亦即速行密奏。俟降旨办理。仍酌量日期。再降旨与班第等。俟奉到之日。一面派兵星赴塔尔巴哈台办理。此际惟宜密之益密。毋使稍有洩漏。　　

○建甘肃归德守御所千总衙署。从巡抚陈宏谋请也。　　

○丁酉。定北将军班第奏、准噶尔各宰桑来降。达瓦齐所属。应所为公中属下。将为首宰桑。授三品总管。内有恩赏散秩大臣、副都统衔者。仍兼总管之任。户口三千以上、授内大臣。一千以上、授散秩大臣。一千以下、授三品总管。一百以上、授四品总管。再伊等进贡之例。酌议裁减。其供膳喇嘛。照旧办理。下军机大臣议奏。寻议、来降宰桑五十二人。内俄罗斯、杀旧宰桑奇塔特、率四千余户来降。所率非其属下。应授散秩大臣。巴苏泰、纠合博托什、率九百余户来降。亦应授三品总管。赛音察克、率一百五十余户来降。已授副总管。其职衔仍候钦定。余应如所奏。得旨、所有准噶尔旧有之四图什墨勒、鄂勒哲依、约苏图、阿巴噶斯、俱著授为内大臣。其衮布所遗之缺。俟选人补授。亦著授为内大臣。赛音察克、仍授为副总管。余依议。　　

○戊戌。上诣畅春园、问皇太后安。　　

○举行浙江省军政。卓异官一员。年老官二员。升赏处分如例。　　

○己亥。谕、今年江南淮、徐、扬等属。间有被水之处。已先后降旨。令该督抚查明赈恤今续据庄有恭奏大江以南之阳湖、江阴、靖江、金匮、溧阳等县。大江以北之江浦、六合、二县。及淮、徐、海、三府州属。均有续经被水之处。虽据该抚奏称、现在办理抚恤。各属米价亦尚平减。但歉收处所。米谷宜早为筹备。著将该省本年漕粮。截留十五万石。以资备用。该部遵谕速行。　　

○谕军机大臣等、前据黄廷桂奏、打箭罏外孔撒、麻书、两土司争竞构衅。应亲身前往。随宜料理。拟于六月十五日前赴打箭罏等语。此摺即系黄廷桂六月十五日拜发之摺。此后黄廷桂于何时到罏。及如何办理。并番蛮曾否解散一切情形。俱未奏明。即伊于六月二十一、二十七、两次奏摺。亦并未奏及。传谕询问、令将现在办理情形。作速具奏。以慰悬念。寻奏、孔撒、麻书、争产恃兵。大金川、绰斯甲、革布什咱、德尔格、袒护构衅。臣亲往弹压。差弁化诲。绰酋先将围角洛寺兵彻去。罏地防备严密。随酌定机宜。于七月初一日回省。松冈、梭磨、卓克基、三土司。已檄彻归。绰酋遣头目阿结、赴省禀称、因德尔格、革布什咱、是孔撒亲戚。挑唆帮兵。蹂躏麻书。又角洛寺、往来罏地道路。被革布什咱抢夺。故与他打仗。臣等谕、孔麻之事。遣大员前往公断。角洛寺派兵驻劄。分送四家兵归巢该目听闻。口称如此公断。土司无不遵依。臣等译牌传示。分差弁员。往金绰、德、革、下营处。谕令彻退。此现在办理情形也。督臣开泰到省。臣将此案原委。川省番情。一切告知。俟妥筹善后事宜。再驰驿赴京。得旨、览奏俱悉。祇可如此办理而已。　　

○又谕、据锡特库等奏、广州驻防汉军。共三千余户。细察情形。未便全行改驻。酌量请改一千名等语。驻防汉军。改驻满兵。所有汉军内情愿入伍者。改补绿营。原为伊等生计所资。酌量通融调剂。该将军等、如果确见地方情形。实有难以办理之处。即应据实奏明。停其查办。若既应办理。则当一体改补。或分以年分。宽其时日。陆续筹拨。期于该处驻防。全行改驻满兵。方合体制。今该将军等、于三千余户之内。奏请酌改一千名。是伊等原无定见。冒昧请改于前。迟回观望于后。而为是月攘一鸡之议。岂成政体。可将此旨传谕锡特库、杨应琚知悉。　　

○又谕、据庄有恭奏报、乾隆十九年分、徵收钱粮数目一摺。内开该年未完银三十六万余两等语。江苏粮额。本视他省较多。但此项内积年因灾蠲缓带徵之数。已据该抚于摺内开除。则皆应徵正供。自当按年清完。何以未完至如许之多。即较之该省十八年未完银一十三万余两之数。亦相去悬殊。著传谕庄有恭、今其督饬属员。实力查办。无致愈积愈重。启官吏侵那。顽户抗延诸弊。并将因何未完之处。查明具奏。　　

○又谕曰、班第等奏、阿睦尔撒纳于初十日起程。并诉请停彻塔尔巴哈台马匹等语。阿睦尔撒纳、果一径前来。办理更易。班第等即遵前旨。将齐木库尔等办理后。将此项马驼。及伊侵蚀达瓦齐什物。彻底查出入官。此时总宜慎密。　　

○户部议覆、江西巡抚胡宝瑔奏称、芦洲报坍拨补。有有课无课之分。请嗣后有课之洲报坍者。汇册按次拨补。其沙滩等报坍者。不准拨补等语。应如所请。但水影沙滩等项。小民承认多年。坍塌不得拨补。恐未甘心。应令嗣后淤涨地亩。尽有课坍户补足。余即酌拨无课坍户。再剩始行召垦。从之。　　

○大学士管四川总督黄廷桂参奏、中军副将史载贤、废弛营伍。请旨革职。得旨、史载贤屡任大员。由获罪废员。弃瑕录用。不思黾勉报效。非寻常昏惰废弛者可比。仅予革职。不足蔽辜。著拏交刑部治罪。　　

○定北将军班第奏、臣等于七月初七日。至尼楚滚地方。将察哈尔、喀尔喀兵五百名留驻。余兵陆续彻回。报闻。　　

○举行山西省军政。卓异官三员。升赏如例。　　

○建江苏华亭官桥三洋等一十三汛营房。从巡抚庄有恭请也。　　

○庚子。上御勤政殿听政。　　

○谕军机大臣等、据台柱奏、乾隆十九年分、报销未完者共有八案。各省奏销案件。迟延不结。屡经降旨饬谕。而该省一年之内。尚有未完八案。且有十八年报销之件。殊属迟延。台柱到任未久。自非伊一人任内之事。可传谕该抚、令其查明历任迟延缘由。即行具奏。并严饬属员。速为完结。毋致悬案日积。　　

○以礼部左侍郎兼翰林院掌院学士介福、翰林院侍讲德保、充日讲起居注官。　　

○以正黄旗护军参领爱隆阿、为齐齐哈尔副都统。　　

○辛丑上诣畅春园、问皇太后安。　　

○谕军机大臣等、班第等密奏、阿睦尔撒纳种种逆迹。图据准噶尔地方。及促令起行后。次日即行住宿。复遣纳噶察告称、阿巴噶斯。约苏图、乌克图、与喇嘛等、潜行计议。如不令阿睦尔撒纳统领驻劄。伊等宁剖腹而死。不能贪生。别事他人等语。阿睦尔撒纳叛迹已彰。办理自不容犹豫。昨据奏阿睦尔撒纳已于初十日起行。朕意方谓就此办理。甚属便易。但据班第今日所奏。则似阿睦尔撒纳意中。已不无猜疑。朕心深为廑念。乃班第等奏称、或俟伊至热河时。酌量办理。或令于热河附近。及呼伦贝尔等处居住。所言参差不定。是全不知事理之轻重矣。试思现在事势至此。朕即有姑留阿睦尔撒纳之意。伊等俱系目悉情形。理当据实陈奏。无所迟回。而乃二三其说。不能果断若此。朕甚不取。再如阿睦尔撒纳、故令纳噶察、来述阿巴噶斯等之言。彼时如何相答。亦未奏及。又称将约苏图等业行调取等语。夫阿睦尔撒纳遣回纳噶察。逞其诞妄之词。明系试探伊等。使识见明敏之人。即当向纳噶察云。阿睦尔撒纳、与我等同为将军。伊之前去。即如我等前去。我等在此。亦即如伊在此。宰桑等何敢作此妄语。果其有之。即应向阿睦尔撒纳查问。如此诘责。不但当下情词。可以洞悉。即伊回告阿睦尔撒纳时。亦可款慰其心。今既不出此。恐阿睦尔撒纳不能不生疑畏。再达什达瓦之妻告称、阿睦尔撒纳欲娶其女。协力相助。即可收服四卫拉特之语。似觉荒唐。以阿睦尔撒纳之人之行。此言在所必有。但今日安肯轻吐。使萨喇勒闻之。能保其不为传述乎。伊即有此言。班第等惟应密加防范。而仍示以不疑。乃告以将此情节具奏。殊非慎密之道。今此事既往。无庸置议。此间相距甚远。一切事宜。班第等务宜相机筹办。勿致稍有贻误。再观阿睦尔撒纳、欲前复却情形。其意讵肯径行前来。班第等此时、如遵朕前旨。将伊业已擒治。固甚妥协。如未及办理。而伊已起程前来。势必在塔尔巴哈台游牧处逗留。班第等加意探访。一得信息。即遵朕属次所降谕旨。务期熟筹妥办。一举万全。无少疎漏。慎之。　　

○又谕、昨传谕班第等、办理阿睦尔撒纳后。即将齐木库尔等、一并擒治。今思阿睦尔撒纳、受恩深重。奸狡狂悖。实为罪魁。齐木库尔等、尚与纳噶察之附和生事者有间。若一并办理。恐准噶尔各部。妄起猜疑。且以擒治一二人。而发兵动众。亦觉非体。著传谕班第等、将来擒治齐木库尔等。不必带兵。但令其前至军营。解送来京。若抗拒逃遁。再发兵声罪致讨。其分散游牧人众。及清查牧场各事宜。仍遵前旨行。　　

○是月。署两江总督尹继善、江南河道总督富勒赫、奏覆、臣尹继善、七月初二日渡江。沿工查看。湖河异常盛涨。酌将各坝开放水势始平。臣尹继善、现往徐属查工。臣富勒赫、在淮属各工策应。务保秋汛平安。得旨、览奏欣慰。　　

○尹继善又奏覆、两江各属陆续勘报被灾州县。已先行抚恤。闻抚臣庄有恭起程前来。一切赈务。当面商料理。得旨、览奏俱悉。一切赈恤事宜。宜加意妥协为之。南巡之事。较民瘼孰重。不可顾此失彼。　　

○浙江巡抚周人骥奏、乾隆十四年。仁和县垦地一百六十七顷零。海宁县垦地一千六十三顷零。海宁认户。多系豪强外籍。从不到地垦种。现在垦种者。系沿海无业民灶。各认户勒令纳租。垦户不甘。纷纷赴控。臣彻底查清。悉归垦户报升。认户原系垦户。仍准丈给。得旨、好。办理甚公当也。　　

○新调湖南巡抚陈宏谋奏报、由西安起程日期。得旨、览奏俱悉。汝不患不能事。但患取巧。若能去积习。则朕所嘉也。　　

○四川总督开泰奏报、到省任事、及地方情形。得旨、既知其艰。应图其易。黄廷桂久悉蜀省情形。应问彼以广益。而一切措施。又当设诚而要之以久。政不必欲速也。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百九十三


大清高宗法天隆运至诚先觉体元立极敷文奋武孝慈神圣纯皇帝实录卷之四百九十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　
</div>
    <div class="pagination">
<a href="清实录乾隆朝实录_page673.html">上一页</a><span>...</span><a href="清实录乾隆朝实录_page669.html">669</a><a href="清实录乾隆朝实录_page670.html">670</a><a href="清实录乾隆朝实录_page671.html">671</a><a href="清实录乾隆朝实录_page672.html">672</a><a href="清实录乾隆朝实录_page673.html">673</a><span class="current-page">674</span><a href="清实录乾隆朝实录_page675.html">675</a><a href="清实录乾隆朝实录_page676.html">676</a><a href="清实录乾隆朝实录_page677.html">677</a><a href="清实录乾隆朝实录_page678.html">678</a><a href="清实录乾隆朝实录_page679.html">679</a><span>...</span><a href="清实录乾隆朝实录_page675.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
