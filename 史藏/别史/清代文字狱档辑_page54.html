<!DOCTYPE html>
<html>
<head>
    <meta charset="UTF-8">
    <title>清代文字狱档辑 - 第 54 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清代文字狱档辑 - 第 54 页/共 61 页</h1>
    <div class="content">陕西总督臣岳钟琪谨奏圣恩超越古今特再沥陈谢悃事窃臣因欲速得逆犯张熙谋逆实情故伪与盟誓在臣鄙念惟知有国不知有身然方自愧识见迟钝不能于初接逆书之时即以甘言试诱早得底里至次日虽与盟誓已觉无及而逆犯张熙竟肯吐露实情者实由上天圣祖默夺其魄非臣盟誓所能诱致乃荷朱批谕旨此等盟誓消灾灭罪赐福延生又重之以天祖之鉴临臣感泣悚惶惊喜交迫伏念微臣自顾鄙野逢旷代难遇之圣君承古今未有之隆眷正不知从前历劫何修得此乃荷朱批谓臣亦自乘愿力而来辅佐圣主臣戴此恩纶如蚊负天不识措身何地惟是君父期待之厚注念之切远迈隆古至于此极臣虽木石能勿世世生生矢忠诚于万也为此沥陈感激之私百叩恭谢伏乞皇上睿鉴谨奏雍正六年十月十七日

朱批朕生平居心行事惟一诚实二字凡谕卿之旨少有心口相异处天祖必殛之朕之诚实卿必尽知而卿之忠赤朕实洞晓朕惟朝夕焚香对天祖叩头祝愿祈我良佐多福多寿多男子耳五内欣悦览之

　陕西总督岳钟琪奏折　缴回朱批档　　
陕西总督臣岳钟琪谨奏为遵旨密封呈览事窃查逆犯夏靓即曾静遣徒张倬即张熙持逆书到臣随即会同抚臣西琳将讯供情由缮折密奏续将设法诱讯各姓名情事节次奏闻兹于本月十六日恭接朱批臣密折二件臣跪读之下仰见圣主天地之量无所不容日月之明无微不照伏念圣祖六十余年深恩厚泽天下臣民沦肌浃髓我皇上仁孝恭俭兢业忧勤御极数年以来凡所以厚民生而肃吏治者史册不能尽书朝野旨能共晓乃夏靓逆书与张倬供吐不似生长盛世之人于圣朝隆治略无闻见臣初亦疑其来自土司外彝等处亦曾以土司外彝之事探之彼悉懵然不知故前折未敢附及臣细探其语京居址实系湖广人民细看其形貌瘦弱似通文墨不谙武艺至一切谋逆实状臣屡为诱讯俱言惟师曾静知之必俟捕得其师方可究诘实情　朱批朕览逆书惊讶堕泪览之梦中亦未料天下有人如此论朕也亦未料其逆情如此之太也此等逆物如此自首非天而何朕实感沃祖之恩昊天冈极矣此书一无可隐讳处事情明白后朕另有谕卿可将朕究抑处伊从何处所闻随便再与言之看伊如何论议若恐其畏惧自了则可不必寻常诬陷一平人尚遭恶报似此以毫无影响之事诬捏君上谅无人心者矣可笑可恨之极　兹惟遵旨将逆犯张熙加谨防守以待首逆曾静质对外合将逆书并搜出张熙所带曾静坐拟生员应诏书一本刘之珩所刻握机图一本一并遵旨密封恭呈御览为此谨会同抚臣西琳缮折密奏伏乞皇上睿鉴施行雍正六年十月十七日

朱批西琳闻又不妥协其才情居心人品办事如何据实奏朕知之回奏王廷瑞一折留中有旨谕部矣

　陕西总督岳钟琪奏折　缴回朱批档　　
陕西总督臣岳钟琪谨奏为遵旨密讯据实复奏事窃查逆犯夏靓即曾静遣徒张倬即张熙所投逆书臣遵旨密封进呈兹于本月初九日跪接朱批谕旨命臣将伊从何处所闻随便再与言之看伊如何论议钦此伏念臣前于乍接逆书之始粗阅数行发竖目裂未暇询其言所从来即随后屡次诱讯亦未忍再举其污蔑之词究诘所自实为疏忽但彼时诱吐逆党实情曾伪许其即行释放及张熙吐露实情之后数日不见释放自觉被诱遂忧惧仓惶痛哭流涕臣恐有他虞随令署长安县事咸宁县丞李元将张熙携住长安县衙署中仍派标员兵丁看守伴宿近因李元禀称张熙偶以感冒有疾是以未即传讯一二日后闻已稍愈随密唤入臣署设法讯诱臣思逆犯张熙狡黠最甚见兵弁看守月余彼必料臣已经入告臣是以先问张熙言尔师书子我自断断不敢进呈但尔既来我亦不敢不奏所以将尔暂留不料圣天子浩荡仁恩转怜尔等或系大有才猷越在草莽不但不加罪责且欲收而用之故今密唤尔来告知此意但如此圣主尔等何以全然不知甚至尔师书中还有那些奇骇之说当初是何处听来便认以为实呢据张熙供称前自湖南往江浙时乃由水路有搭船之人所言如此臣问同舟者何等之人住居何处是何姓名据供偶然搭船不过行路客商实未问其里居姓字臣问其人是何等形貌据供匆匆问答但记其言至其人实不能记忆臣问云贵等省有作此言者否据供并未走过云贵臣问你由川到陕亦闻有作此言者否据供这是今年从旱路来不但未闻此等语言路上且有人说是好皇帝我心里正也疑惑要问是如何好处他们走路的人就说也说不明白臣云此惟我辈大臣方知天德圣治之万一其道路愚民但知感颂如何说得详细皇上至性诚孝谅阴三年斋居素服更行兼服之典此其尽礼尽制虽三代以上亦所未闻至今一动一言无不慕效圣主每逢称述恻怆涕零至于友爱弟昆敦笃宗室不以严胜慈不以恩废法尔等既通文墨当知周旦何以作相管蔡何以得辜即知圣天子用法用恩悉由天理自然之极则矣若乃治功高深广远如尊心崇文减豁丁条治水营田蠲租发帑频施赈贷视民如伤立贤无方求才若渴体察群吏信任大臣无利不兴无弊不革凡此史不胜书口难尽述者尔等或不能遍晓即如尔等如此大逆不道虽遇尧舜亦无不震怒立置极刑乃圣主父母之心天地之量尚且殷殷惓惓询及尔等学术才技欲宥海山之罪案曲收蚁介之微长此其广大宽仁自古帝王莫可比似今但将舟中之人据实说出尔等即有生机若仍执迷是自误也逆犯张熙闻臣此语亦惶恐云果如此是我等悖谬自作之孽何可复活舟中人实不能记忆等语臣因此伏思从前于邸抄内见提臣路振扬奏对以圣主天性即恶旨酒乃出于生安并非有意而外人竟有称圣天子惟酒无量等语是虽股肱大臣非亲侍燕饮不能深悉传言相反至于此极此皆系从前不轨之徒捏造流布今曾静等既敢谋大逆则其污天蔑日之言何所不至臣细讯张熙既毫无指实即所供舟中传说者若果有其人亦未必非前此造言之余党统俟捕获曾静之日再加研讯自无遁情臣谨将现今密讯事由据实复奏伏乞皇上俯赐睿鉴施行谨奏雍正六年十一月十四日

朱批欣悦览之此事朕实庆幸感天祖之慈见也毫无愤怒处朕从来秉性卒然临之不惊无故加之不怒二句实能之何况此有益无损之妄言此案审明诸逆尽获时自另有旨谕

　副都统海兰等奏折　缴回朱批档　　
副都统臣海兰湖南巡抚臣王国栋谨奏为奏明事窃臣海兰于十月十一日奉命驰驿出京于十月二十七日酉刻抵湖南长沙府抚臣驻札公署谨将谕旨交办事宜密下与抚臣王国栋钦遵会同办理臣等随于本日戌刻密委长沙协副将周宝会同永州府知府姜邵湘前往宁远县查拿刘之珩并着要门人陈立安又密委臣海兰带来守备韩祥同抚标中军游击邬锦署郴州知州张明叙前往永兴县查拿曾静又密委长沙府知府孙元前往安仁县查拿张熙之父张新华及张照张勘二犯又密委岳州府知府尹士份前往华容县查拿谯中翼均令多带兵役谨密搜拿臣王国栋又经密檄该管地方文武员弁遣拨兵役严行防范臣等并面谕各委员如各犯内或有结连党羽不服擒拿等情该员等一面移会该地本管邻近文武带领兵役设法擒获一面飞报臣等添兵会擒务获匪类毋致疏脱因各该县离长沙数百里或千余里不等尚未据各官回复获俟陆续获到追究党伙讯取确供另行具奏外所有臣海兰到长日期与会同臣王国栋分委员弁密捕缘由合先会折奏明伏乞睿鉴缘系奉旨交办紧要事件谨遣抚标把总李松驰驿赍捧奏闻

朱批览

　湖南巡抚王国栋奏折　缴回朱批档　　
臣王国栋谨奏为陈明地方安静情形及微臣感激私忱仰祈睿鉴事窃臣谬荷疆惭无报称惟有督率属吏整饬地方以期稍尽职守不谓永兴安仁县属忽有逆贼曾静张熙敢为逆书公行不道臣疏忽之咎自问莫逭乃蒙我皇上不加谴责仍命副都统臣海兰至长同臣密行办理此盖圣主鉴臣才本不及而曲赐矜原悯臣过获无心而勉其后效天恩高厚感激涕零臣随公同海兰密委长沙府知府孙元等将主谋逆贼曾静逆贼张熙之父张新华兄张照堂叔张勘并供犯谯中翼等先后拿获到案除讯过口供另折会奏外臣窃似逆贼曾静虽坚供并无同谋党类但该犯住居处所逼近苗疆倘有伙党潜藏关系匪细臣又分饬干员细加遴访并密机该管文武严行稽察据称各属苗土人等俱极安静实无匪类藏匿不敢矜张滋扰等语臣伏查现获伏逆贼曾静及张熙之父张新华等均系猥琐下流既无白莲无为等教可以哄诱愚民复无寸技片长似及家产巢穴可以号召匪类徒以略识点画遂尔丧心病狂深山穷谷之中闭户潜谋大逆不道诚为禽兽之不若覆载所不容宜置极刑以彰国法至地方有此匪类臣平时不能觉察虽邀圣恩格外宽宥臣罪实无可辞伏祈皇上即赐严加处分以为疏忽之戒除现在会同臣海兰严追同谋知情伙党质讯确实另行会奏请旨外所有地方现在安静情形及微臣感激私忱合先具折奏闻伏祈睿鉴

朱批览

　湖南巡抚王国栋奏折　缴回朱批档　　
臣王国栋谨奏为敬复训旨事本年十一月二十六日刑部左侍郎署吏部尚书事臣杭奕禄奉命至长臣谨跪请圣安随蒙臣杭奕禄口宣皇上训旨尔到去问王国栋他在湖南一两年如果时常宣扬德化晓谕愚民如何会有这样百姓想河南必无此事叫他从此以后勉力改过自新留心地方事务不时晓谕愚蒙稽查匪类等因钦此臣跪聆之下悚惭无地伏念臣本愚贱谬任封疆楚南刁悍习俗久属圣明洞鉴今乃有大逆不道之曾静张熙出臣属下臣莅任一载有余不能革易心志化导于先又不能抉摘隐微觉察于后负职之罪百喙难辞乃蒙我皇上不加谴责格外优容复谕旨部臣勉臣改过天恩如此其高厚训诲如此其谆切臣虽短于才识亦略具人心若不知加意奋勉则属下愚不移何以对扬圣主何以督率官民更何以与田文镜李卫诸臣比肩而共事自今以往臣惟有时刻凛遵天语一念不敢懈弛一事不敢姑息殚心竭力化导整顿以期仰报殊恩于万一耳除会讯逆贼供情及分咨各省提犯缘由另行公同陈奏外所有微臣恭领训旨私心感激下情理合具折附奏臣谨奏

朱批既为大臣凡事只务远大二字人多以因小而误大者勉为之

　副都统海兰等奏折　缴回朱批档　　
副都统臣海兰湖南巡抚臣王国栋谨奏为报明拿获首恶日期及讯过口供仰乞睿鉴事窃臣海兰于十月二十七日到长沙府城同臣王国栋遵旨密委长沙府知府孙元等分路查拿逆犯曾静等于十一月初八日据岳州府知府尹士份华容县知县赵念曾解到谯中翼该臣海兰臣王国栋即公同密讯据谯中翼供我年七十二岁系华容县学文生今岁因贫苦患病考试不到除名我入学二十八年不入公门不管闲事平日只晓得读书教学并不会出外行走不认得什么曾静张熙昨日忽然拿到这里连一生积聚得几本书都抄了来不辞什么缘故那刘之珩是安乡人平日文字相知曾替他做过一篇时文序是实若不信只求拿这些人来与我对质再着两个人扮作我叫曾静等认指谁是谯中翼我这冤就伸了等供因取所搜书籍等项查看并无与张熙等往来字迹诗内止有题明太祖像一首据供系前明华容县人黎禧永号天山所作并不是我做的等语当查诗题下确有天山二字随将该犯发禁候质于本月十二日据长沙府知府孙元拿解逆贼张熙之父张新华兄张照并与张熙同行上书之张勘到案即公同密讯据张新华供我今年六十岁原名张仕璜是乙亥年进学因考试不到除名那张熙是第二的儿子从永兴曾静读书近来见他大言不惭我赶他出去他就住在曾家今年回来当田房做盘费说要往川陕上书去我被曾静所愚儿子做这样不法事我不能管束就该死了据张照供张熙是我兄弟这两年通在永兴曾静家住我只晓得种田他们做的什么事我不晓得据张勘供曾静是我师父张熙是我族侄他会行医今年五月曾静打发他大儿子同张熙到我家把数两银子与我叫我替他背包袱同到四川去说前头有好处并不晓得什么事情我跟着他走九月十四日到了陕西张熙叫我到文王陵上拔蓍草到二十四日回来听见他说要往总督衙门上逆书的情由我想这样不法的事我若同做就该死了心里害怕即时卷起铺盖走回不知张熙后来怎样了我是十一月初二日到家初三日就被捉住这些事总是曾静张熙做的我实不知情求超豁夹讯该犯矢口不易至本月十五日据抚标中军游击邬锦署郴州知州张明叙同随带守备韩祥拿解张熙之师曾静到案臣海兰臣王国栋即公同密讯据曾静供我年五十岁是永兴县人系生员考了五等革除这上书的事是我数年前的想头立定志向今年同学生张熙商量做的张熙当了屋和塘设措盘缠是今年五月初七日起身那张勘是我叫他同张熙去那书中讲的话必要有学问的方好与他商议张勘是个没学问的我如何肯替他讲他不知道的就是张熙父亲张新华止晓得他儿子住川陕去上书那书里事情他也做不得主永兴有学问的人少我在山里住离县城远并不相与人刘之珩先做永兴教官我从过他知道他晓得性理天文学问尽好那陈立安是他学生在他家认得的刘之珩有六十多岁极有涵养听见我讲及这些道理还大怒痛骂今年上书的事他隔的路远并不曾与他商量谯中翼平素不认得曾见过他的文章知道他的学问好有志向我生平讲究程朱性理见吕晚村拒陆尊朱直接濂洛之传心里慕他去年张熙曾到浙江访他书籍回来知道湖州严赓臣沈在宽们都是吕晚村渊源一脉必定有学问的了就同张熙讲究这事若做得成我们举尔所知这些人都可荐得的其实不曾会过面并无同谋的事也没有什么党羽我永兴有个学生廖易我平时讲论道理他知道的上书的事他并不曾同谋总是我一人做事一人当我不肯赖也不好诬扳别人的等供臣海兰又追问张熙所说六省一呼可定之处据供这是我同张熙商量看见时疫流行像个天心不顺想来天心是一样的故如此说并没有成见等语臣等又细检各犯家中搜到书籍字札于张新华家搜出逆书二册并上总督岳钟琪书稿及临行祭神祭祖等文系张勘带回之物讯据张勘供这书是张熙带去的他藏在被盖里我不知道拿回来被长沙府搜出的书上的话我不晓得求问曾静便见明白讯据曾静供这书上的话俱是我做就把与张熙的我岂有赖等语又查书内所开严赓臣沈在宽车遇上俱系各省已经奉旨查拿之犯又有施虹玉毛仪孙学颜名字讯据曾静供施虹玉系江南徽州人年九十六岁其人已故孙学颜系山西人我在古文刻本上见他学问好没有会过面不晓得他年貌住处毛仪系陕西凤翔府宝鸡县人曾在晚村家内买过八十两银子的书知道他学问好的等语臣海兰臣王国栋查书内辞义类多借道学以济其悖逆之说满纸乱言狂吠不道翻阅一过心胆欲裂断不敢进呈御览现在公同封固俟追讯确实即行请旨焚毁似此丧心病狂逆贼虽寸砾不足蔽辜断难姑容时刻第刘之珩虽经拿获因途远尚未到案对质且他省所拿各犯不知口供果否相符不便即请正法或致同恶漏网再查曾静状同禽兽语属猖狂昨游击邬锦等拿获之时于该犯衣衫上写对句数联并云蒲潭先生卒于此自知罪大恶极欲寻自尽幸赖皇上威德天夺其魄是以擒获臣等因该犯自获到案即经直认未经查拿之犯俱一一供明且查逆书所载亦无多余党伙张新华又现在患病窃虑夹讯致毙或该犯自行绝食不得明正极刑无以快人心而彰国法是以未加夹讯现饬按察司加谨看守俟刘之珩陈立安廖易等到案质讯确实即行会奏请旨定夺外所有首恶曾静拿获日期及讯过口供理合会折谨遣抚标把总李吉驰驿赍捧奏报又查曾静所供孙学颜系山西人臣等于搜到书籍内检出吕晚村古文二本系桐城孙学颜编次作序篇首又有桐城孙用克编次一条似乎孙学颜即属孙用克再臣海兰前赍到供犯单内开有孙克用一人系江南淮安府人与集内桐城孙用克姓名略同合并陈明伏乞睿鉴

朱批知道了

　刑部左侍郎杭奕禄等奏折　缴回朱批档　　
刑部左侍郎臣杭奕禄副都统臣海兰湖南巡抚臣王国栋谨奏为恭报会讯逆贼供情并呈逆书底稿仰乞睿鉴事窃臣杭奕禄于十一月初三日奉命出京至二十六日抵长沙府城恭述我皇上天地之量尧舜之仁不以逆贼狂言少介圣意并命臣等平心静气穷究邪说所由来开导痴愚所未喻务使折服认罪臣海兰臣王国栋恭聆之下仰颂圣德之渊涵益愤逆徒之妄诞臣等随于长沙抚臣内署密室提出曾静将本朝得统之正列圣功德之隆圣祖仁皇帝六十余年恩泽入人之深当今圣天子孝敬慈惠恭俭文明与夫励精求治之实心爱养斯民之实政逐一开示宣扬该犯谛听良久乃俯首认罪云静生居天末日坐井中妄想成魔造言诽谤是诚罪大恶极苦非三位大人传示几于至死不悟等语痛哭流涕叩头不已臣等见其醉醒梦觉然后将逆书所载逐条追究该犯茫无所指非云齐东之语即云臆度之私诘问再四毫无风影当给纸笔令该犯详细写供谨将亲笔供单进呈御览臣杭奕禄又会同追究其同谋党羽据该犯坚供当日遣张熙前去实系独得之秘毅然而行既非他人所能参赞亦不屑与闻于人且自以为成固有利止亦无害故知几录内谆嘱张熙一路访问如所闻与在家所传不合即便回来另作主意不可轻举原非预有邀约谋定后行实无同党有书可证等语臣等会讯续获之宁远县教谕刘之珩陈立安并书内查出之曹珏廖易即景叔等皆供不知投书情事即质之曾静亦云伊等实不知情臣等又询刘之珩果否通晓天文兵法据刘之珩供称因幼习尚书略晓得些星像图说那里知道天文至八阵握机图俱是先贤朱熹成语之珩纂刻起来教武秀才的何尝知道什么兵法曾静看见了握机图格物集他就混说之珩知道天文兵法了如今这两种刻本底稿现在求查便明等语臣等细阅刘之珩格物集抄本及握机图注刻本实无妖妄悖乱之语除将检得刘之珩格物集一并封呈外伏查逆贼曾静即夏靓生于山野不明大义因考试五等遂丧心病狂借前人道学之皮毛以行无父无君之邪说复敢诬谤圣主捏造逆书遣徒张熙即张倬又字敬卿带同张勘即实安赍往陕西希图诱惑大臣济其大逆诚为罪恶滔天神人共愤臣等恪遵训旨平心细讯该犯自知诬妄不待刑加叩头伏辜虽悔罪出于至诚似类有苗之格而下民敢于罔上难逃大逆之诛宜置极刑以彰大法同谋之张熙知情之张勘张新华以及缘坐人等律有明条均难轻纵至于曾静行止乖张久为乡党所不齿其所谋情事亦非邻里所得闻昨事露被获当地士民以为向年假称道学今竟弄出事来莫不称快被其蛊惑信从者不过张熙等一二门人臣等细行查访此外实无同伙党羽其逆书所载谯中翼严赓臣沈在宽车鼎丰车鼎贲孙克用并书内查出毛仪施虹玉等据该犯坚供皆系背地推崇并未谋面之人等语臣等查阅知新录知几录内所载各条原无与众人商谋字样似非全出狡饰再从前曾静遣张熙往浙访求吕晚村书时曾见吕晚村第九子吕无尽得伊纲目凡例未发之蕴或彼此有所商谋亦未可定臣等现在行提并要备忘录吕子文集及纲目凡例未发之蕴以便查阅质审定拟曾静系大逆重犯理应刑讯但各犯尚未到齐若一加刑该犯自知必死势必绝食则将来难于定案统俟各犯到后严行质取确供斟酌律拟臣等自当仰体皇仁仁细心区别有罪者断不敢纵漏一人无罪者亦不敢株连扰累也所有曾静逆书底稿及祭祖等文稿前臣海兰臣王国栋以臣子忠爱私心不忍将犯上呓语转呈君父谨公同阅明封固具折请旨今臣杭奕禄面聆天语知圣主如天之度未尝以妄诞之语少介圣怀既有逆书理当进呈臣等谨公同封进仍望皇上即赐发回容臣等细按追问以免遗漏除现在会咨陕西江南浙江三省督臣提拿逆贼张熙并逆书内一应有名人等到案质明另行分别律拟奏请外所有臣杭奕禄到长会讯缘由及逆贼曾静供单并搜获曾静大逆书三册又所著小学开蒙一册扇一柄对联一纸刘之珩书二册谯中翼诗稿一纸理合另匣一并奏呈伏乞睿鉴谨遣抚标千总吴杰赍捧奏闻

朱批览逆犯之供单更属可笑人也有旨部颁遵谕将一起逆犯狎解来京一路着实宽慰带来江浙逆党数人已解到部矣俟到京对质

　湖广总督迈柱奏折　缴回朱批档　　
湖广总督臣迈柱谨奏为奏闻事窃照臣驻扎湖北武昌凡湖南事件耳目稍远闻见甚迟先于四月内臣经奏明在案当蒙朱批此自然之势岂有不量之理等因钦此但臣身受总督重任凡有关地方紧要事务向经饬谕湖南文武属员不时报闻以便办理不敢一事怠忽更不敢一刻苟安兹于本月初三日据署衡州副将印务谢珑密禀内称长沙知府孙元到衡约同文武密拿要犯随令外委带兵同至安仁于十一月初二日已拿获张新华张昭张勘三名各犯家产封固理合禀明等因又于本月初四日据谢珑禀称今有钦差同抚标游击桂阳知州在于永兴县渤潭地方拿获匪犯曾静一名衣内写有渤潭得道先生字样当查明该犯家口收永兴县禁等因同日又据永州知府姜邵湘密禀内称长沙协周宝持巡抚公文同至永城拆阅公文系密拿宁远县教谕刘之珩并追要门人陈立安及同志录即同副将县令督同拿获搜查寓所据供同志录并未看见又搜查册籍往来书札并家口财物封贮看守并拿获陈立安之子陈达同刘之珩俱解赴长沙等因同日又据长沙副将周宝密禀与前禀同又于初五日据岳州参将李佐喜密禀十月二十九日夜有岳州知府奉巡抚钉封公文一角酌派武弁一员带兵同往华容县有县令奉巡抚飞檄内开奉旨严拿要犯谯中翼当令把总同往至歇凉地方于十一月初二日未时拿获谯中翼并子谯大谷押解到岳拨兵转解长沙去讫等因又据岳州知府尹士份禀同前由同日又据华容县禀亦同前由随又据岳州知府尹士份密禀内称奉巡抚檄文拿获谯中翼父子解赴长沙巡抚当同钦差大人在内堂会审即将书箱四个取进又蒙巡抚传谕驰驿往安乡密拿陈立安已获起解至该犯家产有水田时文一小书箱等因据此臣查此等密拿情节三日之内据文武各报事同一类揆其行径显系地方奸匪有谋为不轨情由或系抚臣察觉奏闻事件或有别经发觉之处臣实未准抚臣知会又恐系另奉密旨令抚臣办理事体不便违例询问臣是以虽据报闻仍应静候抚臣审明知会到臣再容具奏但臣身任总督地方有此等奸匪之徒不能查察于先直待拿获之后据文武属员禀报始有知觉臣实惭悚无地总惟仰恳皇上俯念北南两省远隔耳目原有未周之处恩赐曲原庶臣得以稍免过愆再臣原经访闻有旗人金姓者在衡州府城与原任衡州革职知府金依尧往来情厚并口称系奉诚郡王差遣等语招摇滋事臣已密谕衡州府知府密拿即就近解赴南省究审今据按察使赵弘恩亦通报前来此案俟拿获审实容臣另奏合并陈明臣谨缮折奏闻伏乞皇上睿鉴批示谨奏雍正六年十二月初六日

朱批览

　陕西总督岳钟琪奏折　缴回朱批档　　
陕西总督臣岳钟琪谨奏为据实复奏事窃查逆犯张熙供称伊弟张勘由商州一路先回湖南等语彼时臣一面奏闻一面即飞遣确人追缉先令由商州一路挨门逐户盘察查拿仍另遣人星夜兼程预抵襄阳在各饭店马头守候踪迹密伺查捕以凡自西安往湖南者不拘水陆分途冲遍各迳悉由襄阳经过也兹奉朱批谕旨下询张勘曾否拿获仰见睿虑周详恐其逃回预漏消息则逆犯曾静等不无潜匿远扬之患但臣曾细询张熙自西安至湖南住家处水陆必行四十余日今虽据商州一路怞缉之人役回称挨户盘查并无张勘踪迹而襄阳守候之人至今尚未回陕窃计钦差兼程南下到彼必速料张勘纵能脱漏亦难迅速抵家不至预透风声令逆党潜遁也兹奉朱批垂询拟合缮折据实复奏伏乞皇上睿鉴谨奏雍五六年十二月初七日

朱批大奇事张勘到家次日已被钦差差役拿获凡张熙开列名单所有之人一人未曾兔脱皆就擒矣谕卿喜之

　陕西总督岳钟琪奏折　缴回朱批档　　
陕西总督臣岳钟琪谨奏为奏明事窃查逆犯曾静遣徒张熙投递逆书一案于十二月十四日准钦差侍郎臣杭奕禄等会同湖南巡抚臣王国栋咨提逆犯张熙质审并提案犯毛仪乃曾向浙江吕晚村家买过书籍者系陕西凤翔府宝鸡县人等因移咨到臣随即密令署长安县事县丞李元将毛仪实在住址下落仍用好言探问张熙去后续据李元回称据张熙供毛仪系宝鸡县贡生住在磻溪地方前路过曾到他家他已故五六年了他有两个儿子都是务农的庄家汉等语臣即遣把总王大谟星夜前往会同宝鸡县知县杜壝生赴磻溪地方密访查拿如毛仪现在即行密拿到者连张熙一并解楚倘毛仪如果已故即将张熙先行解楚仍一面密拿毛仪之子并搜其书籍到日容臣审明另奏外合先缮折奏明伏乞皇上睿鉴谨奏雍正六年十二月十五日

朱批杭奕禄等已将逆情审明奏闻有旨着将逆类解京完案张熙若已解楚则不必矣若尚未动身亦解送京交部不必解往也沿途着实宽慰不可令受苦差来押解之人着实吩咐好生送到

　刑部左侍郎杭奕禄等奏折　缴回朱批档　　
臣杭奕禄臣海兰臣王国栋谨奏为请旨事雍正六年十二月初八臣等将会审逆贼曾静亲笔供单及逆书稿本业经会折进呈御览其逆贼张熙并供犯严赓臣车鼎丰等亦经飞咨陕西江南浙江督臣分提去后雍正六年十二月二十八日准陕西督臣岳钟琪咨称讯据张熙供毛仪系宝鸡县贡生前曾路过他家他已故五六年了等语现在差查如毛仪尚在即一并移解如毛仪果故即当移解张熙听审合先咨复等因本年正月初七日准浙江督臣李卫咨称此案先奉密旨随将严赓臣沈在宽已故吕晚村之第九子吕毅中第四子吕黄中长孙吕懿历密提到案研讯确供委官李国正等于十一月初六日管押起程解赴刑部投收讫其备忘录吕子文集并别项书籍俱经两次固封具折进呈并将吕留良家现存书目抄册同送在案相应粘抄供单咨复等因该臣等查核单内严赓臣等各供与臣等前审曾静口供相同其张熙赴陕上书之处虽据曾静坚称严赓臣等并不知情但必得对质严讯始可完结相应会折奏请伏乞皇上敕部将严赓臣等押发来楚与曾静张熙等三面质明另容臣等按供律拟请旨定夺至供犯车鼎丰等正月十二日据臣等差役王宗周回称江南督臣危时绎已经遣员解来于正月二十外可到理合一并奏明谨遣抚标把总李吉赍捧奏闻

朱批已有旨著汝等带各逆犯来京矣

　刑部左侍郎杭奕禄等奏折　缴回朱批档　　
臣杭奕禄臣海兰臣王国栋谨奏为奏闻事雍正七年正月二十一日湖南抚标千总吴杰赍捧朱批奏折恭捧上谕览逆畜之供单更属可笑人也有旨部颁遵谕将一起逆犯押解来京一路着实宽慰带来浙江逆党数人已解到部矣俟到京对质等因钦此本月二十二日兵部火牌递到怡亲王等公字内开雍正六年十二月二十五日奉上谕前岳钟琪奏呈曾静张熙逆书朕览之不觉失笑不知从何处得此奇幻荒诞之语但曾静等既为此书必有奸逆之人造作流言希图煽惑者朕不得不一一剖晰宣示于众今将谕旨发出着交与杭奕禄等将朕此谕逐一询问曾静等取具口供奏闻至杭奕禄等前次所取曾静口供今日方到朕尚未细阅大概看过若果朕之居心行事有丝毫如伊逆书之所言则人人当如曾静怀叛逆之心矣并以此谕之据曾静供称此语得之传闻是他人造作此语而陷伊于重罪则造作此语者乃伊之深仇伊更不当为之隐讳即曾静等不能确指其人姓名亦必略知其来由踪迹着杭奕禄等委曲开导推问根究务得其造言之首犯不必刑询若供出之人审究确实着同曾静等一并解京如不得其人即将曾静等解送着杭奕禄海兰带领前来途中加意照看勿令受苦至各省提解人犯其在浙江者已经解京其余人犯若已解楚一并解送等因并抄颁上谕一折到臣等钦此同日准陕西督臣岳钟琪差委盩厔县县丞管道沛等将逆贼张熙押解到长并查明逆书内有名之毛仪已经身故其子毛仍世毛延世现禁在陕等因本月二十九日又准江南督臣范时绎将逆贼供犯车鼎丰车鼎贲孙克用委员押解到长沙府并声明孙克用现在患病等因均经分别严加收禁该臣等随提曾静至抚臣内署钦遵圣谕详悉宣示并将上谕令伊捧阅又委曲开导反复追讯造言首犯曾静惟有痛哭流涕深悔前非叩头服罪据供小的书馆在安仁县路傍鹏塘地方偶听来往路人传言实未询确姓名住址不敢信口妄报惟雍正元年四月二十七日有一人至小的书馆据云向名王澍号燕山系丙戌进士曾与十四爷同窗读过书来小的恐系职官不敢深问因伊称有子现在川陕统兵疑即系岳钟琪父亲故知几录内亦载有此段令张熙访问等语此外实不能指出造言之人臣等诘问王澍居址据供止知是江浙人不知府县又诘问年貌据供彼时有四十多岁如今有五十余岁了五短身材胖胖的微须等语提讯张熙据供赴陕投递逆书系曾静主使案内谯中翼小的并不认识至于刘之珩陈立安等虽有一面并无往来俱不知情小的先于雍正五年至浙江吕晚村家买书会见吕无尽因说起吕晚村有个门人严赓臣遂复至湖州严赓臣家又因严赓臣有们人沈在宽在江南车鼎丰车鼎贲家教书遂写书交与小的于八月间到车家住两三日临行车家送银一两至孙克用系小的在车家时听得说学问好其实并未会面在陕西时亦无见过之供总之这事原是曾叫我前去他平日师道最严我怕他不敢不去其余诸人均不知上书缘由等语臣等复提车鼎丰车鼎贲密询据供原籍湖广久住江南与曾静张熙毫无交往雍正五年八月间有浙江湖州严鸿逵即严赓臣字附张熙带投犯生处犯生等念系原籍同乡穷途告助随留住两三天送银一两而去实不知何故牵及且犯生等世受国恩侄子车敏来现任山西安邑县知县犯生车鼎丰系戊子科副榜犯生车鼎贲系监生何敢结交匪类等语复提问孙克用据供实名孙用克并不曾与张熙会面等语据此除案内缘坐各犯逐一查拿监禁楚省俟本案各犯解京审明知照发落外其逆贼曾静张熙及照单拿获之张勘张新华张照刘之珩陈立安谯中翼逆书有名之廖易曹珏案外查出之张孝先江南解到之车鼎丰车鼎贲孙克用等臣王国栋捐给路费遴委乾州同知沈元曾长沙协守备仇之苞抚千总吴杰督率押解臣杭奕禄臣海兰带领于雍正七年三月初十日自长沙府起程进京所有曾静亲笔供单及臣等带押逆犯起程日期理合奏呈伏乞睿鉴谨遣抚标把总刘起凤恭捧赍奏

朱批览不数日汝等即至京也

　上谕　实录东华录　　
　雍正七年五月二十一日先是湖南靖州人曾静因考试劣等家居愤郁忽图叛逆遣其徒张熙诡名投书于川陕总督岳钟琪劝以同谋举事岳钟琪拘留刑讯究问指使之人张熙甘死不吐岳钟琪置之密室许以迎聘伊师佯与设誓张熙始将曾静供出岳钟琪具折并其逆书奏闻奉旨差刑部侍郎杭奕禄正白旗副都统觉罗海兰至湖南会同巡抚王国栋拘提曾静审讯据曾静供称生长山僻素无师友因应试州城得见吕留良评选时文内有妄论夷夏之防及井田封建等语遂被蛊惑随遣张熙至浙江吕留良家访求书籍吕留良之子吕毅中授以伊父所著诗文内皆愤懑激烈之词益加倾信又往防吕留良之徒严鸿逵与鸿逵之徒沈在宽等往来投契因致沉溺其说妄生异心等语随将曾静张熙提解来京旋命浙江总督李卫搜查吕留良严鸿逵沈在宽家藏书籍所获日记等逆书并案内人犯一并拿解赴部命内阁九卿等先将曾静反复研讯并发看吕留良日记等书据曾静供称前因轻信吕留良邪说被其蛊惑兼闻道路浮言愈生疑罔致犯弥天重罪今蒙一一讯问并发看吕留良日记等书极其狂悖又知圣朝深恩厚泽皇上大孝至仁心悦诚服自悔从前执迷不悟万死莫赎今乃如梦初觉等语因俯首认罪甘服上刑内阁九卿等备录供词进呈御览上谕内阁九卿等我朝肇造区夏天锡人归列圣相承中外从又逮我圣祖仁皇帝继天立极福庇兆民文治武功恩施德教超越百王普天率土心悦诚服虽深山穷谷庸夫孺子以及凡有血气之伦莫不尊亲讵意逆贼吕留良者悍戾凶顽好乱乐祸自附明代王府仪宾之孙追思旧国愤懑诋讥夫仪宾之后裔于亲属至为疏贱何足比数且生于明之末季当流寇陷北京时吕留良年方孩童本朝定鼎之后伊亲被教泽始获读成立于顺治年间应试得为诸生嗣经岁科屡试以其浮薄之才每居高等盗窃虚名夸荣乡里是吕留良于明毫无痛养之关其本心何曾有高尚之节也乃于康熙六年因考试劣等愤弃青衿忽追思明代深怨本朝后以博学鸿词荐则诡云必死以山林隐逸荐则剃发为僧按其岁月吕留良身为本朝诸生十余年之久乃始幡然易虑忽号为明之遗民千古悖逆反复之人有如是之怪诞无耻可嗤可鄙者乎自是著邪书立逆说丧心病狂肆无忌惮其实不过卖文鬻书营求声利而遂敢于圣祖仁皇帝任意指斥凭虚撰造公然骂诅所著书文以及日记等类或镌板流传或珍藏秘密皆人世耳目所未经意想所未到者朕翻阅之余不胜惶骇盖其悖逆狂噬之词凡为臣子者所不忍寓之于目不忍出之于口不忍述之纸笔者也夫普天之下莫非王土率土之滨莫非王臣吕留良于我朝食德服畴以有其身家育其子孙者数十年乃不知大一统之义其日记所载称我朝或曰清或曰北或曰燕或曰彼中至与逆藩吴三桂连书亦曰清曰往讲若本朝逆藩为邻敌者然何其悖乱之甚乎且吴三桂耿精忠乃叛逆之贼奴人人得而诛之吕留良于其称兵犯顺则欣然有喜惟恐其不成于本朝疆宇之恢复则怅然若失转形于嗟叹于忠臣之殉难则污以过失且闻其死而快意不顾纲常之倒置惟以助虐迎寇为心不生民之涂炭惟以兵连祸结为幸何吕留良处心积虑残忍凶暴至此极也又如伪永历朱由榔窃立于流寇之中在云贵广西等处其家自相攻劫贻祸民生后兵败逃窜缅甸顺治十八年定西将军爱星阿等领兵追至缅城先遣人传谕缅酋令执送朱由榔大军随至城下缅人震惧遂执朱由榔献军前此伪永历之实迹岂有被执时满汉官兵转于伊马前皆跪之事瞽说荒唐诞谬极矣总之逆贼吕留良于本朝实有征应之事迹则概为隐匿而不书而专以造作妖诬快其私愤又文集内云今日之穷为羲皇以来所仅见等语夫明末之时朝廷失政贪虐公行横征暴敛民不聊生至于流寇肆毒疆场日蹙每岁糜饷百万悉皆出民力乃斯民极穷之时也我朝扫清寇氛与民休养于是明代之穷民咸有更生之庆逮我圣祖仁皇帝爱育黎元海内殷庶黄童白叟不见兵革蠲租减赋之政史不胜书久道化成休养生息六十余年民安物阜即考羲皇以来史册所纪屈指而数蒙上天之眷佑可以比并我朝之盛者不可多得而乃云羲皇以来未有之穷乎又日记所载怪风震雷细星知彗日光磨荡皆毫无影响妄捏怪诞之处甚多总由其逆意中幸灾乐祸但以捏造妄幻惑人观听为事其失实不经皆不顾也夫灾异亦古所时有上天垂象原以儆戒人君令其修省进德若以捏影捕风之语指为灾异传诸后世或谓从前太平盛世尚有如此非常奇怪灾异倘遇日月星辰水旱之变必生轻忽漫不经心凡所以启后世人君之怠玩者其罪可胜言乎其他猖狂悖乱之词令人痛心疾首者不可枚举吕留良生于浙省人文之乡读书学问初非曾静山野穷僻寞顽无知者比且曾静止讥及于朕躬而吕留良则上诬圣祖皇考之盛德曾静之谤讪由于误听流言而吕留良则自出胸臆造作妖妄是吕留良之罪大恶极诚有较曾静为倍甚者也朕向来谓浙省风俗浇漓人怀不逞如汪景祺查嗣庭之流皆以谤讪悖逆自伏其辜皆吕留良之遗害也甚至民间氓庶亦喜造言生事如雍正四年内有海宁平湖阖城屠戮之谣比时惊疑相煽逃避流离者有之皆吕留良一人为之倡导于前是以举乡从风而靡甚至地方官吏怵其声势之嚣陵党徒之众盛皆须加意周旋优礼矜式以沽重儒之誉如近日总督李卫为大臣中刚正之人亦于到任之时循沿往例赠送祠堂匾额况他人乎此其陷溺人心浊乱世俗害有不可胜言者数年以来朕因浙省人心风俗之害可忧者甚大早夜筹画仁育义正备极化导整顿之苦心近始渐为转移日归于正若使少为悠忽不亟加整顿则吕留良之邪说诬民者必致充塞固于人心而不可解而天经地义之大闲泯没沦弃几使人人为无父无君之人矣今日天道昭然恶贯时至令其奸诈阴险尽情败露则不容不明正其罪以维持世教彰明国法且吕留良动以理学自居谓己身上续周程张朱之道统夫周程张朱世之大儒岂有以无父无君为其道以乱臣贼子为其学者乎此其押侮圣儒之教败壤士人之心真名教中之罪魁也朕即位以来实不知吕留良有何著述之事而其恶贯满盈人神共愤天地不容致有曾静上书总督岳钟琪之举曲折发露以着吕留良之凶顽而吕留良之子如吕葆中者曾应举成名蒙恩拔置鼎甲仕列清华其余子孙多游庠序乃不即毁板焚书以灭其迹且前此一念和尚谋叛之案党羽连及吕葆中其时逆迹早已彰著蒙圣祖仁皇帝如天之仁免其究问而吕葆中遂忧惧以死就常情而论吕葆中之兄弟子孙遇如此之惊危险祸且荷蒙圣祖仁皇帝如此高厚洪恩尤当感激悔悟共思掩复前非以为幸逃诛殛之计岂料冥顽悍惊习与性成仍复抱守遗编深藏笥箧此固吕留良以逆乱为其家传故世恶相承罔知儆惕而实乃天道昭然不容少昧使逆贼之阴谋彻底呈现于今日逆贼之遗毒不致漏网于天诛也曾静逆书朕已洞悉知外间逆党颇众竟有散布讹言希图构乱者然其所诋惟朕之一身朕可以己意自为判定归结若如吕留良之罪大恶极获罪于圣祖在天之灵者至深至重即凡天下庸夫孺子少有一线之良亦无不切齿而竖发不欲与之戴履天地此亦朕为臣子者情理之所必然应将已故逆贼吕留良及现在子孙嫡亲弟兄子侄照何定律治罪之处著九卿翰詹科道会议直省督抚提督两司秉公各抒己见详核定议具奏

　上谕　实录东华录大义觉迷录　　
　雍正七年六月十三日谕内阁浙江逆贼吕留良凶顽梗化肆为诬谤极尽悖逆乃其逆徒严鸿逵者实为吕留良之羽翼推尊诵法备述遗言又从而恢张扬厉以附益之其词有较吕留良为尤甚者夫吕留良以本朝诸生追附前明仪宾之末裔无端反噬愤懑猖狂已属从古乱臣贼子中所罕见至若严鸿逵自其祖父已为本朝之编氓践土食毛戴高履厚严鸿逵之于明代岂有故君旧国之思而于我朝实被遂生乐育之泽何所庸其感忿何所庸其追忆而亦敢效颦乎兹择其悖逆之语一并宣示日记有云索伦地方正月初三日地烈横五里纵三里初飞起石块后出火近三十里内居人悉迁避又云热河水大发淹死满洲人二万余又云十六日夜月食其时见众星摇动如欲堕状又或飞或走群向东行又云旧年七月初四日星变钦天监云此星出天沛坦入天市坦分野属吴越应在数年内吴越有兵起于市井之中凡此荒唐叛逆之语自康熙五十五年至雍正六年内所记载者不胜枚举其中惟索伦地方拥石出火实有之事盖彼地气脉使然前此已经屡见其傍远近山顶亦有烈焰者而严鸿逵以此为讥讪乎至热河水发一事因此地山回峦抱中惟一道河流每雨水稍大众水所汇或致冲决堤岸康熙四十八年六月大雨连昼夜其时附近行宫一带地处高阜惟隔岸山根之下为水所漫溢本地久居之民及扈从之官兵皆知雨止水即减退安重不迁惟寄居之匠人等惊惶迷惑或有愚人编木为筏谓可乘流而渡遂有木筏触石而解沉溺者数人是时朕以轮班恭请圣安随从官员二三百人驻扎即在水发之地因约束严整无一妄动之人及至水退皆安然无恙无一人被水者乃严鸿逵谓淹死满人二万余何其妄诞至于此极且热河之地五方之人毕集而严鸿逵谓独淹死满洲有此理乎严鸿逵生今之世为今之民明代沦亡已久而我朝定鼎业经百年有余乃臆造讹言好乱乐祸于升平宁谧之时作干戈扰攘之望以圣祖之德盛化神而公然诬蔑以今日之民安物阜而朝夕咒诅种种丧心病狂皆拾吕留良之唾余而尤加幻妄岂非凶逆性成万死有余之逆贼乎且伊又貌作迂腐曲谨之态浮薄之士簧鼓其虚誉致有廷臣以纂修明史荐举及伊者伊乃自鸣得意抗慢诡激其字记有云予意自定当以死拒之耳其大言藐抗若此又云衡州人张熙字敬卿来见言其师曾静永兴县人在彼中讲学学者称蒲潭先生从前因读讲义始弃诸生夫以朕特旨诏修明史旁求山林隐逸之士而廷臣荐举及伊至欲以死力拒竟死朝廷如儿戏等征召于弁髦而于逆贼曾静等叛乱悖恶之徒尺书驰问一介相通则数千里之外呼吸相应招纳党类天地间显图不轨扰乱纲常未有凶狡至于此极者也似此悖逆叛乱之人煽惑民心且获罪于圣祖皇帝与吕留良党恶共济其罪不容于死严鸿逵应作何治罪之处著九卿翰檐科道会同速议具奏

　上谕　实录东华录　　
　雍正七年六月十五日谕内阁我朝建极绥猷遐迩率育海隅日出莫不尊亲乃逆贼吕留良严鸿逵凶悖恶乱无父无君著书显为谤讪于本朝之大统肆为诋斥之词于我圣祖仁皇帝之深仁厚泽伟烈丰功任意为诬蔑慢诅之语其猖狂妄幻肆无顾忌人人痛心疾首不共戴天朕已降谕旨将伊等极恶大罪之处宣示中外诸臣公议治罪至于严鸿逵之徒沈在宽生于本朝定鼎数十年之后自其祖父已在覆帱化育之中非祗身被德教者可比纲常伦理之大义尤当知凛乃堕惑逆党之邪说习染凶徒之余风亦怀不逞附会诋讥慕效梗化之民称本朝为清时竟不知其身为何代之人狂悖已极此沈在宽与吕留良严鸿逵党同惑逆之彰明较著者也至其所著诗集有云更无地著避秦人又云陆沉不必由洪水谁为神州理旧疆此以本朝之宅中立极化理郅隆目为神州陆沉有同洪水之患其谬戾尤为狂肆且即以洪水言之明代二百余年黄运两河时时溃决生民日有沦为波臣之惧我圣祖仁皇帝时厪忧勤详示方略躬亲相度至再于三凡所以修筑捍御之策疏浚导刷之宜悉经睿虑精详尽美尽善以致川流循轨黄河安澜数十年来堤工巩固亿姓永无昏垫之虞共享平成之庆迨朕绍膺丕绪恪遵谟烈加意修防仰荷上天眷佑七年以来河流咸归故道海口深通清淮迅畅三省运道遄行无阻至于北直畿辅之地南省浙江等处凡有海塘河渠以及应行经理水利之处皆渐次兴修蓄泄以时旱劳有备府事修和桑麻遍野此时之神之神州何处可指为陆沉又何地可指为洪水乎且沈在宽云谁为神州理旧疆其意欲将神州付之何人经理也沈在宽年未满四十而亦效其师之狂悖肆诋本朝乃于逆贼曾静之徒张熙千里论交一见如故赋诗赠答意同水乳此其处心积虑以叛逆为事其罪实无可逭著交与刑部将沈在宽讯取口供具奏

　广西巡抚金奏摺　缴回朱批档　　
广西巡抚臣金鉷谨奏为奏闻事窃本年六月十八日辰刻奉怡亲王暨大学士等寄到雍正五年五六月以前发往广西烟瘴人犯密单据逆贼曾静供吐五年充发人犯五六月间路经衡州造作逆语令臣查此犯所到充发去处散播悖乱之词臣看得此等充发烟瘴之犯皆罪大恶极之人蒙皇上天恩宽其死罪故每于该犯发到之时该地方官俱派拨人役看守不许擅自行走原惟恐其害地方今此中竟有如此大逆之犯造为逆语摇惑人听臣益仰见皇上圣谕所照如日丽中天无微不悉臣接到密字当即密谕该管官令其细心设法查访务得实情不但五年六月以前充发人犯并来单所不及者亦令其一体访察俟查得其人即星速押解赴部断不使稔奸积恶得悻脱于恢恢之天网也再本年七月初二日准刑部咨据福督高其倬奏送马廷锡妄传讹言一案行拿原任山东巡察御史蒋洽秀家人俞成一犯当即飞檄该全州知州密拿的犯俞成五月到案随于本月十二日给咨委全州山角司巡检刘朝佐押解赴部矣理合一并奏闻谨奏雍正七年七月二十一日

朱批览

　广西巡抚金奏折　缴回朱批档　　
广西巡抚臣金谨奏为奏闻事窃本年六月十八日辰刻怡亲王暨大学士等寄到雍正五年五六月以前发往广西烟瘴人犯密单令臣察访该犯所到去处散播悖乱之词其来单所不及开者并令臣留心细察臣查来单开列过衡人犯共五案马守柱蔡登科耿桑格六格吴守义霍成达哈琏并子成德共八名除蔡登科耿桑格二名已经病故报明在案外其现存在配人犯六名有永康州知州高潢在省臣见其人明白精细即密令该员访查前去今据查明密禀惟原茶叶库大使达哈琏甚为安静守法其子成德年仅六岁并据该管官上思州知州崔杰禀称亦与高潢禀称无异又太监吴守义亦未闻其有何言语实查得太监霍成马守柱二名或为悖逆之语或为怨望之语俱一一具禀前来又据河池州知州陈舜明查得六格一犯实有悖逆之语其来单所未及开者再据高潢查访得雍正四年十二月间准咨太监一名刘应试又五年十月间准咨太监一名米儿或为悖逆之语或为怨望之语臣正将各犯姓名语言缮具清单并一面飞檄各地方官速行解省以便请旨兹于闰七月二十八日又接得怡亲王大学士等七月二十六日并闰七月初二日两字宣传上谕令臣将五年内充发广西人犯达色蔡登科马守柱耿桑格六格吴守义霍成共七名遴选的当人员押解赴京臣查字内所开人犯除已经病故之蔡登科耿桑格二名现在五名其达色一名据该地方官禀称该犯亦有逆语但未得其确实正在密查吴守义一名未闻有何言语余犯六格霍成马守柱三名俱已察出实情臣接得来字当又飞檄各地方官星速解省一经解到臣即遵奉谕旨将字中所开现存人犯五名并未及开之刘应试米儿二名陆续选员押解不令一处行走不令各犯相见并令细察其动静言语务使完全解部再来字宣传上谕令将从前押解各犯之人员查出确加询问令将所闻各犯悖逆之语据实说出臣伏绎谕旨惟务在察出各犯实情今各犯语言除达色正在密查外其余各犯俱已分别访实从前原经押解人员似可无庸询问理合奏明所有前后奉到谕旨查访得充发烟瘴人犯容臣陆续起解缘由合并先行奏闻谨奏雍正七年八月初一日

朱批览

　广西巡抚金奏折　缴回朱批档　　
广西巡抚臣金鉷谨奏为奏闻事窃本年闰七月二十八日接到怡亲王大学士等寄字宣传上谕令臣将雍正五年充发广西人犯达色蔡登科马守柱耿桑格六格吴守义霍成共七名遴选的当人员押解赴京臣当查明所开人犯除蔡登科耿桑格二名已经病故又查出单内未及开出之刘应试米儿二名合共七名业将访出各犯实情于八月初一日缮摺具奏并开列清单恭呈御览臣以监临乡试入闱预将咨牌给发按察司衙门随后各属押解刘应试霍成马守柱米儿达色六格等六名先后到省经该司于八月初八初九初十十一十四二十二等日陆续委员押解去后其达色一名前来得其确实逆语兹据天河县知县吴正一具禀现已备细察出再六格一名前据河池州知州陈舜明访闻已将逆语缮奏今又据该州禀称密唤六格至署予以酒食设词探诱而该犯逆语愈多乃既已妄言之后随复自吐其舌云我错了老爷是个官我如何向老爷说出这些话此诚罪恶贯盈天夺其魄故不觉呈露如此伏思我皇上至德光昭薄海臣民无不共仰高厚该犯等捏造谤侮曾何伤于日月而逆贼曾静之敢于见之笔墨肆行狂吠其为此辈之所煽惑确然无疑谨将续查达色六格二犯逆语于出闱后再行详缮清单上呈伏乞睿鉴谨奏雍正七年八月二十八日

朱批料理可嘉之至犯口供单留中地方中既被此辈流言已蛊惑数年矣但乡愚无知者信疑之间不可言无常竭力留心开示凡有发往人犯处皆不可疏忽务将阿其那等不忠不孝不法不臣处一一详细委曲宣谕务人人知悉方是不可草率疏忽从事况汝先在允祹属下虽任外吏联弟兄辈从来情形汝不可言全不知也勉为之

　湖南巡抚王国栋奏折　缴回朱批档　　
臣王国栋谨奏为奏闻事雍正七年六月初十日准兵部火票递到和硕怡亲王等寄字内开据逆贼曾静供称记出有两个偶尔传言的人一是安仁县生员姓何名忠立曾说他听闻有个茶陵州人姓陈字帝锡传说朝中有人上议皇上多条又永兴县十八都有个医生姓陈字象侯也说他在一处人家行医听得人说茶陵州有个堪舆姓陈字帝锡口传有个本章谏议皇上如此不好那上本的臣子姓岳名钟琪等语巡抚可密将安仁县生员何忠立永兴县医生陈象侯茶陵州堪舆陈帝锡行提到省细讯何忠立陈象侯伊等向曾静如何说并问陈帝锡所传之语本于何处伊等若承认直供则将伊供出之人一面奏闻一面提问如伊等不肯承认巡抚可委曲开导晓以曾静乃首逆巨恶而我皇上好生之德尚以其听信流言不忍即加诛戮况尔等不过传说之人但将传自何处得自何人说出尔等则皆系无罪之人何苦为人隐讳以身试法如此劝谕伊等犹不实供则用刑讯刑讯若仍不得实着将何忠立等解京与曾静对质又曾静供所传收密亲王妃嫔等语是雍正五年五六月内往来路上人传说衡州路上押解一个犯官过他如此说等语巡抚可密行查访五年五六月间何犯过衡查明一并具奏且将五六月间过衡人犯姓名密行知会广西巡抚等因到臣随分差标员密檄各州县逐一查提先据永兴县知县戴文谟获解医生陈象侯到臣讯据该犯供称五六年前因曾静的妻子患病他来接小的医治所以认得他那陈帝锡小的并不认得前年在安仁行医曾听得武生何献图说起京中有一个臣子上了谏本皇上说他是个忠臣要加封他的官后来会着曾静讲闲话时也曾说及过的臣即密拘何献图去后又据安仁县知县袁紫垣获解生员何立忠即何忠立到臣审据该犯供称我是文生叫何立忠平日与曾静并无往来旧年因犯生女婿死了曾静到女婿家来吊孝犯生会着他说起犯生女婿为人度量褊浅犯生随口回他说目今只有皇上的度量大听见说朝中有人不知避讳上了谏本皇上置之度外这也是因话答话并不是犯生造的是族间何献图对犯生说是一个堪舆陈帝西讲的续据署茶陵州知州李凤生获解陈帝西即陈帝锡到臣审据该犯供称小的叫陈帝西是做堪舆的平日并不认得陈象侯也没有在何献图面前讲过什么话随提何立忠质供那上本的话是何献图亲口对我讲是你说的并不是我赖你复据陈帝西供前年十月里小的在何献图家看风水他的妹夫叫张继尧曾说有人去四川回来闻得岳老爷上一谏本说些不知忌讳的话劝皇上修德行仁又说四川坍出一个孔明碑那碑文上有几句诗说孔汝仅留二八邦花木流落在四方秦楚士卒千万丈郊外东方荒又荒秦晋兵来燕赵地秋后鸦鸟尽无粮四民遍地遭淹没天下从此动刀枪若问人民太平日除非山山口口藏这都是张继尧说的又据安仁县知县袁紫垣获解何献图到臣讯据该犯供称犯生曾请一个堪与陈帝西看风水他曾说过有个臣子上一谏本皇上置之度外还加封他的官职犯生道听途说原向族间何立忠并在犯生地方行医的陈象侯讲过并不曾听见有什么孔明碑的话随提陈帝西质讯据供那上本的话是你妹夫张继尧对我讲的就是他讲的孔明碑我解说不出还要你写出来你怎么赖呢据何献图又供那孔明碑的话犯生实没有听见若说犯生写的有什么凭据至上本的话实在是陈帝西说的并不是犯生妹夫张继尧讲的随刑讯陈帝西据供若提到张继尧不认小的情愿与他对夹等语臣查逆贼曾静在京所供陈象侯何立忠传闻之言均出堪舆陈帝西之口及讯现犯何立忠及供出之何献图亦称陈帝西告知是陈帝西实系传言要犯经臣反复开导诘其传自何处得自何人据供实系张继尧传说臣恐狡饰仇诬当经刑讯该犯坚供必俟张继尧到案对质着落除现在密提张继尧并追取抄录孔明碑文到日质审明确再行具奏外所有讯取现犯供情合先缮折奏闻至奉查雍正五年五六月内经过衡州官犯臣即密查是年五月二十二日兵部递过人犯一名达色六月初四日兵部递过人犯一名蔡登科臣恐五六月前后尚有遗漏遵又细查是年四月初七日兵部递过人犯一名马守柱七月初十日兵部递过人犯二名耿桑格六格太监一名吴守义七月二十四日兵部递过太监一名霍成俱系发往广西之犯其原文内止有人犯太监名色并无官犯字样臣复密行署衡州府知府杨浚副将崔起潜查复无异当即密行知会广西抚臣金在案理合一并奏闻伏乞皇上睿鉴

朱批你地方上百姓如此风习而不能觉知而不肯奏闻他处发觉特命钦差来究审而又不能将此等一类匪物究出今从京指名交与你数人审究原为恐奸民闻风远扬方着你就近作速设法诱问今但将此已经问出口供而令彼此推卸耽延时日总不能体察其出之谁口亦可谓才德兼全忠城任事之巡抚矣此干人犯自然亦解京审问者再究问出他人自然亦在你地方只须必还有几名人犯来方可也

　湖南巡抚王国栋奏折　缴回朱批档　　
臣王国栋谨奏为恭谢天恩敬覆朱批谕旨事闰七月十八日臣标把总刘万志恭捧皇上批回奏摺到长沙并赍钦赐鲜荔枝一瓶圣恩高厚感刻难名臣谨恭设香案望阙叩头只领讫随捧读朱批臣奏湖南雨水及恭请陛见两摺均蒙皇上详悉训诲一一指示臣庸愚下质谬任封疆仰荷圣恩深重虽于甄别吏治体恤民瘼清厘钱粮慎重刑罚之处夙夜兢兢稽察办理而上之不能感召天和下之不能潜消匪类即自顾亦觉怀惭因思才庸任重或得面承圣训庶几有所遵循兹蒙我皇上训旨详明不惜千万言勉臣振作鼓舞臣跪读之下醉醒梦觉昭若发蒙惟有整励精神倍加奋迅以求天人感召之本源以副圣主委用之至意皇上圣明自有远鉴至陈帝西传播流言一案臣将得自何人之处设法诱问委曲开导刑讯数次总不能实供得自何人复发按察司郭朝祚护岳常道孙元署长沙府知府杨辅臣分别研讯　朱批胡说溺职之极　亦不能别指造言之人业经录供于闰七月初四日具摺请旨在案现候皇上批示遵行按察司郭朝祚臣即将所奉圣旨详悉宣谕伊甚恐惧战栗　朱批此等负恩无知之人恐惧战栗即可赦宥乎　已遵旨遣人至大学士臣张廷玉处转奏再臣前奏丈勘复则田亩一摺蒙皇上朱批似此实心任事之员当引朕旨察其等次题请议叙以示鼓励钦此臣查湖南清查欺隐田亩如系额内者向例不请议叙额外者照例附请今沅陵辰溪黔阳攸县安仁五县俱系额内惟酃县田亩除足额外又查出额外垦熟田地六十六顷零经臣于原题案内将酃县知县刘朝佑委勘之原任沣州知州黄炎附请议叙已准部覆照例各准其纪录二次奉旨俞允钦遵在案合并附摺奏闻臣不胜感激悚惶之至谨奏

朱批览

　上谕　实录东华录大义觉迷录　　
　雍正七年九月十二日谕诸王文武大臣等自古帝王之有天下莫不由怀保万民恩加四海膺上天之眷命协亿兆之欢心用能统一寰区垂庥奕世盖生民之道惟有德者可为天下君此天下一家万物一体自古迄今万世不易之常经非寻常之类聚群分乡曲疆域之私衷浅见所可妄为同异者也书曰皇天无亲惟德是辅盖德足以君天下则天锡佑之以为天下君未闻不以德为感孚而第择其为何地之人而辅之之理又曰抚我则后虐我则仇此民心向背之至情未闻亿兆之归心有不论德而但择地之理又曰顺天者昌逆天者亡惟有德者乃能顺天之所与又岂因何地之人而有所区别乎我国家肇基东土列圣相承保又万邦天心笃祐德教宏敷恩施遐畅登生民于席遍中外而尊亲者百年于兹矣夫我朝既仰承天命为中外臣民之主则所以蒙抚绥爱育者何得以华夷而有殊视而中外臣民既共奉我朝以为君则所以归诚效顺尽臣民之道者尤不得以华夷而有异心此揆之天道验之人理海隅日出之乡普天率土之众莫不知大一统之在我朝悉子悉臣罔敢越志者也乃逆贼吕留良凶顽悖恶好乱乐祸俶扰彝伦私为著述妄谓德佑以后天地大变亘古未经于今复见而逆徒严鸿逵等转相附和备极猖狂余波及于曾静幻怪相煽恣为毁谤至谓八十余年以来天昏地暗日月无光在逆贼等之意徒谓本朝以满洲之君入为中国之主妄生此疆彼界之私遂故为诬谤诋讥之说耳不知本朝之为满洲犹中国之有籍贯舜为东夷之人文王为西夷之人曾何损于圣德乎诗言戎狄是膺荆舒是惩者以其僭王猾夏不知君臣之大义故声其罪而惩艾之非以其为戎狄而外之也若以戎狄而言则孔子周游不当至楚应昭王之聘而秦穆之霸西戎孔子删定之时不应以其誓列于周书之后矣盖从来华夷之说乃在晋宋六朝偏安之时彼此地丑德齐莫能相尚是以北人诋南为岛夷南人指北为索虏在当日之人不务修德行仁而而徒事口舌相讥已为至卑至陋之见今逆贼等于天下一统华夷一家之时而妄判中外谬生忿戾岂非逆天悖理无父无君蜂蚁不若之异类乎且以天地之气数言之明代自嘉靖以来君臣失德盗贼四起生民涂炭疆园靡宁其时之天地可不谓之闭塞乎本朝定鼎以来扫除群寇寰宇又安政教兴修文明日盛万民乐业中外恬熙黄童白叟一生不见兵革今日之天地清宁万姓沾恩超越明代者三尺之童亦皆洞晓而尚可谓之昏暗乎夫天地以仁爱为心以覆载无私为量是以德在内近者则大统集于内近德在外远者则大统集于外远孔子曰故大德者必受命自有帝王以来其揆一也今逆贼等以冥顽狂肆之胸不论天心之取舍政治之得失不论民物之安危疆域之大小徒以琐琐乡曲为阿私区区地界为忿嫉公然指斥以遂其昧弃彝伦灭废人纪之逆意至于极尽狂吠之音竟敢指天地为昏暗岂皇皇上天鉴观有赫转不如逆贼等之智识乎且自古中国一统之世幅●不能广远其中有不向化者则斥之为夷狄如三代以上之有苗荆楚猃狁即今湖南湖北山西之地也在今日而目为夷狄可乎至于汉唐宋全盛之时北狄西戎世为边患从未能臣服而有其地是以有此疆彼界之分自我朝入主中土君临天下并蒙古极边诸部落俱归版图是中国之疆土开拓广远乃中国之臣民大幸何得尚有华夷中外之分论哉从来为君上之道当视民如赤子为臣下之道当奉君如父母我朝之为君实尽父母斯民之道殚诚求保赤之心而逆贼尚忍肆为讪谤生疾怨而行其忤逆乎从前康熙年间各处奸徒窃发动辄以朱三太子为名如一念和尚朱一贵者指不胜屈近日尚有山东人张玉假称朱姓托于明之后裔遇星士推算有帝王之命以此希冀鼓惑愚民现被步军统领衙门拿获究问从来异姓先后继统前朝之宗姓臣服于后代者甚多否则隐慝姓名伏处草野从未有如本朝奸民假称朱姓摇惑人心若此之众者似此蔓延不息则中国人君之子孙遇继统之君必至于无噍类而后已岂非奸民迫之使然乎况明继元而有天下明太祖即元之子民也以纲常伦纪言之岂能逃篡窃之罪至于我朝之于明则邻国耳且明之天下丧于流贼之手是时边患肆起倭寇骚动流贼之有名目者不可胜数而村邑无赖之徒乘机劫杀其不法之将弁兵丁等又借征剿之名肆其扰害杀戮良民请功以充获贼之数中国人民死亡过半即如四川之人竟致靡有孑遗之欢其偶有存者则肢体不全耳鼻残缺此天下人所共知康熙四五十年间犹有目睹当时情形之父老垂涕泣而道之者且莫不庆幸我朝统一万方削平群寇出薄海内外之人于汤火之中而登之衽席之上是我朝之有造于中国者大矣至矣至于厚待明代之典礼史不胜书其藩王之后实系明之子孙则格外加恩封以侯爵此亦前代未有之旷典而胸怀叛逆之奸民动则假称朱姓以为构逆之媒而吕留良辈又借明代为言肆其分别华夷之邪说冀遂其叛逆之志此不但为本朝之贼寇实明代之仇雠也且如中国之人轻待外国之人承大统者其害不过妄意诋讥蛊惑一二匪类而已原无损于是非之公伦常之大倘若外国之君入承大统不以中国之人为赤子则中国之人其何所托命乎况抚之则后虐之则仇人情也假使为君者以非人情以事加之于下为下者其能堪乎为君者尚不可以非人情之事加之于下岂为下者转可以此施之于上乎孔子曰君子居是邦也不非其大夫况其君乎又曰夷狄之有君不如诸夏之亡也夫以春秋时百里之国其大夫犹不可非况我朝奉天承运大一统太平盛世而君上尚可谤议乎且圣人之在诸夏犹谓夷狄为有君况为我朝之人亲被教泽食德服畴而可为无父无君之论乎韩愈有言中国而夷狄也则夷狄之夷狄而中国也则中国之历代以来如有元之混一区宇有国百年幅●极广其政治规模颇多美德而后世称述者寥寥其时之名臣学士著作颂扬纪当时之休美者载在史册亦复灿然具备而后人则故为贬词概谓无人物之可纪无事功之足录此特怀挟私心识见卑鄙之人不欲归美于外来之君欲贬抑淹没之耳不知文章著述之事所以信今传后著劝戎于简编当平心执正而论于外国入承大统之君其善恶尤当秉公书录细大不遗庶俾中国之君见之以为外国之主且明哲仁爱如此自必生奋励之心而外国之君见是非之不爽信直道之常存亦必愈勇于为善而深戒为恶此文艺之功有补于治道者当何如也倘故为贬抑淹没略其善而不传诬其恶而妄载将使中国之君以为既生中国自享令名不必修德行仁以臻郅隆之治而外国入承大统之君以为纵能夙夜励精勤求治理究无望于载籍之褒扬而为善之心因而自怠则内地苍生其苦无有底止矣其为人心世道之害可胜言哉况若逆贼吕留良等不惟于我朝之善政善教大经大法概为置而不言而更凿空妄撰凭虚横议以无影无响之谈为惑世诬民之具颠倒是非紊乱黑白以有为无以无为有此其诞幻诪张诳人听闻诚乃千古之罪人所谓愍不畏死凡民罔不憝不待教而诛者也非祗获罪于我国家而已此等啰邪之人胸怀思乱之心妄冀侥幸于万一曾未通观古今大势凡首先倡乱之人无不身膏斧锧遗臭万年夫以天下国家之巩固岂乌合鼠窃之辈所能轻言动摇即当世运式微之时其首乱之人历观史册从无有一人能成大事者如秦末之陈步项梁张耳陈余等以至元末之刘福通韩林儿陈友谅张士诚等虽一时跳梁究竟旋为灰尽而而唐宋中叶之时其草窃之辈接踵叠迹亦同归于尽总之此等奸民不知君臣之大义不识天命之眷怀徒自取诛戮为万古之罪人而已夫人之所以为人而异于禽兽者以有此伦常之理也故五伦谓之人伦是阙一则不可谓之人矣君臣居五伦之首天下有无君之人而尚可谓之人乎人而怀无君之心而尚不谓之禽兽乎尽人伦则谓人灭天理则谓禽兽且天命之以为君而乃怀逆天之意焉有不遭天之诛殛者乎朕思秉彝好德人心所同天下亿万臣民共具天良自切尊君亲上之念无庸再为剖示宣谕但憸邪昏乱之小人如吕留良等胸怀悖逆者普天之下不可言止此数贼也用颁此旨特加训谕若平日稍有存此心者当问天扪心各发天良详细自思之朕之详悉剖示者非好辩也古昔人心淳朴是以尧舜之时都俞吁咈其词甚简逮至殷周之世人心渐不如前故殷盘周诰所以诰诫臣民者往复周详肫诚剀切如能去其蔽锢觉其愚蒙此古今时势之不得不然者若吕留良严鸿逵曾静等逆天背理惑世诬民之贼而晓以天经地义纲常伦纪之大道使愚昧无知平日为邪说陷溺之人豁然醒悟不致遭天谴而罹国法此乃为世道人心计也著将朕谕旨通行颁布天下各府州县远乡僻壤俾读书士子及乡曲小民共知之
</div>
    <div class="pagination">
<a href="清代文字狱档辑_page53.html">上一页</a><span>...</span><a href="清代文字狱档辑_page49.html">49</a><a href="清代文字狱档辑_page50.html">50</a><a href="清代文字狱档辑_page51.html">51</a><a href="清代文字狱档辑_page52.html">52</a><a href="清代文字狱档辑_page53.html">53</a><span class="current-page">54</span><a href="清代文字狱档辑_page55.html">55</a><a href="清代文字狱档辑_page56.html">56</a><a href="清代文字狱档辑_page57.html">57</a><a href="清代文字狱档辑_page58.html">58</a><a href="清代文字狱档辑_page59.html">59</a><span>...</span><a href="清代文字狱档辑_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
