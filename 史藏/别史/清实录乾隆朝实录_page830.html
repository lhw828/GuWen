<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 830 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 830 页/共 1860 页
  </h1>
  <div class="content">
   ○己巳。谕军机大臣等、据德文奏称、准舒赫德咨查、沙雅尔河道。通叶尔羌、喀什噶尔、可否造船试运及堆贮粮石之处。查沙雅尔、距库车百四十余里。中间有卫林河之奇塔特地方。可贮留粮石等语。从前舒赫德以此具奏。已降谕旨谓伊犁驻兵屯田。于来年次第办理。不必多派官兵回众一时安插。并传谕兆惠、富德、杨应琚等、会商妥议。即如粮运一事。自叶尔羌等处由阿克苏、穆素尔岭。前至伊犁。乃正路也。若谓山岭难行。由库车运往。则其路更远。岂此间别有捷径乎。计兆惠等、此时已与杨应琚会议。若业经派出回人数百户。行装亦办。来年四月。尚能耕作。即遣往亦可。或不能速办。可酌量派兵一千。俟来年草生时。由穆素尔岭、前往伊犁巡查。仍回阿克苏驻劄。俟办理屯田就绪。于后年发往。兆惠、富德、若已起程。舒赫德、即与杨应琚、会议具奏。　　

○又谕曰、定长奏称、前奉谕旨。来春于伊犁之格登山。刻石纪功。顺便搜捕玛哈心。请将阿第木保所领兵。选派百名并恳请效力之舒景阿前往等语。昨据努三等、请派阿第木保兵丁、过岭追贼。已谕将此等在军营年久之索伦、吉林兵。仍遵前旨彻回。又谕兆惠等、酌派官兵一千。来春往伊犁巡查。则刻石之事。自可兼办今定长处既有工匠。著即发往叶尔羌。先行刻石纪功。俟工竣后。再同发往官兵。前往伊犁。于格登山刻石。现在叶尔羌督工。即著舒景阿去。　　

○命吏部侍郎海明、驰赴叶尔羌。协同舒赫德办事。以工部右侍郎恩丕、署吏部侍郎。　　

○调河南布政使苏崇阿、为江苏布政使。山东布政使台柱、为河南布政使以江苏按察使崔应阶、为山东布政使。调安徽按察使苏勒德、为江苏按察使。以长芦盐运使王检为安徽按察使。　　

○庚午。上诣皇太后宫侍膳。　　

○谕军机大臣等、据王进泰奏、王还等捏造伪、札以图陷害杨玉英一案。王还等捏造悖逆伪札。实属不法。然看来因索诈起衅。希图陷害。自属实情。此等无赖匪徒。亦不足张皇办理。既经交县审讯。著传谕该抚等、于审明后。即行从严完结。一面奏闻可也。　　

○调江南狼山镇总兵托云为四川松潘镇总兵。直隶正定镇总兵铁保为狼山镇总兵松潘镇总兵杨朝栋、为正定镇总兵。　　

○辛未。皇太后圣寿节。遣官祭太庙后殿。　　

○上诣寿康宫、行庆贺皇太后礼。王大臣于慈宁门、众官于午门、行礼。　　

○奉皇太后幸静怡轩、重华宫、侍宴。　　

○壬申。上诣皇太后宫问安。　　

○幸瀛台。　　

○谕、直隶州知州调取引见。应与道府各员。一并按照省分远近。酌量分别年分著为定例。直隶、山东、山西、河南、江南等省著以六年为期。江西、浙江、湖南湖北、陕西、甘肃等省著以七年为期云南、贵州、四川、广东、广西、福建等省。著以八年为期。庶该员等赴部之期。既属适均。而甄择人材。亦为有益。　　

○以两江督标中军副将素诚为贵州安笼镇总兵。　　

○癸酉。谕曰、秦蕙田等进呈磨勘顺天等五省乡试卷。所有签出应行处分各卷。颇见详慎。均交部照例办理惟试卷内有词意纰缪之甚者。于文风士习。殊有关系。且今日召入诸大臣。及磨勘大臣。谁无司衡之任。不得不为明切宣示。俾众共知之。制义一道。代圣贤立言。务在折衷传注理明辞达为尚。前因士子多喜为剽窃蹖驳之词。不惜再三训谕。俾以清真雅正为宗。并将选定四书文。颁贮内帘。令考官知所程式。乃今科顺天乡试中式第四名边向禧文内、竟有饮君心于江海之语。揆其命意。不过饮和食德常言耳。而芜鄙杂凑遂至不成文义。此岂字句小疵可比。虽不宜以一语摈弃。亦何至滥厕前茅。若他卷寻常舛谬。正不可悉数盖由典试事者。不能别裁伪体。而所好或涉新奇。士子揣摩效尤。不知堕入恶道。此病自有科目以来。皆所不免。唐时韩愈、以试文类于俳优为耻。且甚其词曰。人笑之则以为喜。人誉之则以为忧。可见有司尺度。一不足凭。深为取士之累。然其毅然以道自任。尚思回狂澜于既倒。况大臣等、将以文学侍从。甄拔群材。而可不秉经树则。端后进之蕲向乎。有明决科之文。流派不皆纯正。但如归有光、黄淳耀数人。皆能以古文为时文。至今具可师法。国朝人文蔚兴。前如熊伯龙。后如李光地辈并根据理要。而体裁自见闳整。至若张照等之步趋李光地。亦知仿佛先民矩矱。虽所诣不深。要尚不失于正。兹因抽阅试卷。特降旨明白宣谕。使衡文作文者。咸以正风尚、厚人心为务。愈见前此敕部定例磨勘。裨益宏多。又匪直为屏斥具文起见也。将此通谕中外。其明体朕意。仍将此旨、录于至公堂。俾嗣后司文者、知所警惕。　　

○定边将军兆惠等奏、现在平定回部。安抚新降。仍须驻兵弹压。请于叶尔羌、驻兵一千。令副都统丰安、领健锐营兵三百名。侍卫达勒当阿总管巴雅尔领索伦兵五百名。散秩大臣鄂齐尔、领厄鲁特兵二百名。以散秩大臣永庆巡查台站卡座。于喀什噶尔、驻兵一千。派索伦兵五百名。察哈尔兵三百名。厄鲁特兵二百名。令副都统伊柱管领。于英吉沙尔、驻兵五百。派索伦兵三百名。察哈尔兵二百名。令副都统丰纳亨管领。其阿克苏。乌什等处官兵。以阿桂统领。仍派副都统传景、总管罗尔本泰、敏珠尔、厄鲁特副管旗章京密什赉等、分管。其军营年久官兵。俱行彻回。计乾隆二十年、二十一年、派出之健锐营兵二十余名。吉林兵七百余名。以爱隆阿管领。索伦兵二千余名。以瑚尔起由屯鄂博什、温布分领。察哈尔兵七百余名。以端济布敏珠尔多尔济管领。喀尔喀兵百余名。以公朗衮扎布管领。阿拉善兵百余名。以公衮楚克管领。办给资装。彻回原处。派侍卫讷齐讷、特通额、塔尔海、栋保、乌尔图纳逊、扎拉丰阿、塔玛鼐、瑚什、科普萨、额勒登额、蒙固勒、乌三泰等、沿途照管行走。至绿旗官兵。臣等业经奏派驻劄叶尔羌等城。余兵彻回本营。近准总督杨应琚议奏、屯田兵丁。需用万人。请于彻回官兵内、就近截留。除在军营年久。及随臣兆惠、富德等、著有劳绩者。均彻回休息。将续派新兵。酌留阿克苏一千名和阗三百名。乌什三百名。赛哩木二百名。拜二百名。其余发往乌噜木齐等处屯田。所有阿克苏等处驻兵事宜。臣阿桂与阎相师、五福办理。谕军机大臣等、兆惠等奏、叶尔羌等处、驻劄官兵各数。其余悉行彻回等语。所留厄鲁特兵二百名。尚未妥协。伊等皆新附之人。在军营颇著劳绩。若令久驻。既虑其未谙纪律。且亦当稍为休息。著传谕舒赫德等此二百厄鲁特兵。即著鄂齐尔带领彻回。仍晓示以安插内地。承受恩泽。至厄鲁特乌鲁木等六人内、衮楚克扎布阵亡。殊可悯恻。著查伊妻子。加恩优恤。乌鲁木等、亦甚属奋勉。著舒赫德传谕询问。如愿来京。即行资给起程。或愿在军营效力。亦酌量奖赏。厄鲁特硕通、恳请留营效力。甚属可嘉。著加恩酌赏银两。讷齐讷等、系乾清门侍卫。即著来京供职。傅景仍遵前旨来京。　　

○又奏、回部平定。应令各城伯克等、轮班入觐。请于凯旋之便带领贝勒霍集斯、公噶岱默特、署阿奇木伯克之和什克伯克等前来。其余分为三班。以来年为始。次第入觐。将来贝子鄂对、公阿什默特、押送内移回人事竣。即就便来京。又安集延相近之哈尔塔金布噜特头目纳底尔玛特、遣其弟伯克颇拉特告称、我兄管领有一千五百户。呼图和卓、管领有五百户。情愿归诚入觐等语。臣等即令与奇布察克之毕阿奇木同来。报闻　　

○甲戌。谕今岁京师因夏间得雨稍迟。降旨分厂平粜。通融调剂。市值虽不致甚昂。现在时近年节。粮价未能即就平减。著将在京三品以下满汉文武各官。准其豫支半年俸米。于来年春秋两季。应领俸米内分扣。所有豫支俸米。若令赴通关支。未免更需运费。而米石亦易游漏外出。并著加恩即准于京仓内按数支放。则京城米石充裕。市价必平。于民食亦为有益。仍著步军统领衙门。派员留心稽察。　　

○又谕曰、爱必达、阿尔泰、报匣由奏事处误行封发。阿尔泰接到。既知错误。自应具摺奏明。乃仅咨送军机处此非瞻顾军机大臣。即系为奏事处作周旋地耳。殊属不合。阿尔泰、著交部严加议处。其误发报匣。著兵部赶回更换。　　

○谕军机大臣等、兆惠等奏称、大兵凯旋。霍集斯告请同行入觐。看其情形。尚无他故前因霍集斯知额敏和卓已受王封。而已尚为贝勒。故仍称为伯克。且向舒赫德饰词、谓乌什原无贡赋。恐难信任是以密谕兆惠、带领来京。今伊既恳请同行。且去年叶尔羌被围。殊为劳苦。此次往巴达克山。亦颇效力。自应加恩。但仍令其居于旧地。究属未便。俟伊到京时。再酌量从优安插。伊子漠咱帊尔起程。亦不必照解送厄鲁特宰桑之例。仍与前次入觐。一体办理。伊性好猜疑。恐其惊惶滋事。舒赫德等当善为慰遣。昨命傅景来京。即令其沿途护送。务期妥协。霍集斯其余诸子。作何办理。亦著具奏。　　

○又谕。西陲大功告成。一应事宜必期熟筹可久。从前哈密、巴里坤、辟展等处。办理粮饷台站诸务。俱由内地派员经理。今军需事竣。而新隶版图。均有专责。若仍行兼办。致本任久悬。殊非常制。且甘省各营伍官职。较他省独多。原为地属边疆起见。今准噶尔回部荡平屯田驻兵。自伊犁以达叶尔羌。向日之边陲又成内地。则文武员弁。均应依次移补。方与舆地官制。俱为合宜。其哈密巴里坤、以西应需用道、府、同知、若干员。一半于内地事简处。裁汰移驻。一半酌量添设。驻兵屯田各营。应设将弁等、亦一体筹办。庶于国计边防。两得经久之道。著传谕杨应琚、或途遇兆惠等、详悉会商。或与舒赫德等、悉心酌议具奏。　　

○又谕曰兆惠奏称内地所送大神威炮十一位。回部无需多设。请于叶尔羌、喀什噶尔、各留二位。余七位。来春送回原处等语。所奏甚是。但运送颇觉路远。哈密、巴里坤、亦可存留。著杨应琚、酌于此二处分贮。　　

○又谕。昨谕傅景来京。著伊勒图前往阿克苏、管领兵丁。永瑞仍驻劄乌噜木齐。办理屯田事务。　　

○乙亥。上诣。皇太后宫问安。　　

○幸瀛台。　　

○谕、本年江南苏松各属。间有偏灾秋收稍歉。粮价较昂。所有沿海沿江各营兵丁口食。未免拮据著加恩照乾隆二十年之例。酌借月饷银米接济。其应如何确按歉收分数。分别借给之处。著该督抚会同提督王进泰、速行妥协商酌。一面办理。一面奏闻。　　

○丙子。谕军机大臣等、提督阎相师、现领屯田兵丁。赴乌噜木齐办事。念其随将军兆惠等进兵。著有劳绩。今大兵凯旋。著传谕杨应琚、于内地总兵内。派员更替。即令其来京陛见。　　

○大学士等议覆、陕甘总督杨应琚等奏称、塔勒纳沁、共恳地五千余亩。气候渐暖。除青稞小麦外。试种莞豆。收成已有七分。明岁即可全植麦豆。就近支给兵食马料。可省内地挽运。惟口内田地。全资粪土□雍。口外并无粪土。若连年翻种。则土脉微薄。必须分半休歇。轮番树艺。俾地力缓息。发生益茂。再塔勒纳沁、屯兵恳种。现既试有成效。请照臣等原议。将黄墩营都司一员。兵二百名。俱挈眷搬移哈密安置。其黄墩营都司。改为哈密屯田都司。常住塔勒纳沁。听哈密副将管辖。令该副将、每年拨兵二百名。轮流更替屯种。黄墩营、仍留千总一员。兵一百名驻劄。听靖逆营游击管辖等语。均应如所请行。至塔勒纳沁屯田官兵。量盖房屋之处。应准其酌建。仍令该督估报工部。从之。　　

○军机大臣等议覆、陕甘总督杨应琚遵旨议奏、新疆效用武职人数。请于在京在部、候补候选人员内。拣选副、参、游、都、守、共二十员。发交甘省。遇有辟展等处差务。陆续委用。其勤慎出力者。即由驻劄各该处办事大臣。确核出具考语。移咨总督。不拘题选各缺。一例补用。仍与内地应补应升人员。通融办理。如遇内地人员较少。而出缺多。即将在外应补者。多用数员。或内地员多。即将在外应补之员。量为轮用。俟伊犁等处。添设绿营兵、加增额缺之时。择其谙练勤奋之员。题请坐补。坐补外尚有未用者。仍于内地题选各缺。照前分别补用。至此项拣发人员。除按品级、给与半俸外。仍照委署出征人员例。副将、酌给随粮二十分。参将、十二分。游击、十分。都司、八分。守备、六分。于截旷项下支销。均应如所奏行。从之。　　

○是月。两江总督伊继善奏、江宁、京口、驻防八旗生息银。现存八万五千两。计岁赏祗需九千两。以七万五千两、一分起息、足敷。尚余银一万两。查京口兵、有奏准酌借免息银。请以此项银、并前贮镇江府库余息银、九千八百余两。关收米铺。应缴银千二百余两。除奏拨绿营归本银千九百余两外。共得万九千余两。存江宁旗库。遇八旗官兵势不得已事。酌量借给。从之。　　

○安徽巡抚高晋奏、濉河北岸彭家沟。系北股河分流。出水颇畅。草坝不足节宣。请添建石闸。从之。　　

○闽浙总督杨廷璋奏、台厦商船。米禁甚严。台湾米多。患谷贱妨农。漳泉产少。患谷贵病民。既利奸囤。兼滋偷漏。请酌弛米禁。专准横洋船、每船带米二百石。谷倍之。定口出入。责令文武官严查。无得偷运外番、及资岛匪。违者拏究。得旨、此所谓因地制宜也。如所议行。　　

○又奏、杭、嘉、湖、偏灾米贵。台米海运可通。北风正发。请先于福、兴、泉、宁、四府属近港处仓谷。动拨十万石。谕浙商买运粜济。仍饬台属、如数派拨。俟南风起。运入内地补仓。得旨、甚好。如所议行。　　

○湖南巡抚冯钤奏、甘省地方辽阔。现值凯旋。及屯田事务。需钱尤多。请照湖北协济钱数。湖南每年加铸八万串。分起运甘。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百一


大清高宗法天隆运至诚先觉体元立极敷文奋武孝慈神圣纯皇帝实录卷之六百二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十四年。己卯。十二月。丁丑朔。谕军机大臣等、据杨廷璋奏、浙省动支银三十六万两。委员前赴江楚等处买米。恐买地奸牙市侩。闻浙省官买过多。昂价居奇。有妨彼地民食。是以批令将银数酌减。但既经抚臣遴委道员前往。自能体察情形。经营妥协等语。所见甚是。前此庄有恭奏到时。朕以其筹画采买。不免过涉张皇。即传谕该抚、断不可为委员所愚。以致身受其累。嗣据周琬奏到、楚省一时未能依期购足。因降旨即将湖南省运通米十五万石。兑交浙省。既以济浙省之用。亦正为楚省本地民食起见也。在庄有恭急筹采购接济。尚属遇事担当。若他人处此。其中保无商同属员、因公济私情事耶。督抚办理此等事件。务在镇静持重。方可杜绝弊端。庄有恭虽心本无他。而委员动帑。一切不为顾虑。则犹未免书生之见。虽浙民感其惠。而湖广江西之民。保无怨之者乎。且如此张皇。则本省之奸侩。必致高擡时价。亦非所以爱本省也。自不如杨廷璋所奏。较为老成。况杨廷璋特为公事据实陈奏。于该抚并无芥蒂。该抚若因此而心存成见。与杨廷璋不能和衷共济。岂封疆大臣协恭之体耶。著传谕庄有恭、所有委员陈守诚、即速赶回。不得在江西、湖广、设法采买矣。其浙省所需米石。除前项十五万石外。现又传谕冯钤、于湖南常平仓溢谷。以及节年加买谷石内。就附近水次各属。再行酌拨浙省一二十万石。已足资一切备用。所有浙省赍往谷价。即留于湖南省。听其随宜酌买归款。其如何委员转运接收各事宜。该督抚等、彼此详悉会商、妥协办理。将此一并传谕该督抚知之。寻庄有恭奏、办理采买。蒙圣训得悉诸弊。现在恩拨楚米。迅速可到。民间不至居奇。得旨、并闻陈守诚家。即有积储。汝此举尚属发价勒令出米之意。如此、汝何不具摺奏明耶。汝总失于太性急而鲜检点。意本善而事弗通。后当以此为戒。　　

○戊寅。谕军机大臣等、定长奏称、兆惠等解送布拉呢敦、霍集占等、亲属十八名口。已至辟展。办给口粮送京。其随从男妇等、除病故外。余俱解至吐鲁番。暂行收管。请旨安插等语。此等回人男妇。著一同解送来京。俟到日、著军机大臣具奏请旨。　　

○以故一等男旺吉尔子敏珠尔、袭爵。　　

○己卯。上诣皇太后宫问安。　　

○幸瀛台。　　

○谕军机大臣等、成衮扎布等奏、据察达克呈称、扎布堪、恰克图、两旗五佐领人等。在珠特和硕、布固乌苏等处过冬。于十一月十二日。有哈萨克二百余人。前来抢掠。章京默勒特哷克、骁骑校图玛达克等、十人被害。察达克随带兵往探。请即行策应防范。暂停入觐等语。哈萨克性同禽兽。伺间抢掠。亦事之所有。察达克若能追剿、固善。但此等哈萨克。不知系何部落。若阿布赉所属。似不应有此。或系俄罗斯、乌梁海之间、所居哈萨克。被俄罗斯煽诱。亦未可知。总之本非大事。惟交察达克等、加意探听防范。堵截擒剿。即须办理。亦待来年。成衮扎布、仍著来京。莫尼扎布、谙悉乌梁海情形。著前往查勘。一得确信。作速具奏。俱著传谕知之。　　

○又谕曰、兆惠等奏称、解京之喀什噶尔阿奇木伯克墨墨氐敏之子阿布都哩木、于中途逃匿。为商伯克迈喇木拏获。业将逃犯正法示众。赏给迈喇木缎疋。以示鼓励等语。迈喇木以新附之人。奋勉获犯。殊属可嘉。著加恩赏银五十两。以应升之缺补用。仍著舒赫德、传旨奖谕。嗣后有似此奋勉者。即照例办理。　　

○又谕曰、兆惠等奏称、查出先年被贼抢掠之绿旗兵、及民人旗奴。又上年被掠之巴尔虎、喀尔喀、绿旗兵。逐一询问。遣回各该处。其失于查报之将军大臣官员等。应交部议处等语。伊等陷身回地。若系临阵得伤。仓卒被掠者。来投虽晚。情尚可原。即不妨编入原伍。至若中途患病。潜匿山林。就近逃入回部。则其心殊不可问。著从宽免其正法。照民人例解回原籍。所有漏报之将军大臣官员等、分别议处。自所应得。但大功已竣。亦著加恩宽免。　　

○又谕、据吉林、伯都讷之瓜勒察骁骑校奖赏孔雀翎乌灵阿等呈称、康熙年间。伊等与锡伯旗分。均因获罪。停其授职。续因将军等奏准、瓜勒察授职不得过骁骑校。遂为定例。而锡伯等移驻盛京。仍邀录用等语。瓜勒察、锡伯等、前虽俱停升转。而锡伯移驻后。仍照常录用。今瓜勒察等、行走颇属效力。著加恩一体升转录用。　　

○授定边右副将军富德、为领侍卫内大臣。　　

○庚辰。谕、前因月选官由京赴任。资斧不无拮据。曾经加恩、准其在部借给养廉。于到任后扣还。其佐杂微员。在籍候选。虽与需次京师者有间。而道里远近不一。伊等微末之员。或因按限赴任。措置路费。不免揭借滋累。亦堪轸念。著一体加恩、就伊等本省领凭之后。准于藩库内、呈借养廉。以示体恤。其作何分别程期。酌定数目。及扣还报部之处。该部定议具奏。寻议、在本省领凭赴任。五百里至一千里以外者。州同、州判、酌借银六十两。佐杂、三十两。二千里以外者。州同、州判、八十两。佐杂、四十两。三千五百里以外者。州同、州判、一百两。五千里以外者。州同、州判、一百二十两。佐杂、俱五十两。七千里以外者。州同、州判、一百五十两。八千里以外者。州同、州判、二百两。佐杂、俱六十两。于各本省司库耗羡银内给发。按季报部。仍知照任所各督抚、俟该员到任后。照在部借支之例。于养廉内分季扣还。从之。
  </div>
  <div class="pagination">
   <a href="清实录乾隆朝实录_page829.html">
    上一页
   </a>
   <span>
    ...
   </span>
   <a href="清实录乾隆朝实录_page825.html">
    825
   </a>
   <a href="清实录乾隆朝实录_page826.html">
    826
   </a>
   <a href="清实录乾隆朝实录_page827.html">
    827
   </a>
   <a href="清实录乾隆朝实录_page828.html">
    828
   </a>
   <a href="清实录乾隆朝实录_page829.html">
    829
   </a>
   <span class="current-page">
    830
   </span>
   <a href="清实录乾隆朝实录_page831.html">
    831
   </a>
   <a href="清实录乾隆朝实录_page832.html">
    832
   </a>
   <a href="清实录乾隆朝实录_page833.html">
    833
   </a>
   <a href="清实录乾隆朝实录_page834.html">
    834
   </a>
   <a href="清实录乾隆朝实录_page835.html">
    835
   </a>
   <span>
    ...
   </span>
   <a href="清实录乾隆朝实录_page831.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
