<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1674 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1674 页/共 1860 页</h1>
    <div class="content">○又谕、据巴忠参奏庆麟占据唐古忒等处地方。挖河乘船游玩。并造园舍亭台。令兵丁等演戏各款。前因庆麟、雅满泰、办理巴勒布一事。错杂无序。而庆麟复敢于朕前饰词巧奏。已将庆麟革去公爵。降为蓝翎侍卫。尚未知伊如此妄为。今阅巴忠此奏。是治伊之罪。不啻上天示意于朕躬。实为可畏。但所奏各款内。如止于挖河造园演戏等项。不过年轻任性。犹不至关系紧要。倘有奸宿番女、并滥行贪刻之事。尤当从重办理。著传谕巴忠、抵藏时。严加审讯。若庆麟祗系年少习气。纵意游观。即在该处枷号示众。倘此外复有贪淫劣迹。即当奏明正法。巴忠务即审讯明确。据实奏闻。再巴勒布滋扰一案。皆因庆麟、雅满泰、种种办理不善。以致贻误至此。昨据成德奏伊等办理粮务。又复迟延怠玩。是以令庆麟在章京上效力行走。雅满泰亦降为头等侍卫。发往后藏办理粮饷。令巴忠于舒濂未到以前。接管驻藏大臣印务。今巴忠所奏。适与朕旨相合。现在雅满泰亦当审问。巴忠且不必往鄂辉成德处。帮办剿捕事宜。著即驻劄前藏。秉公办理一切。　　

○又谕、据巴忠参奏庆麟。摺内。有巴勒布于去岁呈请纳贡。该大臣等未经具奏等语。此事虽未知真假。如果属实。大兵至彼。或伊等又求进贡。亦未可定。鄂辉、成德、至彼时。不妨询问该头目。倘果有情愿纳贡之事。即为允准所请。此事更易完结。著传谕鄂辉等、妥为留心办理。　　

○又谕、据巴忠参奏庆麟各款。已降旨令其审明办理。但思驻藏大臣等、所住之房。后从前珠尔默特纳木扎勒所盖。原有园亭。并闻多裁树木。引水入内。后因入官。作为该大臣衙门。历任驻藏大臣、俱略为修葺。庆麟年轻。或更加以粉饰。尚无关系。即买松石等物。如系发银交唐古忒转买。亦属事之所有。著再传谕巴忠、庆麟、若止此数款。尚可毋庸深究。即将伊办理巴勒布一案、种多错谬。及迟误粮米等事。定罪完结。倘审有奸宿番女、及肆意贪刻各情弊。再行从重定拟具奏。至驻藏大臣二人。从前原系同住一处。自珠尔默特纳木扎勒起事后。将伊房屋入官。始分两处居住。若令照旧同住一处。则彼此商办事宜。以及稽查情弊。耳目较近。自更有益。著鄂辉、成德、巴忠等、于办理善后事宜时。将驻藏大臣等、仍令一同居住之处。一并入议奏闻。　　

○己亥。谕、据惠龄奏、湖北藩司衙门失火。烧毁科房七间。门房一间。文卷均多被焚。请将布政使陈淮交部议处等语。陈淮现在荆州办理工赈事务。其疎防处分。尚可从宽。陈淮著免其交部。其书吏人等、有无别项情弊。著该抚严行讯明。究拟完结。　　

○谕军机大臣等、从前驻藏大臣所居。闻系三层楼房。楼高墙固。即偶有意外之事。易于防守。而该大臣等同居一处。彼此商办事务。自有裨益。已令鄂辉等于办理善后事宜时。妥议具奏矣。至兵丁作为优人一节。尤大不可。驻藏兵丁特为防守地方。平日自当演习武艺。倘有不肖兵丁、私学唱戏者。大臣等尚宜严禁。岂可反令改作优伶。此不过该大臣等不理政事。徒借此消遣烦闷耳。试思驻藏不过三年。便当彻回。何闷之有。即或间居无事。令兵丁等学习骑射。演试枪炮。不惟可以消遣。并可操练兵丁。何念不到此。而徒以游戏为事耶。嗣后该处除商民唱戏。毋庸禁止外。倘该大臣等、仍有听兵丁演戏者。朕必从重办理。又六月内因庆麟服满演剧一款。尤为不堪陋习。况庆麟于六月服满。而令兵丁演习。系在伊服满之前。岂复尚有人心者乎。再噶布伦索诺木旺扎勒、辱骂达赖喇嘛。并向巴勒布商头哈瑚、苛索物件。以后巴勒布起事。索诺木旺扎勒、畏惧服毒身死一款。倘索诺木旺扎勒、果有向商头苛求情事。以致结仇起衅。现虽其人已死。而其子亦断不可录用。此事务当彻底清查。且索诺木旺扎勒、如何辱骂达赖喇嘛。如何向巴勒布商头索取物件。必有闻见之人。即伊服毒而死。亦是否确有证据。一经查察。无难悉得实情。此案俱系巴忠参奏。巴忠不可以虚为实。欲践前言。亦不可有意消弭。复图见好。现在审讯此事。亦无甚紧要。鄂辉、成德、竣事后。必回前藏。俟伊等到时。会同巴忠、秉公逐一查办。不可稍有瞻顾。尔等若不据实具奏。经舒濂至彼查出。恐不能当其罪也。　　

○予故多罗恒郡王永晧、祭葬如例。谥曰敬。　　

○庚子。谕、热河满洲官兵、自驻防以来。历年已久。生齿日繁。而此数年一切官差。均各勤勉。著加恩嗣后伊等、每季应得半分米折银。每石著照一两四钱折给。　　

○谕军机大臣等、昨因琅玕奏、浙省岁时丰稔。谷价平减。请不拘年限。乘时采买。以补仓储等语。所办甚是。已降旨通谕各督抚、酌量情形。仿照办理。本日据浦霖奏、湖南中米价自一两一钱四分、至一两四钱八分。甚属平贱。民间穑事屡丰之后。盖藏本属充盈。现遍行出示晓谕。一切概从节俭。以期家给人足等语。湖南省屡岁丰收。米价一律平减。若不豫为调剂。恐有谷贱伤农之虑。朕意若该省仓储正须买补。为数较多。自应先尽本省采买。若本省仓储本属足数。或采买无多。可以接济邻省。则湖北、安徽、江西三省。本年被水之区。收成不免歉薄。而该三省又皆地居湖南下游。一水可通。脚价亦不至多费。著传谕毕沅、书麟、浦霖等、即彼此通盘札商。如湖南米石充裕。可敷就近何省采买之用。即酌量数目。先咨会浦霖查照。再派员赴湖南采办运回。则各省仓储、既可乘时补足。而湖南亦不至有谷贱之患。自为一举两得。若湖南仅敷本省买补。而江西、湖北、安徽、无须采买接济。则又当据实奏明停止。此事惟在各督抚等、体察情形。随宜妥办。不必因有此旨。稍存迁就也。　　

○又谕、本年安南黎维祁母妻等内投时。被贼兵追逼。在斗奥隘对河喊救。该管官员、并不拘泥。即将该眷属等收入隘内。免致贼兵戕害。所办尚属可嘉。已有旨将该管之知府陆有仁、通判陈松、于事竣后送部引见矣。第念该眷属喊救时。自必先有守隘兵丁听闻。再行禀报该管官员。若彼时该兵丁等、见贼兵追逼。因非内地之事。躲匿入隘。付之不理。则该眷属等不免为贼所戕。今该管官员、已准送部引见。其兵丁等、亦不可不加以奖赏。著传谕孙永清、即就近查明系何兵丁禀报。酌量赏赉。其该管营员、如果认真出力。亦一体送部引见。以示奖励。　　

○以广州将军存泰、署正黄旗汉军都统。镶黄旗护军统领善德、为广州将军。调正黄旗护军统领舒亮、为镶黄旗护军统领。正红旗护军统领爱兴阿、为正黄旗护军统领。以正红旗蒙古副都统台斐英阿、为正红旗护军统领。　　

○辛丑。谕、据塔琦等奏称、叶尔羌阿奇木伯克贝子职衔色提巴尔第病故等语。色提巴尔第、感激朕恩。一切奋勉。昨据塔琦等奏伊患病。朕即赏药调理。冀其速痊。兹闻溘逝。深为悼惜。著加恩赏银五百两。料理丧事。所赏银两。即在该处库项内动拨给与。所出贝子职衔公爵。即著伊长子迈默特阿布都拉承袭。叶尔羌阿奇木伯克员缺紧要。著伊斯堪达尔调补。其喀什噶勒阿奇木伯克员缺。著迈默特阿布都拉补授。　　

○谕军机大臣等、安南内讧一事。阮惠等攻破黎城。其地方全为所占。黎维祁已无寸土。眷属颠沛流离。叩关吁救。天朝将伊母妻收留安顿。孙士毅亲率大兵。出关致讨。屡次克捷。未及一月。即将黎城收复。仍立黎维祁为国王。于字小存亡之道。实为尽善尽美。超越千古。即此已足蒇事彻兵。是以孙士毅奏到时。即明降谕旨。将伊晋封公爵。并赏给红宝石帽顶。以示酬庸。但前据该督奏称、俟筹办台站事宜就绪。即领兵前赴广南进捣贼巢等语。计该督拜摺。距今又已两旬。想此时早已带兵前进。若事机大顺。竟能迅捣贼巢。将阮惠等速行擒获。该督自不肯因有此旨。于功届垂成之际。转滋疎纵。致贻后患。若此旨到时。阮惠已经避匿海洋。或窜入他国。自不值将天朝兵力。久驻炎荒。为之搜缉逋逃。耽延时日。孙士毅即应遵照前旨。妥为安顿。传谕该国王振作自强。并派该国有能为可恃之人。督率土兵等、实力防守。以御外侮。孙士毅即可彻兵回粤。倘黎维祁不能自立。仍复委靡废弛。过三五年后。又生外患。则是该国王自贻伊戚。断无屡烦天朝兵力。再为恢复之理。至孙士毅酌定彻兵时。应豫行飞咨乌大经、以便滇粤两路、同时并彻。勿致玻此参差、粤省彻兵、而滇省尚复深入。此为最要。其未经彻兵之先。乌大经一路、不妨遵照前旨。设法离间。檄谕招致。明岁新正重华宫联句。已将戡定安南命题。著即录寄孙士毅阅看。该督系晓事之人。于进退缓急机宜。自能酌筹妥善。迅速奏报竣事。同迓新禧也。　　

○调正红旗汉军副都统穆精阿、为镶红旗满洲副都统。以署镶红旗蒙古副都统富锐、为正红旗汉军副都统。　　

○予故闽浙总督李侍尧、祭葬如例。谥恭毅。　　

○壬寅。上御太和殿视朝。文武升转各官谢恩。　　

○谕、刑部核题四川省孔张氏、推趺前妻之子孔文元、落河身死一案。将孔张氏照继母殴杀前妻之子、其夫现无子嗣律。拟绞监候。已依议行矣。谋杀幼孩之案。若在他人。即当立置重辟。因有继母名分。是以定例止拟绞候。将来办理秋审时。若将该犯予勾。则孔张氏系孔文元继母。乃为其子抵偿。于名分究有关碍。然一经免勾。数年后仍得照例减等收赎。与其夫完聚生子。安享家产。是使凶悍之妇。竟得遂其谋占之私。亦不足示惩儆而全幼穉。著交刑部堂官查明。凡有此等继母殴杀前妻幼子者。虽经免勾之后。仍永远监禁。遇赦不赦。听其夫另行婚娶。所有孔张氏一案。即照此办理。著为例。　　

○谕军机大臣等、前因进剿安南官兵打仗得胜。降旨普赏一月钱粮。并令孙士毅查明出力者。加赏一月钱粮。以示鼓励。本日召见广东右翼镇总兵赵邦诏据奏、此次调派粤兵内。其自台湾剿贼回营。又复告请前赴安南者甚多等语。该兵丁出征台湾。回营未久。一闻调兵进剿安南。不惮远涉。踊跃请行。甚属急公可嘉。著传谕孙士毅、即查明前曾出师台湾兵丁、今复自请前赴安南者。于原赏钱粮外。再加恩各赏一月钱粮。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百十八


大清高宗法天隆运至诚先觉体元立极敷文奋武孝慈神圣纯皇帝实录卷之一千三百十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十三年。戊申。十二月。癸卯。谕军机大臣等、前屡经降旨。谕知富纲不必亲往。止须令乌大经带兵前进。遥为孙士毅声援。昨据孙士毅奏、粤西一路官兵。屡次克捷。于十一月二十日收复黎城。敕封黎维祁为国王。是此事大局已定。昨又有旨谕知孙士毅、如贼匪远扬。即应照会乌大经、以便同时彻兵。富纲等自因未接屡降谕旨。又未得收复黎城信息。故有此奏。现在大功指日告竣。富纲岂可复存贪功之见。冒险前进。且云南一路。兵数本属无多。道路又复险远。万一孤军深入。贼人绕至后路。侵轶滋扰。不但富纲、乌大经、俱系大员。关系甚重。即微末员弁。亦不宜稍有疎失。若富纲贪功涉险。或致损伤威重。则非惟无功而转有罪矣。著传谕乌大经、于途次务加小心防范。并探听孙士毅信息。以为进止。断不可稍涉冒昧。富纲如已回至都竜则已。如尚未转回。不拘何处接奉此旨。即行停止前进。拣择宽厂扼要处所。带兵屯驻。为乌大经声援。并稽查粮台后路。以防贼人抄截。　　

○以革退一等公庆麟弟官惠、故一等子常安弟永住、三等子积福子福禄、各袭爵。　　

○甲辰。谕、正白旗满洲都统。将绥远城达冲阿所遗骑都尉员缺承袭。缘达冲阿系军政年老疎懒参革之员。按支派拣选正陪。将达冲阿之子、拟以列名奏请承袭。凡世管佐领袭替世职人员。因罪参革者。袭替时其子孙不应列入。仍于出缺之长房支派内、统行拣选拟正。其余支派、及出缺之支派内、统行拣选拟陪列名。虽系相沿成例。因当初并未分晰其罪之轻重。故八旗大臣、于世管佐领袭替世职事件。均遵照此例办理。若不较其罪之轻重。概不与以承袭。则全无分别。于情理未协。嗣后凡系因私罪特行参革者。承袭佐领世职。仍依旧例出缺之子孙不与承袭外。其八法参革人员内。若祇因年老有疾等项、以及因公窐误参革者。尚非私罪可比。若概著伊等子孙承袭。又至漫无区别。将此交八旗都统。嗣后将军政因年老有疾等项、以及因公窐误参革人员。世管佐领袭替世职事件。若系伊祖父承袭三四次者。仍给参革人员之子拟正。若起初并非由伊祖父连次承袭。由别支派袭替者。出缺之子只与列名。今达冲阿所遗骑都尉员缺。系伊一支连袭四辈。即著伊子马甲德成承袭。将此著为例。永远遵照办理。　　

○谕军机大臣曰、成德于十一月初六日至第哩朗古、督兵躧路前进。至今已逾一月。并未续有奏报。必因该处雪大封山。致多阻滞。但我兵既不能进取。贼匪又闻风远遁。即传令伊等头目来营。办理定界等事。亦恐为冰雪所阻。不能前来。藏内办出粮饷。祇足供四月之需倘俟积雪融化。始能办理完竣。必迟至明年二三月间。前藏米粮既难接续。而雅满泰所奏后藏豫备米面牲畜。是否足敷接济。亦当先期酌核。以期有备无患。且藏内除现存粮食外。未识更能采买若干。若因屡经采买。价值倍昂。或唐古忒人众糊涂。不知保护伊等之意。反以骚扰为嫌。亦未可定。巴忠现在管理驻藏印务。自应酌量情形。豫为妥协办理。著传谕鄂辉、成德、巴忠等、将第哩朗古等处之雪。每年何时融化。此事何时始能完结。现在前后藏出米粮牲畜、能否敷用之处。悉心查核具奏。若除现在存粮外。不能再行采买。内地距藏窎远。又断难设法运送。或暂为彻兵。或另筹良策。总期于事有济。鄂辉、成德、巴忠等、务须熟商妥议。断不可使大兵久驻于藏。滋扰唐古忒番众。亦不可因此苟且了事。致贼匪不知所惩。朕因此甚功焦思。著速行覆奏。以慰廑注。　　

○以故一等公。扎兰泰子英俊、二等伯彻灵达史子伊昌阿、二等子富勒赫子珠尔嵩阿、各袭爵。　　

○乙巳。上御乾清门听政。　　

○谕军机大臣等、据保宁奏、伊犁惠宁城鸟枪内筒细准头平常者、八百余杆。请由京城照数赏给。著照所请。赏发八百杆。给兵丁操演。该处无用之枪。弃之可惜。并谕保宁、能得匠役。即镕化仍打鸟枪。或铸炮备用。如不得匠役。即造为农器。不可弃置。　　

○户部议覆、江苏巡抚闵鹗元奏、扬关由闸徵收盈余银两。较前届短少。请著落正署人员赔补。得旨、户部议覆闵鹗元奏扬关由闸一年期满。徵收盈余。比较再上三届短少银三万二千五百四十余两。请著落正署之员。各按经徵月日。照数赔补等语。固属核实办理。第念该关比较再上三届盈余。虽有短绌。而比较上三届所收。尚属有盈无绌。所有此次扬关由闸短少盈余银三万二千五百四十余两。著管关各员、按照经徵月日。分赔一半。其余一半。著加恩免其赔缴。　　

○丙午。谕、皇子皇孙等、俱戴红绒结顶帽。载锡系朕元孙。亦应戴红绒结顶帽。朕仰承天庥。临御五十余年。现届八旬。子孙繁衍。五世一堂。洵古来罕有。嗣后曾孙元孙阿哥等、俱著戴用红绒结顶帽。如载锡得子。系朕六代奉字辈来孙。亦著一体戴用。俟分封后。再行量职戴顶。著为令。　　

○谕军机大臣等、朕前此即虑攻复黎城后。阮惠等畏罪远扬。不值以天朝兵力。久驻炎荒。为属国搜缉逋逃。耽延时日。屡经降旨谕知孙士毅、临期酌量办理。孙士毅拜发此摺时。自尚未接奉前旨。今据该督奏、黎城距广南贼巢。尚有二千余里。而黎维祁又属无能。于造船雇夫之事。坚覆不能赶办。孙士毅续调之兵。以及粮饷等项。尚未出关。俟兵饷齐集。再由黎城起程进剿。已届春雨时行之际。安南地方、向多瘴疠。倘内地官兵不服水土。致生疾病。尤为不值。此次安南内讧。阮惠等攻破黎城。黎维祁已无寸土。眷属颠沛流离。叩关吁救。天朝将伊母妻等、妥为安顿。孙士毅亲率大兵出关。屡次克捷。未及一月。即收复黎城。敕封黎维祁为国王。并送回眷属。于字小存亡之体。已为尽善尽美。不特书之史册。足以超越千古。即外藩属国、闻之亦当同深感畏。是以孙士毅奏到时。即明降谕旨。将伊晋封公爵。并赏戴红宝石帽顶。以示酬庸。明岁新正重华宫联句。即以戡定安南命题。原因此事办理至斯。已足彻兵定局。若此时必欲穷追深入。而贼巢险远。万一稍有阻滞。一时不能迅速擒渠。转致欲罢不能。办理大事之人。必须通盘筹画。计出万全。不可知进而不知退。孙士毅当遵前旨酌量情形。或略进兵巡其边界。代黎维祁划定强域。设立卡汛。妥为安顿。谕令该国王振作自强。并派该国有能为可恃之人。率领土兵人等、严密防守。以御外侮。孙士毅即趁巡查边界之便。彻兵回粤。不可遽由黎城彻回。致贼知我虚实。其滇省一路。仍一面知照富纲、乌大经、以便同时并彻。至现在孙士毅、固不必统兵深入。但据奏该国从贼地方。接至檄文。多已纷纷投出。而阮岳、阮惠、弟兄又不相能。若孙士毅竟驻劄黎城。不为进取之势。恐贼匪窥探官兵不复进讨。未免观望迁延。朕意目下孙士毅、宜略为前进。乌大经、亦带兵赴广南一路。遥为粤西声援。仍探听孙士毅信息。以为进止。再孙士毅所奏、详询该国臣民。俱称阮岳甚恨伊弟阮惠、与大兵节次打仗。均系阮惠所为等语。此语系得自黎维祁。抑系得自该国臣民等。并著孙士毅遇便覆奏。　　

○户部议覆、闽海关徵收盈余银两。较前届短少。请著落管关各员赔补。得旨、户部议覆闽海关一年期满。徵收盈余。比较上两届短少银五万三千七百二十余两。请著落管关各员。按经徵月日。照数赔补等语。固属照例办理。第念上年冬间商船装载赴台粮饷。今春又复配载凯旋官兵。兼之台郡所产货物较少。以致客税无多。盈余短绌。尚属有因。所有此次闽海关短少盈余银五万三千七百二十余两。著魁伦、徐嗣曾、伍拉纳、各按经徵月日。赔补一半。其余一半。著加恩宽免。　　

○补行广东省乾隆五十二年军政。卓异官五员、罢软官三员、年老官三员、分别议叙处分如例。　　

○丁未。谕、据毕沅等奏、查勘广济、黄梅、二县堤工。向系民修。今请暂行借帑兴修。俟事竣分年摊徵归款等语。本年湖北荆州被水地方。所有万成及监利等处堤工。俱经发帑官为修筑。今广济等县堤塍。虽系例应民修之工。但念该处被灾之后。民力未免拮据。此次广济、黄梅、二县堤工。估需银共二万八千一百余两。均著加恩动用官项修筑。俟将来再行照旧办理。以示朕加惠灾区一视同仁至意。又另片奏广济县所属之武穴镇漫口一处。业经修筑。询系该处监生张植鹏、率众兴修等语。张植鹏首先集事。捐资修复。尚属急公。著赏给县丞职衔。以示鼓励。　　

○谕军机大臣等、此次进剿巴勒布贼匪。道路辽远。粮运最关紧要。若由内地运往。难资接济。因令于西藏地方。就近购办粮石。以供大兵口食。此系朕特降谕旨。筹办军粮。方能充裕。今该督奏分饬西藏粮员赶运。务使粮随兵转等语。所奏不明。且似有影射居功之意。然此尚系小事。至大兵自西藏凯旋。沿途均需粮石。所有口外各台站。著传谕李世杰、豫为筹画。务使途中存粮充裕。克敷凯旋官兵支用。毋使稍有缺乏。　　

○又谕、前已屡经谕知孙士毅、如阮惠远扬。剿捕需时。不值以内地兵力。久驻炎荒。为属国搜缉逋逃之计。昨据孙士毅奏、广南道路险远。大兵难以遽行深入情形。又有旨谕令孙士毅止须略为前进。如阮惠畏惧不出。乞降具结。认罪求赦。亦足蒇事。即可乘巡查边卡之便。彻兵回粤。著传谕孙永清随时留心探听。一得孙士毅彻兵信息。亦当将内地续调兵丁、及雇备人夫采买马匹等项。一并即行停止。　　

○戊申。上幸瀛台。　　

○土尔扈特郡王车凌德勒克、和阗所属玉陇哈什四品阿奇木伯克莫罗穆弩斯、朝鲜国王使李在协、副使鱼锡定、暹罗国正使帕史滑里逊通亚排那赤突、副使啷汶悉呢口□霞喔无突、台湾屋鳌总社番头目华笃哇哨、阿里山总社番头目阿巴哩、大武垄总社番头目乐吧红、傀儡山总社番头目加六赛等、于西华门外瞻觐。命随至瀛台赐食。　　

○谕军机大臣曰、刘峨汇奏己未完、结各案摺内。称、办理桥道、尚未造册请销者七案。修葺城工、有奉部驳及尚未报销者二案。动用钱粮、有奉部驳及尚未报销者三十二案。河道工程、尚未报销者一案等语。外省办理案件。自应上紧赶办。依限完结。今直隶本年未结各案。竟有四十余件之多。足见疎忽。现在梁肯堂业经回任。著传谕刘峨、即督率梁肯堂、严饬各属。将未经报销各件。速行上紧催办。务于限内完结。毋得再有延宕。　　

○又谕、昨据孙士毅奏、广南道路险远。大兵难以遽行深入。已降旨令孙士毅、祇须略为前进设法招致。万一阮匪畏惧。出具印结。认罪乞降。亦足蒇事。并谕知孙永清、探听孙士毅彻兵信息。再将应办人夫马匹等项。即行停止。今阅孙永清奏到军营粮台。需夫至十余万名之多。本省再难添备。必须广东协济。看此情形。黎城至广南、程途遥远。竟有碍难办理之势。似不必再于各处纷纷徵调。致滋劳费。著传谕孙士毅、接到此旨时。如已自黎城起程进兵。即酌量巡查边界。趁便彻兵。倘因人夫粮饷未齐。尚未前进。该督当谕令该国王振作自强。并妥为安顿。严设边防。亦即彻兵回粤。并一面知会滇省一路官兵。同时并彻。所有广东协济人夫之处。著孙永清、图萨布、竟可毋庸办理。　　

○又谕、据雅满泰奏、请将索诺木旺扎勒所遗扎萨克一等台吉。令伊长子索诺木旺堆承袭等语。昨据巴忠参奏、索诺木旺扎勒。曾向巴勒布商头哈瑚苛索物件。以致巴勒布怀恨兴兵。此事如果属实。使伊身尚在。即应治罪。岂可复令伊子承袭台吉。即或巴忠此奏。雅满泰尚未闻知。但伊驻藏多年。于索诺木旺扎勒、如何滋事兴戎之处。岂亦毫无闻见。况现当有事之时。凡遇陈奏事件。自应将成德所带之兵。曾否由第哩朗古、觅道前进。并贼势作何动静。详晰奏闻。乃于此等要事。转无一语提及。雅满泰何糊涂至此。著传旨严行申饬。所有扎萨克一等台吉。且俟巴忠至彼查明巴勒布之事。是否由索诺木旺扎勒酿成。再行定夺。现鄂辉、成德、带兵已至何处。贼匪情形若何。著即迅速奏闻。　　

○己酉。上御宁寿宫景祺阁、赐王、贝勒、贝子、公、大臣、蒙古王、贝勒、贝子、公、额驸、台吉等食。　　

○谕、安南内讧一事。阮惠等攻破黎城。其地方全为所占。黎维祁已无寸土。眷属颠沛流离。叩关吁救。经巡抚孙永清奏闻。朕以安南臣服本朝。百有余年。最为恭顺。特谕令将伊母妻妥为安顿。优加饩禀衣履。勿稍失所。并命总督孙士毅、星赴广西。就近筹办。节据该督奏、檄谕该国各镇目厂民等、去逆效顺。齐心剿贼。已纷纷来投。该督复力肩重任。自请带兵前往。朕以所见甚正。允从所请。并令滇省亦进兵会剿。孙士毅于十一月二十八日。会同提督许世亨、统率大军出关致讨。阮匪令贼目等在寿昌市球富良等江岸。安设贼屯。希图拦阻。经官兵奋勇剿杀。屡次克捷。将已降复叛之贼目陈名炳等、生擒正法。于江之僻处。设立暗渡。使贼惊官兵从天而降。闻风胆落。与朕谕旨指示之处。适相符合。办理深得机宜。是以官兵出关。未及一月。即能将黎城收复。仍立黎维祁为国王。另给敕印。并将该眷属等护送回国。于字小存亡之体。已为尽善尽美。即此原已可蒇事彻兵。因于孙士毅奏到时。即明降谕旨。将伊晋封公爵。赏给红宝石帽顶。以示酬庸。现在阮惠等逃往广南藏匿。据孙士毅奏、黎城距广南约有二千余里。俟筹办台站事宜就绪。即领兵前往。进捣贼巢等语。朕思此事黎维祁被阮匪攻逐。国祚几绝。经天朝为之恢复。恩逾再造。今黎维祁业已重邀封立。举家完聚。阮惠等虽潜窜未获。究为属国之逋逃。且阮匪现逃之所。系在占城故地。原非安南境土。是该国地方。亦经全行收复。自无烦天朝兵力。久驻炎荒。为之搜缉叛臣。防护外侮之理。昨据孙永清奏、自黎城至广南、应设台站七十余处。约用夫十万余名等语。但思该国地方僻小。又多瘴疠。一交春令。阴雨潮湿。不特内地兵夫。易染疾病。且雇夫至十万余名之多。又加以官兵不下二万。虽粮饷一切。皆由内地办运。并不丝毫取给该国。孙士毅复能严束弁兵。毋许滋扰。第究恐兵夫人众。查察难周。若在彼久稽。夷民等难免心生疑骇。转非体恤新造小邦之道。我国家幅＜巾员＞广阔。亘古未有。朕临御五十余年。平定伊犁、回部、两金川等处。拓地不下二万余里。武功赫奕。计区区广南贼巢。岂能□固抗拒。然此事办理之始。原为安南臣服已久。猝被土酋占夺。不得不加征讨。为之继灭存亡。初非利其境土。亦并无好大喜功。穷兵黩武之见。今安南大局已定。阮惠等畏罪远扬。不过苟延残喘。又何必深入穷追。耽延时日。致大兵在彼久驻。于该国反多有未便。自应作速彻回。以示体恤。孙士毅接奉此旨时。若未经起程前赴广南。即著妥为安顿。彻兵回粤。如已起程。即代为巡设边防。令其严安汛卡。顺道彻回。其云南一路。亦著孙士毅咨会富纲、乌大经、同时并彻。所有朕此次办理安南兴灭继绝。及轸念夷民。一视同仁至意。著通谕中外知之。　　

○谕军机大臣等、据塔琦奏、接奉明亮寄到达福参奏格绷额借用迈玛第敏普尔钱文一案。后前伊未行参奏等语。格绷额身为领队大臣、向所属伯克借用钱文。甚属卑鄙。塔琦既向锦格询出。自应查办。乃塔琦惟恐迈玛第敏、妄生疑惧。又恐长回众揭告之风。并未查究。竟不成话。从前新疆领队大臣内。有卑鄙见小。经将军参赞等密奏彻回者。特因并无实据。若谆谆向所属回众厄鲁特等辗转询问。恐长伊等诬告之习。非欲息其婪索实事也。塔琦业将格绷额借用迈玛第敏钱文一案询明、并未参奏。显系回护。尚欲向朕前巧辩耶。著严行申饬。此案朕已派福崧前往审办。此时谅已到彼。塔琦若将此案审讯明确。尚可稍从末减。倘仍不肯据实讯究。有意瞻徇。经福崧查出。恐不能任其咎也。将此传谕福崧知之。　　

○庚戌。上御抚辰殿大幄次。赐蒙古王、贝勒、贝子、公、额驸、台吉、及土尔扈特郡王、回部伯克、朝鲜国、暹罗国使臣、台湾生番等宴。　　

○谕军机大臣曰、鄂辉奏查看后藏情形一摺。所办皆是。惟摺内称成德由第哩朗古进取。为前途通拉山大雪所阻。现在觅道进攻。尚未得收复原界之信。前据成德奏、因雪大封山。躧路前往。其摺系十二月初九日奏到。迄今已阅旬余。其曾否觅道进攻、及收复聂拉木济咙等处。总未据续行奏报。或成德间鄂辉将次到彼。或俟鄂辉到后。会同具奏。亦未可定。总之此事以疾速成功为要。若官兵在彼久驻。一切粮饷等项。藏内究恐不敷采买。著传谕鄂辉、务须酌量情形。遵照节次所降谕旨。速为办理。毋庸在彼久驻。前因庆麟等办理粮运迟延。已降旨将庆麟降为蓝翎侍卫。在章京上效力行走。雅满泰降为头等侍卫。速赴后藏专办粮务。以专责成。所有大兵未彻之前。一切粮运。雅满泰务当妥协办理。以赎前愆。　　

○又谕、宣光兴化两处。俱为阮惠所占。今经土目黄文桐、麻允敏等、带领土兵前往。即将宣光收复。而兴化蛮寇。亦俱震慑潜逃。贼匪似此无能。则两路大兵。会同夹攻。直捣贼巢。想亦易于办理。所难者自黎城至广南。计程二千余里。道路又复险峻。粮运维艰。恐一时不能源源接济。况添设运粮站夫至十万名之多。既须挽运兵粮。又须带运人夫口粮。所费不赀。实属不值。是以节经寄信。并明降谕旨。令孙士毅作速彻兵。但孙士毅彻兵时。应觌面剀切告知黎维祁、以此次安南内讧。该嗣孙已无寸土。不能自行恢复。经天朝发兵致讨。兵马钱粮。诸多劳费。方能代为收复。仍封该嗣孙为国王。重延世祚。举家完聚。此后该国王宜振作自强。防御外侮。以冀永承恩眷。即使黎维祁选愞无能。而其臣下左右。岂无一二可恃有能为之人。亦当谕令同心协力。相佐为理。即此次官兵代为收复各地方。该国王俱应遴派亲信强干之人。前往接管抚绥。勿令大兵彻后。仍复为贼所占。倘将来该国君臣、不能交相勉勖。仍前委靡废弛。又生他患。岂有复烦天朝兵力。为之勘定之理。孙士毅将此剀切谕晓。并妥为安顿。即可彻兵回粤。并即知会滇省。以便同时并彻。前因宣光兴化为贼所占。是以孙士毅收复黎城之信。仍由内地驰递。未能迅达。今宣光兴化业经收复。滇粤两路声息可通。将来孙士毅如有知照乌大经之处。自可由安南境内取道直达。庶彼此得信较早。办理自更为妥捷。　　

○壬子。孝庄文皇后忌辰。遣官祭昭西陵。　　

○上诣慈宁宫、寿康宫、行礼。　　
</div>
    <div class="pagination">
<a href="清实录乾隆朝实录_page1673.html">上一页</a><span>...</span><a href="清实录乾隆朝实录_page1669.html">1669</a><a href="清实录乾隆朝实录_page1670.html">1670</a><a href="清实录乾隆朝实录_page1671.html">1671</a><a href="清实录乾隆朝实录_page1672.html">1672</a><a href="清实录乾隆朝实录_page1673.html">1673</a><span class="current-page">1674</span><a href="清实录乾隆朝实录_page1675.html">1675</a><a href="清实录乾隆朝实录_page1676.html">1676</a><a href="清实录乾隆朝实录_page1677.html">1677</a><a href="清实录乾隆朝实录_page1678.html">1678</a><a href="清实录乾隆朝实录_page1679.html">1679</a><span>...</span><a href="清实录乾隆朝实录_page1675.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
