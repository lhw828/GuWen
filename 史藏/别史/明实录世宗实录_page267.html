<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 267 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 267 页/共 518 页</h1>
    <div class="content">○南京府军左等一十四卫屯田为水冲塌守臣请除其粮于南京锦衣等卫新增田土中每亩加增银一厘以备其数户部议上从之
　　○巡按广东御史程昌劾都督王英备倭都指挥同知卢英都指挥同知于大经各奸贪不法得旨英等革职回卫闲住大经逮问
　　○夜五更月犯灵台上星
　　○甲戌奉  武宗毅皇帝神主祔庙  上亲行礼如仪
　　○乙亥上黑翼善冠浅淡色袍服黑犀带御奉天门百官行奉慰礼自后始鸣钟鼓鸣鞭悉从吉典文武百官奏事如常仪
　　○兵部尚书彭泽言山东河南湖广江西福建四川狭西山西及南北直隶地方多盗乞敕各守臣精练卒伍亟行扑灭有匿不以闻或练兵委非其人者不轻贷其屯寨城池毁淤者镇店关市墙垣倾圯者及时缮治仍立保甲法令蚤莫伺察毋得纵奸有犯者连坐庶几奸宄可弭又请申敕邻边频海诸守臣抚理苖蛮申严海禁以杜衅端  上俱从之
　　○泽又言  祖宗所设侍卫守卫如义刀围子手红盔将军系隶五军三千营有侯伯以总辖之而旗手等二十卫官军有指挥千百户兼制以番休直上环拱禁掖年来羸弱老稚得厕其间其兠鍪甲楯弊坏已过十一非所以重宸严而示威肃也宜令坐营官会原管侯伯阅视科道按藉简汰其戎器蔽坏者饬治之至于五军三千二营虽系次拨之数而其间亦有占役或代戍者亦当均为审核从之
　　○巡抚甘肃副都御史许铭奏狭西河东卫所备御河西等处官军旧额一万九千四百三十人今则去其太半盖缘迩年河东有警各兵多留戍本地以致河西军伍缺乏即令虏势孔棘宜蚤为计如愿补足择将领之使更番保戍如京操事例不及期者坐以罪部臣覆奏从之
　　○夜金星犯太微垣左执法星
　　○丙子  上命内阁详议大礼称号杨廷和蒋冕毛纪上言此礼重大将以昭示天下后世今多官会议如此臣等二三人岂敢妄有更定请复会官详议  上曰朕受  祖宗鸿业为天下君长  父兴献王独生朕一人既不得承绪又不得徽称朕于罔极之恩何由得安始终劳卿等委曲折中为朕申其孝情务加追尊美号于安陆立祠以为永久奉养使朕心安而政治  父神有所依倚廷和复上言  圣谕令臣等委曲折中以申孝情切念大礼关系万世纲常四方观听议之不可不详处之不可不审必上顺天理下合人心  祖宗列圣之心安则  皇上之心始安矣报闻
　　○经略边关都察院右副都御史李瓒报修边工竣因上＜锍-釒＞求去  上不允命侯缺补用
　　○赠兴府故左长史张景明为太子少保礼部尚书兼文渊阁大学士仍赐祭葬景明浙江山阴县人弘治三年进士选授长史事  献皇帝有辅导功至是其子元恕奏乞恤典
　　上特允之
　　○河南清军御史喻汉应诏陈言六事一曰备册籍以便清理言国初尺籍有军册黄册格眼册额军册编军册惠军册顺卫册顺里册类姓册地名册鱼鳞册奏益册名色多端参互考验近来荡无一存乞令各布政司直隶府州县于南京后湖及兵部抄补二曰查调卫以革奸弊言军犯调卫者沉匿公文彼此脱藉宜令清军御史移文互核犯者仍从改调发遣户内另佥余丁顶补原伍三曰查批回以收实劾军批假伪弊多乞令兵部检发各处批册附各进表官赍回清军御史比对年月印信舛异者查提究治四曰处新军以实卫所凡问发边远及烟瘴地面充军者多不到卫即到寻亦逃去既不足以惩奸且又难于清角□羊不若将前项人犯俱改作附近永远充军其附近充军止该终身有逃走者除原系真犯死罪仍处决外其杂犯应调远者亦改拟原卫所永远充军可以便清理省军角□羊革埋没于军额有补五曰行存恤以稽逃窜各都司卫所宜定委佥书官一员管理存恤新军岁终考其逃亡多寡以行惩劝六曰申旧例以遍巡历内开布按二司清军官出巡宜照分守守巡事例都司官一员专理清军出巡亦照二司例＜锍-釒＞下兵部议五事属本部者分别采行惟处新军以实卫所系干律例当移法司奏报从之
○先是给事中邢寰等劾奏御药房供事通政使郑宏太医院使吴釴郑通任好古沈邦治吴杰朱佑院判卢志吴英等皆以提督太监陈敬传升得官至  武宗南幸驾回不豫敬与宏等妄进药饵遂大渐宜寘刑典  上命斩之后敬等累奏乞宥下刑部分别情罪轻重以闻至是奏上得旨敬发充南京净军宏发辽东广宁卫釴附近卫各充军通好古邦治志杰佑英俱革职为民
　　○丁丑礼部尚书毛澄集廷臣议言先王制礼本乎人情昔者  武宗无子又无同产弟援立
　　陛下于  宪庙诸孙之列是  武宗以  陛下为同胞之弟  陛下昔  考献王今  考孝庙人情之所安也夫人情安斯天理得由是推之则  陛下所以待本生之亲者可知已考孝庙  母慈寿则不当复父母其所生由旁支绍正统则不当私帝后其所生此理易见无难知者苟舍此他求而创因仍苟且之议则人情不安名不正言不顺将其不胜其悔矣惟  陛下如臣等议断自  宸衷必行无惑  上曰兹匪细故大伦大义攸系卿等博采舆论参酌具奏
　　○命镇国将军知烛仍本爵奉襄阴王祀管理府事不许违例请袭
　　○礼部覆礼科都给事中邢寰奏牙牌惟常朝职官得以悬带正德以来权奸窃柄官以传乞而升牌以夤缘而得乞赐清查以重名器得旨文职不朝参者不得滥给牙牌武官进御侍班佩刀执金炉者照旧给与
　　○兵部覆御史曹圭奏凡在外都司卫所等官掌印佥书俱由镇巡三司同巡按考选良以各官朝夕相近贤愚臧否知之必真也百六十年来莫敢更变至前尚书王琼欲广揽威权请自都司而上皆本部推举以致权要夤缘纳贿干进而天下军政败坏极矣愿敕有司如旧例行报可
○戊寅大学士杨廷和言臣以菲才遭逢盛世历仕一十五转在官四十四年猥蒙四朝之恩久玷三孤之位自从召起卧病上请者凡十二章今事  圣明陈辞恳乞者亦已三＜锍-釒＞数蒙恩诏曲赐慰留申命礼官枉临宣谕窃念  先帝之山陵未毕  皇上之哀慕方深强扶衰羸黾勉从事迁延弥月转益旧疴敢贪廊庙之荣实切山林之望况老当致仕非以为名而病冀得闲本其至愿伏望  圣慈早赐俞允  上曰卿累朝元老德望素隆翊戴赞襄功在社稷今方励精图治虚怀倚毗宜益竭忠诚展布四体以成维新之化岂得引疾求退仍命鸿胪寺官造其第谕留之
○工部右侍郎兼都察院右佥都御史龚弘乞休不允
　　○御史黎贯奏乞复国初设起居注之职命脩撰等官日直史馆凡有章奏悉下览阅使之随见輙书类次成编岁终进之内阁以备纂述贯又言  陛下登极诏不得假进贡以恣科歛乃今左右近习藐不奉诏而曲说以营私称旧旨征取者谓之额内其自挟以上献者谓之额外而因以愚有司罔百姓遂令朝廷之惠壅而不流闾阎之困郁而不角□羊请严禁之仍著为令俾民有所遵守  上皆命所司知之
　　○辽东总兵官左都督郤永奏本镇马原额五万三千八百余匹频年进征追贼倒死者一万六千七百余匹乞集廷臣议将太仆寺寄养马内拨五千匹仍发银五万两买补足数以给骑士兵部言太仆寺马专充京营官军之用而辽东有行太仆苑马二寺及夷人岁进马可备骑乘安得不足且本镇设镇巡等官欲其同心筹画边务而永独有是言或恐一人意见未足为据请待镇巡官会议上请  上是之
　　○兵科给事中夏言御史郑本公兵部主事汪文盛奉诏查革五府所属京卫并亲军卫分大小官员旗尉共三千一百九十九人犹以弊端未能尽除事体尚须厘正因列款上陈至是部臣议覆其一言宁夏之役太监张永等攘功冒荫兄弟得袭侯封今既尽斥而张容魏英复被新命为都督同知张富为锦衣卫指挥使夫三人者均冒无功之赏尚逭有罪之诛宜悉行递夺其一言凡以平贼冒功及奏带授职者虽经议革而各处纪功之官综核不公雷同为诈曾升职俸者亦不可不问其一言内外中官大臣及镇守总兵巡抚有因军功以武职升授其子弟及改文职见查未尽者请皆悉罢之自后诸臣俱不许假以武荫其一言厂卫遉事获妷言者惟按旧例止以金帛优之而捕系寇贼得实者三年后奏请较其多寡以定升赏之次其一言五府锦衣卫辖兵马掌宿卫职至重也近有不由武弁杂然并进而且传之孙纪纲大坏今其中必得才猷起卓然后拟升其不以军功升叙者子孙止许应袭职级其一言近有流官以流得袭署职以署加升甚至纳粟虚衔遂以军功累授者咸望改正及近日推举将官有在裁革之数亦望取还其一言五府所属京卫并在京亲军卫分自诏下兵部行查各司迁延弥月不报已命科道官严期催督至两月始完亦当究其稽留之罪其一言革过职级如都指挥等官见在领敕管事者原非选举之公宜令为铨代以存甄别其一言以前汰黜人员大率城狐社鼠之辈尚怀觊觎巧计夤缘复有抗违奏辩者宜亟加严遣以杜塞幸门得旨俱如所议张容等削夺有差
　　○两广巡抚都御史萧翀奏获广东封川县贼首庞古子等因言都指挥卜王许英等始虽失律令前后擒斩首从贼六百一十九人夺归被虏男妇二百七十八人  上命夺玉英俸半年余悉宥之
　　○狭西庄浪等卫夏旱不雨至秋雨潦瘟疫大行军民死者二千五百余人
大明世宗肃皇帝实录卷之七
　　正德十六年十月己卯朔享  太庙奉  武宗毅皇帝神主诣庙祔享
　　○遣寿宁侯张鹤龄建昌侯张延龄安仁伯王桓分祭长陵  献陵  景陵  裕陵  茂陵  泰陵  康陵仪宾周钺祭  景皇帝陵
　　○庚辰湖广保靖宣慰使彭九霄九溪卫桑植安抚司土官安抚向绶各差人来朝贡马给赐彩叚钞锭有差
　　○礼部尚书毛澄等言  皇上孝心纯笃念  兴献王嗣绪无人徽称未定
　　○亲洒宸翰谕之至情欲委曲折衷以伸其孝天地百神实所共鉴但臣等一得之愚已尽于前议兹欲仰体  圣心揆量事体使宜于今而不戾乎古协乎情而无悖于义则有密勿之地腹心之臣在非臣等有司所敢专也  上曰卿等累次会议正统之大义本生之大伦考据精详议拟允当朕已知之钦奉  慈寿皇太后之命以朕既承大统  父兴献王宜称兴献帝  母兴献后  宪庙贵妃邵氏为皇太后朕辞之再三不容逊避特谕卿等知之  辛巳以都督佥事张凤为五军营坐营官
　　○壬午  圣母至京由大明中门入  上候迎午门内入见  奉先殿  奉慈殿
　　○升都指挥佥事陈珣张輗俱为署都督佥事充总兵官珣镇守贵州輗镇守宁夏添设云南大理府通判一员于青龙铺置分署职专捕盗以巡抚都御史何孟春言其地旷多盗故也
　　○起用工部尚书林俊复上＜锍-釒＞辞  上曰朕念卿名德旧臣专使召用以共图新政义当亟起勿固辞
　　○四川酉阳宣抚司土官宣抚冉仪等差舍人冉鹏等来朝贺贡马赐彩叚钞锭有差
　　○癸未广西古田县蛮贼聚众为乱有司匿不以闻巡按御史曹圭建议用兵卒致殄灭兵部上其功升俸一级圭辞  上从之赉以银币
　　○许泰者扬州江都人也袭指挥使历升宣府副总兵以剿流贼功升左都督因钱宁得见  毅皇帝给事豹房与江彬深相结奏调辽阳延绥宣大四路兵入内简练号外四家令泰领之因求为义子赐国姓从幸宣府攘应州功封安边伯宸濠反  毅皇帝自将称威武大将军以泰为威武副将军率兵讨之未至而王守仁已擒濠泰欲夺之不能得则纵部卒掠平人为功所株逮以千数冤死者百余人又奏改团营为威武团练营骚动边军几至大变  上即位廓清奸党彬宁皆已伏诛言官请并治泰有旨逮问至是法司当泰交结朋党紊乱朝政律斩  上令会官覆讯而法司执论如初诏特宥死发戍广东海南卫已而给事中许复礼等御史张钦等皆上＜锍-釒＞言泰罪当诛不宜轻贷得旨发原定卫分永远充军时论犹以为未尽其辜云
　　○甲申荣王祐枢奏世子厚勋第二子福宁王厚熹念其亡母刘妃欲每岁兄弟更番出城祭扫  上以  祖制有限不得顾其私情姑令各出祭扫一次
　　○丙戌兵科给事中邓继曾＜锍-釒＞陈杜渐保终四事其一定君心之主宰以杜蛊惑诱引之渐其二均
○两宫之孝养以杜忌猜嫌隙之渐其三一政令以杜权奸欺蔽之渐言犯法必付之法司而不可使锦衣卫得以干其事其四清传奉以杜矫伪假托之渐言传旨必先咨于内阁而不可使近习得以与其谋  上嘉纳之
○升隆庆右卫后所正千户周俊为指挥佥事给赏军人胡雄等有差以斩获达贼功也
　　○丁亥命工部修理  天地山川坛
　　○是夜晓刻金星犯进贤星
　　○己丑以兴府故长史张景明子元恕为光禄寺署丞录藩邸旧劳也
　　○命都督佥事张凤右军都督府佥事管事不妨营务
　　○添设宣府镇中路参将一员以都指挥佥事王昇充之时巡抚都御史李铎奏宣府一镇设有五路而西北东南四路各有参将一员惟中路葛峪堡止设守备仍宜特设参将一员操守便因荐王昇才可任兵部覆奏从之
　　○大学士杨廷和蒋冕毛纪奏曰迩者法司奏上张锐许泰等狱人皆以为必杀无赦  陛下竟宥其死命下之日臣民骇愕上无以正国法下无以快人心其何以示天下后世今更之初政令之臧否社稷之安危所系诚不可不慎也宜亟将锐等寘之重典给事中许相卿汪玄锡韩楷亦以为言得旨业以处分宥之
　　○庚寅升楚府右掌史吕尚功正四品俸级以楚王荣＜氵戒＞奏保也
　　○户部左侍郎秦金先任湖广巡抚以剿贼有功升俸荫子世袭百户至是以新诏查革滥恩亦上＜锍-釒＞辞免俸荫  上嘉其廉退许之
　　○辛卯礼部尚书毛澄上＜锍-釒＞乞休上优诏不允
　　○升緫督漕运都御史陶琰为户部尚书仍兼原职先是起用琰琰引年乞休  上以其清谨老成不允因有是命复设广西府江等处兵备一员升佥事杨必进为副使整饬兵备先是弘治时增设府江兵备正德初裁革至是巡抚都御史萧翀言府江一带迫近徭贼不宜裁革且荐必进才可用俱从之
　　○差御史樊继祖等清查皇庄田土自正德元年以后朦胧投献及侵占者悉给主其该徵租税俱角□羊部收支
　　○壬辰巡按广东御史程昌＜锍-釒＞辞功升俸给许之
　　○巡抚云南都御史何孟春以剿贼功加俸荫子上＜锍-釒＞辞免  上嘉其廉让许之
　　○癸巳礼部尚书毛澄复上＜锍-釒＞乞休  上复优诏不允以署都指挥佥事杨贤充左副緫兵协守大同地方都指挥佥事种勋充右副緫兵分守辽阳地方
　　○乙未  诚孝昭皇后忌辰  奉先殿行祭礼遣恭顺侯吴世兴祭  献陵  升翰林院检讨郭维藩为南京国子监司业
　　○丙申都察院右副都御史王时忠奏乞省亲  上许之仍赐驰驿
　　○戊戌改赣州卫指挥同知谢昹为指挥使昹原任指挥佥事剿南赣龙川贼先后获功皆以佥事升指挥同知上＜锍-釒＞乞依功格叙录  上命兵部改正
　　○兵部右侍郎吴廷举自劾不职言  先帝末年逆臣钱宁江彬相继窃柄欺君误国臣于此时为都御史职掌紏弹曾无一言及之其视埋轮都亭劾奏大将军梁冀者臣于汉张纲诚有愧也陆完在吏部倾心张锐王琼在兵部謟事钱宁文武官升迁通同纳贿臣亦闻知矣乃无一言以攻之其视汉王尊劾奏丞相匡衡宋唐介面质宰相文彦博臣于前二人又有愧也致仕少师梁储微臣时旧交也闻先帝南巡遽欲请御宝而行自北都抵南终未见回銮之请少傅蒋冕臣同榜好友也目南事日非既不能排闼引裾而谏及微言不听又不肯挂冠角□羊授而归臣谅古人道之教训传其德义不如是也载思古人在唐则韩愈于阳城在宋则殴阳修于范仲淹陈瓘于曾布朱熹于史浩皆尝移书论责之臣也袖手旁观括囊自保无忠谠论以寓箴规其不如前四臣也明矣处君臣之际既有馈于前三臣处朋友之间又不能如后四臣臣所谓不职非饰词也乞赐罢归无徒幸位  上不允
　　○己亥中军都督府掌府事太傅定国公徐光祚自陈老疾乞免营府之事  上不允
　　○庚子大学士蒋冕自言奉职无状乞罢归  上曰卿忠诚端亮内外推重  先帝初欲南巡屡与同官跪门谏止后在南京又数数上＜锍-釒＞请回朕在藩服已知卿名迩来翊戴匡扶功在社稷新政之初方隆委托岂可求去冕复言昨侍郎吴廷举自劾谓有愧古人者四端其一其一则止臣随侍  先帝南巡之事臣念廷举与臣自布衣交好迄今十四年同第进士列官中外亦三十五年每岁通书问者凡数次前臣扈从南巡廷举亦有数书及臣矣其间多奖借之辞无片言及时事今乃追论前事盖谓臣既失职于  先朝当勇退于今日处臣朋友大义当然廷举盖有志于古人之道也使臣不亟挂冠而归又何谢廷举  上曰卿在  先朝随事纳忠曲尽心力事朕以来知无不言言无不尽朕心嘉悦倚任方隆吴廷举一时过激之言何足介意因命吏部趣冕亟出视事○辛丑四川茂州卫韩胡碉恰列寺番僧寨小和尚等来朝贡方物礼部奏其年岁与所赍原降敕谕不合盖小和尚已故子撒儿革替名来朝四川镇守緫兵张杰不能验实起送且来朝者过旧额俱属违法乞逮治  上曰杰姑宥之自今令各边皆审实不得过多不及贡者亦不必补
　　○大学士杨廷和等奏言张锐许泰等之罪始而法司会问既如此继而多官覆亦如此已而臣等拟旨又如此群臣论奏亦如此是天下之人皆曰可杀不止于国人曰可杀而已而  陛下独宥之此臣等所未喻也且  陛下何惜此数凶而不寘于法以洩  天地  祖宗之愤以快臣民之心以垂乱臣贼子戒乎诚不宜谓业已处分而一切报罢也迩者郎中顾可适等执奏至归咎臣等不能弼正臣窃思知诚意不足以格  天心素行不足以孚众望实有不能自安者乞亟赐罢归则虽不能尽以道事君之职亦得以附于不可则止之义矣  上慰留之
　　○癸卯南京刑部右侍郎王缜京畿道御史屠侨各具＜锍-釒＞辞免俸给许之镇先任苏松巡抚侨先任江西巡按各以军功升俸级至是并得辞免云
　　○诏免经筵日讲辅臣杨廷和等奏曰自古帝王之治天下未有不以讲学修德为先务者  皇上践祚之初日御经筵在廷群臣皆欣然相庆以为复见太平气象行之未久忽尔传免一暴十寒古人所戒虽  先朝于隆冬大寒之时或亦暂免今尚孟冬寒且未甚仍乞日御经筵庶几  圣学缉熙而德政修举得旨明年二月行
　　○甲辰改兵部右侍郎吴廷举为南京工部右侍郎大学士蒋冕＜锍-釒＞请留之不允
　○给南京后湖管理黄册关防从南京户科给事中易瓒请也
　　○乙巳兵部左侍郎李钺巡按云南御史陈察各＜锍-釒＞辞先年功升俸级  上皆许之
　　○礼部尚书毛澄言  皇上登极改元礼宜祭告岳镇海渎历代帝王祖宗陵寝及近年薨逝亲王若宁献王靖王康王宜祭与否惟上裁之  上曰宸濠背逆不道属籍已削勿祭
　　○以狭西都司署都指挥同知姜奭充右参将分守肃州地方
　　○上谕兵部尚书彭泽曰朕闻狭西各镇边备废弛已久防虏事宜不可不讲其饬各该镇巡官按实行之
○丙午命召至太子太保户部尚书兼武英殿大学士费宏照旧入阁办事
○以旱灾蠲免定辽辽海三万东宁等卫本年屯田子粒有差因谕户部侍郎秦金曰蠲免灾伤地方必使穷军各沾实惠庶不孤朕至意
　　○升海州卫指挥佥事孙光祖为指挥同知以斩获虏贼功也
　　○赠故礼部办事进士陆坤为大理寺右评事伸直隶太仓人正德三年进士一日早朝偶有无名奏稿遗于奉天门御道语触逆瑾内传罚朝官跪俱下诏狱伸遂死狱中至是其子之箕乞赐赠故有是命
　　○以兰州卫都指挥佥事杨义充左参将分守宁夏中路地方
　　○命兴府冠带緫旗王安为锦衣卫百户袭
　　○刑科给事中顾济劾奏司礼监大监萧敬党护张锐等罪恶惑乱  圣明故纵大奸得逭国法都御史张纶刑部侍郎颜颐寿尚书张子麟承旨会问依违诡随不能执法除奸无大臣之节乞究治萧敬罢法司三臣以为怀奸执法除奸无大臣之节乞究治萧敬罢法司三臣以为怀奸党恶之戒上报闻
　　大明世宗肃皇帝实录卷之七终
明世宗肃皇帝实录卷之八
　　正德十六年十一月己酉朔敕谕礼部朕惟我朝  列圣代有实录藏之天府传诸后世此亦古今之通义也我  皇兄武宗毅皇帝以英睿之资继承  祖宗大业十有七年政事之兴革臣下之建白人才之用舍凡关系国家事体者俱宜有纪述以备一代之制尔礼部宜遵  祖宗故事通行中外来辑事实送翰林院编纂  实录其以太傅定国公徐光祚为监修少师兼太子太师吏部尚书华盖殿大学士杨廷和少傅兼太子太傅户部尚书谨身殿大学士蒋冕少保兼太子太保户部尚书武英殿大学士毛纪太子太保户部尚书兼武英殿大学士费宏为总裁掌詹事府事吏部尚书兼翰林院学士石珤礼部尚书毛澄吏部侍郎罗钦顺为副总裁詹事府翰林院等衙门少詹事兼侍读周诏侍讲学士刘龙等为纂修官所有合行事宜悉照例举行钦哉故谕
　　○东安昭简王庶长子荣淑请袭封  上以其年未及封敕令暂治府事
　　○升山东道御史王佩为湖广按察司副使抚治流民
　　○命四川按察司副使欧阳重提督学校
　　○庚戌加太子太保户部尚书兼武英殿大学士费宏阶少保宏＜锍-釒＞辞  上优诏不允
　　○辛亥升巡抚顺天都察院右副都御史李昆为兵部右侍郎
　　○户科给事中徐景嵩＜锍-釒＞留改调南南京工部右侍郎吴廷举仍以原官供职不许
○江西兵灾相仍诏发本省仓库赈民仍留粮银一十万两不足则量以所鬻宸濠产值济之从巡抚郑岳巡按唐龙请也
○湖广散毛宣抚司宣抚覃斌遣把事惹木来贡
　　○礼科给事中李鍚御史曹嘉俱上＜锍-釒＞言经筵不宜辍讲请缉熙  圣学亲近儒臣咨询治理以隆新政＜锍-釒＞入俱报闻
　　○四川卭州盗起流劫蒲江县界主簿齐敏率兵格捕为贼所败父子三人死焉巡按苏恩以闻  上悯之诏赠敏知县录其一子
　　○壬子升广西驯象卫署都指挥佥事钱勋为右参将分守柳庆等处地方
　　○升兴府总旗刘大赵淂马见为锦衣卫试百户小旗沈大经等五人为本卫总旗军校李镇等一百七十人民厨方浩等五人为小旗录藩邸旧劳也
　　○添设芒部军民府白水江簸酬坝长官司白哈坝晏家坪么姑坝孔雀溪四巡检司以土舍郤坐署长官事夷民郭鸾李浩阿卯味苏钦各试土巡检白水江去芒部数百里势难遥制僰蛮每啸聚为患筠连高珙诸县居之正德十年土舍陇寿奏请立长官司于簸酬坝以断贼路立巡检司于白哈坝等处以扼要害下镇巡等官勘议称便至是兵部上其事从之
　　○癸丑革襄陵王府镇国中尉旭槛禄米之半辅国将军偕溹奉国将军偕氵□取偕依各三之一夺仪宾陈真贺儒职初旭槛遣盗盗褒城王府将军偕氵□答而私售之偕氵□取偕氵□衣及儒所随置酒妓馆召偕溹真与饮事觉韩王旭櫏以闻下狭西巡按等官治各伏罪会赦  上以旭槛等不遵  祖训特罪之
　　○召用原任沛县知县胡守约守约为沛县时有中官史宣过沛横索有司守约多裁之竟坐宣诬奏逮诏狱禠职至是以言官荐故召用之
　　○刑部右侍郎颜颐寿自陈乞罢不许
　　○发太仓银二十六万七千三百余两山东官库银十万两于辽东又命召商中纳淮盐四万一千四百余引从巡抚都御史李承勋请也时辽东边备久弛开原尤甚兵籍存者十之一二墙堡墩台颓圯殆尽自守将孙棠不远烽堠仅依城掘濠堑自守而沿边延袤数百里皆为夷虏射猎之区至是承勋锐意修复而患经费不足故以是请  上命户部与之
　　○命山东河南各州县原派临清仓民运米七万六百石依正德十年例免输仓惟徵军就各水次听漕舟交兑领运永为定例有设计沮挠援引改纳者罪之从提督漕运都督杨宏奏也
</div>
    <div class="pagination">
<a href="明实录世宗实录_page266.html">上一页</a><span>...</span><a href="明实录世宗实录_page262.html">262</a><a href="明实录世宗实录_page263.html">263</a><a href="明实录世宗实录_page264.html">264</a><a href="明实录世宗实录_page265.html">265</a><a href="明实录世宗实录_page266.html">266</a><span class="current-page">267</span><a href="明实录世宗实录_page268.html">268</a><a href="明实录世宗实录_page269.html">269</a><a href="明实录世宗实录_page270.html">270</a><a href="明实录世宗实录_page271.html">271</a><a href="明实录世宗实录_page272.html">272</a><span>...</span><a href="明实录世宗实录_page268.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
