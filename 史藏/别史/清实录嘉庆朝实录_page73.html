<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 73 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 73 页/共 523 页
  </h1>
  <div class="content">
   ○旌表守正被戕直隶交河县民赵希曾女赵氏。　　

○甲寅。上诣奉先殿寿皇殿行礼。　　

○谕内阁、本日有镶黄旗满洲文举人嵩龄、递奏请用玉币一摺。内称以白玉制为圆璧。名为上品。其直百金。稍次者为中品。其直五十金。又次者为下品。其直十金。所奏谬妄。断不可行。嵩龄、询系少詹事富森布之子。因思富森布于本年春闲。曾有陈请裁去州县养廉。仍令浮收火耗。及京官添给养廉之奏。乖谬已极。彼时因甫经降旨广开言路。若遽责以妄言。转恐言事者心怀观望。是以将所奏留中未发。今伊子嵩龄、复请用玉币。或系富森布之意。令其条奏、随命军机大臣、将富森布、嵩龄、传到询问。所有条奏玉币一事。嵩龄并未告知伊父。富森布实未知悉。而富森布春闲所奏各款。询之该员。据称因州县养廉不敷。自不得不藉端浮收。不如裁去养廉。徵收火耗。京官所得俸禄无多。即请以所裁外任养廉添给京官。自认识见糊涂。经军机大臣奏请将富森布交部严议。嵩龄罚停会试三科等语。富森布既称外官养廉不敷。何以复请裁去。国家额设养廉。原以资办公之用。州县等既有廉俸。犹托词办公竭蹷。于徵收时不免例外浮收。若将养廉裁去。则更得有所藉口。且浮收火耗。例禁綦严。不肖地方官尚有此项积毙。傥许其多收火耗。则竟系奉有明文。任意科敛更复何所底止乎。所奏尤为舛谬。富森布服官有年。竟敢逞其臆见。变更成例。非寻常条陈失当者可比。且又不能管教伊子。致嵩龄亦有妄行陈请之事。富森布、著照军机大臣所奏、交部严加议处。至嵩龄身系举人。辄以无稽之谈。形诸奏牍。且春闲曾经降旨。将新疆私玉。宽其例禁。而嵩龄转请严行申禁。事涉言利。尤当摈斥。本应照议罚停会试三科。姑念其年幼无知。著从宽祇罚停会试一科。用示惩儆。　　

○额勒登保奏、军营出力人员。赏二等侍卫噶塔鼐、协尉达斯呼勒岱、巴图鲁名号。骁骑校伊尔庚阿、索多尔凯、花翎。骁骑校富勒登等、蓝翎。余升擢有差。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之五十四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆四年。己未。十一月。乙卯朔。户部议准、陕甘总督松筠疏报、甘肃西宁县开垦旱田六段。照例升科。从之。　　

○丙辰。贷吉林三姓地方被旱灾民口粮。并蠲缓本年额赋。旧借粮石有差。　　

○丁巳。谕内阁、江兰奏严定巡缉章程一摺。所奏甚有所见。向来各省交界地方。境壤参错。遇有窃盗案件。互相推诿。延拦不办。以致盗贼无所儆惧。遂以交界之区。为逋逃之薮。即如长新店案内。拏获刘宋氏。供称张标所住地方。系直隶、山东、河南、交界。名为三不管。可见督抚等、平日因循疲玩。凡遇邻省交错之处。彼此卸责。竟置地方于不管。故尔有此俗名。他省类此者。想亦不少。此案未经发觉之先。朕屡次密谕胡季堂。以内黄地方。有巨盗张标。在彼藏匿。十有余年。犯案多次。令该督设法查拏。及途次召见时。又节经面谕、该督总以缓办为词。迟延至今。酿成巨案。若能早遵朕旨。出其不意。迅速掩捕。张标当已久经就获。何至有长新店被劫之事。今张标虽经拏获伤毙。戮尸枭示。若因正犯已除。复又疏懈。则盗匪等渐无顾忌。安知日久不又有张标其人。恣意劫掠乎。总之缉匪为安民之本。州县之实力奉行。全在督抚之随时督饬。断不可存小不忍姑息之见。此疆彼界之心。致宵小从而潜匿。所有张标窝盗处所。究在何省地界。著直隶山东河南各督抚。彼此会议。酌派员弁兵役。常川驻劄该处。稽查弹压。以专责成。又本日胡季堂摺内称。在河南内黄地方盗犯家内。起出鸟枪一节。鸟枪系军营利器。久有例禁。不许民闲私自藏用。年终该督抚将收缴鸟枪数目咨报查核。而各督抚均以民闲并无鸟枪一咨塞责。其实并未实力搜查。以致盗犯竟敢私藏携带。尤不可不重申例禁。嗣后各督抚。务当严饬州县。认真禁止。不得视为具文。如民闲再有私藏鸟枪。一经发觉。惟该督抚及地方官是问。至江兰摺内所称。遇有呈报盗案。州县即亲往踏看。飞咨邻省严拏。又设立卡堡。邻汛会哨。严查保甲。挑选民壮各条。皆系旧行事例。并著各督抚酌量办理。以期地方得臻宁谧。将此通谕知之。　　

○戊午。谕内阁、近闻河南布政使恩明、办理地方事务精神不能振作。藩司大员。有综核钱粮。整饬吏治之责。恩明恐不能照料周到。致有贻误。王秉韬。著补授河南布政使。其奉天府府尹事务较简。即著恩明补授。王秉韬、著驰驿来京陛见。速赴新任。恩明俟王秉韬接印后。来京陛见。再赴奉天新任。伊未到任以前。所有奉天府府尹事务。著瑚图礼暂行兼署。　　

○己未。谕内阁、本年朕亲政之始。即下诏求言。博采周咨。俾下情无不上达。内而大学士九卿、以及科道等、本应封章入告。而外省奏事者。向例至两司而止。朕复降旨。令各省道员。亦得具摺奏事。广咨询之路。原以除壅蔽之端。自降旨以来。内外臣工。条陈时事者甚多。其言若有可采。当即见之施行。或交部臣议奏、即言之未当。而所论尚无大谬者。亦从不加罪。然在京之各部郎中以下。及外省知府以下。从未有封奏之事。伊等俱系现任官员。深知国家体制。不敢越职言事。实属分所宜然。而数月以来。候补捐纳微员。以及平民。俱有自具封章。于军机处。及部院大臣前投递者。在大臣等、因广开言路之时。不敢壅于上闻。朕阅其所言。稍有足录。闲有恩奖。而望恩幸泽者。遂视此为干进之阶。纷纷具摺呈递。累牍连篇。不过首列颂扬虚语。后述干乞私情。于公事毫无裨益。且此等干乞之事。不独大臣等、不敢于朕前率行陈请。即各部院司员等、亦不当于堂官前径情直达。而微员百姓。岂转得于朕前渎请乎。夫国家求言之意。原冀诸臣各抒谠论。上弼朕躬。下通民隐。以成郅治。然必定以官阶。予以限制。有言责者而不言。谓之旷职。无言责者而妄言。即属越分。岂可令微贱之人。以自私自便之事。冒昧陈奏耶。且伊等果有冤抑之案。急于陈诉。原可向该管衙门。具呈审理。该衙门断不敢壅遏不奏、何必伊等违例自行具摺。况三年以来。军务纷繁。教匪肆扰。从未有一人情愿投营效力。此时军务就绪。大功指日可成。遂纷纷乞请投营。止为一身便宜。不顾国家体制。焉有如许闲缺。以应如许无厌之求耶。嗣后不应奏事之人。不得妄行封奏、违者按例治罪。其应行奏事臣工。如有实裨国政、深中利毙者。仍当直陈无隐。以收兼听并观之效。即日披万言。亦所深愿。诸臣不可误会朕旨。相率缄默。用副朕谆切求言至意。　　

○乌噜木齐都统兴奎奏请、酌彻乌噜木齐三营、库尔喀喇乌苏晶河两营、种地兵丁轮演技艺。从之。　　

○以故扎噜特镇国公塔尔清子达尔玛巴拉、袭爵。　　

○庚申。恭建高宗纯皇帝圣德神功碑。谕内阁、钦惟皇考高宗纯皇帝。临御区＜宀禹＞。久道化成。勤政爱民。敷求郅治。如天之泽。溥乐利于群生。维德之纯。秉精诚于宥密。圣神文武。巍荡难名。今裕陵大礼告成。应恭建圣德神功碑。昭示永久。朕亲承彝训。敬念鸿谟。谨于斋居之次。洒泪濡毫。撰述碑文。阐扬骏烈。虽日月之光。莫能描绘万一。而事皆实迹。言本至情。足以辉映贞珉。信孚亿＜衤异＞。碑文曰。洪惟我皇考高宗纯皇帝。体乾知临。巍焕铄人耳目。深仁醲泽。浃民心于亿万年。予小子曷敢规天极。摹暾轮。然而亲　　

提命。哀慕罔极。有切于臣民所见闻者。不辞挂漏。敬用阐宥密揭纲条。以昭信于奕＜衤异＞。叙曰。高宗法天隆运至诚先觉体元立极敷文奋武孝兹神圣纯皇帝。世宗敬天昌运建中表正文武英明宽仁信毅睿圣大孝至诚宪皇帝之四子也。母孝圣慈宣康惠敦和诚徽敬天光圣宪皇后。于康熙辛卯八月十三日子刻。诞育圣躬。生而神灵。年十二。随世宗。初侍圣祖宴于牡丹台。一见异之。曰、是福过于予。厥秋。扈驾避暑山庄。暨木兰行围。躬承恩眷。详见圣制纪恩堂记。于是灼然有太王贻孙之鉴。而燕翼之志益定。年二十有五。继嗣大宝。初政日新。天下咸诵尧舜复出。善继善述。一念敬勤。亘六十三年。不息倍乾。体天合一。郊庙必亲。庶徵克念。曰雨曰旸。惟动丕应。乾隆二十三年夏旱。为文以雩。曰。呜乎其惠雨乎。步至坛所。读祝未竟。晨霞矗霄。霖雨立沛。自是有愿必孚。故自号曰。信天主人。惟祖考启佑。陟降在庭。每晨、恭读五朝实录。追远笃亲。觐扬光烈。四诣盛京。岁时上诸陵。发声必哀。盖终身孺慕。孝乎惟孝也。事孝圣宪皇后四十二年。晨昏问侍。扶掖安辇。极尊养之隆。祝厘让善。至于终身。以古稀天子。致戚尽礼。有加于儒行。纯乎纯孝也。推仁锡类。莫先亲亲。则有念功继绝。绍开国睿亲王豫亲王之封。普锡宗室四品顶带。尊贤重道。则有怀旧三先生之咏。乾纲独握。刑赏予夺。信若四时。迅若雷霆。平若衡斗。去己甚而不为已甚。躬勤万几。批答章奏、不爽晷刻。万里之外。若镜照而的贯。六巡江浙。楗石塘以捍海。浚陶庄以奠河。五诣阙里。以及岱、嵩、五台。省方观民。行庆施惠。所至咸悦。岁乙丑、庚寅、丁酉、庚戌、乙卯、五蠲天下正供。丙戌、己亥、普免漕粮。又全豁积逋者一。水旱偏祲。朝报夕发。赈济复缓之诏。岁不绝书。赐帑金不啻钜亿亿万。不以逆亿而稍屯其膏。所以重民天。固邦本。活贫茕之黎庶。如沙如尘。不可纪数。此则至仁善政。天信民顺。培元气于无垠。万世子孙。所当法守者也。天纵多能。执经心。阐史要。石鼓石经之碣。四库七阁之弆。御制诗五集、文三集之外。又成余集。乾苞坤负。日光海涌。浩浩乎其无尽藏也。建避雍。宴千叟。举鸿博经学之儒。开乡会文武恩科者十四。存闰位以公大统。谥忠义而别贰臣。盖敷文教者祎矣。天锡勇智。尝亲御弧矢。二十发而十九中。岁狝木兰。服不殪猛。蒙古四十九藩。拱观而震慑。再犁伊犁。名王扈马。收回部。辟地二万里。黄河之源。葱岭于阗之山。皆列疆内。两平金川。靖台湾。归缅甸。朝安南。降廓尔喀。武功十全。而齐伦、甘回、楚苗、潢池萑苻之俘馘不与焉。西洋航海诸国。却奇琛而不宝。所以昭德威于无外也。五福备臻。亲见五代。九畴攸叙。寿开九如。集列祖创守之大成。兼尧舜禹汤文武孔子之勋德。帝王以来。未有若斯之盛者也。临御初元。默祷于天曰。仁皇帝享国六十一年。予不敢赢。天克如所愿。必传位于子。勿违初志。乾隆六十年乙卯秋九月三日。乃宣立储诏。明年丙辰正月朔旦。遂授玺于藐躬。辞不获允。训政三年。耳提手携。辟咡加膝之恩。无以喻也。子臣日侍慈颜。每以敬天、法祖、勤政、爱民、四大端为诲。而以为人君止于仁二语。时存于心。行之必本于诚。此三年中常承之训。子臣服膺勿敢失。并告之子孙。以为心传家法也。凡遇朝会燕飨。子臣侍坐恭陪。亲愉色笑。上寿捧觞。手赐肴馔。蔼然父子家人之乐。侍从诸臣。及外藩陪隶。咸目睹。传为天家盛事。子臣方期我皇父寿迈期颐。来云绕膝。合天下万国欢心。永祝无疆之庆。而圣体康强。神明弥健。乃自去冬至日后。偶染微寒。犹孜孜宵旰。训政如常。今己未正月三日。疾大渐。犹手握子臣手。勤拳眷爱。至辰刻。竟脱屣升遐。呜乎痛哉。攀髯号弓。天裂地震。盖圣寿八十有九。从此予小子何所仰怙哉。伊古世及传子之帝。有如我皇父之慈者乎。继统受命之君。有如予小子受恩之重者乎。予小子其何以报昊天之德。继纯亦不已之志。以仰慰在天之灵于万一也。呜乎痛哉。敬卜于是秋九月庚午望。葬裕陵。以孝贤诚正敦穆仁惠辅天昌圣纯皇后孝仪恭顺康裕慈仁翼天毓圣纯后。暨诸母妃祔。谨和泪濡毫、拜手稽首而作颂曰。惟天笃圣。万古一人。惟圣合天。万善一身。于穆皇考。得天之纯。夐乎高哉。曷克拟伦。生而神哲。少长岐嶷。圣祖灼知。孙有圣德。曰福予盈。惟是贻翼。世宗继志。题名殿极。嗣圣握符。飞龙在天。初政濯濯。久道乾乾。日新又新。八十九年。始终一贯。智周圣全。四郊六宗。至諴禋格。雨旸肃乂。欱呼天尺。信天天顺。如携如获。四得无违。十全有奭。文谟武烈。丕显丕承。念兹在兹。继继绳绳。长白鸭绿东西山陵。四孟大祫。僾忾式凭。孝于慈宁。扶掖安膳。松鹤怡愉。衮龙舞抃。颐养豫游。孝思斋奠。古稀孺慕。推仁锡羡。民惟邦本。图易思艰。厎绩河海。鞠谋痌瘝。大赉钜亿。散金邱山。保我赤子。苏枯饫孱。时巡岁省。达聪明目。惩贪察廉。六驭在握。惟日孜孜。以永天禄。执两用中。权衡圭粟。文思天亶。万卷纬经。渊源津溯。甲乙丙丁。五三御集。金石碣铭。八音从风。北极拱星。大武维扬。张我九伐。北荡天山。西厌月＜岀骨＞。庙谟神断。审几在括。金川红毛。至于拔达。八徵九叙。既寿且康。初服祷穹。绳武不遑。天如从愿。周甲褰裳。简畀忝德。敢不敬蘉。倦勤弥勤。授政训政。嗟予小子。神视气听。乘云帝乡。攀号无檠。羹墙如在。曷温曷凊。圣德荡荡。神功巍巍。于昭在上。呜乎瞻依。圣水淙壑。灵山翠微。亿年安宅。巩我丕基。　　

○户部奏、筹备各省封贮。请于报捐监生、普收折色。径赴藩库交纳。从之。　　

○免云南石屏州地震灾民本年额赋。　　

○辛酉。孝淑皇后殡宫月祭。遣官行礼。　　

○旌表守正被戕河南祥符县民申贵妻王氏。　　

○壬戌。正蓝旗满洲副都统永来、缘事降调。调正红旗汉军副都统铁保、为正蓝旗满洲副都统。以内阁学士广兴、兼正红旗汉军副都统。　　

○实授吴璥为河东河道总督。　　

○旌表守正捐躯湖南长沙县民王宗宜妻彭氏。守正被戕直隶成安县民秦廷选妾朱氏。陕西大荔县民张代宗妻朱氏。　　

○癸亥。旌恤遇贼捐躯湖北巡检夏永谦妻邱氏、子存宽、子妇程氏、子妾陆氏、孙涛、澄、孙女三妞、及乳母婢女等、十名口如例。　　

○甲子。遣官祭先医之神。　　

○谕内阁、额勒登保奏称、乾清门侍卫公安禄、在王家山地方追贼。于树林内突遇贼出。枪剌安禄落马阵亡等语。安禄系海兰察之子。海兰察前在皇考时。屡经宣力。功绩懋著。今安禄甫至军营。即能奋不顾身。追贼阵亡。海兰察于九泉下。亦当自喜有子。然朕心深为悯恻。安禄所袭伊父海兰察公爵。著交该旗不必俟年终。即著承袭。应得恤典。该部查例具奏。寻遣乾清门侍卫富翰、及其弟安成、往迎灵柩。散秩大臣侍卫等往奠茶酒。并赏银一千两治丧。入祀昭忠祠。嗣该旗奏、安禄新生一子。赐名恩特赫默扎拉芬、命袭公爵。弟安成、袭骑都尉世职。　　

○谕军机大臣等、广厚奏筹办番案情形一摺。该省贵循两厅所属番民。因与黄河南之蒙古纳汉达尔济等五旗游牧毗连。该王公扎萨克等、属下不肖之徒。勾引贼番抢劫。其河北之索诺木多尔济等二十五旗。以河南五旗为屏蔽。嗣因青海办事大臣策拔克奏令五旗移住尚那克。空出游牧地方。野番得以占据。又察罕诺门汗一旗。不愿搬往尚那克。经蒙古三都布等、勾结河北空地居住。因不善管束。仍任属下逃往河南。与野番勾结抢窃。是河北二十五旗蒙古被抢。先因纳汉达尔济等移徙。彻其藩篱。后因勾结察罕诺们汗空地。开门揖盗。广厚务将为首各犯。查获惩治。并将该处应如何定立界址。复设卡伦。并体恤属下。不致逃散之处。悉心筹议。以期清盗源而安边界。将此谕令知之。　　

○又谕、本年朕亲政之始。闻松筠为人尚能持正。即擢用陕甘总督。晋加宫衔。乃伊数月以来。办理殊多错谬。即如庆成、系革职拏问。尚未定罪之人。辄令带领撒拉尔回兵。前赴西乡。既已檄调。一经奉到谕旨。旋即彻回。回兵素性骄悍。傥因此心生疑畏。别滋衅端。更复成何事体。又如恒瑞。本在甘境。专办蓝号贼。松筠令其回陕。致蓝号贼乘闲他窜。至今贻害。本日据额勒登保奏、游击阿克东阿、原在甘省、追剿杨开甲等股贼匪。经松筠饬回西乡。行抵界牌。遇贼阵亡。是阿克东阿之死。及杨开甲之遗孽未尽。实皆松筠之咎。其种种调度失宜。殊负委任。著先将太子少保。及御前侍卫革退。拔去花翎。用示薄惩。仍留顶带。以观后效。并传旨严行申饬。至那彦成。系特派督兵剿贼之员。前赴五郎一带。已觉稍迟。于军务筹办情形。又未及早驰奏。转将终南山岭溪涧。敷衍声叙。尤不免存畏难之见。现调盛京吉林兵陆续到陕。正当乘其新到锐气。用以剿贼。乃以盛京兵一千。拨给柯藩。是新到劲兵。复以分而见单。则追剿贼匪。又将以兵少为辞。岂不蹈从前带兵大员陋习耶。那彦成、著传旨申饬。　　

○以正红旗蒙古副都统緼布、为总管内务府大臣。　　

○命都察院左副都御史蒋曰纶、提督山东学政。　　

○旌表守正捐躯广西陆川县民李时铭妻陈氏。　　

○命调云南贵州马各五百匹。解往四川军营。　　

○乙丑。河东河道总督吴璥、乞假葬亲。允之。以山东布政使全保、护理河东河道总督。　　

○丙寅。谕内阁、向年恭遇圣祖仁皇帝忌辰。诞辰。皇考俱亲诣奉先殿寿皇殿行礼。而于世祖章皇帝忌辰、诞辰。则遣诸王轮流恭代。盖祀事常仪。应有限制。是以恭遇忌辰、诞辰、亲诣行礼之处。近逮祖孝。而曾祖以上。则遣诸王恭代。具有等差。本月十三日。恭值圣祖仁皇帝忌辰。朕若亲诣奉先殿行礼。则视皇考恭遇世祖章皇帝忌辰、诞辰、遣代之礼。为有过之。朕不敢也。至寿皇殿则供奉神御。始自圣祖。与圆明园之安佑宫相等、密迩宫庭。较之奉先殿之崇祀列圣者。又有不同。每遇忌辰、诞辰、例皆陈设供品。本月十三日。圣祖忌辰。朕自应亲诣寿皇殿行礼。我世世子孙。皆当永远遵照。遇祖孝忌辰、诞辰。必亲诣奉先殿行礼。至曾祖以上。则于奉先殿应遣恭代。其寿皇殿、及圆明园之安佑宫。自圣祖仁皇帝以后。万世供奉。每遇忌辰、诞辰。皆应躬亲展敬。所谓礼缘义起者此也。著将此旨传谕近支诸王。并交内务府大臣敬谨存记。　　

○又谕、前经降旨。令在京大臣等、于京外各员。就其平日所知者。各行密保。以备擢用。而至今未见有保奏者。在该大臣等、于慎选人才之事。自不可急遽塞责。然或虑及所保之人。有初终易辙。恐登荐剡。干系处分。以此心存观望。此则可不必。溯查乾隆初年。各大臣等保列人员。为数甚众。后来服官莅事。不负任使者。固不乏人。而才具不逮所保者。亦往往而有。盖人材难得。保其既往。不能保其将来。且居官任事。自始至终。岂能尽无一眚。若皆归咎原举之人。孰肯轻为推毂乎。兹特再行申谕、各该大臣等、惟当择其才守优长。堪资简擢者。各举所知入告。以收得人之效。若将来简用后。有大奸大恶。及贪赃枉法者。自难辞滥保之愆。若不过因事获咎。即至于降黜者。亦断不求全责备。罪及举主。该大臣等、务须仰体朕意。秉公保奏。以副延访殷怀。毋庸多所顾虑。以致长才淹滞也。　　

○又谕、朕恭阅皇考高宗纯皇帝实录。内载李禧条奏、在京汉军兵丁。请借四个月钱粮。并恳格外施恩。赏给资生银两一事。其时王大臣等、以李禧诸事败露。且将密奏之件。宣扬示恩。所奏且不必施行。钦奉谕旨。李禧劣迹。虽已败露。其人甚属可恶。而其言未必一无可采。此鲁论所谓不以人废言也。至于以市恩归咎臣下。朕不为也。何则。条陈在臣下。而允行则出朕旨。臣下之承流宣化。即朕之恩施臣民也。若臣下恐居市恩之名。而将应行之事。格而不行。以致膏泽不能下逮。朕实不忍。其赏给汉军兵丁生息一事。岂可因李禧陈奏而中止。著交该部定议。恭绎训言。仰见圣谟广远。勤民求治之道。实为包举靡遗。夫人臣事君。惟在秉公持正。任事实心。于旗民利病。据实上陈。固不当怀市恩邀誉之念。但诸臣等若豫存此见。将一切应行陈请加恩事件。匿不以闻。则下情何由上达。且臣下心迹之公私。惟系乎其人。在深知献纳之义者。嘉谋嘉猷。入告我后。而顺之于外。曰惟我后之德。此归美于上。谊所当然。若挟私干誉者。即实系恩出上意之事。方将攘为己功。扬言于众。尚安冀其有公忠体国之心乎。是市恩与否。惟在诸臣问心自省。朕断不以此逆亿。况各省雨旸丰歉。及小民疾苦。岂朕所能周悉。若内外诸臣。相率缄默。何以抒下情而宣上德耶。兹仰诵遗谟。特为剀切申谕、凡诸臣有应行奏请加恩事宜。务当胪实入告。切不可以迹涉沽誉。恐因此获谴。引嫌不奏。则甚非朕殷殷图治。咨询民瘼之意矣。至于封章入奏、理宜慎密。所谓君不密则失臣。臣不密则失身。内外诸臣。果实心为国。于裨益政治民生之事。封达朕前。即至亲密友。亦不可稍有洩露。是又在诸臣屏去私衷。各抒谠论。朕实有厚望焉。　　

○命科道官引见、接连告假三次者。照规避例题参。　　

○旌表守正被戕湖北黄安县民彭五七母叶氏。　　

○蠲缓湖北被贼滋扰之竹溪、竹山、房、保康、南漳、东湖、兴山、归、巴东、九州县、及邻近贼氛之郧西、郧、均、光化、谷城、枣阳、襄阳、宜城、远安、当阳、长阳、鹤峰、长乐、十三州县、本年夏、秋、冬、三季起存驿站、并各卫屯饷额赋有差。　　

○丁卯。圣祖仁皇帝忌辰。遣官祭景陵。　　

○上诣寿皇殿行礼。　　

○予故兵部尚书公富锐、祭葬如例。谥恭恪。　　

○戊辰。以正白旗蒙古副都统常林、为河南河北镇总兵官。銮仪卫冠军使国霖、为正白旗蒙古副都统。赏伊犁协领瑚图淩阿、副都统衔。为领队大臣。　　

○旌表守正捐躯山西归化城民郝茂英妻邓氏。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之五十五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆四年。己未。十一月。庚午。定护任处分从宽例。谕内阁、兵部议处护太原镇印务参将富德、降一级调用一本。固属按例办理。但此案若系本任总兵徇庇属员。自应按例降调。富德究系参将暂护总兵。未必不以官职与恩特赫默相等。是以不行揭报。若竟予降调。与本任总兵无所区别。富德、著改为降二级从宽留任。嗣后遇有似此案件。皆当分别本任护任。照此办理。并著该部纂入例册。　　

○添设步军统领衙门郎中一员。从步军统领布彦达赉等请也。　　

○以已革一等男庆麟兄庆长、故二等男白明子崇贵、各袭爵。　　

○赏挑挖河道叶尔羌五品伯克额则斯、花翎。六品伯克和琳霍卓斯第克、蓝翎。免挖河回民七百名、次年额徵普尔钱一半。
  </div>
  <div class="pagination">
   <a href="清实录嘉庆朝实录_page72.html">
    上一页
   </a>
   <span>
    ...
   </span>
   <a href="清实录嘉庆朝实录_page68.html">
    68
   </a>
   <a href="清实录嘉庆朝实录_page69.html">
    69
   </a>
   <a href="清实录嘉庆朝实录_page70.html">
    70
   </a>
   <a href="清实录嘉庆朝实录_page71.html">
    71
   </a>
   <a href="清实录嘉庆朝实录_page72.html">
    72
   </a>
   <span class="current-page">
    73
   </span>
   <a href="清实录嘉庆朝实录_page74.html">
    74
   </a>
   <a href="清实录嘉庆朝实录_page75.html">
    75
   </a>
   <a href="清实录嘉庆朝实录_page76.html">
    76
   </a>
   <a href="清实录嘉庆朝实录_page77.html">
    77
   </a>
   <a href="清实录嘉庆朝实录_page78.html">
    78
   </a>
   <span>
    ...
   </span>
   <a href="清实录嘉庆朝实录_page74.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
