<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 103 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 103 页/共 505 页
  </h1>
  <div class="content">
   ○又谕、德勒克多尔济奏、请将玩视军务之扎萨克郡王议处一摺。前因甘肃灵州回匪肆扰。饬调蒙古两盟兵。于沿边冲要驻扎。原以保卫该旗游牧边界。乃鄂尔多斯扎萨克郡王额尔奇木毕哩克、于邻省需兵孔亟之时。并不即时督率前往。分段设卡。迨经伊克昭盟长催促至再。仍敢故违期限。托病迁延。实非寻常玩误可比。额尔奇木毕哩克、著交理藩院议处。蒙古部落散处边地。各省用兵从未轻易调派。此次甘回变乱。鄂尔多斯七旗游牧地方。与陕甘两省毗连。前经谕令将两盟兵调防。为保全该旗边防起见。该郡王何得任意眈延。著德勒克多尔济催令赶紧设卡。探明贼踪。认真防范。不可再有贻误。并宣示朝廷意旨。使知防边实以自卫。若能奋勉图功。必当优加奖赏德勒克多尔济、身任边疆重地多年。于一切防剿事宜。缓急轻重。自当谙悉。且于蒙古官兵。必能联络一气。务即明白晓谕。俾各知踊跃从公。藉收指臂之助。将此由五百里谕令知之。　　

○又谕、前因黔省官民擅杀教民一案。必须持平办理。特赏给劳崇光头品顶带。驰往查办。并谕令张亮基以总督衔署理贵州巡抚。兼署贵州提督。于到黔时将明发谕旨宣宗。会同崇实、劳崇光、将此案迅速妥办。兹据崇实奏叠奉寄谕。密陈筹办情形。请先声明何冠英田兴恕之罪。宣示中外。再命廷臣严议罪案。并先将韩超交部议处。以存国体而服远人各等语。所奏不为无见。何冠英虽独创异议。系属已故之员。且据该教民钞呈何冠英等办理教民信函内、系与田兴恕联衔。若专坐何冠英之罪。该公使等恐难允从。至田兴恕不遵谕旨离黔。日形跋扈。殊干法纪。即从严惩办。亦不得谓非情法之平。惟案内关涉教民。必须中外均无异议方可施行。张亮基已自成都起程。二月内可抵黔省。著俟到黔时。即将前寄谕旨宣示。一面遵照前旨。催令田兴恕起程赴川。解其兵柄。其前此录寄田兴恕被参各款。并著一面查明。会同劳崇光、崇实覆奏。届时再降谕旨。宣示田兴恕之罪。较之凭空结撰者差胜。如田兴恕仍敢抗违。是其跋扈不臣。万难宽贷。即著张亮基传旨革职拏问。严行审讯。至教民案件。如何完结。能否不至抵偿之处。崇实、张亮基、仍应先行定拟具奏。不得专候总理各国事务衙门之信。韩超欲以此事专罪戴鹿芝一人。难免非受田兴恕挟制。断不可行。崇实所请将韩超先行交易之处。著一并俟张亮基等奏到时。再降谕旨。张亮基奉到此旨。务须慎密。俟劳崇光到时。酌核情势。会商妥办。崇实摺著钞给阅看。将此由六百里各密谕知之。　　

○以奉天各属捕盗并承审出力。赏防御穆特布花翎。丛登甲等蓝翎。余升叙有差。　　

○追予浙江杭州殉难副都统杰纯入祀京师昭忠祠。　　

○豁免四川青神县被扰地方咸丰十一年暨同治元年额赋。　　

○辛丑。谕内阁、吏部奏、户部郎中员缺声明请旨一摺。户部候补郎中王正谊。系发往河南差委之员。其于该部郎中缺出。应否拟补。自有定章。即使原定章程内有未经议及之处。不妨将章程详加酌议。奏明办理。若似此等寻常事件。动辄请旨。亦安用设有专司铨选之吏部为耶。此摺著吏部再行核议具奏。　　

○壬寅。孝昭仁皇后忌辰。遣官祭景陵。　　

○谕内阁、御史刘毓楠奏、祔祀两庑新章。尚未允协。请饬大学士军机大臣再行核议一摺。先儒升祔学宫。久经列圣论定。至为精当。咸丰十年。复经文宗显皇帝饬令酌定章程。以示限制。原以宫墙巍峻。祀典至崇。必其人学术精纯。足为师表者。方可俎豆馨香。用昭勿替。兹据该御史以新定章程过严。如宋儒黄震等。均经礼部议驳。谓士人皆以圣贤为难几。必至人心风俗。日流于奇袠异端而不及觉。推该御史之意。必将举古人之聚徒讲学。著有性理等书者。悉登诸两庑之列。方足以资兴起。而德行之儒。平日躬行实践。师法圣贤。实为身后从祀之计。议论殊属迂谬。所奏著毋庸议。　　

○又谕、御史刘毓楠奏、请整顿各学教习等语。据称满汉各学设立教习。统于国子监。视充教习者。传补后并无生徒肄业。期满仅寻数人赴监。谓之交功课。其实并无功课可交。即可得官各等语。著国子监堂官查明。认真整顿。稽核功课之勤惰。分别劝惩。毋得有名无实。敷衍了事。以昭核实。　　

○又谕、御史刘毓楠奏、自京师各城门添派海巡。百般讹诈。其冒充海巡者甚多。或于城内附近空旷地方。持械结夥。为害行旅。即会试举人进城。亦不免拦阻陵辱各等语。辇毂重地。岂容此恶棍充斥。扰害士商。亟应设法拏办以儆其余。其如何稽查严密以杜匪棍冒充之处。著崇文门监督妥议具奏。　　

○又谕、张之万奏、甄别州县佐贰以维吏治一摺。河南署襄城县知县张绍英、举动轻浮。居心险诈。署永甯县知县候补知州全铨、办案颟顸。行事狡猾。署卢氏县知县杨彬、行同市侩。性情贪鄙。捐纳通判陶居正、狂妄无知。动作乖谬。吴维祚、年少轻薄。行止有亏。均著即行革职。以示惩儆。　　

○谕议政王军机大臣等、御史吴台寿奏、奉省闲旷之地。未恳实多。锦州广甯义州一带。官荒马厂。尽可设法变通。该地方官总以畏难苟安。不肯推行尽利。直隶山西等省西口北口外马厂荒地。均经陆续开垦著有成效。奉天土厚泉甘。尤应培养国脉以图久远。请饬实力履勘以开利源等语。并拟缮清单呈览近来库款支绌。奉省饷需不敷拨解。仅借厘捐日捐权宜济饷。如果荒地可以开垦。则各项可渐次裁撤。裕课便民。洵属妥善。惟所称锦州广甯义州一带官荒马厂。恩合前次覆奏已革翼领乌云泰案摺内。于旗民各户侵占地亩。及所盖房闲。有勒限令其拆退之语。该御史所陈开垦一事。是否可行。有无窒碍。该副都统向能实心任事。著按照单开详细体察情形。妥筹具奏。至所陈东边一带地方。千有余里。良田数百万顷。从前仅垦田三万余亩。其闲旷未垦者实多。恩合系盛京旗员必能熟悉情形。有无闲荒地亩。可以开垦。办理有无室碍。并著该副都统悉心查访。一并奏闻。再行酌量降旨。原摺单均著钞给阅看。将此谕令知之。　　

○又谕、张之万等奏、官军追剿光山贼匪获胜。并克复杨寨情形。及剿办荒坡股匪各摺片。陈逆纠合亳捻由铜钟一带南窜。经余际昌等督率马队。疾驰进剿。追至光山所属吴褚店。毙贼甚多。该匪窜至县南白雀园一带。著张之万速饬余际昌跟踪追蹑。会同楚皖防兵并力兜剿。务将此股窜匪悉数歼除以杜后患。杨寨虽经克复。而捻匪张中与林振山、戴应华等、尚踞守张冈、负嵎抗拒。著毛昶熙亲督赵鸿举、陈禄兴等、克期攻拔。毋任久踞。如该总兵等攻剿不力。致该匪乘闲他窜。即著从严参办。张曜督军进偪荒坡。攻击甚力。寨民内应开门。张曜督率各队一拥而进。歼贼无数。乘胜克复曹窑剿办颇属得手。著张之万仍饬顷曜等激励兵勇。迅将新项境内各贼寨。节节埽荡。并将首恶陈大＜?氵喜＞歼除以清伏莽。土匪支汶炳。业经该地方官访获正法。惟临漳内黄两县境。毗连畿辅。现在张锡珠股匪尚未殄灭。彰属余匪尚多。恐不晚闻风思逞。仍著张之万督饬所属。严密摉查。毋留遗孽。张锡珠等窜渡河西。豫境防范。不可稍松。并著饬令杨长春会同地方文武员弁认真侦探。如该匪窜近豫疆。即迎头截剿。毋得稍涉大意。本日有人奏、降补道员金国琛为守兼优。将略实能独当一面。贼扰安陆。由穆正春在河口不能扼截所致。乃不归咎穆正春。而以不遵调度坐保襄樊。奏参金国琛以同知降补。人人称冤等语。金国琛业经张之万调营差委。该员才具人品。谅必知之甚悉。其降补之案。是否实有贻误之处。抑或真有冤抑。并著该抚秉公查访。据实奏闻。将此由六百里各谕令知之。　　

○又谕、平瑞奏、统筹全局。拟办开垦屯田一摺。另片奏、巴里坤兵多粮少。请酌量迁移等语。已降旨令议政王军机大臣会同该部议奏矣。新疆兵饷。岁需银三百余万两。而乌噜木齐所属地方。即需三分之一。近来内地接济。不能周转。兵民困苦。势甚可虞。平瑞于到任后体察情形。拟将乌噜木齐及古城等处闲荒马厂。一律开垦升科并拟将孳生马匹。归并巴里坤牧放。饬交该处营员经理。俾有名无实之马政。亦归实用。至屯田之地。分给屯兵。饷需既无缺乏。操防即可讲求。所筹各情。尚能因时擘画。就地制宜。具见该都统实心任事。即著照所议次第办理。惟事体重大。必须斟酌尽善。实力举行。俾积弊咸除。成效可睹。方为不负委任。其密陈一摺。即著留中备览。至马匹移并牧放。将来于随时调拨有无窒碍。并开垦之后。应如何升科抵饷。追缴马价。裁屯归伍。酌减兵额。并著平瑞妥议章程。详晰具奏。另摺奏添设养济院。收养贫民。请动用仓粮等语。乌噜木齐地方。贫民日增。啼饥号寒。情形可悯。著准其动用仓粮以资拯济。所有一切支放章程。并著督饬委员。妥为经理。务令实惠均沾。毋任侵欺克扣。将此谕令知之。　　

○又谕、兴泰、端昌、奏参营员乖鄙庸劣。恳请查办。并钞录兵丁原禀呈览一摺。据称哈密营兵马钱粮。多年不清。营书藉端侵扣。以致兵丁等列款禀诉。请将营员分别严惩等语。哈密军饷支绌。兵丁困苦已极。署副将恩贤于钱粮重款。并不留心查察。任令字识百端克扣。迨经兵丁呈控。仍复置若罔闻。难保无通同分肥情弊。恩贤业已撤任。即著听候查办。字识李兆幅等五人。均著严行监禁以凭质讯。护中军都司全龄承办兵马钱粮。是其专责。乃于各兵粮饷牵混。未能详察。署哈密营千总张积庆兼管汛地。职司弹压。乃于兵丁递禀呈控时。未能先事约束。听其哗躁。均有应得之咎。若不严切查究。何以肃营政而成信谳。著平瑞迅派明干妥员。秉公查办。文祥甫经到任。更无所用其回护。著会同端昌并平瑞派出之员。提集全案人证卷宗。详细清算。如恩贤等有通同舞弊克扣兵饷之处。即据实从严参办。呈内所讦通融豫借短放等款。情弊显然。为数甚钜。务须将侵吞数目。详细讯明。著藩李兆幅等五人照数追赔。不准丝毫无著。应得罪名。仍著按律惩办。将此谕知熙麟、平瑞、文祥、端昌、并传谕恩麟知之。　　

○以隐匿兵饷。甘肃防御刚安革职讯办。　　

○以乖鄙庸劣。哈密副将恩贤、署千总张积庆、革职讯办。撤护都司全龄任。下部严议。　　

○癸卯。谕议政王军机大臣等、崇厚奏、东匪被剿南奔。并恒龄击贼获胜。谭廷襄奏逆首伏诛。及筹办进剿情形各摺片。此次东匪被官军击败。纷向馆陶一带逃逸。经崇厚驰赴临清州所属之下堡寺地方。督军进剿。适恒龄一军。由临清拔队击贼。毙贼数十名。达尔济、海群等队。亦毙贼数十名。败匪由西南窜去。惟大股尚在曲周地方盘踞。恒龄已督兵绕赴曲周西北追蹑。即著乘胜进攻。毋令该逆得容喘息。至贼踪飘忽靡定。崇厚现已折回威县。筹备前营粮饷。著饬令余承恩姜国仲各军。实力追杀。两面夹击。毋稍松劲。其莘堂等处。著谭廷襄督饬保德就现有兵力。相机扼截。总期步步进偪。设法兜剿。聚而歼旃。李城捻恶已久。此次为郜向魁、郜贵等、斩首来献。余贼溃散。洵足快人心而申国法。郜向魁等应得奖赏。准俟僧格林沁查验无误。即由谭廷襄酌核办理。其夜袭贼营。并跟踪剿贼出力各员弁。准其先行存记。汇案请奖。至败匪东遁。与峄山渐近。势必句通教匪及刘双印等负嵎抗拒。著谭廷襄督饬德楞额、恩锡等军。迅速会剿。毋令日久蔓延。黄国瑞一军。该前抚拟令先破费县宝泉山□固。扎营凤凰山东南。以断教幅句结要路。所筹尚是。即著责令迅筹进剿。不得稍有稽延。李城、任缚得、均系著名捻首。现在李城已诛。而任缚得尚在宿南一带窜踞。并著谭廷襄严饬东省员弁。赶紧歼捦以除后患。知县李焴办理降匪。贻误大局。屡令该前抚查参。何以始终信任。辄为铺叙战功。殊属非是。仍著懔遵前旨。将该员撤任查办。一面遴选胜任之员。前往接署。不得再为渎请。自干咎戾。将此由六百里各谕令知之。　　

○又谕、都兴阿等奏、贼扑北岸。军情吃重。师船遭风沉溺。失去炮位各摺片。前因江浦等处防务吃紧。谕令曾国藩督饬李世忠实力防守。毋任该逆得以逞志江北。兹据都兴阿等奏称、贼势大股北趋。窜陷江浦县城。李世忠何以未派一旅之师。迎头拦截。该提督身膺专阃。受恩深重。坐视贼势猖獗。绝不援应。实属有心贻误。著曾国藩传旨严行申饬。并檄令懔遵前旨。将衡阳各队兵勇。调回防所。责令将江浦县城迅图克复。并严防江口。不得再令匪踪偷渡。傥仍前玩泄。必将该提督重治其罪。江浦既陷。六合可危。既据该将军等派令刁经明前往查探。即著相机策应。扬防关系紧要。里下河一带。尤系完善富庶。久为该逆垂涎。都兴阿、富明阿、现在专顾扬防。恐贼众明攻扬州。而乘虚分窜里下河。尤不可以不防。著都兴阿等妥筹兼顾。务令该处有备无患。并著吴棠仍遵前旨。督饬在防兵勇实力防范。毋稍疏忽。为贼所乘。致落后著。福山船只遭风。炮划沈失。著都兴阿饬令郭定猷等赶紧修整以利攻剿。现在和含等城尚未克复。该逆既陷江浦。势必骎骎上犯。唐训方虽赴蒙城。会办善后。仍须酌派劲军遏剿。毋令匪势西趋益致延蔓。前日有人奏、道员吴坤修治军严整。杀贼勇往。其弟同知吴敱修晓畅营务。善驭士卒。该二员现在楚营。请饬赴山东剿贼等语。吴坤修等平日带勇能否得力。著曾国藩酌量情形。如该二员人材可用。即令其酌带平时勇敢将弁亲兵。迅赴山东。归阎敬铭调遣。一面由曾国藩迅速具奏。皖省江北军情。同时吃紧。兵力不敷分布。并著曾国藩飞咨毛鸿宾。催令江忠义迅率所部。前赴该大臣军营。听候调拨。再据都兴阿奏、前次逃出长发难民。已纷纷回渡。靖泰一带。照常安静等语。既系逃出难民。何以又复回渡江南。行踪殊属可疑。著都兴阿、富明阿、吴棠、派员确切查明。如有续来者。务须严究来历。分别妥办。毋堕奸计。将此由六百里各谕令知之。　　

○又谕、前因管带常胜军之白齐文不遵调遣。将道员杨坊殴伤。并抢劫饷银四万余圆。当将白齐文革去三品顶带。交李鸿章严拏。按照中国制度办理。兹据总理各国事务衙门奏称、美国公使蒲安臣、为白齐文表功辩诬。白齐文潜逃来京。该衙门王大臣未经传见。亦未接其摺件。英国公使复为缓颊。美国公使亦代为认罪。现饬白齐文仍行回沪。听候李鸿章办理各等语。白齐文劫饷殴官。不遵调遣。律以中国军法。其罪万无可逭。而英美公使在京饶舌。若遽允其所请。则封疆大吏。无复操纵之权。自应照总理衙门所议。由李鸿章酌量办理。现在白齐文赴沪。该抚即欲稍宽其罪。必当使所犯各罪。一一认伏。然后量为施恩。则白齐文既畏该抚之威。又感不杀之惠。且遇有交涉事件。中国官员。或偶伤犯外国人。各国饶壬。亦可援此案以自解。李鸿章虑事明决。著于白齐文到后。体察目前军情。并久远大局。妥筹办理。俾知中国军律。悉由封疆主持。总理衙门不能遥制。于办理军务。亦不至有所掣肘也。原摺并照会八件。均著钞给阅看。再据都兴阿等奏、总兵郭定猷派赴福山策应。适狂风大起。各船杠椇皆有损坏。闻黄翼升所部各船。亦有沉溺各等语。前据李鸿章奏称、黄翼升以该处沙滩无可停泊。移扎福山上三十里之鹿苑港。并未有师船沉溺之事。何以都兴阿等忽有此语。现在潘鼎新等兵到后。福山情形如何。常昭能否解围。该降众深明大义。必得官军援救。方不阻其反正之忱。而他处义民。亦可闻风响应。所有近日该处军情。即著迅速具奏。将由此六百里谕令知之。　　

○又谕、晏端书等奏、通筹高浔两路军务。请饬江忠义由东省进兵一摺。江忠义部曲。本在湖南。由楚起程。计日即当抵皖。势不能再令回粤。而陈金缸占踞信宜。负嵎已久。不可不急图殄灭。卓兴、方耀两军。素称劲旅。必得大员统率调度。则事权归一。呼应较灵。著昆寿迅即前赴高州。督饬卓兴等奋力进攻。务将陈逆等股匪克日歼除以副委任。晏端书另摺奏、新任抚臣抵韶。业经交卸抚篆。仍回总督署任。惟自揣年逾六旬。精力不及。深惧负荷弗胜等语。晏端书现经署理督篆。即属责无旁贷。惟当振刷精神。遇事力图整顿。断不可存五日京兆之见。稍涉推诿。黄赞汤陛辞出京。沿途并无梗阻。何以到粤如此之迟。实属不知缓急。该抚现在韶州接印。即著星驰进省。毋再耽延。黄赞汤荷朝廷知遇之恩。膺兹钜任。当感激图报。与该督等共拯时艰。傥敢意存玩泄。不知振作。则是自外生成。恐不能长承恩眷也。懔之勉之。前据罹惇衍奏、广东省赌风最盛。刘长佑下车伊始。即将白鸽票花会、并闱姓番摊各赌博。先行禁绝。号令一新。百姓亦乐于从命。现在该督离任。恐各种赌博。故熊复萌。请饬晏端书一体严禁等语。赌博为害闾阎。往往破冢荡产。弱者转于沟壑。强者流为盗贼。不可不严行查禁。著晏端书督饬所属。出示严禁。以裕民生而端风化。将此由六百里各谕令知之。　　

○补铸江苏常州府知府、常熟昭文金匮江阴荆溪嘉定等县知县、苏州松江两府儒学、各印信条记。从巡抚李鸿章请也。　　

○以贪鄙不职。革江苏同知沈光曾职。　　

○以山东峄山攻剿不力。暂革游击姚长龄职。仍留营。　　

○予直隶大名被戕知府金秉忠祭葬世职加等。　　

○予山东即墨等县殉难知州江恭先等绅民妇女二千四百六十八员名口分别旌恤如例。并予建祠。　　

○甲辰。谕内阁、本日据耆龄奏、绍兴府城克复后。萧山踞贼。亦同时渡江纷窜。浙东肃清等语。浙江省金衢严甯绍台等府属地方。经贼窜扰。惟衢州府一城。未经失陷。其余各郡邑。均为贼踞。年余以来。地方百姓。惨遭荼毒。节经耆龄、左宗棠、各督所部。由闽皖分道进兵。将各府州县次第克复。浙东全境已就肃清。前据左宗棠奏称、浙东人物雕敝。田土荒芜。遗孑残黎。喘息仅属。阅之殊堪哀悯。吾民何辜。罹此惨酷。所有浙东新复各府州县地方。著加恩蠲免二年钱漕。以苏民困。该督抚即刊刻誊黄。遍行晓谕。并督饬各该地方官吏。安集流亡。加意抚绥。务使吾民均沾实惠。毋任吏胥弊混。用副朝廷轸恤穷黎廑念民艰至意。　　

○谕议政王军机大臣等、曾国藩奏、查阅沿江各军。现抵金陵大营一摺。曾国藩于正月起程。沿途查看芜湖金柱关等处营垒。二月至金陵雨花台营盘。逐段查阅。均尚稳固。惟忠逆之党。伪爱王黄崇发等股。续渡九洑洲。陷李世忠部将陈自明营盘。浦口亦经失守。该逆分扑江浦桥林。图窜西梁裕溪。再犯无为庐州。该大臣以南岸局势较松。调刘连捷等营北渡。协守石涧埠及庐州等处。俟金陵战守事宜商定。即赴九洑洲相度地势。回舟西上。至芜湖一带布置。所筹均尚周妥。浦口被陷。江浦等处。岌岌可危。李世忠自应亲督兵勇。认真防剿。何以远驻五河。任令匪踪窜扰。实属玩误取巧。昨经谕令该大臣传旨申饬。并令调回衡阳各队。将江浦县城。迅图克复。著即懔遵前旨。饬李世忠亲赴前敌。奋勉图功。傥仍前贻误。即行据实参奏。该大臣赴九洑洲后。著将详细情形。及如何办理之处。赶紧具奏。李续宜、江忠义、均已叠次催令赴皖。该大臣即派弁迎探商酌会剿之策。由巢含迤逦而下。庶上下游一律稳固。迅奏肤公。用慰殷盼。将此由六百里谕令知之。　　

○又谕、吴棠奏、攻克长城及孙疃等圩。捦斩首逆一摺。长城贼圩。前据谭廷襄奏报攻克。并将歼除李城前逆。续行具奏。叠谕该署抚饬令黄国瑞移军进攻沂兖贼巢。现在黄国瑞一军剿办得手。锋势甚锐。著吴棠即饬该总兵乘此声威。进攻宝泉崮贼圩。将沂郡巨匪先行翦除。即由凤凰山东南扎营。与西北兖军会合。四面夹攻。以期速歼巨股。毋稍延误。郜家花园及孙疃贼圩。既经攻克。逆首任缚得正法。宿州一带。情形当已稍松。著吴棠即饬黄开榜一军。将宿州未净各捻股。迅速埽除。张留余孽。将此由六百里谕令知之。　　

○又谕、前据耆龄奏报、克复永康武义等县情形。当经谕以贼匪被剿。时虞旁窜。其江西福建各隘口。该督仍应处处兼顾。居中策应。总以仍驻浦城为宜。本日复据该督奏报、绍兴府城克复。萧山踞匪。渡江远遁。浙东肃清。皖南吃紧。现在抽调各军。务筹防剿一摺。耆龄现饬林文察一军仍驻武义。壮绍郡之声势。固台处之藩篱。康国器等率各勇移扎兰溪以资防剿。并拟将来雇募海舶。添造战船。循江而下。驻扎萧山一带。进攻杭城东南。与浙师西南会合。以成夹攻之势。分兵规取海甯海盐。联络上海官军图攻嘉兴。使贼苏杭中断。不能援应等语。浙东军务得手。杭城不难乘势攻复。惟逆首谭星一股。由于潜昌化窜入皖南、必将句结太平石埭诸贼为患。逆伪王黄呈忠亦由富阳渡江。欲与李秀城合势北犯。左宗棠饬令蒋益澧规取杭州。而催刘典一军回严以向皖南。并饬刘培元等军会合开化。相机截剿。及分扎淳遂之衡。兹据耆龄所奏、亦称萧山踞贼渡江。已由富阳分水窜往徽州。此时皖南及江西之广饶。到处皆虞分窜。即闽浙交界处所。亦不可不豫为之防。浙西地方。如何规复。一时尚难豫定。耆龄若移扎萧山。进规杭城。则与福建江西皖南相距窎远。设浙西之贼。窥伺福建等省。必至援救莫及。耆龄总宜仍驻浦城。严扼要隘。是为至要。所有闽军进止机宜。随时与左宗棠会筹妥办。毋稍疏虞。将此由六百里谕令知之。　　

○广西提督冯子材奏、请将革职遣戍之副将陈步高暂缓发遣。留营戴罪效力。允之。　　

○以山东攻克长城贼圩。捦斩首逆任缚得。赏副将邓得胜、游击熊朝鉴、巴图鲁名号。都司张保圣等花翎。余升叙开复有差。　　

○以江苏通州团练出力。赏守备钱铨等蓝翎。余加衔升叙有差。　　

○乙巳。祭先蚕之神。遣总管内务府大臣明善行礼。　　

○谕内阁、前因刑部奏、情实人犯马锡碌朝审呼冤。当经派令瑞常会同刑部覆讯。兹据奏称、讯据马锡碌供称。咸丰八年闲。该犯亏短宇丰官号票存八十万八千吊。于八九两年。先后两次缴过钱钞等项。其时钞票尚堪行使等语。复经行查户部。询知该犯于八年十一月闲。缴过钞票铜当十钱等项。其时九号因系空钞。未肯承领。经户部饬令该犯换缴。延未领换。九年七月。该犯复以所缴空钞。俱已掣字入筒。又将掣字钞及铜当十钱一并领出。改换空钞白钞。交八十万八千之数。并未缴过实在钱文。而该犯任意狡赖。希图搪塞免罪。惟原案前由刑部定拟。此次翻异前供。可否另派大员。会同瑞常等覆讯各等语。马锡碌亏短官款。为数甚钜。此次朝审翻供。复敢将所交空钞等项。捏词抵赖。冀图免缴实钱。实属奸诈狡猾。若任令一味狡展。致使欠款无著。而侵那正项数逾亿万之犯。反得任意宕延。此等刁风。断不可长。仍著瑞常会同刑部严加刑讯。勒令将亏短之项如数完缴。再将该犯定拟。不得任令藉词拖延。以惩刁顽而重款项。　　

○谕议政王军机大臣等、前因阎敬铭奏恳赏假营葬。于本年春二月。即行驰赴山东署任。当以东省军务紧要。谕令赶将葬事办理。迅即前往接署抚篆。现已将届暮春。该署抚营葬一切计已早竣。且距二月十七日该署抚百日孝满之期。为时又已历旬。尚未据报起程。现在山东军务毫无起色。兖沂一带棍教各匪充斥。张锡珠股匪久踞运河以东。近又分股回窜直境扰及曲周甯晋等县。东省剿办不以得力。则运河时虞抢渡。畿辅之防日无暇晷。谭廷襄现驻东昌。五日京兆。更虑呼应不灵。办理殊形棘手。阎敬铭务当仰体朝廷破格夺情之意。迅即驰赴山东东昌府接署抚篆。将军务事宜。妥为办理。并将起程日期。一面驰奏以慰廑系。毋稍迟缓。将此由五百里谕令知之　　

○又谕、都察院奏、甘肃贡生道以德等、呈诉回匪马化漋纠党焚掠。围攻灵州。戕害官兵。惨杀百姓。提督定安败遁入城。以致贼势复张。都司铁秉忠引来马化漋戚党马承青等。声言马化漋已在固原投诚。该逆等虽假意输诚。仍肆抢掠。其党纳青汰、赫汶选、攻陷平罗之宝丰石觜山等处。河东河西百十余堡悉成灰烬。若竟许马化漋投诚。必至养痈成患。恳恩剿办等语。前据恩麟奏灵州回匪。被剿穷蹙乞降。当经传谕该署督令其责成定安、杨柄锃等、查明真伪。分别办理。兹据该省贡生道以德等来京沥诉。如果属实。显系该提督等任意粉饰。实堪痛恨。著熙麟、恩麟、查明实在情形。傥回匪以就抚为名。仍肆焚抢。即应赶紧痛剿。不得迁就贻误。庆昀前奏由草地赴甯夏新任。现在已否起程。著即驰抵任所。将前后情形。确查具奏。该贡生等以垂暮之年。远来呈诉。自系创钜痛深。无门呼吁。熙麟、恩麟、身任地方。责无旁贷。务即督饬定安等认真筹办。如该回民真心悔罪投诚。必应呈缴器械。遣散余党。方属可信。若空言就抚。尚恐堕其奸计。该将军等固不可轻听该贡生一面之词。概行诛戮。亦不可于该贡生之言。漠不加察也。原呈著钞给阅看。熊焕章、何胜必二员。前谕骆秉章饬令赴甘。本日据骆秉章奏、何胜必现在叙南防剿吃紧。未能到任。已饬熊焕章募足勇丁二千名。由白马关取道赴甘。该总兵到后。熙麟等察度何路军情最紧。饬令驻扎何处以资得力。将此由六百里谕知庆昀、熙麟、并传谕恩麟知之。　　

○又谕、李鸿章奏、官军筹援常昭。进扎福山。并昆太各路防剿情形一摺。常昭县城。虽经周兴隆等同心固守。而忠听各股援贼。围攻两月有余。层层阻隔。声息难通。城中诸物缺乏。势难持久。若非迅速救援。恐该降众亦难苦守。常昭必至复陷。且此次周兴隆等若因援绝受害。则以后如有真心反正自拔来归者。未免中存疑惧。著李鸿章督饬水陆各军分路进兵。设法救援。务使常昭县城。得以保全。方为妥善。该抚属英国官兵戈登添派队伍借买枪炮军火协剿。即著迅催该兵官赶紧备齐。驰赴福山。会合进攻。以解长城之围。太仓昆山。为苏州门户。极关紧要。现在蓬南石营既已筑成。官军追至昆太城下。虽该逆抵死抗拒。我军已有难再撤退之势。著李鸿章督率程学启等军步步为营。以图进取。务将战守事宜。妥筹办理。迅拔昆太。以通救援常昭之路。将此由六百里谕令知之。　　

○又谕、骆秉章奏、叠奉寄谕。缕悉覆陈一摺。并请饬严树森亲率各军。驰赴陕南片。石逆自败遁滇境。近复句结滇匪。窜及川省之珙县高县兴文叙永一带。又分股自洼乌司窜扑甯远。川南自甯远以至綦江。数千里闲。节节须防。兵力势难更议抽调。而陕省窜陷兴安之匪。蔓延于平利甎坪紫阳等处。所在与川境毗连。仍虞其与洋县踞匪句结为患。川北仅有护军向导两营防剿。总兵周达武一营现驻渠县。为保甯绥定适中之地。上下策应。刻难责令越境进剿。尚属实在情形。骆秉章以陕南军务孔亟。查有候选员外郎李云麟现在鄂省。拟令带队赴川。由该督拨添数营赴陕。李云麟前经官文等奏、饬令与梁作楫两军。严扼郧西二竹。以防为剿。此时如郧西一带防务稍松。著官文等即饬该员就近越剿。并将梁作楫之军一同派往。以厚兵力。三省会剿之事。前本以兴汉地方紧要。谕令严树森带兵出省。驰赴秦鄂交界督办。嗣据官文、严树森奏、自梁作楫一军而外。穆正春等扼扎黄州德安等处。严树森并无一兵一将。堪以抽调随征。只身前往。无济于事。现尚未能督师援陕。所筹谅亦实在情形。惟兴汉为川陕楚三省连界。诚恐群丑蔓延。剿办愈形棘手。官文、骆秉章、严树森等、均能素顾大局。鄂省兵力。如有可分。仍著随时妥筹兼顾。即周达武一军。川省但能腾那。仍著骆秉章饬令赴陕。以期得力。总之陕省力难自振。汉南军务纷如。必得川楚两省协力相资。方冀廓清有日也。川南一带。石逆窥伺分窜。叙南等处。尤为吃紧。著骆秉章督饬臬司刘岳昭、总兵唐友耕等军。实力防剿。毋稍疏虞。将此由六百里各谕令知之。　　

○又谕、明谊奏、行文俄国。约期分界。妥筹防守。并查勘木房等情各摺片。俄人蓄谋诡谲。必须杜其狡谋。豫为筹备。前经总理各国事务衙门。将议覆西北两路分界事宜摺件。行文知照明谊。该将军于接到行知后。即行劄谕厄鲁特乌梁海等部落。不得供俄人驱使。并不可贪利为所摇惑。严密设防。以备俄人逞兵侵界。并行文科布多一体照办。所筹甚属妥协。即著明谊随时知照塔尔巴哈台一律办理。以期抚绥藩服。同心御侮。现据西悉毕尔总督衙门照覆、内称必欲依该国使臣所指常驻卡伦为界。方令分界使臣前来。该将军察度情形。仍行给与照会。咨行常清。令由伊犁就近交俄国领事官转行西悉毕尔衙门。令该国分界大臣约定地方。订期分路前来会议。俟该国照覆到后。即由常清拆阅。分路知照备办。即著照所议办理。其所给西悉毕尔衙门照会。据定条约。剖晰详尽。措词亦颇为周妥。至蒙古兵丁。若果与俄人争战。亦未见遽能得力。明谊惟当联络该部落藉壮声威。俾俄人不敢遽萌轻视之心。仍当斟酌事势刚柔互用。毋使遽行决裂。是为至要。俄情多诈。每以虚声恫喝。或未至遽行称兵。明谊仍当严密侦探。有备无患毋稍大意。库什业图地方。所盖木房二闲。虽据委员拉玛扎布等查覆。系为巡逻弁兵栖止而设。并非俄夷所盖。惟恐尚有隐饰。著仍饬该委员等详细查明办理。锡霖现已赴任。所有塔尔巴哈台分界事宜。即责令锡霖会同常清、明绪办理。将此由五百里谕令知之。　　

○予江苏福山阵亡千总袁定邦祭葬世职加等。　　

○予浙江新仓阵亡副将覃联升祭葬世职加等。　　

○蠲缓江苏山阳、阜甯、清河、桃源、安东、盐城、高邮、泰、东台、江都、甘泉、兴化、宝应、铜山、丰、沛、萧、砀山、邳、宿迁、睢甯、海、沭阳、赣榆、通、泰兴、靖江、海门、二十八厅州县暨淮安、大河、扬州、徐州、四卫节年被灾被扰地方新旧额赋有差。　　

○丙午。谕内阁、工部钱法堂奏、宝源局续办黝土。请将满汉监督奖励等语。此次宝源局续办黝土。煎炼废铜。该监督等招商督办。虽属著有微劳。究系分内应办之事。且据援引上届成案。亦仅止于加衔。何以不行照办。率请优奖。岂以是区区者。尚未足餍该局员等干进之心耶。文兴系京察未经记名人员。乃率请记名以道府用。殊属非是。且与新章不符。刘名馨系刑部员外郎。向来由郎中截取者。仅以知府＜??闲＞用。所请俟补郎中后。作为二年期满。截取以道府用。尤与定例相悖。所奏著不准行。工部兼管钱法堂事务署右侍郎皂保、右侍郎吴存义、均著传旨申饬。近来各衙门司员。往往以办公为夤缘保举之券。而各该堂官亦惟知以保举见好属员。相习成风。几至不成政体。嗣后各该衙门司员。务各知立品自爱。勿尚声华。各该堂官亦宜知慎重名器。破除情面。于属员贤否。核实举劾。严绝干谒奔竞之风。以作人才而资治理。将此通谕在京大小衙门堂司各官知之。　　

○又谕、前因御史延楷奏参署直隶总督崇厚贪劣各款。当经谕令董恂确查具奏。兹据奏称、遵旨逐款详细访查。如所称崇厚前在道员任内。迎接州县往来宴会一节。并无其事。其任内公事。亦无贻误。及升任运司。催科督运。事事认真。实无舞弊营私情事。调到奏销原卷。核与开报已完分数相符。至所参撤兵逃避一节。亦系奉有钦差劄委。并非闻警远扬。州县升迁调补。以及委署一切。皆系藩司主稿。原参所称崇厚干预各情。并无实据。通商衙门与藩臬镇道文移。统用平行。崇厚在津。于道员李同文等。均系随到随见。并无守候多时。方能传见之事。至春霖护理总兵。系由总督奏准。此外查无崇厚奏参冷庆之案。又查新铸炸炮。均系崇厚募匠。亲身督造。外国官帮同演试。并无经手克扣之人。又查海防兵勇口粮。崇厚稽核认真。实未虚糜粮饷。自设防后。逐日操演。时常派出缉捕马贼。现又亲历戎行。随时调遣。尚非拥以自卫。其文煜募交天津府管带之马勇。各州县并未解过口粮。前任知府潘霨无从侵吞。新任知府费学曾亦无意欲禀揭之举。此项马勇。打仗尚称得力。实无乞匄充数情事又查崇厚与许诵恒系前后任运司。各有应办公件。未闻有酒食徵逐之事。崇厚在津。亦未闻有猝遭戏侮各情。所参验货迟延。致商船不肯纳税。实系传闻之误。又查孙竹堂即孙士达。所得官阶。系由前督庆祺所保。张汝霖之盐运司衔。系由前督恒福所保。均与崇厚无涉。惟姚经陛一员。系天津开办通商奖叙。由崇厚奏准。其余均系恒福等所保。所参博多宏武等拜认师生。馈送节寿各情。查无其事。其于李同文办理支应。核实给发。并无挑剔。亦无请兵请勇批驳不行之案。所参买部民为妾一节。查系在清河道任内。曾买天津张姓之女使唤。并非部民各等语。崇厚被参各款。既据董恂调集案卷。暗访明查。均无确据。著无庸议。又御史曾协均亦以崇厚署任总督。众望未孚。胪款参奏。与延楷所陈。大略相同。现在延楷所参。业经董恂查明。未尽确实。曾协均所奏。亦著无庸置议。　　

○又谕、僧格林沁等奏、遵旨将逆首张落刑等处死。并续捦捻首多名一摺。览奏曷胜欣慰。安徽捻首张落刑偪胁良民。滋扰蒙亳等处。曾受粤逆伪职。罪大恶极。不容稍稽显戮。前据僧格林沁于捦获该匪后。奏请解京处死。当谕以安徽等处民情。痛恨已极。即在该处极刑处死。以快人心。兹据该大臣奏称、遵旨将张落刑及其子＜?氵喜＞儿等三犯。在军前极刑处死。并传首颍州地方。洵足以彰国法而洩众愤。其孙臭即孙葵汶并捻首姜台淩怙恶不悛。屡抗官兵。现据该大臣等一并极刑处死。办理均属妥协。所有逃逸之捻首苏添幅、刘银即刘养才、胡四即胡林彪、伊中平四犯。均系著名捻首。纠众扰害山东等处地方。现在悉经僧格林沁等派兵捦获。一并正法。其余零星股匪。均经随时捕拏。并张落刑等逆眷。悉行正法。鹿邑亳宿蒙城等处。已无匪圩。地方渐次肃清。从此与吾民共享昇平。安居乐业。著该管督抚慎选牧令。薄赋轻徭。删除烦苛。与民更始。用副廑念残黎至意。　　

○谕议政王军机大臣等、崇厚奏、马步各军。连日在肥乡鸡泽等处。截剿窜匪。并续有贼匪数千渡河。在邱县一带游弋。张之万奏、东匪窜偪大名。河朔边防告警。派兵驰赴临内一带防剿各摺片。张锡珠股匪。先后由小滩渡河而西。行将窜入直境。现在贼势蔓延。官军分投堵截。大有应接不暇之势。自应酌度机宜。先其所急。或将鸡泽肥乡股匪。克期扑灭。再行督率大队。兜剿广平县前股匪徒。著崇厚会商恒龄。激励诸军。相机进剿。崇厚现派威县存城兵勇。截剿邱县窜匪。并著严饬该员弁实力防剿。毋得徒托空言。致该匪乘闲阑入。刘长佑前已由天津启行。计日即可莅任。该督久历戎行。声威素著。著即驰赴军营。将现在马步各军。申明纪律。认真策励。俾将士人人奋勉。痛歼丑类。廓清畿辅。以副委任。直省剿办股匪得手。势必向东南窜遁。豫疆东境。正宜厚集兵力。遏截贼踪。据张之万奏、匪踪已渡河偪近大名。杨长春驻防龙王庙隘口之军已落贼后。张之万现派游击徐连升等分带马步各勇。赴临漳内黄一带。会同杨长春等两军。及各该地方团练。扼要驻扎。著即严饬河北道周煦徵妥为调度。如该匪窜近边境。即迎头截击。力保完善之区。毋得稍有疏虞。致干重咎。上年十二月初五日。曾谕张之万查明河北镇牛浩然能否得力。尚未据该抚覆奏。实属迟延。本日该抚摺内有归周煦徵调度之语。其牛浩然现在曾否带兵。亦未之及。该镇究竟能否得力。著仍遵前旨速奏。山东股匪屡次西窜。该省竟不能派一旅之师豫先拦截。以至贻患畿疆。殊属可恶。此后如该匪被剿回窜。谭廷襄务当严檄各营。会同直省官军合力兜剿。绝其归路。方可聚而歼旃。永除后患。傥该员弁堵剿不力。任令该匪来往自如。必当重治其罪。不稍宽贷。将此由六百里各谕令知之。　　

○又谕、僧格林沁等奏、督军清查寨圩。及密筹驾驭苗练各一摺。办理均属周妥。鹿邑亳宿一带。已无匪圩。亦无成股贼党。该大臣现饬派出之军。驻扎淝河以北。清厘各寨。摉捕余匪。自应趁此声威。净绝根株。惟张锡珠股匪。又复分股窜入直境。经恒龄等分投追剿。而贼势过重。恒龄所统马队。犹形单薄。不能制其死命。总督刘长佑虽已到直。既无亲兵同来。而人地又不免生疏。恐难责效于旦夕。该大臣提得胜之师。克期回东。相机进剿。声威所播。群匪震慑。自收事半功倍之效。唐训方既得民心。则蒙亳善后事宜。即可交该署抚办理。谅可悉臻妥协。著僧格林沁于接奉此旨后。将该处应办事宜。移交唐训方筹办。即行带兵北上。先剿除张锡珠各股匪。以清畿辅门户。其汝甯捻匪。如必须拨兵往剿。并著该大臣酌量情形。或挑选投诚马勇千名。前往援助以资协剿。苗沛霖自闻张落刑被捦后。惊慌失措。原不难于剿办。第苗沛霖既面禀愿散练归农。厘卡归官。自可趁此解散。消患无形。该大臣等所出示谕。甚属周妥。洵为良策。即著照所议办理。督饬各圩。散归农亩。从此轻徭薄赋。生聚招集。庶吾民得以休息。各安生业。如有不遵谕示。藉团苛敛者。即从严惩办。并著唐训方督同马新贻慎选牧令。劝课农桑。兴起学校。以期共享昇平之福。毋令稍有滋扰。德楞额既查无逗遛情事。即著无庸置议。昨据谭廷襄奏、长城孙疃等圩。均已攻破。李城已为宿州人郜向魁郜贵等所杀。其首级现经解送该大臣军营。郜向魁等云即系该大臣谕令黄开榜所募者。亦一快事也。将此由六百里各谕令知之。　　

○又谕、韩超奏、官军剿办思南等处贼匪情形。并贞丰回匪窜陷归化厅城。旋即收复各一摺。思郡河东凤凰山大小坉等处。为匪徒巢穴。必须迅速埽荡。方能节节进剿。著韩超饬记名总兵金太文等督率各军奋力攻剿。尽歼丑类。其河西匪党。复纠众攻扑塘头等处。以图牵掣我师。印江并有分股窜扰。该署抚现添调腾越镇总兵刘义方带队赴援。著即严饬该总兵会同各路兵勇。实力捍御。毋致该匪纷窜。其贞丰之贼。分三路窜扰归化。郎岱永甯。均形吃紧。虽归化失而旋复。而贼股尚多。兴郡尚未攻克。贼势仍未少衰。著饬总兵赵德昌等军。会同各地方官。痛加剿洗。恢复兴郡各城。毋再贻误。致干重咎。至署归化通判束灿南失陷城池。本有应得之咎。据奏该员调团克复。素得民心。即著照所请。革职暂留署任。办理善后防剿事宜。将此由六百里谕令知之。　　

○河南巡抚张之万奏、兰仪、仪雎、雎甯、商虞、曹考、五河厅。业经裁撤。应将所属十一汛州判、县丞、主簿、巡检等员缺。一并裁撤。以昭画一。如所请行。
  </div>
  <div class="pagination">
   <a href="清实录同治朝实录_page102.html">
    上一页
   </a>
   <span>
    ...
   </span>
   <a href="清实录同治朝实录_page98.html">
    98
   </a>
   <a href="清实录同治朝实录_page99.html">
    99
   </a>
   <a href="清实录同治朝实录_page100.html">
    100
   </a>
   <a href="清实录同治朝实录_page101.html">
    101
   </a>
   <a href="清实录同治朝实录_page102.html">
    102
   </a>
   <span class="current-page">
    103
   </span>
   <a href="清实录同治朝实录_page104.html">
    104
   </a>
   <a href="清实录同治朝实录_page105.html">
    105
   </a>
   <a href="清实录同治朝实录_page106.html">
    106
   </a>
   <a href="清实录同治朝实录_page107.html">
    107
   </a>
   <a href="清实录同治朝实录_page108.html">
    108
   </a>
   <span>
    ...
   </span>
   <a href="清实录同治朝实录_page104.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
