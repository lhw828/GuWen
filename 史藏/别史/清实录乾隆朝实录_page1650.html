<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1650 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1650 页/共 1860 页
  </h1>
  <div class="content">
   ○谕军机大臣等。据明兴奏报山西境内。河清献瑞一摺。内称、接据永宁州等十三州县禀报、黄河自十二月初七八日。渐次澄清。至二十八九日。时届二旬。河水彻底澄清可鉴。共计一千三百余里等语。此不足为夸美。已于摺内批示矣。国家景运光昌。太和翔洽。惟在年谷顺成。丰绥屡告。五风十雨。普被和甘。乃为昇平瑞应。至历代史策。侈陈符瑞。大率出于傅会铺张。无关实政。即如麟游凤翥。固为仅见嘉祥。然亦必须来游棷泽。翔集殿庭。得之目睹。方足传为盛事。若不过腾章入告。并无指据。亦祗属粉饰虚词。不足为信。至河水澄清。虽亦间有之事。但似此侈陈祥瑞。夸示休徵。殊属无谓。况上年黄河。于睢州十三堡地方。堤工漫溢。淹浸田庐。甫经堵筑完竣。若以河清为献瑞之验。又何若安流顺轨。竟无漫溢之更为嘉瑞耶。且河水澄清。如以为地方大吏德政所致。则明兴历任地方。毫无整顿。试令伊自思。前在山东。何无嘉应。今署晋抚。又行何德政而能致此祥瑞耶。封疆大臣。惟应实心任事。承流宣化。使吏治民生。共臻上理。方为称职。倘因此等事属仅见。胪陈祥应。即宣布史馆。予以褒嘉。而遇有灾祲。即加之督责。势必至身任封圻者。藉端粉饰。争相效习。以博虚名。而于地方水旱偏灾。或恐干谪谴。竟至讳匿不报。于政体民生。大有关系。现在晋省既有河清之事。则下游各省。自必由渐澄清。该地方官不奏则已。倘亦有似此具奏者。再将此意明降谕旨。以示朕敬天勤政。以实不以文至意。将此先谕明兴知之。不必称扬其事也。　　

○　　

○壬申。上御紫光阁。赐蒙古王贝勒贝子公台吉、及回部阿奇木伯克等、并金川土司、朝鲜国、琉球国使臣等宴。　　

○谕军机大臣等、连日以来。盼望擒获逆首之信。甚为焦切。兹接到奏报。祇系拏获林爽文父母家属。未足为快。且摺内称林爽文家属。潜匿水里番社。福康安等遣义民社丁。令其擒献。曾缮摺具奏之处。此摺亦尚未递到。而本日摺内。亦未详细声叙。殊未明晰。此等逆首亲属。均系罪不容诛。今业经擒获。自应解京办理。但林爽文罪恶贯盈。性同枭獍。既不尊君亲上。岂复顾其父母家属。现虽将伊全家拏获。而林爽文尚未就擒。自仍在各番社潜藏。希图奔窜他处。林爽文系首恶渠魁。若不生擒解京。尽法处治。何以彰宪典而快人心。福康安在大里杙、水沙连等处驻劄。惟招致番社。悬示重赏。令其擒拏。实属过于持重。况现在所带巴图鲁等、及官兵内之四川屯练、贵州等省兵丁。最为骁健。于登山履险。更属趫捷。如林爽文逃入内山。生番等竟敢将伊潜匿。何难勒兵直入内山。分路搜捕。生番等见官兵已入番境。益加震慑。岂有不争先擒献之理。且据福康安奏、南路麻豆、茅港尾等处。俱有贼匪数千攻扰。又大武垄有贼匪千余。撘藔居住。是郡城道路虽已开通。而该处贼匪。尚在窥伺滋扰。实属可恨可恶。此等贼匪。必系庄大田夥党。现在常青在府城驻守。兵力不多。未必能肃清南路。福康安等、既经攻克贼巢。正当乘胜深入。速将林爽文克期拏获。即移兵南路。搜捕庄大田。歼除逆党。自成破竹之势。若似此旷日持久。安知非林爽文潜匿不出。思欲于北路牵缀官兵。仍令其夥党在南路肆扰。即现在番社等擒拏林爽文家属。或亦系藉此搪塞。以为缓兵之计。仍私将林爽文放逸。令其潜行逃窜。设林爽文又从内山逃往南路。与庄大田会合。狼狈为奸。复行煽聚。更复成何事体耶。至漳泉广东民人。前原有酌令分庄居住之旨。既而思之。其事似属难行。其禁止携眷一节。亦因旧有成例。是以询及。但台湾地方。户口甚繁。即内地民人。不准其携眷前往。而民人到彼后。即在台湾另置家室。亦难禁止。此等事、祇须于剿捕完竣后。将是否可行之处。归入善后酌量妥办。今林爽文尚未就擒。何暇办理及此。至现在台湾官兵。为数甚多。足资搜剿堵截之用。又何须该处义民。帮助声势。福康安等功在垂成。转心存懈弛。试令福康安等自思。受朕如此重恩。乃并不出力自效。岂以朕有赏而无罚耶。　　

○　　

○又谕、本日福康安、递到六百里加紧夹板一副。外有红旗一面。及拆阅奏摺。祗系拏获林爽文之父母家属。尚未将首逆擒获。此次台湾逆匪滋事。不过么＜麻骨＞乌合之众。易于扑灭。即日林爽文就获。亦不值用红旗奏报。况现在首逆尚未拏获。沿途驿站。何得混行编写红旗。随同军报驰递。实非寻常错误可比。著沿途各督抚、于所管驿站。逐一查明。即将该处地方官、及驿站员弁。严行查参治罪。再福康安尚有十二月初七日拜发一摺。至今尚未奏到。自系沿途驿站驰递耽误。并著各该督抚、一并查明覆奏。寻两江总督书麟奏、本年正月初六日。由京口驿、接递拏获逆首家属奏摺。续到红旗。并无摺匣同递。当经饬查。旋准浙抚知会、系桐庐县混发传旗。富阳县率行转递。现在查奏参处。至福康安十二月初七日拜发之摺。系正月初六日递到浙境。初八日。由宿迁递交山东。尚无迟误。其是否在洋风阻。现饬闽省查覆。下部知之。　　

○癸酉。上诣大高殿行礼。　　

○诣安佑宫行礼。　　

○幸圆明园。　　

○　　

○谕军机大臣等、前据李侍尧奏、贼目陈泮、前来投诚。并将妻子为质。自限十二月初八日以内。擒拏林爽文来献。今福康安奏到之摺。系十二月十三日拜发。而陈泮并未将林爽文擒获献出。是陈泮自请勒限之语。不过信口混供。并不能立功自赎。即应将该贼目拏解来京究办。此等贼人头目。当逆首溃败奔窜之时。惟知偷生逃死。保全躯命。岂能顾其家属。即如林爽文之父母妻弟。俱经拏获。而林爽文仍复潜匿不出。可见此等逆匪。性同枭獍。岂尚有所系恋。自行投到。希图保其父母家属身命之理。是陈泮虽将其家属留营为质。亦不过故为掩饰。自图逃窜之计。福康安岂可深信。即听其入山躧探。置之不问。设陈泮逃入内山。寻获林爽文。转狼狈为奸。告以军营实情。同行逃窜。则既不能擒拏逆首。适以助其羽翼。岂不大错。况顿兵不前。旷日持久。则生番等见官兵声势伎俩。不过如此。又何所畏惮。转恐为其所轻。岂肯将首逆林爽文、即时擒拏献出乎。但福康安不可因奉有饬谕。心怀畏惧。转致中无把握。福康安系朕股肱心膂之臣。今膺此重寄。本应一力担当。确有定见。方为不负任使。若既不能办理妥速。而因有申饬之旨。更致遇事游移。则其不是更大。至柴大纪贪劣各款。并非无据。福康安等访查得实。即应列款严参。不必因此时尚在用兵。稍为容隐。现在剿捕事务。虽尚未竣。岂办一柴大纪。即虑其去而从贼乎。福康安等、惟应据实参奏。朕即不肯没其守城微劳。亦自另有裁夺也。　　

○　　

○甲戌。谕、据福康安奏、拏获偷渡人犯一摺。内称、据总兵李化龙禀报、都司陈邦光等、在鹿仔港附近之番仔＜土穵＞海口。拏获谢胡船一只。并无执照。内载康节等男妇一十九名口。内孙两、陈昌、李福、三名。头上皆有伤痕。谢牛一名。供认曾经从贼。又总兵陆廷柱禀称、汛弁在鹿耳门外。拏获李淡无照船一只。共载张桃等男妇二百四十余名口。讯系自内地偷渡台湾。遇风飘到鹿耳门等语。此事甚属可疑。台湾地土膏腴。素称沃壤。向来内地民人。或私渡谋食。亦所不免。但现在台湾逆匪滋事。该处民人。遭其扰累。生计维艰。尚或因无地可耕。纷纷迁避。若内地民人。前赴该处。则不惟口食无资。且恐身罹残害。是此时断不应有此偷渡台湾之事。自必系鹿仔港等处沿海贼匪夥党。现经官兵剿捕。势已穷蹙。思欲偷生逃死。或将入内地潜匿。或将由海道远扬。因诡称内地民人。私载船只。以为免脱之计。不可不严行究办。福康安现在该处搜捕逆首。所有此等偷渡各犯。务须严行讯鞫。根究得实。从重定拟。仍一面分派弁兵。在鹿仔港、鹿耳门、沿海各口岸。严密稽查。毋使贼匪夥党。私自窜逸。并著李侍尧、查明此等私渡船只。系从何处口岸逸出。即将该地方官、及防守各员弁。一并查明参奏。　　

○　　

○谕军机大臣等、福康安奏到之摺。系初七日拜发。在前日奏到十三日所发奏摺之前。该处贼匪。阻溪自固。垒砌石墙。安设贼卡。聚至万人。非一朝一夕所能为。福康安于攻破大里杙贼巢后。若即统领大兵。乘胜追杀。则贼匪纷纷逃窜。救死不暇。岂尚能收合夥党。聚集万人。从容垒砌石墙。设卡拒守。即使攻破大里杙后。或有堵拏余匪。抚辑弹压事宜。亦祇应于将领中、酌留数人。带领弁兵在彼。尽足以资料理。福康安即当亲统大兵。乘胜罙入。搜捕贼匪。即或逆首逸入内山。生番等慑于军威。亦必即时擒献。乃官兵于十一月二十五日。攻破贼巢。直至十二月初四日。始由平林仔发兵前进。计期已阅十日。使贼匪得以乘暇。收合余党。于集集埔豫为布置。临溪设卡。垒堵塞路。据险死守。幸而众兵奋勇出力。攀援直上。将集集埔内贼营。全行剿洗。而首逆林爽文、又经乘间逃窜。此皆福康安等办理迟缓。与贼以暇。若早至生番隘口。则并可不需此战。或竟将林爽文即时擒获。乃失此机会。实属可惜。至从贼匪徒。虽经遵示投出。现在自不得不从宽贷其一死。但究非良善之人。将来总未便仍留该处。应于办理善后事宜时。酌量分别迁徙他省内地安插。方为妥善。　　

○　　

○乙亥。谕曰、恒瑞自台湾带兵赴援。观望迁延。种种玩误。又妄行奏请添兵。张大贼势。若治以摇惑军心之罪。即应按军法立斩。岂福康安曾经屡次出兵。而于行军纪律。尚未之知。幸而朕于剿捕事宜。先机筹画。早命福康安前往督办。恒瑞奏请添兵时。福康安已将次到彼。人心镇定。不至为恒瑞妄诞之词。遽有摇动。若彼时福康安尚未奉命前往。则台湾祇有常青一人。其将领兵民等、见恒瑞系参赞大员。如此张皇失措。奏请添兵。必为其浮言所惑。心怀疑惧。阻其锐气。不但台湾全郡俱至动摇。即福建内地、亦皆人心惶惑。尚复成何事体。恒瑞妄言惑听。本应即在军前正法。前次朕所以稍从宽办。不即将伊请兵奏摺发钞治罪者。以彼时官军剿贼。尚未得手。正值人心惶遽之时。若遽将恒瑞怯懦张皇之奏。宣播中外。既虑传闻骇听。兼恐外间无识之徒。以将军参赞等、剿捕贼匪。奏请添兵。朕转靳而不与。妄生议论。是以未即宣示。止降旨福康安、即令恒瑞回京。令剿捕事务。业已将次完竣。即是不须添六七万大兵之明验。恒瑞前此妄言之罪。自应核办。试问之福康安。现在岂待恒瑞请添之兵到彼。始能解围破贼。攻克贼巢耶。恒瑞前次所奏。非妄言惑听而何。朕因念恒瑞年轻无识。且系宗室。姑援议亲之条。不即寘以重典。仅令回京候旨。已属格外施恩。乃福康安节次奏到之摺。曲为庇护。将恒瑞联写衔名。又屡于摺内声叙恒瑞带兵打仗。试思伊为满洲大臣。众皆打仗。伊不打仗。逃往何处乎。且屡经令福康安、向恒瑞逐款严诘。妄请添兵。摇惑军心。是其首罪。乃福康安并不问此一条。转为之多方开脱。且称其打仗奋勉。仍请留于军营。该处带兵。如鄂辉、舒亮、普尔普等之远胜恒瑞者。正复不少。岂必须恒瑞一人。其意不过遇有带兵打仗。即可将恒瑞铺叙功绩。冀朕加恩录用。又前因保宁在四川将军总督之任。足资倚任。而福建将军。在目前为要缺。是以将鄂辉调任福州。以资镇驭。嗣因保宁补放伊犁将军。川省现无熟悉番情之人。故仍将鄂辉调回成都。而以常青仍为福建将军。福康安具奏时。尚未知保宁调任伊犁之信。何以欲将鄂辉仍留成都。福康安不过因恒瑞本系福州将军。希冀仍留恒瑞原任之意。福康安自问。常青不如恒瑞之为将军耶。此等处。岂能逃朕洞鉴。福康安由垂髫豢养。经朕多年训诲。至于成人。今甫经委任。畀以军旅重寄。即现在剿捕贼匪。攻克贼巢。皆朕指授方略。再三训示。将士等踊跃用命。始能所向克捷。今甫经解围得胜。朕即优加奖赏。福康安自当倍加感奋。迅速擒拏贼首。克日蒇功。以期承受恩眷。乃竟敢藉此微劳。袒护亲戚。此等伎俩。岂能于朕前尝试耶。本应从重治罪。因念其现在带兵剿贼。业经攻克巢穴。拏获逆犯家属。姑从宽免其深究。著传旨严行申饬。福康安惟当益知愧惧。力改前非。若能将林爽文、庄大田、生擒解京。尚可将功补过。仰承恩眷。至恒瑞、仍著福康安遵照前旨。革去职衔。伊系宗室。不忍拏问。令其自备资斧。速行来京。交部治罪。至轻亦当发往伊犁效力赎罪。以示惩儆。是福康安爱之。实所以害之也。朕办理庶政。于臣下功罪。赏罚严明。惟视其人之自取。而于军旅重务。有功即赏。有罪必罚。予夺昭然。是以人思奋励。用能平定西陲、大小金川。拓土开疆。大功屡告。即此台湾逆匪。虽系蕞尔一隅。皆经朕宵旰焦劳。先几决策。未尝以老而怠而昏。而于诸臣功罪。尤无一毫假借。内外大臣。皆当明喻朕意。　　

○　　

○谕军机大臣曰、林爽文、庄大田等、罪恶贯盈。为渠魁首恶。非若大名案内之段文经可比。段文经不过一无藉奸民。即使窜匿稽诛。不至虑其复行滋事。然日久不获。已属不成事体。况林爽文肆行不逞。罪大恶极。今以如许重兵。前往剿捕。必应设法生擒解京。极刑处治。岂可容其漏网。遽得谓之完事乎。若此时不行速获。或至逆首逃往他处。将来大兵彻后。复潜出煽聚。更复成何事体。总之福康安等、若已将林爽文拏获。于上元前后奏到。即系伊福分。自可承受恩眷。倘此数日内。竟无擒渠报到。朕即因伊等打仗奋勉。不深究迟滞之罪。伊等自思。亦何颜仰邀懋赏耶。计此旨接到之前。福康安等、自己在彼设法擒拏。断不至俟此旨到日。始行上紧搜捕。但朕宵旰廑悬。倍深焦切。不得不谆谆告诫。福康安等、务须益知愧奋。勉图奏绩。　　

○　　

○以署镶黄旗汉军副都统阿克栋阿、为西安副都统。　　

○丁丑。上御奉三无私殿。赐皇子、皇孙、皇曾孙、诸王等宴。　　

○谕、据琅玕奏、两浙商人何永和等呈称、台湾逆匪。克日剿除。商等志切同仇。共深欢忭。两浙接壤闽省。海滨宁静。引盐得以畅销。愿捐银四十万两。以为赏恤兵丁之用等语。该商等以浙闽境壤毗连。逆匪荡平。引盐得以畅销。念切输将。自应俯准所请。以遂其报效之忱。所有商捐银四十万两。即准其解闽备用。至该商等踊跃捐输。殊属急公。著该抚查明咨部。照例分别议叙。以示奖励。　　

○　　

○谕军机大臣等、据孙士毅奏、密陈该省提镇、及两司道府贤否。既出具考语。分别缮单。随摺具奏。又因届五年分别总兵等次之期。复将各镇等第。开单一同具奏。批览之下。殊觉繁复。前因各省督抚亦有似此者。已令军机大臣、另定章程。除每年密奏提镇两司道府等贤否。仍照向例出具考语。开单随摺具奏外。其大计军政、提镇藩臬考语、及五年总兵等第。止须咨部存案。由部汇奏。该督抚等、毋庸再行开单。随摺陈奏。并通行各省遵照。想孙士毅拜摺时。尚未接到。此后应即照新定章程办理。以免淆混。除将孙士毅所奏总兵等第单、发交该部外。将此谕令知之。　　

○　　

○又谕、前次福康安、自十一月二十五日。攻破贼巢。迟至十二月初四日。始由平林仔发兵前进。使贼匪得以乘暇。收合羽党。于集集埔豫为布置。据险抵拒。已属办理迟缓。迨官兵攻克集集埔后。于十三日。在水里社拏获逆首家属。福康安等、若能及早带兵。直往小半天一带搜捕。则贼匪穷蹙奔逃。救死不暇。岂能收集党夥二千余人。于山头竖栅垒墙。搭藔拒守。且官兵进攻山梁时。贼匪投石放枪。抵死抗拒。彼时林爽文、自必尚在该处潜匿。若福康安等、于贼匪未经布置之先。即已统兵前至该处。林爽文岂能据险抵御。屡次使之乘间逃逸。乃福康安等、又不即时前进。延至十八日。始带兵分路攻剿。距拏获逆首家属时。中间又隔五日。使贼匪得豫为扼险死守之计。是福康安不但有失机宜。且使贼匪得以乘暇设备。又须带领官兵。到处攻剿。即福康安自为计。岂非舍易而就难耶。再披阅图内。现于山外各路口。安设营盘。不下二十余处。计每处派兵四五百名。已不下万余。似此于无甚紧要处。零星分派。置之无用之地。岂不又如从前恒瑞、普吉保、于盐水港笨港一带。分兵零星堵御。致兵力以分而见单乎。况福康安在东埔纳驻劄。距逆首逃窜之埔里社尚远。何不前至舒亮驻劄之归仔社劄营。且现在分兵堵截。自应酌留一二通内地隘口。毋庸设兵。使林爽文见此数处无兵防堵。或由该处仍逸入内地。不难四路围截。立就擒获。令将各隘口。悉行设兵堵截。是转恐其入山不深。驱之使入。岂不失计。福康安此时。应将图内朱笔点出各隘口。酌量将官兵彻去。合兵一二万。福康安竟当亲自统领。直入埔里社内山。躧探林爽文潜匿处所。跟踪追捕。即该处生番语言不通。与禽兽无异。今林爽文潜匿内山。亦难与、生番通语联络。其所带夥匪。仅止一二千人。尚可四处窜逸。不畏生番。岂福康安带领大兵数万。转虑生番野性难驯。有所畏怯乎。若生番等震慑兵威。将林爽文擒献。固属甚善。设使冥顽助逆。即趁此兵力。亦无难将生番等痛加歼戮。总之林爽文逃匿何处。福康安即带兵向该处跟踪追剿。以期必获。此皆福康安节次办理迟缓。自贻伊戚。其跋涉劳苦。皆所自取。福康安务奋力速进。生擒逆首。以副委任。　　

○　　

○戊寅。上诣安佑宫行礼。　　

○御正大光明殿。赐朝正外藩等宴。召科尔沁和硕亲王恭格喇布坦、旺扎勒多尔济、多罗郡王鄂勒哲特穆尔额尔克巴拜、郡王喇什噶勒当、巴林亲王品级多罗郡王巴图、固山贝子和硕额驸德勒克、喀喇沁多罗郡王满珠巴咱尔、土默特多罗贝勒索诺木巴勒珠尔、敖汉多罗郡王齐默特噜瓦、固山贝子桑济扎勒、杜尔伯特和硕亲王车凌乌巴什、奈曼多罗郡王拉旺喇布坦、苏尼特多罗郡王车凌衮布、喀尔喀多罗郡王三丕勒多尔济、翁牛特多罗贝勒济克济扎布、乌珠穆沁多罗贝勒旺楚克、阿巴哈纳尔固山贝子达克丹朋素克、土尔扈特固山贝子锡喇扣肯、玉陇哈什四品阿奇木伯克多罗善、赛哩木四品伊沙噶伯克贝克济、阿克苏五品噶匝纳齐伯克尼、咱尔默特、革布什咱安抚司诺尔布湛都尔、巴塘宣抚司吹忠扎布、穆垒安抚司桑结扎布、鄂克什安抚司丹怎嘉木错、土舍雅满塔尔等。至御座前。赐酒成礼。　　

○顺天府行乡饮酒礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百九十六


大清高宗法天隆运至诚先觉体元立极敷文奋武孝慈神圣纯皇帝实录卷之一千二百九十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十三年。戊申。正月。己卯。上御正大光明殿。赐大学士尚书等宴。　　

○谕军机大臣曰、虔礼宝奏到委署知府、及拨解地丁银两各摺。已照例交部矣。惟所奏十一月分粮价单。内称桂林、太平、思恩、泗城、镇安等府属。粮价俱与上月稍减等语。是该处米价渐就平减。民食自必稍为宽裕。及阅覆奏严查奸商囤户摺内。又称粤西民间素鲜盖藏。本年晚收。又因得雨稍迟。收成仅止七分。米价未能大减等语。前后自相矛盾。该省既因收成歉薄。粤东商贩。又络绎赴粤西籴买。以致米价未能平减。何以粮价单内。又有与上月稍减之语。所奏殊未明晰。著传谕孙永清、即行确查该处粮价。实在增减数目。民食是否拮据。或须借给耔种。酌予接济之处。据实具奏。候朕酌量加恩。不得稍有讳饰。致令向隅。　　

○又谕、前次派令福康安赴台湾、办理剿捕逆匪事务。福康安奉命时。即不免有畏难之见。中途屡次奏请添兵。经朕再四降旨。详悉开导。彼时朕深虑福康安、未必能迅速蒇功。已谕令奎林、星驰赴京。原欲令其前往台湾。帮同带兵剿捕。并令阿桂赴闽。驻劄厦门。调度一切。以资策应。及至福康安带兵渡洋。由鹿仔港进兵。数日之间。即能直抵嘉义县城。杀贼解围。打通道路。并即攻克斗六门。直抵大里杙。摧破贼巢。痛歼匪众。屡奏捷音。朕初不料其办理如此迅速。为之喜出望外。是以不次加恩。以示优奖。乃福康安屡与贼人以暇。致失事机。今林爽文业经窜入内山。仅将其家属拏获。岂得为之蒇事。又焉有官兵始终旷日持久。在彼等候搜捕之理。且生番等顽犷性成。直与禽兽无异。祗可慑以兵威。不可徒事招致。与之讲解。况各社生番。不下数万。岂能一一感化。一一赏赉。搜捕机宜。全贵迅速。不独擒拏逆首为然。即如寻常追捕。亦须趁势及早擒拏。若稍涉延缓。往往乘间远扬。卒至漏网。上年直隶大名案内。首犯段文经、亦因该督等不即查拏。以致该犯远遁。至今未获。而林爽文一犯。更非段文经可比。今穷蹙之际。尚敢率领夥党二千余人。窜入内山。设不即时拏获。或复行纠合南路贼匪。煽聚滋扰。或绕出大兵之后。仍在大里杙截掠军粮。皆不可知。尔等亦曾思及此否。至常青本日所奏。不过敷衍塞责。常青在府城驻兵日久。并不能督率将弁。将南路贼匪。痛加剿杀。廓清道路。竟至一筹莫展。实属无能。常青、著传旨严行申饬。又昨据福康安奏、台湾二字。似应另易嘉名等语。所奏殊可不必。前次将诸罗县改名嘉义。原因该处义民。帮同官兵守城杀贼。咸知大义。甚堪嘉尚。是以特改县名。用示旌异。至台湾地方。自圣祖平定后。设立府县。即以台湾命名。沿用至今。其土语与字音、偶有讹用之处。亦无甚关系。况并未之前闻。自不当轻议更改。即此时另改他名。而台湾二字。沿习已久。人亦必仍称旧名。是即更改亦属无谓。此皆舍正务而留心于无用之地矣。著传谕福康安、于办理善后章程内。祗须将该处改建城垣。添设丞倅弁兵。一切应办事宜。悉心筹酌妥协。务期一劳永逸。其更改地名一节。毋庸提及。亦不必形之言语也。　　

○庚辰。谕军机大臣等、据勒保奏、密陈两司道府贤否一摺。开单进呈。并另摺开具陕省藩臬考语具奏。前因各省督抚、具奏提镇两司道府考语。开单繁复。已令军机大臣、酌定章程。除将提镇两司道府考语。于年终照例密陈。随摺开单具奏外。其大计、及军政考语。祗须咨部存核。毋庸另单陈奏。以免淆混。想勒保具奏时。尚未接到。此后务照新定章程办理。毋得重复开单。致多牵混。　　

○又谕曰、徐嗣曾奏、长乐县监犯池唐佐等五名。同时脱逃。该县陈德馨、因办差赴省。经该县典史、会同营员。先后捕获池唐佐、何厚厚、林来顺三犯。尚有林灼灼、张顺尊、二名未获。请将该县陈德馨革职。勒限协缉。典史王若恭、革职拏问。该管各上司。交部议处等语。此等监禁重犯。自应严密看守。乃管狱有狱各官。并不小心防范。越狱至五名之多。玩纵已极。况现在正值台湾剿捕逆匪之时。其余匪窜入内地者。一经盘获。俱应收禁审办。各处监狱。尤须加倍慎重。若亦似此疎玩。致匪犯得以乘间脱逃。更复成何事体。不可不严示惩儆。所有玩视监狱之典史王若恭、著革职拏问。长乐县知县陈德馨、亦著革职拏问。署福州府知府田尹衡、兼摄福粮通判李振文、著交部严加议处。该抚徐嗣曾、署按察使戚蓼生、督粮道凌广赤、亦著交部议处。其未获林灼灼、张顺尊二犯。著该护抚严饬地方官。实力查拏务获。毋使兔脱漏网。所有禁卒人等、有无贿纵情弊。并著该护抚、从严究办。定拟具奏。　　

○又谕曰、福康安前此具奏柴大纪、为人狡诈、不可深信一摺。于柴大纪如何贪劣。如何误事。如何惧贼不进兵实迹。并未列款参劾。经节次降旨饬谕。兹据军机大臣奏、福康安有寄伊等公信一件。内称、柴大纪守御县城。并非伊之力量。福康安到县城时。面见柴大纪。形貌并非劳瘁。马匹亦皆膘壮。城中粮食。并未断绝。其接奉谕旨、不肯带兵出城一节。亦系义民等不肯将伊放出。伊亦畏贼不敢出城。守诸罗一事。朕不忍以为柴大纪之罪。至于其他声名狼籍。纵兵激变。不肯带兵剿贼。柴大纪既有此等情节。福康安于具摺时。何不逐款指出。据实参奏。即或因县城甫经解围。未便即将柴大纪参劾。亦应将以上各情节。随摺寄知军机大臣。令其代陈。朕亦得以悉其原委。可无须再三饬谕。乃福康安既未于摺内列款纠参。又不早寄知军机大臣代奏。试思柴大纪、在县城被围日久。其奏到接奉谕旨、不肯带兵出城一摺。披阅之下。朕为之堕泪。即在朝诸臣。凡有人心者。亦无不以柴大纪竭力守城。称其义勇。是即柴大纪小有过失。亦当录其大功。而宥其微眚。岂能据福康安所奏柴大纪为人狡诈不可深信一语。遽治以无名之罪。若因此笼统虚词。即将有功之人。加以罪谴。又何以服众心而示天下耶。此事福康安具奏含糊。固难辞咎。而李侍尧心存容隐。其咎较之福康安为尤重。前问李侍尧之谕。尚未覆奏。想亦难为措词耳。本日常青所奏。总不过敷衍塞责。殊属无谓。前因其初至郡城。调度一切。尚为妥协。且伊已年老。尚能亲自带兵打仗。是以赏戴双眼花翎。以示奖励。今半载以来。株守郡城。毫无出力。念其尚无大过。与恒瑞之摇惑人心者有间。伊于闽省情形。尚为熟悉。业经补用福州将军。伊自当照将军职分。戴用单眼花翎。　　

○辛巳。谕军机大臣曰、福康安等、自攻克小半天后。该处距埔里社不远。各路分派之兵。当早已会集。合力搜捕。逆首林爽文、自必早就擒获。日内亦应有奏报擒渠信息。何以尚未见奏到。总之逆首林爽文、若于此数日内。奏报擒获。方为妥协。设再迟延日久。恐逆首辗转潜匿。搜捕较为费力。此时福康安、既已派兵在内山各隘口。分路堵截。其内山东面大洋。并无口岸。自无虑其逃窜。而北路又有熟番等、帮同官兵堵截。亦难窜逸。惟向南一路。山径毗连。或林爽文竟从此路逃窜。与庄大田聚合一处。该处俱属内地。不难分派官兵。悉力剿捕。将贼目贼首。一并擒获。福康安惟当倍加奋勉。探明逆首逃往何路。跟踪追捕。立就擒缚。毋令乘间远逸。若首恶渠魁。稽诛漏网。竟至全无下落。尚复成何事体耶。朕为此事日夜焦劳。著再传谕福康安、务遵节次谕旨。直入内山。将林爽文迅速拏获。毋得再事迟缓。　　

○壬午。谕曰、全德奏、据两淮商人江广达等呈称、台湾逆匪梗化。现在大兵进剿。克日荡平。商等志切同仇。心怀报称。情愿公捐银二百万两。以备犒赏等语。该商等因台湾贼匪荡平。同深欢庆。合词抒悃。输纳情殷。自应俯如所请。以遂其报效之忱。至该商等踊跃捐输。殊属急公。著该盐政查明咨部。照例分别议叙。以示奖励。　　

○甲申。谕军机大臣曰、福康安自十一月二十五日。攻克大里杙后。迟至十二月初四日。始由平林仔发兵。及攻克集集埔。在水里社擒获林爽文父母家属。又复延至十八日。始攻剿小半天。辗转稽迟。此必系福康安到彼。听信恒瑞之言。以生番素称顽梗。犷悍异常。若官兵轻进。必致扰动生番。别滋事端。是以徐徐进兵隘口。惟事招致。悬立重赏。冀生番等自行擒献。殊不知此等生番。可以威慑。而不可徒以利诱。况各社生番。岂能一一赏赉。其未经得赏者。又安能望其出力。为官兵擒拏逆首耶。计小半天地方。相距林爽文窜匿之埔里社、埔尾。至迟不过三日路程。官兵即可到彼。若将逆首擒获。自必具摺驰奏。计本月十七八日。即当奏到。今已阅七日。尚未据奏到。擒渠之信。又属无望。畏事之人。称内山系生番地界。不种五谷。该处生番。俱系打牲觅食。林爽文带领夥匪数千。即在彼潜匿。无从得食。但自林爽文窜入内山以后。于福康安前此发摺时。已阅二十余日。逆首等并未因人众乏食。尽皆饿毙。又岂可徒在隘口堵截。林爽文一日不获。即官兵一日不彻。经年累月。与贼相持。虽驻兵日久。经费亦属小事。但台湾地方。一交三月。气候即已炎热。所调官兵内。如屯练、贵州、及别省兵丁。素来不耐湿热。若至彼时。尚在该处驻劄。必致易生疾病。其气更馁。或林爽文闻知官兵不习水土。多有疾病。竟乘间潜出滋扰。或拦截官兵运送粮饷火药之路。或将官兵前往府城道路。中间拦截。关系甚重。皆不可不虑。况南路庄大田、现在纠众肆扰。常青祇办自守。不能望其带兵剿捕。设林爽文又在北路。逞其狡猾伎俩。牵掣大军。更复成何事体耶。朕意福康安此时。与其在彼驻守。未能直入内山。将逆首即时擒获。岂可老师糜饷。不为改弦易辙之计。约计此旨到日。已属二月中旬。如福康安已早将逆首擒获。带兵前往南路。搜捕庄大田。固属甚善。倘福康安接奉此旨时。尚未生擒逆首。不可不急思变计。竟当趁气候尚未炎热之时。将各隘口官兵彻回。迳趋南路。将贼目庄大田拏获。收复凤山。肃清道路。其北路一带。转不妨示贼以隙。使林爽文闻知大兵业已彻去。或自内山逸出。希冀逃往他处。自寻生路。则逆首窜入内地。转可易于搜剿。彼时福康安、于廓清南路后。复移兵北向。四面截拏。拦其入山之路。自无难将逆首一鼓成擒。即使大兵彻后。难保林爽文不逃入内地。复行煽惑。但此亦不足为虑。前此林爽文、在北路及嘉义滋扰。各处村庄民人。原俱被其煽诱迫胁。而大兵一到。无不立时歼除解散。纷纷奔溃。况林爽文当逃窜之余。岂能复行纠结。即使潜相勾引。该处民人。已知官兵声势。岂肯一一听从。纵有听纠入夥者。亦断不能如前此之多。官兵再行搜剿。自必如摧枯拉朽。易于扑灭。反可净尽根株。此事理之显然者。福康安如尚未拏获逆首。竟当遵旨而行。不必心存疑虑。倘更有何善计。较此为胜者。亦不妨速行。总期大功克日告蒇。原不必拘执也。　　

○丙戌。孝圣宪皇后忌辰。遣官祭泰东陵。　　

○上诣恩慕寺、恩佑寺行礼。　　

○谕曰、柴大纪往嘉义县剿捕贼匪。县城被贼围困数月。始终保守无虞。是以特沛殊恩。用昭懋赏。嗣据福康安、奏其为人狡诈。不可深信。朕尚以柴大纪有守城之功。未便以无据空言。加之罪谴。昨德成查勘海塘回京。据奏、风闻柴大纪、自复任台湾总兵。贪纵营私。废弛营务。并令兵丁私回内地贸易。激变贻误。玩视贼匪。种种酿成巨案。朕以德成自浙回京。距闽不远。所闻必非无因。随降旨令福康安、李侍尧、琅玕、各行查实具奏。旋据琅玕奏、风闻柴大纪、私令守兵渡回内地贸易。每月勒缴银钱。又驻守嘉义县时。系畏贼不出。并非实心守城。本日又据李侍尧奏、台湾戌兵。多有卖放私回。以致缺额。其留营当差之兵。亦听其在外营生。开赌窝娼。贩卖私盐。镇将等令其每月缴钱。经年并不操演。经李侍尧咨查。始据柴大纪开报现在戌兵。实止共有七千五百名。此外则以伤亡散失。无可查核为辞。观之不胜骇异。又称前岁贼匪滋扰府城时。柴大纪恇怯不敢出城。经永福等面加诮让。始带兵出城等语。用兵之道。当赏罚严明。此次贼匪滋事。竟由柴大纪平日废弛贪黩。积渐酿成。岂可以守城微劳。置之不问。况柴大纪先在府城。既畏贼不敢出战。又移驻嘉义县时。保护无虞。全系兵民之力。即所奏粮饷断绝各情节。亦多不实。而其贪劣各款。现经查有确据。此而不严加查办。何以肃军政而儆官邪。柴大纪、著革职拏问。交福康安逐一严审明确。定拟具奏。其福建水师提督员缺。著蔡攀龙补授。所遗员缺。著梁朝桂补授。至常青在闽年久。擢用总督。亦有年余。柴大纪平日骩法侵渔。废弛营务。常青岂无所闻。且据李侍尧奏、于常青前往台湾时。曾以该处戌兵缺少。札知常青。是常青渡洋时。李侍尧亦必将柴大纪各款迹。一并向常青述及。常青既抵台湾。见闻更确。况与永福、杨廷理、朝夕相见。断无不将柴大纪各款。向永福等询问。永福亦断无不详悉告知常青之理。乃常青竟无一字奏及。殊属昧良辜恩。有心徇隐。常青亦著革职。即交与福康安、一并严审据实具奏。其福州将军员缺。著魁麟补授。魁麟资格本浅。念其系尚书查弼纳曾孙。且人尚明白。是以加恩擢用。现在台湾剿捕事宜。虽即日完竣。而善后各事。正需人经理。魁麟即由驿星速前往台湾。随同福康安、学习办理一切事务。所有四川建昌镇总兵员缺。著张芝元补授。　　

○谕军机大臣曰、柴大纪贪纵营私各款。节经谕令福康安、李侍尧、详悉查明。据实参奏。朕即向军机大臣言及、以李侍尧在闽浙总督任内。已将一载。于柴大纪贪劣各款。自必早有见闻。此次奉旨饬查。李侍尧祇可诿为未经查访确实。及军务紧急之时。未便将柴大纪参奏。以文其从前不即参奏之过。今据李侍尧奏到之摺。果不出朕所料。李侍尧受朕厚恩。不意其扶同徇隐。竟至于此。福康安于具奏之初。虽未将柴大纪实在款迹。据实指参。而朕因福康安既有此奏。始向德成查询。是柴大纪贪劣各款。得以逐细究出。尚由福康安发其端。至李侍尧调任闽浙。已及一载。且驻劄厦门。常接台湾地方官禀报。较之邻省传闻。更为确切。既据称到闽时。即风闻戌兵多有卖放私回之事。何以不即据实查参。此何等事而可从缓办乎。至其纵令兵丁在外营生。甚至开赌窝娼。贩卖私盐。更出情理之外。而柴大纪所报现存戌兵。止有七千余名。此外藉称伤亡失散。委无可查。更不成话。此等情节。李侍尧即因彼时军务紧急。柴大纪正在守城。未能遽行参办。亦应将其在任款迹。密摺奏闻。俾朕得早知情伪。则当其防守嘉义时。朕即怜其出力。亦不致破格加恩。屡膺懋赏。今柴大纪既叠荷殊恩。其贪劣款迹。始节次败露。是台湾逆匪滋事。竟由柴大纪平日贪纵。废弛营务牟利。酿成如此重案。朕因此宵旰焦劳。筹办军务。经年尚未蒇事。而各省派调官兵。接济粮饷。所费不赀。且地方百姓。受贼戕害扰累者。更不可胜计。设非朕留心询访。节次降旨。令将柴大纪款迹查参。李侍尧必致始终缄默不言。是此等贪污酿变之人。不但幸免重戾。且冒受渥恩。李侍尧瞻徇容隐之罪。尚复何辞。又柴大纪、经杨廷理诮让。始带兵出城。李侍尧既知柴大纪有如此恇怯畏贼情事。何难即向永福、杨廷理、确切朼询。并将其在任各款。一一访查得实。而摺内尚称其在盐埕桥打仗、及克复诸罗县城。最为出力。前此所闻。又似难以尽信。为之含混支吾。以掩饰其从前不及早参奏之非。岂能逃朕洞鉴乎。又据称、柴大纪固守待援。不肯舍士民而出。实心服其为人等语。前据福康安、札知军机大臣。以柴大纪守御县城。并非伊之力量。城中粮食。并非断绝。其不肯出城一节。亦系义民等不肯将伊放出。伊亦畏贼不敢出城等语。是此次李侍尧所奏。又有讹淆。更不得藉称柴大纪有守城微劳。竟置之不办也。著福康安、即传永福、杨廷理二人。面加询问。逐一根究。并著将柴大纪贪劣各款。据实严参。候朕另降谕旨。
  </div>
  <div class="pagination">
   <a href="清实录乾隆朝实录_page1649.html">
    上一页
   </a>
   <span>
    ...
   </span>
   <a href="清实录乾隆朝实录_page1645.html">
    1645
   </a>
   <a href="清实录乾隆朝实录_page1646.html">
    1646
   </a>
   <a href="清实录乾隆朝实录_page1647.html">
    1647
   </a>
   <a href="清实录乾隆朝实录_page1648.html">
    1648
   </a>
   <a href="清实录乾隆朝实录_page1649.html">
    1649
   </a>
   <span class="current-page">
    1650
   </span>
   <a href="清实录乾隆朝实录_page1651.html">
    1651
   </a>
   <a href="清实录乾隆朝实录_page1652.html">
    1652
   </a>
   <a href="清实录乾隆朝实录_page1653.html">
    1653
   </a>
   <a href="清实录乾隆朝实录_page1654.html">
    1654
   </a>
   <a href="清实录乾隆朝实录_page1655.html">
    1655
   </a>
   <span>
    ...
   </span>
   <a href="清实录乾隆朝实录_page1651.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
