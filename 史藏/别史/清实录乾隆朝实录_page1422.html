<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1422 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1422 页/共 1860 页
  </h1>
  <div class="content">
   ○乙巳。谕、前经降旨将川省军需项下、民欠商欠。专赔分赔各款银米。加恩全行豁免。因思原任大学士温福名下。应赔木果木一案。银数甚多。经伊子陆续措缴。尚未及半。虽属应行追赔之项。但现在川省官民欠项。均已加恩宽免。未便独令向隅。且温福究系阵亡。情亦可悯。所有温福名下应赔未完银两。并著加恩全行豁免。　　

○谕军机大臣等、据李质頴奏、广西巡抚吴虎炳病故。臬司哈靖阿、竟自行护理巡抚印务。将藩司印信。派委驿盐道周廷俊署理。所办殊属冒昧。现令广东藩司姚成烈、前往广西护理抚臣印篆等语。已于摺内批示矣。粤西抚臣。既已病故。藩司朱椿、进京陛见。尚未回任。通省大员。止有臬司一人。哈靖阿即至抚署。暂行护理抚篆。一面由驿驰奏请旨。所办尚属稍知事体。若如李质頴所言。哈靖阿止应将抚臣印篆、暂行看守。即须将印信封存。设遇有巡抚应办事件。岂转置之不办乎。李质頴、不过因哈靖阿未经候伊酌办。竟自行护理。派委驿盐道周廷俊、署理藩司。稍涉专擅。遂尔心存憎嫉。故有此奏。所见殊小。转属不晓事矣。该抚奏请姚成烈、赴广西护理抚篆。既已令其前往。亦无不可至广西巡抚员缺。已有旨将李世杰补授。并谕令速赴新任。俟李世杰到后。姚成烈仍回粤东本任可也。将此由四百里传谕李质頴知之　　

○丙午。谕、昨据增福奏、患病未痊。恳请开缺。朕以该抚所患尚非笃疾。因降旨暂且不必开缺。谕令安心调养。以冀速痊。近闻增福病势甚重。恐一时难以就愈。巡抚员缺未便久悬。增福著即行开缺并令缓程进京安心调摄。俟伊病体全愈。朕仍可加恩。视其精力若何。外而巡抚。内而侍郎。酌量录用。其福建巡抚员缺。著富纲补授。所遗陕西布政使员缺。著尚安补授　　

○谕军机大臣等、前据三宝奏称、俟新任巡抚到任后。前往浙江。查勘海塘地方情形。并将一切应修桥座工程。次第妥办。即兼程驰赴阙廷陛见一摺。彼时以该督补授大学士后。尚未来京。是以允其所请。兹因增福患病甚剧。一时难以骤痊。已降旨将富纲补授福建巡抚。富纲初任巡抚。一切尚未谙练。海疆重地。未便令其即署督篆。若令王亶望兼署总督。而在浙亦难于遥制。三宝竟无庸进京陛见。至浙省应行查办事件。固应前往。但现在诸事。俱已办有端绪。即有应行商办之处。浙省情形。乃三宝所素悉。王亶望原可往返扎商。三宝到浙后。即须候至明春迎銮。不能又回闽省。此时并不必急于到浙。且俟富纲到任。办理数月。于地方情形稍熟。三宝再行赴浙。即至秋冬之间。亦未为晚。至伊欲来京到大学士任。竟俟南巡回銮后。三宝将闽省应办之事。稍为经理。再为陈请。朕当允行也。此旨著由四百里发往。并谕王亶望知之　　

○又谕、福建将军管理闽海关事务。其所属各口岸。向系将军派人稽查分管。嗣经布政使钱琦条奏。于驻防官兵内由将军派员经管。部议准行。兹据杨景素奏称、此等人员。于关税事宜。向未谙习。派令管理。未能妥协。且每年徒糜工费数千金。似觉无益等语。所奏亦是。各处关务。俱系管关大员。自行派人分管。即或所派之人未妥。致正课盈余两项。或有缺少。例应该管大员赔补。责成甚专该将军必不肯率意派委。自行贻误。原不必改委官兵。若因驻防生计起见。则每岁多费数千金。亦未能遍及。仍属有名无实。著传谕三宝、会同永德、悉心确查。如应概由该将军派人分管。自可仍循其旧。设或应派之人不敷。即于该将军所熟悉之官兵内。酌量添派。亦无不可。俟妥议覆奏到日。再行降旨　　

○谕军机大臣等、据哈靖阿奏、桂平县纠匪骗钱案内。首犯李万春、闻拏逃窜。经前抚臣。委署臬司王懿德等严密查拏等因一摺。此奏大非。已于摺内批示矣。前因该省抚臣吴虎炳病故。藩司朱椿进京陛见。尚未回任。通省大员。止有臬司一人。哈靖阿奏闻、暂行护理抚篆。尚属稍知事体。昨李质颖、奏其自行护理抚篆。殊属冒昧。朕以李质颖、因哈靖阿未经候伊酌办。心存憎嫉。所见转小。即传谕饬知。至所请派令广东藩司姚成烈、赴粤西护理抚篆。既已前往。亦无不可。今哈靖阿、既究出李万春下落。并不上紧查拏。转听署臬司王懿德等前往侦缉。是哈靖阿、竟俨然以巡抚自居。并忘此事为伊臬司任内专责。实大不是。且果拏获李万春。自当由驿奏闻。今首犯并未就获。又何必率为此奏。由五百里驰递。不过暂获抚篆。遽尔高兴。且亦太不晓事矣。哈靖阿、著传谕申饬。仍著上紧将李万春严缉务获。毋致要犯远扬。稍稽显戮　　

○又谕、昨俄罗斯萨纳特衙门。将旧设固毕尔纳托尔、玛玉尔、俱皆彻回。另行更换嗣因恭顺吁恳。准照旧开通交易。该衙门撰拟回文。发与博清额。博清额接到此文。即遣人送往。因念从前停止恰克图贸易时。并停止黑龙江交易。令既准恰克图贸易。黑龙江亦应一体开通。著行知傅玉遵办。并传谕博清额等、将俄罗斯萨纳特衙门接到咨文。如何咨覆。并何时开通贸易。著即奏闻　　

○刑部议驳、四川总督文绶咨称、奉到乾隆四十二年九月初七日谕旨。令刃伤毙徒手。秋审概入情实例一条。即于是年十一月初四日。饬属出示晓谕。至四十三年正月三十日止。计八十余日。各州县穷乡僻壤。自必悉知。本年秋审。请即以四十三年正月三十日为限。如有金刃伤毙徒手之人。事犯在此日前者。仍照例办理。若事犯在此日后者。入情实等语。查前奉谕旨。以穷乡僻壤。遽难家喻户晓。著再予以五年之限。令各该督抚实力劝导。以化其桀骜不驯之习。是于惩凶除暴之中。寓敷教慎刑之意。该督抚等、自当钦遵谕旨。于五年内渐摩化导。俾残暴之徒。翻然改悔。以副刑期无刑至意。今据咨称。出示晓谕八十余日。可能周知。是以胜残去杀之风。视为旦夕可期之事。理所必无。况斗殴刃杀之案。情节轻重各殊。惟在外省督抚、悉心酌拟。分别办理。臣部覆加详核。从无办理情实。豫请部示之理。应令该督抚、于秋审各案。妥拟具题。到日核办。仍严饬各属。切实化导。俾乡愚咸知向化。得旨、部驳甚是。秋审时仍照上年夹签办理　　

○丁未。上诣文庙行释奠礼　　

○御制热河文庙碑记。文曰。丙申夏。驻跸热河避暑山庄。曹秀先以礼部尚书扈从。几暇召见。谈及时政。秀先云。臣春卿也。在职言职。以为此处宜兴学校。以造就士。朕曰。俞哉。亦其时矣。于是乎有设学之旨。于是乎有加额之恩。学校既设。则文庙亟宜建。乃命相地伐材。卡吉鸠工。宫墙泮水。殿庑礼乐。一如制。越二年。己亥夏。朕以来巡。亲释奠而落成之。夫热河。固自古关塞以外荒略之区也。虽金辽有兴州之称。然旋举旋废。建置沿革。率不可考。而况有皋比之传。弦诵之声哉。是以我皇祖每年避暑于此。亦不过名之曰山庄。故有聚民至万家之句。盖于礼乐之兴。未免存待以百年之意。今则耕桑日以辟。户口日以滋。以幅员计之。不啻数千里。而版籍或逾十万焉。此而无学校以牖民迪俗。岂宣祖猷。扬圣化之道。且今西域乌噜木齐等处。率置郡县。立学校。以此较彼。为尤近矣。则兹文庙之建。于时于地。胥不可缓。亦不待人之请而后行。称之曰热河文庙者。今虽升之曰承德府。从其朔。纪其因也。昔苏轼作韩愈碑记云。公之神之在天下。如水之在地中。予谓韩愈因文见道。我夫子体道垂文。韩愈之所因者。即夫子之所垂。而见犹待乎行。体则其本也。且水在地中。尚需求而得之。我夫子乃天之经。地之义。山之峙。海之渊。无日不在人人心目之中。范围曲成而不遗。岂待穿凿求之而后得。然则木铎之音。孰谓不可觉斯民于关外荒略之区也哉　　

○谕、热河自皇祖建立山庄以来。迄今六十余年。户口日滋。耕桑益辟。俨然一大都会。礼乐百年而后兴。此正其时。曾于丙申秋。降旨添设学校书院。加广庠额。以教育而振兴之。并相地鸠工。建立文庙。兹銮辂来巡。适届落成。亲诣行释奠礼。宫墙泮水间青袍环列。彬雅可观。从此文化益当蒸蒸日盛。况现在庠生。已有五十余人。均应与顺天乡试。虽丁酉科曾经中式一人。但边外士子。朴鲁者多。恐尚未能与通省贝字号卷。校艺获售。著加恩照宣化府之例。另编承字号。每科乡试。取中举人一名。俾士子知上进有阶。愈加鼓舞。俟将来文风渐盛。人数多至百余名。该督臣再行奏闻增额。以示嘉惠塞上士林。多方乐育至意。该部即遵谕行　　

○戊申定乌噜木齐新建奇台县城名曰靖宁。城门、东曰延曦。西曰景颢。南曰薰阜。北曰徕安　　

○四库全书馆总裁质郡王永瑢等奏、请将承办四库全书。依限完竣各员。分别给予议叙。得旨、王燕绪、著加恩授为翰林院编修。仓圣脉、何思钧、著照该员甲第授职。朱钤、著赏给庶吉士。杨懋珩、缪琪、俱著以知县即用　　

○吏部议准、江西巡抚郝硕疏称、崇仁县向有二城。一系知县、县丞、典史、教职武弁、驻劄之所。谓之官城。即今北城。一系有市廛而无官署。谓之民城。即今南城。南城错处殷繁。须官为弹压。请将县丞一员移驻。遇斗殴赌博等事。就近稽查。移县审理。该县丞衙署。即将旧署动闲款移建。再官民一体。不应城分官民。自后一切文移。改称北城南城。从之。　　

○直隶总督杨景素奏、前署总督英廉、请拨平泉州仓谷二万石。碾运热河。以备平粜。业蒙允行。查平泉州、暨丰宁县。仓贮均属充裕。除平泉州现奉奏拨。并该二州县各留备本处借粜外。平泉州尚余谷四万石。丰宁县余谷一万九千余石。应均令拨运。宽为筹备。所需运脚。于粜价内归款。报闻　　

○乌噜木齐都统索诺木策凌奏、乌噜木齐一带。地阔人多。间有流寓孤贫。请在所属州县。各设养济院一所。以资收养。循照安西州例。各令垦地二百亩。州县以上。捐廉建筑仓房。置办马牛器具。选殷实之户经营。秋收除扣工价耔种外。将存剩粮石。查实在孤贫者。每名日给白面半觔。冬给绵衣一件。倘将来人数渐多。另筹公项支给。报闻　　

○缓徵湖北江夏、武昌、咸宁、嘉鱼、蒲圻、大冶、汉阳、汉川、黄陂、孝感、黄冈、麻城、黄安、钟祥、京山、潜江、天门、荆门、安陆、云梦、应城、应山、江陵、公安、石首、监利、松滋、枝江、襄阳、枣阳、宜城等三十一州、县、暨屯坐各该州县之武昌、武左、沔阳、黄州、荆州、荆左、荆右、襄阳、德安等九卫、乾隆四十三年水旱成灾额赋　　

○旌表守正捐躯直隶清河县民杨大兴妻李氏　　

○己酉。谕曰、图思义已予副都统衔。授为吐鲁番领队大臣。所遗镶蓝旗满洲副都统员缺。著绰克托调补。其镶红旗蒙古副都统员缺。著塔彰阿补授　　

○又谕、昨值年旗请派副都统一员。管理镶蓝旗满洲马圈事务。因该旗副都统萨哈岱、现随朕在此。图思义复经出差。是以未经派人。今绰克托、业已调补镶蓝旗满洲副都统。即著绰克托管理马圈事务　　

○庚戌。以故阿巴哈尔托萨克多罗贝勒车登扎布子玛哈巴拉袭爵　　

○旌表守正捐躯安徽定远县民朱元妻李氏　　

○辛亥。谕、据阿桂等奏、开归道周于智、于四月十七日。驰抵豫省。因途次患痢。不能到工。当赴省城调理。该员病势日增。于五月十八日病故等语。周于智、本系告病回籍。昨以豫省工次需人。该员在豫年久。熟悉河务。因降旨令其驰驿赴豫。该员于途次患病。甫经到豫。旋即身故。究属勤于王事。殊可悯惜。著加恩赏给按察使衔。其旅榇回滇。道途遥远。并著由驿妥送。以示优恤　　

○谕军机大臣曰、阿桂等奏、开挑引河情形一摺。已于摺内批示矣。此次王家庄所挑引河。较常倍加宽深。且在初伏以前。可以竣工。俟大汛到时。自可乘势引溜。以期畅注。果能掣动大溜。则坝工合龙。自较省力。第引溜既归正河以后。所经河南、山东、至入江南境。河路尚长。其经行河底。未识能否一律深通畅达。无淤阻之虞。两岸堤工。是否一律坚固完好。无松薄之患。不可不豫行筹度。为未雨绸缪之计。今王家庄开挑引河之事。现有阿桂在彼督办。袁守侗此时。竟当即往下游一带。查勘两岸堤工。并察看河底情形。如有应急需办理者。即札商阿桂、一面奏闻。一面迅速筹办。务于开放引河以前。勘办全完。方为妥善。此旨著由六百里加紧传谕知之。仍即由驿速奏　　

○署直隶泰宁镇总兵宝琳奏、泰东陵新添堆拨。周围地面。共三十余里。每堆拨相隔二三里、至四五里不等。地方辽阔。仅设额外外委二员。恐巡防未周。请在原设马兵内。再挑额外外委二员。慎重防护。报闻　　

○壬子。谕、据闵鹗元奏、天长县生员王廷赞、控首贡生程树榴、所刻诗文狂悖。请将知县高见龙、教谕孙麟、训导王守愚、解任现在飞提人犯。来省审讯等因一摺。朕初阅时。尚以为此等自系挟仇控告。惟应断以公正。不必稍存意见。已于摺内批示矣。及细阅钞录王廷赞呈词内、所开程树榴诗序。有造物者之心。愈老而愈辣。斯所操之术。乃愈出而愈巧等语。甚为狂诞昔孔子称不怨天。今程树榴身列胶庠。所作序文。竟敢牢骚肆愤。怨谤上苍。实属丧尽天良。自为天理所不容。即如此摺。朕初阅以为不过挟嫌捏控之案。照常批示。及加细阅。则其狂悖之语。终不能揜。可见慢天悖妄之徒。无不自然败露者。不可不严加惩治。以彰国宪而正人心。著交萨载、会同闵鹗元、即速提集案犯。审讯明确。按律定拟具奏。将此由五百里谕令萨载、闵鹗元、知之。闵鹗元摺、及钞呈。并著钞寄萨载阅看　　

○大学士管闽浙总督三宝、浙江巡抚王亶望奏、乾隆庚子春。圣驾南巡。沿途地方。须设厂售钱以平市价。查乙酉年之例。留钱五万串。已敷售卖。今次应比照办理。将宝浙局现存十三万余串之数。酌留五万串。届期在杭城内外、及嘉兴入境至桐乡、石门、海宁、仁和、抵省沿海一带。设局出售。至搭放兵饷。尚有拨存余钱、及续铸钱文。尽足敷用。报闻　　

○是月。江苏巡抚杨魁奏、办理地方差务。不能循例陛见。得旨、自当如此。何必为此虚饰之奏　　

○江西巡抚郝硕奏、省城外设有马厂二处。皆滨临江湖沙地。向为抚、镇、下六营。暨县驿牧马之所。界内之地。间被邻田侵越。今按址清出。除原定额地外。两处余地。共一千三百余亩。召民垦种。今岁即据各户、认缴租银一百三十七两零。其未据认垦之地。将来成熟。约收租银二百两。此项银两。即可储备六营公用。请自今岁为始。随时支给。设遇水坍沙漫。酌将租银豁除。报闻　　

○浙江巡抚王亶望奏、宁绍、嘉松、两分司。每员额设养廉八百两。又因其经管永济、大有、两仓。积贮米谷。诸多费用。于引费项下。各给公费银四千二百两。查两分司公务无多。所得过优。况仓内米谷。现已归地方官管理。事更简少。请每年每员。酌给银二千两。尽敷公私用度。余银六千两。请裁归海塘经费项下。报部充公。报闻　　

○署陕甘总督陕西巡抚毕沅奏、甘省各属。春夏之交。雨水调匀。今忽被黄疸虫伤。分别勘办。得旨、是其民福薄。实属可悯。兹又免其积欠。亦不过救弊而已　　

○又奏、武威等县户民。情愿前往乌噜木齐、垦种地亩。共计一千八百八十七户。前经奏准。按站派役伴送。并咨明该都统。于此项户民送到时。查收安插。兹自上年十二月二十六日起。至本年三月十七日止。俱全数出关讫。得旨、此或甘省贫民一救急生路。当从民之愿。亦不必强也　　

○又奏、查班禅额尔德尼、从青海交界之日月山进口。至塔尔寺。计程一百五十里。分作四站。该处俱有公廨民房。只须量加修整。明春从塔尔寺、至营盘水出口。入贺兰山界。计程七百五十里。分作十九站。平番以南。多有公馆可住。平番以北。俱系草地。只可支搭蒙古包帐房。按站住宿。但此系明岁经行之地。尚可从容酌办。至今年到塔尔寺居住过冬。一切支应款待。及备办需用物件等项。头绪繁多。均需早为停当。现议章程。俟督臣勒尔谨回甘时。查明妥办。得旨、彼尚不能回任。即回任亦未能似汝详悉料理。但不须过当太费耳　　

○成都将军特成额、四川总督文绶、提督明亮奏、两金川屯务。前经奏明。酌存绿营兵四千名。并拨留屯练二百名。给地耕种。兹各屯透雨沾足。督饬各兵。勤力耘耔。所有拨留种地屯练。及调赴各屯之携眷屯兵。及各降番民户。俱相率力作。以冀有秋。至屯练一项。原留差防兵五百名。除奏明拨出种地兵二百名外。尚余三百名。今查各屯。既有种地屯练二百名。又有调往挈眷屯练一百五十户。共计五百余人。且自裁减官兵后。又已半载。番地宁谧。差防无误。前项单身屯练三百名。应一并彻回。以节糜费。得旨、欣慰览之　　

○大学士管云贵总督李侍尧奏、云南腾越州属、陇川土司多朝珍、因病详请告退。现无子嗣承袭。查有该土司胞叔多有爵、诚实干练。恭顺小心。现饬协同办事。族目相安。自应俯顺夷情。准其袭职。报闻　　

○大学士管云贵总督李侍尧、云南巡抚裴宗锡奏、滇省檄饬各局员。按照所裁炉座拆毁。查从前凡遇裁局停炉。于所存房屋。从未议变价。窃思炉座既裁。炉房仍存。不特空闲无用。兼恐匠役人等、潜匿私铸。请一并拆变。俟将来厂旺铜多。再行撙节估建。即以变价添用。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千八十三



大清高宗法天隆运至诚先觉体元立极敷文奋武孝慈神圣纯皇帝实录卷之一千八十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十四年。己亥六月。癸丑朔。伊犁将军伊勒图奏、去年哈萨克阿布赉、遣使鄂托尔齐、到伊犁请兵。攻取塔什干进献。并赍誓文一张。臣等察其狡诈。曾饬令回去。今年哈萨克售卖牲畜来时。适有回人巴巴和卓同来。因闲问哈萨克近事。据云、去年阿布赉、遣鄂托尔齐、曾带印文赴塔什干地方。称言大皇帝降有谕旨。将塔什干贡赋。赏给阿布赉取用。现有印文可凭。塔什干之伯克等。先已应允。并留鄂托尔齐之子为质。将鄂托尔齐遣回。迨众回人等集议。始知实系冒索。被伊欺哄。遂将鄂托尔齐之子、杀戮洩忿。嗣后阿布赉、遂不遣使再来等语。查阿布赉狡诈多端。始则欺罔臣等。继复伪托印文。图取塔什干财赋。觉察之后。妄念始息。是其性情诡谲。将来仍恐不无设法遣人再来之事。倘再来时。臣等酌量情形驳回。得旨甚是。知道了。驻劄西宁办事副都统法福礼奏、据驻藏大臣咨称、班禅额尔德尼、于本年六月十七日起程。明年二月可至热河。须先派番兵五十名。马一百匹。牛三百头。赴木鲁乌苏豫备随行等语。查木鲁乌苏至青海边界。约二十余日路程。若止派番兵护送。恐不谙性情。未免疎懈。因与青海扎萨克、商派贝子沙克都尔扎布、带兵往迎。并派员外郎灵伦、往来稽查。计至木鲁乌苏过河时。臣等即亲至其地。豫备驼骡舆轿等项。以资接济。得旨、好。尔见班禅额尔德尼。如何议定。速行奏闻　　

○甲寅。吏部奏、外任旗员丁忧。其现任腹俸实授者。回旗百日孝满后。令在原衙门行走。至苗疆烟瘴等边俸。以及升署题署。未经实授。分发试用。未经得缺人员。因有将来仍赴原省例。遇丁忧在旗。闲居守制。殊未画一。请嗣后、除现任实授各员。照例办理外。至边俸未满。及未经实授得缺人员。丁忧回旗后。亦应俟百日孝满。由该旗咨报臣部。在原衙门当差。如无原衙门可归。及原衙门无相当缺。臣部签掣各部院衙门行走。支给公费俸禄。再此项人员。未便奏署额缺。服满即令离任。臣部给与执照。赴原省候补。其在部行走时。仍属各该堂官考察。从之　　

○丙辰。谕、本日哈靖阿、又有五百里驰奏之摺。阅所奏、则李万春仍未弋获。即称率同署臬司等。将李逢春等审讯。分别定罪。由驿驰奏。是俨然以巡抚自居。实大不是矣。哈靖阿、人本中材。因其在宣化府任内。能将属员逢迎之事揭参。似属公正。遂擢用道员。寻畀以臬司之任。哈靖阿今虽暂护抚篆。其职分尚系臬司。乃竟自视与巡抚无异。遽尔高兴。实属器小易盈。观其庸妄如此。则平日之不能实心任事。不过旅进苟禄。概可知矣。除将定罪摺、交部核拟外。哈靖阿、著交部严加议处　　

○又谕、本日哈靖阿奏、将现犯李逢春等、分别定拟。由驿驰递。并将未获之李万春、一并问拟斩决。实属错谬。李万春敢于聚集匪类。妄言祸福。实为此案罪魁。不可不严拏务获。且据称前往龙山墟卖药。或往土田州、及归顺州地方。既有逃往地名。无难踪迹。何以至今尚未弋获。足见外省办事。并不认真。今哈靖阿、既未将李万春缉获。辄先行拟以斩决。该犯闻知。必更畏罪窜匿。又安有就获之期。且此等案犯。非若聚众抗官。决不待时者可比。若不将首犯正法。恐致别生事端。自应俟要犯弋获。一并严审明确。按律问拟。何必先将现获之犯。急急定案乎。阅哈靖阿两次奏摺。俨然以巡抚自居。竟忘其职任尚系按察使。其不能实心任事可知已。降旨交部严加议处。看来此事。亦非哈靖阿所能办。李世杰平日。尚属能事。著传谕该抚。即速驰赴粤西。上紧设法。实力缉捕。务将李万春、迅即缉获。即行严审定拟。勿使要犯久稽显戮。至此案原系李万春、李逢春、兄弟商同纠骗。厥罪维均。哈靖阿以李逢春为起意。李万春为帮同。亦未允协。著将哈靖阿原摺。发交李世杰看。至李万春久未就获。恐其窜匿邻境。业经传谕云贵各省督抚。一体躧缉。但粤西究系该犯本籍。不可因有通行严缉之谕。稍存疎懈。将此由五百里谕令知之　　

○又谕、李万春为此案首犯。断不可容其漏网。该犯形迹诡秘。四川、湖北、俱与粤西相近。恐其越界潜窜。亦未可定。著传谕文绶、图思德、郑大进、即派委妥干员弁。一体设法购线躧缉。至前经传谕查缉李万春之各省督抚。现在作何查缉要犯。曾否就获。并著即行具摺覆奏。不得视为海捕具文。致首恶远扬兔脱。久稽显戮。将此由五百里一并传谕知之　　

○丁巳。谕军机大臣等、据顺天府尹胡季堂等奏、查审李英、贿买顶冒四库馆誊录蒋翰一案。其蒋姓顶卖誊录监生。实系钟姓说起。据任浩等供称、钟姓名叫钟三。系浙江山阴县人。蒋姓仅止一面。并未说明系何处人氏。听其口音。似湖州人。已经回南。现在飞咨查拏等语。已交刑部审拟矣。此案李英等贿买顶名。且有假冒执照等弊。难以轻纵。蒋翰系属本生。钟姓亦系说合之人。自应迅速严拏到案审讯。著传谕王亶望、即将钟姓及蒋翰拏获。派委妥员。迅速解交刑部讯究。沿途小心管解。毋致疎虞　　

○又谕、据法福礼奏、班禅额尔德尼、由塔尔寺至三眼井。沿途虽已豫备蒙古包帐房。而经过城市村庄。既有房屋。亦应量加修整。如班禅额尔德尼愿住蒙古包。即住蒙古包。愿住房屋。即住房屋等语。昨勒尔谨来京陛见。据称塔尔寺至三眼井。并无房屋。必须搭盖蒙古包。因降旨、与其内地纷纷备办。莫若即将青海所备蒙古包。直送至三眼井。再将阿拉善蒙古包更换。今阅法福礼所奏。是此一带、虽不似塔尔寺岱汉庙宇宏敞。亦俱有旅店。塔尔寺为班禅额尔德尼住居数月之地。必需大庙。岱汉系达赖喇嘛旧居之庙。并非特建。今班禅额尔德尼、自西宁至三眼井。所经道路。不过住宿一夜。将现有之房屋。略为修理。即可居住。又何必塔盖蒙古包。勒尔谨身任总督。于此一事。全无主见。是何道理。勒尔谨、著传旨严行申饬。此事若伊二人彼此推诿。断不能妥协经理。现已传谕法福礼、由驿前来。著传谕勒尔谨、接奉此旨。即由驿前来热河。令伊等面议。由军机大臣核明。候朕指示。俟议定后。再行办理。亦不至迟误　　

○戊午。谕军机大臣等、据特成额等奏、明年带领番子来京朝觐。拟仍由内地行走等因一摺。前降旨令该土司等、由边外行走。原因伊等性不耐热。曲加体恤之意。今特成额等、既称由番境至青海西宁等处。道路纡折。且经由蒙古游牧地方。土司等必须自备口粮骑驮。均属费力等语。自应令其仍由内地行走。但前此所称早至京师。在西山各庙居住之说。断不可行。西山本不甚凉爽。而令番子等在彼闲住数月。尤属无谓。著传谕特成额、于明岁五月初。带领朝觐各番。自成都起身。沿途按计程站。酌量缓行。到京时、亦不必令其又至西山住庙。即起程前赴热河。总于七月二十外到此可也
  </div>
  <div class="pagination">
   <a href="清实录乾隆朝实录_page1421.html">
    上一页
   </a>
   <span>
    ...
   </span>
   <a href="清实录乾隆朝实录_page1417.html">
    1417
   </a>
   <a href="清实录乾隆朝实录_page1418.html">
    1418
   </a>
   <a href="清实录乾隆朝实录_page1419.html">
    1419
   </a>
   <a href="清实录乾隆朝实录_page1420.html">
    1420
   </a>
   <a href="清实录乾隆朝实录_page1421.html">
    1421
   </a>
   <span class="current-page">
    1422
   </span>
   <a href="清实录乾隆朝实录_page1423.html">
    1423
   </a>
   <a href="清实录乾隆朝实录_page1424.html">
    1424
   </a>
   <a href="清实录乾隆朝实录_page1425.html">
    1425
   </a>
   <a href="清实录乾隆朝实录_page1426.html">
    1426
   </a>
   <a href="清实录乾隆朝实录_page1427.html">
    1427
   </a>
   <span>
    ...
   </span>
   <a href="清实录乾隆朝实录_page1423.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
