<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 590 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 590 页/共 1860 页
  </h1>
  <div class="content">
   乾隆十七年。壬申。十一月。癸酉。冬至。祀天于圜丘。上亲诣行礼。　　

○诣皇太后宫问安。　　

○遣官祭永陵福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○甲戌。上以冬至节、诣寿康宫、行庆贺皇太后礼。王大臣于慈宁门、众官于午门行礼。　　

○御太和殿受贺。　　

○谕军机大臣等、定长摺奏任国昌伪稿。得自武冈州廿□□汝恒。请就近归楚省办理。且称此案自全州发觉。已三阅月。准湖南抚臣咨覆。该武冈州并无只字报闻。不无玩视等语。此等重案。一经搜获。该抚等即应飞行知会。严速根追查办。岂有发觉已三阅月。而该地方官。竟任意延缓。且湖南抚臣。尚懵无知觉之理。看来两省均不免推诿情弊。著传谕范时绶、定长、令其速行查审究追。务得实在根据。若以事属隔省。互相推卸。使重案悬搁。不得实在来历。惟该抚等是问。　　

○又谕、兖州总兵成元震奏称、十月二十八日夜。署内被窃。请交部议处一摺。衙署被窃。原无交议之例。即有应得处分。亦不过于汇题时、声明情由而已。似此琐屑之事。何得自行奏渎。成元震此奏。可见其并不出于诚心。不过侦知巡抚既经奏闻。亦以一奏塞责了事耳。著传旨申饬。　　

○又谕、定长覆奏粤西查获吴方曙、李兴楼、等犯。经楚省审明假冒一摺。殊不明晰。此案虽已据该抚奏明、覆讯实系逆党吴晟相、杨兴楼、更易姓名。复行录供。解楚收审。但此摺系覆奏寄谕之旨。自应仍将原委。约略系吴晟相更名之故声叙。乃仅笼统奏谢宽免议处之恩。而于本案情节。以业经驰奏一语了事。朕日理万几。披览奏牍。岂能一一复查原案耶。可传谕定长知之。　　

○赐大学士史贻直、陈世倌、协办大学士阿克敦、孙嘉淦、黑狐端罩。　　

○乙亥。军机大臣等议覆、四川总督策楞等奏称、查得苍旺之胞兄大朗送、素有残疾。人亦痴愚。此外别无近属。惟梭磨土司勒尔悟之弟根濯斯加、与苍旺为再从兄弟。金川用兵时。曾经出力。又素为梭、卓、杂、三处番众信服。堪以办理土司事务。应请授以松冈长官司。照例给印信号纸。应如所请。根濯斯加、准授为长官。管理松冈地方。以承杂谷旧业。从之。　　

○丙子。上诣、皇太后宫问安。　　

○谕军机大臣等、传钞伪稿一案。江南、江西、两省。头绪纷繁。该督等、应逐线详悉推究。尤应迅速根查。务得实在来历。虽京中现交大臣查办。而该省发觉行查之案、应办者尚多。可传谕庄有恭、不可因京中有提解人犯。尹继善在京会审。遂生诿卸观望之意。稽延时日。其原承审各官。现已来京。即应另派干员。该署督董率办理。不可仍蹈从前故辙。鞫讯一委属员。使正线不明。首逆不能即得。倘有此等情弊。必不能逃朕洞鉴。惟庄有恭是问。著将现在作何查办。并办理若何之处。速行奏闻。　　

○刑部议覆、陕西布政使张若震奏称、杖笞捐赎。向例均照徒罪以下银数。但思徒与杖、相隔五等。若尽该以徒罪以下四字。轻重似无区别。应将原例分晰酌减。应如所请。但各照原律、五等依次递减。条目太繁。嗣后除徒罪仍照旧例原数捐赎外。犯杖者、贡监生纳缓二百两。平人约锾一百两。犯笞者、贡监生纳锾一百两。平人纳锾五十两。再有职官员。品秩不一。如三四品以下、及进士、举人。其有犯杖笞纳赎者。不得照贡监之例。另拟分晰递增。从之。　　

○调任山东巡抚鄂容安疏报、寿光县垦洱河新淤田四十亩有奇。　　

○旌表守正捐躯之福建长乐县民邱宗庄妻林氏。　　

○丁丑。谕、今年在避暑山庄看箭。见策登扎布、人尚可驱遣。射又中把。是以加恩赏给花翎、黄褂。乃至木兰围场。即推患臂痛。于一切差事。竟不向前。且自请宣对。朕命军机大臣传询。又称并无应奏之事。其意不过欲朕一召见。便可夸示于人。种种取巧。竟是不安本分之人。今经理藩院参奏、伊该管旗分之军装器械。不能整顿。著明白回奏。所有赏给花翎、黄褂、俱彻回。　　

○御史张馨奏、验看月选官。请饬部于奏派九卿时。将满汉科道职名。一并开列。俟派出、随同验看。得旨、所奏是。　　

○豁除湖北监利县之车湾、修堤穵压田地七十九顷有奇额赋。　　

○戊寅。谕军机大臣等、据鄂容安奏称、将先行拏获之管大任同房书办张遂田、朱德五、二人。驰驿起解等语。所办甚属妥协周到。已于摺内批示。惟郭庚为在京供出之肉铺刘姓。前经军机大臣、密咨提解。而摺内但称现拏刘姓等到案。其供词及起解日期。均未奏及。刘姓系此案紧要人犯。既经拏获。即应速解来京。此但问其曾否将伪稿转给郭庚为与否。至该犯得稿来历。取有确供。一面严提追讯。一面即可将该犯先行起解。不必更待逐层追究。嗣后凡有提解要犯。皆应如此办理。鄂容安奉到此旨时。刘姓等犯。谅已在途。若尚未起解。令其速委干弁。由驿站飞解来京。以便质审。　　

○己卯。上诣皇太后宫问安。　　

○庚辰。谕江苏淮、徐、海、三属。屡被偏灾。今岁虽获丰收。而积欠之余。民气未复。所有本年地丁漕米。已多全数通完。其历年被灾停缓漕米。若概令完纳。未免拮据。著加恩将乾隆十五年以前、缓欠漕米。分作癸酉、甲戌、二年带徵。以纾民力。该部即遵谕速行。　　

○又谕、各省查办传钞伪稿之案。究出江西人犯最多。钞传年月。亦较他省独早。伪造正犯。虽不必即系该省之人。而从此根寻。似可得其端绪。乃巡抚鄂昌、按察使丁廷让、于办理之始。即不能实力根查。一任各犯事串供狡饰。以致案情多有不实。辗转株连。不胜扰累。而究之实在根株。毫无著落。即如施廷翰之子施奕度传钞一案。竟至附会成狱。若非提解来京覆讯。何由申雪。然此犹系该督尹继善、心存成见。以致错误。至于彭祖立等犯。则江西已经成招。及解江南。始行审出诬扳情节。其段树武、彭楚白、杨朝章、李景文、等犯。传钞接受之处。亦多有疑窦。由此观之。该省所办。尚可问乎。现令廷臣将各犯详细推鞫。分别提解省释。正所以力除外省滋扰之弊。在尹继善统辖两江。尚属驻劄隔省。鄂昌、丁廷让、身任江西。耳目最为切近。乃至舛谬如此。更何所辞咎。鄂昌、丁廷让、已令来京。著解任候旨。江西巡抚员缺。即著鄂容安调补。江西按察使员缺。即著阿桂补授。　　

○又谕、据闽浙总督喀尔吉善、福建巡抚陈宏谋、奏称、兴化府属莆田、仙游、二县童生。取入府学额数。向系三七分拨。前任学政吴嗣爵、奏准凭文拨取。而历次拨取。仍系三七之数。本年科试。学政冯钤、将莆童少拨二名。有童生黄天锡等、群相喧拥。恳求添拨。现在严饬查办。以惩恶习等语。莆、仙、二县童生。取进府学。三七分拨。相沿已久。吴嗣爵之奏。未必不明知三七分拨。本无所偏枯。而姑藉此为陈奏塞责之地。部议以凭文录士。言之似属有理。遂照所奏覆准。迨既经定例之后。接任学政。即当遵照办理。若以吴嗣爵所奏。原未允协。亦宜奏明更正。乃葛德润任内。历次考试。仍系三七分拨。若果专就文艺酌取。岂有悉能暗合之理。其中显有迁就情节。该学政冯钤、此次考试。少拨莆童二名。遂致刁童喧拥滋事。此等恶习。固应严加惩儆。而始事之筹画未周。接任之因循姑息。则吴嗣爵、葛德润、二人之咎。著令伊二人明白回奏。吴嗣爵已简任道员。交与江苏巡抚庄有恭、据词代奏。　　

○辛巳。　　

○上诣寿康宫、侍皇太后宴。　　

○壬午。皇太后圣寿节。遣官祭太庙后殿。　　

○上诣寿康宫、行庆贺皇太后礼。王大臣于慈宁门、众官于午门行礼。　　

○诣皇太后宫侍宴。　　

○癸未。谕、陕省今年被旱偏灾。屡经降旨。令该督抚等加意抚恤。其勘不成灾、及与灾境毗连州县。应徵钱粮。虽定例不准蠲缓。而该处收成。究属歉薄。小民既谋食用。复效输将。未免拮据。著加恩将韩城、麟游、南郑、西乡、城固、褒城、沔县、洵阳、平利、三水、中部、洛川、宜君、宁羌、兴安、陇州、邠州、汧阳、凤县、略阳、石泉、长武、镇安、雒南等、二十四州县。本年未完地丁银、四万八千余两。本色粮米、一万三千余石。缓至来年麦熟后带徵完纳。其节年民欠常平社仓粮石。及南郑一县、未完乾隆十六年屯豆五百余石。一并缓至麦熟徵还。以纾民力。该部遵谕速行。　　

○谕军机大臣等、据鄂容安奏、审讯传钞伪稿之肉铺刘姓。已逐层递究至傅圣元。现将刘老四等、彼此有关涉之四犯。先行解京。其张良才等犯。请留江西追究等语。刘姓得稿来历。既据究至傅圣元。从傅圣元曾否又有究出人犯。及该犯到案。大概供情。保以均未奏及。此案郭庚为、得稿刘姓之处。现在已有著落。该抚务须悉心根究。实力查办。其彼此接受之际。尤宜于讯鞫时。留意体察。毋任狡供支饰。朦混未清。致迷正线。并遵照前旨。将拏获之犯。讯取确供。一面节次查追。一面即速解京质审。如供出之人。或远在他省。若仍咨提到江审讯。始行解京。是仍属江西专办此事。非朕特交军机大臣办理本意。且辗转提解。未免往返需时。此后由江省究出他省人犯。但将本犯取供。具奏速解。一面飞咨该省。迳令将供出之犯。驰解来京。再由京中行文饬催。较为迅速。再伪稿之案。似于江西根寻为近。刘姓等犯。已据该抚查究办理。此外或另有踪迹。得自访闻之处。并令遇便附摺奏闻。一并传谕知之。　　

○又谕、据鄂容安奏称、准湖南抚臣范时绶咨开、平江县属高坪地方。有年轻男子。并老妇幼女。其男子与檄开何亚四年貌相似。讯据供认。现在咨覆湖广督抚。将现获何亚四之父何永吉、及何文伸。一并解江确审等语。何亚四聚众谋逆。已据江西审明正法。而现今楚省复行缉获。虽据该抚称年岁不符。手无印格。但果非本犯。何以甘于诬认。看来该犯或因于楚省被获。而伊父母亦俱在彼。先后到案。希图狡赖在江为匪情事。转不难供认真实性名。亦未可定。总之此案已正法之何亚四。若系冒认。亦不过系伊弟兄。均属逆党。即置重典。亦所应得。但江楚两省。前后所获。究系孰真孰伪。不可不根查确实。著传谕鄂容安、令其秉公据实详审明确。不得稍存回护意见。　　

○甲申。军机大臣议覆、察哈尔总管达什琳沁奏称、八旗马匹牧场。应就近择水草丰茂处所。并派该总管公同牧放。应如所请。再查向例牧放马匹。系派散秩大臣、及副都统等员。给予帮贴银两。总管系三品职衔。其帮项应减半给予。从之。　　

○乙酉。谕、本年八旗查得发往拉林阿尔楚哈屯田人内。有携带家口者。有单身前往者。办理殊不画一。经副都统满泰条奏。朕已降旨令八旗都统等。将各旗所有派往屯田之人、未曾携带妻子者、查明。官为治装送往。以示体恤。但思程途辽远。伊等家属。又皆妇女。官为差送。诸多未便。此内如有愿往者。听其自嘱。亲戚伴送。毋庸官为签差。嗣后八旗派往屯田之人。俱著携带家口。　　

○以户部尚书蒋溥、充续文献通考馆正总裁官。　　

○丙戌。谕直隶开州、东明、长垣、三州县。上年曾被水灾。今岁秋成。亦未丰稔。所有积年民借耔种口粮。并麦种银两。例应于开徵之期。照数徵还。但念灾地民气未能骤复。一时新旧并徵。不无拮据。著加恩将开州、东明、长垣、三州县。上年被水村庄。应完乾隆十六、十七、两年。所借耔种口粮谷石。并十六年借给麦种银两。俱缓至来年麦秋后照例徵收。以纾民力。该部遵谕速行。　　

○谕军机大臣等、湖广罗田县逆首马朝柱。游魂远窜。屡经饬谕各省督抚。严行搜捕。迄今已逾半载。尚属毫无踪迹。而各该督抚摺内。多以现在躧缉一语。奏报了事。几成具文矣。该犯情罪重大。若使久稽显戮。何以申国宪而正人心。向来外省通缉之案。该上司及地方官等。不过行一文。出一结。彼此互相掩饰。最为恶习。即如从前李开花一犯。至今尚为奸徒借名煽惑之具。殊有关系。此案岂可复蹈前辙耶。著传谕各该督抚。各宜督率所属。实力跟缉。务期就获。毋致漏网。倘仍视为奉行故事。将来一经别省盘获。究出该犯经由地方。必将该督抚等。从重治罪。不仅照失察奸匪过境之例。予以降罚而已。其各凛之。毋忽。　　

○又谕曰、吉庆回奏、商人沈朝安等。豁免加觔课银一摺。甚属非是。加觔课银。准其分别减免。原系体恤商力之意。沈朝安、查奕茂、所办盐务。乃内府引地。伊等不过代为办理。与众商之自备成本者不同。所有减免课项。虽不必仍解户部。自应照数缴之内府。何得遽入己橐。至原奏虽照两淮吉安之例。三年一换。不过改易姓名。原系本人承办。即果属轮流更替。亦不必更于减免之外。留此一项。以取悦于众商也。吉庆所奏。意在掩其不照旧案办理之误。而不觉其言之过于支离。甚非实心办事之道。著传旨严行申饬。　　

○又谕、据新柱奏称、建阳县民刘景馨、拾获逆书一案。督抚二臣。现在遵旨办理等语。前因江、浙、山东、等省。屡有刁民。架名马朝柱。挟仇诬陷良民之案。是以降旨传谕该督抚。令但密缉捏造正犯。其帖内所开之人。不必提拏。以省拖累。因闽省民风刁薄。恐有似此者。亦经传谕。今观新柱所奏。该省果有其事。但该督抚既经办理。自应奏闻。何以尚未奏到。或因捏造正犯。尚在查究。欲俟究明后具奏耳。著传旨询问。　　

○是月。直隶总督方观承奏、保定府属满城县奇村河。发源一亩泉。汇鸡距泉、流入保定府。泉源微弱。不能常继。臣委员赴上游遍访。满城之东孙家堂。旧有申泉。年久淤塞。挖验得大泉眼九处。小泉眼无数。又于孙家堂之东。得连宝泉。夏家庄之南。得五花泉。龙泉寺之西。得红花泉。臣亲赴查看。一律疏浚。申泉一源。比一亩泉倍为旺盛。加以连宝。诸泉。合流并注。引入奇村河。会归府河。于灌溉、舟楫往来、均便。得旨、甚好。　　

○福州将军新柱奏、台湾凹庄民人、及汛兵。被番人焚杀一案。据台湾道访讯。实系熟番与民人挟仇。勾引生番。出而焚杀。不难审拟完结。臣思番性难驯。干连人众。恐其心怀疑畏。已密商督抚。札该道善为筹办。得旨、是。　　

○湖广总督永常奏、江西上犹县匪犯何亚四。业经该省拏获。今湖南按察使报称、平江县高坪地方。于民人何太源家。查出老妇幼女各一口。并老妇之子何文作一名。据何文作供。小名何亚四。父即何永吉。母即老妇邓氏。幼女赖氏。系兄何文伸养媳。并供何永吉、何文伸、现在黄璧岩躲避。当赴查拏就获。虽何亚四年岁不符。谅非正犯。而何永吉五名。实系案内有名之人。均应解江质审。又据澧州查获何文伸一犯。亦解往归案办理。报闻。　　

○署山东巡抚杨应琚奏、曹州府郓县匪棍刘汉裔。挟嫌首控马姚班、田福、并平日怨家魏景白等、从邪教谋反。经该府密饬各属。拏获马姚班各犯解省。讯得刘汉裔。始则冒充教主。诱惑多人。继而因忿首控。所首词内。又未将同夥之董玉璧等。据实开首。除马姚班等。系案内应拘待讯人犯。其魏景白等。实系挟嫌诬陷。应予省释。现密咨河南、湖广、务将案内有名各犯。严缉速解来东。质讯定案。以净根株。得旨、所办甚好。　　

○署山西巡抚胡宝瑔奏、晋省蒲、解、各属、被灾情形。一路查访。尚不十分过重。散赈事宜。现在遵照规条。悉心料理。并饬该管道府。就近核查。至被灾州县。惟猗氏、永济、临晋、三属。七八分不等。虞乡、万泉、解州、安邑、夏县。芮城。六处。五六八分不等。荣河、闻喜、仅止五分。现在米贩流通。民情安怗。得旨、好。一切据实为之。　　

○又奏、查得晋省芮城、闻喜、二县。除被灾地亩外。尚有勘不成灾各村庄钱粮。亦因旱歉收。尾欠未完。概请缓徵。并通饬永济等十一州县。其附近灾地。如有不能全完者。遵照一体办理。得旨、是。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百二十七


大清高宗法天隆运至诚先觉体元立极敷文奋武孝慈神圣纯皇帝实录卷之四百二十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑
  </div>
  <div class="pagination">
   <a href="清实录乾隆朝实录_page589.html">
    上一页
   </a>
   <span>
    ...
   </span>
   <a href="清实录乾隆朝实录_page585.html">
    585
   </a>
   <a href="清实录乾隆朝实录_page586.html">
    586
   </a>
   <a href="清实录乾隆朝实录_page587.html">
    587
   </a>
   <a href="清实录乾隆朝实录_page588.html">
    588
   </a>
   <a href="清实录乾隆朝实录_page589.html">
    589
   </a>
   <span class="current-page">
    590
   </span>
   <a href="清实录乾隆朝实录_page591.html">
    591
   </a>
   <a href="清实录乾隆朝实录_page592.html">
    592
   </a>
   <a href="清实录乾隆朝实录_page593.html">
    593
   </a>
   <a href="清实录乾隆朝实录_page594.html">
    594
   </a>
   <a href="清实录乾隆朝实录_page595.html">
    595
   </a>
   <span>
    ...
   </span>
   <a href="清实录乾隆朝实录_page591.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
