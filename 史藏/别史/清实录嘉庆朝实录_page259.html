<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 259 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 259 页/共 523 页
  </h1>
  <div class="content">
   ○除山东昌邑县、沙压地三十六顷有奇额赋。　　

○甲戌。以故四川建昌道属科林坪土百户杨芝贵侄朝富窝卜土百户乌咘叱子伍廷辉、各袭职。　　

○乙亥。旌表守正捐躯直隶清河县民栾士义妹栾氏。　　

○丙子。以故云南云龙州属漕涧土把总左绳祖孙泰亨、袭职。　　

○铸给安徽颍州营分驻蒙城守备关防。从署巡抚鄂云布请也。　　

○予福建出洋淹毙兵丁蔡宗等十四名。赏恤如例。　　

○丁丑。谕内阁、清安泰奏、查明词讼积案、酌拟办理缘由一摺。外省词讼案件。积压繁多。屡经严饬各督抚上紧清厘。毋许延搁。兹据清安泰查明豫省积案数目开单奏闻。朕披阅单内。该省各衙门未结各案。惟藩司衙门最多。计有一百八十案。而藩司齐布森任内即有一百十七案。该司不但未能清理旧案。而本任积压累累。实属阘茸。不可不惩处示儆。齐布森著交部议处。其余巡抚司道等衙门未结案件。自二三十案以至一二案不等。尚不为多。均著加恩免其议处。该抚惟当督饬所属将未结各案依限严催。务俾迅速完结。以清案牍。勿再因循干咎。其所拟查办各州县新旧词讼分别勒限造册各章程。著均照该抚所请办理。　　

○户部议准、福建巡抚张师诚疏报侯官、古田、福安、宁德、漳平、五县、开垦田六顷八十亩有奇。照例升科。从之。　　

○除福建侯官县、冲陷田十亩有奇额赋。　　

○戊寅。旌表守正捐躯河南息县民张秉会妻和氏。　　

○己卯。谕内阁、达庆等奏、调剂运务酌筹仓储一摺。据称本年南粮正运带运、以及北仓各项米石核计不下四百万石、除已起运一百余万石外、尚有未运米二百三四十万石、缘城内七仓贮米较多、又有路途较远之处、城门限隔、早开晚闭、现虽竭力趱运、计须秋末冬初方能竣事、恐误回空、请将文职五品以下武职四品以下官员俸米二十余万石、改由城外四仓支放、则城外四仓可以多贮、城内七仓即可少进、桥车口袋、均不至积压壅滞、实于运务有益等语。本年南粮抵通迅速。除正运全漕外。尚有搭运及北仓囤贮之米。为数较多。尤非寻常年分可比。若进仓需缓。一切车辆口袋处处积压。恐致回空迟误。该侍郎所奏、尚系实在情形。自应暂为调剂。著即照达庆等所请、将此次文职五品以下武职四品以下各官员俸米二十余万石、改贮城外四仓支放。以速转运。嗣后若全漕抵通、而又有似此带运等项米石为数过多。不能迅速起运。著奏明照此次办理。其余年分。悉照旧例存贮支放。至城外既多卸米石。恐有偷漏回漕情事。著步军统领衙门加意查察。毋任滋敝□大。　　

○旌表守正被戕河南南阳县民樊腊妻吴氏。守正捐躯新郑县民马尔明妻张氏。许州民张平有女张氏。　　

○庚辰。谕内阁、步军统领衙门奏、正蓝旗宗室敏学与卖白薯之吉祥争殴、请旨审办一摺。所奏甚是。朕详阅此案情节。敏学身系宗室。本不应赴大街剃头。况所用家人尚多。亦非如穷苦闲。散可比。乃不自爱重。辄不戴顶、不系带、向街前剃头。已不安本分。又因途遇卖白薯之吉祥、以为售卖非时。多事过问。致相争殴。实属大玷宗室颜面。看街兵立儿、于该管地面见人揪殴。本应拦阻解劝。况敏学又身著便服。与齐民无异。何由识别。乃敏学因其拉劝。竟率领家人将立儿殴伤。并将堆拨门窗枪架扳坏。实属倚仗宗室。目无法纪。况又醉后斗殴。不可不严行根究。著交宗入府会同刑部秉公审讯。毋得稍有瞻徇。其平日失于管教之总族长、族长、学长、著宗人府查明参奏。交部严加议处。　　

○封闭甘肃迪化州南山金厂。以矿老山空故也。　　

○户部议准、两浙盐政三义助疏报、仁和、鸣鹤、二场、开垦沙地一万一千八百三十亩有奇。照例升科。从之。　　

○辛巳。谕内阁、此案白海山与大功堂弟白登科同院居住。因撞遇白登科至伊屋内送还火箸。随向伊妻小白孙氏查问。疑有不端。嗣因复见伊妻与白登科在院谈笑。怀疑愈甚。欲行休弃。伊母老白孙氏力为剖白。并斥其非。白海山决意不从。立写休书。勒令自回母家。经伊母老白孙氏接回同宿。将休书焚毁。迨伊母令小白孙氏赴白登科家点火吃烟。小白孙氏因见白登科睡卧未起。其妻张氏又复外出取水。方且意存避嫌。在门外站立等候。讵白海山瞥见。追问奸情。因白登科理斥其非。遂用刀砍伤致毙。并将伊妻砍伤。维时伊大功堂兄白德广闻声趋劝。亦被刃伤。伊母老白孙氏忧忿莫释。投井自尽。核其情节。白海山怀疑起衅。一死二伤。已属逞凶不法。乃复因违犯教令。致伊母忧忿自尽。尤为罪无可逭。若照部议予以绞候。尚觉情浮于法。白海山著改为绞立决。以昭炯戒。　　

○又谕、德瑛等奏、勘明直隶堤河桥道闸坝各工一摺。并开缮清单绘图贴说进呈。朕详加披阅。此次估修千里长堤各工。经德瑛等逐一收验。核与原估册报大率相符。温承惠饬属承修。均能如式。所办尚好。自此次修筑之后。不惟保护民田。兼以兴复水利。实于闾阎有裨。惟堤工地段绵长。每遇大汛盛涨之时。不能无汕刷残缺。若不随时修补。必致日久倾圯。既恐贻害田庐。兼且重糜帑项。殊非经久之计。朕本年春闲临幸淀津。谕令将沿途行宫座落派人看守。筹款粘补。原以其修理本已完善。若复勤加葺补。则所费无多。而工程益臻巩固。况堤工关系民生。较之行宫座落更为紧要。岂可稍任废弛。在地方官之意。未必不以清跸经临。銮辂驻止处所。倍须敬谨修葺。殊不知朕省方时巡。即为阅视河堤、求莫求宁起见。地方官正不得稍有疏懈也。著温承惠将此项工程应如何责成地方官定期呈报。随时修补。及防护巩固者、如何量加奖劝。因循废弛者、如何酌予惩处。务须悉心筹议章程。俾不致玩视要工。庶堤身永臻稳实。民田庐舍均资利益。即须酌筹岁修经费。谅亦为数无多。办理自易为力。至格淀堤工。原系拦截子牙河浑水。不使灌入淀河。从前不惜帑金。庀工建筑。自有深意。若此时不加修补。任其残废。则子牙浑水灌入淀河。必致受淤为患。著温承惠饬令地方官再行详查。设法修补。即使无庸修葺。亦当将实在缘由详悉奏闻。以凭酌核。所有文安、大城、天津等县各工丈尺与原估不符之处。著工部查核具奏。　　

○两广总督吴熊光奏、叠获洋匪出力人员。守备何国斌等、升擢有差。　　

○以翰林院检讨赵未彤、为四川乡试正考官。户部主事戴聪、为副考官。翰林院编修沈学厚、为广东乡试正考官。户部主事韦运标、为副考官。礼部郎中龚丽正、为广西乡试正考官。户部主事李林松、为副考官。翰林院侍讲学士陈嵩庆、为福建乡试正考官。兵部郎中慕鏊、为副考官。翰林院检讨李鸿宾、为湖南乡试正考官。吏部主事冯大中、为副考官。　　

○壬午。谕内阁、马履泰奏、天坛神乐观廊房、有开设茶馆、未能饬催搬移、自行检举一摺。郊坛重地。理应肃清。向来民人以彼处产药。就近开铺售卖。尚可容留。若一设茶馆。聚集闲杂多人。或至话古弹词。亵越尤甚。著派宜兴、广兴、会同太常寺众堂官、明早恭诣天坛神乐观细查。分别应留应去。或限十日、或限二十日、搬移净尽。具摺于十九日具奏。至该寺系属专管。并不及早驱逐。咎有应得。除马履泰既经检举免交部议外。其余因循疲玩、图博好名、自恭阿拉以下众堂官、俱交部议处。所有开茶馆之已革乐舞生夏元龙、并著交刑部从重办理。　　

○又谕、前因庆育皇长孙。在廷王大臣俱呈递如意申贺。外省将军督抚亦先后呈递如意。具摺贺喜。朕因初次得孙。内外大臣等抒诚展庆。是以未加驳斥。随叠次降旨谕令嗣后每遇诞生皇子皇孙俱不准陈贺。此次该将军督抚提镇等所递之摺。亦祇系奏称恭贺天喜。从无以颂扬之词妄行铺叙者。自昨日将军兴奎递到清字奏摺。始以庆贺虚言摭拾入奏。朕因其措词失当。业经降旨申饬。然伊摺内所叙之语。尚不过侈陈吉祥。并无疵谬。乃本日提督仙鹤林所奏之摺。则以诞降重熙承华少海玉质龙姿前星拱极本支百世派衍东宫等词填写满纸。一派狂言。谬妄已极。仙鹤林著革职销拏。交景安派委道府大员就近解赴省垣、严行审讯。并将代拟奏摺之人、一并锁拏解省质审。仙鹤林是否通晓文义。此摺或系伊出自臆撰。或系授意其人代拟。抑系伊本无主见。祇倩人撰拟贺摺。而其人遂。肆意胡言。均须详细鞫讯。俟审有大概情形。景安即一面奏闻。一面将仙鹤林及代拟奏摺之人、派员押送进京。交军机大臣会同刑部严审定拟具奏。　　

○又谕、朕阅视本章。见刑部议覆四川总督勒保题杜芝洪杀死傅长明傅泰漧父子二命一案。江西巡抚金光悌题巫辰俚杀死巫管氏巫短崽母子二命一案俱问拟斩枭。现已依议批发矣。向来杀死一家数命之案。自三命以上。则专摺具奏。其杀死二命者。则概行题本。第念如杜芝洪巫辰俚两案。不过因钱债奸情。辄戕人父子母子二命。其凶恶情节。与寻常杀死一家非死罪二命者不同。今一概具题。未免无所区别。且阅题本内犯事日期。杜芝洪系上年十一月之事。巫辰俚系上年九月之事。今经刑部题覆后。再行知各该省。其往返几及一年设该犯等或在监病毙。转得幸逃显戮。殊非情法之平。嗣后有似此杀死一家亲属二命、而情节较重、例应斩枭者。俱应改题为奏其非亲属二命者。仍可照旧具题。著刑部将杀死一家二命之案。分析亲疏轻重斗殴谋故情节。以何项应题、何项应奏、妥议章程具奏。再降谕旨。　　

○又谕、户部奏、议覆吉林将军秀林奏长春厅开垦地亩流民、仍准入于该处民册一摺。所奏是。此次续经查出流民三千一十户。内有开垦地亩者。亦有未经开垦者。若概行驱逐。未免失所。著再加恩准照前次谕旨。入于该处民册安插。自此次清查之后。该将军务遵照原议。除已垦之外。不准多垦一亩。增居一户。如将来再有流民入境。定即从严办理。　　

○河南布政使齐布森、以阘茸降调。以光禄寺卿钱楷、为布政使。　　

○以云南临元镇总兵官蒲尚佐、为湖南提督。直隶通州协副将托云泰、为临元镇总兵官。　　

○癸未。上幸静明园。诣龙神庙拈香。　　

○谕内阁、尚格等参奏、本月十六日进六班之都统瑚图礼因病旷班、请交都察院议处等语。瑚图礼著照所奏交都察院议处。进内直班。系属紧要差使。王大臣等每至日落始行进内。次日黎明启门时即行散出。朕所深知。实属不成事体嗣后进班之王大臣等均著于午刻进内直班。若午后始行进内。即行参奏。　　

○户部议准、陕甘总督长龄疏报、甘肃皋兰、靖远、灵、三州县、及红水县丞所属、开垦地二十八顷有奇。照例升科。从之。　　

○甲申。谕内阁、向来恭逢坛庙祭祀。以及各殿廷行走之处。地上均用棕毯铺设。原取其格外虍□□洁。但地面平正之处。铺垫固属合宜。若甎石本有缺损。碍于行步则一经棕毯盖护。转无从看出倾敧。届当行礼之时。进退趋跄。所关非细。因思铺设棕毯各处。如关涉坛庙制度。非此不足备仪。自当照旧陈设。但亦应将甎石豫为平治。便于趋步。若祇系为朕躬行走而设。尽可酌量裁彻。使甎石微有缺损之处。一望而知。更于登降为便。著工部会同礼部太常寺并各该衙门、即将各处棕毯应存应彻。详晰会议具奏。　　

○又谕、据宜兴等奏、查勘神乐署两廊开设铺屋、分别应留应去一摺。郊坛重地。理宜倍加严肃。乃神乐署廊房。竟有开设茶馆、乃作坊等处。亵越殊甚。本应概行驱逐。勒即搬移。姑念该贫民等在彼贸易。相沿已久。若遽令即时迁徙他处。未免竭蹷。自当加恩酌予宽限。现据宜兴等将两廊所开铺肆逐一详查。共计四十一处。内除乐舞生等自住之房就近开铺卖药外其余赁开茶馆、及各项作坊共三十三处俱不准其开设。著以本日为始。饬令严催统限两个月一概搬移。仍著坛官每隔五日将催移缘由、具报步军统领衙门一次。该衙门于一月后亦据以具奏一次。若于两月之内。该民人等俱已遵限搬移净尽。著步军统领衙门再行具奏。彼时仍派宜兴广兴二人前往覆行查勘奏闻。傥届期犹未能全数搬净。著步军统领衙门将太常寺堂官参奏。交部议处。并查明任意容留不即搬移之各该民人、一并治以应得之罪。　　

○乙酉。谕内阁、昨经降旨、令刑部将杀死一家二命之案、分析亲疏轻重斗殴谋故各情。以何项应题何项应奏酌议章程。昨日三法司具题议覆湖北省民人李自高图财谋杀姑母石李氏一案。按例问拟斩枭。现已依议批发矣。此案李自高谋杀姑母石李氏、虽系一命。与杀死一家亲属二命者不同。但该犯与石李氏服属尊长。因图窃匮内钱物。辄乘石李氏熟睡。起意将其□□客死。情节甚重。今一概具题。未免无所区别。且阅题本内犯事日期。系上年十二月之事。经刑部题覆后再为行知。该省往返需时。该犯或在监病毙。转得幸逃显戮。于情法殊未允协。嗣后有似此卑幼谋杀尊长重情、例应斩枭者。外省应改题为奏。著刑部将此一条、一并妥议具奏。寻议奏、查谋故杀一家二命者。若此系父祖子孙服属期亲以上。较致死疏远亲属一家二命为重。至卑幼图财谋杀尊长。并因强奸杀死有服尊长罪干斩枭。亦与寻常谋杀尊长之案不同。自应钦遵谕旨。改题为奏。其谋故杀死一家二命系功服以下亲属、及致死一家二命一故一斗罪应斩决、并殴死一家二命罪应绞决各案。仍照旧专本具题。再查罪应凌迟处死之案。较斩枭尤重。应请一并专摺具奏。其情可矜悯。准夹签声请者。仍照旧具题。从之。　　

○又谕、本日大理寺卿哈鲁堪等陈递奏摺。朕以该衙门职司会谳。自必因外省按狱失平。或刑部核拟错误。该衙门向其签商不改。事有关系。是以具奏请旨。及加披阅。则据奏称、近日刑部会题河南省商城县民妇刘姜氏殴伤伊夫刘以举身死一案、其致衅缘由、系因伊夫逼令卖奸不从、并用木犁端向殴、该氏顺势夺犁回殴致毙、现在按律定拟斩决、实可矜悯、但无夹签声明之例、奏闻请旨等语。所奏实属无谓。刘姜氏经伊夫屡次逼令卖奸不从。自知守节。其殴系回抵。虽无致死其夫之心。惟既已伤毙其夫。伦纪攸关。自应按律定拟。该省具题到部。刑部查照本律核议斩决。办理均属允当。即该卿员等摺内亦称刑部所拟其罚不浮于罪。伊等皆系执法之员。既知于法无枉。何必又为此奏。朕于内外一切题奏本章。无不亲自披览。而于刑名事件。尤必详细审阅。无论有无夹签。其情节悉在鉴察之内。良以民命至重。必须确核案由。方可定谳。是以反覆推究。不厌求详。现在凡立决本章。即应行照拟办理者。朕于披览发下后。尚命批本处次日覆奏。然后照批施行。盖矜慎庶狱。必当求其可生。而于应行抵法之犯。缘情定谳。亦不能稍有曲贷。以致枉法失平。此案既例不夹签。该法司衙门自当照例具题。候朕核办。乃今日遽为此奏。岂虑朕于题本上时、不及详细核看。先以此为提奏耶。哈鲁堪、曹师曾、福泰、均属不合。著传旨申饬。　　

○旌表守正捐躯直隶永清县民贾文库妻赵氏。　　

○丙戌。谕内阁、宜兴等奏、查获出城游荡滋事斗殴之佐领椿龄、请旨解任、与闲散穆兰太、监生托克托、俱交刑部质讯一摺。前因旗员等不戴顶帽。私出游荡。屡经降旨严禁。如有违犯者。即照违制例革职。今椿龄身系佐领。与托克托穆兰太等无故出城。同往饭铺。恣意游荡。显系有心违制。即使无殴官情事。已应革职示儆。宜兴及该都统明亮等参奏摺内、仅请将椿龄解任。所办尚轻。椿龄、著革去佐领。托克托、亦著革去监生。同闲散穆兰太、俱交刑部严加质讯。现在伊等于揪殴职官一层。尚未供认。又椿龄于同往饭铺一节。亦在推卸。实属狡赖。著该部详细质讯。究出实情定拟具奏。如讯明另有揪殴情事再各治以应得之罪。　　

○旌表守正捐躯四川威远县民赵成明妻曾氏。　　

○丁亥。以打牲乌拉总管富僧额、为察哈尔副都统。　　

○戊子。谕内阁、前经降旨、谕令刑部将杀死一家亲属二命、及卑幼谋杀尊长情节较重例应斩枭者。俱应改题为奏。原因人命重案。若一概具题。未免漫无区别。是以饬令该部将何项应题何项应奏分晰妥议。本日长龄奏请以候补参将国尔明安委署中卫协副将此等委署营协印务。尽可循例具题。何必专摺具奏。又如藩臬两司、每于奏请陛见经朕批准后。该管督抚将奏准入觐缘由恭疏具题。而于委署印务转具摺奏闻。甚至委署州县各缺亦闲有附摺陈奏者。殊属无谓。朕日理万几。披览章奏。从不厌繁多。但事有缓急。自当权其轻重。所有委署文武各缺、如何分别应奏、应题之处。著吏兵二部详悉核议具奏。　　

○户部议准、两浙盐政三义助疏报、仁和场、开垦沙地五千八百二十亩有奇。照例升科。从之。　　

○己丑。谕内阁、据松筠参奏塔尔巴哈台参赞大臣爱星阿一摺。据称爱星阿请以来年伊犁换防满洲索伦锡伯等兵少拨二百名、又请按照从前屯田调派玛纳斯营兵四百名、以二百名垦种、二百名抵满洲兵在城操防、竟似满洲索伦锡伯操防不若汉兵、其每年冬闲分派南北各卡巡哨之额鲁特闲散壮丁四百四十名、因其不习弓箭、遽议裁彻、并称爱星阿人似刚果有为、遇事颇欠镇静、虽非恇怯畏葸、实属任意纷更、不胜参赞大臣之任等语。爱星阿身为参赞大臣。理宜镇静抚绥。俾边疆益臻宁谧。乃辄将换防操防兵丁。妄议减拨调取。并将练习枪矛之额鲁特闲散壮丁。因其不习弓箭。遽请裁彻。种种肆意更张。虽不至激开边衅。已不免稍涉烦扰。岂复胜参赞大臣之任。爱星阿、著交兵部严加议处。即著来京听候部议。　　

○赏乌里雅苏台参赞大臣祥保、副都统衔。调为塔尔巴哈台参赞大臣。以吉林副都统达禄、为乌里雅苏台参赞大臣。调伯都讷副都统伊铿额、为吉林副都统。以兴京城守尉恒福、为伯都讷副都统。　　

○辛卯。上御勤政殿听政。　　

○谕内阁、朕恭阅圣祖仁皇帝实录。内载康熙十二年十二月辛丑。召八旗都统副都统及六部尚书满洲尚书等、谕曰、满洲乃国家根本。宜加轸恤。近见满洲贫而负债者甚多。赌博虽禁。犹然未止。皆由都统副都统佐领等不勤加教谕之所致也。且满洲习于嬉戏。凡嫁娶丧祭、过于糜费。不可胜言。尔等若能各修厥职。不负委任。禁嬉戏无益之事。劝善惩恶则自然感化矣。训谕煌煌。至为明切。敬惟我圣祖谟烈光昭。功兼创守。彼时开国之初。风气淳朴。在廷满洲大臣教诫八旗。如清语骑射。尚能勤加习练。远胜今日。而仰绎孜孜求治之怀。犹因稍涉浮靡。饬令力加检束。迄今又阅百数十年。八旗生齿日繁。支绌情形。较前既甚。而都统副都统等才具又远逊前人。朕宵旰焦思。曷能或释。前经节次筹增养育。用赡身家。凡所以鞠谋而保聚之者。已无微不至。并叠经通谕八旗都统等、令各留心化导。务习本业。若果能恪遵教诫。自不难将积习渐次湔除。无如诲之谆谆。听之藐藐。近日旗人中尚有以恣意游荡犯科者。一经严饬。该都统等辄以引咎认过了事。实属有负委任。嗣后著各该都统衙门、将此旨恭录一道。敬谨悬挂。以期触目警心。该都统副都统等、务须凛遵训词。率属实力奉行。毋得视为具文。用副谆切训诲之至意。　　

○又谕、庆桂等奏、现在国史馆添办天文时宪二志、遴选谙习人员、恳准在馆效力一摺。候补教习优贡生汪莱、候选知县举入徐准宜、职监生许澐、既据奏通晓数学。著俱准其在馆效力行走。其校对二员、亦准其在于钦天监人员内挑补。至闲散惠林、从前因伊父福崧缘事获咎。钦奉皇考高宗纯皇帝谕旨不准考试。自应永远恪遵。即使稍通算学。何至为该馆必不可少之人。今该总裁等又存邀誉之念。此奏竟为伊而设。显系因伊不准与考。借此在馆当差效力。希冀书成议叙。为伊将来出身地步。所请不准行。庆桂、董诰、禄康、费淳、并著交吏部都察院察议。　　

○又谕、吏部等衙门说处太常寺各堂官拟降一级留任、应否准抵请旨定夺一摺。所议非是。郊坛重地。理宜整齐严肃。向以其地产有药材。就近售卖济人。尚为法所不禁。若开设各项作坊。已不免匠艺人等杂沓居处。至开设茶馆。任听闲杂多人朝夕往来。日久不禁。甚或潜开酒肆赌场。出入喧哗。其为亵越。岂可胜言。且朕闻该处官役等、并有得受钱文纵容闲人私向坛宇瞻眺之事。尤不可不严行查禁。除昨已降旨将该铺民勒限迁移外。所有本处乐舞生、及各项应役人等、著仿照紫禁城之例。官为制造腰牌。由本寺按名给发。令其于出入坛门时佩带。以凭查验。并著步军统领衙门派员逐日查验。步军统领、及两翼总兵、亦不时亲往稽查。禁止闲人擅自往来。以肃规制。至恭阿拉等、平日因循疲玩。不行查禁。实有应得之咎。部议降一级留任。即不当以应否准抵请旨。此内恭阿拉、英善系不由本寺出身之员。著降一级留任。不准抵销。扎郎阿、明志、哈宁阿、色克精额、均系由本寺鸣赞、读祝、洊升堂官。于该管事务尤应留心著降二级留任。不准抵销。此次因从前未立严禁。尚系从宽惩处。嗣后若复怠忽。不实力稽查。必当从严究治。断不轻恕。　　

○以太仆寺少卿多福、为太仆寺卿。　　

○旌表守正捐躯河南唐县民张海全妻郭氏。　　

○壬辰。以故鄂尔多斯扎萨克贝子布彦泰弟扎木巴勒多尔济袭爵。　　

○癸巳。谕内阁、朕召见恭阿拉、明志、哈宁阿询及太常寺乐舞生额设名数。并坛内房屋是否官为建造。乐舞生等是否在彼居住。据称乐舞生约有五百余名。坛内之屋。不知始自何年。官建民造。无从稽核。乐舞生一半居于其内。一半寓于城内外之各庙宇。及询以现在禁止开设茶馆。则空出房屋作何经理。据明志称无人居住。将来祇可任其坍塌。殊不成话。郊坛重地。向来所设屋宇。自系官为盖造。以资乐舞生栖止。原令其就近肄业。看守地方。而伊等散居他处。意在将应住之房出赁获利。今已驱逐开设茶馆之人。空出房闲若任其久闲。必致渐就倾圯。甚或乏人照管。更易藏垢纳污。实不足以昭慎重。著太常寺详细确查、该处房闲实有若干。即督令乐舞生尽数搬入。不得仍前散处。并将如何办理之处。再行奏闻。恭阿拉、哈宁阿、尚有引咎自责之言。明志竟存不平赌气之意。著交部议处。于三五日内具摺陈奏。寻议。革职。得旨、加恩赏给头等侍卫。为叶尔羌帮办大臣。　　

○蠲缓四川夷匪滋扰之马埏厅属冈外等九乡、本年额赋有差。　　

○甲午。谕内阁、为政之道。在乎知人。知人始能安民。皇祖皇考。每日轮班召见大臣、及新放知府以上官员等。原欲知其贤否。分别黜陟。期于政务有裨。意深法善。朕敬谨遵行。罔敢或懈。推而言之。大臣等亦应确知属员为要。即如管理八旗王大臣副都统等、距兵丁较远。均赖参佐领骁骑校等帮同管教。但管旗王大臣副都统等、并不随时进署。于该管官员。尚不能逐一认识。伊等办事之贤否。岂能尽知。又安望伊等妥协赞襄、尽心约束乎。嗣后八旗管理旗务王大臣副都统、每月如何轮流各分次数进署、认识属员、及每次将参佐领骁骑校等如何轮班齐集当面训诫之处。即著派出核议官学条例之八旗满洲都统等详细定议。
  </div>
  <div class="pagination">
   <a href="清实录嘉庆朝实录_page258.html">
    上一页
   </a>
   <span>
    ...
   </span>
   <a href="清实录嘉庆朝实录_page254.html">
    254
   </a>
   <a href="清实录嘉庆朝实录_page255.html">
    255
   </a>
   <a href="清实录嘉庆朝实录_page256.html">
    256
   </a>
   <a href="清实录嘉庆朝实录_page257.html">
    257
   </a>
   <a href="清实录嘉庆朝实录_page258.html">
    258
   </a>
   <span class="current-page">
    259
   </span>
   <a href="清实录嘉庆朝实录_page260.html">
    260
   </a>
   <a href="清实录嘉庆朝实录_page261.html">
    261
   </a>
   <a href="清实录嘉庆朝实录_page262.html">
    262
   </a>
   <a href="清实录嘉庆朝实录_page263.html">
    263
   </a>
   <a href="清实录嘉庆朝实录_page264.html">
    264
   </a>
   <span>
    ...
   </span>
   <a href="清实录嘉庆朝实录_page260.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
