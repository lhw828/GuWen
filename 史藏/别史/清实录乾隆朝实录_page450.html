<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 450 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 450 页/共 1860 页</h1>
    <div class="content">○谕曰、鄂昌著调补四川巡抚。来京陛见。再赴新任。雅尔哈善现在进京陛见。抵苏时即著署理江苏巡抚印务不必来京。两广总督事务甚关紧要。策楞俟雅尔哈善到任后。即速来京请训。回伊广东原任。　　

○谕军机大臣等、朕前曾两次谕令大学士讷亲、同傅尔丹、张广泗、来京。经略事务。交岳钟琪暂管。尚未据讷亲覆奏。朕意冬月乃彻兵之时。岳钟琪不过令其控制防范。以备策应。但军务重大。虽其胜任无误。恐才力干略。尚有不及。如伊一人不能肩兹重任。将来究应交何人管理。或目下可以乘胜克捷。不必速于来京。或尚须彻兵再举。讷亲等三人可以同来。著讷亲妥酌具奏。至前次奏报已得左梁。此后乘胜进取。及右梁曾否攻克。并近来情形如何。俱著传谕讷亲、速行奏闻。再朕览金川全图。由川省南路至泸定桥。此处有河可达番境。若从此绕至贼巢之后。似亦进攻之一径。但是否可以舟行。贼番有无守险难进之处。并传谕讷亲、查明便摺附奏。　　

○又谕、金沙江亘古未经浚导。今平险为夷。通流直达。不独铜运攸资。兼且缓急有备。于边地民生。深有利益。工钜役重。成千古之大功。不可不为文纪事。垂之久远。其发源何地。经流所历郡邑几何。起讫计若干里。险峻者几处。经始以迄竣工。为时几何。创议始于何人。前后经理督率之大吏几人。在工效力人员几何。统用夫役若干人。费帑若干两。著总督张允随、一一明晰开具清单。以备采择载入碑记中。　　

○又谕、据胡贵陈奏营伍地方一摺。内称海阳县庵埠匪徒一案。先经拏获李阿保、谢阿定、二名。又拏获周阿孝一名。随于该犯家中起出布滚身一件。棉衲帽一顶。并水吼桥有五六人。闻拏赴水逃走。遗下火把油捻。五色布大旗五面。混写李天真大国字样。又五色布小旗六枝。随拏获要犯李阿万、并羽党林阿赛等二十余名。此系不轨之徒。屡经督抚二臣严檄拏获。解省究审。尚有拒捕之匪犯陈班峰一名。又伊子二人。及余犯张阿瑞、周阿朝、未获。现在严饬各营、密布上紧查拏。务尽根株等语。此等聚众犯法之案。情罪可恶。必须严拏究拟。尽法处治。方能使刁恶之徒。知所儆惧。是以前经降旨。令该督抚等、一面办理。一面奏闻。今此案李阿万等至二十余人之多。又有五色布旗混写字样。殊属不轨。闰七月内、据岳浚奏、此案有无散劄伪官。及脱漏夥党。并严缉凶犯陈班峰、按拟完结等语。迄今又将两月。此案凶犯曾否全获。如何审拟完结之处。何以并不奏闻。甚属迟延。可传谕岳浚、令其速行具奏。寻奏、潮州庵埠匪徒一案。经臣审得实情。照例定拟。将李阿万等即行正法。余犯分别遣发杖徒。业于七月底具奏。其陈班峰父子。亦于八月中拏获。饬司严究。上紧完结。得旨、知道了。汝总过于拘谨迟缓。以后当扩充奋勉也。　　

○军机大臣等议覆、甘肃巡抚黄廷桂奏称、驻防哈密总兵王能爱、二年期满。例应更换。应否照例拣选副将。或仍派总兵驻劄等语。查哈密为西陲要地。必得大员弹压。嗣后应于总兵内。请旨派往。且二年更换。为期太速。王能爱俟三年期满后。再行更换。从之。　　

○铸给山东督粮道兼管德州仓事务关防。从巡抚阿里衮请也。　　

○癸丑。上诣皇太后宫问安。　　

○御乾清门听政。　　

○谕军机大臣等、周学健在总河任内。赃私狼籍。款迹甚多。已据蕴著参奏。高斌素以宽大长者自居。又与周学健旧日交好。于查检任所资财时。显为徇庇。若交伊一人办理。势必曲为开脱。著传谕策楞、即速赴淮。会同高斌、将蕴著原参各款。提集人犯。逐一严审定拟具奏。原单一并钞寄。　　

○又谕、据蕴著查奏、周学健在总河任内。赃私狼籍。亲戚家人。营私不法。款迹多端。著将蕴著原摺。钞寄开泰。令伊于原籍据实详悉严查。并摺内有名之亲戚家人、逃回原籍者。即速拏送江南。交策楞会同高斌审拟。毋得稍有徇纵。　　

○又谕、前命高斌拏解周学健来京。并查伊任所财物。朕素知其平日交好。特降旨申谕。令据实严查。无得瞻顾情面。今据蕴著查奏周学健家人先期得信。将书札尽行焚毁。试思开泰查伊原籍。有伊弟所存请托书札。岂有任所转无片楮之理。又称给还眷属衣饰。多至十八担。高斌徇庇之习。实乃牢不可破矣。周学健在任赃私累累。已谕策楞前来会同审理。如高斌能以公灭私。将摺内实情。逐一审明。尚可稍赎前愆。若仍前瞻徇。或稍有掣肘策楞之处。则得罪更大。独不忆常安前鉴耶。前据高斌查奏周学健任所赀财摺内。称查出现银九千四百两。而蕴著则称周学健宦赀、并银器首饰镕化。共银九千四百余两。亦属不符。再蕴著遵旨密查。不敢不据实覆奏。著将原摺钞令高斌阅看。勿谓其逢合倾陷也。前因高斌系旧臣。奉役有年。准其来京叩谒孝贤皇后梓宫。今观其如此情形。著不必来京。候朕另降谕旨。　　

○又谕、雅尔哈善、素有好名之习。今令伊署理江苏巡抚。恐其邀取声誉。不能务实去浮。加意整顿。以副重寄。从前安宁奏请、清查积欠。本属应行之事。特办理未善耳。并非拖欠之弊。可以不必厘剔。而任其积习因循也。此事著交与雅尔哈善、实心办理。务使旧欠尽清。新粮不得复欠。方为尽善。再清查之法。安宁有不妥协之处。自应酌量更改。然不得谓积欠一项。可以稍存通融宽缓之心。倘清查之后。将来仍复抗欠。是何异从前之一时清理。久且视为具文也。雅尔哈善本系好名之人。若因吴民之怨安宁。遂引为前车之鉴。乘此草率了事。博顽户之欢声。乃其易有之事。如稍存此意。其受谴将无可逭。至江苏政务纷繁。民俗浮薄。诸事正须实力整理。雅尔哈善若不洗除素习。犹有一念沽名。是自取罪戾。难逃朕之洞鉴。断不为之姑贷。勿谓新用巡抚。而有自得自满。舍我其谁之意。塞翁之马。祸福正未易量也。可即传谕知之。　　

○户部议准、福建巡抚潘思榘疏称、福、兴、漳、泉、四府。产米不敷民食。全赖上游及台郡贩运接济。前经委员赴台。采买十四万石。应于此内拨十万石。运赴四府属分贮。从之。　　

○刑部等衙门议覆、原任湖广总督塞楞额奏称、地方私宰耕牛、保甲牌邻知情容隐、请分别拟杖等语。查保甲牌头。容隐盗宰。例有治罪之条。若邻佑本无相涉。所奏无庸议。至所称地方官不行查拏。照失察例。按只数多寡。分别罚俸降留。若能查拏究治者免。应如所请。从之。　　

○又议覆、浙江巡抚方观承奏称、奸徒偷运米谷。潜出外洋。接济奸匪者。拟绞立决。至偷运杂粮麦豆。例无明文。请即照偷运米谷例办理。如审系止图渔利。并无接济奸匪情弊计石数分别科断。为从及知情不首之船户。减等问拟。船货入官。其文武失察故纵处分。均照米石例办理。应如所请。从之。　　

○赐大学士陈世倌在紫禁城骑马。　　

○甲寅。内阁学士张泰开奏恳给假葬亲、并照例开缺。得旨、准给假不必开缺。　　

○以喀尔喀三等男达什子扎木苏、袭爵。　　

○乙卯。上至观德殿、孝贤皇后梓宫前奠酒。　　

○奉皇太后居畅春园。　　

○诣畅春园、问皇太后安。　　

○幸圆明园。　　

○直隶总督那苏图奏、宣化镇属蔚州、怀来、永宁、龙门、四路。并长安岭、向未设生息银两。现于臣标及宣化镇标。共拨赏剩息银三千两。交商生息备用。报闻。　　

○豁除直隶天津县雍正六年开河筑堤压占民地十三顷五十亩额赋。　　

○蠲缓福建台湾、凤山、二县乾隆十二年分旱灾额赋有差。并免徵凤山县官庄银。　　

○丁巳。遣官祭贤良祠。　　

○戊午。谕塞楞额已经拏解来京。朕思伊以满洲世臣。扬历中外。任至督抚之重。诸事何所不经。岂有祖宗定制所在。君臣大义所关。而违制蔑礼。甘心犯法。一至于此。朕再四踌躇。在他人所犯。尚有可恕。而塞楞额之罪。万无可恕。但念伊尚系旧臣。官至极品。若与寻常一例。明正典刑。朕心实有所不忍。著侍卫五十七、会同刑部尚书阿克敦、前往宣谕。赐其自尽。以全国体。至杨锡绂于奉到查明阖属踰旨。即以据实检举、札商塞楞额。往返三次。而塞楞额尚欲隐讳其事。意见终不相同。杨锡绂遂自行摺奏。杨锡绂知请罪不为隐讳之举。可谓尚知大义。其革职之处。自无可宥。所有原派直隶城工。免其承修。塞楞额寄杨锡绂书中。有彭树葵意中亦以为可不奏闻之语。此虽一面之词。而彭树葵始终顾虑。实怀欺诈。其修城之处。不准宽免。朕于伊三人罪案轻重大小。详细权衡。各称铢两。不存丝毫成见于其间。宣谕中外诸臣知之。　　

○谕军机大臣等、前据镇海将军王釴奏请前往大金川军营效力。朕以王釴之往军营。既不能有冲锋陷阵之勇。又不能有坐谋帷幄之材。所奏殊不可解。在王釴之意。盖以大学士讷亲、系伊至戚。素相交好。欲藉其力以侥幸冒功耳。朕早经洞悉。故批示令其警省。但未明降谕旨。今又奏称、恳请前往。听大学士讷亲指踪。以效绵力等语。试问王釴之谋略干济。有何可取。即准令前往。不过作一备员。随众步趋。倚恃姻戚。虚张声势。幸而凯旋。遂可列名功册。其希觊私心。固已情见乎辞。假令他人在彼经略。王釴亦断不为此奏矣。朕前示之以意。兹复妄为陈请。大属不合。著明白传谕严行申饬之。　　

○己未。谕、文颖馆所进刻本。就朕御制诗中。偶一披阅。讹谬甚多。御制尚然。不知该馆所称校对者何事。虽鱼鲁豕亥。不能必无累牍连篇。岂宜屡见。书馆事例。几如套写之讥。翰苑声华。总无校讐之实。惟迟其事。鲜赴厥功。编纂冀久餍飱钱。告竣复冒叨议叙。鱼雅诸臣。宁不自愧耶。总裁官张廷玉、梁诗正、汪由敦、并编校人等。著交部议处。嗣后各馆、有错谬失于勘正者视此。　　

○谕军机大臣等、金川至今未灭。朕意欲派京师满兵二千名。东省兵三千名前往。东三省至京辽远。若非豫为备办。恐致临事周章。可传谕东三省将军。各于该管兵丁内。择其人才壮健者。豫派一千名候旨。其带领兵丁之大员。盛京著副都统哲库纳。黑龙江著派呼伦贝尔副都统榜图。船厂著交与永兴酌量。胡兰城守尉傅罗那、曾否领兵。可用则用。否则另选曾经领兵之员。至京师时。朕另派人带往。一切应行备办之事。即行备办。　　

○又谕、据讷亲奏报近日军情。既不能分路并攻。又不能长驱深入。不过为得寸则寸得尺则尺之计。皆由兵力单弱等语。金川之役。用众至四万余人。不为少矣。何以屡次奏到。皆以兵少为辞。岂有如此弹丸之地。四万众尚不敷调遣之理。将增几何而后可耶。其羸弱不堪。则当详加简汰。用其精壮。更调他兵。以资进取。何又姑容罢惫。糜饷老师。竟不能从长筹画耶。其傅尔丹、班第等、非职任不可奏事者。前已降旨。令其自行奏闻。若事事皆须讷亲代为陈奏。则将置伊等于何地耶。至彼中天时地利。夏秋既多霪雨。动辄坐守竟日。而冬春之际。又复冰雪载涂。不能日事攻战。雨中火攻不可。雪里宜无不可也。或乘雪后开霁之时。可否就现在兵力。奋勇前进。亦当详为筹酌。据实奏闻。且川兵一遇贼徒。各鸟兽散。将领皆所不顾。习为固然。全无纪律。而张广泗所奏、又有兵丁家属、纠众鬨闹之事。伊等身在军营。一闻此信。必加惶惑。势难望其历险攻坚。朕详悉熟筹。川兵必不可倚任。不若竟派满洲兵前往。乘其朝锐。一举犁巢尚可冀其速捷。已降旨令东三省将军。拣派满洲兵三千名。各令副都统率领来京听候。京师八旗拣派满洲兵二千名。俱于来春陆续进发。虽似乎险远劳费。然较绿旗羸卒。委靡不前。望风奔遁者。必相悬绝。一并谕令大学士讷亲知之。　　

○又谕、据张广泗奏、川北总兵陈其瑛、与川北道鹿迈祖、因兵丁之父朱绍文吵闹公署一案。不行和衷会审等情。此事系出师身故兵丁家属、不遵法令。辄敢逞奸恣肆。现在军前各兵。声息相闻。倘知不法之徒。在家滋事。其不肖者。或因此摇惑军心。所关非浅。而川省出兵之家甚多。不免闻此效尤。亦渐不可长。应即严拏一二人。从重究处。以儆刁风。至薙头一事。朕前已降旨、属员有未发觉者。不必另行饬查。又曾降旨、自皇后升遐之日计算。若陈其瑛、鹿迈祖、果于六月二十二日薙头。已满百日。尚非违制。即使百日之内。亦可遵前旨免其深究。惟镇道不和。各怀意见。于地方亦有关系。当详加酌量或奏请更调。毋使因循贻误。可即传谕张广泗、班第、知之。　　

○又谕、现在金川用兵。北路军营无事。侍卫穆克登额、萨布喀善、著赏给副都统衔。前往军营。伊等虽未经事。尚可学习。著传谕额驸策凌、留心教导。塔尔玛善、努三不必俟穆克登额等到彼。即于接奉谕旨之日。速行起程来京。请训后、前赴金川办事。　　

○经略大学士公讷亲、川陕总督张广泗、奏报、攻克阿利山梁贼碉。并党坝一路。进攻火烧梁。践平土木卡二处。又外委马如麟、带兵进攻河东。连日将申札、申达、包登、一带地方。全行攻克夺获碉寨六十余处。得旨。马如麟以外委微员。乃能率众先登。摧锋临阵。数日之间。将三处贼境。悉行克获。甚属可嘉。应即拔擢、以劝戎行。可传谕讷亲等、宣旨将马如麟授为千总。并令众兵共知。以示鼓励。　　

○以两江总督尹继善、两广总督策楞对调。策楞仍兼江苏巡抚。　　

○予故吏部右侍郎尹会一祭如例。　　

○庚申。上诣畅春园、问皇太后安。　　

○谕军机大臣等、据高斌所奏、黄河南岸工程加高培厚。夫工桩埽等项据实报销。总不出年例。岁抢二修钱粮四十余万两之数等语。此摺现交部议。南河工程。堤岸辽远。三汛水势。盈缩不齐。是以岁抢二修工费。宽裕定数。而在工人员。因定有成额。恣意浮冒。以无为有。以少报多。不应修而修。不应抢而抢。从事于加高培厚。而河身日渐淤垫。究非长策。总河职司稽核。以其不出此数。例得开销。受其蒙蔽。是四十万之数。乃丛弊之根株。不思国家帑项。事事当归实用。河工虽定有岁修抢修之名目。果能实心经理。岂竟无可节省之处。即如永定河、今年那苏图并未兴工。而安流顺轨。安然无事。可见河流平稳。尽有不待修防之岁。此亦平水土者所当留心也。著传谕高斌知之。　　

○又谕、据策楞奏称、粤海关税务。前曾奏明令岳浚将伊署事日期前后通扣。统归一任报销。兹臣署江苏抚篆。回任须俟来岁。恳恩特谕岳浚、将粤海关经收钱粮。查照向例。各管各任等语。策楞现署两江总督。两广总督、已令尹继善调补。伊到任尚需时日。所有粤海关务。岳浚现在带理。可即传谕岳浚、凡经管关税。每于新旧交代之时。易启侵隐之窦。一切办理诸事。务须实力稽查。裕课便商。不得以暂为代理。稍有疏忽。如致滋弊。则伊一人之责。无所旁贷也。　　

○又谕、朕前降旨、策楞俟雅尔哈善到苏之后。即来京请训。仍回原任。今欲别有任用。两广总督员缺。已将尹继善调补。谕旨到日。可即前赴新任。两广山海交错。壤接外夷。民风慓悍。易于滋事。如从前有韦秀贞拒捕之案。近又有庵埠刁民谋叛之案。虽事发、即经朕严饬查办。不至蔓延。酿成大患。而该处人心易动难静。已可概见。况两省幅＜巾员＞辽阔。官吏兵民待理者。以及外洋事宜。榷关利弊。无一不关紧要。尹继善初至其地。一切情形。未必熟谙。可传谕策楞、令将素所知悉。并如何办理始不至于贻误之处。逐一详细告之尹继善。俾其熟筹妥酌。庶新旧交替之际。办理可期画一。再广西＜山更＞汉卡一案。往返稽查。已几一载。此事将来作何完结。策楞在粤有年。熟悉情形。可将办理之法、告之尹继善。详悉熟筹。尹继善久任封疆。谙练事务。就其所见。应如何酌办。著伊二人商确既定。尹继善即行赴任经理。仍将商办之处奏闻。所有该国回咨。及军机处查奏说帖。一并寄与策楞、尹继善、阅看。　　

○又谕、据额驸策凌奏、扎萨克图汗巴勒达尔、拏获安插荆州之额鲁特逃人察罕岱、解交理藩院办理。其失察容留之巴勒达尔、应否交部议处等语。扎萨克图汗巴勒达尔、该管旗分。容留额鲁特逃人居住年久。未经查出。实属疎忽。理应交部议处。但经额驸策凌严饬。而巴勒达尔即能逐户稽察。将察罕岱拏获。尚属可恕。著加恩宽免。其容留察罕岱之蒙古多尔济等。亦著照策凌所奏。令由本处惩治。察罕岱俟解送来京。该部定拟请旨。　　

○直隶总督那苏图奏、直属钱价昂贵。请将各营冬季饷银。于宝直局现存钱内。概以一成搭放。并将余钱酌拨铺户。易银以平市价。报闻。　　

○贵州巡抚爱必达疏称、修文、瓮安、湄潭、玉屏、四县开垦额内田地三十四亩有奇。额外田地一百五十五亩有奇。　　

○辛酉。上诣畅春园、问皇太后安。　　

○至观德殿、孝贤皇后梓宫前奠酒。　　

○上还宫。　　

○谕、据军台总管罗山等奏称、坐台年满。奉旨更换废员内。其更换伊等之人。若尚在原任。或本籍未经到京者。不必俟更换之人到台。请将台务交与附近台站之员署理。即令回籍等语。夫坐台废员。皆系效力赎罪之人。朕既加恩。准春更换。即多守候数日。亦未为不可。罗山等即欲使伊等不致久候。亦当将更换之人。作何催令速赴军台之处。筹画办理。岂可不候交代。即令回籍乎。此奏显系瞻徇现在坐台年满人员。甚属错误。著严加申饬。至记名欲行发往军台之废员。皆系应在京师守候之人。更不得令其回籍安居。从前部议亦未周详。著交该部、将此项人员、如何留住京师。不致迟误更换之处。再加详细定议具奏。寻议、发往坐台废员。除现在京师者。仍照例传令赴部。发五城收管稽查。候有台缺。即令前往更换外。至在任在籍。尚未到部者。于奉旨并准咨之日。行文各该督抚、委员解部。令将程站核计月日。依限到京。逾限者照例参处。从之。　　

○又谕、给事中同宁、马宏琦、御史沈廷芳、赵青藜等、由山东查察赈务。回京覆命。朕召见询以东省情形。伊等但称皇恩广沛。民庆乐生。岁获有秋。大有起色。及询以办赈事宜。则云稽查册籍。并无遗滥。至问所查察之处。地方官办理。孰为周到。孰为实心。竟未能一一举陈。山左因连年被灾。百姓饥馑。朕日夜苦心劳思。截漕数百万石。发帑数百万金。以苏沟壑之困。念被灾地方辽阔。恐巡抚一人。耳目不能周到。特命大臣、及科道等、前往查看抚恤。该科道等亲行周历。亦已七八月之久。通省一百余州县。其中守令。才力自不能齐。纵奉公守法。无夺饥民之食而食者。而经理出众得宜者、必有其人。拮挶疎漏、被胥役欺朦者。亦必有其人。即同一妥协。其中亦必有差等。而屡询漫无以应。岂不为言职愧哉。平时议论风生。任之以事。则毫无实际。设非上天恩佑。秋成丰稔。则伊等何以查办经画耶。夫膺此民生休戚要务。仅以稽校簿书。塞责了事。灾黎其何赖焉。使其在京。则将以东省之灾为奇货。摭拾入告。日事纷更。将不知何底矣。著传谕严行申饬。目今该省秋麦已种。闾阎宁谧。刘统勋现在查勘山东河道。事有就绪。亦著回京。　　

○又谕、张广泗久任苗疆。熟于军律。因大金川用兵。特调为川陕总督。令其提师进剿。伊初亦勇往任事。奏称两月之期。即可殄灭。而踰期未能奏绩。因循观望。遂致副将张兴失事。屡挫军锋。毫无成绩。乃奏称兵力单少。请增兵冞入誓俾纤芥不留。朕允其所请。调遣万人。以振军威。所望迅埽贼氛。宁谧边圉。但地方形势。未能遥度。今春特命大学士讷亲、前往经略。计其时日。大兵云集。奏凯当已有期。讷亲抵军。即可筹办善后事理。此朕命往本意也。乃张广泗既久未成功。复因讷亲至彼。诸事推诿。而讷亲在军数月。近因朕旨督饬。虽小有克捷。总未能远抒胜算。是以迟延至今。功尚未竣。其前后奏到情形。非面陈不能洞悉。讷亲、张广泗、俱著驰驿来京。面议机宜。川陕总督印务。著傅尔丹暂行护理。所有进讨事宜。会同岳钟琪相机调度。以副委任。　　

○谕军机大臣等、朕因大金川军营情形。有须面询之处。故召还讷亲、张广泗。其总督印务。著傅尔丹护理。伊久驻军前。进取机宜。皆所熟悉。地方事务。张广泗向在军营查办。自有成规。原可循照料理。其军中之事。今冬虽遇有雨雪。或开霁之时。可以进取。即当相机筹酌。鼓励将士。奋勇直前。以期克捷。不得徒为坐守之计。其有应行奏闻者。即随时据实奏闻。至陕西地方事务。朕前已有旨。令黄廷桂兼理。四川事务。已传谕班第留心查办。均可不必分心顾虑。惟应专一留意军务。与岳钟琪和衷共济。副朕委任。　　

</div>
    <div class="pagination">
<a href="清实录乾隆朝实录_page449.html">上一页</a><span>...</span><a href="清实录乾隆朝实录_page445.html">445</a><a href="清实录乾隆朝实录_page446.html">446</a><a href="清实录乾隆朝实录_page447.html">447</a><a href="清实录乾隆朝实录_page448.html">448</a><a href="清实录乾隆朝实录_page449.html">449</a><span class="current-page">450</span><a href="清实录乾隆朝实录_page451.html">451</a><a href="清实录乾隆朝实录_page452.html">452</a><a href="清实录乾隆朝实录_page453.html">453</a><a href="清实录乾隆朝实录_page454.html">454</a><a href="清实录乾隆朝实录_page455.html">455</a><span>...</span><a href="清实录乾隆朝实录_page451.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
