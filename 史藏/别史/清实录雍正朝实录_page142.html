<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 142 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 142 页/共 216 页</h1>
    <div class="content">
○遣官祭城隍之神　　

○理藩院参奏、喀尔喀扎萨克多罗郡王汪扎尔、所办军前应用驼只。误限不到。怠玩军务。有负国恩。应革去王爵。将应袭之人奏请承袭。从之　　

○癸酉。以署正蓝旗满洲副都统阿鲁、为镶红旗蒙古副都统。仍兼理正蓝旗满洲副都统事　　

○丙子。实授黄文炜、为广东按察使司按察使　　

○赈江南建平县、水灾饥民　　

○丁丑。谕大学士等。从前直省应行起运钱粮。该省抚藩、以解部为艰。每至拨饷之时。百计营求。借备公协饷之名。存留本省。而户曹堂司、亦就中渔利。将杂项税课、尽留该省司库。即正项解部者。亦属寥寥。以致外省抚藩得藉存库名色。通同那用。而州县效尤。亦不肯随徵随解。官侵吏蚀。亏空累累。自怡贤亲王总理户部以来。与二三大臣。同心厘整。直省一切正杂钱粮。除实在存留。并各封贮数十万两。以备公用外。其余悉于春秋二季、按数拨解。从此各省不敢有虚收虚报之弊。是以亏项渐清。帑藏充裕。今怡贤亲王薨逝。户部大臣、仍遵守遗规。未尝稍易。但恐不肖司官、及奸猾胥吏、乘间觊觎。希图撞骗。而无知外吏。或冀幸可以复行旧习。稍留掩藏亏空余地。仍令书吏家人到京钻营。亦未可定。傥有此等。或经户部大臣察出参奏。或朕亲有访闻。定将抚藩革职究拟。司官书吏、即行正法。决不姑贷　　

○加河南河北道朱藻、都察院佥都御史衔。协办总河事务　　

○旌表直隶柏乡县烈妇、胡六妻张氏。拒奸不污。投缳殒命。给银建坊、入祠致祭如例　　

○戊寅。移陕西临潼县县丞驻关山镇。从西安巡抚武格请也　　

○己卯。工部议覆。湖广总督迈柱疏言、湖南永顺等处。新设一府四县。原议府治在榔溪地方。今查局势狭隘。未便建设。请将永顺府移驻猛洞。以永顺一协兵弁、随城驻扎。其桑植同知、应改为永顺通判。仍驻桑植司治。永顺同知、移驻旦武营。龙山县、移驻麂皮坝。并移田家峒巡检、驻榔溪。施溶州巡检、驻王村。张家坝巡检、驻里耶。均应如所请。从之　　

○予故陕西西安将军常色礼、祭葬如例　　

○庚辰。移贵州遵义府粮捕通判、驻仁怀县旧城。其仁怀县署、改驻生界地方。拨把总一员。兵五十名驻防。从云贵广西总督鄂尔泰请也　　

○甲申。谕内阁。朕临御万方。宵旰勤求。惟以爱养斯民为念。数年以来。除租减税。叠沛恩膏。不但旱涝歉收之处、蠲赈兼施。即该省年谷顺成、不须宽赋。而朕欲使民力饶裕。每加格外之恩。盖国家经费既敷。则藏富于民。俾各家给而人足。乃朕之至愿也。查各省钱粮。朕特降谕上□日蠲免者巳多。今次第举行。应及于江西湖北湖南三省。著将辛亥年三省额徵钱粮。各蠲免四十万两。又念直隶乃畿辅首善之地。应沛殊恩。山东今岁被水之州县稍多。朕心甚为轸念。除二省涝溢地方。已加意赈恤。并将本年额赋照例蠲免外。著将辛亥年二省钱粮。各蠲免四十万两。以上五省。各该督抚应仰体朕心。严饬有司。敬谨奉行。务令闾阎均沾实惠　　

○乙酉。谕内阁。朕览高其倬等所奏、太平峪吉地事宜。甚属妥协。大凡读书居官之人。通晓堪舆者甚少。即或知之。又往往以此为讳。不肯身任其事。高其倬乃封疆大臣。为国家树绩建勋。为己身扬名垂誉。原不必以此为宣力见长之地。乃其心以为国家之事。莫大于此。以一身协赞怡贤亲王。肩此重仕。筹度万全。无一毫瞻顾推诿之意。此实出于一片忠爱至诚之悃。不仅材识超群已也。高其倬、著赏给一等阿达哈哈番。管志宁、明图、任择善、海望、保德等。地理明通。赞襄勤慎。一并议叙　　

○户部遵上□日覆奏、太平峪所用民地。已经加倍偿给。其旗人地亩。应请行旗查案。得上□日。旗人地亩。若赏给银两。则旗人固得实惠。而佃种之人。未免无地可耕。著再查入官地亩赏给。使原佃之人。仍得耕种　　

○丁亥。谕兵部。周瑛著发往北路大将军傅尔丹军营、效力赎罪　　

○革北路军营直隶正定总兵官魏麟职。以不能约束兵丁故也　　

○己丑。以山东河南河道总督沈廷正、为都察院左副都御史　　

○庚寅。谕内阁。今年八月十九日地动。朕恐惧修省。以凛天戒。并将夏秋以来。朕躬静摄。不能勤敬如前。以致上干天和。引过自责。晓谕天下。今经一月矣。地气尚未全宁。又值两次阴雨。朕轸念露处之民。恫瘝乃身。未尝不愿与之共此苦也。惟是天地之灾祥。皆由于人心之感召。朱子曰。吾之心正。而天地之心亦正。吾之气顺。而万物之气亦顺。然则天地之心、安有不正者。其或有不正。乃从人心之所感。天地岂有降灾于人之理也。尚书曰。作善降之百祥。作不善降之百殃。善恶之报。如影随形。是人人有感格天地、锡福降殃之理。遇灾而惧。上下贵贱、当同此心。乃显而易见之理也。当地动之日。朕偶先登舟。是以并未受惊。即既动之后、城内宫中、及圆明园宫眷子孙长幼内外侍从数百人。悉皆安吉。岂非上天示儆之中。仍赐护佑耶。今者地动之象。久而未定。虽当日曾经皇考训谕曰。大动之后。必有微动。康熙十八年地动。至一月有余。又曾见书籍记载。明成化时地动。至二十三日。是地动经月之久。亦向来之所有者。然虔修人事。以转移天心。必须君臣上下。各殚其诚悃。朕身居帐幕之中。寤寐悚惕。寝食靡宁者。已一月有余矣。愿尔大臣官员士庶兵丁等。人人诚心感激上天示儆之深恩。返衷自问。思过省愆。不但恶事邪念急宜扫除。即怨尤抑郁之心。亦当屏绝。则天高听卑。必垂照察。不但地土宁静、共获安居。且可永免上帝之谴责。断无再罹险厄之虞也。朕非以地动之异。诿过于臣工黎庶也。朕之生平。先责己而后责人。先自勉而后共勉。愿天下臣民共知朕心　　

○谕吏部。向来各处盐政、弊端甚多。累民蚀课。难以清厘。多由盐场大使不得其人之所致。是以定议于候补候选知县等员内、拣选命往。令司大使之事。彼时该部因人员不敷。遂将监生捐纳职衔之人。亦入于拣选之内。今行之二年。众人渐启钻营之念。闻有央求同乡京官出结。而私相馈送者。此风断不可长。嗣后盐场大使之缺。止准于候补候选人员内拣选引见。不必用捐纳职衔之人。傥或人员不敷。著将在部学习之人、及留京之拔贡生。令各部堂官、及国子监祭酒等、择其为人谨慎、有身家可以办事者。保送吏部。以备拣选　　

○安徽巡抚程元章疏报、安庆泗州等四府州、开垦雍正七年分田地二百七十七顷有奇。下部知之　　

○辛卯。谕内阁。从前因吾弟怡贤亲王气体清弱。时常抱恙。朕谕令访问精于医理之人。及通晓性宗道教者。以为调摄颐养之助。上年吾弟奏称、京师白云观近有一人。通晓心性之学。朕令召来一见。王以未曾深知。不敢令其入见。朕云、其人之学术精粗深浅。朕面询即知。苐召来一见无妨也。逾数日。遵上□日进见。朕所询问。伊不能对。及谕以心性之学。伊则伪作钦服之状。极口称颂。朕察其虚诈。中无所有。略加赏赐而遣之。后朕降上□日与外省一二督抚。令其便中访问通医学道之人。随经李卫奏称、闻中州有贾士芳者。平素通知数学。臣未曾识面。不能确知其人。朕随降上□日与田文镜。将伊送来。初到时。朕令内侍试以卜筮之事。伊言语支离。启人疑惑。因自言上年曾蒙召见。朕始知即白云观居住之人也。伊乃自言长于疗病之法。朕因令其调治朕躬。伊口诵经咒。并用以手按摩之术。见伊心志奸回。语言妄诞。竟有天地听我主持。鬼神听我驱使等语。朕降上□日切责。伊初闻之。亦觉惶惧。继而故智复萌。狂肆百出。公然以妖妄之技、欲施于朕前。伊欺世惑众。素行不端。曾经巡抚杨宗义访问查拏。伊始稍稍歛迹。厥后仍复招摇。今则敢肆其无君无父之心。国法具在。难以姑容。且蛊毒魇魅。律有明条。著拏交三法司、会同大学士定拟具奏　　

○云贵广西总督鄂尔泰题奏、建水州边外猛弄寨长白氏纳款归诚。愿附版图。下部知之　　

○壬辰。谕内阁直隶水利营田。吾弟怡贤亲王殚数年之心力。区画经营。为小民兴万世之利。甫定规模。而贤王薨逝。遂至防护多疏。堤岸漫溢。朕心忧虑。深恐将来日渐废弛。前功隳弃特命九卿等筹画善后之策。今览九卿所议。多属浮辞。至云凡怡贤亲王所欲行而未竟者。皆分别缓急、次第兴工。此语更属支离。夫已行而未竟者。则王之事也。若云欲行而未竟者。此乃游移影响之谈。巧卸其责于王矣。王既未曾见诸施行。则以后办理之事。皆诸臣之事。若办理妥协。王不居功。若办理不妥。而以欲行二字归过于王。朕岂忍闻此语乎。当怡贤亲王经理之时。朱轼多病就衰。艰于跋涉。此众人所共知者。至于莽鹄立性情偏僻。何国宗器量卑庸。祗因今岁工程紧要。姑且用之。非谓可以长膺此任也。且朱轼等居住京师。安能遥办河工之事。自应特设管理大臣、以专职任。将其中事务、可以分派地方官者。则分派办理以收群策之效。九卿所议。俱未及此。著另行详议具奏　　

○云贵广西总督鄂尔泰奏报、永昌府边外孟连土司、每年愿纳厂课。鹤庆府边外＜犭怒＞子、每年愿贡土产。得上□日。孟连地方、及＜犭怒＞子野夷。地处极边。自古未通中国。总督鄂尔泰化导有方。俾各输诚效顺。任土作贡。虔心向化。甚属可嘉。其孟连土司厂课每年六百两。为数太多。著减半收纳。以昭柔怀至意。＜犭怒＞子每年贡纳土产时。著给盐三百斤。以为犒赏　　

○癸巳。孝慈高皇后忌辰。遣官祭福陵　　

○乙未。谕八旗蒙古都统。察哈尔地方、原系蒙古游牧处所。若招民开种。则游牧地方、必至狭隘。且民人蒙古杂居一处。亦属无益。著行文察哈尔总管等。查有此等擅行招民开种之处。作速据实呈报。将前罪悉行宽免。傥仍复隐匿。一经发觉。加倍治罪　　

○奉差通政使留保、会同山东巡抚岳浚题报、阙里文庙工程。遵上□日敬谨修理。于九月十六日告竣。下部知之　　

○复设广东潮阳县县丞一员。从广东总督郝玉麟请也　　

大清世宗敬天昌运建中表正文武英明宽仁信毅大孝至诚宪皇帝实录卷之九十八



大清世宗敬天昌运建中表正文武英明宽仁信毅大孝至诚宪皇帝实录卷之九十九　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正八年。庚戌。冬十月。丙申朔。享太庙。遣庄亲王允禄行礼　　

○遣官祭永陵、福陵、昭陵、昭西陵、孝陵、孝东陵、景陵　　

○颁雍正九年时宪历　　

○丁酉。王大臣等议奏。左道贾士芳、性生悖逆。术习妖邪。假托知医之名。显露不轨之迹。请照大逆律、凌迟处死。其亲属、男十六以上皆斩。十五以下、并母女妻妾等。给付功臣之家为奴。得上□日、贾士芳著改为立斩。其应斩人犯。著监候。其应为奴之妻女等。暂著地方官、严行看守　　

○喀尔喀泽卜尊丹巴胡土克图、遣使进九白年贡。宴赉如例　　

○己亥。以户部右侍郎俞兆晟、为武会试正考官。刑部右侍郎王国栋、为副考官　　

○刑部等衙门议奏。原任庶吉士徐骏、狂诞居心。背戾成性。于诗文稿内、造为讥讪悖乱之言。应照大不敬律、拟斩立决。将文稿尽行烧毁。从之　　

○宁远大将军岳钟琪奏报。巴尔库尔图呼鲁克等处屯田。收获青稞共一万一千六百石有奇。下部知之　　

○庚子。谕礼部。大小官员帽顶、从前定议。未曾分别详确。著该部再行妥议定制具奏。寻议、自亲王至公侯伯、及一品大臣以上。俱照见今所用帽顶、无庸更议外。其二品以下。朝帽顶、与平时帽顶、俱按品分晰酌议。辅国将军、及二品官。俱用起花珊瑚。朝帽、嵌小红宝石。奉国将军、及三品官。俱用蓝宝石、或蓝色明玻璃。朝帽、嵌小红宝石。奉恩将军、及四品官。俱用青金石、或蓝色涅玻璃。朝帽、嵌小蓝宝石。五品官。用水晶、或白色明玻璃。朝帽、嵌小蓝宝石。六品官。用砗磲、或白色涅玻璃。朝帽、嵌小蓝宝石。七品官。用素金顶。朝帽、嵌水晶石。八品官。用起花金顶。九品官、及未入流。俱用起花银顶。进士、举人、贡生。仍用金顶。生员、监生。仍用银顶。得上□日、依议。总督未加尚书衔者、著为正二品。侍郎、及外省巡抚。俱著为从二品　　

○宁远大将军岳钟琪、靖边大将军傅尔丹、俱遵上

□日来京陛见　　

○辛丑。谕内阁。据宁远大将军岳钟琪奏称。吐鲁番回目额敏和卓、屯田种地。恭顺效力。甚属可嘉。朕闻之、深为喜悦。额敏和卓、赏缎二十疋。其种地效力之回民、赏银二千两。著提督纪成斌、差遣弁员。前往吐鲁番。会同额敏和卓、秉公赏给。以示朕加恩外番之至意　　

○大学士等遵上□日议覆乌蒙叛夷构逆。总督鄂尔

泰、已调拨川黔官兵。刻期进巢□刀。恐贼夷远遁。渡江入川。请于沿江紧要之处。分防堵御。但川省各路汛地营兵。或有不敷。应行令提督黄廷桂召募充补。得上

□日、川省派拨汉土兵丁。著每名赏银五两。此所派官弁兵丁。俱听鄂尔泰节制调遣。滇黔二省。已派兵九千名。各处汛守。或有应行添补之处。著鄂尔泰斟酌便宜召募　　
</div>
    <div class="pagination">
<a href="清实录雍正朝实录_page141.html">上一页</a><span>...</span><a href="清实录雍正朝实录_page137.html">137</a><a href="清实录雍正朝实录_page138.html">138</a><a href="清实录雍正朝实录_page139.html">139</a><a href="清实录雍正朝实录_page140.html">140</a><a href="清实录雍正朝实录_page141.html">141</a><span class="current-page">142</span><a href="清实录雍正朝实录_page143.html">143</a><a href="清实录雍正朝实录_page144.html">144</a><a href="清实录雍正朝实录_page145.html">145</a><a href="清实录雍正朝实录_page146.html">146</a><a href="清实录雍正朝实录_page147.html">147</a><span>...</span><a href="清实录雍正朝实录_page143.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
