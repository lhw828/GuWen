<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 149 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 149 页/共 502 页
  </h1>
  <div class="content">
   ○谕内阁、本日据讷尔经额、恩华、托明阿、胜保、由八百里驰奏、官兵攻破贼巢、怀庆城围立解一摺。逆贼渡河北扰。攻围怀庆。环城筑垒。大肆狓猖。经朕特命大学士直隶总督讷尔经额为钦差大臣。尚书恩华、将军托明阿、内阁学士胜保帮办军务督率各路精兵。会合进剿。托明阿、胜保、与善禄等、由郡城东南一带。叠次进攻大获胜仗。恩华等、由丹河东北。率兵进剿亦屡有斩获。该逆负嵎抗拒。将届六旬。城中文武绅民。极力守御。朕轸念生民。方深焦灼。七月二十八日。该大臣与尚书恩华、亲督侍卫托云保、蕴秀、前任河督文冲、六品顶带奕纪、运司杨霈、并各镇将文武员弁、练勇兵丁、直过丹河。径扑贼垒。该逆分四股扑出抗拒。我兵分作五路。以四路迎击贼队。以一路从中直冲木栅。复督吉林、黑龙江马队从旁分路抄进我兵人人奋勇争先。抢入木栅。并用火具一齐抛掷。烈焰飞腾。木栅房屋焚烧几尽。其栅外贼匪。见栅内火起。归路已断。纷纷败走。经兵勇追击。歼毙五六百名。斩获首级百数十颗。托明阿、胜保、会同善禄等移营逼近贼垒。昼夜攻剿。并张贴告示。解散胁从。密用反间。离其腹心。悔罪投诚者。不下数百人。适恩华、舒兴阿、将火箭等物解到。胜保即于二十八夜。选派兵勇。暗扑贼垒。兵勇随进随攻。逆匪四路狂奔。我兵往来截杀。约数百人。西淩阿、明庆、双成、乌淩额等、带领马队。生捦四十余名。我兵纵火焚烧贼巢。守城文武。亦派兵勇缒城助战。总兵郝光甲、乌勒欣泰、并各督兵接应四面围攻。统计斩获贼匪二千余名。夺获枪炮一百五十余件。黄旗大小四百余面。器械骡马无算。怀庆城围立解。零星余匪。仓皇逃溃。旋于二十九日。有头戴黄巾。乘坐竹桥之逃窜贼目一名。兵勇立即捕拏。即有从匪数十人。上前夺获。该兵勇即将该贼目。捦出桥外割取首级。并生捦抢护之贼匪十八名。救出被胁难民二百余人。当将米粮运入郡城接济民食。托明阿、胜保、善禄、入城安抚绅民人心大定。此皆仰赖天恩。默加眷佑。朕心寅感倍增。讷尔经额、运筹决策。调度有方。著加恩赏戴双眼花翎。并赏穿黄马褂。恩华、托明阿、胜保、帮办军务。与善禄、西淩阿、力筹攻剿。谋勇兼施洵堪嘉尚。恩华、著赏穿黄马褂。托明阿、著赏穿黄马褂。并赏给西林巴图鲁名号。胜保、著赏加都统衔。并赏穿黄马褂。给予霍銮巴图鲁名号。善禄、著赏戴花翎。并赏给斐里巴图鲁名号。西淩阿、著开复都统原官。仍加恩赏戴花翎。以示嘉奖。怀庆府守城文武官员。前经降旨加恩。念其力保危城。始终不懈。允宜再沛恩施。以为守土者劝。道员用怀庆府知府余炳焘、著赏加按察使衔。知府用河内县知县裘宝镛、著赏加道衔。候补游击穆奇贤、著赏加副将衔。仍与在事出力文武员弁、及守城官绅兵勇。与首先登栅。奋勇尤著之兵勇均著该大臣等查明。迅即保奏。候朕施恩。军机大臣祁寯藻、麟魁、邵灿、彭蕴章、穆荫、夙夜在公。赞襄枢务允宜先沛恩施。均著赏军功加一级。兵部捷报处郎中保成、著赏军功加一级。委署主事恒兴、笔帖式国英、均著赏戴蓝翎。仍各赏给军功纪录一次。员外郎舒弼、文成、主事寿龄、笔帖式奎璋、潘德成、景新、均著赏给军功纪录三次。此次怀庆解围。逆匪歼除殆尽。大河南北。生民重登衽席。军威大振。不难水陆并下。直抵江南。惟琦善、向荣均系特简大臣。各路重兵攻围金陵扬城均经数月之久。株守无功。若必俟北军南下助剿。始克奏功。能无汗颜。且朕于诸大臣倚为干城。切望同膺懋赏。尚其同心戮力。迅图克复三城。绥靖南疆。式符朕望。　　

○又谕、都察院步军统领衙门奏、遵旨会同查讯一摺。此案中营参将前署南营参将李万年、于查拏赌犯时。既将不服拦管之朱瀛洲。一并拏带回署。何以因系中城副指挥朱森堂弟。即准领回。既称并无别情。何以复行呈解。虽讯无嘱托都司苏恩绶、央求情事。究属任意粗率朱森于伊堂弟朱瀛洲被拏之后。辄遣人持名片往询。复用印移。向李万年诘问其所禀该参将妄拏请托各情亦无确据。李万年、朱森均著交该部议处。　　

○谕军机大臣等、讷尔经额等奏、官军攻破贼巢毙贼殆尽怀庆城围立解一摺。逆匪屡受创惩犹复负嵎抗拒。经讷尔经额、恩华、托明阿、胜保、善禄等、昼夜攻剿。歼毙殆尽。立解怀庆之围。并运粮接济民食。入城宣布德意。不但阖郡绅民。同声欣感。即河北各郡。人心亦可大定。惟零匪西窜。虽为数无多。而奔突性成。难保不散而复聚。该大臣等、派委将弁。分带马步各队官兵。跟踪追剿。胜保亦拟亲督兵勇追蹑其后。并据称知照哈芬、陆应谷、长臻、王履谦、珠克登等、一体堵截。严密摉缉。务期悉数歼除。勿留余孽。断不可因城围已解。屡胜之后。稍涉大意。其割取首级之乘轿贼目。系何姓名。其逆首林＜氵凤＞祥、李开芳、受炮伤后。是否业已歼毙。即向生捦各匪内。细心研鞫。如尚未歼捦。必应迅速躧缉。勿令兔脱。该郡甫解倒悬。疮痍未复。该大臣等、督兵分驻弹压。即饬令地方官。镇抚兼施。以副朕轸念穷黎至意。将此由六百里加紧各谕令知之。　　

○予陕西因公淹毙知县李廷燮、祭葬恤荫。　　

○丁丑。上诣寿皇殿行礼。　　

○祭先师孔子、遣协办大学士贾桢行礼。　　

○谕军机大臣等、逆匪占踞扬城。业经半载。琦善等经朕特简。统带重兵。数月以来。虽屡获胜仗。而未能克复。朕心特深焦灼。其窜扰怀庆之贼。昨据讷尔经额等驰奏、官军攻破贼巢。歼毙殆尽。城围立解。稍慰朕怀。该大臣等、顿兵城下。日久无功。自问能无汗颜耶。现在河北一带。渐就肃清。逆首吉文元、早经歼毙。林＜氵凤＞详、李开芳等、亦均受炮伤。所余零星贼匪。不难尽数殄灭。扬城贼匪。执□力本穷蹙。一闻此信。更应胆落。该大臣等、务当乘此声威。督饬各路将弁兵勇。合力围攻。一鼓作气。迅图克复。本日据雷以諴等奏、东路万分吃紧。存营之勇。不敷攻剿。陆续添募壮勇一千余名。著即照办。惟该处仅有壮勇四千余名。仍恐难资得力。琦善与雷以諴、福济等、虽分路驻劄。其实共办一事。著即相度情形。如东路一带紧要。即行拨派弁兵。前往接应。慧成、容照等、所带之兵。计日亦可赶到。一并酌量。择要分拨。万勿任贼奔突。复滋蔓延。傥稍有疏失。致贼窜逸。朕惟该大臣等是问。将此由六百里各谕令知之。　　

○又谕、昨据讷尔经额等驰奏、官兵攻破贼巢。怀庆围解。其零星余匪。穷蹙奔逃。难保不复图回窜。著王履谦、长臻、督饬防河文武员弁。严密巡查。务将船只。设法收集。毋令余匪抢渡。现在官兵四路追剿。傥必须渡河。所有应用船只。仍著妥为豫备。勿致临时贻误。将此由六百里谕令知之。　　

○又谕、昨据讷尔经额等奏、河北剿贼。大获胜仗。怀庆解围。余匪西窜。该大臣等、复派员跟踪追剿。胜保亦亲督兵勇。追蹑其后。谅兹小丑。无难悉数歼除。惟该逆犬豕性成。虽所賸零匪无多。而四出狂奔。难保不再图句结。山陕与豫省交界地方。必应严密防范。舒兴阿、现在驻劄河南府。距孟津渡口甚近。著即督饬署副将珠克登实力巡防。如有余匪南窜。即行截剿。其余渡口。著陆应谷、督率该管地方官。会同弁兵。实力堵截。所有渡口船只。固当无误官兵往来。仍须严防窜匪偷渡。山西泽州。与怀庆密迩防堵。尤关紧要。哈芬现驻太行山口。著即督饬带兵员弁。会合各路官兵。实力兜剿。其逃窜之匪。尚恐有头目在内。务当四面躧缉。勿令一名漏网。将此由六百里各谕令知之。　　

○钦差大臣湖北提督向荣等奏报、攻袭雨花台等处贼营情形。得旨。似此等打仗。不过仅免大败。向荣等岂有意耽延耶。现在怀庆府贼匪歼捦殆尽。朕已将督领大员。分别施恩。汝等闻之知愧否。向荣在军营数载。岂反不如前耶。自军兴以来。闻汝营中。法令尚严。汝能箝制诸将。朕亦能制汝。若不能攻克金陵。汝亦无颜见朕。汝自度之。又奏、接奉廷寄。遵办上游师船。批。所筹俱是。但望速速成功也。暂署江甯将军苏布通阿等奏、佐领保全、御贼受伤验实。请将招集旗丁交管。得旨。保全既实系受过重伤著准其管带旗兵。此系朕格外恩施。因江南驻防。全行殉节所存无几。不可视为常例。致开侥幸偷生之路。以示朕爱惜旗仆之至意。又奏、遵查防御钟禄等受伤非虚可否饬令回任。批。著从宽免其置议。仍著随时查看。若不能奋勉。即行严办。　　

○河东河道总督长臻、奏报节逾处暑。黄水续长已消。各厅平稳。得旨。览奏俱悉。慎防秋汛。不可稍涉疏忽。　　

○执□□河都统毓书、奏报六月分粮价。得旨。嗣后每月奏报粮价。著用满汉合璧摺。清单仍用汉字。封筒亦书清字。其余一切照例事。如巡查七道岭情形等类者。亦仿此用合璧摺。　　

○戊寅。祭大社。大稷。上亲诣行礼。　　

○谕军机大臣等据裕瑞奏、查明川省各标镇协营、出师存营各兵确数一摺。据称、川省原额兵三万三千八十一名。叠次奉调出师。及本省派防实存营兵。虽二万八千有余。而通省额设八十二营。分布各处。俱形单弱。据舒兴阿咨称、拟调川兵。现值防堵吃紧之时。未便再行外调等语。川省与楚省毗连。现在贼氛未靖筹办防堵。尚恐不敷。执□力难外调。自系实在情形、著舒兴阿。体察情形。如陕西等处。有必须添兵设防之处、另行酌量拣调。毋庸调派川兵。以期两有裨益。将此由五百里各谕令知之。　　

○以军务纷繁。当差勤奋。赏军机章京郎中程恭寿、花翎。余加级纪录有差。　　

○己卯。谕内阁、孙瑞珍、庆祺奏、海运米石尾数、请折价交纳一摺。江苏省漕白粮米。由海运至天津除现已验收八十万五千四百余石。其未到漕米、一万八千四百余石尾数无多。该尚书等请照京仓折放米石。粳米每石一两四钱之数。饬令苏松粮道。折价交纳。派员解部。俾该粮道迅速回任。赶办来年新漕。著即照所请行。至撤局后。其续到沙船。即由庆祺、督同坐粮厅将经纪耗米验收拨运。以清款目。　　

○谕军机大臣等、吴文镕、吴振棫奏、请免南掌国贡使入京一摺。南掌国贡使。向由贵州、湖南、湖北、河南各省取道进京。惟现在粤匪未尽歼除。楚豫一带。尚有绕越行走之处。该贡使远道输诚。若仍令照例来京。转非所以示体恤。著该督抚、传旨该国使臣等。此次毋庸来京。仍著优与犒赏。妥为护送。俾令先行回国。贡物象只。即著赏收。由该督抚派员送京。其应行颁赏该国长、及正副使臣等银物。由该管衙门照办齐全。发交云南派员赍送出关。转交祗领。既可遂其悃忱。并可免其跋涉。以示朕怀柔远人。曲加体恤之至意。吴文镕、已有旨调任湖广总督。令其驰驿前往。罗饶典现已接任。著与吴振棫、会同宣谕该国使臣可也。将此由五百里各谕令知之。　　

○又谕、前获怀庆解围捷报。朕心稍慰。惟西窜余匪。约有若干人数。未据详细奏报。该大臣等、分派将弁。带领马步各队。跟踪追剿。并胜保亲督兵勇追蹑。此时余匪。究系逃往何处。是否窜入太行。抑或由黄河渡口回窜。连日追击。情形如何。著讷尔经额、飞速驰奏。以纾廑念。仍随时知照舒兴阿、张祥河、陆应谷、哈芬、于各要隘。一体严密堵截。务期悉数扫除。断不可令余烬复然。致滋延蔓。至逆首林＜氵凤＞详、李开芳、果否歼毙。并割取首级之乘轿贼目。是何姓名。仍遵前旨。迅即查明具奏。本日据王履谦等奏、孟津北岸空虚。请饬舒兴阿分兵五百名。移劄该处。以期兼顾。现在舒兴阿驻劄南岸。防剿亦关紧要。著讷尔经额、于河北官兵内。速拨五百名。派员带往孟津北岸驻劄巡查。较为妥速。又有人奏、风闻怀庆贼匪分股、于太行山建筑石城。为负嵎久抗之计。虚实尚难遽定等语。如果实有其事。该大臣务即相机剿灭。以期及早廓清。郝光甲、乌勒欣泰、均系特系防堵太行山要隘大员。并著饬令该总兵等、合力追截。毋稍迟误。将此由六百里谕令知之。　　

○又谕、王履谦、长臻奏、拏获逃匪、请分兵移劄孟津北岸、并王履谦前赴各口巡查各一摺。现在怀庆解围。余匪西窜。孟津渡口两岸。皆须严防偷渡。王履谦现已督同知府戴鸾翔等、于黄河上下各口。周历巡查。无论南岸北岸。均须兼顾。毋稍疏懈。并著长臻严饬河标弁兵。协同地方文武。认真巡防。毋令窜匪乘间偷渡。至西窜余匪。约有若干。究系逃往何处。河北现派官兵追击情形如何。并著随时奏闻。以慰廑念。将此由六百里各谕令知之。　　

○又谕、本日据李湘棻奏、清江防御粗备、拟带兵往山东交界、剿办土匪一摺。现在李僡已于七月十九日启程回省。所有查拏土匪。盘缉奸宄。并捐输团练各事。已降旨、令该抚饬知各属官绅。一体认真查办。清江地方。亦关紧要。李湘棻著毋庸带兵前往山东。仍随同杨以增、操练兵勇。巡查渡船。严密防堵。无稍疏懈。将此由五百里谕知杨以增、并谕李湘棻知之。　　

○又谕、瑞昌奏、拏获逃窜贼匪、并请旨督兵防剿一摺。现在怀庆解围。其逃窜余匪急应迅速严查。李僡已于前月折回东省。妥为布置。瑞昌著即留于濮州一带。督饬弁兵。严密巡防。一有匪徒窜入即行剿办。并宜严拏土匪。盘诘奸细。毋令句结为患。现经拏获从贼逆犯卢道谈一名。既经讯有确供。著即行正法。营总协领奇淩阿、著交部议叙。其随同获犯弁役。即由该将军酌与奖励。将此由五百里谕令知之。　　

○户部奏、山西巡抚哈芬疏称改铸铁钱变通军饷。请饬将宝晋局铸务酌核妥协章程奏明试办。得旨。部定章程迅速具奏。不可专恃哈芬奏到一议覆准岂尔部反不如外省耶。　　

○陕西巡抚张祥河奏严防黄河渡口。并封禁船只。得旨。言之甚易。而行之甚难。汝远在省垣。稽查难周。著咨行桂明、就近严查。以防偷渡。若该处文武。阳奉阴违。即由该提督专摺奏参。然汝系封疆大员断不可藉此卸责。　　

○调闽浙总督吴文镕、为湖广总督。以署四川总督慧成、为闽浙总督。未到任前。仍以福州将军有凤署理。实授裕瑞四川总督。　　

○调绥远城将军乐斌、为成都将军。以贵州提督善禄、为绥远城将军。未到任前。仍以归化城副都统盛埙署理。以广西右江镇总兵官布克慎、为贵州提督。贵州清江协副将德安、为广西右江镇总兵官。　　

○以剿办云南湾甸土匪出力。赏知府彭崧毓、花翎。余加级升叙有差。　　

○庚辰。上幸瀛台。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠河神庙。　　

○谕内阁、色克通额等奏、请将审讯俄罗斯巴毕尔、阿拉坦诺尔乌梁海等旗、恳乞都兰欲行入卡因卡兵拦阻巴毕尔负气将乌思都尔罗堆等马匹。一并抢劫一案。请仍交库伦办事大臣等、严行惩办等语。此案著即查照办过成案。交库伦办事大臣德勒克多尔济、讷勒亨额等、由彼行文俄罗斯固毕尔那托尔。饬令将越境之俄罗斯巴毕尔。解送库伦交界处所。会同俄罗斯官员办理。所有此案距乌梁海都兰游牧较远。著暂留科布多守候。其余乌思都尔罗堆都噶尔章京乌尔金之子都噶尔协理台吉固鲁扎布等、均著解交乌里雅苏台。饬交该旗。严加看守。俟库伦咨行。定有会办日期。饬令各该部落。由旗派员解送库伦。以备审办。　　

○又谕、刑部等衙门、题驳奉天省审拟杨堂详罪名一案。所驳甚是。此案承德县回民杨堂详、因妒奸谋杀米俭。脱逃至二年之久。潜回探信。经伊父杨希孟藏匿。旋被米俭堂兄米渶、拏获送官。杨希孟嘱留。不允争斗。以致杨希孟被米渶砍伤殒命。该府尹以杨堂详罪犯斩候。脱逃二年后被获。照例应改斩决。因逢恩诏免其逃罪。仍以斩候具题。经刑部以杨堂详谋命越衅。致伊父被砍殒命。与谋杀人致父自尽者。事同一律。即应按例拟以立决。事犯虽在恩诏以前。不准援免。议请驳令该府尹、另行按例妥拟报部。该犯情罪重大。毋庸交该府尹另题。致稽时日。杨堂详著即处斩。其米渶一犯依拟应绞。著监候秋后处决。所有错拟罪名之审转各官。著该部查取职名。照例议处。　　

○又谕、自贼匪窜扰大河南北。豫省官绅兵民人等戮力同仇。登陴守御。朕心实深嘉慰。昨怀庆解围。守土各官。均经优予奖赏。并特旨令统兵大臣将该处出力之官弁绅民兵勇。查明保奏矣。因思怀郡被困。将近两月竟能力捍危城。保障河北固因守土官吏。激励有方。亦由该郡士民。深明大义。允宜破格施恩用昭奖励。所有怀庆府县学额。著该部酌量增加。以为绅民固守者劝至开封之击退贼匪。许州之保全城邑民心坚定。均属可嘉。著一并赏加学额该部即查明该府州县学额酌拟加额名数具奏以示优奖。　　

○谕军机大臣等、寄谕兵部尚书桂良、昨因怀庆解围。余匪西窜。业据各统兵大臣。跟踪追蹑。复谕令舒兴阿、哈芬等、一体严密堵剿。本日据郭梦龄奏称、该逆于八月初二日窜入山西垣曲县。亟须添兵合剿。以杜北窜之路等语。现已谕知讷尔经额、迅速派兵。由泽州一路截剿。并分兵由获鹿、井陉、一路入山。以为太原后路接应。直隶为畿辅重地所有毗连山西各要隘。该尚书仍当随时妥为布置。慎密设防。并须缉拏土匪。盘查奸细。勿任句结为患。但须持以镇静。不可稍涉张皇。将此谕令知之。　　

○又谕、本日据郭梦龄奏、贼匪窜入晋境、扰及垣曲一摺。据称、该匪由怀庆府属济源县。窜入晋境。于八月初二日。围垣曲县城北门已开所有前派督办防堵之河东道张锡蕃垣、曲县知县晏宗望、均无下落。该县距省九百里。泽州、平阳等郡均与毗连。亟宜迅速剿办。著该大臣等、迅派精兵。由泽州入山。探明贼踪。迎头截击。并著官兵由正定府获鹿、井陉一路入山。以为太原后路接应。前经调防直隶之山西官兵。即可令其折回晋省。以资攻剿。山西与直隶处处毗连。关系甚重。想该大臣等、定能通筹全局迅速布置也。本日又据胜保奏、督兵追剿情形。已与善禄、西淩阿等两路进剿。由封门山邵原关、济源、顺黄河一带直赴垣曲矣。西窜贼匪。数尚不少。胜保统兵追剿。必须将士用命。方能有济。即如总兵郝光甲、前经托明阿、胜保、调赴西路堵截。若即遵调早渡沁河前往何至该匪从此路窜逸。著讷尔经额严饬该总兵等、星速追剿。如再有延误。定即重治其罪。胜保等裹粮遄行锣锅帐房未及带齐。著即催令粮台。迅速运送前进。其火药铅丸。均著随时接济。毋令匮乏。将此由六百里加紧谕令知之。　　

○又谕、本日据郭梦龄奏、贼匪于初二日、由济源之封门口窜入垣曲县城请调重兵赴晋、分头剿堵一摺。该县北界平阳。西邻河东。距省亦不及千里。惟该省官兵。调赴他省。已九千余名。巡抚哈芬、甫于初二日。自泽州前赴阳城。尚未知垣曲失事。是该处兵力既单。声执□力亦不联络。贼匪自怀庆败窜之后。奔突而西。及早剿除。尚易净尽。否则一路抢掠裹胁。恐又成滋蔓难图之执

□力。前据讷尔经额等奏派托云保、松玉、乌淩额、吴灿、达尔济、并善禄、西淩阿、郝光甲、乌勒欣泰、分带马步队跟踪追剿。胜保即于初二日。拔营亲督兵勇前进。谅必探明贼踪。设法兜捕。兹已谕令讷尔经额等、迅即督饬镇将大员。带兵由泽州一路抄出贼前。迎头截击。著托明阿、即统兵驰往。与胜保、善禄、合力夹攻。乘贼匪喘息未定。一鼓歼除。万勿稍有迟误。仍将剿办情形。随时驰奏。以慰廑怀。其河东道张锡蕃、垣曲县晏宗望有无逃避情事。与平泽蒲绛各属防守事宜。能否得力。一并查明具奏。将此由六百里加紧各谕令知之。　　

○又谕、据胜保奏、行抵济源、探明贼踪一摺并片陈郝光甲迁延情形。据称、于初二日拔营。徒步裹粮。径抵济源。适该逆围攻县城。闻大兵已到。即时西窜。幸未失守。现在胜保、与善禄、西淩阿、分路进剿。而该逆已窜入垣曲。且贼首伤而未死。匪党尚有数千。更恐分股窜突。抢掠裹胁。又成巨患。山西省筹办防堵。如封门山等处。有险可恃。竟被贼匪冲过。可见该省办理。全无实际。胜保现已赏加都统衔。统兵追剿。事权必须归一。所有各路大营追剿官兵。俱著准其调遣。以专责成。山西本省将弁兵丁。亦准酌量调拨。如有若郝光甲之不遵节制。迟延贻误者。即行严参治罪。山西兵力太单。哈芬又未悉贼情。恐其布置不能周密。胜保、善禄、西淩阿、等既分两路追剿。务须设法绕出贼前。或飞咨哈芬、令将何路官兵。调至何处。庶可前后夹击。不至纵贼四窜也。将此由六百里加紧谕令知之。　　

○又谕、本日据郭梦龄奏、贼匪西窜、扰及垣曲、亟请添派重兵、赴晋剿堵一摺。舒兴阿现驻河南府城。著即就近派委镇将大员。统带官兵。由平陆之茅津渡。星驰前往应援。与胜保等合力夹攻。总须抄出贼前。不令窜入平阳蒲绛一带。此股贼匪。败窜之余。迅束兜围。可期扫除净尽。总兵郝光甲、与乌勒欣泰、先由讷尔经额、派往追捕。该总兵等由何路进兵。即著该督饬令飞速前进。毋稍迟误。其黄河渡口。有珠克登带兵巡防。仍当严密侦察。潼关一带。与山西河南毗连。均须加意防守。不可稍有疏虞。将此由六百里加紧谕令知之。　　

○又谕、本日据哈芬奏、太行一带。布置周妥。该抚启程。折回阳城。据该抚所奏、二十七日。即探闻济源之白莪村。有贼匪四五百名盘踞。尚在怀庆城围未解之先。据称、飞咨讷尔经额、拨兵往剿。何以垣曲尚无准备。该抚此次所报。仅防阳城各隘。于垣曲防守。并未叙及。是又堕逆贼避实击虚之诡计。现在本省兵力。不能分拨出剿。该抚已抵阳城。急应前往扼要地方绕出贼前截击。万不可稍涉迟延。再有贻误。山西素鲜土匪。逆党骤难煽胁。惟民情素懦重身家而怯战斗。若地方官闻警惊惶。先将眷属迁移。必致居民纷纷逃避。著该抚严谕各属地方文武。联络绅民。悉力防御。但能固守城池。援兵一到立可歼除。此即坚壁御寇之善策。泽州府在籍御史王遹昭、闻其倡办团练。颇有成效。即传旨谕令督率练勇。商同本籍绅士。妥为保卫。潞安一带。防守亦关紧要。傥贼匪由泽潞一带。分路窜入。蔓延更不可问。署臬司郭用宾、现驻太行即责成严防不可稍有疏失。哈芬远在省南。所有省城一切筹防。著该藩司、即督饬文武员弁。并与特派帮办之前任太仆寺少卿徐继畬、及前任鸿胪寺卿贾克慎、前任内阁侍读学士郭景僖等、商同办理。总以镇定人心为要。若官眷先移。以致民情摇惑。即著严参重治其罪。河东道张锡蕃、垣曲县知县晏宗望、是否先期逃避。著该抚与该藩司、一体严查。傥有弃城先遁情形。即著革职拏问。按军法从事。断勿姑容。防守隘口各官兵。是否遇贼即溃。亦著查明具奏。蒲解等处。偪近陕省。尤应亟筹堵御。著即知照舒兴阿、张祥河、饬令派防文武一体严查。至胜保进剿赴晋之兵。应需粮饷。著该抚与该藩司、即饬承办粮台之员随时接济。毋稍缺乏。将此由六百里加紧谕知哈芬、并传谕郭梦龄知之。　　

○帮办军务都统衔内阁学士胜保奏、追剿西窜余贼。请饬山西抚臣及统兵各大员。拨兵截剿。得旨。惟有速速追剿。勿使余烬复然。况晋省富庶又密迩畿疆。情形紧要之至。无论各路军营。及山西本省弁兵。俱准汝调遣。方能得力。又奏、总兵官郝光甲、不遵调度。批。郝光甲既是有意迁延。汝可随后据实参来。　　

○漕运总督福济奏、遵议皖省请拨票盐十万引。招商贩运章程。每引缴盐价拨费等项银。二两有奇。应完正杂课银。全数在皖缴纳。以济军需。下部议行。　　

○以刑部左侍郎恒春、兼正黄旗汉军副都统。　　

○命候补总兵官万飞鹰、赴江西本籍。交巡抚张芾差遣委用。　　

○以剿办安徽颍州府捻匪出力。赏知州张清元、游击朱连泰、花翎。守备袁学忠等、蓝翎。并升补有差。　　

○以盘获从逆贼犯。予陕西知县唐霈霖等议叙。　　

○辛巳。太宗文皇帝忌辰。遣官祭昭陵。　　

○谕内阁、朕惟致治之方。安民必先察吏。各省府厅州县。皆系亲民之官。如能戢暴安良。留心教养。俾小民咸趋正业。何至惑于邪说相习为非。自军兴以来。被贼滋扰地方。固因奸民煽乱。亦由吏治废弛酿成巨患。即有一二循良之吏。力求整顿地方者。或因资格较深。循例迁擢。又或因该管上司调署他缺未能久于其任。致令司牧之官。视职守为传舍置地方利弊于不问。民风何由而淳。吏治何由而饬。现在被兵省分。疮痍未复。亟须廉明之吏。拯我群生。著各该督抚、察看该省紧要缺分。及凋敝之区慎简贤员。俾令弹压抚绥。力图补救。如果抚驭有方。著有实效。即行奏请给予升衔。仍留本任。数年之后。政成报最。朕必破格施恩超迁不次。其余各直省地方。并著各该督抚等、随时体察。如有人地相宜。不须更调者。亦可奏请加衔留任。俾得尽心民事。兴利除弊。日起有功。朕将求才于循吏之中。备他日封疆重寄。其各勉图报称。以副朝廷任官惟贤之意。将此通谕知之。　　

○又谕、僧格林沁等奏、请将管带三盟官兵之贝勒改派等语。喀尔喀贝勒布彦巴达尔呼、于上年承袭贝勒。未经阅历公事。系初学当差。于管带兵丁要差。不甚相宜。著即照所奏。改派乾清门行走之二等塔布囊布彦图、乾清门行走之三等塔布囊多尔济拉布坦。布彦图、著分管喀拉沁三旗官兵。多尔济拉布坦、分管土默特两旗官兵。仍著将三盟官兵。交额外侍郎拉木棍布扎布、总管那敷德等、妥为训练。勤加操演。并木兰马场内禽兽。均准其自行枪射。俾娴技艺。所请收好帐房。支搭席棚存身之处。著不准行。　　

○又谕、昨有旨、令该部酌增河南怀庆、及开封、许州各学额以示优奖。因思上年广西桂林、湖南长沙各省城。先后被围日久。均能竭力捍御转危为安。该处士民。志切同仇。深明大义。自应一体破格施恩。以昭激劝。所有广西桂林、湖南长沙、府县学额。著该部一并查明。酌拟加额名数具奏。　　

○钦差大臣大学士直隶总督讷尔经额等奏、余匪溃窜入山。派兵追剿。得旨。昨已有寄谕矣。据郭梦龄奏、垣曲被贼窜入。河北大局。朕不放心。卿等更不可稍存自矜之志。庶期有成也。
  </div>
  <div class="pagination">
   <a href="清实录咸丰朝实录_page148.html">
    上一页
   </a>
   <span>
    ...
   </span>
   <a href="清实录咸丰朝实录_page144.html">
    144
   </a>
   <a href="清实录咸丰朝实录_page145.html">
    145
   </a>
   <a href="清实录咸丰朝实录_page146.html">
    146
   </a>
   <a href="清实录咸丰朝实录_page147.html">
    147
   </a>
   <a href="清实录咸丰朝实录_page148.html">
    148
   </a>
   <span class="current-page">
    149
   </span>
   <a href="清实录咸丰朝实录_page150.html">
    150
   </a>
   <a href="清实录咸丰朝实录_page151.html">
    151
   </a>
   <a href="清实录咸丰朝实录_page152.html">
    152
   </a>
   <a href="清实录咸丰朝实录_page153.html">
    153
   </a>
   <a href="清实录咸丰朝实录_page154.html">
    154
   </a>
   <span>
    ...
   </span>
   <a href="清实录咸丰朝实录_page150.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
