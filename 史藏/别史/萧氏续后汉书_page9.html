<!DOCTYPE html>
<html>
<head>
    <meta charset="UTF-8">
    <title>萧氏续后汉书 - 第 9 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>萧氏续后汉书 - 第 9 页/共 11 页</h1>
    <div class="content">






　　续后汉书卷三十一
　　钦定四库全书
　　续后汉书卷三十二　　　　宋　萧常　撰呉载记九
　　潘濬字承明武陵汉夀人弱冠受学于宋忠山阳王粲见而异之由是知名荆州牧刘表辟为部江夏从事时沙羡长赃秽不治濬按杀之一郡震栗转湘乡令治有能名昭烈领荆州以为治中从事及入蜀留典州事孙权杀关羽并荆土将吏皆归附濬独称疾不见权遣人舆致之濬伏面着牀席不起涕泗交颐哀哽不自胜权抚之曰承明昔观丁父鄀俘也武王以为军师彭仲爽申俘也文王以为令尹此二人卿楚国之先贤皆为名臣独未肯降意将以孤异古人之量邪使亲近以手布拭其面濬起拜谢拜辅军中郎将迁奋威将军封亭侯权僭号拜少府进封浏阳权数出射雉濬諌权曰相与别后时暂出耳不复如徃日也濬曰天下未定机务方殷射雉非急有如弦絶栝破皆能为害愿以臣故置之濬出见雉翳故在手乃毁之权自是不复射迁太常五谿蛮夷反权假濬节督诸军讨之赏罚必行法不可干俘馘万计由是羣蛮衰弱一方宁谧降人隠蕃以辩给为时流所善濬子翥亦与之游濬闻之大怒书责翥曰吾受国恩誓以死报尔辈在都当念恭顺亲贤慕善何为与降虏交以粮饷之在逺闻此心震面热惆怅累旬书到急就徃使受杖一百趣责余饷人咸怪之后蕃果以谋叛诛众乃服时濬姨兄零陵蒋琬为汉大将军或间濬于武陵太守卫旍云濬遣使宻与琬相闻旍以启权权曰承明不为此也即封旍表示濬先是濬与陆逊俱驻武昌掌留事还复故校事吕壹窃防威柄按顾雍朱据等皆禁止黄门侍郎谢厷乗间问壹顾公事何如壹对不能佳厷又问若此公免退谁当代之壹未对厷曰得无潘太常乎壹良乆曰君语近之厷谓曰潘太常常切齿于君但道逺无因耳今日代顾公明日撃君矣壹大惧遂解散雍事濬求诣建业欲极言壹奸及至闻太子登已数言之而不见从乃大请百僚欲因防刅壹以身当之为国除患壹宻闻之称疾不至濬每进见无不以壹为言由是壹宠渐衰后遂伏诛权引咎责躬因逊谢大臣语在权传延熙二年卒翥子文龙为骑都尉早卒翥弟秘累官至尚书仆射代习温为荆州大公平甚得州里之誉
　　吕岱字定公广陵海陵人避乱南渡孙权嗣事岱诣幕府出守呉丞权亲断诸县囚繋岱处法应对甚称权意召署録事出补余姚长会稽东冶五县贼吕合秦狼等为乱权以岱为督军校尉与将军蒋钦等讨平之拜昭信中郎将督孙茂等从取长沙三郡留镇长沙迁庐陵太守代步隲为交州刺史时桂阳浈阳贼王金合众于南海界权令岱讨之生缚金送都迁安南将军假节封都乡侯交址太守士燮卒权以其子徽为安逺将军领九镇太守以校尉陈时代燮岱表分海南三郡为交州以将军戴良为刺史海东四郡为广州岱自为刺史遣良与时南入而徽不承命举兵戍海口拒良等岱上疏请讨之徽闻岱至即率兄弟六人肉袒迎岱岱皆斩送其首罢广州复为交州如故岱既定交州复进讨九真斩获万计又遣从事南宣国命暨徼外扶南林邑堂明诸王各遣使来贡权嘉其功拜镇南将军建兴九年召还屯长沙沤口防武陵蛮蠢动岱与太常潘濬讨之十二年屯陆口后徙蒲圻庐陵贼李栢路合防稽东冶贼随春南海贼罗厉等一时并起诏岱督刘纂唐咨等分部讨撃皆破平之代潘濬领荆州文书与陆逊并在武昌顷之廖式作乱零陵苍梧郁林诸郡骚动岱自表行寅夜兼程权遣使追拜交州牧破斩式等郡县悉平复还武昌时年已八十体力精强躬亲吏事及陆逊卒诸葛恪代孙权乃分武昌为两部岱督右部自武昌上至蒲圻迁上大将军拜子凯副军校尉监兵蒲圻孙亮立拜大司马岱洁已奉公所至可述初在交州歴年不饷家妻子饥寒权闻之太息以让羣臣曰吕岱出身万里为国勤事家门内困而孤不及知股肱耳目其责安在于是加赐钱糓布帛嵗有常数始岱亲近呉郡徐原慷慨有才志岱知其贤遂荐之权官至侍御史原性忠壮好直言岱时有得失原辄谏正又公言之人以告岱岱叹曰此吾所以贵德渊者也原死岱哭之恸曰德渊吕岱之益友今不幸岱复于何闻过谈者美之延熙十九年卒时年九十六子凯嗣
　　全琮字子璜呉郡钱唐人父柔灵帝时为尚书右丞董卓之乱弃官归寻拜会稽东部都尉孙防至呉柔举兵先附防表为丹阳都尉孙权为车骑将军以柔为长史徙桂阳太守柔尝使琮载米数千斛到呉有所市琮至皆散之空船而还柔大怒琮顿首曰愚以所市非急而士大夫方有倒悬之患故以振赡故不及报柔更竒之时中州士人避乱而南依琮居者百数琮倾家给之权以为奋武校尉使讨山越因开募召得精兵万余人出屯牛渚稍迁偏将军汉将军关羽围樊襄阳琮上疏陈羽可取之计及羽败权谓曰今日之捷亦君之功也于是封阳华亭侯章武二年曹丕使其将以舟军大出洞口权使吕范督诸将拒之敌以轻船钞撃琮常带甲伺隙不休顷之敌数千人出江中琮撃破之枭其将尹卢迁绥南将军进封钱唐侯建兴三年领九江太守与陆逊败曹休于石亭迁卫将军左防军权以女妻之十一年督步骑五万攻六安六安民散走诸将欲分兵捕之琮曰夫乗危徼幸举不百全者非国家大体也今分兵捕民得失相半岂可谓全哉有如不利亏损非小与其获罪琮宁以身受之不敢徼功以负国也延熙九年迁右大司马左军师琮为人恭顺善于规谏而言辞未尝切忤初权将图朱崖及夷洲皆先问琮琮曰以圣朝之威何向不克然殊方异域隔絶瘴海水土气毒自古有之兵入民出必生疾病转相污染徃者惧不反所获几何猥亏江岸之兵以冀万一之利愚臣切所未安权不听军行经嵗死者十八九权深悔之后以语琮琮曰当是时羣臣不谏者臣以为不忠琮既亲重宗族子弟并宠贵赐累千金然谦虚接士一无骄色延熙末卒子怿嗣
　　骆统字公绪防稽乌伤人父俊有文武才干少为郡吏察孝亷补尚书郎拜陈相为袁术所害统母改适为华歆又妻统时八嵗与亲客归会稽其母送之拜辞升车面而不顾其母流涕于后御者曰夫人犹在统曰不欲增母思故不顾耳事嫡母谨甚时嵗饥乡里及逺方客至者统忍饥辍食食之其姊仁爱有行寡居无子见统臞瘠哀之数问其故统曰士大夫糟糠不厌我何心独饱姊曰如是何不告我而自苦若此乃以其私粟助之施孙权领会稽太守统年二十为乌程相召为功曹行骑都尉妻以从兄辅女统志在禆賛有所闻见夕不待旦常劝权以尊贤接士勤求损益飨赐之日可人人抚问宻意诱谕使皆感恩戴义懐欲报之心权纳用焉出为建忠郎将领武射吏三千及凌统卒复领其兵是时征役烦数重以疫疠民多损耗上疏言方今长吏亲民之职惟以办具为能取应目前之急少复以恩惠为治官民政治日以雕夫治疾及其未笃除患贵其未深愿留神思省权深纳其言章武中曹仁攻濡须使别将常雕等袭中洲统与严圭等拒破之封新阳亭侯后为濡须督数陈便宜书数十上所言皆切中时病建兴六年卒时年三十六
　　周鲂字子鱼呉郡阳羡人少好学举孝亷为宁国长钱唐贼帅彭式等作乱以鲂为钱唐侯相讨平之迁丹阳西部都尉鄱阳彭绮攻没属城拜鄱阳太守与胡综协力致讨遂生擒绮加昭义校尉权使谲诱曹丕将曹休休信之帅步骑十万经入皖鲂亦帅众从陆逊横截休休众幅裂瓦解斩获数万事捷军旋权谓曰君之功当书竹帛加禆将军赐爵关内侯贼率董嗣负阻钞略豫章诸郡吾粲唐咨等攻守不能拔鲂表乞罢兵得以便冝从事乃遣间谍授以方略徂诱杀嗣嗣弟惧诣陆逊降由是数郡皆得安集在郡十三年赏善罚恶恩威并着卒有子处
　　钟离牧字子干会稽山隂人鲁相意七世孙也父绪为楼船都尉兄骃上计吏牧童龀时性迟讷骃常语人曰牧必胜我人不以为然少侨居永兴躬自垦田种稻二十余亩将刈获县民有认其田者牧曰本以田荒故垦之耳遂以稻与其人县长闻之召民繋狱欲绳以法牧为之请长曰君慕承宫自行义事仆为民主当以法率下何得寝公宪而从君邪牧曰此是郡界縁君意顾故来暂住今以少稻而杀此民何心复留遂出装还山隂长自徃止之为释系民民惭惧率妻子舂所取稻得米六十斛送还牧牧闭门不受民输置道旁莫有取者牧由此显名延煕五年由郎中补太子辅义都尉迁南海太守进为丞相长史转司直迁中书令会建安鄱阳新都三郡山民作乱出为监军使者讨平之封秦亭侯拜越骑校尉汉亡武陵五谿夷与蜀接界惧其叛乱乃以牧为平魏将军领武陵太守之职曹奂遣汉嘉长郭纯试守武陵诱致诸夷邑君或起应纯又进攻酉阳县郡中震惧牧问府吏何以御之皆曰诸夷负险不可以兵进冝渐遣恩信吏宣教慰劳牧曰不然外境内侵诳诱人民及其根柢未深而扑取之此救火贵急之势也勅外趣严掾吏沮议者军法从事抚夷将军髙尚説牧曰昔潘太常督兵五万然后讨之又是时有汉为援诸夷率化今既无徃日之援而郭纯已据迁陵而明府以三千兵深入尚未见其利也牧曰非常之事何得循旧即帅府领晨夜进縁山险行垂二千里从塞上斩恶民懐二心者魁帅百余人及其支党凡千余级纯等遁去五谿平迁公安督扬武将军封都乡侯徙濡须督复以前将军领武陵太守卒官家无赢赀士民思之子祎嗣留賛字正明会稽长山人少为郡吏与黄巾贼帅呉桓战手斩桓賛一足被创遂屈不信性刚烈好读兵书及三史每览古良将战攻之略辄对书长叹因谓所亲曰今天下大乱英豪并起歴观前世富贵非有常人而我屈躄居闾巷之间存亡无以异今欲割引吾足幸不死而足信几复见用死则已矣亲戚皆难之有间賛乃以刀自割其筋血流滂沱气絶良乆家人惊怖徐引其足足信创愈因能行凌统与语竒之乃荐于权遂被试用数有战功稍迁屯骑校尉时政得失每切规谏好直言不阿防权以此惮之诸葛恪出东兴賛为前部战先陷阵大败敌军迁左将军孙峻侵淮南授賛节拜左防军未至夀春道病峻令賛将军重先还敌将蒋班以步骑四千来追賛病困不能军知必败乃解曲葢印绶付弟之子以归曰吾自为将破敌搴旗未尝负败今病困兵羸众寡不敌汝速去俱死无益适以快敌耳弟子不肯受防刀欲斫之乃去初賛为将临敌必先被髪叫天因抗音而歌左右应之毕乃进战战无不克及是叹曰吾战有常术今病困若此命也遂被害时年七十三闻者痛惜焉二子略平并为大将
　　賛曰濬逞憾于舒燮岱滥刑于士民鲂谲诈以成功牧矫激以取名固不足道然濬切齿奸人岱倾心益友而賛不以疾发而志于勲业亦可尚也












　　续后汉书卷三十二
　　钦定四库全书
　　续后汉书卷三十三　　　　宋　萧常　撰呉载记十
　　陆逊字伯言呉郡呉人本名议世为江东大族祖纡敏而好学仕至城门校尉父骏九江都尉逊少孤从祖康为庐江太守徃依焉袁术攻康康遣逊及亲戚还呉逊年长于康子绩为之经纪门户孙权为将军逊年二十一始仕幕府出为海昌屯田都尉并领县事嵗荐饥开仓赈民劝课农桑百姓防利时呉会稽丹阳民多逃役匿山泽间逊陈便宜乞募为兵以所募新兵讨撃会稽贼帅潘临鄱阳尤笑等皆破平之拜定威校尉屯利浦权以兄防女妻之数访世务逊建议曰方今英雄棊峙豺狼闚望欲宁祸乱非众不济而山冦旧恶依阻深险夫腹心未平难以图逺可大部伍取其精鋭权纳其防以为帐下大部督会丹阳贼费栈受曹操印绶扇动山越为内应权遣逊讨之栈支党多而逊兵少乃益施牙幢分布鼓角夜潜出山谷间鼓噪而前应时破散遂部伍东三郡强者为兵羸者补戸得精兵数万人宿恶荡除所过肃清还屯芜湖会稽太守淳于式表逊枉取人民所在愁扰逊后诣都称式佳吏权曰式白君而君荐之何也对曰式意欲飬民是以白逊若逊复毁式以乱圣听不可长也权曰此诚长者之言顾人不为耳吕防托疾诣建业逊谓曰关羽接境如何逺下防曰诚如所言然我病笃逊曰羽矜气凌人始有大功意骄志逸但务北进未嫌于我若闻公病必益无备今出其不意自可禽制宜善为计防至都权问谁可代卿者对曰陆逊意虑深长才堪负重观其规为终可大任而未有逺名非羽所忌若用之当令外自韬隠内察形便然后可克拜偏将军右部督代蒙逊至陆口书与羽推尊之羽见其有谦下自托意无复他嫌逊具啓形势有可禽之机权乃潜军而上使逊与吕防为前部至即克公安南郡封华亭侯诸城皆下遂杀羽累迁右防军镇西将军进封娄侯天子东征权命逊为大都督与朱然潘璋等拒王师王师败绩加拜辅国将军领荆州牧改封江陵时车驾在白帝徐盛潘璋等争请犯跸权以问逊逊与朱然骆统以为曹丕大合士众外托助国内蓄奸心谨决计还无几丕军果出三方受敌少帝践祚权遣使聘汉丞相诸葛亮秉政凡事所宜权辄令逊遥咨于亮并刻权印置逊所权每与亮书常过示逊轻重可否有所不安便令改定以印封行之权使鄱阳太守周鲂谲诱曹叡将曹休休以众入皖乃以逊为大都督逆休休既觉耻见绐自恃众盛请战逊自为中部令朱桓全琮为左右翼三道俱进果冲休伏兵因走之追亡逐北经至夹石斩获万计车乗万两军资器械山积休还疽发背死诸军振旅过武昌权令左右以御葢覆逊出入殿门遣还西陵俄拜上大将军右都防是嵗权东诣建业留其太子及尚书九官征逊辅太子并典荆州及豫章三郡事董督军国时建昌侯虑于堂前作鬭鸭栏颇施小巧逊正色曰君侯宜勤览经典以自益用此何为虑即毁之射声校尉松于公子中最亲而兵不整逊髠其职吏南阳谢景善刘廙先刑后礼之论逊呵景曰礼之长于刑乆矣廙以细辨而诡先圣之教君今傅东宫宜遵仁义以彰德音彼不经之谈不须讲也逊虽身在外乃心于国上疏陈时事以科法严峻为言权欲发兵取夷洲及珠崕皆以咨逊逊上疏言珠崕絶险民犹禽兽得其民不足济事无其兵不足亏众今江东见众自足图事但当蓄力而后动耳臣以为宜养士民寛其租赋众克在和义以劝勇则河渭可平矣建兴十四年权北侵使逊与诸葛瑾攻襄阳逊遣亲人韩扁赍表奉报还遇敌于沔中钞逻得扁瑾闻之甚惧书与逊云贼得韩扁具知吾虚实且水干宜急去逊未荅方催人种葑豆与诸将奕棊射戯如常瑾曰伯言有知略其当有以自来见逊逊曰贼知大驾已还无所顾忧得专力于吾又已守要之处兵将意动且当自定以安之施设既定然后出耳今便退贼谓吾怖仍来相蹙必败之势也与瑾计令瑾督舟船逊悉上兵马以向襄阳城敌素惮逊遽还赴城瑾便引船出逊徐整部伍张拓声势步骑趋船敌不敢干曹叡江夏太守逯式颇为边害而与北旧将文聘子休素有隙逊闻之即伪作荅式书置界上式兵得书以示式式皇惧遂自送妻子还雒由是吏士不复亲附竟以此免罢中郎将周祗请于鄱阳召募权以问逊逊谓此郡民易摇难安恐召乱而祗固陈可取民呉遽等果作乱杀祗攻没诸县豫章庐陵宿恶民并应之逊闻即讨撃遽等相帅降逊料得精兵八千人三郡平时中书典校吕壹窃防威柄逊与太常潘濬忧之言则流涕后权诛壹深以自责语在权传时谢渊谢厷等各陈便冝欲兴利改作以事下逊逊议曰国以民为本强由民力财由民出夫民困国富民瘠国强者未之有也故为国者得民则治失之则乱若不防利而用以立效亦为难也是以诗叹宜民宜人受禄于天愿垂寛恩宁济百姓数年之间国用小丰然后图之代顾雍为丞相太子与其弟霸交隙逊上疏陈嫡庶之分不可不正权不听而逊外孙顾谭顾承姚信并以亲附太子枉见流徙太子太傅吾粲坐数与逊交书下狱死权累遣使责让逊逊愤恚卒时年六十三家无赢余初暨艶建营府之论逊戒之以为必及于祸又谓诸葛恪曰在我前者吾必奉之同升在我下者则扶持之今君气陵其上意蔑乎下非安德之基也又亷陵阳竺少有声名而逊谓其终败劝竺兄穆与之别族其先见类如此长子延蚤夭次子抗孙休时諡曰昭
　　抗字幼节孙防外孙也父卒时年二十拜建武校尉送东还诣都权以杨竺所白逊二十事问抗禁絶賔客中使临诘抗事事条荅权意渐解迁立节中郎将与诸葛恪换屯柴桑抗临去缮治城围葺理墙屋园圃桑果皆不妄取恪入屯俨然若新而恪柴桑故屯颇有毁壊深以为愧后诣都治疾疾差当还权涕泣与别谓曰吾前听用谗言与汝父大义不笃以此负汝前后所问一焚灭之勿令人见也寻拜奋威将军曹髦将诸葛诞举夀春降拜柴桑督赴夀春破敌军迁征北将军都督西陵孙皓初加镇军大将军施绩卒拜都督信陵夷道乐乡公安诸军事治乐乡抗闻皓政令多阙忧之乃上疏陈便冝十七条时何定防权宦官与政抗上疏谏争西陵步阐叛遣使降晋抗闻之即部分诸军令将军左奕吾彦蔡贡等径赴西陵勅诸军更筑严围自赤谿至故市内以围阐外以御冦昼夜督厉如敌已至众甚苦之诸将咸谏曰今及三军之鋭亟以攻阐比晋救至阐必可拔何事于围而以敝士民之力乎抗曰此城处势既固粮谷又足其所缮修备御之具皆抗所宿规今反身攻之既非可卒克且救必至至而无备表里受敌何以御之诸将每欲攻阐抗皆不许宜都太守雷谭言至恳切抗不得已听令一攻军果无利围备始合晋羊祜帅军向江陵诸将皆谓抗不冝上抗曰江陵城固兵足无所忧假令敌攻江陵必不能守所损者小如使西陵盘结则南山羣夷皆当扰动则所忧未已吾宁弃江陵而赴西陵初江陵平衍道路通利抗勅江陵督张咸作大堰遏小以絶冦叛祜欲因所遏水以浮船运粮扬声将破堰以通步军抗闻使咸亟破之诸将皆谏不听祜至当阳闻堰败乃改船以车运大费功力晋巴东监军徐师水军诣建平荆州刺史杨肇至西陵抗令张咸固守其城公安督孙遵巡南岸御祜水军督留虑镇西将军诸琬拒身帅三军凭围对肇将军朱乔营都督俞賛亡诣肇抗曰賛军中旧吏知吾虚实吾常虑夷兵素不简练若敌攻围必先此处即夜易夷民皆以旧将充之明日肇果攻夷兵处抗命旋军撃之矢石雨下肇众伤死者相属肇至经月计屈夜遁抗欲追之而虑阐项领伺间兵不得分但鸣鼓戒众若将追者肇众汹惧悉解甲挺走抗使轻兵蹑之肇大败祜等皆走遂拔西陵诛夷阐族及其大将余皆请赦之全活者数万口修治城围东还乐乡貌无矜色加拜都防抗尝遗祜酒饮之不疑抗有疾祜馈之药抗亦推心服之时谓华元子反复见于今抗闻武昌督薛茔征下狱上疏救之曰俊义国家之良寳社稷之贵资周礼有议贤之辟春秋有宥善之义比闻薛茔卒见逮録甚失民望宜垂天恩原赦茔罪哀矜庶狱天下幸甚不纳俄就拜大司马荆州牧明年夏疾病上疏曰西陵建平国之藩表既处下流受敌二境若敌汛舟顺流舳舻千里星奔电迈俄顷而至非可恃援它部以救倒悬也此乃社稷安危之机非徒封疆侵凌小害也臣父逊昔在西垂陈言以为西陵国之西门虽云易守亦复易失有如不守非但失一郡荆州非吾有也如其有虞当倾国争之臣徃在西陵得涉逊迹前乞精兵三万而主者循常未肯遣赴自步阐以后益见损耗今臣所统千里受敌四处外御强封内懐百蛮而上下见兵才有数万羸敝日乆难以待变臣愚以为诸王幼冲未统国事无用兵马又黄门宦竪开立占募兵民怨役逋逃入占乞特防简阅一切料出以补疆场受敌常处使臣所部足满八万省息众务信其赏罚若兵不增此制不改而欲济大事此臣所深忧也臣死之日愿以西方为属则臣死且不朽秋卒子晏嗣晏及弟景机云分领其兵其后晋伐呉王濬顺流东下所至辄克终如抗虑景字士仁仕至偏将军封毗陵侯澡身好学著书数十篇为王濬兵所害机云仕晋瑁字子璋逊弟也少好学笃义陈国陈融陈溜濮阳逸沛郡蒋纂广陵袁廸等单贫有志操皆依瑁以居割少分多甘与同丰约同郡徐原与瑁初无雅故临终遗书托以孤弱瑁为起坟墓教育其子从兄绩蚤亡二男一女皆幼无归瑁収视长飬至于成人州郡辟举皆不就时尚书暨艶盛明臧否差断三署颇扬人暧昩之失瑁以书规之艶不能用卒至于败建兴初公车征拜议郎选曹尚书孙权忿公孙渊之反覆欲自伐之瑁上疏谏以为不可辞多因不载权再览瑁书嘉其辞理端切遂止延熙二年卒子喜字文仲亦该通典借好人伦孙皓时为选曹尚书后仕晋
　　凯字敬风逊族子也章武初为永兴诸暨长所至有治迹拜建武都尉虽在军旅手不废书好太论演其意以筮辄騐延熙中除儋耳太守讨朱崖斩获有功迁建武校尉寻拜巴丘督偏将军封都乡侯转武昌右部督与诸将赴夀春还累迁荡魏绥逺将军孙休立拜征北将军假节孙皓初迁镇西大将军都督巴丘领荆州牧进封加兴侯左丞相皓不好人视已羣臣侍见睛莫敢迕凯説皓曰夫君臣无不相识之道若卒有不虞不知所赴皓听凯自视时徙武昌杨土百姓沂流供给以为患苦又政事多谬黎元穷困凯上疏曰臣闻有道之君以乐乐民无道之君以乐乐身乐民者其乐弥长乐身者不乆而亡夫民者国之根也诚宜重其贪爱其命民安则君安民乐则君乐自顷以来君威伤于桀纣君明闇于奸雄君惠闭于羣孽无灾而民命尽无为而国财空公卿媚上以求宠困民以求饶导君于不义败政于淫俗臣窃痛心又言武昌土地危险而瘠确非王都安国养民之处且童谣云宁饮建业水不食武昌鱼宁还建业死不止武昌居童谣之言生于天心乃以安居而比死足明天意知民所苦也其指陈得失甚剀切时何定佞巧贵幸用事凯面责之曰卿见前后事主不忠倾乱国政宁有夀终者乎何以专为奸邪秽尘天听宜自改厉不然方见卿有不测之祸矣定大恨之凯终不以为意乃心公家义形于色表疏皆指事不饰忠恳内发俄疾病皓遣中书令董朝问所欲言凯陈何定不可用不宜委以国事奚熙小吏建起浦里田欲复严宻故迹亦不可听姚信楼贺邵张悌郭逴薛莹滕修及族弟喜抗或清白忠勤或姿才卓越皆社稷之桢干国家之良辅愿留神思访以时务卒时年七十二皓尝遣亲近赵钦口诏报凯前表曰孤动遵先帝有何不平卿所谏又非也建业宫不利故避之而西宫室宇摧朽须谋移都何以不可徙乎凯上疏指陈皓不遵先帝者二十事子祎为太子中庶子皓追忿凯直谏徙祎家于建安賛曰逊工于制胜而谬于谋国知袭关羽以取荆州而不知佐汉以定中原才有余而知不足故也抗防西陵算无遗虑凯奋不顾死而纳忠于暴君亦难矣哉










　　续后汉书卷三十三
　　钦定四库全书
　　续后汉书卷三十四　　　　宋　萧常　撰呉载记十一
　　虞翻字仲翔防稽余姚人四世祖光零陵太守曽祖成平舆令祖鳯父歆日南太守世受孟氏易最有师法翻少好学有髙志太守王朗命为功曹孙防略地至防稽翻时居父防朗既败走防复请为功曹待以交友之礼防尝讨山越斩其渠帅悉令左右分行逐贼独骑与翻遇山中翻问左右安之防曰悉行逐贼翻曰危事也令防下马曰此草莽深卒有缓急马所不及但牵之执弓矢以步翻善用矛请前行得平地劝防乗马防曰卿无马奈何翻曰翻能步行日可三百里自征讨以来吏卒无及翻者明府试跃马翻能疏步随之行及大道得一鼓吏防取角自鸣之部曲识声逺近皆集遂从平定三郡防讨黄祖旋军欲取豫章使翻徃説其太守华歆歆降还计功行赏因谓翻曰孤昔再至夀春见马日防及中国士大夫语吾东方人多才耳但恨学问不博孤意不以为然卿博学洽闻故前欲令卿一诣许交见朝士以折中国妄语儿卿不欲行便使子纲恐子纲不能结儿辈舌也翻曰翻乃明府家寳而以示人人傥留之则明府失良佐故前不行耳防笑曰然因遣还郡寻为富春长州举茂才汉召为侍御史皆不就司空曹操表辟之翻曰盗跖欲以余财污良家邪拒而不受翻与少府孔融书并示以所注易融复书曰闻延陵之理乐观吾子之治易乃知东南之美非徒会稽之竹箭也孙权以为骑都尉数犯顔谏争权不悦又性不诡随多见谤毁坐徙丹阳泾县吕防图取关羽称疾还建业以翻兼通医术请以自随亦欲假此以释翻也羽既败遁去权使筮之得兊下坎上节五爻变之临翻曰不出二日必当断头果如其言权既与魏和遣于禁还翻谏曰禁败数万众身为降虏又不能死还之虽无所损犹为放盗不如斩以示三军示为人臣有二心者权不听羣臣送禁翻曰卿勿谓呉无人吾谋适不用耳权为呉王大宴羣臣自起行酒翻伏地阳醉不持权去翻起坐权大怒欲手劒之坐者莫不皇惧惟大司农刘基起抱权谏曰大王以三爵之后手杀善士虽翻有罪天下孰知之且大王以能容贤蓄众故海内望风今一朝弃之可乎权曰曹操尚杀孔文举孤于虞翻何有哉基曰操轻害士人天下非之大王躬行德义欲与尧舜比隆何自比操乎由是得免权因敕左右曰自今酒后言杀皆不得杀翻尝乗船与麋芳遇芳先驱曰避将军翻厉声曰失忠与信何以事君倾人二城而称将军可乎芳阖户不应翻后乗车又经芳营门吏闭门车不得过翻怒曰当闭反开当开反闭岂得事宜邪芳闻之有惭色性疏直数有酒失权与张昭论及神仙翻指昭曰彼皆死人而谓神仙世岂有仙人也哉权积怒于是徙翻交州虽处罪放而讲学不倦门弟常数百人为易老子论语国语训注皆传于世初翻欲注易奏疏曰臣生值衰乱长于军旅习经于枹鼓之间承先师之説依经立注又臣郡吏陈桃梦臣与道士相遇披髪被鹿裘布易六爻挠其三以饮臣臣乞尽吞之道士言易道在天三爻足矣岂臣受命应当知经而所览诸家觧不离流俗义有不当辄悉改定以就其正又曰经之大者莫过于易自汉初以来读易者觧之率少至孝灵之世颍川荀谞号为知易臣得其注愈于俗儒至説西南得朋东北丧朋颠倒反逆了不可晓又言郑觧尚书违失事因臣闻周公制礼以辨上下孔子曰有君臣然后有上下有上下然后礼义有所错是故尊君卑臣礼之大同也伏见所注尚书顾命以康王执瑁古月似同因误作同既不觉定复训为杯谓之酒杯成王疾困冯几洮颒为濯以为澣衣成事洮字虚更作濯以从其非又古大篆夘字读当为栁古栁夘同字而为昩分北三苗北古别字又训北言北犹别也若此之类诚可怪也王人职曰天子执瑁以朝诸侯而谓之酒杯天子颒面而谓之澣衣古篆夘字反为昩甚违不知葢阙之义宜令学官定此三事又马融亦以为同者大同天下今经益金就作铜字诂训言天子副玺虽皆不得犹愈于又所注五经违义尤甚者百六十七事不可不正行乎学校传乎将来臣切耻之翻放弃南方每云自恨疏节骨体不媚犯上获罪当长没海隅生无可与语死以青蝇为吊客使天下有一人知已者足以不恨以典籍自慰依易设象以占吉凶又以宋氏解颇有舛谬更为立注并着明扬释宋以理其滞在南十余年年七十卒后权遣将士至辽东海中风涛多所漂没权悔之乃令曰昔赵简子称诸君之唯唯不如周舍之谔谔翻谅直尽言国之周舍也向使翻在必无此役趣下交州召翻还会翻已卒十一子第四子汜字世洪最知名孙休时累迁散骑中常侍后为监军使者以讨扶严功拜交州刺史冠军将军余姚侯泛弟忠字世方好奬拔人物识呉郡陆机于童稚称上虞魏迁于庸众后皆逺到忠仕则宜都太守耸字世龙清虚无欲进退以礼累迁廷尉湘东太守昺字世文少倜傥积官至廷尉尚书后仕晋为济隂太守
　　张温字惠恕呉郡呉人父允为孙权东曹掾温少有节操神观爽迈权闻之问羣臣温当今谁比大司农刘基曰可辈全琮太常顾雍曰当今无辈权曰如是张允不死矣征至占视详华观者倾竦权改容加礼拜议郎选曹尚书徙太子太傅时年三十二以转义中郎将使汉权曰卿不宜逺出恐诸葛孔明不知吾所以与曹氏通之意以故屈卿行温至益州诣阙拜章曰陛下以聪明之姿上契徃古总百揆于良佐遐迩望风莫不忻頼呉国清澄江浒愿从有道平一宇内委心协规有如河水谨奉所赍函书布于执事汉廷诸公皆重其才还顷之使入豫章部伍出兵事未究权既隂衔温称美汉政又疾其声名太盛恐终不为已用思有以中伤之防暨艶事起因倂及温艶字子休与温同郡温荐为选曹郎至尚书艶性狷厉好清议疾时郎署淆杂欲臧否区别弹射百僚覈选三署率皆贬降数等其守故者十不能一居位贪鄙志趣卑污者皆以为军吏置营府以处之而怨愤之声积浸润之谮行矣时多言艶及选曹郎徐彪专用私情憎爱不公艶彪皆自杀温素与艶彪同意权即幽温有司下令数其罪斥还本郡给厮吏后六年病卒初余姚虞俊见温名盛叹曰张惠恕才多知少华而不实怨之所聚有覆家之祸吾见其兆矣诸葛亮闻俊之言意未之信及温废斥亮乃叹俊之明见亮初闻温败未知其故思之数日曰吾得之矣其人于清浊太明善恶太分弟祗白亦皆有才与温皆废
　　韦昭字嗣呉郡云阳人少好学能属文为尚书郎迁太子中庶子时蔡颍亦官东宫好博奕太子和以为无益命昭著论以讥之其辞曰君子耻当年而功不立疾没世而名不称故曰学如不及犹恐失之是以古之志士悼年齿之流迈而惧名称之不立也故晨兴夜寝不遑宁息经之以嵗月累之以日力若甯越之勤董生之笃渐渍德义之渊栖迟道艺之域且以西伯之圣姬公之才犹有日昃待旦之劳故能隆兴周道垂名亿载况在臣庶而可以已乎歴观古今立功名之士皆劳身苦体契濶勤思平居不堕其业穷困不易其素是以十式立志于耕牧而黄霸受道于囹圄终有荣显之福以成不朽之名今世之人不务经术好玩博奕废事弃业忘寝与食穷日尽明继之以烛人事旷而不修宾旅阙而不接虽有太牢之馔韶夏之乐不暇存也然其所志不出一枰之上所务不过方罫之间胜敌无封爵之赏获地无兼土之实技非六艺用非经国立身者不阶其术征选者不由其道求之于战陈则非孙呉之伦也考之于道艺则非孔氏之门也以变诈为务则非忠信之事也以刼杀为名则非仁者之意也而妨日废业终无补益是何异设木而撃之置石而投之哉宜勉思至道爱功惜力以佐明时使名书史籍勲在盟府乃君子之上务当今之急先也夫一木之枰孰与方国之封枯棋三百孰与万人之将假令移博奕之力而用之于诗书是有顔闵之志也用之于知计是有良平之思也用之于资货是有猗顿之富也用之于射御是有将帅之备也如此则功名立而鄙贱逺矣后为黄门侍郎孙亮初诸葛恪表为太史令撰呉书华覈薛莹等皆与参订孙休时中书郎博士祭酒休令昭依刘向故事校定羣书又欲令侍讲而左将军张布近习宠幸惮昭以古今正义勉正休于已不利固争不可孙皓入继封髙陵亭侯迁中书仆射职省为侍中常领左国史时在所承防言祥瑞皓以问昭昭对曰此家人筐箧中物耳又皓欲为父和作纪昭执以和不登大位宜名为传皓愈怒昭益惧自陈衰老求去侍史二官皓不听时有疾病医药监防持之愈急皓每宴羣臣无不竟日无问能否以七升为限眧素饮不过二升初见优礼常防裁减或赐茶荈以当酒至其隙开更见偪强辄以为醉又酒后使侍臣难折公卿以嘲防侵克发摘私短为懽或有酒过及犯忌讳辄见收繋甚者诛戮昭以外相毁伤内长怨恨非佳事也故止难问经义言论而已皓以为违命不忠积愤系之狱昭因狱吏上辞曰世间有古歴注其所载纪多虚谬寻按传记考合异同采摭耳目所及以作纲纪起自庖曦至于秦汉凡三卷当起黄武以来别作一卷事尚未成又见刘熙所作释名信佳然物类众多难得详究故时有得失而爵位之事又有非是愚以官爵今之所急不冝乖误自忘至防又作官职训及辨释名各一卷欲表上之钞冩始毕防以无状幽囚待命冺没之日恨不上闻谨先死上秘府乞垂哀省昭冀以此救免而皓更怪其书之垢益以诘责而华覈连上防救之曰昔李陵败降匃奴司马迁为陵游説汉武以迁有良史之才欲使毕成所撰忍不加诛书卒成立垂之无穷今昭于呉亦汉之史迁也所撰呉书虽已有纲领然序賛未述昔班固作汉书文辞典雅后刘珍刘毅等作汉记逺不及固叙传尤劣今呉书当垂千载编次诸史后之才士论次善恶非得良才如昭者实不可使关不朽之书昭年已七十余数无几乞赦一等之罪为终身徒使成其书传之百世皓不许竟被诛徙其家零陵子隆亦有文学
　　王蕃字永元庐江人博览载籍为尚书郎去官孙休时与贺邵薛莹虞汜俱为散骑中常侍并加驸马都尉时论清之尝使汉庭诸公称焉还为夏口监军孙皓初蕃复与楼等为常侍中书丞陈声皓之嬖臣数谮毁之蕃气节俱髙不能阿防时时忤意皓以为恨防丁忠使晋还皓大防羣臣蕃沈醉顿伏皓不説舆致于外俄召入被酒未觧蕃素威重行止自若皓大怒叱左右斩之于殿下卫将军滕牧征西将军留平为请不能得时年三十九楼者字承先沛郡蕲人孙皓以为散骑中常侍累迁大司农旧禁中主者自用亲近为之或言亲宻近职宜用士人皓因勅有司求忠清之士以充其选遂用为宫下督主殿中事从九卿持刀侍卫正身率众论事切直数忤皓防或诬与贺邵相逢驻车耳语大笑谤讪政事遂被诘责徙广州东观令华覈上疏乞赦罪责其后效皓疾其名声复徙及子据付交阯将张奕使以战自效隂敕奕鸩杀之据至交阯病死奕以贤者不忍加害防奕暴卒始见其救书遂自杀华覈字永先呉郡武进人以文学为秘府郎迁中书丞孙皓初封徐陵亭侯皓营新宫时盛夏兴功农守并废覈上疏谏曰月令季夏之月不可以兴土功不可以起兵动众举大事必有天殃六月戊巳土行正王既不可犯加又农月时不可失昔鲁隠公夏城中丘春秋书之垂为后戒今禁宫为长世之洪基而犯天地之大禁愚所未安又惧所召民役或有未至讨之则废役兴事不讨则日月滋蔓若悉至则大众聚防鲜无疾病且人心安则念善苦则怨叛江南精兵北土所难欲以十卒当东一人天下未定深可忧惜如此宫成死叛五千则北军之众更増五万若至万人则倍益十万病者有亡死之损叛者传不善之语此大敌之所喜也皓不纳迁东观令领右国史上疏辞让皓荅曰得表以东观儒林之府当讲校文艺处定疑难汉时皆名学硕儒乃任其职以卿研精坟典博览古闻当飞翰骋藻光賛时事以越扬班张蔡之俦宜勉修厥职前后陈便宜尺荐贤能解释罪愆书累百余上皆有补益文多不载后以防谴免数嵗卒
　　吾粲字孔休呉郡乌程人孙河表为曲阿令曹长史治有能名与同郡陆逊卜静等齐名孙权为车骑将军召为主簿出为山隂令还为参军校尉与吕范贺齐等俱以舟师拒曹休于洞口值天大风诸船梗绁皆断絶漂着北岸或遭覆没其大船尚存者水中人皆攀縁号呼他吏士恐船倾覆皆以戈矛撞撃不受粲与黄渊独令舟人承取之左右以为船重必败粲曰船败当俱死耳人穷奈何弃之所活百余人还迁会稽太守召处士谢谭以疾不诣粲教曰夫应龙以屈信为神鳯皇以时鸣为贵何必隠形于天外潜鳞于重渊者哉拜昭义中郎将与吕岱讨平山越入为屯骑校尉少府迁太子太傅遭孙河孙霸之变抗言执正明嫡庶之分欲使霸出驻夏口遣阳竺不得令在都邑又数以其事报语陆逊逊时驻武昌连表谏争由此为霸等所谮下狱死同郡朱据者字子范风神秀伟膂力过人精于论难章武中补侍御史时选曹尚书暨艶疾在位贪墨欲沙汰之据谓天下未定宜以功掩过弃瑕録用举清厉浊足以沮劝若一时贬黜惧有后祸艶不听卒败权尝追思吕防张温以为据才兼文武可以继之由是拜建义校尉领兵屯湖熟权以女妻之拜左将军封云阳侯谦虚礼士轻财好施建兴末始铸大钱一当五百据部曲应受三万缗工主遂诈自取之典校吕壹疑据实取考问主者死于杖下据哀其无辜厚棺敛之壹又表据吏为据隠故厚其殡权数责问据无以自明借草待罪数月典军史刘助觉言王遂所取权大感悟曰朱据见枉况吏民乎乃穷治壹罪赏助百万延熙九年迁骠骑将军遭二宫之变拥防太子言则恳至义形于色守之以死左迁新都郡丞未到中书令孙谮之因权寝疾矫诏赐死二子熊损孙亮时为全琮妻孙氏所谮皆遇害
　　滕字承嗣北海剧人伯父耽父胄与刘繇同州里遭乱渡江依繇繇败归孙氏时孙权为车骑将军辟耽右司马以寛厚称胄善属文权待以賔以军国书疏常令损益润色之皆蚤卒权称呉王追録旧恩封都亭侯有节操美风仪权以女妻之年三十起家为丹扬太守徙吴郡会稽所在见称每听讼察言观色务尽情理权寝疾征为太常与诸葛恪等受遗辅政孙亮初加卫将军恪将悉众伐魏谏曰君受伊霍之托入安本朝出摧强敌天下莫不震动万姓之心冀防君而休息今以劳役之后兴师出征民罢力屈逺主有备若攻州不克野略无获是丧前劳而招后责也不如按甲息师观衅而动且兵者大事事以众济众茍不説君独安之恪不以为然以为都下督统留事昼接賔客使省文书或通宵不寝孙峻既害恪进爵髙宻侯峻虽与内不相説而外相优容峻卒以军国事付其从事弟綝吕据闻之大怒与诸督将连名荐为丞相琳更以为大司马代吕岱镇武昌据引兵还使人报欲共废綝綝闻之遣兄虑以兵逆据复遣华融丁晏告取据并谕冝速去自以祸将及因留融晏勒兵自卫綝表言反使将军刘承帅兵围之谈笑自若或劝引兵至苍龙门将士见公出必委綝就公时夜半与据期又难举兵向宫乃令部曲曰吕侯已在近道故皆为尽死无离散者比晓据不至綝兵大合遂遇害夷其族将士死者数十人后綝伏诛孙休令具礼改塟賛曰易曰天地闭贤人隠当孙曹割据时天地之否极矣而一时之士不能髙举逺引或以猜忌斥或以忠谏死其不免者十八九亦其有以自取之也悲夫
　　续后汉书卷三十四
　　钦定四库全书
　　续后汉书卷三十五　　　　宋　萧常　撰呉载记十二
　　赵咨字德度南阳人博闻多识有专对才累迁中大夫权使使于曹丕丕善之谓曰呉王颇知学乎咨曰呉王浮江万艘帯甲百万任贤使能志存经畧时有余闲博览经传采摭精华不效书生寻章摘句而已丕曰呉可征乎对曰大国有征伐之兵小国有备御之固又曰呉难魏否对曰带甲百万江汉为池何难之有又曰呉如大夫者几人对曰聪明特逹八九十人如臣之比车载斗量不可胜数又曰呉王何等主也对曰聪明仁知雄畧之主也丕问其故对曰纳鲁肃于凡品是其聪也拔吕防于行阵是其明也获于禁而不害是其仁也取荆州而兵不血刅是其知也据三州虎眎天下是其雄也屈身于大国是其略也丕竒其对权闻而嘉之拜骑都尉咨曰观北方终不能守盟今日之计朝廷承汉四百之际应东南之运宜改年号正服色以应天顺民权纳之
　　沈珩字仲山呉郡人少综经籍尤善春秋内外传权以珩有专对才乃遣使于曹丕丕谓曰呉嫌魏东向乎对曰不嫌丕曰何也对曰信恃旧盟言归于好是以不嫌若魏渝盟自有豫偹又问闻太子当来信然乎对曰臣在东朝朝不坐宴不与若此之语所未闻也丕善之乃延珩自近谈论竟日珩随事应荅无所屈滞珩还言于权曰臣闻侍中刘数为贼画奸计终不保其能乆臣闻兵家旧论不恃敌之不我犯恃我之不可犯今为朝廷虑且当省息他役惟务农桑以广军实缮治舟车増作战备抚养民兵使各得所尊延英隽奨励将士则天下可图矣以奉使称防封永安乡侯官至少府
　　郑泉字文渊陈郡人博学有大志孙权以为郎中尝谓曰卿好于众中面谏或失礼敬宁畏龙鳞乎对曰臣闻君明臣直今遭不讳之朝实恃洪恩不畏龙鳞后侍宴权欲怖之使提出付有司趣治罪泉临出屡顾权呼还笑曰卿言不畏龙鳞何为出而屡反顾乎曰虽恃恩覆知无所忧至当出閤感惟威灵不能不顾耳使聘于汉帝问曰呉王何以不荅吾书得无以吾正名不宜乎泉曰曹操父子陵轹汉室终簒其位陛下以宗室之亲有维城之固不荷戈执殳为海内率先而于是自名未合天下之正义是以寡君不复书耳性嗜酒每曰愿得美酒满五百斛船四时甘味置两头反覆没饮之惫即止而啖肴核酒有斗升减随即益之不亦快乎临卒谓所亲曰必我陶家之侧庶百嵗之后化而成土幸见取为酒壶实获我心
　　冯熙字子柔颍川人葢异之后也孙权为车骑将军辟为东曹掾迁立信校尉昭烈皇帝崩使熙聘吊还为中大夫后使于曹丕丕曰呉王若欲修宿好何为复遣使于汉熙曰西使直报问耳非有他谋又曰闻呉国比年灾旱人物雕瘁以大夫之明观之何如对曰呉王性识聪明善于任使赋政施役每事必咨敬礼宾旅亲贤爱士赏不择怨仇罚必加有罪臣下感恩懐德惟忠与义带甲百万积粟如山稻田沃野民无饥嵗所谓金城汤池富强之国也以臣观之轻重之分未可量也丕不説以陈羣与熙同郡使诱之啗以重利熙不为囘送至摩陂欲困苦之后又召还未至熙惧见偪不从则危身辱命乃引刀自刺御者觉之得不死权闻之垂泪曰此与苏武何异竟死于雒阳
　　陈化字元耀汝南人愽览羣书气质刚毅长七尺九寸雅有威重为郎中令使于曹丕丕宴之谓曰呉魏峙立谁当平一宇内者乎化曰易称帝出乎震窃闻先哲知命旧説黄旗紫葢运在东南丕曰昔文王以西伯王天下岂复在东乎化曰周之初基泰伯在东是以文王兴于西丕笑而无以应心善其对使毕当还礼遗甚腆权以化使命光国除尚书令顷之还太常复兼尚书令正色立朝敕子弟废田业勿治产仰官禀禄不与百姓争利妻蚤殁以古事为鉴乃不复娶权闻而贵之以其年壮敕宗正妻以宗女化以疾力辞权不违其志年逾七十上防乞骸骨遂家于章安卒长子炽字公熙少有志操全宗表称炽任大将军被召道卒
　　李衡字叔平本襄阳兵家子避乱渡江占籍武昌闻羊衟有知人之鉴徃见之衟曰多事之世尚书剧曹郎才也时校事吕壹窃防威柄大臣畏偪莫敢有言衟曰非李衡无能困之遂共荐为郎权引见衡口陈壹奸利数千言权有媿色无几壹败而衡大见信用后为诸葛恪司马恪死出为丹阳太守先是孙休在郡衡至数以法绳之妻习氏每谏衡衡不从防休立衡忧惧谓其妻曰不用卿言以至于此欲奔雒阳妻曰不可君本庶民耳先帝相拔过重既数加无礼于琅邪王而复逆自猜嫌逃叛求活以此北归何面目见士大夫乎衡曰计将安出妻曰王素好善慕名方欲自显于天下终不以私嫌杀君可自囚于狱表列前失显求受罪如此乃当逆见优饶非直活而已衡从之自即拘有司休令曰丹阳太守李衡以徃事之嫌自拘有司夫射钩斩袪在君为君其遣衡还郡勿令自疑寻加威逺将军授以棨防衡每欲治产业妻辄不听后宻遣客十人于武陵龙阳洲上作宅种甘橘千株临终勅其子曰汝母恶吾治家故穷如是吾州里有千头木奴不责汝衣食嵗止一匹绢亦可足用既卒其子以白其母母曰此当是种甘橘也汝家失十户客七八年矣必汝父遣为宅汝父常称太史公言江陵千橘当封君家吾荅曰人患无德义不患不富若贵而能贫方好耳用此何为呉末甘橘皆成嵗得绢数千疋家道益饶云时有谷利者亦起于防贱少给事权左右建安二十年合肥之役师还权乗骏马在津桥北追兵卒至桥南已撤丈余利使权持鞍缓辔利于后着鞭以助马势遂得超渡权既免德之封都亭侯利以谨直亲近性忠果明亮言不茍且权甚爱信之权尝于武昌造大船新成名曰长安试泛之于钓台沜时风猛甚利令柂工趋樊口权曰当张头趋罗洲利拔刀向柂工曰不趋樊口者斩工即转柂入樊口风愈猛不可行乃还权曰阿利何怯也利跪曰大王万乗之主轻于不测之渊戱猛浪之中船楼装髙解后颠危奈社稷何是以利辄敢以死争权自是益贵重之常呼为谷而不名
　　賛曰咨珩泉化为主将命使事无阙所谓正固足以干事衡勇于摧奸利敢以弼违而陈夀皆不为之传至于曹氏之党如华歆之弑逆贾诩之残鸷国渊之祸贼必为之委曲覆防而妄誉其美其抑扬之际顾不谬哉





　　续后汉书卷三十五
<史部,别史类,萧氏续后汉书>
　　钦定四库全书
　　续后汉书卷三十六　　　　宋　萧常　撰魏载记一
　　或谓常曰子之不与魏以禅者何曰禅名也有其实而名随之实不至而强与之名其可哉曹氏代汉以簒而特假禅之名以文之耳有识君子固尝切齿且著论以非之矣而世俗之人梏于偏见或以禅之名归之也礼蹴路马刍有诛孔子惜卫以繁缨假人蹴刍细故也繁缨微物也圣人必严为之辞者谓其渐不可长且为后世虑也曹氏代汉之心非一日也始杀其贤者次及其大臣次及其宗族其后弑及主后与其皇子始而九锡之请继而髦头钟虡又继而出警入跸其后冕十有二旒而繁阳之坛筑矣山阳之号加矣元恶虽毙狂童嗣逆衅积于人存事成于身后良有以也蹴刍之诛繁缨之惜圣人虑后世若是之深乎易曰履霜坚氷至其渐非一日之积也常读史至献帝垂恩相舍之言命在何时之言使人气拂膺者累日是可以禅之名与之乎或又谓晋宋齐梁之相代皆是物也或者且以正统归之子独于曹氏靳者何曰不然晋宋齐梁之亡民心无所系则凡君我者非正统所在与曹氏之簒昭烈固无恙也汉氏未殄民心未解曹氏既以禅自名或者又欲以正统归之其忍哉或又谓孙权之与操无大相过子之书严于责操而恕于待权者何曰春秋诛首恶操其始祸者也权之初本以诛操复汉为辞魏既僣号自顾力不能讨而耻居其下姑自王以夸示其国人耳其本心或不尔也要必有能辨之者
　　曹操字孟徳小字阿瞒沛国谯人祖腾安帝时为黄门从官顺帝在东宫邓太后使腾侍书学帝即位迁中常侍帝崩无子太尉李固大鸿胪杜乔等贪清河王蒜贤明而于属最亲欲立之而大将军梁冀忌其贤且长恐不为已利时蠡吾侯志在京师又娶冀妹欲立志而众议多附固等冀愤懑不知所出腾与其党夜往说冀曰将军秉摄万机宾客纵横多过差清河王严明果立则将军受祸不久矣不如蠡吾侯富贵长可保也冀然其言遂奋怒立蠡吾侯是为桓帝帝立以腾有定防功封费亭侯迁大长秋加特进腾用事凡三十年势熏灸蜀郡太守因计吏纳赂于腾益州刺史种暠发其奸因以劾腾帝不省父嵩不知其所出或云夏侯氏子腾丐养焉灵帝时袭父封累迁大司农宻赂中官及输西园钱一亿万骤拜太尉避乱琅邪为陶谦麾下所杀操少机警有权数而任侠放荡常私入中常侍张譲家譲觉之逾垣而走汝南许劭名知人操诣劭求为已目邵鄙之而不答乃以他事胁之邵不得已曰君清平之奸贼乱世之英雄操大説举孝防为郎除雒阳北部尉缮治四门造五色棒县门各十余有犯禁者皆棒杀之迁顿丘令召拜议郎除济南相迁典军校尉董卓之乱乃变姓名东归道过故人吕伯奢防伯奢出其子为具觞客操闻其食器声以为图已手劎夜杀八人既而曰宁我负人无人负我至陈留合义兵将以讨卓是嵗中平六年也初平元年袁术韩馥等义兵起推袁绍为盟主操行奋武将军卓闻兵起徙天子都长安卓留屯雒阳操至荥阳汴水与卓将徐荣战不利夜遁二年夏卓还长安操引兵入东郡三年王允诛卓卓将李傕郭泛等杀允専政青州黄巾入兖州杀刺史刘岱而济北相鲍信等率州吏迎操领兖州牧遂破黄巾降之收其精鋭号青州兵四年引兵攻陶谦复父嵩之怨破彭城傅阳抜取雎陵夏丘皆屠之凡杀男女数十万人泗水为之不流自是五县城保无复行迹初三辅遭李傕之乱百姓流移依谦者皆殱焉兴平元年复击谦略地至东海所过多所残贼防张邈与陈宫迎吕布郡县皆应之荀彧程昱保鄄城而范东阿二县固守操进兵攻布布以骑先犯青州兵陈乱操队马伤左手三年败布东緍分兵平诸县布东走冬操自为兖州牧是嵗长安乱天子东迁建安元年荀彧为操谋迎天子挟之以令天下夏六月车驾至闻喜操自为镇东将军袭费亭侯秋车驾还雒阳八月操自领司校尉録尚书事杀侍中台崇尚书冯硕等以其不附己也庚申以帝迁都于许各矫诏拜司空行车骑将军百官縂己以聴又自进封武平侯是嵗用枣祗韩浩议始兴屯田于许下二年春操至宛张绣降操纳其族父济之妻绣恨之乃以兵袭操操败为流矢所中长子昻弟子安民皆死遂走舞隂绣来追操击破之绣奔穰与刘表合操语其下曰吾降绣失不取质以至于此所以败也三年春操还许置军师祭酒十月攻吕布于下邳杀之四年春与张扬将眭固战于大城大破之杀固还军敖仓以魏种为河内太守属以河北事初操举种孝防及兖州叛操曰惟魏种不弃孤也后闻种走大怒曰种不南走越北走胡不置汝也既下射犬生禽之曰惟其才也释缚而用之大将军袁绍愤操刼制天子帅师征之移檄州郡曰盖闻明王图危以制变忠臣虑难以立权是以非常之人然后有非常之事有非常之事然后立非常之功夫非常者固非常人所能也曩者强秦弱主赵高执柄専制朝权威福由已终有望夷之败及吕后季年产禄専政决事省禁下陵上替海内寒心于是绛侯朱虚兴兵诛夷尊立太宗此则大臣立权之明表也司空曹操祖父腾故中常侍与左悺徐璜并作妖孽饕餮放横伤化虐民父嵩乞丐携养因赃假位舆金辇璧输货权门窃盗鼎司倾覆重器操赘阉遗丑嫖狡锋协好乱乐祸幕府弃瑕録用谓其鹰犬之才爪牙可任至乃愚佻短虑轻进易退伤夷折衂数丧师徒幕府辄复兵分修理补辑表行东郡太守领兖州刺史冀获秦师一克之报而乘资跋扈肆行凶慝割剥元元残贤害善故九江太守边让英才茂实天下知名直言正色论不阿谄身首被枭县之戮妻孥受灰防之咎自是士林愤痛民怨弥甚一夫奋臂举州同声故躬破于徐方地夺于吕布彷徨东裔蹈防无所防銮舆反斾羣虏冦攻时冀州方有北鄙之警匪皇离局故使从事中郎徐勋就发遣操使缮修郊庙翊卫防主操便放恣専行脇迁卑侮王室败法乱纪坐领三台専制朝政爵赏由心刑戮在口所爱光五宗所恶灭三族百僚钳口道路以目尚书记期防公卿充员品而已故太尉杨彪典厯三司操因睚眦被以非罪榜楚参并五毒备至又议郎赵彦忠谏直言圣朝含聴操欲迷夺时权杜絶言路擅收立杀不俟报闻又梁孝王先帝母弟坟陵尊显松栢桑梓尤宜恭肃而操率将吏士亲临发掘破棺裸尸略取金寳至令圣朝流涕士民伤懐操又特置发丘中郎将摸金校尉所过隳突无骸不露汚国虐民毒施人加其细政苛惨科防互设举手挂网罗动足触机阱是以兖州有无聊之民帝都有吁嗟之怨厯观载籍无道之臣贪残酷烈莫甚于操幕府方诘外奸未及整训而操豺狼野心潜包祸谋乃欲摧挠栋梁孤弱汉室除防忠正専为枭雄幕府奉汉威灵折冲宇宙长防百万并集虏庭若举炎火以焫飞蓬覆沧海以沃熛炭何有不防哉方今汉室陵迟纲纪弛絶圣朝无一介之辅股肱无折冲之势方畿之内简练之臣皆垂头榻翼无所冯恃虽有忠议之佐脇于暴虐之臣焉能展其节又操特选部曲精兵七百围守宫阙外托宿卫内实拘执惧其簒夺之萌因斯而作此乃忠臣肝脑涂地之秋烈士立功之防可不勉哉其得操首者封五千戸侯赏钱五千万部曲偏裨将吏防者勿有所问布告天下使咸知圣朝有拘偪之难如律令绍遂进兵攻许曹分兵守官渡五年春车骑将军董承偏将军王服越骑校尉种辑受帝宻诏诛操事泄操杀承等夷其族操与袁绍相持于官渡兵不满万众寡不敌欲还许荀彧以为绍能聚人而不能用公挟天子以制天下何向不济操从之与绍相拒连月然众少粮尽士卒罢乏操谓运者曰却十五日为汝破绍不复劳汝矣冬绍遣车运糓使淳于琼等将兵万余卫之防绍谋臣许攸来奔説操袭击琼斩之绍众因大溃绍及子谭弃军去尽亡其众操得许下及军中与绍书皆焚之六年还许南攻昭烈昭烈往从刘表于荆州七年春操军谯袁绍卒操攻绍子谭尚谭尚遁八年秋操令曰丧乱以来后生不见仁义礼逊之风其各郡国各脩文学县满五百戸置校官九年袁谭袁尚相攻操往救谭攻尚尚走中山遂定邺临祀绍墓哭之流涕操之围邺谭略取安平甘陵渤海河间十年春攻谭杀之遂并冀州各还邺十一年废齐北海阜陵下邳常山甘陵济隂平原八王除其国将攻三郡乌丸凿平虏泉州二渠以通海运是嵗割东海之襄贲郯戚以益琅琊省昌虑郡十二年伐乌丸海道不通用田畴计出卢龙塞东趋栁城斩辽西单于蹋顿及名王以下胡汉降者二十余万口辽东单于速仆等与袁尚袁熈奔辽东九月辽东太守公孙康斩尚熈及速仆等传其首十三年作武池以肄舟师罢三公官操自为丞相杀太中大夫孔融夷其族南攻刘表防表卒表子琮降时昭烈在荆州闻操至趋夏口使诸葛亮结孙权拒操权遣其将周瑜等水军数万防昭烈十二月昭烈帅吴师与操战于乌林赤壁操军大败操走昭烈与吴师水陆俱进追至南郡操军复饥疫死者大半留曹仁等守江陵孙权攻合肥十四年仁为周瑜所围死伤甚众弃城走于是尽失荆州秋操以水军自涡入淮出肥水军合肥十二月还谯十五年作铜爵台于邺十六年自以其子丕为五官中郎将置官属为丞相副秋西攻马超等破之十七年矫天子之命命已賛拜不名入朝不趋劎履上殿杀尚书令荀彧十八年夏使汉御史大夫郄虑矫命防已为魏公封十郡加赐九锡董昭之谋也始建魏社稷以三女为汉帝贵人作金虎台十九年春耕借田安定太守毋丘兴将之官操戒之曰羌胡欲与中国通自当遣使来切勿遣人往善人难得必将教羌胡妄有请求因欲以自利不从便为失异俗意从之则无益于事兴至遣校尉范陵至羌中陵果教羌使请已为属国都尉操曰吾预知当尔非圣也但更事多耳又矫诏命已位在诸侯王上改受金玺赤绂逺游冠秋攻孙权不利而还自帝都许守位而已宿卫兵侍皆曹氏之人议郎赵彦之死人尤岌岌朝不谋夕操尝以事至殿中帝不任其愤因曰君若能相辅则厚不尔幸垂恩相舎操失色俯仰求出旧仪三公领兵朝见令虎贲执刀挟之操出顾左右汗流浃背自是不复朝请初董承女为帝贵人操既害承求贵人杀之帝以贵人有姙累请不能得皇后伏氏自是懐惧因与父完书言操残逼之状令宻图之完不敢发至是事始泄大怒遂偪帝废后帝不从乃使御史大夫郄虑尚书令华歆勒兵入宫弑后死者数百人并杀二皇子十二月又矫诏命已置旄头宫殿设钟虡二十年以其女为帝后西攻张鲁至阳平鲁众溃奔巴中操军入南郑孙权帅师围合肥操又矫诏命已承制封拜诸侯守相各始置名号侯关中侯关内侯五大夫与旧列侯关内侯凡六等以赏战功十一月张鲁降丞相主簿司马懿言于操曰刘德新得益州蜀人未附而逺争江陵此机不可失也今克汉中益州震动进兵临之势必瓦解圣人不能为时亦不可失时操不从曰人苦不知足既得陇复望蜀耶昭烈取巴中操使夏侯渊张郃等屯汉中十二月操自南郑还郃等侵巴界昭烈遣其将张飞与郃战于瓦口郃等大败二十一年夏自进其爵为王又自命已女称公主以大理钟繇为魏相国秋杀琅邪王熈冬攻孙权至谯二十二年春进屯江郝谿权于濡湏拒之三月军还留夏侯惇曹仁张辽等屯居巢夏矫诏命已设天子旌旗出警入跸作泮宫以军师华歆为御史大夫冬复矫诏命已冕十有二旒乘金根车驾六马设五时副车又自以其子丕为魏太子二十三年春汉太医令吉本与少府耿纪司直韦晃京兆金袆等自以家世仕汉愤操窃国谋起兵迎天子以诛操南援昭烈以图兴复时操在邺留其长史王必典兵许下本弟邈帅家僮千余夜烧门攻必必伤防天明众散故败本等皆遇害纪临命呼曰逆贼曹操恨吾不自生意为羣儿所悮必寻以创死操闻必死盛怒召汉百官诣邺令救火者左不救火者右众以救火者必无罪皆附左操以为不救火者非助乱救火者乃附恶者皆杀之夏遣其子彰讨代郡上谷乌丸破之二十四年昭烈大破夏侯渊于阳平临阵斩渊操自长安出斜谷抵汉中遂至阳平昭烈使诸将守险不战以困操军操军士亡者日益多昭烈遣其将军赵云击操操军大败坠汉水死者不可胜计操惧遂拔余军走长安于是尽失巴汉地初操欲走不敢显言乃令曰鸡肋官属不知所谓主簿杨脩便严装人惊问脩曰夫鸡肋弃之如可惜食之无所得以此知其欲还也秋操自以其妻卞氏为王后遣于禁等七军凡数万人助曹仁拒关羽于樊尽为羽所没生禽禁等羽遂围仁遣徐晃等救之九月其相国西曹掾魏讽愤操欲簒汉与长乐卫尉陈祎等谋诛之事泄为操所杀死者数千人冬操军摩陂为曹仁徐晃等援二十五年正月操自摩陂至雒阳死时年六十六操御军五十年手不废书尝着兵书十余万言诸将攻战皆以新书从事又注孙武兵法性猜忌习啖野葛饮鸩酒诸将计画出已右者必以法诛之故人旧怨必报无余其所刑杀辄对之流涕终不少贷初沛相袁忠沛国桓劭陈留边让等或以公事或以语言过失皆族其家有幸姬侍昼寝枕之卧告曰须臾觉我姬见其卧安未即觉及寤棒杀之尝对敌廪糓不足私谓主者曰奈何主者曰可小斛以足之操曰善后军中言欺其众乃谓主者曰要当借君死以厌众遂斩之取其首题而徇曰行小斛盗官糓其惨酷变诈皆此类也子丕簒汉伪諡武皇帝賛曰阉寺之祸尚矣然未有窃人之国而代之者也夫以赵高之乱奸锋逆焰若不可挫而防者曾未旋踵而身伏铁质盖天下重器岂容刀锯余丑刼而有哉予观曹腾之事窃悲夫东京之祸有自来矣方李固之欲立清河王也权臣虽恣睢而理有所夺意若少沮及腾之説一入则虎眎鸱张无所顾忌而蠡吾侯立矣自是皇纲解纽腾愈得志大权在已植本益固而其养子至位防鼎司冨埒帝室操遂因之幽主弑后穷凶极恶毒流天下卒移汉祚自古阉寺之祸莫惨于此一时义士皆欲挫而防之而屡兴亟仆盖其假大义以欺世盗国既久人为之用而不知有汉势固然也易曰履霜坚氷至其所由来者渐矣可不戒哉可不戒哉
　　丕字子桓其母卞氏娼也建安十六年操当国以为五官中郎将副丞相操称魏王立为王太子二十五年操死代为丞相以贾诩为魏太尉华歆为相国王朗为御史大夫夏侯惇为大将军其宦人为官者不得过诸署令三月改元延康丕欲簒汉惧天下豪杰举兵见讨乃使其党讽汉羣臣逼帝禅已其侍中刘廙辛毗刘桓阶陈矫陈羣等争陈符命劝进丕阳不敢当十月辛未僣即尊位于繁阳改元黄初大赦礼毕顾谓其党曰舜禹之事吾知之矣以汉帝为山阳公十二月营雒阳宫因迁居焉丕自为诏赐其征南将军夏侯尚曰卿腹心重将特当任使作威作福杀人活人防其中郎将蒋济自外至丕问以所闻见对曰未有它善但闻亡国之语耳丕忿然作色而问其故济具以告丕即遣人追取其诏其长水校尉戴陵谏不宜弋猎丕大怒抵陵罪减死等章武元年春丕郊祀天地改许县为许昌县以魏郡东部为阳平郡西部为广平郡以议郎孔羡为宗圣侯奉孔子祠初复五铢钱夏四月昭烈即皇帝位于成都改元章武丕杀其妻甄氏秋孙权遣使通好以汉太尉杨彪为光禄大夫初彪睹曹氏窃国自以累世为汉三公耻事之称足挛不复能行及是丕使人强起之彪称疾笃筑陵云台二年初令选士不限年秋冀州大饥九月自许昌南攻孙权无功而还权遣将军追斩丕将尹芦等穿灵芝池建兴元年春筑南巡台于宛夏四月昭烈皇帝崩皇太子即皇帝位改元二年夏立太学八月为水军泛龙舟循蔡颍浮淮遂至广陵望大江叹曰魏虽有武骑千羣无所用之乃还穿天渊池三年八月以舟师自谯循涡入淮从陆道至徐筑东巡台冬至广陵故城临江观兵大寒水道氷舟不得入江丕望波涛汹涌叹曰嗟乎固天之所以限南北也四年春至许昌城南门无故自壊丕心恶之不果入还雒阳筑九华台五月丕疾笃召其中军大将军曹真镇军大将军陈羣征东大将军曹休抚军大将军司马懿辅其子叡是月丕死时年四十伪諡文帝丕好文学所著述垂百篇又使诸儒撰集经传随类相从凡千余篇名曰皇览常嘉汉文帝寛仁黙有贤圣之风诸儒或以为孝文虽贤通达国体不如贾谊由是着太宗论谓贾谊之才敏筹画国政特贤臣之器管晏之姿岂若孝文大人之量哉盖欲以孝文自况疾其臣之胜已者故有此作初丕得立为太子抱辛毗颈而喜曰辛君知我喜否毗归以告其女宪英宪英者有髙识叹曰太子代君主宗庙社稷者也代君不可以不戚主国不可以不惧宜戚而喜何以能久曹氏其不昌乎
　　叡字元仲丕死嗣伪位以钟繇为太傅华歆为太尉王朗为司徒陈羣为司空司马懿为骠骑大将军明年叡改元太和建兴五年二月耕借田行五铢钱初营宗庙六年春分新城之上庸武陵巫县为上庸郡锡县为锡郡汉丞相亮以王师来讨天水南安安定三郡吏民应之遣曹真张郃等拒王师秋曹休帅众侵吴至石亭大为吴陆议所破俘斩数万人十二月丞相亮复来讨围陈仓斩将军王双遣曹真等拒王师七年冬改平望观为聴讼观八年以其父丕典论刻石于庙门之外秋遣曹真司马懿等冦汉中九月伊雒溢真等闻王师起乃还是嵗作合肥新城九年春丞相亮复以王师来讨攻天水郡使司马懿张郃拒王师亮与郃战于青封杀之懿等遁还十年秋至摩陂作许昌宫起景福承光殿十一年春以龙见摩陂井中改元青龙名摩陂曰龙陂遣将军苏尚董弼攻鲜卑比能二将皆残孙权攻合肥新城十二年三月汉献帝崩夏丞相亮以王师来讨出斜谷屯渭南使司马懿拒王师五月孙权入居巢湖口向合肥新城又遣其将军陆议孙韶入淮沔九月丞相亮薨于渭南十三年大治雒阳宫起昭阳太极殿筑总章观百姓失农时叡性惨急其督修宫室有稽程者每亲诘问言未絶口身首已殊其臣下皆切谏不聴凿陂池于芳林园中于列殿之北立八坊令宫人以次处其中凡数千人叡荒于酒色罕居前殿乃选女子知书者六人为女尚书使典省外奏事处当画可留意玩饰赐予无度帑藏匮竭又録夺士女前已嫁为吏民妻者还以配战士既聴以生口自赎又选有姿色者内之掖庭改崇华殿为九龙殿十四年夏置崇文观肃慎氏贡楛矢十五年三月改元景初以建丑之月为正改太和厯曰景初厯五月有司奏以祖操为太祖父丕为髙祖叡为烈祖识者讥其务凶事省锡郡秋孙权遣其将朱然帅师围江夏冬营雒阳南委粟山为圆丘延熈元年春使司马懿攻辽东夏置汝隂郡二年正月叡死时年三十六遗令以曹爽司马懿辅其子芳伪諡明帝
　　芳字兰卿叡无子养以为子莫知其所从来初封齐王叡死嗣伪位以司马懿为大傅都督诸军事复以建寅之月为正明年芳改元正始延熈三年秋销御府金银杂物以充军用四年春以太牢祀孔子以顔囬配夏孙权使其将朱然等围襄阳之樊城使司马懿拒之七年春使曹爽夏侯等冦汉中天子遣大将军费祎御之曹爽等遁还九年冬以太牢祀孔子十年分河东之汾北十县置平阳郡十二年正月谒其父叡墓司马懿与曹爽争权杀爽及其弟羲训尚书丁谧何晏邓飏桓范等皆夷其族自是大权归于懿父子芳拥虚位而已夏四月改元嘉平十三年王昶袭败孙权将施绩于江陵十四年王凌愤司马懿専国欲起兵诛之不克司马懿死其子师自为抚军大将军録尚书事十五年冬王昶胡遵毋丘俭等攻孙亮诸葛恪大败之于东关死者数万十六年夏诸葛恪围合肥新城十七年秋司马师废芳而立髦时年二十三
　　髦字彦士丕之孙霖之子也初封髙贵郷公司马师既废芳立之改元正元十八年毋丘俭文钦等愤师専政起兵诛之不克钦奔江南俭死之司马师死以弟昭为大将军秋汉大将军姜维以王师来讨攻狄道雍州刺史王经帅众拒王师战于洮西经等大败死者万计十九年夏髦入太学与诸儒讲论经防六月改元甘露秋安西将军邓艾等犯汉中天子遣大将军姜维拒之王师败绩于上邽二十年夏诸葛诞等愤司马昭盗国谋起兵诛之不克景耀三年夏髦见威权日去不胜其愤乃召其侍中王沉王经王业语之曰司马昭之心路人所知也吾不能坐受废辱今日当与卿等讨之王经以为未可以沉业驰告昭髦帅殿中宿卫苍头官僮出云韶门昭党贾充令帐下督成济以戈弑髦于车中时年二十昭矫曹叡妻郭氏令追废之
　　奂字景明操孙宇之子也初名璜封常道卿公司马昭既弑髦迎奂立之改元景元六年冬汉亡又明年奂以其伪位逊昭之子炎是为晋武帝奂迁于金镛城时年二十自丕簒逆至是凡四十六年
　　賛曰曹操父子以防窃狗偷之知规攘汉鼎术穷力殚仅乃得之自以为子孙无穷之业而不知三马闯然已蹑其后矣丕庸叡凶芳幽髦弑政移私室卒以不祀传有之君以此始亦以此终孰谓天理为不明哉







　　续后汉书卷三十六
　　钦定四库全书
　　续后汉书卷三十七　　　　宋　萧常　撰魏载记二
　　曹彰字子文操子也少善射膂力絶人志气慷慨操尝抑之曰汝不读书慕圣道好乘马击劒此一夫之勇何足贵也课彰读书彰谓左右曰丈夫将十万骑驰沙漠驱戎狄立功建号耳何能读书作博士邪建安二十三年代郡乌丸扰边以为北中郎将讨之操戒曰居家为父子受事为君臣动以王法从事尔其戒之彰至涿郡大破乌丸军还归功诸将操喜捋其须曰黄须儿竟大竒也丕簒汉以为任城王建兴初卒弟植
　　植字子建年十嵗善属文操见之谓曰汝倩人邪植曰言出为论下笔成章顾当面试奈何倩人铜爵台成操使诸子赋之植援笔立成操甚异之建安十六年封平原侯十九年徙封临淄操攻孙权使留守邺而丁仪丁廙杨修等为之羽翼几代丕者数矣然率意而行饮酒无度丕矫情自饬左右并为之防説故遂定为嗣二十四年曹仁为关羽所围操以植为南中郎将欲遣代仁呼植有所戒敕醉不能受命遂罢之丕既簒汉杀丁仪丁廙有司希防言植醉酒悖慢请治罪贬爵安卿侯改封鄄城俄进爵为王明年徙封雍丘上疏称谢献诗二篇丕嘉其文又尝上疏求自试曹叡时徙封东阿寻又徙封陈留冀试用终不能得怅然絶望时法制既严僚属皆贾竪下才所给使令又皆老疾十一年中凡三徙封郁郁发病死时年三十一諡曰思
　　冲字仓舒丕之异母弟也孙权尝致巨象操欲知其轻重访之僚属皆不能对冲时五六嵗曰置象于大舟而刻其水痕称他物以载之则轻重可知矣操大説时操所乗马鞍为防所齧库吏惧必死冲曰更后三日可自归乃以刀穿其单衣如防齧者谬为失意有忧色操问之冲曰世谓防齧衣者其主不吉今单衣见齧是以忧操言此妄言耳无伤也俄而归吏以齧鞍闻操笑曰儿衣在侧尚齧况鞍县柱乎一无所问其警悟皆类此操性残暴嗜杀冲时时从旁微为辨折赖以全活者为多年十三卒操哀甚丕每寛谕操曰此我之不幸汝曹之幸也为聘甄氏亡女合
　　曹仁字子孝操从弟也为别部司马天子都许操以仁数有战功迁广阳太守不之郡操既取河北围壶关令曰城拔皆阬之连月不下仁曰围城必示之活门所以开其生路也今告之必死将人自为守顿兵坚城之下攻必死之敌非良计也操从之城降以功封都亭侯从操取荆州留屯江陵孙权将周瑜来攻仁力屈遁还寻行征南将军屯樊关羽攻樊操遣于禁等救之时汉水暴溢禁等七军皆降羽羽围城数重外内防絶粮且尽仁激厉将士防徐晃救至围解曹丕簒汉封陈侯拜大将军移屯临颖迁大司马复督诸军屯合肥建兴元年卒
　　洪字子防亦操从弟操为董卓将徐荣所败失马贼追急洪以马授操俱走还谯丕僣号迁骠骑将军封野王侯始洪家富而性吝啬丕少时有所假求不如所欲深恨之至是以客犯法下狱当死羣臣救之不能得丕母谓丕妻郭曰曹洪今日死吾明日敕丕废汝于是泣请于丕乃得免削爵为士曹叡初为后将军徙封乐城卒休字文烈操族子也操尝曰此吾家千里驹待之如子昭烈遣将军吴兰等屯下辩操遣曹洪攻之以休参洪军事昭烈遣张飞屯固山欲防军后众方狐疑休曰彼实防道当伏军潜行今乃先张声势此其不能也宜及其未集急击兰兰破则飞自郤矣洪从之飞果遁操拔汉中诸军还长安拜中领军丕簒汉累封安阳卿侯迁征东大将军击吴将吕范于洞浦败之曹叡初徙封长平迁大司马都督扬州孙权使其鄱阳太守周鲂诱休以军十万深入大为陆议所破弃甲兵辎重不可胜计因愤惋疽发背死
　　真字子丹操之族子父邵操起兵时为州郡所杀操哀其孤收养与诸子同尝猎为虎所逐顾射虎应而毙操壮其勇使将虎豹骑时夏侯渊战殁于阳平操忧之以真督徐晃等拒昭烈别将髙详于阳平操自至汉中拔出诸军使真至武都援曹洪等还屯陈仓丕簒汉累迁中军大将军封东郷侯与夏侯尚攻孙权至于牛渚丕死与陈羣司马懿等辅曹叡进封邵陵迁大将军汉丞相诸葛亮攻祁山真与张郃等败汉将马谡真以亮惩祁山之役他日来伐必于陈仓乃使郝昭等守陈仓明年亮果围陈仓以有备而还迁大司马数请兵冦汉中叡从之建兴八年秋真发长安从子午道南入司马懿沂汉水当防南郑诸别将或从斜谷道或从武威入防大霖雨三十余日机道防絶且闻汉师之起乃遁还明年卒子爽嗣爽字昭伯累迁武卫将军曹叡病引爽入卧内拜大将军督中外诸军録尚书事叡死与司马懿等辅曹芳加侍中改封武安用其党丁谧计转司马懿太傅外阳尊之而内欲机权已出爽弟羲中领军训武卫将军彦散骑常侍侍讲其余诸弟皆以列侯出入禁闼贵宠莫比先是南阳何晏邓飏李胜沛国丁谧东平毕轨咸有时名曹叡疾其浮华皆抑出之及爽秉政乃并进用以为腹心飏等欲令爽立威名于天下劝使冦汉中延熈七年大发卒六七万人与征西将军夏侯从骆谷入时关中转输不能供牛马骡驴多死民夷号泣于路入谷行数百里王师阻险爽兵不得进参军杨伟为爽陈形势宜急还不然将败飏与伟争于爽前伟曰飏胜将败事可斩也爽不説司马懿书与夏侯曰昔武皇再入汉中几至大败君所知也今兴平路执至险汉已先防其地若进不获战退见徼絶覆军必矣将何以任其责惧言于爽汉大将军费祎复进军防三岭以要爽爽拔其众走关右由是虚耗爽以晏飏谧为尚书轨司校尉胜河南尹晏等専政州郡望风莫敢忤防爽饮食车服皆拟于芳尚方珍玩充牣其家为窟室绮疏四周与晏等纵游其中羲以为忧屡谏不纳十二年正月芳谒其父叡墓爽兄弟皆从司马懿勒兵拒之于雒水浮桥列爽之罪于芳尽免爽等官于是收爽羲训晏飏谧轨胜桓范张当等杀之皆夷其族飏字茂初为尚书郎兼中书郎与李胜等为浮华友坐废后为侍中尚书性贪沓所荐达视其货之多寡时为之语曰以官易富邓茂谧字彦靖父斐尝事操谧博观书传颇有才略爽素与亲厚及辅政遂擢为尚书为人外若疎略而内实忌克晏字平叔大将军进之孙也以操子壻赐爵关内侯性自喜动静粉白不去手行步顾景以才秀知名好老庄书作道德论及诸文赋为尚书典选多举其故旧初与夏侯司马师等名盛一时晏尝曰唯深也故能通天下之志夏侯太初以之唯几也故能成天下之务司马子元以之唯神也故不疾而速不行而至吾闻其语矣未见其人也盖欲以神自况其髙自标置如此方晏与飏谧之为尚书也时谓台中三狗曰二狗崖柴不可当一狗冯黙作疽囊黙爽小字也言三狗皆欲齧人而谧怙爽势为尤甚轨字昭先曹叡时为黄门郎累迁荆州刺史入为司与爽有雅故所言多聴胜字公昭少防京师有才知亦与爽善爽辅政累迁河南尹范字元则世为冠族建安末为羽林左监以有文学与王象等典集皇览曹芳时为大司农以清谨称尝钞汉书中杂事以意勘酌之名曰世要以示蒋济济不肯观范心恨之曹爽以范乡里耆宿特敬之而不亲张当者黄门也与爽交通故皆及于难自爽死大权悉归司马懿父子曹氏日削驯至于亡
　　夏侯惇字元让沛国谯人年十四有辱其师者惇杀之以烈气闻为操司马领东郡太守操攻陶谦留守濮阳吕布遣将伪降执惇责其货赂军中震怒部将韩浩勒兵屯营门召军吏按甲不得妄动诸营乃定遂诣惇所叱持质者曰汝等凶逆乃敢执刼大将复欲望生邪且吾受命讨贼宁能以一将军之故而纵汝乎因涕泣谓惇曰当奈国法何辄召兵击持质者持质者皇遽叩头言我但乞资用去耳浩皆斩之惇既免操闻谓浩曰卿此可为万世法乃着令自今以后有质持者皆当并击勿顾质由是刼质者遂絶从操攻吕布为流矢所中伤左目加建武将军封髙安侯操平河北为大将军时诸将皆受魏官独惇汉官乃上疏自陈即拜前将军寻卒渊字妙才惇族弟也曹操使督诸将击庐江叛者又击斩枹罕宋建等操下令曰宋建为乱三十余年渊一举灭之虎步关右所向无前仲尼有言吾与汝弗如也以渊行都防将军督张郃徐晃等平巴郡操还邺留渊守汉中拜征西将军二十三年昭烈军阳平关渊帅诸将拒守连年二十四年正月昭烈遣黄忠帅师夜围鹿角渊使张郃防东围自将轻兵防南围郃军败渊分兵助郃为汉兵所袭死于陈子覇曹芳时为右将军封博昌侯素为曹爽所厚闻爽为司马懿所杀遂降汉汉以为车骑将军
　　尚字伯仁渊从子也曹丕与为布衣交为五官将文学封平陵亭侯迁中领军丕簒汉更封平陵乡侯累迁征南大将军建兴三年卒子字太初少知名弱冠为散骑黄门侍郎曹芳初曹爽辅政爽之姑子也累迁散骑常侍中防军司马懿尝问时政议以为官才用人国之柄也故铨衡専于台阁上之分也孝行存乎闾巷优劣任之乡人下之叙也夫欲清教审选在明其分叙不使相涉而已何者上过其分则恐所由之不本而干势驰骛之路开下逾其叙则恐天爵之外通而机权之门多矣夫天爵下通是庻人议柄也机权多门是纷乱之原也自州郡中正品度官才以来有年载矣缅缅纷纷未闻整齐岂非分绪参错各失其要之所由哉若令中正但考行伦辈伦辈当行斯可官矣何者孝行着于家门岂不忠恪于在官乎仁恕称于九族岂不达于为政乎义防行于乡党岂不堪于事任乎三者之类取于中正虽不处其官名斯任官可知矣行有大小比有髙下则所任之流亦焕然明别矣奚必使中正干铨衡之机于下而执机柄者有所委仗于上上下交侵以生纷错哉且台阁临下考功校否众职之属各有官长旦夕相考莫究于此闾阎之议以意裁处而使巨宰失位众人驱骇欲风俗清静其可得乎岂若使各率其分官长则各以其属能否献之台阁台阁则防官长能否之第参以乡闾德行之次拟其伦比勿使偏颇中正则惟考其行迹别其髙下审定辈类勿使陞降台阁总之如其所简或有参错则其责负自在有司官长所第中正辈拟比随次率而用之如其不称责负在外然则内外相参得失有所互相形检孰能相餙斯则人心定而事理得庻可以静风俗而审官才矣又以为古之建官所以济育羣生统理民物也故为之君长以司牧之司牧之主欲一而専一则官任定而上下安専则职业修而事不烦夫事简业修上下相安而不治者未之有也先王建万国封疆画界各守土境则非重累羁绊之体也下考商周五等之叙徒有小大贵贱之差亦无君官臣民而有二统互相牵制者也夫官统不一则职业不修职业不修则事何得而简事之不简则民何得而静民之不静则邪恶并兴而奸伪滋长矣先王达其如此故専其职司而一其统业始自秦世不师圣道私以御职奸以待下惧宰官之不修立监牧以董之畏监督之容曲设司察以叙之宰牧相累监察相司人懐异心上下殊务汉承秦绪莫能厘正魏氏草创日不暇及五等之典虽难卒复可粗立仪凖以一治制今之长吏皆君吏民重以郡守累以刺史若郡所摄惟在大较则与州同无为重复冝省郡守但任刺史刺史职存则监察不废郡吏万数还亲农业以省繁费丰财殖糓一也大县之才皆堪郡守是非之讼每生意异顺从则安直已则争夫和羮之美在于合异上下之益在能相济顺从乃安此琴瑟一声也荡而除之则官省事简二也又干郡之吏职监诸县营防党亲乡邑旧故如有不副而因公掣顿民之困咎生于比若皆并合则乱原自塞三也今承衰敝民人凋落贤才鲜少任事者寡吏者民命而常顽鄙今如并之选清良者造职则化流民安四也使万户之县名之郡守五千以上名之都尉千户以下令长如故自长以上考课选用转以能陞所牧益增此进才効功之叙也若经制一定则官才有次治功齐明五也若省郡守县皆径达事不壅隔官无留滞三代之风虽未可必简一之化庻几可致顷之为征西将军都督雍凉州诸军事与曹爽兴骆谷之役时人讥之司马懿既杀爽召为大鸿胪数年徙太常内不得志中书令李丰虽为大将军司马师所亲厚然私心属遂结曹芳妻父光禄大夫张缉谋以辅政丰既内握机权又与缉俱冯翊人故缉信之延熈十七年二月当拜贵人丰等欲因此时有陛防可以诛师以代之师微闻其计以他事请丰丰不知而徃师因责丰丰知不免正色曰卿父子懐奸将倾社稷惜吾力劣不能相禽灭耳师即杀之并害缉等皆移其族临命色不变举动自若时年四十六尝着乐毅张良本无肉刑论辞防通逺皆行于世初中领军髙阳许允与亲善师既害并徙允乐浪道死清河王经者字彦纬与允俱称冀州名士延熈中为尚书曹髦欲讨司马昭谋于经与王沉王业沉业驰告昭经留髦所昭既弑髦并族经经被逮辞母母笑而应曰仁虽不死徃所以止汝者恐不得其所也以此并命何恨之有晋武帝秦始初诏曰故尚书王经虽陷大戮然守志可嘉门户埋没意甚愍之其以经孙为郎中
　　賛曰王经不附司马昭可谓知死所矣其母知有名义含笑地下虽古烈妇何以加诸
</div>
    <div class="pagination">
<a href="萧氏续后汉书_page8.html">上一页</a><span>...</span><a href="萧氏续后汉书_page4.html">4</a><a href="萧氏续后汉书_page5.html">5</a><a href="萧氏续后汉书_page6.html">6</a><a href="萧氏续后汉书_page7.html">7</a><a href="萧氏续后汉书_page8.html">8</a><span class="current-page">9</span><a href="萧氏续后汉书_page10.html">10</a><a href="萧氏续后汉书_page11.html">11</a><a href="萧氏续后汉书_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
