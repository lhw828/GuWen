<!DOCTYPE html>
<html>
<head>
    <meta charset="UTF-8">
    <title>国朝献征录 - 第 210 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 210 页/共 245 页</h1>
    <div class="content">
　　○云南左布政使袁恺传 

　　袁恺字舜举其先安丘人占籍华亭恺少贫独学时出事贾贩不人知年二十七始弃去厉志读□□府学弟子员教官以其晚学易之恺自若也未几擢进士授刑部主事推总三法司事升江西按察佥事改广东所至有声人始奇之江西贼围西贵县长洲村恺率兵往捕时贼势方炽或请宜少退恺下马令曰吾在此汝何敢不力叱使进攻克之廵抚叶文庄知其才委起调狼兵兵慑不敢肆又率偏师驻全州督军饷赞画梧州总府多所禆益都御史韩雍征大藤峡恺躬擐甲冑冒矢石以从时皆壮之贼平录功有宝钞文绮之赐擢广东按察使进右布政使迁云南左布政使未至卒恺居官廉不身谋出仕三十年家无余积卒之日槖中萧然在乡里任履素不以势位自居出入乘扁舟从一二苍头见者不知其贵人也时以此高之子佩孙赞皆以能书授中书舍人直文华殿 

　　○云南左布政使徐公瓒传 

　　徐瓒字朝仪浙江永康人嘉靖间任按察使丁亥冬王舍安铨叛云南久安忘备报至上下咸以忧公曰丑虏敢行称乱者谓我军非其敌耳令以夷攻夷成擒有日矣总镇抚按诸公知公才识凡有所图悉以谘公乃议调元江蒙化镇沅等处夷丘佐以汉军呈委诸僚分统进剿巳独留中议处粮饷阅习召募事皆立具昼夜登城狥师至废寝食于是计立招降大旗阴诱胁从仍造小旗千余大书同心协力各保身家八字于上令各聚执听抚缘是归降交至贼势日衰时冱寒民多冻馁公复捐俸粥食之仍请抚臣大发仓廪全活者以亿万计戊子春土舍凤朝文继叛与安铨合焚劫屠掠凶威益炽遂进围省城将肆焚戮上下震恐公登埤呼寇谕以朝廷恩威责以大义寇皆伏地请降且以复官言公谕令退舍俟命寇遂麾众而退公即夕走使掣回各哨官军厥明合击贼遂败溃公仍议督僚长驱直捷而还独渠魁逃迸未获分别设方略卒擒而弭之人更称功俘获贼属万余简审无辜悉开释民深德焉家立祠廵抚欧阳公重疏公筹策无遗功劳独着保境庇民系人心于全省抚降讯丑广帝德之好生六月擢□藩右布政使八月进左布政是皆以公资深序进而论功之赏则犹未及也 

　　○云南左布政使王公俊民墓志铭 

　　王公讳俊民字用章号南湖其先石首人始祖胜友生添礼添礼生聪四川广安州州判始徙荆州府城家焉聪生翔东阿驿驿丞配杨氏实生公初公就学机神警朗书初读辄能举其要治易善属文迥然出诸生中正德丁卯中湖广乡试甲戌登进士第铨授蒲州知州公下车课农桑缓刑罚修学宫甫三载而士民德之州用大治当路者交章旌保擢大名府同知当行民遮道留不获争脱其履以去并肖像事之大名境广政剧公才敏而勤时任都宪原孝守后至郡即自庆得贤贰身倚重焉凡重务巨狱必以托公公一一裁决有巨珰家故居城中怙势侵古人地七公一切夺还之又勾考戎籍无隐弊郡人称平抚按表其治行于朝居无几升福建佥事兵备汀漳汀漳道连三省多盗且每讼必牵引数十人经年不结公至即理滞平冤且每讼必牵引数十人经年不结漳南巨患公设策分布民兵往捕并其党禽之地方获安秩满擢广东左参议时田州土官岑猛煽乱　朝廷命出师公冒险触瘴督粮饷以给军士贼平抚按上其功赐彩币楮镪者再时以□□□□□□□□山西副使后改福建廵海副使过家方就道杨夫人弃养敛葬备礼服阕补河南副使兵备大名大名旧治士民闻其再至驩甚比至诹访民瘼饬严兵伍如在漳南时未几转广西右参政寻升广东按察使乃慎刑汰弊奸罔所宿名赫赫起转本省右布政益展心力得承宣体会乡试诸生提调科场井井有条甲午冬入觐京师先是部使者欲诬入人罪公与论龃龉部使者衔之竟阴中乃调公云南公至清案牍勤听断羣吏敛手会有诏征滇产黄金丹青甚亟公移文督派恐民受扰每就中必宽假虽见忤使者不顾安南构乱时议欲讨平之乃区画兵食日怀隐忧会有驱兵民转饷者地方汹汹自危一日阅士辕门军众鼓噪露刃欲变羣相视错愕莫知所公徐呼使前谕以利害皆感泣听命毋敢哗者而乱随以定时方赖其有忽遘疾弗起时嘉靖戊戌四月十有三日也公平生耻奔逐初苐坐其姊宗□妻得外补其实姊氏逝久且乏嗣制得无碍公一无所陈请或问之公曰某若是是干进也竟不听后云南廵抚官疏其事请奏可覆勘且至当道拟将柄用而公逝矣□亮直练习文法莅政详谨虽事端棼错从容应之皆中肯綮事集又不矜功伐处僚友恭巽所在交承称不绝口及闻公讣慨叹至有泣下者虽久官家无他赢论者谓廉介君子云 

　　○云南左布政使黄公昭道传（胡直） 

　　胡直 
　　黄昭道字文显平江人生有异质出就外傅凝重不与羣儿伍人奇之登弘治己未进士筮仕山东长白令其民悍梗素号难治昭道下车尽心按戢锄剔其蠧弊拊摩其凋瘵政令一新豪猾敛避岁大蝗愈捕愈炽昭道忧之默祷于神曰欲下蝗必得□去蝗必得雨俄而雨雹交作蝗亦随灭人以异宋范文正公幼读书长白山昭道建祠祀之终三载铨司以昭道贤能征南京陜西道监察御史时逆珰瑾等擅权号称八党昭道上章论劾引赵高仇士良戒瑾怒勑下南京守备官杖三十除名久而积血于踵遂成跛躃庚午瑾大诛癸酉擢广西按察司佥事寻丁外艰乙亥起复以旧职补江西时宸濠久蓄逆谋招纳亡命劫掠彭湖等处地方患昭道捕获数百人讯谳成狱虽取怒宸濠祸出不测弗计也无何丁内艰戊寅起复补山东踰年奉勑转海道兵备副使海寇不时啸聚昭道分遣哨兵设策剿捕滨海晏然屡蒙钦赏属郡多冤狱岁久未决昭道悉平之□□者众壬午擢云南左参政时木邦孟密缅甸雠设巳数十年矣先是府官往辄以人马万余拥前后羣蛮警疑竟莫能抚佥谓昭道曰夷狄相攻乃中国之利今抚之既弗服杀之乃弗胜计将安出昭道叹曰木邦诸夷皆国家臣子性虽犷戾岂无人心哉若以诚心公道处之则无不服矣何以杀言者惭竦顷缅甸告急昭道主议但以数骑往渠遗人箪壶以迎入其地谕以利害待以诚信前后事情悉处断皆詟服欢声远闻且贡方物如往岁事竣分管安晋道方月余寻甸报剧贼安铨欲杀守夺印甚急昭道即速整兵兼程而进贼闻昭道至即释守还印遁去好赴本司右布政使寻转本司左布政使时昭道久劳而务先生足疾至是复作遂告病归辛丑三月偶病索纸笔书曰老夫尘世七十四年兹以疾于三月初吉大归中书诸官履历及家计详遂成小子字寿清劲无异平时衣冠俨然而逝见者咸以仙 

　　○云南布政使陈公善神道碑（许孚远） 

　　许孚远 
　　先生讳善字思敬别号敬亭世居钱塘太平里家乘始清河居士某凡四传而至司训公荆献是先生考以先生兄弟贵赠礼部员外郎加赠刑部郎中母王氏赠安人加赠宜人先生生而端凝弱不好弄年十一能属文尝从赠公读书于观察王公署中一见目远器十四及王文成先生之门十七试有司督学汪公置异等甫弱冠当督学林公选五经师所造士若太保高文端公而下多贤达甲午举浙江乡试第二人辛丑成进士拜歙令初至屏供帐一切汰省示民悃愊歙故健讼先生以至诚化导讼日简无何丁王宜人忧服阕补桐城时赠公司训昆山先生甫出都门觉心动驰抵昆赠公果疾革居三日而永诀佥谓其孝感云己酉北上应聘分校顺天士兼易诗得榜首孙公铤二十四人巳补清苑清冲剧而疲尤加意损节先是金台驿站马出阖郡诸州邑厥后变输银贻害清甚先生议仍前规均派争者猬起会内转力请于当涂行之而清人始苏在礼曹典属国往朝鲜诸夷以贸易辇汉物归县官费供输而牙侩售苦窳夷人病朵颜贡夷且有伪增名物窥利者先生悉纠禁之言于宗伯华亭徐公着例进三客员外郎寻转佥宪督学广西首迪士以正学使知根本重德行仿何仲默关中学政令诵习经书传记子史古文词粤士彬彬向风焉未几转参议驻惠潮海寇初平疮痍未复一务休养安集境内宴如旋转副宪督滇南学其刑范规条无改西粤之旧载刻小学句读自警编忠孝歌颁教诸生迁滇右参政督理银场诸言开矿利者俱报罢始先生督学时以执法忤镇臣且忤御史至是被诬论褫秩去巳而东瓯王侍御诤按滇廉其枉力辩于朝其略谓陈善居乡居官人称古君子及任前职人称提学诸所举措实能造就人才祗以戆直忤权豪而受谤废臣入滇闻诸乡缙绅诸生父老言最称冤枉亟当召用朝论韪之复原官隆庆改元起山西按察副使寻转江西左参政未匝月转广东按察使先生以刑狱关系民命精审谳牒洗冤剖疑累累多异政具粤台行稿中会流贼曾一本寇广城城门昼闭军民扶老携幼向城而泣先生恻然曰奈何弃数万众于锋刃下启门躬殿而入之贼矢几及车葢竟无虞转云南右布政使自贵入滇道崎岖甚先生捐俸倡辟险□□者数十处滇人闻先生至喜甚先生亦□□□兴利剔蠧不遗余力黑白盐井久墨吏豪家所干没于是厘刷一清商民称便滇岁采上供金二千两而滇实少产金户业困且复增输三千先生建议派价诸州邑市金蜀之宁番越嶲以解民得无扰六卫诸仓散敛奸利先生详定条例刻石永绝弊源抚台某欲奏行战象之法于朝先生力言西北非用象战地象产炎徼不耐边苦寒每市一象于土夷度费金五百而水陆万里烦扰百端贻患匪细议得寝故事土官袭荫黠胥多方难之索其重贿先生即与转闻曾无停晷尝曰治滇以驭夷要沅江武定之事失其心也人以名言会武定之役兼摄洱海道事武定经凤氏变后议更城狮山而澄江城又议迁广西嵩明两城且新筑四役并起物力不支先生多方调度不踰时而工就复立哨建堡以峻金沙七度之防推诚布信民夷大悦昆明之旁山曰横山山阳有田五千余顷地高苦旱先生视白石崖有泉在上游可引溉而横山所隔议欲凿山通渠两台难之先生曰事在我耳即矢众祷天焦劳经画山前后并兴开凿之役功久未成庚午大比提调云南文武乡试事辛未转本省左布政使先生居滇三载久蓄去志而以方有事横山淹留岁月至是决意引去遂上疏乞骸骨新郑当国许之蠲日启行则横山水洞忽报开通□神明实有相于先生也傍山数万家受其利因名其洞曰惠济立祠洞旁肖公像祀之去滇之日行李萧然缙绅争诗以颂宰严公清有眼前铁汉撑天地暗里丹心泣鬼神之句先生既归造请尽绝自御简素纤啬至修筑堤塘道路劳费不恡其东新塘九十余里倡于先生而成于郡伯刘公伯缙张公振之利济甚巨若观音塘黄泥慈云二岭皆有修筑功生平存心济物然有差等不妄施三党之亲而贫疏而贤者洎故旧门生之贤而贫者时有周给其婚不能嫁死不能葬者并给之属岁荒倾赀市米赈复作糜以哺饥者民病疫施方药给槥具冬月施絮衣掩骼埋胔不可数计戊子春形神巳惫犹力疾焚香吁天民请命家人进粱肉辄推不食曰民糠粃不给吾忍甘肥脆耶遇穷交沦落或故人子有急每极力拯援桑梓利弊知无不言赖以调停者甚众然不令人知也先生蚤闻王文成之学遇按台萧公廪督学滕公伯轮大集学徒于天书院属先生提衡其中书院中废又旋复因修复俎豆祠田长久计抚台徐公栻聘修杭郡志先生仿纲目立例自汉周迄今具条载笔削甚严凡再阅岁而志成然□力自是耗矣先生林居垂二十年台省荐无虗岁太宰张公瀚尝以先生及云间莫公如忠吴门袁公洪□三贤比诸商彝周鼎江陵目迂阔不用晚人张太宰诸耆英怡老会季公贞亭少师事先生及归林杲杖屦相属乡邦尤称羡焉先生信古好礼冠婚丧祭毋苟狥流俗忌辰缟衣疏食哀慕终身闺门肃穆旁无媵侍与其配俞安人相敬如宾俞歾萧然独处恒竟日端坐诸子进见拱立于旁有问则对无敢轻发一语者器具朴陋不爱华饰见人服食靡丽辄目摄之至有窜服以见者每晨兴整冠服坐庭中令子妇诸孙次第相见时有训戒语家僮无小大蚤暮出入储察必严不令其一时放荡于外也己丑冬一瘠甚然无他疾晓起犹巾栉如常勉诸子孙以立志远大亲正人等语夜呼季公来诀奄忽长逝可谓正命考终矣享年七十有六所著有粤台行稿二卷黔南类编八卷黑白盐井事宜六卫仓条革二卷杭州府志一百卷勋贤祠志四卷族谱二编家藏稿五十二卷 

　　◆参政 

　　云南参政杨公铎传（子璲附　祥符文献志） 
　　云南左参政黄公皥墓碑（黄衷） 
　　参政朱凌溪先生应登墓志铭（李梦阳） 
　　云南布政使司左参政陈君觐墓志铭（张时彻） 
　　参知李公渭传（澹园集） 

　　○云南参政杨公铎传（子璲附　祥符文献志） 

　　祥符文献志 
　　公讳铎字文振陜之朝邑人元季兵乱其四世祖德亨东迁河南之原武祖旺隐德弗辉至父智以公贵封佥事生六子公其长也幼入邑庠明春秋宣德壬子中河南乡试魁次年会试登曹鼐榜进士观政刑部正统元年奉勑前往陜西纂修　宣宗皇帝实录次年三月除授大理寺左评事详谳平恕公勤之誉茂着当时正统乙丑升授陜西按察司佥事廉能以持巳严明以临政时遇按察使总治司政多尚宽平奸宄之徒肆佞辞皆得疏放公知奸佞所欺必法言以正之由是舆论称快声价益着景泰甲戌复升陜西布政司右参政督延绥甘肃等处军储益勤乃心益公乃政边事益宁军民悦服天顺壬午丁内艰服阕复除贵州参政通前九年满考夷豸不舍其去合疏保留升食从二品俸照旧管事成化丁亥丁外艰还乡闻友人宋克新谪官东阿与妻子俱丧不能归葬公乃出备路赀遣人自东阿取三丧归葬之乡人称羡公之存心多类此服阕复除云南左参政莅任未几引年乞致仕还侨寓汳城日与士大夫优游诗酒乡社之间歌咏吟啸微醺辄自舒怀啸咏而不拘拘也公初配梁氏赠宜人继配赵氏俱先卒□配孙氏亦封宜人子六曰瓒乡贡进士曰璲弘治庚戌进士观政兵部 
　　子璲字廷佩别号静轩其先陜西朝邑望仙里人高祖德亨博学好古元末避乱携家东徙开封遂占籍原武祖智封按察司佥事父铎举进士□官云南参政致仕归以河患复迁居大梁公甫弱冠提学陈公选见而异之曰吾礼经有传非子不可遂受焉成化丁酉举于乡录其经义一式屡试春官不第且亲老家贫诸兄相继没公乃服田力穑以养其亲暇日从事问学至弘治庚戌登进士辛亥丁外艰服阕授兵部武库司主事改武选司辛酉升车驾司员外郎奉命同御史某汰京卫军得避匿者万人归伍且上章劾私役者　上嘉纳之爰着例乙丑升武选司郎中奏行公荫袭严比试诸条大司马深器重之正德丁卯铨部以庐州乏守擢公知府公至则壹以廉正御之郡有疑狱岁久不决公亲推勘得生者六人郡大疫公请祷徧给医药活之它若敦礼士夫教课农桑得古循良之体庚午升长芦都转运盐使司运使署设沧州近京师商旅多豪右然盐场有远迩美恶公场置一筹纳竹筩中令各商以次出之豪□不便公曰吾革弊耳权贵何恤焉由是盐法大行壬申剧贼刘六等攻沧州急州吏失守公督州民谕以大义登城守之且伺间发矢遂毙贼首乃解去当道以闻　上赐旌奖是年冬沧州内变杀吏民劫仓库公仓卒率市民力破而逐之先是有马指挥者与公善出白金二锭寄焉变后公袍笏罄然惟马金因投破箧中独完左右欲私之公叱之曰是何言安作此丧吾所守癸酉公年逾六十上章求退者三而铨部方录公贤劳进阶以请得旨升山东右参政致仕公优游林下十有三年丙戌岁卒寿七十五公性刚直善谈论古今非其道义不肯取与人历官中外循循简朴澹无所好归田闭门静坐饮酒弹琴无所干于人而人亦不敢干以私其若世之人逢达履穷蚤营夜计以惟日不足自黄童至白叟形神劳役若将得者岂不悲哉　副使田汝耔墓志 

　　○云南左参政黄公皥墓碑（黄衷） 

　　黄衷 
　　朗溪之黄六大宗中派自汴梁宋靖康之季避乱南海是朗溪之始公讳皥字时雍栎坡其别号也曾大父宗善沈毅有略后山之乱以计干主将脱良民于兵者数千人大父庆父超赠奉直大夫吏部验封员外郎妣锺赠宜人公生隽爽弱不好弄尝坐曹役羣儿若官府者长老目之曰黄家伟器也甫及志学崭然出师右年二十六领成化乙酉乡荐卒业太学益博综羣籍以书授徒凡得其旨要者卒名士然屡屈于礼闱始谒选天曹太宰置其文第一授吏部司务升司封员外郎时东厂权焰特盛曹署请谒必跽岁暮馈历公次当往比见长揖而巳总兵沐昆请嗣黔国公公按其世宜袭西平侯执奏至再朝廷以旧恩远镇特与世公爵故事子通朝籍父外小吏虽以罪废尤冒貤封公奏革之由是士人始知恩典之重寻拜江西左参议奉制督储入辞宰屠公屠曰江西大藩钱榖弊集是以付卿公对曰往服厥官安敢不力如后有谓皥才智弗给即皆可信若谓其贪幸见察耳屠曰嘻岂有是哉至则摧豪惠良去业蠧如振秋槁郡县粮目素繁且杂若完若负不稽簿领肆日指陈无一棼谬又玅通筭法目量嬴缩不假筹计奸吏屏大粮政大修宁庶人蓄异志礼多僣拟日僚朝见类赞叩头公大不动俟赞毕而兴识者以得体禄米折价溢数而横取公执不可庶人大怒遣仪宾李某动以危言曰殿下且奏奏下即布政通判辈斩矣公徐曰第斩吾一人足矣何冤彼邪其议竟沮至如辩豪僧之诬讼遏兑运之侵暴上下韪焉居八年抚台林公见素荐之廵察若乔若周若王荐之以无内援未果迁值逆瑾乱政裁奉制官公在裁列士民攀泣且欲疏乞留公轻舟径去既而江西粮务日弊朝议以旧职起公复领其事未至擢云南左参政所管纳楼茶甸长官死妻沙福代与夫弟普显治兵相攻积数年死者甚众抚镇屡遣属僚抚谕竟莫能平公曰非藩臬重职恐未有济乃偕佥司都阃以往比至境福显皆盛兵自备公若不闻也者据馆即召二渠反复诘让尽得其情乃执通把数辈将挞之操兵者望风奔溃公度其巳困释之曰日暮且休矣迟明俱来吾有戒约诘旦二渠皆束身伏庭下听命去居数月福等各行千金求变初约且曰巳告夫二子者公曰吾即受此缘此死者又不知几千百人吾虽贫以老如子孙何谋者乃寝竟弭其乱初安南长官那代攻破蒙自虏其令禄卿之族负固垂二纪历数守廵毋敢议者公至则浚堑增陴调饩练兵建旗鼓申号令若将征之者代惧请归禄卿之妻若其属口乞缓师以图新由是威震六诏珰崔安附瑾作威且忌公功语次微有讥犯公盛气力辩声色俱厉安乃媿屈连呼铁汉吏民因称铁汉公云比致仕垂槖而归观者泣叹谓三原公后无此廉节也公雅善吟咏晚年屏居诗益隽永遗稿藏于家正德壬申孟冬四日卒享年七十有三 

　　○参政朱凌溪先生应登墓志铭（李梦阳） 

　　李梦阳 
　　凌溪先生朱氏名应登字升之扬之宝应人也生而荦奇童时即解声律谙词章十五尽通经史百家言其父江陵公者异之然惧其踰也约之古凌溪悟乃着申臆赋以见志而力殚于渊学于是饫醇探脔程猷经用喷英摛华树声艺林矣年二十举进士时顾华玉璘刘元瑞麟徐昌榖桢卿号江东三才凌溪乃与并奋竞骋吴楚之间歘俊国一时笃古之士争慕向臻乐与之交而执政者顾不之喜恶抑之北人朴耻乏黼黻以经学自文曰后生不务实即诗到李杜亦酒徒耳而柄文者承弊袭常方工雕浮华靡丽之词取媚时眼见凌溪等古文词愈恶抑之曰是卖平天冠者于是凡号称文学士率不获列于清衔乃凌溪则拜南京户部主事阴欲困之凌溪剸棼断错乃顾亨于官而其学愈渊居无何升延平知府意州郡吏必难乃凌溪之愈益亨乃于是升陜西按察副使使提学凌溪辟正学院羣秦士高等其中置官设徒丰饩严约谈经讲道至者且数千指风教大行文自韩欧来学者无所师承迷昧显则我明既兴隆本虽切然要奥未闻也及凌溪等出创覩骇疑大不□□人人各以所不胜相压而凌溪性挺直不解假词色于人更哆憎口恨不即穽之幸例调荒裔往御魑魅寻升参政卒罢去凌溪归潜大草莽中温绎前业期十年尽偿所愿而今亡矣噫嗟嗟悲乎人忌之天亦忌之邪夫蛾眉胎祸才美秧毁顺往逆来孰非尔者然英人志士每甘心穷约而不悔者徒以人者难必而天者足恃也十年之内徐何载沦凌溪胥殁天实忌之矣人何尤哉噫嗟嗟悲乎悲乎凌溪生成化十三年正月己未得年五十医旨曰先富后贫病从内生言浅狭之易折也凌溪廓落易直憎口日哆而听之如苍蝇过耳斯其量可与伈伈者道哉退研精肫推订律历运数雠史质经底诠名实浏览古今构睨宇宙视轩驷直刍狗耳大命中夺赍志长毕非天忌之而谁忌邪卒之日适邑官来谒揖让而气绝斯病内生之否邪噫嗟嗟悲乎悲乎凌溪他所奇节隐行与凡履历宦业忠孝友义言动细小莫之具述第述其生死大槩关运数者如此 

　　○云南布政使司左参政陈君觐墓志铭（张时彻） 

　　张时彻 
　　君姓陈氏名觐字忠甫其先南朝之裔世居余□□原乡宋有讳升者尝率乡兵御睦寇授武功大夫京畿都统领子廷俊复率乡兵御金人境内赖焉□祖讳孟雍赠吏部文选司郎中曾祖讳雷封河南彰德府同知赠湖广布政使司左参政祖讳廷敬直隶蓟州判官赠工部营缮司主事加赠广西布政使司左参议湖广布政使司左参政父讳焕光禄寺卿母胡氏封淑人君光禄公第四子正德癸酉光禄公举于乡捷书至而君生自幼秀颕不羣束发从其族兄湖广右参政垲授大小戴氏礼辄能了其义文温夷尔雅年十六补县官弟子巳复国子生辛丑仲氏太守墀叔氏少宗伯升同举于春官君益自奋厉折节读古人书顾连蹇不得志于有司庚戌居光禄公忧戊午捷顺天乡试己未再捷春官拜兵部武选司主事寻升车驾司员外郎再升郎中佐大司马枢机肃清军府人无敢干以私者甲子转武选司郎中凡天下武臣承袭者咸隶焉吏每窃柄舞文纨袴子皆入贿夤缘奸选举往往多滥君一以至公振刷之邪蠧屏息三月居母淑人忧丙寅服阕复补武选司郎中风裁益厉两典武会举一考天下都司官豪雄帅领多所识拔累官郎署练达机宜材识卓诣大司马虞坡杨公大器异之戊辰兵备湖广衡永郴桂诸郡葢朝廷以君夙望故以全楚要害付君君马首南也辄锐志经略会新宁猺人寇掠江广诏下命君讨之君以兵饷方不足而与蛮夷从事边鄙重伤元元之命乃遣使者招抚谕以威信猺人面缚降辕门愿受朝廷约束誓无敢复反者广东贼黄潮祖等流劫郴州桂阳君督兵击之斩获虏首以百计招降余党悉平广西贼韦银豹韦大驾楼船泝衡永江大掠诸郡君又督兵歼之江上时两广征古田猺獞军门檄君备乃君大振兵以张军威声闻八桂苍梧间虏褫魄彼省克奏首功徭人既平则给土田立堡岩修城垣募勇敢足军粮兴学校明教化凡士风吏治民务戎机靡弗经营葢朝廷保障一方树长久之画非苟偷旦夕安也而君之神用亦竭矣初陈公士贤有惠政于衡永间衡永人立祠祀之至是以君配祀谓之两陈公祠云辛未入贺　先帝万寿节报政于朝先巳升君云甫左参政而竟以勤劳楚事积苦疾作卒于京师旅舍时壬申三月初九日也虞坡杨公抚而哭之出涕曰使君须臾无死即卿丞何足道哉乃给驿遣官扈其丧归故里 

　　○参知李公渭传（澹园集） 

　　澹园集 
　　岁癸亥余师天台耿先生董南畿学同野李公从之游余乃获交公及公扬历中外相去万里不忘以学相商证而今巳矣是不可使无传乃作传公讳渭字湜之学者称同野先生上世自吉水迁思南父讳富累赠中宪大夫母张累赠恭人公生而朗然玉立眉目如刻画十三补郡学弟子员十五病居小楼当盛暑箕踞而处中宪公以无不敬饬之公廪然书诸牖寻曰如妄念何中宪公又以思无邪饬之复书诸牖久之静默中恍若有得者及与客笑谈前境随失因自疑曰有得有失非本心也自是公之求心者日切尝谓伊尹尧舜君民自一介不取始故弱冠登贤书于交际甚严举似道林蒋公蒋曰静假动问一介不取蒋曰硁硁然小人哉公闻之愧甚不觉汗之浃于背矣入留都耿先生以宦业相知巳进而语学有深省遂就弟子列及耿先生□居公往谒夜与先生弟子庸共论亟称明道识仁□□□□□□□□呼同野在否公应曰在子庸曰同野在乃从明道识仁公之洒然最后与近溪罗公寮互相参证其学益邃尝曰孔子毋意孟子不学不虑程子不着纤毫人力皆非从安排得来知毋意即千思万虑皆毋意也知无纤毫人力即巳百巳千实无纤毫人力也学是学此不学虑是虑此不虑而巳又语门人曰浮云人间作雨天上常清常明狂风江中作浪流水不增不减知得常清常明不增不减者可与言学矣一日读学道爱人语谓人曰道不明则仁体裂天地闭惟是念念在民令同归蔼然一体中吾之愿也故回翔郡邑二十载所至精心县官牧小民大指率归于此初令华阳锄奸弊拊流移不得甘食息知和州兴学校抑吏胥岁省浮费数千金邻县滞狱待公而决迁高州府同知至则谒甘泉湛先生修复书院教授诸生亹亹不倦而以其间饬武事不虞备西贼来攻公率所部授甲置阵三覆以待贼竟引去时方变里甲均输公剂其多寡官主办放民归农至今着絜令尝夜梦巨蛇身者三挥杖击之诘朝合浦吏以美珠进化州吴川吏各以兼金进公斥去不顾笑曰金珠非宝固吾人蛇蝎哉晋应天府治中南户部员外郎再转工部郎中出知韶州府先是韶有二源之役百姓苦之甚多去盗公集寮属谕曰夫子告康子以不欲弭盗之本也倘身沟壑是我盗竽而何以责之民乎弭山中盗易弭心中盗难诸君勉之闻者悚息居韶治最当迁而韶民以借寇请诏进服俸知郡事如故再入觐时　穆庙宴天下守令卓异者七人旌之币钞公与焉还诏晋其省副使平惠潮讨朱良宝克咸厥功恩赉加等经略惠潮水寨更置守廵建清远邑治开驿从峡中东山达英德以通东粤皆公本谋也晋云南左参政浚松溪水灌田万余顷城晋宁安宁二州以翼金碧时滇用兵久疫疠大作则药与糜食贫民所活无算死无椑者官给之至八百有奇往土官袭替当事者目奇货留数岁不遣公建议输粟藩省代　奏授官部使者上其议土司万口颂之矣在滇四载谢事归箧中图书数卷无长物也四方负笈从游者众构朋来楼居之日惟明道作人务居恒事父中宪公蒸蒸敦谨卒柴毁支骨母张恭人病暴巳罪状吁于天乞减算以代建宗祠联族属念俗日敝力持古礼以先之常言居官不廉从糜费始于俭德三致意焉时多有兴起者戊子疾作犹日与门人论学至革进诸弟子诀惟以学规言不及私既卒士民奔哭者累月四方同志或位或文哭之不可胜纪公自言于学入白下见耿师与居和高时不同过楚登天台又觉与白下不同与近溪游月岩复觉有不同者如登九级浮屠随步而异所谓未见其止者非欤所著先□录答问三卷毋意篇合大学中庸易问一卷简寄二卷杂着一卷诗一卷文二卷统十卷又着家乘十二卷藏于家大儒治规二卷行于世先后按部使者采乡评祀省会及郡学乡贤祠又从诸生请郡建特祠祀之生正德癸酉十二月卒万历戊子四月享年七十有六诸子姓彬彬秀文而廷谦世其学尤论曰夫范金鼎贵重矣一旦入用以烹饪炮炙曾不若釜鬵之便何者其文胜也而适用非也晚宋儒者握拂矩步自以无前而不能当于用往往姗笑者之口实参知公在所有循良声葢学以本政政以征学即谓渊骞冉季兼数器而有之奚不可者善乎参知之推言之也曰吾之知学自耿先生始诗曰岂弟君子遐不作人耿先生之谓也 

　　◆参议 

　　朝请大夫云南布政使司右参议赵君忠墓铭（马中锡） 

　　○朝请大夫云南布政使司右参议赵君忠墓铭（马中锡） 

　　马中锡 
　　君讳忠姓赵氏行恕其字也其先宋宗室福王与苪六代孙繇汴迁越再徙苏遂苏之长洲人高祖讳孟桂元中奉大夫检校大司农平原郡公曾祖讳由瑶潍州知州祖讳宜浚隐德弗仕父讳学礼乐善好施乡称长者以子贵赠文林郎河南道监察御史母陈氏封太孺人行恕自幼秀颕端重异于常儿稍长气山魁梧楚楚如老成人父遂遣入邑庠弟子员问学讲习竆昼夜不少间学成遂以宣德己酉领京闱乡荐庚戌登进士第观政内台踰年擢河南道监察御史文林郎明法律达宪体慨然有澄清天下之志而哀矜慎恤恒存于心时乡先辈陈僖敏公掌台事振厉风纪御史中非卓卓者虽乡旧不少假辞色而独礼重行恕正统己未奉　命按四川所至锄强激贪问民疾苦而兴革之境内清肃未几有司报松寨商巴棘麻国皆叛君即奋勇率兵入其巢震以风威谕以祸福其党众悉溃既而廉得其实乃统兵者激变所致遂劾其罪罪之朝廷遣使赐宝钞酒币将吏慑服番民向化边境以宁辛酉奉勑廵浙江海道□夜尽心抚士卒饬兵备缮城堡严斥堠卒无意□之虞壬戌岁朝廷简能御史清理天下军政廷臣佥议举行恕乃拜玺书之广东督励所司期以实效虽蛮乡瘴海无不躬履其地不踰年军士肃清民不告扰一时御史者皆自以莫及未几朝廷以陜右巨藩严方岳之选遂擢行恕右参议行恕居官勤吏治恤民隐陜之人无老稚贤不肖皆爱戴敬服寻以旧官复任改云南左参政因构疾还乡调治遂不起距其生永乐甲申享年五十有六行恕平生操履端谨财出非义者一介不苟取故久历仕途囊无余赀还乡乡之居室族子弟以窭而售之人矣行恕携家累孑孑然无所于归其友朱名仲悯焉乃假余屋以居之既卒其丧不能举名仲复偕其友徐文辉辈倡助以襄厥事文章典重和厚词理精到诗好唐人每风晨月夕抚景感怀必见诸赋咏长篇短章清新典雅足追古作云 

　　◆按察使 

　　云南按察使刘公舒墓表（何乔新） 
　　云南按察使张公翥墓志铭（王鏊） 
　　云南提刑按察司按察使张公宪臣墓志铭（王世贞） 

　　○云南按察使刘公舒墓表（何乔新） 

　　何乔新 
　　成化十有四年春云南按察使刘公仗和帅其属□觐恳求谢事吏部以闻　宪宗皇帝特允其请公归徜徉林泉者七年以疾卒于家享年六十有曰讳□仗和其字也其先本长沙定王之裔王之子苍别封安成侯安成即今吉之安福也至其孙寿光以罪国除因家于邑之茨溪祚胤蕃衍历唐宋以至元代有显者曾祖讳子定别号新赍始徙家邑之葛溪祖讳伯文别号文园赠礼部仪制司主事考讳球由进士累官翰林院侍讲上疏掊权奸殁于制狱赠翰林院学士谥忠愍母邓氏累赠太宜人公自幼颕敏过人忠愍躬教之时姚文敏公学于忠愍公之门公与之上下议论文敏每叹服之稍长从学于礼部侍郎李公克述学益大进会忠愍以谏受祸公哀痛毁瘠几不能生服阕请书养母无复仕进意　景皇帝即位台谏言忠愍之冤诏赠官赐谥且祀于郡之忠节祠刑部侍郎杨公彦谧廵抚江西召公语之曰而翁忠节巳获昭雪子可以仕矣公乃赴江右省试以春秋魁多士甲戌登进士第改翰林庶吉士预修寰宇通志书成赐楮币文绮擢广东道监察御史未几出廵福建畿郡辽东于时同官者务击搏以峙声威公□慎宪度理冤狱察吏治廵历所至访民利病而兴□之不求赫赫名人皆以得宪体定有婺妇不□其室其族长耻之合羣从殴杀之有司坐以谋杀□死者七人公曰此羞恶之心也何可深罪具以上□遂皆免死福建都指挥佥事钱辂与其长刘姓者有隙刘密白镇守中官诬以罪乘夜以兵围其第辂觉而迯中官遽以辂反闻廷议遣官会公核其事辂亦诣公自首公具奏辂惧罪而迯非反也辂得释每语人曰微刘御史吾族夷矣汀州豪民欲夺邻之坟地以葬其亲邻不与豪怒言于朝云其地当出帝王　英宗遣中贵人会公验之公曰八闽遐且僻宁有帝王地邪寘妄言者干法既还台同官以私忿欲劾大臣且诬以闺门之私以章示公公曰言事当顾大体奈何以暧昧之事污蔑大臣其人渐而削之天顺甲申升浙江按察司副使奉玺书提督学校公至则明教条严考较进茂良黜惰窳繇是两浙文风丕振擢伦魁登庑仕者彬彬焉成化辛卯迁按察使或疑公优于文学法律非所长及见公决狱曲当其情乃人服寻丁太宜人忧去服阕改云南按察使云南荒服之地外与哀牢交趾接公因俗治宽其禁令驯以恩信蛮棘火畏而怀之及公归羣夷皆大息曰是善抚我者何遽去耶公性孝友忠愍公殁事太宜人以孝称与兄参政仗德友爱尤笃接人一以诚意而世所谓机变之巧若无闻者居官尽职分未尝衒能矜名以求人知而当道亦无能知之者故其官止于此 

　　○云南按察使张公翥墓志铭（王鏊） 

　　王鏊 
　　云南按察司按察使张公讳翥字汝振世苏之长洲人曾祖讳进浙江诸暨知县祖讳沧国初以人才征未用卒考讳枢赠奉政大夫南京刑部郎中妣陆氏封太宜人公登天顺丁丑进士授工部都水司主事改虞衡司又改南京刑部山东司历员外郎郎中出知江西南昌府进河南布政司右参政云南按察使致仕以子约贵进阶正议大夫勋资治尹　今上登极以诏恩进中奉大夫正德丙寅冬十月二十九日卒于家春秋七十有七配吴氏累封淑人子男二长约工部营缮司郎中公清慎守法臞然若不自持而见义卓然不惑始至南昌即理冤狱出之民大悦高安有毛姓世豪于乡纵火杀人亡命吏不敢问公发之竟置重典民又大悚有中贵乘传搜括民间奇玩势张甚郡县望风迎拜且以盐抑配于民而以库银给之至南昌公曰民吾民也库朝廷之库也谁敢干之吾将以闻于　上中贵见公不可夺乃稍自戢时所至民被其扰独南昌晏然云南诸夷争袭贿赂公行公一切禁绝年甫六十以母老恳乞致仕以归公天性简俭家故富且贵矣而自奉有人所不能堪归吴扫轨闭门客至则清□终目澹如也居官所至能举其职而南昌之政尤□ 

　　○云南提刑按察司按察使张公宪臣墓志铭（王世贞） 

　　王世贞 
　　故云南按察使张公以万历元年五月卒公讳宪臣字钦伯其先晋陵人有赘于昆山者遂家焉世世力田孝弟至公父府君洪有隐德尝之嘉定得遗金数饼迂归以俟亡金者授之金即驰去一日辍耕垄上有相者过而指府君曰是夫当显显乃以子故府君笑曰吾家世农安所取显耶公时儿从傍闻之窃沾沾喜就里塾师吾伊不绝矣公业成诸生久次其成荐复偃蹇南宫试者久之而能不以戚欣见貌益砥节于学由进士谒选得南昌令人或虞公宽大不任剧曰令可拜跽槁也且幸相地何以处之时南昌饶积牍牍数倍他县而黠吏欲以事尝公则争操牍缓急杂而进之公第行其急者而抵缓者地曰胡足溷乃公也后不以序进立抶汝矣吏咸吐舌称伏神明邑事大治近地时中大盗公出循行乡落见长老间所苦人□□□谓张公全活我又清狴犴之宿称冤者十余即□□无以难也公胡髯腹便便造请台省诸公间亦不废诸公日益贤重公曰得数张令吾曹不安枕耶而有段御史某者势张甚一日顾公语县羡金若干吾欲有所馈谓幸相也公徐曰县无羡也御史怒谓南昌令不奉檄览讯谍而称无羡公前谢曰此乃三殿工羡也县不敢置他羡御史益怒诟詈不绝公起自如御史以廵按满夤缘监军事再上疏有所推荐不及公而公益以治理流闻即幸相亦语人张令似不识吾家家亦不识张令无何幸相与御史后先败而公用卓异召拜工科给事中即上疏四事平赋役修水利重守廵谨堤防公故家东南于东南计尤切时方修虏备公谓即武库甲仗将士司命奈何一切属中官宜付外给事御史得核之又谓两畿试不宜诿司训老生能失士咸报可公自吏科右给事迁刑科左持节封唐山王充正使给事中之得正使自公始也还晋户科都给事中三上疏论国漕大计下所司行之公自起小官骤贵重然恂其益务恭谨不以白简故加朝绅色而其于国家计尤毖眘有指树数马风诸公卿翕然称之至出浙江右参政相惊谓曰张公长者胡遽离琐闼也公于职分守金衢严三郡尝平矿寇大将军用师闽多倚义乌人而义乌人益骄横窃相从剽攻椎埋不休公录其豪以自随而饩之躬训练成师曰子去盗而县官用抑何贵也建德学宫毁公捐奉以□之葢学成而诸生有膺荐者矣公参政三岁始迁云南按察使垂入境黔国公横而欲用故事责三司苛礼公使人语之曰公安得称故事夫岂者日黔公也望金马门若九天上而欲轻加其从臣乎寻谓其僚曰礼如是足矣寻甸土酋没而其妻安摄政移欲得四川酋某夫之公独曰安摄而私其土之人固恒今不虞失土耶毋亦奸人诈谍以构难乎勿许便俄诈露竟知非安意也公大谏垣日以推毂贤士大夫主然不欲使知之而其所绳糺绝少恒曰吾奈何以耳语轻折天下材顾独劾一都御史苛暴好杀会有奥主得不罢而都御史骤迁至八座与相而握铨者比遂因上计诬斥公归公闻命之后日即行滇以饶货甲天下公无所携顾独拔士之宦滇而不能归者悉传置之人谓公即廉奈何借他人装而重我行李也公笑不答当是时田畯市叟咸喜得一当公寿至词翰之社雀跃思御而竟病痱矣痱一岁省可能起行忽宿瘤溃不止久之卒年六十有二耳公人宽仁恭俭出天性即所造请毋论其可者其不可者亦讷然不欲见口也所推逊亡论豪长辈即儿稚惟恐其失之也五六岁喜诗至老而吟洒不倦雍容和平得大历贞元遗旨然不欲人出之问有能举公诗者辄面赤嗫嚅欲避去以故其诗存者千余首奏议公移杂文若干卷鐍之笥而行者仅纪游□稿而巳王元美曰张公之长者乃尔吾闻之　明兴昆有王君良事　高帝陕西按察使　高皇帝揭其名于殿楣而目之敦厚其所长者状非一今乃并张公二矣其官同其禄寿不配德又同世无有能名王君者如张公可以瞑矣 

　　◆副使 

　　云南按察司副使徐公观传 
　　云南按察司副使陈公政传（黄佐） 
　　云南按察司副使陈公骐传（黄佐） 
　　中宪大夫云南按察司副使朱君文墓碑（李东阳） 
　　云南按察司副使朱公文墓志铭（王鏊） 
　　云南按察司副使贺公元忠墓志铭（王鏊） 
　　云南提学副使孙公继芳传 
　　云南按察司副使申公纶墓志铭（连矿） 
　　云南按察司副使杨公逢春墓志铭（王慎中） 
　　云南按察司副使曹公达墓志铭（王世贞） 
　　云南按察司按察副使杨公道亨墓志铭（王世贞） 
</div>
    <div class="pagination">
<a href="国朝献征录_page209.html">上一页</a><span>...</span><a href="国朝献征录_page205.html">205</a><a href="国朝献征录_page206.html">206</a><a href="国朝献征录_page207.html">207</a><a href="国朝献征录_page208.html">208</a><a href="国朝献征录_page209.html">209</a><span class="current-page">210</span><a href="国朝献征录_page211.html">211</a><a href="国朝献征录_page212.html">212</a><a href="国朝献征录_page213.html">213</a><a href="国朝献征录_page214.html">214</a><a href="国朝献征录_page215.html">215</a><span>...</span><a href="国朝献征录_page211.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
