<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 148 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 148 页/共 1860 页</h1>
    <div class="content">○庚子。礼部疏请、崇庆慈宣皇太后圣寿节。恭行庆贺礼。得旨、是。照例行礼。奉皇太后懿旨。今年停止筵宴。　　

○辛丑。上诣皇太后宫问安。　　

○谕、朕驻跸南苑。部院八旗等衙门。著照圆明园之例。轮班奏事。天气寒冷。吏兵二部轮班之日。大学士鄂尔泰、张廷玉、不必前往。　　

○谕、军机大臣等、朕闻河南陈许一带。有老瓜贼。汝宁地方。有卦子贼。多系凤阳等处往来大盗。而卦子贼、则出自汝宁府、及光州等处。由豫省直至湖广、山、陕、出没无常。男女同行。骡马资装甚盛。专藉妇女假扮医巫。入人家室。盗物潜逃。无由捕缉。此等匪类。汝宁等处。每至冬间。则回本籍。所当密为严拏。勿使漏网。以安良善者也。又闻山东与豫省接壤之桃源镇。特设同知一员。专司捕盗。其地积盗甚多。每岁春间。出外行劫。冬底归家。地方官未尝不知。而行踪诡秘。欲拏无据。若于冬月岁暮之时。密行恰察。方可弋获。应令豫抚密咨东省。饬令该同知。预行确访。及时搜捕。以清盗薮。以上三项、皆朕得之访闻者。尔等可字寄尹会一、令其用心料理。不可疎忽。至于应行知会邻省之处。即著尹会一、传朕谕旨。密寄去。勿令漏洩。以致远扬。更不可以介在邻封。互相推诿。凡为地方大吏者。不能除盗安民。何能辞旷职之咎耶。　　

○又谕、闻河南总兵柏之蕃、年老昏瞆。营伍废弛。著革职。　　

○又谕、王鸿勋、在山东河道任内时。有人奏其居官办事。致饬于外。而中无实际。是以朕照例令其内升。以徐徐试看之。后据白钟山。奏其在工多年。谙练河务。其实心供职。为河员中之难得者。朕思若将王鸿勋命往河东。仍隶白钟山属下。恐伊已有成见。未必能得其居官之实迹。伊既久任河工。特命往江南、交与高斌、再加试用。王鸿勋、果否谙练河务。并居官如何之处。著高斌据实陈奏。　　

○理藩院侍郎觉罗勒尔森奏、军站额设驼只。除驮驼、原报该总管查核外。其骑驼、每年共滋生若干。并补存实数。应令该总管、饬台员按季豫报。由该总管年底核实报部。仍于三年奏销案内声明。从之。　　

○命盛京工部侍郎法敏、赴北路军营。管理粮饷事务。　　

○壬寅。谕军机大臣等、据李绳武奏称、噶尔丹策零、复差哈柳等为使。前至哈密军营。约十二月初旬到京。使者到时。有应议之事。著额驸策凌、即起程来京。其军营印务。著海兰暂行护理。　　

○谕曰。额驸策凌。现令来京。军营大臣较少。阿岱到时。海兰暂不必起程。俟额驸策凌回去后。再行来京。　　

○宗人府奏、和硕理亲王弘皙、因罪革退。其王爵、请令何人承袭。得旨、弘＜?日为＞、著封为郡王。　　

○准和硕庄亲王允禄请、仍以宁和、袭封奉恩镇国公。　　

○户部议覆、升任闽浙总督郝玉麟疏称、前任温州镇总兵施世泽奏、温州镇标所辖之乐清、瑞安、平阳、大荆、温州城守、镇标中、左、右、及磐石等、九营。军械现俱整齐。议将余存公粮。买谷贮仓。借给兵丁。于兵食得以接济。应如所请。将余存公粮。动支银六千五百三十九两。购谷一万三千三十八石。存贮各营。每兵一名。按月借谷六斗。价银分作六个月扣存。于秋成后、购买还仓。至各营既存贮谷石。仓廒在所必需。应如所请。即于公粮银内。动支兴建。从之。　　

○兵部议覆、刑部右侍郎韩光基、工部右侍郎索柱等奏、每年春秋二季。正当刨参人等。送米回山之时。各边口章京、俱赴沈关领钱粮。一切巡缉。诿之领催。请改派笔帖式前往等语。查该章京、承办边口事务。不可擅离。应令该将军侍郎等。遇支领钱粮时。派笔帖式。予限关支。勿令章京赴沈。又革退兵目。请俱驱令回城。其可原者、亦令在城当差。不得复派口上等语。查革兵、或因越边运米。怠惰偷安。亦有因查缉不力。老病告退者。本系土著多年。概令回城。未免失所。应行该将军等。除舞弊犯科治罪外。其稍重者。驱逐回城。轻者。听之。又威远堡六边口、一应送文、领饷、守口、游巡、追捕等、差多。请由盛京再拨领催一名。兵二十名等语。查各边口、额设领催一名。兵三十名。既称不敷。应令将军等。详查酌添。又称、各边口、原有笔帖式一员。惟春秋二季。关领钱粮。到边一次。余则终年无事。请裁汰等语。查笔帖式、钞记文档。应令其常住边口办公。该侍郎等、随时稽查。毋庸裁汰。从之。　　

○癸卯。上诣奉先殿。寿皇殿、行礼。　　

○诣皇太后宫问安。　　

○是日、幸南苑。驻跸旧衙门行宫　　

○是月。直隶河道总督顾琮奏、蓟运河、昔由天津大沽迤南。兜转海口。趋北塘而达。嗣因入海有风波之险。乃于大沽迤北。开新河一道。避过海嘴。计长二十余里。河身本不深通。面底亦不广阔。帮船必俟夏汛。潮水充盈。始可儹度。且风浪排击。岸坍易塞。弁丁守候。重运耽延。今逐一测量筹画。必得大加挖。以面宽八丈、底宽四丈、深一丈、为度。每年即有沙淤。酌动岁修银。量为疏浚。即可仍复深通。估需银二万两。据原任河臣刘勷呈称、情愿捐资解交道库。为挑河之用。以赎前愆。查刘勷本非熟悉河务。兼之老疾缠延。可否准其出资效力。俟工竣。遣令回籍。谨与督臣孙嘉淦、面商会奏。得旨、著照所请行。　　

○两江总督那苏图、江苏巡抚张渠奏、丹阳县署被劫。句容县署亦被劫库银三千余两。此案、盗至无人救援。盗去无捕追擒。若照疎防临限题参。玩愒之风。无以示儆。且留此庸吏。贻误地方。将丹阳、句容、二县知县。先行参革。得旨、此案盗犯。甚属可恶。须严行缉拏。毋致漏网。俟缉获时、照例题结。一面奏闻。　　

○又奏、请动藩库银二万两。交镇江府、督同各该县、购买二麦。运至清江浦。令海州各属接运。以备来春赈粜。海州等地方。既有备无患。而徒、阳、两邑。亦可杜躧麴糜费之端。得旨、所办甚妥。知道了。　　

○江南河道总督高斌奏、详察大水受险情形。酌量长水尺寸。细勘详估。应须加增修补工程。一、高堰山盱二厅各堤。应加高砖工之处。一千二百余丈。又天然坝迤下各土工。应加宽之处。五千余丈。一、宿迁运河厅属。应加高帮宽土工。五千七百余丈。中河厅属。应加高帮宽土工。九千三百四十余丈。一、山安厅属、北岸应加高培厚土工。一万七千四百余丈。海防厅属、南岸应加高培厚土工。一万五千三百八十余丈。俱系本年伏秋大水、抢险要工。必需加培。共估银十万四千八百余两。此外次险各工。分别缓急续办。得旨、所奏俱悉。著照所议行。　　

○又奏、杨家洼引河告成。全河通身大溜。尽由引河。冲宽一百二十余丈。深二丈五尺、至三丈五尺、不等。其旧河沙淤断流。南岸埽工二百二十余丈。尽皆淤闭。得旨、欣悦览之。　　

○江苏学政刘吴龙、奏、江苏有学田一项。系从前职官乡宦捐置。以助诸生膏火。输粮与民田无异。岁收租银五千余两。除修理学宫、备办祭祀、并岁科试赈贫给廪外。遇丰年、约赢余四五百两不等。原议拨司充饷在案。此项银两。向隶学臣报销。其赢余备载司册。请嗣后照常支用外。如有赢余。即作刷印御纂经书之费。岁科试。于优等内。择其有志向学。无力购书者、给之。又各学月课时、贫生一饭维艰。如印书再有余。请分给各学为月课饭赀。仍照例入册核销。庶学田所出。供训课之用。名义亦觉相符。得旨、此奏俟朕缓缓酌量。　　

○江西巡抚岳浚奏、秋收分数、盈宁乐业情形。得旨、览奏、朕怀诚慰矣。但汝自到新任以来。并未见有所整饬。而摺奏亦少。岂地方情形。尚未熟悉乎。此后勉于勤明。毋入怠忽之习也。戒之。　　

○署福建布政使乔学尹奏、武职人员。例得候补俸薪。文员似应仰邀一例。但文职额编。有俸无薪。请嗣后文员发闽。与留闽候补者。照已委署之例。一体于文职扣缺项下。按其职衔。应支额俸之数。自到省缴照。与奉旨留闽之日为始。按月支给候补俸银。以资薪水。如遇题补委署。仍照现例给与俸银。得旨、此事恐各省皆有。待朕缓酌之。　　

○湖广总督班第奏、到任后、训诫属员。示禁地方刁健。查办疏浚堤塘事宜。惟仓贮因市值浮于原价。各属报买无多。现在设法买补。又营伍贵乎兵强饷实。多方面导武员。其苗疆专责者。令其严管兵丁。毋致生事滋扰。得旨、不必欲速。但实心竭力办去。所谓数节之后。未有不迎刃而解者也。　　

○又奏、湖南抚臣冯光裕札开、镇筸、永绥、红苗杀掳各案。欲相机擒剿。请拨兵三千名。并派大员统领等语。查镇筸红苗。向化已久。各处设营安汛。防范颇周。苗性多贪多疑。止能依险逞强。不敢轻离巢穴作梗。今凶苗犯事。既非一次。亦由地方方武。失于控制。积渐所致。窃以为苗人现犯。皆一二凶顽。因仇起衅。尚无夥众骚扰情形。若遽兴师。不特邻寨惊疑。而同寨良苗。亦多扰累。似宜先遴干练大员。前往游巡宣谕。使苗目将凶首擒献。倘果怙终庇匿。再行请旨。相机擒剿。臣拟明春往湖南巡阅边境。一切苗疆事宜。即可与抚提二臣。面商料理。现咨提臣颜清如、前往游巡化谕。并札镇筸镇臣杨国华、就近弹压。得旨、所见甚是。大凡驭苗之道。不可因循以示弱。亦不可逞武以示威。若屡化而不从。则国体所在。亦不可存姑息之心以酿祸也。凡事与抚提等。和衷商酌。务期万全可耳。　　

○又奏、湖北吏治。大概谨饬。营伍陆续操验。绿湖北兵丁。系在腹地。向不十分演习。自调任督臣德沛、设立赏格。不时亲操。队伍始为整齐。而鸟枪弓箭。以操演未久。尚未得法。现又重立赏格。通饬勤操。至湖南吏治。隔远尚未深悉。闻兵丁技艺更生疎。除饬查外、俟明春往湖南。备为整饬。其地方一切利弊。非灼见者。不敢率奏。如有确应办理之事。当与抚臣和衷商办。得旨、所见甚是。知道了。德沛即系好总督。能效法之。则湖广之民。皆受卿惠矣。　　

○又奏、湖北民刁俗悍。凡遇词讼、及地方公务。无论官司审办。或有未协。即一秉至公。而其中一二刁徒。不合意者。即逞偏私。呼引喧嚷。更写匿名揭帖。或称原被贿嘱。或称官吏受赃。捏款遍贴。究实、皆地方衿蠹。主唆把持。现在详开律例。出示通禁。得旨、好。此等刁风。原宜严禁者也。　　

○川陕总督鄂弥达奏、川省沿边之杂谷、梭磨、沃日、大小金川、革布什咱等、土司。互相构衅。于本年七月十四、十七、八、九、等日。擅动土兵格斗。飞檄该管道将。星往化诲解散。并密查起衅根由。今据该文武官报称、各土司已遵化诲。于八月二十一、二十四、五、等日。彻兵回巢。各安住牧。听候剖断等情。除饬道将等、作速秉公剖断。此次擅兵首恶之土司。似应题参惩治。以儆其余。得旨、是。知道了。　　

○又奏、陕甘自分省以来。武举已分闱考校。文乡试仍循旧例。附考西安。伏查甘属各府州县。从前多系卫所改设。今户口日增。人文日盛。统计贡监文生。不下万有余名。每科学臣录送乡试者。亦不下数千人。而赴陕应试者寥寥。缘士子贫寒。十居八九。兼之地方辽阔。各属赴陕程途。自一二千里、至三四千里不等。山路崎岖。舟车不能直达。盘费更属艰难。殊堪悯恻。查陕甘中额六十七名。甘省除丁聿字号四名外。近科仅中一二三名。是陕省中者。十之九。甘省中者。不及十之一。又查历科试录。甘省亦有抡元擢魁之人。与西安文风。亦不甚悬绝。可否照湖南湖北之例。酌额分闱。即以兰城武贡院、扩充校试。抑或比照江南分额之例。酌增额数。陕省取中三分之二。甘省取中三分之一。俾知进身有阶。于文风不无裨益。得旨、此事尚可缓图。　　

○署四川巡抚布政使方显奏、瓦寺土司容忠、于九月二十四日。因忿三齐寨头人汪太、擅发土兵一千三百余名。欲渡河攻击该寨。飞饬该管文武、并委提标游击、前往饬止。该土司凛畏。彻兵回巢。听候剖断。出具不敢滋事印结呈送。奏入、报闻。　　

○又奏、川省恶棍。名为啯噜子。结党成群。暗藏刀斧。白昼抢夺。乘夜窃劫。现谕文武官、设法严拏。并稽查保甲。整饬塘汛。以靖奸匪。得旨、知道了。实力奉行。以期宁谧地方。毋徒视为虚文而已。　　

○两广总督马尔泰奏、前闻广西藩司杨锡绂、操守廉洁。办事明晰。今赴广西、亲见该司。人品端方。器度从容。实为不多觏之贤员。惟是前任总督鄂弥达、题参南宁府知府饶鸣镐、贪婪一案。现在审拟题覆。该参守、系升任巡抚杨超曾保荐。藩司亦例干滥举。内部必照例议处。第念失察似属公罪。仰恳格外矜全。广西地方、更得佐理之益。得旨、知道了。俟部议覆时有旨。　　

○又奏、广西桂林、梧州、浔州、平乐、四府。俱有关税。除浔关、另是柳江一路。其梧州入境。五六日可抵平乐。平乐至桂林。亦止三四日水程。此三府、俱有关。凡客货往来。计期未及半月。连输三税。似觉太密。请将平乐一关免纳。得旨、该部密议具奏。　　

○署广东巡抚山西布政使王謩奏、晚稻丰收。地方宁谧。现在董率有司。劝民加谨盖藏。不独赌博争讼耗财之事。严行察禁。即婚丧亦令守礼节俭。毋事奢靡。为经久计。得旨、所见甚是。须行与朕看。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百三　　


大清高宗法天隆运至诚先觉体元立极敷文奋武孝慈神圣纯皇帝实录卷之一百四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四年。己未。十一月。甲辰朔。上诣永慕寺行礼。　　

○遣官祭先医之神。　　

○上行围。　　

○命署广东提督保祝、署广西提督谭行义、俱实授。以直隶大名协副将丁士杰、为河南河北镇总兵官。　　

○兵部议准江南道御史齐轼奏、武会试主考、专司校阅策论。不便兼管他务。请添设内帘监试。应如所奏。武会试、准添御史一员。题请点入监试。又武场举子。将及千人。照应不暇。添受卷。弥封官。各一员。从之。　　

○乙巳。上行围。　　

○谕户部、尔等会同八旗、议奏公产地价。除抵补盖造官房外。其余剩银两。请给发地方官。将从前典卖与民人之旗地、赎回报部。先尽原主取赎。如原主不赎。即准各旗官兵人等认买等语。朕思我朝定鼎之初。将近京地亩、圈给旗人。在当日为八旗生计、有不得不然之势。其时旗人所得地亩。原足以资养赡、而无缺乏。嗣因八旗生齿日繁。恒产渐少。旗人又或因事急需。必不得已。将地亩渐次典与民人为业。虽民人不许私行典买旗地。向有成例。但历年久远。辗转相售。已成民产。今欲将从前典出旗地、陆续赎回。必须于民人全无扰累。办理始为妥协。再此项地亩。尔等议令原主取赎。及官兵认买。殊不知官员内、间有一二人、尚可扣俸认买。而贫乏珍丁。食饷有限。无从措价。势必至归富户。富户或肯周济亲族。亦岂能多为分给。其所周济。能有几何。则赎地一事。恐未必于贫乏旗人有益。可将此旨。行文直隶总督孙嘉淦、详悉妥议。务令于旗人有益。民人不扰。方为两便之道。余著照所议行。　　

○谕曰。王朝璘、人甚庸愚。不胜副都统之任。著革职。　　

○工部会议、两江总督那苏图等、覆奏龙江关收税章程。一、徵税应用市平。节经行查、法马因何参差。据前代办关务、安徽布政使晏斯盛称、系旧法接用年久。微有参差。业照部式改制等语。查各关收税法戥。由工部制造。户部较准。今虽改制。仍令送部。较准领用。一、丈量＜??渒＞筏。向用水平、扒嘴、及飞量之法。易致虚加丈尺。请分别革除留半等语。查木植。自川楚经由芜湖。各关有无似前名色。未据声明。遽准革除。恐滋奸商私漏。应行该督。会同＜??渒＞筏经由各关。悉心另议。一、川楚木＜??渒＞。判开青柳若干。多寡滋弊。请定画一等语。查木植大小不同。故税额、有杉木青柳之别。例内开广木税、在十五六两以下者。不判青柳。百两以内者、判青柳三分。百两以上、至数百两者、判青柳四分。向以税银多寡。定青柳之分数。应如所奏。按则遵行。如关役不遵例丈判。查出重治。一、招木、槁木、零木、三项名色。原当点明根数。照则实徵。今龙江关、相沿外加收税。请革除等语。查招槁等木。系行＜??渒＞必需。应如所奏。照实徵收。禁革虚加增派。一、牮木。应计数、分别上、次、科纳。每＜??渒＞牮木、以防浅搁。其税五倍于杉木。向恐奸商于近关私拆装＜??渒＞。是以量行加算。立法究属未妥。请止就实数点算。照上次科则。计根徵收等语。应如所奏。将量加之处禁革。仍刊晓谕。如私拆装＜??渒＞。避重就轻。该商治罪。一、城门进出货物。税在五分以下者酌免。请将应免税物。分别贵贱。敕部议覆遵行等语。查西新户关税例。题定五百余条。亦有贫民日用所需。而实商贾大总兴贩者。若五分以下概免。恐分带滋弊。应令该督。会同监督、体察风土情形。何项应免。分款册报另议。一、徵收零星货物便票。难入大单。无从稽考。请酌设小亲填簿数十本、以便登填等语。应如所请。令该监督、酌定若干本。俟领正项亲填等簿时。一并佥差。赴部请领。一、厘定饭银款项。据晏斯盛以革除加一饭银请。该督又以耗羡已并入正项徵收、不应另有饭银。请饬部再加详议。又监督四格、以该关耗羡、尽收尽解、即系正项。至于吏胥。及大使员役。原有加一加二饭食菜果衙规。照验单票银钱。从前曾奏留加一饭食。系于加一加二内。酌减存留。去多存寡。并非另立复增。未可革应留之饭食。而动亏正项之盈余等语。应如四格所奏、照旧办理。但不许加一之外。稍有索扰。一、负贩营生之物。每早进城纳税。及晚货卖未完。出城、免其重收。大商整贩、隔日出城、不在此例。又零油小篓、与磁坛相等。牛马尾税、与冰片不同。聚宝、朝阳、龙江、各司。水旱路各别。成例相安已久。未便更张等语。应如该督所奏、照旧办理。其晏斯盛请厘正之处、毋庸议。一、地亩钱粮。应有司承办。从前五城地租。亦归关督催徵。晏斯盛请令划交上元、江宁、二县。照民赋徵收。应从其议等语。应如所请查办。一、该关盈余。岁约十余万两。今议革除各条。则盈余不及前数。并陈明等语。应令该监督据实收报。毋启胥吏侵渔。以多报少之弊。从之。　　

○是日。上驻跸南红门行宫。翼日如之。　　
</div>
    <div class="pagination">
<a href="清实录乾隆朝实录_page147.html">上一页</a><span>...</span><a href="清实录乾隆朝实录_page143.html">143</a><a href="清实录乾隆朝实录_page144.html">144</a><a href="清实录乾隆朝实录_page145.html">145</a><a href="清实录乾隆朝实录_page146.html">146</a><a href="清实录乾隆朝实录_page147.html">147</a><span class="current-page">148</span><a href="清实录乾隆朝实录_page149.html">149</a><a href="清实录乾隆朝实录_page150.html">150</a><a href="清实录乾隆朝实录_page151.html">151</a><a href="清实录乾隆朝实录_page152.html">152</a><a href="清实录乾隆朝实录_page153.html">153</a><span>...</span><a href="清实录乾隆朝实录_page149.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
