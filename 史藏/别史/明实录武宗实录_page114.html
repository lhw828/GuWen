<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 114 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 114 页/共 127 页</h1>
    <div class="content">　　○户部以苏州府所属州县水灾先从巡按御史叶忠言减免岁徵粮草而兑军京粮六十五万五千石岁有定额宜下巡抚臣通融议处乃许折银角□羊太仓以备官军月粮支用以后仍徵本色议入报可
　　○戊寅  上自榆林历米脂绥德渡河幸石州文水诸州县
　　○庚辰  景皇后忌辰仪宾杨淳祭  陵寝
　　○癸未致仕都察院右副都御史周季麟卒季麟字公瑞南昌府宁州人成化壬辰进士授兵部主事历员外郎郎中升浙江左参政武康有群盗躬往招谕平之兴水利赈荒歉皆有善政升河南右布政使寻升左布政使周王怒其世子欲罪之季麟为之调护王怒解父子慈孝如初升右副都御史巡抚甘肃抚谕土鲁番番酋归所虏哈密忠顺王陕巴乃奏还所留番使又增筑要害以为守御计调巡抚陕西革前调省城防冬民兵四千止以千人番代又用内阁大臣荐调巡抚蓟州会勘御马监牧马草场其所侵民业考诸图籍正之不避貂珰之怒时有论其传奉改镇者盖不知其出于密荐也乙丑以病乞归后逆瑾擅权以事落其职又罚米千石瑾诛例复官未用至是卒
　　○丁亥礼部等衙门尚书毛澄等言去岁正月以来銮舆数驾不遑宁居今兹之行又已半岁  宗庙  社稷享祀之礼并系摄行  万寿正旦冬至朝贺之仪悉从简略至于腊朔省牲之制阙而不行遂二年矣今岁律将周郊禋巳卜而六飞遐骋旋轸无期上则长乐倚门椒宫凝望下则万几壅滞四海惊忧万一冰雪阻违道途梗塞元正上日  陛下不及躬执玉帛于  上帝之前天下之人其将谓何  皇祖之训曰凡祀  天地精诚则感格怠慢则祸生今去上辛才二十日即万一不及期礼愆于素纵  天心仁爱不加诃谴而陛下独何以自安乎边地荒寒隆冬尤甚臣等处重城食厚禄外思  圣体之劳顿内念根本之空虚遥望清尘忧心如醉伏望俯矜众志仰畏天明趣驾而还躬亲祼享式承洪庆佑此下人  宗社臣民幸甚不报
　　○戊子荫升锦衣卫百户许宁为指挥佥事授李銮周章为百户宁太监全之侄銮睿之弟章刘祥之甥俱冒应州功也
　　○  上驻跸太原初  上在偏头关索女乐于太原有刘良女者晋府乐工杨腾妻也以讴进遂当  上意及自榆林还复召之载以归自是大见宠幸饮食起居必与偕左右或触  上怒阴求之輙一笑而解江彬诸近幸皆母呼之曰刘娘云
　　○停徵陕西苑马寺逋负马一万四千六十四匹自正德二年以来监苑马匹并驹多病死牧餋军亦多逃故巡茶御史樊继祖请免徵补兵部覆议从之
　　○己丑令户部运送太仓银于宣府大同各五万两以备主客兵马草料支用
　　○辛卯升吏部文选司郎中闻渊为南京通政司右通政
　　○命忻城伯赵瑾子武袭爵
　　○荫南京太常寺卿张芮子沂甫为国子生
　　○以保定等六府存留折银六之二给河间总兵官郭锦所部军士粮草支用从户部议也
　　○令大同巡抚都御史并管粮郎中查给商人周全等未给粮草价银一十万五千七百九十余两先是全屡奏户部议将两淮盐二十万引河东盐一十万引并侍郎冯清所带两淮盐引一十五万及本部主事龙诰催角□羊银两通融折筭补给从之时权幸耑利輙奏中旨户部多方那凑于是公帑多入私门矣
　　○初车驾之北巡也文武官送者止五十二人东厂劾其违慢命鸿胪寺查奏至是淂旨俱免问
　　○先是钦天监漏刻博士朱裕请修改历法上＜锍-釒＞曰岁差之法唐一行以八十三年差一度宋纪七十八年差一度虞喜五十年差一度何承天为不及乃倍其年而反不及刘焯取二家中数七十五年差一度俱为未密至元太史令王恂郭守敬等参考修正以辛巳为授时历元比汉唐宋历最为精密但距今二百三十七年历岁既久不能无差故推算日月交食五星躔度屡有差失况回回历自开皇己未至今九百余年亦有疏舛连年推算日月交食筭多食少筭少食多时刻分秒与天不合赤道岁差一分五十秒距今正德辛巳该差三百六十分黄道岁差一分三十八秒半经今当差三百三十二分四十秒此即损益之数若不量加损益将来愈久愈差乞敕礼部会议简命文武大臣一员督本监堂上官总理其事令本监历科官生半推古法半推新法两相较验奚疏奚密孰是孰非观象台测验黄道赤道度分若干日月五星躔度疏密漏刻科推测昏旦中星调品昼夜壶漏中星正则天运可求分至定则日行可准回回科推验西域九执历法仍遣官之南京及浙江诸省候土圭以测今时与至元天道修短若干节气早晚何如众途同归方可成历则交食可正仪象可验七政可齐而天道可合事下礼部看详以为星历之学必淂明天人之理如郭守敬许衡之流斯可以任考验之责今裕及钦天监官历法未必皆精难遽委以是任今十月望月食分秒时刻中官正周濂等所推筭与古法及裕所奏各不同本部请候至期验看上请裁定既而濂等言汉刘洪造乾象历始觉岁周分太强减二千五百为二千四百六十二至晋虞喜宋何承天祖冲之以天为天以岁为岁谓岁当有差因立岁差法元许衡王恂郭守敬等造授时历宗而用之其法损岁余益周天使岁余浸弱天周浸强强弱相减淂日躔岁退之差一分五十秒名曰岁差非差失之差乃今岁冬至历来岁冬至不及天一分五十秒历六十六年有奇而日退天一度所谓差也考元至元辛巳岁前天正冬至气应五十五日六百分命得己未日丑初一刻日缠赤道箕宿十度黄道箕宿九度二十二分一十七秒为授时历元推验之精未有出于此者但用之年久岁差退移天度太逮致有差失臣考元至正戊子冬至赤道岁差退天一度五十秒黄道岁差退天九十二分九十八秒永乐乙未冬至赤道岁差退天一度五十秒黄道岁差退天九十二分八十八秒成化辛丑赤道岁差退天九十九分黄道岁差退天九十一分四十二秒今正德乙亥距至元辛已二百三十五年赤道岁差当退天三度五十二分五十秒黄道岁差当退天三度二十五分七十四秒未经改正则推步岂能合于天道臣将岁差之术参详较验考淂正德丙子岁前天正冬至气应二十七日四百七十五分命淂辛卯日丑初初刻日躔赤道箕宿六度四十七分五十秒黄道箕宿五度九十六分四十三秒为历元不用古法积年别作一筭起每一年加一筭仍减一用之其中积分数目俱自此始其气应闰应转应交应并周天黄道二十八宿十二官次分界宿度分秒诸类历法立成悉从岁差随时改正则推步无不合矣授时历议云历法疏密验在交食然推步之术难淂其密加时有早晚食有浅深取其密合不容偶然推演加时必本于躔离朓朒考求食分必本于距交远近苟入气盈缩入转迟疾未淂其正则合朔不失之先必失之后合朔失之先后则亏食时刻其能密乎日月俱东行而日迟月疾月进及日是为一会交值之道有阳历阴历交会之期有中前中后加以地形南北东西之不同人目高下邪直之各异此食分多寡理不淂一者也合朔既正则加时无早晚之差气刻适中则食分无强弱之失推而上之自诗书春秋及三国以来所载亏食无不合者合于既往则行之悠久自可无毙乞敕礼部堂上官一员并本监堂上官董理其事再选官生二三人与臣等上自至元辛巳为始下至未来戊子为终通计二百四十八年将日月交食用古法与新法逐一推筭考验精密庶合于天亦下礼部看详以濂等所推近是但定历授时乃  朝廷重典未可轻议请今后凡日月交食本监官生一依古法推筭如或未当暂免参究本监仍于官生内推选精通历学者四五人同濂等以新法推筭彼此参验至于数年果有定则别为奏请从之
　　○复湖广沔阳卫百户韦玺原职为锦衣卫指挥佥事初玺与牟斌俱镇抚司理刑以淮安知府刘祥之狱忤旨被谪至是奏辩乃复之
　　○升锦衣卫副千户何清等三十九人各一级冒征郴桂等处功也
　　○命四川都指挥佥事张麟张悦于本都司鲁儒于行都司俱佥书管事
　　○兵部奏上会剿乐昌等县贼高仲仁功次两广都御史陈金镇守太监甯诚总兵官武定侯郭勋南赣提督军务都御史王守仁复升其子侄已荫者各一级
　　○调宁夏西路左参将杨贤分守东路地方
　　○升赏四川松潘偏堕儿等处斩获番贼及阵亡官军七百八十六人有差
　　○赠甘肃游击将军都指挥佥事芮宁为都指挥同知仍以其子纲袭升都指挥佥事以死于战也
　　○宁夏镇巡等官奏虏贼犯边官军不时征战先因追补倒死马匹官旗俸粮停支日久臣切思各官经年截杀在外露宿野餐多者百余战少者亦不下三五十合艰辛寒苦虽妻子亦不暇顾岂有余力追徵买补虽累岁住支亦不能少补万一也乞悯念从征之艰将官旗俸粮暂令开支桩朋银两量徵一半待事宁之日炤旧追补兵部议覆宜如所请报可
　　○四川僰蛮攻破高县庆符县巡按御史卢雍劾守备都指挥杜琮启衅失机指挥黄应文等不行策应俱宜治罪巡抚都御史马昊镇守太监王保总兵吴坤及守巡密议崔旻佥事王芳田荆亦宜查究且言致衅之由谓昊上年既平僰蛮普法恶等不留兵将以镇压之而珙嗉知县步梁承昊风旨诱杀阿尚遂失招抚大信又委指挥魏武等丈量田地将降贼旧业别给军民使之失所又将高珙筠连三县额粮加增一千八百余石及升州立县民夷愤怨今复作乱皆昊之罪  先朝名臣周洪谟习知夷俗尝言流官治夷之非惟宜设长官司以夷治夷为久安计今州县之立正与洪谟所言相戾乞罢所立州县其增添税粮亦亟停止以丈量田土给还降夷使之复业兵部议覆淂旨琮及应文等俱逮问□芳旻姑宥之俟事宁通查功过定夺昊等降敕切责令勉图后功赎罪余俱如议
　　○谪山西都司署都指挥同知裴玺指挥佥事邓震纳级指挥佥事阎雄戍边玺管领偏头三关震雄操备武宁阕俱不能防御致虏侵掠故罪之
　　○壬辰立春顺天府官进春如常仪
　　○癸巳刑部重囚赵祥申窑头等反狱随捕获之刑科都给事中陈沾等劾奏尚书张子麟并提牢巡风官主事喻义张文魁等防禁不严请治其罪淂旨义等俱逮送锦衣狱掠问并堂上官一并奏闻  甲午以岁暮祫祭定国公徐光祚驸马都尉游泰告  太庙及  懿祖皇帝  熙祖皇帝祧庙如常仪
　　○乙未祫祭  太庙驸马都尉崔元代行礼
　　○以明日正旦节驸马都尉蔡震马诚崔元分祭  长陵  献陵  景陵  裕陵  茂陵  泰陵仪宾杨淳祭  景皇帝陵寝内官祭  恭让章皇后陵寝俱如常仪
　　○是岁天下户共九百三十七万九千一百八十二口共六千二百六十六万四千二百九十五名口田一百六十九万七千二百三十三顷一十六亩九分二厘七毫五丝田赋二千二百一十六万七千三百七十六石九斗八升五合四勺麦四百六十二万六千六百四十八石七斗三升九合一勺丝三万一千五百五十三斤二两三厘一忽绵一十六万九千六百斤一两九钱绢一十二万六千七百六十七匹三丈六寸布一百六十六万六千四百六十疋四尺绵花一十一万二千八百九十四斤一十一两二钱二分草二千五百九十四万四千二百四束包五斤五两三钱户口钞八千七百九十七万六千六十七贯七百七十八文杂课钞七千三百九十二万七千一十九贯折米三万三千三百三十六石七斗四升盐课二百一十八万二百四引九十一斤折米五千七百八十七石折布四万六千六十三疋一丈茶课十二万三千三百一十一斤屯田一十六万一千三百二十七顷一十八亩四分粮一百四万一百五十八石三斗九升一合金银课三万二千九百二十两水银二百二十九斤朱砂四十六斤八两儧运四百万石各处运纳一千一百七万五千六百一十九石八斗四升减免粮九十万七千四百一十四石九斗六升三合五勺一圭二粟五粒
　　明武宗毅皇帝卷之一百六十九
　明武宗毅皇帝实录卷之一百七十
　　正德十四年春正月丙申朔  上在太原府文武百官于奉天门行遥贺礼
　　○命妇朝  慈寿皇太后  皇后于宫中
　　○戊戌宣宗章皇帝忌辰驸马都尉蔡震祭  景陵如常仪
　　○是日  车驾发太原
　　○庚子发河东运司银四万两于山西以实军储从巡抚都御史张禬请也
　　○辛丑孟春享  太庙驸马都尉游泰代行礼
　　○泰宁等卫都督孛来罕等遣使塔卜歹等以正旦节来朝贡马赐宴并赏金织衣及彩叚绢帛等物有差
　　○朝鲜国王李怿遣陪臣刑曹参判李洗应以正旦节来朝贡马及方物赐宴并赏金织衣及彩叚绢帛有差
　　○命监察御史任洛清理四川军务既而以其地用兵及采取大木巳之
　　○壬寅直隶嘉定常熟二县地震声如雷
　　○癸卯驸马都尉马诚卒诚以成化癸巳选尚宜兴大长公主凡三持节册封韩吉代府两奉命祭告  皇陵  孝陵至是以正旦节归自谒陵感伤得病卒诏赐棺殓斋粮麻布公主薨于甲戌春赐葬宛平凉西乡诚合葬官为治茔子四人
　　○甲辰先是太常寺奏定是月十二日  郊祀至是以  圣驾未回请改卜日内批改次日既而又命改卜礼科给事中邢寰等＜锍-釒＞言  祖宗以来  郊祀必于正月上旬所以重一岁之首务而昭莫大之敬也今改而又改日复一日疑且未定不惟隳  祖宗相循之制且非祗畏  天地之道伏望  皇上如期回銮以成大礼监察御史牛天麟亦以为言俱不报
　　○乙巳命工部管河郎中毕济时会山东巡河分守等官＜锍-釒＞浚南旺一带河道时淤垫者八十余里运船滞不得通故也
　　○发户部银二万二千六百余两于辽东以充官军俸粮之费守臣以空乏为请故也
　　○丙午以上元节赐文武群臣假十日如例
　　○庚戌上元节以孝贞纯皇后山陵甫毕免宴
　　○壬子英宗睿皇帝忌辰驸马都尉崔元祭  裕陵如常仪
　　○  车驾还至宣府自宣府抵西陲往返数千里  上乘马腰弓矢冲风雪备历险厄有司具辇以随亦不御阉寺从者多病惫弗支而上不以为劳也
　　○乙卯监察御史虞守随言臣闻仲尼有训非先王之法服不敢服孟子亦曰服尧之服是尧而已服饰在人其事若小而所系甚大况朝廷者四方之极京师者天下之本上有好者下必甚焉岂可以简略为哉往岁  圣驾自宣府回百官奉旨戴大帽衣曳撒系海马带郊迎今  圣驾将回万一复宣前旨臣窃惑之盖中国之所以为中国者以有礼义之风衣冠文物之美也况我  祖宗革胡元腥膻左衽之陋冠服礼仪具有定式  圣子神孙文臣武士万世所当遵守奚可以一时之便而更恒久之制乎乞敕礼部别议迎  驾礼仪毋拘前旨庶足以表示天下不至遗讥后世＜锍-釒＞入不报
　　○宁夏甘肃镇番俱地震
　　○戊午福建瓯宁县大雨雹
　　○己未南京十三道监察御史戚雄等＜锍-釒＞言光禄寺卿冯兰庸庸尸素无所建明近者吏科给事中戴颗发其奸私言甚激切兰不知省躬责已解绶乞归而乃飞章辩论大肆诟骂闻者骇愕且  陛下于兰责问未行谴怒未加乃敢傲然出不逊语以诟言官既无悔过自新之心又失敬事君上之礼  陛下何惜一兰不以正奸慝全国体伸士气乎乞将兰罢黜则耳目不失其职体统正而朝廷尊＜锍-釒＞入不报
　　○致仕南京礼部右侍郎马廷用卒廷用字良佐四川西充县人丘浚为祭酒时季试诸生以廷用为太学魁名遂大振□□□戊戌进士改翰林院为庶吉士授编修丁未同考会试升侍读光经筵官乙卯主考顺天乡试预修  大明会典升南京翰林院侍读学士南京礼部右侍郎致仕至是卒赐祭葬如例赠南京礼部尚书廷用敦朴乐易而所存鲠介临事能断在南京尝摄户部会江北大饥流民渡江就食者相属独持议发廪不俟奏请所全活甚多外守备官与太常议礼不合判数语立决学邃于易喜为诗文亦华赡久居散地勇于求退士论多之子金官布政使龠知府
　　○庚申裁革湖广桃源县新店递运所从抚都御史秦金请也
　　○壬戌钦天监奏拟  郊祀日期内批令另择二月上旬以闻各衙门官看牲仍如常仪
　　○巡抚山东都御史伍符巡抚云南都御史范镛监察御史范辂刘士元潘仿张文明各因事系诏狱六科都给事中陈沾十三道御史王度等上＜锍-釒＞请赦之俱不报
　　○癸亥太常寺奏仲春当释先师孔子及大祀社稷但今  郊祀未成请俟郊后遇丁戊日行礼从之
　　○德清大长公主援例请官其子林鹿林廌诏许之以鹿为锦衣卫指挥佥事廌正千户俱世袭
　　○甲子添设瑞州府洪城巡检司
　　明武宗毅皇帝实录卷之一百七十
　明武宗毅皇帝实录卷之一百七十一
　　正德十四年二月乙丑朔  上留宣府
　　○谪云南都指挥李增于边卫永远充军坐侵欺官银也
　　○丙寅先是巡抚湖广都御史秦金等言洞庭湖四通江流一望无际不逞之徒易于啸聚为患虽原设指挥一员巡视但所守限于本湖其沿江军卫巡司官兵多无统摄每遇贼发辄互相观望不免误事请自湘阴沅江监利至嘉鱼等处俱听巡视指挥严督官兵堤备仍降敕责令遵守□事体归一而地方无虞时廷议以格于例不果行至是金等再奏兵部覆议从之
　　○丁卯传旨西官厅监督平虏伯朱彬令同新宁伯谭祐等提督十二团营左都督神周都督佥事李琮同安边伯朱泰等西官厅监督署都督同知李隆代琮坐右营山西行都司都指挥佥事潘浩代周坐勇士营都指挥佥事□宽代隆坐四卫营俱管操仍赐以敕六科十三道＜锍-釒＞言国家推举团营将领自有成法彬起边塞宠用太过周浩宽皆尝失事者蒙宥已为厚幸今复任用诚非所宜皆不报
　　○己巳给赏广宁镇安堡地方获功官旗军舍人等银币绢帛有差
　　○给赏甘肃高台墩斩获黄达子并西番贼有功官旗军舍人等银帛有差
　　○哈密夷人拜言土骨思等自土鲁番逃归颇知哈密头目哈即哈辛交通土鲁番事哈即等惧其漏言遂严加禁锢至是复逃归肃州言其状且谓速坛满速儿遣人于牙儿干城取回忠顺王寻止之仍厉兵秣马欲报讎于沙州而火者他只丁牙木兰等俱留其家于哈密甘肃守臣谓前日请和之情似不足深信遂严兵以待具以事闻兵部议先是已逮土鲁番哈密夷使于法司鞫问宜俟狱成议处诏从之
　　○庚午革四川保宁府柴石高桥二驿增设柏林递运所及奉节县尖山坝巡检司
　　○壬申  上自宣府还京文武群臣具彩帐银币羊酒迎于德胜门外如先年仪是日先驻跸外教场亲阅所获首虏器仗申刻  上乃入赐内阁及五府六部都察院通政司大理寺堂上官各衙门正官及科道官银牌花红有差
　　○传旨升都指挥同知李彬指挥同知熊玺各一级赏纻丝衣一袭新钞千贯初  上在北边遣彬玺奏捷于京师及还遂被是命
　　○癸酉大学士杨廷和梁储蒋冕毛纪具＜锍-釒＞辞银牌之赐六科十三道亦辞皆不允
　　○大学士杨廷和等＜锍-釒＞言  皇上慎重郊禋驰归成礼上有以慰  天地  宗庙之心中有以慰  圣母太后之心下有以慰中外臣民之心臣等职叨禁近受恩最深久违  天颜今幸赡仰欣戴踊跃倍万恒情自今以后伏望端居九重以临四海诏谕天下不事巡游仍将臣等罢黜以为辅导无状者之戒别选贤能代居重任庶几  圣政日新治平可卜不报
　　○先是传旨造镇国公牙牌并诰券六科给事中郑裕等十三道御史屠垚等言王者受天明命奄有华夷则曰天子统理民物临御万方则曰皇帝顷者镇国公之号臣等已极言其不可且牙牌为朝参而设诰券以勋封而赐  陛下贵为天子又焉用此夫名不正则言不顺言不顺则事不成而礼乐刑罚皆不得其当矣此臣等之所深忧伏望收回成命吏部尚书陆完等皆以为言不报
　　○致仕中军都督府都督同知张俊卒俊宣府人以宣府前卫指挥使升都指挥佥事守备葛峪堡寻升大同游击将军虏数万寇边俊领游兵往御之据高埠列营虏悉众来攻俊力与鏖战自辰至酉虏不能冲突遂解围遁去俊先遣子澄设伏要害虏兵过伏发果斩首数十级捷报俊遂佩印充总兵镇守大同寻调宣府后以虞台岭之败落职正德间以畿内贼刘六等猖獗复起领兵贼平升都督同知寻致仕俊有谋勇能自守家无余赀以名将称
　　○甲戌  孝贞纯皇后小祥  上诣  几筵行礼遣驸马都尉游泰祭  茂陵文武衙门各分官陪祭
　　○是日以大祀  天地群臣具朝服听受誓戒致斋至夜不能待传制而退
　　○南京六科给事中何邦宪等以太监李文马往湖广浙江摧税恐其劳民＜锍-釒＞请停止不报
　　○乙亥传旨令群臣致斋是夕始宿于公所
　　○蜀王请偕内江王来朝不许
　　○命福建署都指挥佥事王辅于本都司掌印管事
　　○命达官都指挥佥事柴镗管领保定卫达官舍余
　　○丙子升河南布政司右布政使王崇为本司左布政使  上乘马由大明门出法驾卤簿皆先行惟从骑卒百余人
　　○兵部尚书王琼言洪武旧例凡军职故绝堂兄弟侄俱得承袭至弘治十八年例止许亲弟侄其亲侄或未能袭而侄孙以下及堂兄弟侄俱不许臣惟侄孙即亲侄之子亲侄许袭而亲侄孙不许可乎况前此已有承袭数辈者一旦革之恐人心不堪乞如旧例便诏仍如弘治例行既而琼复奏承袭已百有余年若弘治例乃出一人一时之见宜改正乃从之时军职日增承袭者冗滥不可爬梳弘治例稍加裁损犹未能什之一二琼多受赂金复为此议识者憾之
　　○丁丑  大祀  天地于南郊礼毕遂幸南海猎是日辰时京师地震风霾至次日乃息
　　○戊寅夜  上乃还御奉天殿文武群臣及四夷朝使行庆成礼
　　○甘肃镇番永昌庄浪俱地震
　　○己卯以  孝贞皇后丧免庆成宴赐文武群臣胙仍宴四夷朝使于阙左门
　　○传旨调镇守浙江内官监太监王堂总镇两广地方镇守江西御马监太监毕真镇守浙江以南京御马监太监王宏镇守江西王润镇守四川南京守备内官监太监刘璟镇守河南守备朔州暖会隘口孙清王保取回别用
　　○大学士杨廷和等以所奉敕书进缴  上曰朕今不时巡狩其勿缴
　　○初高丽国王王氏洪武间遇弑而绝陪臣李仁人擅立为姓凡几易矣国人得王氏裔瑶立之瑶复昏乱众推门下侍郎李成桂主国事且请于朝诏许之改名旦令徒居汉城更号朝鲜成桂与仁人本异族永乐间降祭海岳祝文称成桂为人仁嗣而祖训条章亦载仁人及子成桂今名旦者成桂子芳远奏辩  太宗许令改正近所修大明会典复注  祖训于朝鲜国下且云李氏连弑四王贡使市以归国王李怿上＜锍-釒＞备陈世系本末及四王始终无弑逆迹乞为改正下礼部议以会典一书详载我朝制度其事关外国是非嫌疑之间皆在所略况成桂之得国出  皇祖之命其不系仁人后又有  太宗明诏可徵宜从其请诏可且嘉其诚孝赐敕谕之
　　○刑部主事汪金以  上将南幸＜锍-釒＞言不可南幸者九所宜戒者一其一谓九不可者利害较然  陛下岂不知之而有待于臣之强聒耶但来迩  陛下好恶之际未免少愆于度故以不可为可者容亦有之臣以为非  陛下之本心或误于酒耳夫酒之用不可过者过则乱性令人善忘又甚则致病伐生臣愚以为  陛下所宜戒者莫先于酒也乞将臣言少垂睿察不报  上嗜饮常以杯杓自随左右欲乘其昏醉以市权乱政又常预备瓶罂当其既醉而醒也又每以进或未温亦辄泠饮之终日酣酗其颠倒迷乱实以此故金所言甚对病云
　　○宣府官军缺马遣兵部主事王臬诣居庸关监兑既而官军多后期马户候兑日久艰于收养兵部因劾巡抚都御史刘达总兵官朱振之罪诏宥之令自今申饬领军等官有迟违者罪之
　　○庚辰升陕西左参政张禴为都察院右佥都御史巡抚辽东地方
　　○会昌侯孙铭等以居守敕兵部右侍郎冯清以扈从敕奏缴  上不许
　　○升大宁前卫指挥芮永为署都指挥佥事充右参将分守马兰谷等处
　　○命万全都司署都指挥同知张镇守备马营堡
</div>
    <div class="pagination">
<a href="明实录武宗实录_page113.html">上一页</a><span>...</span><a href="明实录武宗实录_page109.html">109</a><a href="明实录武宗实录_page110.html">110</a><a href="明实录武宗实录_page111.html">111</a><a href="明实录武宗实录_page112.html">112</a><a href="明实录武宗实录_page113.html">113</a><span class="current-page">114</span><a href="明实录武宗实录_page115.html">115</a><a href="明实录武宗实录_page116.html">116</a><a href="明实录武宗实录_page117.html">117</a><a href="明实录武宗实录_page118.html">118</a><a href="明实录武宗实录_page119.html">119</a><span>...</span><a href="明实录武宗实录_page115.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
