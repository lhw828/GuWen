<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 846 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 846 页/共 1860 页
  </h1>
  <div class="content">
   ○又谕曰、白钟山奏、山盱厅属五坝。过水三尺有余等语。前据该督具奏、山盱滚坝情形。其时尚称坝身高出水面二尺有余。并未过水。距今甫二十余日。何至骤涨五尺有余。虽当大雨时行之候。水势亦必渐次增长。自应随时奏报。以慰殷怀。该督此番具奏。未免迟缓。现在高堰水势既盛。则自高宝诸湖、以至下河。皆应筹及。以为洩水之计。所谓有备无患。应豫事绸缪者。再毛城铺过坝至尺余。倘更有增加。附近地亩。易致漫溢。濉河最宜留心。今岁仰荷天庥。雨旸时若。南北俱可望丰收。若司河务者。不于先时早为营度。以卫民田。则洼地稍被潢污。岂不大为可惜。著一并传谕白钟山、高晋、令其督率属员。悉心防范。毋致稍有疎懈。　　

○戊寅。上御勤政殿听政。　　

○谕、据鞠恺奏、粤西省内。应试生童。多有他省人冒籍。现在严行查办等语。该省地处偏隅。向学者少。他省人士。未免乘机混名冒考。但自乾隆三年部议、停止该省因本地无人应试、准令外省、及本省异府人入籍之例。司学政者。自应严为禁饬。何以尚多混行冒试者。此皆历任学臣、不能查察所致。著该部查明乾隆三年以后。所有广西学臣。照例议处。至该学政奏请、将已经冒籍入学之各生。准照顺天冒籍生员例办理之处。并著该部定议具奏。再此等冒考弊窦。在江浙等处尚少。他如云贵川广、偏僻州县。文风稍陋。他省人或因父兄作幕。或因亲友贸易。遂尔乘便混考。皆所不免。并著各该学政、留心查察、毋使滋弊。　　

○谕军机大臣等、据鞠恺奏称、考试宾州文童。拏获撞骗僧人蒙纯一一案。具见该学政留心整饬。向来考棚作弊。最为士习民风之害。该犯身系僧人。不守清规。在外招摇滋事。尤与寻常奸民犯法者不同。此等恶僧。若仍留该省。将来开窖惑人等事。皆所不免。著传谕鄂宝、令其即速严审发遣。以示惩创。　　

○又谕、通州一带飞蝗。据方观承等奏、已经扑捕净尽。其东安等处。续有生发。钦差等现会同该督、前往查办。日内情形。是否即可搜除。著即查明具奏。再此时东直门外。亦有飞蝗停落。现遣御前侍卫。前往扑捕。看来今年飞蝗。已经长翅。所到之处。必有遗种。若不及时务尽根株。又将贻异日之害。该督岂能身任其咎。著即实力督率属员。设法广查。速行搜挖。不使稍留孽种。致滋后患。　　

○又谕曰、冯钤奏、盘获于恒假冒侍卫、私雕部印一案。自当详悉研究。解部办理。至禀报之湘潭县知县秦鑅、留心查缉。使匪犯就获。看来有司中尚属能事者。其平日居官若何。遇事是否俱能实心奋勉之处。著传谕该抚、令其据实奏闻。　　

○又谕曰、吴士功看来为人似有城府。且闽省地处边远。该抚居官行事。是否实心奉公。著传谕杨廷璋、令其留心查察。倘有貌为朴讷、潜自营私之处。即行据实奏闻。　　

○又谕、据鄂弼奏、晋省耗羡银两、收支动存各数一摺。内称新收银四十一万七千余两。开除银四十七万四千余两等语。动支耗羡款项。虽年少年多。原有不齐。然大约不致入不敷出。况晋省耗羡。向来尚以余数协济邻省。今开除新收之外。又将旧管所存、津贴补用。若岁以为常。将来作何底止。抑系近年晋省亦有分办军需。不在寻常岁需定款项内。以致为数较多之处。著传谕鄂弼、即行详细查明。据实具奏。　　

○己卯。以留京改补副都统范时纪、署镶红旗汉军副都统。　　

○庚辰。谕、据方观承奏、通州一带飞蝗。起于延庆卫之关沟等处。四月间曾有蝻子生发。该守备褚廷章、焚烧未尽。兼有未经查及者。以致五月间飞散。请将褚廷章革职拏问。北路同知朱山、暨霸昌道额勒登布、交部严加议处等语。此番蝗蝻。随起随捕。虽未至为害田禾。然非朕先期体察。特派侍卫大臣、前往督同搜捕。且降旨追缉飞蝗所由。则现在体质已成。自后萌生滋蔓。其为民生之蠹。岂可胜言。是在地方大吏、及有司官、先时悉心访查。临期尽力捕灭。自不致生者听其长成。成者听其飞散。乃该守备既不详察于前。不扑除于后。自应革职拏问。而朱山于该卫有专管之责。乃亦聋瞆自安。漫无觉察。与该弁情罪。所争只一间耳。该督仅请与道员一体议处。岂足示儆。著将朱山一并革职。送部照例治罪。以为玩误害民者戒。其霸昌道额勒登布、并该督方观承、俱著交部严加议处。　　

○又谕、郡县之外。复设卫所。原以所辖多系军籍。然在有漕之地。清军督运。尚有所司。而各卫之无漕政者。本朝定制。从无征调诸役。则名虽军而实即民。所理仍皆州县之事。乃充是任者。向例率用武途中不胜营缺之人。以衰庸武弁而膺民社。必多贻误。月选牧令。必经九卿详加验看。至引见时。朕尚核其才品。始行补放。而猥以庸劣武夫。寄同百里。欲望其有益民生。克称吏职。岂可得耶。即如今日方观承所参捕蝗不力之延庆卫守备褚廷章、亦可略见一斑矣。此等卫缺。莫如量为裁汰。设立州县。以专责成。著吏兵二部、公同详查会议。将各卫之无漕政者。逐一分别。或应改隶附近州县。或疆里较广。应另设州县。一并详悉定议具奏。　　

○谕军机大臣等、方观承参奏延庆卫守备褚廷章、捕蝗不力。请旨革职拏问一摺。褚廷章不查不报。任意延误。罪固难辞。至署北路同知朱山、为该卫专管上司。理应严行纠劾。乃方观承仅同统辖道员。一体附参。殊为轻纵。另有旨谕部。方观承仍传旨严行申饬。该督向于捕蝗一事。多听有司诿饰之词。如蚂蚱不食禾苗、及搜捕恐伤田谷之类。与养痈贻害无异。通州各处飞蝗。即系上年留贻余种。今查出关沟生发之地。乃其明验。若非朕一有所闻。即派侍卫大臣等、星往督同搜捕。追问根由。安能刻日扑灭净尽。然飞蝗所过。孽种潜滋。势所必有。是以当暑萌生。即方观承所奏。亦不能自保。此时若不严饬所属。实力追缉。务绝根株。则展转蔓延。伊于何底。著传谕该督、令其于曾有飞蝗经过停落之处。沟塍草泽。逐细体勘。加意剔除。毋以事过因循。自取咎戾也。　　

○辛巳。上诣畅春园、问皇太后安。　　

○谕军机大臣等、据吴达善奏、甘、凉、肃、留养之厄鲁特等、送往热河安插等语。于办理此事。原委殊未知悉。此等厄鲁特、与达什达瓦之人不同。现在乌噜木齐、阿克苏、叶尔羌、伊犁、各处。均有大臣驻劄。将来或尚有役使伊等之处。已降旨舒赫德、令其酌量分派。著传谕吴达善、只须将伊等暂行养赡管束。俟舒赫德等知会到日、应作何派遣之处。即行发往可也。　　

○又谕、从前用兵回部。自哈密、巴里坤以外。如辟展、哈喇沙尔、等处。俱驻劄办事大臣官兵等。今军务告竣。自当酌量移驻。辟展水草、与屯田种植。俱属平常。现在乌噜木齐、与哈萨克贸易。彼处系通伊犁大道。若调辟展办事之副都统定长、往乌噜木齐。同安泰承办屯牧贸易等事。应有裨益。若辟展、则不过与冲繁台站相等。酌派官兵管理足矣。至哈喇沙尔、地亦狭小。不必驻劄办事大臣。惟近有安插之多伦回人。亦需照管。应于舒山、和其衷、二人内。酌派一人驻劄。一人前往阿克苏、协同舒赫德办事。则乌噜木齐、伊犁、阿克苏、三处。势如犄角。而哈密、巴里坤、已成内地。布置联络。声息相通。著传谕舒赫德等、详悉筹议具奏。再吴达善奏称、甘省留养之厄鲁特、共一百七十余名。请送往热河安插等语。殊不知此等厄鲁特、与达什达瓦之人不同。若分派乌噜木齐、阿克苏、叶尔羌、伊犁、等处安插。令其牧放马匹。尚可得力。已谕吴达善、仍行养赡。舒赫德亦酌量如何分派各城安插。一面定议具奏。即行文甘肃调取。至差遣厄鲁特等。或有厌恶任情。诸事刻薄。不加体恤者。或有虑其逃走。优柔笼络。致令骄纵者。皆未合理。惟在诚心教导。赏罚严明。不为姑息。亦不事操切。伊等亦人耳。自必共知劝惩。奋勉行走。并著加意办理。　　

○又谕、据五吉等奏、将定长送马一百二十余匹。交齐大勇等牧放。俟秋季乌噜木齐送马数多。再请旨设立牧厂等语。从前定长奏送此项马匹时。经军机大臣议、以马匹甚少。暂归巴里坤旧有马厂内牧养。俟秋季马多。另议添设。今乌噜木齐、既移驻大员。则秋季所得哈萨克马匹。亦不必送至巴里坤。即于本处酌量设厂。现有安泰带回之索伦、察哈尔兵。可令牧放。其已送巴里坤马匹。即于台站豫备应用。并传谕永瑞等知之。　　

○旌表守正捐躯之直隶霸州民武起妻杜氏。　　

○癸未。谕军机大臣等、舒赫德奏、从前彻回官兵。所交驼四百只。骡三十头。由哈密送往巴里坤牧养。已经半载有余。若挑选膘壮驼骡。于七月内送至阿克苏。即将茶叶烟草等、驮带前来。尤为省便等语。伊犁屯田。陆续遣发。自应豫备驮载。著交五吉等、即照舒赫德所奏。挑选驼骡、解送听用。五吉近日送马方回。沿途水草。皆所熟悉。著即亲身解往。并传谕舒赫德知之。　　

○参赞大臣舒赫德奏、准副都统丰讷亨咨称。五月初八日。送马至海努克。即日趱赴阿桂军营。留知府衔富尼汉、同翼领立柱、照管海努克兵丁回人。臣思屯田伊始。兵丁回人。必须大员统束。阿桂、丰讷亨、伊柱、俱往搜玛哈沁。归期未定。查阿克苏有副都统伊勒图、即令领兵五十名。前往海努克。暂行驻劄。俟丰讷亨等、与阿桂会商。定议何人回驻。伊勒图再回阿克苏。报闻。　　

○山西按察使索琳奏、查归化城归绥道、审转命盗各案。如凶盗尸亲事主、均系民人。由七协通判承审。经同知、归绥道、覆审。招解臬司。申请抚臣题结。其有蒙古与蒙古交涉命盗案件。由外藩各扎萨克、派员来城。会同通判审解同知。转解都统、归绥道、会审咨部。若系蒙古与民人交涉命盗案件。通判验报。行文外藩该扎萨克、申请都统、各委员来城会审。仍经同知转解归绥道、会同都统覆审。移解臬司。转解抚臣。会同将军都统题结。凡此案件。例以扎萨克委员到齐之日起限。有屡次订期不至。案犯经年久羁。其干连待质之犯。省释无期。更有牵涉二三旗分。或一旗委员未到。又另订期。势不能依限完结。查原定扎萨克委员会审之例。原因蒙古不知法律。恐其疑有屈抑。故令会审、以服其心。现今各扎萨克、无不深晓立法平允。即委员会审之时。亦从无异议。是会审之例。徒致案牍久悬。犯证拖累。请嗣后归化城七协厅。蒙古与蒙古命盗各案。由通判验讯、申请都统、就近派委土默特参佐领会审咨部。其蒙古与民人交涉之案。亦请都统委参佐领会审。由抚臣会题。所有各扎萨克委员会审之例停止。结案后、仍将审拟定罪之处。由归绥道行文扎萨克知照。得旨、所奏甚是。如所议行。　　

○旌表守正捐躯之河南桐柏县民徐学志妻曹氏。　　

○甲申。谕、八旗满洲、蒙古、各有姓氏。祇因年久。竟有将本姓弃置、而习于汉话。如钮钴禄姓、竟呼为郎姓者。姓氏乃旗人根本。甚关紧要。今若不整顿。必致各忘本姓而不知。著交八旗、各省、嗣后凡有引见人等、姓氏俱于绿头牌缮写。予限一年。如逾限经朕问及、不能回奏者。定将该管大臣。一并治罪。再选看秀女。亦照此将姓氏于绿头牌缮写。将此通行晓谕知之。　　

○又谕、上年江浙二省。所有蠲缓漕粮。其应行减歇船只运丁。例支一半月粮。但念贫丁糊口。未免拮据。著加恩于应支一半月粮之外。再行赏给一分。以示体恤。该部即遵谕行。　　

○吏部以革职太常寺卿黄登贤遗缺请简。得旨、黄登贤前因班后憩坐。交部议处。自有应得处分。即使部议革职。原可从宽留任。其罪不至竟行罢斥。如果情罪重大。无可轻恕者。即降旨革职拏问。何所不可。而黄登贤所谓仪节之过。非大罪也。乃今日阅看吏部本内。有太常寺卿开缺请简一本。究问其故。始知前此部议革职进本时。奏事太监、错误遗漏。初未呈览。现已查明重惩。黄登贤著职从宽仍留原任。以示朕不遂非。　　

○谕军机大臣等、成衮扎布奏、守卡之护军校灶君保、近病疯狂。因医治不痊。束缚看守。给与兵丁口粮养赡等语。所办非是。凡特旨差往。或有罪遣发。及身临战阵、忽称患病者。自当查核虚实。不可遽令遣回。灶君保、不过以侍卫衔、派往守卡。患病若实。自可办送来京。何必留于军营看守。灶君保、著即派员送京。现在军务告竣。北路一带。尽成内地。亦不必每处驻一侍卫。所有应行裁彻员数。及各员应得分例、移拨伊犁等处应用各事宜。著军机大臣等、详悉查明议奏。寻议、北路自奈曼明安、至津济里克、三十三卡。每卡侍卫一员。又查看水草侍卫、共十二员。计四十五员。今军务告竣。遵旨酌议裁减。每卡二处。用侍卫一员。末三卡。用侍卫一员。共留十六员。查看水草侍卫。酌裁六员。仍留六员。交成衮扎布等、将北路年满应换之布三泰等十九人。再择其次年深者四人。陆续遣回。所余二十二员。存留应用。年满届期。照例派员更换。此次现议裁彻之侍卫等、共计二十三员。照此缺数。请令领侍卫内大臣、拣选人员。带领引见。遣往伊犁、阿克苏、叶尔羌、等处。以备差遣。从之。　　

○旌表守正捐躯之河南辉县民王玉女王氏。　　

○乙酉。上诣畅春园、问皇太后安。　　

○谕军机大臣等、据杨锡绂奏、请将徐州府之江北一帮、并长淮轮兑徐粮之帮船。嗣后回空时。住泊皂河。令旗丁赴徐受代。自雇小船、运至皂河装载。以免漕船由杨庄口门、逆溯徐城、道远河险之虞等语。徐州粮艘。向从竹络坝入运。后以黄水高于运河。并不能宣洩骆马湖之盛涨。是以将竹络坝堵闭。而徐帮漕船。须绕道至杨庄口。始入运河。不惟道远阻艰。且须官帑增给运丁纤挽之费。但从前竹络坝未堵时。粮艘从此直达运河。历有年所。其中情形。因何今昔悬殊。著传谕尹继善、白钟山、高晋等、令其悉心测量。逐一查明奏闻。该督现在所请回空后、住泊皂河、令旗丁赴徐受兑剥运之处。果否于事理允协。并将原摺钞寄阅看。令其一并公同悉心定议速奏。寻奏、查竹络坝未堵之前。外有箝口汰黄等坝。挑溜南趋。从倒勾河引黄入运。嗣于乾隆六年。例勾河身渐淤。外滩日塌。于竹络坝支河、建临黄、临运、二坝。岁久黄水奔腾而入。转有冲击运河之势。复于乾隆十四年。将支河悉行坚塞。徐属漕船。由杨家庄转口入运。此今昔不同之情形也。惟是徐属漕船。由黄逆挽入运。不但稽迟时日。抑且风信堪虞。若将帮船住泊皂河。令旗丁赴徐受兑。用小船剥至皂河。仅二百余里。盘坝装载甚便。应如漕臣杨锡绂所请。本年起、即照此办理。得旨、如所议行。　　

○又谕、据高晋等奏、淮河等处。因五月中多雨。以致水长踰志。幸大小河道、俱深通下达甚速等语。前因白钟山奏、山盱厅属五坝过水骤增。当即降旨白钟山、高晋等。令其将濉河毛城铺等处。加意防范。毋使洼地稍被潢污。该督等谅即遵旨悉心办理。看来今岁淮徐、雨水较上年稍多。幸前此兴修水利时。各河俱已开浚深通。是以河流迅驶。不至漫溢为患。但水势既经骤长。下游淤浅必多。应传谕该督等、一俟盛涨消退。即行详加体勘。随淤随浚。毋以事过因循。致成大工。人劳费倍。庶可谓善保前功者。再现在滨河低洼处所。田禾间有过水者。此时节候尚早。一经涸出。即应速谕农民。及时补植晚稼。以冀秋成。于水利民生。均有禆益。　　

○丙戌。谕、昨温敏奏摺内、将满洲人员名字。照汉人分写。当即降旨、谕令满洲之名。应联写不应分写。今正黄旗满洲都统、为署理那丹珠佐领、进呈家谱。内恩魁、成安、玉麟、等名。俱行分写。著该旗大臣明白回奏。将此再行传谕八旗、各省、嗣后满洲之名字。俱联写。如有分写者。定行治罪。再宗室内将名字分写者甚多。亦属不可。此系分别尊卑之道。将此通行传谕外。那丹珠佐领。另行拣人带领引见。　　

○又谕、据张师载、高晋、陈宏谋等、前后摺奏、俱称五月中雨水较多。各河水势。叠次加长。旋即消退。工程俱属平稳等语。今岁各省雨泽应时。较前此数年。俱为充裕。山东、河南、江南、诸境。向有低洼处所。每虑水灾。今幸不致漫溢。即间有被淹之地。亦旋即消落。可以补种晚禾。此皆前年办理河工水利时。经朕特派大臣、会同各该督抚、悉心相度。不惜帑项。疏浚得宜。是以河道俱极深通。虽水势骤增。而消退甚速。可见事苟善筹。效必旋至。为其事而无其功者。未之有也。然此等工程。创之于一旦甚难。而隳之于日久则甚易。此时盛涨后。各河之淤垫必多。若不随时捞浚。将来日复一日。又必渐成浅阻。与其修挑于甚淤之后。费大而人劳。何如修挑于未淤之时。事半而功倍。此督河诸臣、及地方大吏。所当随时留心办理。以保前功于不坏者也。著该督抚等、一俟水退。即行查察淤浅处所。一律挑浚。仍不时相机筹办。俾河道长得深通。水势永无泛溢。用副朕乂安民生至意。　　

○谕军机大臣等、陈宏谋奏、黄运两河、水势骤长。现在加紧防护。不致漫溢一摺。昨高晋奏到、亦称淮徐一带。河水加增。看来今年春夏间。节次频沾雨泽。田畴透足。则河流自为较盛。白钟山虽将山盱厅属滚坝等处过水尺寸。曾经摺奏。而为时未免迟缓。已有旨传谕。谅该督现在自当悉心防范。随宜料理。不致贻误工程。但前此未将水势盛长之处。及时速奏。恐犹拘于外任习气。惟以自行办理。无庸上廑宸衷为词耳。殊不知即此已开讳匿之渐。朕实所不取。著传谕该督、令其将各工长水实在情形。并前后作何体勘筹办之处。即行据实详悉具奏。毋得粉饰。　　

○丁亥。谕曰、西宁总兵容保之母年老。容保留京。以副都统备用。所遗之缺。著金梁补授。　　

○四川提督岳钟璜奏、嘉陵江自陕发源。入川省之朝天汛。经川北保宁、顺庆、蓬州、等处。乃由陕入川水路。前经奏准、设有哨船。下游经川东重庆府属之定远县、合州、巴县、直达楚省。向无哨船。沿江稽查未密。应请酌立塘汛。并设哨船七只。往来巡缉。与川北声势、更为联络。得旨、如所议行。　　

○以兵部左侍郎观保、为浙江乡试正考官。编修秦泰钧、为副考官。兵部右侍郎王际华、为江西乡试正考官。编修沈业富、为副考官。刑部郎中蔡鸿业、为湖北乡试正考官。御史王懿德、为副考官。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百十四


大清高宗法天隆运至诚先觉体元立极敷文奋武孝慈神圣纯皇帝实录卷之六百十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十五年。庚辰。六月。戊子。谕军机大臣等、据常复奏、飞蝗虽已捕净。亟宜掘挖蝻子。请饬令前次落蝗州县。速行搜挖。并酌给钱米、广行易买等语。前此飞蝗所经。恐有遗蝻为害。跟踪搜挖。乃先事豫防之急务。已屡降旨、令方观承严饬所属。实心办理矣。今常复所奏、酌给钱米易买。亦属广为杜患之一法。著传谕方观承、因地制宜。实力详筹妥办。并将现在搜挖蝻子得有若干。是否根株净尽。速即据实奏闻。　　

○又谕曰、白钟山奏称、湖南水势渐消。各工平稳。现在由邳、宿、一带。查勘工程等语。已于摺内批示。看来今岁雨水频沛。田畴充足。则河水自必加增。高宝等处堤工。虽皆稳固。而该地方民田。并处低洼。是否有被淹处所。并现在水过、作何筹画宣洩。著传谕该督等、据实速奏。至骆马湖已经腾空。豫为容纳上游之水。固甚合机宜。而该处下游一带州县。亦当乘此水过。亟为相度修理。毋使日久淤垫。即间有一二被淹地亩。仍可劝谕农民。及早补插晚禾。均湏悉心查察。一面办理。一面奏闻。再白钟山节次摺奏、徐州城外黄水正溜。较前刷深丈许。此固前年特行经理工程之明验。但近闻中河一带运道。尚有黄水沁入。若果河底既已刷深。何以有此。并著该督等、将中河附近河身深浅若何。并前奏徐州刷溜情形。此时实在如何之处。一并查明据实具奏。毋得支饰。寻奏、江南五六月间。雨水频仍。黄淮并涨。山盱五坝滚洩之水。汇入高宝诸湖。一由邵伯迤南归江。一由高邮三坝归海。所有归江闸坝。节节启放。河道深通。并无阻滞之处。惟归海一路。由高宝纡回数百里。方达海口。下河雨水既已盈溢。又值淮流异涨。兼之海潮顶阻。流洩迟缓。所有高、宝、兴、泰、低洼地亩。多有被淹之处。刻下洪湖来水渐少。下河之水。亦日就消落。自当及时力筹宣洩。骆马湖面腾空。上游之水。足资容纳。下游由海州各坝、畅洩归海。并无旁溢。至徐州城外黄河。近来河底。陆续刷深。今年黄水盛涨。普面漫滩。亦有从苏家山滚坝而出者。即赖滚坝节制。下注荆山桥、以达王母山入运。均系清水。现在邳宿运河。至桃清中河杨庄以内。俱无黄水沁入。及倒漾淤垫之处。报闻。　　

○调刑部侍郎永贵、为仓场侍郎。以正白旗汉军副都统常钧、为刑部侍郎。　　

○己丑。上诣畅春园、问皇太后安。　　

○谕曰、仓场侍郎员缺。著蒋炳补授。蒋炳现有军需奏销事件。俟办理完竣。再赴新任。其未到任以前。仓场事务。著裘曰修暂行署理。甘肃布政使员缺。俟蒋炳事竣奏闻到日。降旨简补。　　

○增设江宁布政使。谕军机大臣等、江苏钱谷殷繁。布政使一员。专司总汇。文案委积。日给不遑。即在敏干之材。尚虞顾此失彼。历年尘牍相因。不能依限厘剔。未必不由于此。因思现在安徽布政使。随督臣驻劄江宁。所办仍属上江事件。文移往返。不免需时。而亲临地方各员。又非其专辖。于封疆体制。尚未允协。若将安徽藩司。仍回驻安庆。而于江苏增设藩司一员。即驻劄江宁。以江南之苏、松、常、镇、等处。江宁、及江北之淮、扬、徐、通、海、等处所属地方。酌量分隶管辖。职分则事易集。一切政务。自可从容就理。所有区分府属。及衙署养廉官吏经费各事宜。应如何通融定制之处。著尹继善、陈宏谋、高晋等会同悉心妥议。具奏到日。候朕明降谕旨。　　

○军机大臣议奏、闽浙总督杨廷璋奏、请拨直省马五百匹。备来岁南巡浙江差务。其马价、仍解直省归款。奉旨交臣等行查兵部、八旗马若干。据覆、八旗传事马、七百七十六匹。又额马、一万一千二百六十五匹。其拴餧直隶者、四千五百匹。出厂牧放者、四千七百六十五匹。交卓索图牧放者、二千匹。臣等酌议、应请于直隶拴餧马内。拨给五百匹。即令直隶总督、行文浙省督抚、委员赴领。所有浙省应交马价。定例每匹价银十六两。较之直隶买马定价。实属多余。应照乾隆二十年议准江省拨马之例。仍留浙省藩库存贮。其直隶所缺马五百匹。应令于八月以前。即行买补。如一时不足。即于直隶各标营内。量选备用。得旨、依议速行。　　

○又议奏、盛京将军萨拉善奏称、拉林阿勒楚喀地方。驻劄满洲日多。居民日密。商贩牲畜。不期而集。请照宁古塔、伯都讷之例。设立税局。并派协领、佐领、防御、各员管理。按年将徵收实数报部。即充本处俸饷。俟二三年后。再定税额。应如所请。从之。　　

○户部议覆、长芦盐政官著奏称、山东永利、永阜、王家冈、三场。并海丰县灶地。乾隆二十四年。勘被潮灾。除题请蠲免外。尚有按照分数余剩应徵之课。仍请照例分年带徵。应如所请。从之。　　

○以留京之西宁镇总兵容保、为正黄旗汉军副都统。
  </div>
  <div class="pagination">
   <a href="清实录乾隆朝实录_page845.html">
    上一页
   </a>
   <span>
    ...
   </span>
   <a href="清实录乾隆朝实录_page841.html">
    841
   </a>
   <a href="清实录乾隆朝实录_page842.html">
    842
   </a>
   <a href="清实录乾隆朝实录_page843.html">
    843
   </a>
   <a href="清实录乾隆朝实录_page844.html">
    844
   </a>
   <a href="清实录乾隆朝实录_page845.html">
    845
   </a>
   <span class="current-page">
    846
   </span>
   <a href="清实录乾隆朝实录_page847.html">
    847
   </a>
   <a href="清实录乾隆朝实录_page848.html">
    848
   </a>
   <a href="清实录乾隆朝实录_page849.html">
    849
   </a>
   <a href="清实录乾隆朝实录_page850.html">
    850
   </a>
   <a href="清实录乾隆朝实录_page851.html">
    851
   </a>
   <span>
    ...
   </span>
   <a href="清实录乾隆朝实录_page847.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
