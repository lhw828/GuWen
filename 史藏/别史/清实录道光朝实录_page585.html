<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 585 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 585 页/共 848 页</h1>
    <div class="content">○辛未。上奉皇太后幸同乐园。进膳。赐皇子及内廷王大臣等食。翼日如之。　　

○命惠亲王绵愉、无庸进六班。　　

○壬申。皇太后圣寿节。遣官祭太庙后殿。奉先殿。上率皇子王公大臣文武官员、诣绮春园行庆贺礼。　　

○癸酉。以户部右侍郎王玮庆、为顺天武乡试正考官。翰林院侍读学士王炳瀛、为副考官。　　

○缓徵陕西府谷、神木、榆林、怀远、葭、五州县被旱村庄新旧额赋。给府谷神木二县灾民一月口粮。贷榆林县灾民口粮。　　

○甲戌。谕内阁、嗣后内廷行走人员。兼各衙门差使者。遇有本衙门紧要事件。准其赴署办理。其寻常入署。均著于办事引见后前往。　　

○又谕、奕经等奏、考试蒙古字话笔帖式、请一体较试马步射艺。清汉繙译笔帖式、与蒙古字话笔帖式、补用班次。虽有不同。要皆以骑射为根本。嗣后考试蒙古字话笔帖式。著即照考试清汉繙译笔帖式之例。先行较试马步射艺。以归画一。并纂入则例。永远遵行。　　

○兵部奏、遵旨议处镇国将军惠恩、以自养蟋蟀。任令家人试斗。并往观看。应照官员赌博革职治罪例。减等议以革职。从之。　　

○以署刑部右侍郎杨国桢、为山西巡抚。　　

○予故山西巡抚申启贤、祭葬如尚书例。谥文恪。赏其子承祖、各部主事。　　

○乙亥、谕内阁、户部奏、各省捐监正项、及平余饭食银两。延不解部。请旨饬催一摺。据该部查明湖北省欠解平余银一万六千七百六十九两零。饭食银四千七百七十七两零。安徽省欠解正项银十万两。平余银六千两。饭食银三千两。山东省本年七月归补本省封贮银五万两。应解部平余银二千两。饭食银一千两。浙江省本年七月奏留东塘修费银五万两。应解部平余银二千两。饭食银一千两。节经严催。未据批解。著湖北安徽山东浙江各巡抚、即将前项应解银两。赶紧委员解部。并将嗣后应行解部银两。随时批解。毋得延缓。以重库款而裕公项。　　

○又谕、前因钱宝琛奏、请补豁民欠漕米一摺。当交户部核议。兹据该部查明、道光十五年。恭逢皇太后六旬万寿。普免十年以前民欠银粮。所有江西省民欠、及州县赔垫民欠漕米。均经该抚遵旨奏豁。其莲花厅属民欠漕米。事同一律。既据该抚奏称。此项未完漕米五千七百四石零。委系实欠在民。著加恩准其补行豁免。该抚即刊刻誊黄。遍行晓谕。并照例按户付给免单。严禁吏胥需索等弊。用副朕推恩布闿至意。　　

○谕军机大臣等、给事中周春祺奏、请饬查办教匪一摺。据称山东武定府商河县教匪董四海、世衍七代。派分八支。道光十五年。直隶查办清河县戴老占、鸡泽县宋姓两起。佥称传自董师父呈有纸摺一件。名为排头记。上写董四海名姓。其徒分为八支。自长支李秀真以下。备列姓名。此等教匪。每饭必两手上拱。故城县拏获第八支石姓派下各犯。名为添门教。在南宫县第三支张姓派下杨姓各犯。名曰一炷香五荤教。又有冀州李姓各犯。并第六支刘姓派下之民妇孙昝氏。俱经讯明传自商河董姓。查董坦系董四海第六世孙。号平心。其祖坟在商河县董家村。每遇三八两月。远近争来礼拜。董坦即董坛、在该县设教传徒属实等语。教匪聚众传徒。群相煽惑。大为人心风俗之害。若如该给事中所奏、积世传教首犯董坦、在省监毙之后。不闻续获一犯。傥日久滋蔓。尚复成何事体。著托浑布派委妥员。严密查访。该犯等党羽支裔。究有若干。务使摉查净尽。永绝根株。毋得怠玩因循。养痈贻患。傥查拏不力。日后别经发觉。朕惟托浑布是问。懔之。将此谕令知之。寻奏、详查商河县一炷香教犯董四海即董吉升、自前明流传支派。其五世孙董志道、于乾隆五十二年。习教被获究办。其七世孙董坦即董坛、于道光十六年。亦以习教拏解审讯。旋即监毙。其传徒戴洛占等、均曾赴商河县上坟。拜识董坦。历经访获惩办。并将董吉升坟墓平毁各在案。兹查董坦监毙后。有子七人。除伊五子湖青外出。次子长青物故外。提讯其三子河青等、佥称自伊父习教犯案。引以为戒。委不敢踵习前教。亦无人至伊祖吉升墓所礼拜情事。覆勘无异。相应保释。仍责成地方官随时稽察。得旨、不可一查了事。仍应饬属严密防范。勿贻后患。方妥。　　

○丙子。上御勤政殿听政。　　

○谕军机大臣等、御史贾臻奏、访获巨盗。畏劫故纵。请饬查拏一摺。据奏巨盗关九兴、盘踞广西思恩府百色同知所属临凤地方。现住土田州丹林七塘。该盗于要隘处所。安设更铺抽税。截劫杀人无算。党羽甚多。差弁得规掩饰。地方官不敢捕拏。以致附近土汉村庄。每年纳税。经邓廷桢派弁缉获。令赴广西省城审办。梁章钜以系总督访拏之犯。仍令解往东省。禀覆往返。耽延未解。匪徒闻信啸聚。声言劫夺。城中罢市。又有盗船摉查抢掠。欲俟解犯到省纠夺。该弁秦绍谦、见贼势汹汹。恐激事变。纵令逸去等语。盗匪聚众劫夺。必应严拏惩办。若如所奏、甫经就获。又复畏劫故纵。实属不成事体。著邓廷桢、梁章钜确切查明。如该盗现已弋获。即行解交广东省城。严审究办。并查明该弁有无畏劫纵逸情事。如现在尚未拏获。即分饬所属员弁。不分畛域。协力严拏。务令迅速获办。毋任匪盗漏网。是为至要。原摺著钞给阅看。将此各谕令知之。　　

○以詹事府少詹事广林、为光禄寺卿。　　

○丁丑。谕内阁、前降旨令八旗兵丁射箭。俱穿用布衣布靴。毋许穿用?缎。以示节俭。本日引见八旗两翼官兵。仍有穿用?缎之人。甚非朕崇实黜浮之意。该管大臣、著传旨申饬。嗣后前锋校护军校以下人员。凡遇引见射箭时。均著恪遵前旨、穿用布袍布靴。该管大臣、尤当随时训诫。崇俭抑奢。务令技艺精娴。足备他日干城之选。傥仍竞尚浮华。致荒本业。除本身即行斥革外。定将该管大臣一并严惩。决不宽贷。慎勿视为诰诫之具文也。将此通谕知之。　　

○湖北布政使李宗传、因病解任。以云南按察使孙善宝为湖北布政使。浙江盐运使费开绶、为云南按察使。　　

○拨甘肃镇迪道库银。采买巴里坤驻防兵粮。从署乌噜木齐都统廉敬请也。　　

○戊寅。旌表守正捐躯直隶河间县民高良玉妻魏氏。　　

○己卯。上诣大高殿行礼。　　

○还宫。　　

○谕内阁、耆英等奏、木植均已晾乾。请择吉开工一摺。盛京清宁宫工需柁梁檩椽柱木。据该将军等验明。实系乾透。自应及时兴修。著钦天监选择吉期并添派敬徵、会同原派大臣裕诚、敬谨承修。　　

○又谕、德楞额等奏、访获习教各犯。讯明定拟一摺。此案休致防御官禄等、潜习天主教。经该管官等自行访获禀报。所有该管各官、及族长领催等、俱著照例免议。其甫经到任之署左翼蒙古协领佐领恩贵、及失察之历任各官、俱著免其议处。所有讯出外来之郑姓、穆姓、杨姓、龚姓、张洪川、及江陵民人戴兴隆等各犯。著周天爵、伍长华、严饬缉拏究办。　　

○礼部议准、前署江苏巡抚牛鉴疏报、采访靖江县贞节妇女汪钱氏等四十二口。请建总坊旌表。从之。　　

○庚辰。谕内阁、御史万启心奏、请饬禁书吏把持一摺。各衙门额设书吏。例限五年期满。饬令回籍。另募妥实之人承充。不准盘踞把持。致滋弊窦。前降谕旨甚明。自应认真办理。若如该御史所奏、近来京师各库及税务衙门书吏。当役满告退之后。其接充者。非其子侄。即其亲戚。如银库书吏。大半皆系史姓。崇文门税务书吏。大半皆系张王等姓。盘踞把持。已可概见等语。此辈狡猾性成。易于作弊。似此子侄亲戚。接续递充。即与己身复充无异。不可不严行查禁。著管理各库、及税务衙门、留心察看。嗣后书吏五年役满。即行另募承充。并查明籍贯。取具保结。不准令其子侄亲戚。朦混接充。仍著随时查察。如有身后影射等弊。即严行惩办。务使奸猾儆惧。弊窦肃清。将此通谕知之。　　

○谕军机大臣等、御史陆应谷奏、请饬办盗匪。酌移汛卡一摺。据称云南省流民结连土匪。临安等府州、强劫杀伤之案叠出。现虽缉拏获犯。尚多闻风逃窜。盗夥往来。多在开化之大小石厓等处。宜择险要处所。酌移营汛。添设塘卡。其土著夷匪。线引窝留。应严行惩办等语。安民必先除暴。著伊里布饬属认真拏究。以净根株。其添移汛卡之处。著体察情形。妥议具奏。原摺著钞给阅看。将此谕令知之。寻奏、临安、开化、广南、广西、四府州。幅员辽阔。汉少夷多。抢劫等案叠出。上年委员获匪犯二百数十名。审拟奏咨各在案。并檄饬地方官暗约会哨。又谕令汉民团练获贼解官。即行优奖。开化镇府、及文山县。地方瘠苦。廉俸不敷缉捕。于盐课溢余项下。发给缉费。亦经附片具奏。至移设卡汛。亦先已筹及。师宗县邱北地方。离县窎远。县丞不能弹压。应行改设知县。腻革竜等村寨。地当扼要。塘汛兵寡。难资控御。应移驻职任较大官弁。酌添兵数因事关改置。应通盘筹画。方可措置。今御史所请、与现办情形适合。报闻。　　

○又谕、有人奏、浙江台州前帮运丁姚理、及子姚旭初、姚观五、侵蚀帮费。苦累众丁。姚旭初捐纳卫千总。倚仗声势等语。运丁倚势侵蚀。致众丁经费不敷。近来盗卖米石。搀和灰水。种种弊端。未必不由于此。著朱树、乌尔恭额、严密查访。果有侵蚀确据著即严行惩办。以除积蠹。将此各谕令知之。寻奏、遵查历年该帮公用帐目。确有可凭。姚旭初并无侵蚀及倚仗声势等情。惟姚理于革丁沈品义索看经管钱粮帐目。勒掯不交。殊属不合。应斥革伍丁。照不应重律杖八十。年逾七十。照例收赎。姚旭初应饬回漕标候补。姚观五亦无侵费累丁情事。应毋庸议。下部议。从之。　　

○又谕、有人奏、苏州地面。有妇人开设茶馆。朱家庄尤多。其中设有烟具。招集吸食。并与贼匪结连。窝藏赃物等语。若果属实。不惟风化攸关。兼为奸民渊薮。必应查拏惩办。著裕谦严行禁止。毋任胥役行规庇纵将此谕令知之。　　

○拨安徽各属常平仓谷。济放各营缓缺兵米。并采买应解江宁省仓兵匠等米。从巡抚色卜星额请也。　　

○蠲缓湖北汉川、沔阳、广济、天门、江陵、石首、公安、黄梅、监利、武昌、嘉鱼、黄陂、孝感、黄冈、钟祥、京山、潜江、应城、松滋、枝江、荆门、江夏、咸宁、汉阳、云梦、二十五州县暨屯坐各卫被水灾区新旧额赋有差。给汉川、沔阳、广济、天门、江陵、石首、公安、黄梅、监利、九州县暨屯坐各卫军民一月口粮。赈黄梅、监利、公安、三县暨屯坐各卫军民。　　

○辛巳。谕内阁、载钧等奏、讯明朝房大柁被火引烤情由。按律定拟一摺。内管领吉庆、著交总管内务府严加议处。戴钧、溥吉、鄂尔端均著交部察议。　　

○缓徵河南祥符、商邱、永城、虞城、夏邑、内黄、延津、浚、封邱、考城、武陟、原武、阳武、汝阳、项城、沈邱、陈留、中牟、鹿邑、睢、安阳、杞、二十二州县被水村庄新旧额赋。　　

○壬午。上御太和殿视朝。王以下文武升转各官谢恩。　　

○幸圆明园。　　

○癸未。谕内阁、嗣后满洲京堂缺出。轮应科道到班、具题请旨简放者。俱著改为吏部带领引见。著为令。　　

○又谕、前据御史贾臻奏参、四川省文武各员。纵兵殃民。及容留夷人。捏报冒功各弊。当降旨饬令宝兴、齐慎、查办。兹据宝兴等奏称、查明已革提督张必禄、前带官兵赴马边厅并未由卭州行走。该州知州洪运开、同知祥善、均无通禀张必禄纵兵索扰案据。游击李万春本未撤任。亦无托谢兴峣代求帮办本行之事。至熟夷杨文、本无勾结实据。历来办理夷务。皆系藉为钤束。现尚留马颈子营中。随同防堵。李万春并未容留在署。前署屏山县知县张锡庆、上年招募乡勇。实系一千七百余名。并无虚报二三千名情弊。前获夷匪首级。均系解府验发枭示。实与报案相符。所有该御史原奏、著毋庸议。　　

○又谕、祥康等奏、请将失察奸民潜入官荒搭棚垦地。并旷班各员分别严议议处一摺。此案凉水泉封禁官荒。有奸民潜入偷盖窝棚二十六处之多。各垦地一晌半晌不等。该管协领果兴阿、并未专派员弁往查。非寻常疏忽可比。虚职六品委章京全喜、经派查荒。任意废弛。莝草顶子卡员防御记名佐领孙章阿、凉水泉卡员领催委官喜常、两河口卡员领催委官托克通阿、并未在卡住守。亦属玩误。总管德楞额、虽已派员稽查。未能随时督饬。均著交部分别严议议处。　　

○又谕、麟庆奏、委员会勘拆修闸座等语。向来微山湖放水。以常平台庄闸之红油记为准。现在山东拆修台庄闸、自应遵照定志。不得任匠作人等率意高下。致启推诿之端。著栗毓美即饬该道厅于筑坝拆闸之先。订期会勘。麟庆即饬徐州道、督率运河厅营各员。前往台庄闸。会同较准尺寸。安立志石信桩并照旧錾凿红油记。以昭信守。俟工竣后著麟庆、栗毓美、亲赴工次。会同验勘。如与旧制不符。即行严参具奏。以杜推诿而重要工。　　

○命江南河道总督麟庆、来京陛见。以署两江总督陈銮、兼署河道总督。　　

○缓徵宁古塔、三姓歉收旗民旧欠银谷。　　

○甲申。谕内阁、昨据祥康等奏参、失察奸民搭棚垦地各员。当经降旨交部分别惩处。打牲乌拉、凉水泉、官荒隙地。久经封禁。自道光十三年。前任将军宝兴、查办后。迄今甫及数年。即有奸民潜入封禁官荒内私垦地亩之事。可见该管员弁查察不严。向来每届年终。由该总管协领各委员弁往查。仅以并无越界偷垦。加结具报。亦属具文。嗣后著该将军等、仍遵前旨。责成该营随时严查。毋许疏懈。至每届年终。应如何查办以期周密之处。著祥康等妥议章程具奏。　　

○又谕、林则徐等奏、审拟刊卖假捏照会外国公文人犯一摺。此案广东省城铺户翁亚漋、因见陈姓文童、钞有钦差与本省督抚照会＜?口英＞咭唎国禁造鸦片文稿。并不查明真伪。辄行刊卖图利。著照所拟杖一百徒三年。不准查办留养。逸犯陈姓、仍著饬属严拏务获究办。　　

○谕军机大臣等、林则徐等奏、＜?口英＞国趸船。现已尽行驱逐。并饬取切结情形一摺。览奏均悉。据称该夷驶出老万山回国空船二十三只。奸夷十六名。均经驱逐净尽。并遵式取具切结等语。该夷等经此查办惩创之后。自必畏服。惟大船六只。小船十余只。潜回夷埠。距粤不过半月海程。恐日后私运入口。不可不严密防范。至哗口□伦兵船。来自夷埠。虽名为护货。亦难保无叵测情形。前次犯案凶夷。既不交出听审。又不能究出正凶。狡鸷可恶。著林则徐、邓廷桢、派委妥员。巡查各隘口。如夷埠船只。潜载烟土混入。即行查拏惩办。其护货兵船。果否安静。并饬令将殴毙林姓凶夷交出。无得藉词逗留。傥有一事不遵。即当权变示威。为一劳永逸之计。至该夷恐兵役摉查栽赃。虽系过虑。亦不可不防其渐。著邓廷桢严饬该管文武员弁。剀切训谕。如有栽赃等情。一经查出。定当从重治罪。务使兵役畏法。夷商知恩。是为至要。若约束不严。稍滋弊混。外夷转得藉口。尚复成何事体。懔之。将此谕令知之。　　

○乙酉。上诣绮春园问皇太后安。　　

○御洞明堂。勾到浙江江西安徽江苏情实罪犯。停决浙江斩犯三人。绞犯一人。江西斩犯五人。绞犯四人。安徽斩犯七人。江苏斩犯四人。绞犯二人。余七十八人予勾。　　

○谕内阁、前据御史汪于泗奏、直隶各海口暨天津、均应设立水师。当降旨饬令琦善筹议。复据御史张灏奏称、天津海口。请因时制宜。酌设水师弁兵。以重巡防。兹据琦善查奏、直隶地方。如天津海口二十里外。旧有拦江沙一道。外洋巨艇。不能越沙而进。顺天府属宁河县之北塘汛。亦有拦江沙阻御。其余沧州、静海、青县、盐山、庆云等处。滨海而不通海者居多。永平府遵化州所属。惟昌黎县浪窝口较大。大舟亦不能进口。其他沿海村庄。人烟尚属稠密。盗船不至潜入。从前天津虽有水师。因北人不谙风涛。屡设屡裁。如果复设。势难周匝。徒事虚糜等语大凡盗贼逃窜。水陆皆其渊薮。全在各省大吏。督饬所属。不分畛域。有犯必获。毋令漏网。直隶所属海口较多。据琦善查有各处情形。自可毋庸添设。至天津虽商贾辐辏之地。如果该地方官查拏严紧。亦不至藏匿奸邪。况重设水师。所需将备员弁。仍须拨自南省。其挑拨而来者。人材技艺。未必转优于彼所自留。是徒事更张。有名无实。所有该御史等原奏、均毋庸议至江南山东福建浙江广东等省。俱设有水师。该督抚等务当督饬文武员弁。认真巡察。遇有抢劫之案。立时破获。俾□□佳苻永靖。行旅无惊。傥匪徒等计穷势蹙。逃窜登岸。陆路员弁。又复掩捕无余。巢穴两空。何虞攘夺。现在天津既不重设水师。著琦善严饬所属。如有洋盗上岸。悉数捦拏。严行惩办。其余各海口。并著一律梭织巡查。毋稍疏懈。傥日后报有盗劫重案。查系由海口窜入者。惟琦善是问。懔之。　　

○又谕、琦善奏、请将天津水师营房屋船只。核实估变。并分别摊赔等语。在津水师营裁撤之后。所有房屋船只。著准其核实估变。其余不足银两。即在历任天津县名下。按在任月日久暂。分别摊赔。仍扣足从前原估一万三千余两之数。以清公项。　　

○丙戌。上奉皇太后幸山高水长。阅精捷营阵式。幸半亩园。进膳。　　

○谕内阁、礼部奏、查出博士私给劄付一摺。五经博士。例不颁给关防。安徽省亦无程子祠庙、及额设祀生之例。历次清查私照。均概令销毁。何以该省六安州贩卖烟土之程保龄、复有奉祀生名目。且现在送缴到部之劄付。据该部查由五经博士程所给。并钤用五经博士程关防字样。博士程系属何名。其关防系由何处颁发。著色卜星额将冒充祀生之程保龄、及私给劄付之博士。分别严行查究。至私给劄付。久干例禁。今既查出。恐尚不止此一案。著衍圣公、及各直省督抚学政。详查究办。以慎名器。　　

</div>
    <div class="pagination">
<a href="清实录道光朝实录_page584.html">上一页</a><span>...</span><a href="清实录道光朝实录_page580.html">580</a><a href="清实录道光朝实录_page581.html">581</a><a href="清实录道光朝实录_page582.html">582</a><a href="清实录道光朝实录_page583.html">583</a><a href="清实录道光朝实录_page584.html">584</a><span class="current-page">585</span><a href="清实录道光朝实录_page586.html">586</a><a href="清实录道光朝实录_page587.html">587</a><a href="清实录道光朝实录_page588.html">588</a><a href="清实录道光朝实录_page589.html">589</a><a href="清实录道光朝实录_page590.html">590</a><span>...</span><a href="清实录道光朝实录_page586.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
