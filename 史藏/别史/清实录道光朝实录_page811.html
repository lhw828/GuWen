<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 811 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 811 页/共 848 页</h1>
    <div class="content">
○遣官祭历代帝王庙。　　

○命乾清门侍卫载堪、佛隆阿、兵部左侍郎德厚、恭诣西陵。查看红桩。　　

○前任乌噜木齐提督玉明、以年老休致。调陕西提督石生玉、为乌噜木齐提督。乌噜木齐提督托明阿、为陕西提督。　　

○癸酉。谕内阁、张澧中奏、藩司交代并盘查各属仓库。请分别展限一摺。山东藩库款目轇轕。文卷纷繁。该藩司徐泽醇、甫经到任。所有应接前兼署藩司刘源灏交代。著准其展限三个月。其盘查各属仓库。并著准其展限一年。　　

○山东巡抚张澧中奏报续获匪犯名数。并严饬各属认真躧缉。得旨、不可稍懈。务尽二字。勉之。　　

○抚恤琉球国遭风难夷如例。　　

○甲戌。谕内阁、前据琦善奏、四川学政徐士谷、嗜酒任气。当因其尚无赃私款迹。仅予交部严加议处。兹据该部议奏、徐士谷身任学政。场规固应严肃。何得于酒后任性。将应名稍迟之文童逐出四百余名之多。复将具保之廪生责打。以致外间啧有烦言。徐士谷著即照部议降四级调用。以为学臣不自检束者戒。　　


大清宣宗效天符运立中体正至文圣武智勇仁慈俭勤孝敏成皇帝实录卷之四百五十三

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十八年。戊申。三月。乙亥朔。清明节遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○谕内阁、户部奏、遵查官垫民欠。请免处分。并责令分赔等语。广西临桂等十四州县。自嘉庆二十三年起。至道光二十年止。将徵收税契谷价等项。垫完民欠丁耗米折。共银十万五千一百十六两零。辗转那垫。库款虚悬。本有应得之咎。第念官非一任。且与因私那用者不同。所有历任应议职名。俱著加恩免其议处。其垫解银两。著于经徵督徵各员名下。各按在任月日。勒限追赔。傥逾限不完。应如何从严参办。著该抚悉心核议。至库存银两。国帑攸关。何以那垫有十万余两之多。各州县相率效尤。难免侵渔掩饰之弊。自此次清厘之后。该抚务当随时认真查核。如有那移情弊。即随案严参。以杜新亏而重帑项。　　

○署两广总督广东巡抚徐广缙奏谢署总督恩。得旨、一切详慎料理。勿稍疏忽。　　

○两江总督李星沅奏、现办海运减歇粮船。资遣水手责成帮丁钤束。得旨、总勿致聚而生事为要。其加意焉。　　

○丙子。以故奉恩将军奎华子玉清、袭职。　　

○以礼部右侍郎吴钟骏、署户部右侍郎。兼管钱法堂事务。　　

○以恭修玉牒成。赏提调官增庆、花翎。余加衔升叙有差。　　

○丁丑。上诣绮春园问皇太后安。　　

○命惇郡王奕誴、行成婚礼。　　

○谕内阁、刘韵珂奏、赴浙阅伍。请将报获洋盗。由抚臣覆勘等语。闽省各营县现在报获洋盗甚多。该督起程赴浙后。各属获案。一经提省审明。即著由该抚徐继畬覆勘具奏。　　

○戊寅。谕内阁、刘韵珂等奏、遴员堵缉洋盗。设法筹补师船一摺。浙省洋面。南连闽粤。北达江苏。盗匪乘间剽掠。往往此拏彼窜。现在苏松太等属漕船。改由海运。难保该匪等不窜入觊觎。自应扼要严行堵缉。著浙江提督善禄、会同定海镇总兵郑宗凯、督率署参将周士法、署游击叶舞墀、统带师船。前赴江浙交界洋面堵缉。以防盗＜?舟宗＞北窜。并飞饬沿海营伍。在各口岸协力兜捦。严拏窝顿以清盗源。其缺额师船。除承造大船十只外。绅民等如有捐造交营配缉者。准其查照章程。奏请恩奖。至宁郡绅商冯宝山、陈尚等、禀请捐雇乡勇船只。随同出洋巡缉。并著发给器械药弹。俾资防御。惟因时变通。总期核实经久。若日后尽成具文。毫无成效。且不免有滋弊之处。则安用此文武地方官为耶。　　

○又谕、林则徐奏、弥渡军营生捦首要重犯审明办理。并请免该地方官失察处分一摺。此案该匪等结会拜盟。事起仓卒。地方官查知禁止。寡不敌众。是以禀请发兵。现已剿办完竣。尚称迅速。所有该地方官失察处分。著加恩准予宽免。　　

○又谕、林则徐奏、匪徒勾结滋事。调兵剿办。地方安静一摺。览奏均悉。云南赵州弥渡地方。内外匪徒。勾结滋事。焚杀掳抢。且敢围署伤官。经该督调兵先往剿捕。将匪犯歼获数百名。并抚恤受害良民。地方均已安静。现在酌留官兵堵拏逸犯。著该督严饬该弁兵等实力查拏。务将逸犯悉数捦获。毋任一名漏网。此次在事人员。著该督择其尤为出力者。据实保奏。毋许冒滥。　　

○己卯。谕军机大臣等、李星沅等奏、夷目来省控诉。现委藩司道员驰往覆查一摺。览奏均悉。华夷接壤地方。立有一定界址。傥有违约私行。必致斗殴以启争端。不可不防其渐。兹据该督等奏称、＜?口英＞夷麦都思等三名。违约至青浦县地方散书。与看守减船舵工水手争殴受伤。该署臬司行抵上海。将滋事水手获办。该督现已饬委藩司等前往会同该署臬司查办。著李星沅等、即先行饬令该藩司等覆加详慎体察情形。迅速查办。及早完结。总期持平妥协。日久相安。至耆英系总办夷务之员。著无论行抵何处。接奉此旨。即改道驰赴江苏。就近查看大局。如李星沅等办理未竣。即著耆英会同商酌。务得其平。陆建瀛所属各海口。傥该夷有陈诉等情。即著飞速知会耆英、李星沅、以凭核办。至旧定界址。不准违约私行。著耆英致信广东。令该夷酋申明约束。勿令该夷人再有越界散行。致启争斗之事。耆英所用文移等件。准其钤用两江总督关防。将此各谕令知之。　　

○庚辰。谕内阁、奕兴等奏、请将规避失察处分之骁骑校革职惩办一摺。所参是。鹻厂边门武职章京骁骑校福隆阿、以本任失察。贼犯越边之案。捏报推诿。已属有心规避。复敢托病请假。擅离汛守。更属目无法纪。福隆阿、著即革职。加枷号三个月。交边门地方示众。以昭炯戒。　　

○又谕、奕山等奏、霍罕夷使呈递禀词译汉呈览。此次逆回由霍罕逃出至喀什噶尔滋事。既据该夷使供称该伯克并不知情。且所递禀词。俱属恭顺。著加恩准其照旧通商免税。自放呼岱达。以示怀柔。所有赏给该夷使银六百余两。并蟒袍?缎等件。均准作正开销。　　

○又谕、奕山等奏、善后事宜告竣。存营征兵酌量裁撤一摺。著准其暂留兵丁一千名。驻劄叶尔羌。俟应撤之时。吉明奏明核办。　　

○谕军机大臣等、昨据李星沅等奏、夷目来省控诉。派委藩司道员驰往覆查一摺。已降旨交耆英等妥为办理矣。本日据陆建瀛片奏、该夷小船赴省申诉。据署臬司等禀称、前赴上海续获互殴各犯。夷目帖服。已遣人将赴诉之船截回。陆建瀛到沪后。确查起衅根由。并声明夷船果否中途折回。仍由该督查明妥办等语。该抚此奏。系在会奏之前。该夷船前来申诉。只系一船。夷目已经李星沅接见。抑或另有一船。经地方官开导截回。著查明具奏。将此各谕令知之。寻奏、夷目啊唎啯遣罗伯孙等来省控诉。旋回上海。此外并无夷船。现在民商均各相安。报闻。　　

○库车办事大臣德全奏、本年经费五千两。已从哈密借拨。所有陕甘总督解到银五千两。请留抵二十九年经费。从之。　　

○调叶尔羌参赞大臣奕山、为伊犁参赞大臣。以叶尔羌帮办大臣吉明、为参赞大臣。阿克苏办事大臣扎拉芬泰、署叶尔羌帮办大臣。　　

○辛巳。上诣绮春园问皇太后安。　　

○谕内阁、工部钱法堂奏、请饬催铜运等语。铜运为鼓铸攸关。断不容迟延贻误。所有已出湖南境之桂文奎一运。已出四川境之李令仪一运。并湖北接运委员韩印海一运。著沿途各督抚查明行抵何处。务令星夜遄行。勒限于六月内解京。其丙午李旸一运。丁未王阶钰盛熙瑞、冯祖绳、三运仅在四川及滇省起程。均令领运各员。迅速趱行。务于八月内解局。以资接济。至未报开行之丁未三运。并令该督抚赶紧严催。傥运员藉词延宕。或该地方官催趱不力。即著查明参办。　　

○以英吉沙尔领队大臣德龄、为叶尔羌帮办大臣。伊犁协领济鲁木图、为英吉沙尔领队大臣。　　

○以喀什噶尔军务告蒇。赏伊犁伯克爱玛特、六品顶带通事回子阿布都克里木、花翎六品顶带瓦依斯等、蓝翎。余升叙有差。　　

○壬午。上启銮。恭谒西陵。至卢沟桥诣龙神庙拈香。　　

○免跸路经过地方本年额赋十分之三。　　

○是日。驻跸黄新庄行宫。　　

○癸未。驻跸半壁店行宫。　　

○甲申。驻跸秋澜行宫。　　

○乙酉。孝贤纯皇后忌辰。遣官祭裕陵。　　

○谕内阁、布彦泰奏、请分别缓免征兵领过银两一摺。此次调赴回疆进征、中途停止之陕甘督标、暨甘凉肃州各提镇营原派兵丁。领过赏装银两。著加恩概免缴还。其官弁借支二年俸银。并著加恩自道光二十八年春季起。分作四年。在于应得俸廉内按季扣还。以示体恤。　　

○赏看守黄新庄等四处行宫弁兵半月钱粮。　　

○是日。驻跸梁格庄行宫。　　

○丙戌。上恭谒泰陵。泰东陵。昌陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员均随行礼。　　

○至孝穆皇后孝慎皇后孝全皇后陵寝。奠酒。　　

○以龙泉峪树株茂盛。予泰宁镇总兵官德春加级。　　

○旌表守正捐躯四川太平县民苏绪宗妻王氏。　　

</div>
    <div class="pagination">
<a href="清实录道光朝实录_page810.html">上一页</a><span>...</span><a href="清实录道光朝实录_page806.html">806</a><a href="清实录道光朝实录_page807.html">807</a><a href="清实录道光朝实录_page808.html">808</a><a href="清实录道光朝实录_page809.html">809</a><a href="清实录道光朝实录_page810.html">810</a><span class="current-page">811</span><a href="清实录道光朝实录_page812.html">812</a><a href="清实录道光朝实录_page813.html">813</a><a href="清实录道光朝实录_page814.html">814</a><a href="清实录道光朝实录_page815.html">815</a><a href="清实录道光朝实录_page816.html">816</a><span>...</span><a href="清实录道光朝实录_page812.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
