<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1659 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1659 页/共 1860 页
  </h1>
  <div class="content">
   ○辛未。谕军机大臣等、京师自三月得雨后。未经续霈甘霖。农民望泽孔殷。四月二十一日。朕亲诣黑龙潭祈祷。二十三四等日。仰邀昊贶。渥被醲膏。为十余年来所未有之事。本月初四日。据勒保奏报、甘省亦已普得透雨。朕心深为欣慰。因成诗一章。福康安系陕甘总督。伊现今虽在台湾。而于甘省雨水情形。自必时刻在念。著将勒保摺、并御制诗章。一并钞寄阅看。想福康安阅之。亦当同深庆幸也。　　

○御制诗曰、旧腊新正渥雪沾。夏初春末好霖兼。河东西总澍膏润。禾早晚希秋熟占。充裕市鄽粮价减。盖藏村舍土风恬。谕驰海表知详悉。北顾应同喜气添。　　

○江西巡抚何裕城疏报、南昌、丰城、奉新、萍乡、广丰、鄱阳、大庾、南康、八县。乾隆五十二年开垦田地塘共十三顷九十一亩有奇。　　

○壬申。谕、据穆和蔺奏、特参吐鲁番佐领关保、现患目疾。呈请告假调理。随委协领那哩验看。该佐领二目蒙翳。不能视物。且年已衰老。难望痊愈。请旨将该佐领革职等语。关保因患目疾。告假调理。穆和蔺既委员验看。止系年老有疾。并无别项劣迹、应行参劾之处。祇须照例勒令休致。设其有出兵出力者。尚有赏给全俸半俸之分。何致参处耶。乃于摺内用特参字样。此系穆和蔺不谙事理轻重。套用外省陋习。殊属非是。著传旨申饬。嗣后各该处将军参赞等。如遇所属人员。有贻误地方公事。舞弊犯科者。自应据实参奏。若仅系年力衰迈。患病不能供职者。照例勒令休致。不得仍用特参字样。即各省将军督抚等。于文武各属内。有似此年老患病之员。亦当一体办理。毋得率用特参字样。欲见其办事认真。以致措词失当也。将此通谕中外知之。　　

○蠲免直隶保安、宣化、万全、怀安、西宁、怀来、蔚州、七州县。乾隆五十二年水灾民田旗地额赋有差。　　

○癸酉。礼部议准、云南学政汪如洋奏称、本年录遗。请暂用诗经文。俟五经轮试毕。照旧仍用策问。其己酉乡试、系用易经之年。科试先尽易经。壬子乡试、系用春秋之年。科试先尽春秋。将己酉会试应用之书经。于庚戌岁试补试。庚戌会试应用之礼记。于癸丑岁试补试。从之。　　

○甲戌。上御勤政殿听政。　　

○遣官祭关帝庙。　　

○谕、据翁方纲奏、向来考试经解诗赋。于每棚之始。另为一场。原无责成廪保之例。今于考试经解诗赋一场时。先点童生。逐名识认。然后再点生员。仍于场内隔别坐号。不使生童连在一处。并择其经解诗赋之可观者。加覆试一次。以防弊混等语。所办尚属细致。士子平日读书。经解诗赋。本应肄习。学政等亲加考试。亦足以觇其根柢之浅深。但向来因此等考试。不比正场。未免防范稍疎。易滋弊混。今翁方纲于考试经解诗赋时。令生童分点入场。责成廪保识认。其录取者、加以覆试。办理较为周密。各省学政、于考试经解诗赋。均应一体留心。照此办理。庶可遴拔真才。俾士子共敦实学。将此通谕各省学政知之。　　

○乙亥。谕、询问此次由台湾回京大臣官员。俱言广东绿营兵丁。打仗尚好。广州满兵好处。并未言及。其不及绿营兵丁。自属显然。各省驻防满兵。平日操练武艺。自当精锐。以作绿营表率。若于打仗处所。尤当奋勇向前。鼓励绿营兵丁。今广州满兵。反不及该省绿营兵丁。实属可耻。将军存泰、副都统博清额、著严加申饬。嗣后当实心训诲驻防兵丁。操练期于精锐。再不可颟顸从事。仍著通谕满兵驻防各省将军副都统等。各将该管兵丁。妥为训练。　　

○谕军机大臣等、据图萨布等奏、拏获洋盗陈亚乌等一案。于审明后。即将该首犯陈亚乌、恭请王命正法。所办是。其首先缉获之典史张士煜。已批令送部引见矣。前因外省审办案件。如系寻常问拟斩绞之犯。应俟接到部覆。再行处决。不得因有恭请王命之例。率行办理。又恐各督抚不权轻重。过于拘泥。遇有情罪重大之犯。亦等候部覆。以致要犯稽诛。复经降旨申谕。现在台湾军务甫经告竣。而闽粤两省、海洋劫掠频闻。此等盗犯。尤不可不从严办理。以示惩儆。今该抚等、讯明陈亚乌一犯。纠夥在洋连劫三次。情节较重。即请王命。立行正法。并不拘泥。所办甚为得当。将此谕令知之。　　

○以副都统衔健锐营委署翼长乌什哈达、为吉林副都统。　　

○丙子上诣大高殿行礼。　　

○还宫。　　

○谕军机大臣等、京城于本日寅刻。复得＜雨澍＞雨。现在绵密未止。云气皆往西南一带。甚为浓厚。直隶顺德、广平、大名、三府及河北彰德、卫辉、怀庆、等府属。俱在京城西南。此次雨泽。或者一律均沾。著传谕刘峨、毕沅即查明各该府属。日内曾否得有透雨。及大田栽插情形。迅速覆奏。以慰廑注。　　

○以右庶子图敏、为四川乡试正考官。刑部主事胡钓璜、为副考官。右庶子茅元铭、为广东乡试正考官。司业纳麟宝、为副考官。翰林院侍读学士平恕、为广西乡试正考官。编修温汝适、为副考官。内阁侍读张姚成、为福建乡试正考官。编修蒋攸铦、为副考官。检讨蔡共武为湖南乡试正考官。刑部主事潘奕藻、为副考官。　　

○是日起。上以夏至祭地于方泽。斋戒三日。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百四


大清高宗法天隆运至诚先觉体元立极敷文奋武孝慈神圣纯皇帝实录卷之一千三百五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十三年。戊申。五月。丁丑。谕曰、福建台湾道王右弼、已经降调。该处地隔重洋。现在军务告竣地方正资整顿。所有员缺。未便久悬即著兴泉永道万钟杰调补。并赏给按察使衔。台湾道向来本系调缺。该省督抚及各官。因该处出息肥饶。视为利薮。往往夤缘徇情。不以渡洋为苦。转以得调羙缺为喜。以致吏治废弛。酿成巨案。今经大加惩创之后。一切弊端悉心厘剔。而调往之员。仍须远涉重洋。不得不加之体恤。是以格外赏给该道按察使衔。俾有奏事之责。遇有地方应办事件。即可与该镇具摺陈奏。以资弹压。该道务须倍加奋勉。实心整顿。以期绥靖海疆。将来任满。如果称职。自当加恩升用。若该道不知感激。仍以台湾为羙缺。复蹈故辙。则前车之鉴不远。恐不能当其咎也。万钟杰、前因闽省臬司渡台。即以该道署理藩司。今臬司已放伊辙布。所有藩司事务。著李侍尧即委伊辙布署理。万钟杰于接奉谕旨后。即迅速渡台前往任事。所遗兴泉永道员缺。著胡世铨补授。　　

○又谕、前因四川屯练降番。派往台湾剿捕贼匪甚为出力。已将额设土外委。加给银两。而儹拉、促浸、两处土弁。未经赏给。此次该土弁等、带领降番。随同官兵征剿。均属奋勇。所有儹拉、促浸、额设土守备六员。土千总九员。土把总十六员。土外委四十六员。俱著照屯练土弁之例。分别赏给钱粮。以示奖励。　　

○又谕、据福康安等奏、查明无著溃兵严行究办一摺。内称、溃兵陈选得等三十三名。俱系冲散后。在义民村庄藏匿。尚无从贼情事。请贷其一死仍发往伊犁充当苦差等语。此等溃兵。虽据讯明因道路梗塞。不能投出。尚无从贼情节。但该兵等派出随征。于遇贼打仗时。即纷纷溃散。不顾主将。冲散后又不即时投出。转在村庄藏匿虽与曾经从贼者情罪有间。但仅发往伊犁充当苦差。不足示惩。著改发伊犁给兵丁为奴。以昭炯戒。　　

○又谕、据福康安等奏、台湾地方。赌博成风。屡经示禁查拏。近访闻民人许班家内。约同许高等夜间私赌。经派委巡查之都司额尔亨额等、改装往拏。许班喊同孙严。拒捕凶殴。并用菜刀划伤额尔亨额手指。当将许班一犯、绑赴市曹。即行正法。孙严、重枷示众。期满发新疆给种地兵丁为奴。其余在场人犯。枷号示众等语。台湾地方。民俗刁悍。奸徒聚赌成风。一切作奸犯科。即从此起。自不可不严行查办。现在甫经荡平逆匪之后。将军等带领官兵。尚在该处驻劄。乃无藉棍徒。公然聚赌经委员前往查拏胆敢拒捕伤官实属藐法已极。若非立寘重典何以儆凶顽而惩恶习。今福康安于审明后。即将许班一犯、绑赴市曹。即行正法所办甚为得当。至孙严、系帮同拒捕。非止在场赌博者可比仅拟发遣新疆不足示儆。著福康安于接奉此旨后。将孙严一犯。即于该处绞决示众。其余在场人犯审明后俱著发往新疆给种地兵丁为奴。俾积玩奸徒。咸知儆畏。赌风敛戢。以期绥靖地方。该处镇道、向有奏事之例将来福康安起身后。务须谆嘱该镇道等。时刻留心查拏。如有似此等案件俱著照此一面办理。一面具奏。毋得仍事因循致滋玩纵。　　

○钦差协办大学士狭甘总督办理将军事务公福康安、福建巡抚徐嗣曾奏、戍兵就地招募。若先尽义民挑补。恐其未谙军纪不能得力。且令漳泉之人占额大半。殊属非宜。前奉谕旨。令将漳泉兵丁调驻各村。互相稽察。毋论无业游民。若罗汉脚之类。充补营丁。势必逃伍滋事。其有眷属身家者。又不愿离乡远驻。种种未便。莫若照依戍兵额缺。于内地征兵内、详加挑选。令其顶补。分派异籍各庄防守。再熟番向化日久。请仿屯田之例。挑募壮丁。设立屯弁管束。将集集埔水沙连等处荒废埔地。分拨耕种。即可无庸给饷。谕军机大臣曰、前因台湾戍守兵丁。向内地各营分拨前往。远涉海洋。纷纷更调。且义民出力者甚多。是以谕令福康安等、于办理善后时。察看情形。或酌留一半。即在台湾募补。以归简便。原系朕廑念海疆。思虑所及。即行随时指示。并非谓必当如此办理。今据福康安等、体察舆情。若先尽义民挑补。既恐未谙军纪。不能得力。又恐招募漳泉之人太多请于内地征兵内详加挑选。照依戍兵额缺。令其顶补。自属实在情形。原不妨据实奏明。毋庸拘泥前旨办理。其熟番既可招募。并请将集集埔等处空余田地。拨给番民。自行耕种。仿照屯田之例。将壮健熟番、挑作屯丁。设立屯弁管束之处。自应如此办理。至台湾无藉游民。不安本分。武断一方。名为罗汉脚。此等恶习。最为可恶。与四川＜口固＞噜匪犯无异。现经大加惩创之后。不可不实力查拏。随时严办。务使奸徒敛迹。尽绝根株。不复有此项名目。方为妥善。此事福康安起程后。交李侍尧等、严饬该处镇道、及地方文武官弁。认真查察随犯严惩。以期海疆永靖毋得日久玩生致干咎戾。　　

○又奏、从前在水底藔等处。剿杀贼匪。超众奋勉行走之纳丹保等、请补赏巴图鲁号。得旨、三等侍卫骑都尉纳丹保、著赏给德济巴图鲁号。三等侍卫德色、著赏给华延巴图鲁号。仍照例每人赏银一百两。　　

○又奏添设移驻文员营汛事宜。一、凤山县城。现拟改建埤头街。请以下淡水巡检、移驻旧城将阿里港县丞、移驻下淡水。北路斗六门。请添设县丞一员。归嘉义县管辖。将原设巡检移驻大武垄。并请嗣后调任台湾各该厅县。均照道府例。改为五年俸满。以专责成。一、彰化县城。请添兵一百八十六名。并于八卦山新立卡座处。添设外委一员。兵四十名。大里杙、添设外委一员。兵五十名。水沙连、添设千总一员。兵一百名。在集集埔驻劄。嵌顶、添设外委一员。兵五十名。内分十名、在虎仔坑设塘巡哨。牛骂头、添设额外外委一员。兵二十名。大甲溪、添设外委一员。兵二十五名。归蓬山汛把总兼管。八里岔、添设外委一员。兵三十名。石门、添设外委一员。兵三十名。嘉义县城。请添兵一百二十三名。改设都司一员管辖。将原设守备一员。添设外委一员。兵一百三十名。移驻斗六门。并于大武垄之外霄闾庄、添设千总一员。兵一百名。内分兵二十名。添设外委一员。在本县庄防守。元长庄、添设外委一员。兵二十名。大埔林、添设外委一员。兵十五名。西螺、添设外委一员。兵二十名。大排竹、添设外委一员。兵二十名。麻豆庄、添设外委一员。兵三十名。茂功庄、添设外委一员兵二十八名。鹿仔草、添兵十名。三坎店、添兵二十名。冈山汛、添兵四十五名。凤山县改建新城。将弁均应移驻。请添兵三十八名。将凤弹汛内、拨兵一百一十六名。添设千总一员。在旧城龟山卡座驻守。又拨兵一百名。添五十名。与原设守备一员。把总一员。在水底藔驻守。并于番薯藔、添设额外外委一员。兵二十名。再安平协水师驻兵稍多。请以左营内游击一员。千总二员。把总二员。外委三员额外外委三员。兵三百七名。战船九只。移驻鹿仔港。将原设守备一员。把总一员。兵一百一十五名。战船二只。移驻笨港。原设笨港把总一员。兵七十五名。战船二只。移驻新店海口。并于右营内、拨兵三十五名。添驻东港汛。至此项新添兵丁共一千二百名。与旧设七千八百八名。均于征兵内挑补。指定营分。派归原营官管辖。换防年限。仍以调到台湾之日扣算。其阵伤亡失所出内地营缺。咨明李侍尧。于上年新募、及换回兵内挑补。将伤残病废者酌减。以符定额。下军机大臣议行。　　

○戊寅。谕、本日召见新放福建兴泉永道胡世铨。据奏、伊亲母现年七十九岁。是该员按例应予终养。但胡世铨于初次召见时。经朕询其出身家世。及地方吏治。伊奏对之语。历历在前。该员若果因亲老恐邀简用。即应据实陈明。乃并未一语奏及。昨台湾道缺出。朕以该员系久任繁缺。是以将伊补放。并令军机大臣、将近日台湾地方情形。亟须实力整顿之处。传旨训谕。台湾远隔重洋。胡世铨既有老亲。即不敢面奏。亦当将不便迎养之情。恳请军机大臣代奏。方合正理。试思胡世铨如果以实情陈请代奏。军机大臣岂敢不据情入告。乃彼时亦并无一字提及。可见该员本意。以为若能升任江南道员。即可遂其亲老就养之私。即台湾远隔重洋。而该处素称羙缺。得邀升擢。又不免意存贪恋。二者必居一于此。是以并不将亲老之处。据实声明。及朕再思台湾甫经初定。恐不悉风土人情。改命兴泉永道万钟杰。而以彼补放兴泉永道。乃胡世铨之意。见闽省甫经办理军务之后。缺分平常。而且僻处海疆。始于召见时。将亲老奏明。冀图留于本省。以道员补用。未免显有规避之见矣。若果如此。现在台湾正当大加惩创、整饬吏治之时。而胡世铨犹视为羙缺。其居心竟属狡诈。本应即将该员彻回。勒令终养。但胡世铨亲老之处。并未豫行陈明。若于补放有缺后。因其面奏之语。即准终养。转遂其规避之术。胡世铨、著即赴兴泉永道新任。俟满三年后。著该督抚奏明。即令其回籍终养。　　

○谕军机大臣等、据福康安等奏、筹酌台湾换防兵丁一摺。内称、挑留戍兵。照内地营分。归整安设。如台湾三营、并城守两营。即以督抚标、福州协、陆路提标等兵丁留补。其余南北汛地。查明附近村庄。居住何处民人。以漳泉及他府兵丁、易地驻守。并妥定章程。留交普吉保。嗣后换防、照此密办等语。向来台湾换班戍兵。籍隶漳泉两处之人居多。此次逆匪滋事。亦由漳泉民人不和。以致林爽文乘间滋扰。而防守戍兵。俱因系属同乡。互相徇隐。此次从贼者。漳州民人虽多。但其中泉州民人亦非尽属义民。亦有随贼党抗拒官兵者。现在台湾换班兵丁。若仅在督抚标、及福州协、陆路提标等营、兵丁内挑补。是督抚两标充伍食粮者。当系福州民人。而陆路提督驻劄泉州。其兵丁自多系籍隶本地者。调往台湾。仍系漳泉之人居多。恐将来日久。未免勾结滋弊。若竟将漳泉兵丁、概置不调。又恐转致猜疑。更属不成事体。不若于福建通省内。如兴化、延平、建宁、邵武等处、各营内酌量均匀派拨。而漳泉两处兵丁。亦摊入其中。使该兵丁等、知挑补换防。无分畛域。自必不生疑怯。此系该督分内应为之事。务须行所无事。或告以离别家室。远涉重洋。未便独令漳泉兵丁向隅。自当均匀调拨。以归平允之言。使之知是体恤。不生猜畏。如此不动声色。潜移默化。庶于抚绥防范。两有裨益。方为妥善。并令记此旨。历任总督、永远留心。　　

○又谕、川省向有无藉棍徒。纠夥抢劫。名为＜口固＞噜。历经降旨严拏究办。该省奏摺。率写啯匪字样。但啯字音声、与国字相近。嗣后遇有此等案件俱著改为＜口固＞噜匪犯。除交军机大臣存记遵办外。将此谕令李世杰知之。　　

○己卯。夏至。祭地于方泽上亲诣行礼。　　

○幸圆明园。　　

○庚辰。上以秋狝木兰。自圆明园启銮。　　

○谕、此次巡幸木兰。驻跸热河。所有沿途经过地方。本年应徵地丁钱粮。著加恩蠲免十分之三。　　

○谕军机大臣曰、王普奏、酌借兵丁银两数目一摺。已批交该部议奏矣。至豫省河北一带缺雨处所。曾否已经得沛甘霖。现尚未据毕沅奏报。朕心深为廑念。王普身为总兵。有奏事之责。且河北是其所辖。该处现在得有雨泽若干。及是否沾足之处。该镇自应留心访查。随时据实奏报。以慰廑注。乃本日奏到之摺。仅系兵丁酌借银两一事。而曾否续得透雨。竟无一语提及。伊岂不知朕于该处雨泽情形。时刻系念耶。王普、著传旨申饬。　　

○又谕、据舒常、姜晟奏、湖北省自乾隆四十五年起。至五十一二年止。积压未办案件。共六百余件。除现在勒限赶办。已完五百四十余案外。尚有五十余案未经完结。请将历任迟误各员。分别议处等语。从前特成额、在湖北总督任内数年。一切事件。并不留心。于照例应办之事。亦不上紧办理。积压至六百余件之多。特成额在任。所司何事。前经特成额获罪。朕尚加恩。开以自新之路。发往乌什办事。今据舒常等所奏。可知伊在总督任内。坐拥厚禄。止求安逸。全不办事。丧尽天良。所有舒常等奏摺。钞寄阅看。著将从前何以如此任意迟延之处。据实明白回奏。　　

○是日、驻跸南石槽行宫。　　

○辛巳。谕、据永铎等奏、察哈尔兵丁察汗口、于买牲处所。将哈萨克巴斯伯克、推跌致死。当将察汗口绞决外。请将该管官员、分别革职议处等语。所办甚是。哈萨克巴斯伯克、系外藩之人。非内地民人可比。如此办理。不但令伊众心服。兵丁等亦知所畏惧。著交保宁等。嗣后遇有此等事件。均照此妥协办理。其哈萨克等、倘有将内地民人戕伤致命者。亦照此例治罪。　　

○是日、驻跸密云县行宫。　　

○壬午谕、本日由密云至要亭。途次天雨泥泞。所有垫道兵夫。未免沾湿。著加恩每名赏银一两。以示体恤。　　

○谕军机大臣等、磺觔采自山中。如果开采时毫无透漏。则该省民人制造花爆。以及打取牲畜、配用火药。又从何而来。即此次贼人枪炮内。所用火药不少。岂尽由抢夺所得。可见开采磺山。虽派员驻劄。仍不能保无透漏。此事惟在该督抚等。平日严加查察。总期先于军火无亏。即或民间铺户之所需。不能悉行禁绝。亦当防其太甚。至台湾地方。向产磺觔。前据逆犯林爽文供称。将墙上年久石灰。煎熬成硝。在北路生番山里。私换硫磺。配作火药等语。生番山里既产硫磺。则奸民不但可以向其私换。或帮同偷采。亦未可定。现据福康安奏、将台湾民间私用鸟枪。缴回销毁。改铸农器。而私换硫磺、及偷采之弊。尤应严切查禁。著传谕福康安。务饬该地方官。严密稽查。勿任仍前疎纵。并著李侍尧、徐嗣曾、各于内外时刻留心查察。不得日久生懈。滋弊生事。　　

○是日、驻跸要亭行宫。　　

○癸未。谕曰、常青于柴大纪贪黩不法一案。徇隐不奏。前曾降旨将伊革职。交福康安审讯。经福康安奏明。审讯录供。令伊来京交部治罪。固属咎由自取。但念常青、由将军简用总督。在任未久。即值台湾逆匪滋事。非富勒浑、雅德、历任年久。因循贻误、讳饰袒庇者可比。其到台湾后。于柴大纪种种劣迹。固易访查。但彼时正值办理军务匆迫。其不即查参。亦属可原。且伊年逾七旬。带兵驻守郡城。保护无虞。其功过尚可相抵。常青、著加恩免其交刑部治罪。俟到京后。候朕酌量加恩。另降谕旨。朕办理庶务。一秉至公。罪之轻重。固视其人之自取。而于功过相抵之处。亦必斟酌其平。不肯稍有畸轻畸重。即编户小民。尚不使一夫冤抑。何况封疆大吏。转不为之经意乎。富勒浑、雅德、亦当惭服。并自知悔惧也。将此通谕知之。　　

○谕军机大臣等、适询自闽回京大臣官员。据称、当林爽文攻扰台湾时。漳泉人欲为内应。此必系伊同教一党。现已将林爽文、庄大田、生擒。贼众尽行歼灭。不特台湾安堵。即漳泉匪徒。当亦胆裂。今固难于追究。然不暗为防范。苟且因循。久之有如林爽文者出。则又多一事矣。但地方官每多捏饰。遇有此等匪徒。始则容隐。及至发觉。又不能奋勉任事。必须该管上司、不动声色。实心查办。庶可剿除净尽。李侍尧、事务练达。意见周详。著密行传谕该督。悉心防范。逐渐翦除。方为妥善。　　

○又谕、据勒保奏、派拨更换屯防官兵一摺内称、应需配带军装器械。如数配带。限十月内赶抵屯所。以资明春耕作等语。此等屯兵。既系赶赴屯所耕作。何以又需携带军装器械。况向来既有配带之例。则从前派往各兵内。自必先已带往。换回时。正当将所带军装器械。即留于该处。以备换班官兵之用。方为省便。若此项军装器械。每次派换之兵。带往并不带回。则各该处所存。岂不日积日多堆贮无用。而各营内转须按数补制。徒为开销地步。甚非核实之道。前此派往之兵。所带者仍复带回。而续派更换之兵。又须另行带往。岂不徒糜运脚。二者必居一于此。殊不可解。且新疆屯田之兵。原为耕种派往。农具在所需用。军械并无所用之。历来配带。又系何故。种种不实。著传谕勒保。即将屯防官兵。因何需带军装器械。并从前带往者、是否仍行带回。及现在缘何又需配带之处。详晰查明。据实覆奏。复令军机大臣。询之由新疆回京司员。据称、军装器械。向系兵丁自行带往。班满复各行带回。从前办理因循相沿。本未留心。兵丁换班时。自应将屯所现有之军装器械。交代备用。何必随人更换。若系该兵丁等自行备带。则既属累兵。如系官为运送。又徒多糜费。此事虽小。但历任总督。不能查明更改。究为疎忽。著传谕勒保、遵照另行妥办。以省往返之劳。福康安、系狭甘总督。将来回任后。似此等事件。亦应一体留心。核实办理。勿任因仍扰累。将此各传谕知之。　　

○是日、驻跸两间房行宫。　　

○甲申。孝恭仁皇后忌辰。遣官祭景陵。
  </div>
  <div class="pagination">
   <a href="清实录乾隆朝实录_page1658.html">
    上一页
   </a>
   <span>
    ...
   </span>
   <a href="清实录乾隆朝实录_page1654.html">
    1654
   </a>
   <a href="清实录乾隆朝实录_page1655.html">
    1655
   </a>
   <a href="清实录乾隆朝实录_page1656.html">
    1656
   </a>
   <a href="清实录乾隆朝实录_page1657.html">
    1657
   </a>
   <a href="清实录乾隆朝实录_page1658.html">
    1658
   </a>
   <span class="current-page">
    1659
   </span>
   <a href="清实录乾隆朝实录_page1660.html">
    1660
   </a>
   <a href="清实录乾隆朝实录_page1661.html">
    1661
   </a>
   <a href="清实录乾隆朝实录_page1662.html">
    1662
   </a>
   <a href="清实录乾隆朝实录_page1663.html">
    1663
   </a>
   <a href="清实录乾隆朝实录_page1664.html">
    1664
   </a>
   <span>
    ...
   </span>
   <a href="清实录乾隆朝实录_page1660.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
