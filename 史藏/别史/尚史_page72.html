<!DOCTYPE html>
<html>
<head>
    <meta charset="UTF-8">
    <title>尚史 - 第 72 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚史 - 第 72 页/共 91 页</h1>
    <div class="content">
<史部,别史类,尚史,卷九十四>
　　凡五星东行为顺西行为逆趋舍而前为盈退舍而后为缩近日则伏逺日则见同舍曰合同宿曰聚木星近日则迟逺日则疾火星近日则疾逺日则迟土星平行无太迟疾金水星附日而行此旧説也按七政各有本天有本轮日无次轮本轮上行度即为日体月及五星本轮之周又有次轮本轮上行度尚非月五星之体而次轮所行也本轮行度日金水岁一周月一岁十三周有竒火约二岁木约十二岁土约二十八岁皆一周星行次轮土三百七十八日竒而一周木三百九十九日弱而一周火七百八十日弱而一周金五百八十四日弱而一周水一百一十六日弱而一周皆自合伏至合伏也惟月则十四日竒而一周朔至望望至朔皆得全周也











　　土木火合伏起顺疾日前星后而晨见渐逺渐迟迟极而留将望而朔既望夕见逆极而留乃顺迟行近日复疾再与日合而一周金水合伏亦起顺疾日后星前而夕见渐逺渐迟迟极而留逆行就日而伏既乃晨见逆而极逺复留渐顺迟行近日复疾再与日合而一周汉厯有迟速留逆诸限以今求之则星在次轮终古平行无有迟速其有迟速而又有逆留者皆视行也葢星行上半轮在本天之外去地最逺与轮心俱逐日而东轮行而星亦行故见为疾渐下在两旁尽处人自下望其势径直虽行而似不行然星虽不动而轮犹移故见为迟及入下半轮稍深轮东星西其数相除恰尽则见为留星之西行其数稍赢则见为逆数适等又见为留转至两旁尽处又见为迟渐入上半轮界又以渐而速是故顺逆迟留皆因人所见非星行实然而宛其故则轮周之转为之也金水二星不经天者縁与日同天而其轮心行度又与日等故退伏而不退望实则与三星同理也








　　九州地势髙下不同而两极出入亦随之増损幽冀北极出地四十度扬州三十二度半青徐三十七度并州三十八度雍州三十六度豫州三十五度荆州三十一度梁州二十九度呉越三十度汉志所谓三十六度者周汉皆都雍州専指秦雍而言不可以天下槩也南极入地之度如北极出地之度









　　尚史卷九十四
<史部,别史类,尚史>
　　钦定四库全书
　　尚史卷九十五　　　　　　志三
　　镶白旗汉军李锴撰
　　五行志
　　夫天人者一于气交者也圣人在上仁生义杀合徳天地则雷动风化火蒸水润阳无凌阴阴无冒阳万物以孶而四气顺焉谓之至治其或逞欲纵慝紊蔑纲纪鬰折否塞坌涌旁达则淫沴之气作而为妖星辰错行毛羽生孽洪范所谓狂而恒雨僣而恒旸豫而恒燠急而恒寒捷于景响也然人作于下天变于上皆已事之徴非前事之罚乎刘向曰妖孽应行而自见非见而为害也歆曰经书灾而不记其故葢吉凶亡常随行而成祸福也然则髙明之家擿事应以实之梓慎禆谌顾或爽焉夫大札缓报庶眚隠符不亦难言已乎要之天变修徳地变修刑敬威与怒克其在已而已纪其变削其兆述五行志
　　惟十有三祀王访于箕子王乃言曰乌嘑箕子惟天阴隲下民相协厥居我不知其彛伦攸叙箕子乃言曰我闻在昔鲧陻洪水汩陈其五行帝乃震怒弗畀洪范九畴彛伦攸斁鲧则殛死禹乃嗣兴天乃锡禹洪范九畴彛伦攸叙初一曰五行次二曰羞用五事次三曰农用八政次四曰协用五纪次五曰建用皇极次六曰乂用三徳次七曰明用稽疑次八曰念用庶徴次九曰向用五福威用六极
　　汉书此六十五字皆雒书本文刘向洪范传次第之数禹加之龟文总三十八字刘歆洪范传敬用等亦禹所第叙龟文唯二十字
　　初一曰五行五行一曰水二曰火三曰木四曰金五曰土水曰润下火曰炎上木曰曲直金曰从革土爰稼穑传曰田猎不宿饮食不享出入不节夺民农时及有奸谋则木不曲直弃法律逐功臣杀大子以妾为妻则火不炎上治宫室饰台榭内滛乱犯亲戚侮父兄则稼穑不成好战攻轻百姓饰城郭侵边境则金不从革简宗庙不祷祠废祭祀逆天时则水不润下【伏胜五行传】
　　次二曰羞用五事五事一曰貌二曰言三曰视四曰聴五曰思貌曰恭言曰从视曰明听曰聪思曰睿恭作肃从作乂明作哲聪作谋睿作圣休徴曰肃时雨若乂时若哲时燠若谋时寒若圣时风若咎徴曰狂恒雨若僣恒若舒恒燠若急恒寒若恒风若
　　曰貌之不恭是谓不肃厥咎狂厥罚恒雨厥极恶时则有服妖时则有龟孽时则有鸡旤时则有下体生上之疴时则有青眚青祥惟金沴木言之不从是谓不乂厥咎僣厥罚恒厥极忧时则有诗妖时则有介虫之孽时则有犬旤时则有口舌之疴时则有白眚白祥惟木沴金视之不明是谓不哲厥咎舒厥罚恒燠厥极疾时则有草妖时则蠃虫之孽时则有羊旤时则有目疴时则有赤眚赤祥惟水沴火聴之不聪是谓不谋厥咎急厥罚恒寒厥极贫时则有鼔妖时则有鱼孽时则有豕旤时则有耳疴时则有黒眚黒祥惟火沴水思心之不睿是谓不圣厥咎防厥罚恒风厥极凶短折时则有脂夜之妖时则有华孽时则有牛旤时则有心腹之疴时则有黄眚黄祥时则有金木水火沴土【伏胜五行传】次五曰建用皇极【尚书】
　　传曰皇之不极是谓不建厥咎眊厥罚恒阴厥极弱时则有射妖时则有龙蛇之孽时则有马旤时则有下人伐上之疴时则有日月乱行星辰逆行【伏胜五行志】
　　水不润下
　　鲁桓公元年秋大水
　　十三年夏大水
　　庄公七年秋大水亡麦苗
　　十一年秋宋大水
　　二十四年大水
　　宣公十年秋大水饥
　　成公五年秋大水
　　襄公二十四年秋大水
　　赵惠文王二十七年河水出大潦
　　颛事有知诛罚絶理厥灾水其水也雨杀人以陨霜大风天黄饥而不损兹谓泰厥灾水水杀人辟遏有徳兹谓狂厥灾水水流杀人已水则地生虫归狱不解兹谓追非厥水寒杀人追诛不解兹谓不理厥水五谷不收大败不解兹谓皆阴解舍也王者于大败诛首恶赦其众不则皆函阴气厥水流入国邑陨霜杀谷【京房易传】
　　火不炎上
　　鲁桓公十四年八月壬申御廪灾
　　刘向洪范传夫人八妾所舂米之臧以奉宗庙者刘歆洪范传公所亲耕借田以奉粢盛者
　　庄公二十年夏齐大灾
　　僖公二十年五月己巳西宫灾
　　左传公宫也谷梁愍公宫董舒仲繁露小寝夫人之宫
　　宣公十六年夏成周宣榭火
　　榭者所以藏乐器宣其名也左传人火曰火榭者讲武之坐屋
　　成公三年二月甲子新宫灾
　　谷梁宣宫
　　襄公九年春宋灾
　　三十年五月甲午宋灾
　　昭公六年六月丙戌郑灾
　　九年夏四月陈灾
　　十八年五月壬午宋卫陈郑灾
　　定公二年五月雉门及两观灾
　　哀公三年五月辛卯桓僖宫灾
　　四年六月辛丑亳社灾
　　君不思道厥妖火烧宫【京房易传】
　　稼穑不成
　　鲁庄公七年秋大水亡麦苗
　　二十八年冬大亡麦禾
　　襄公二十四年大饥
　　赵幽缪王六年大饥
　　秦始皇帝三年岁大饥
　　十九年大饥
　　水旱当书不书水旱而曰大亡麦禾者土气不养稼穑不成者也【刘向洪范传】
　　金不从革
　　鲁昭公八年春石言于晋
　　秦献公十八年雨金于栎阳
　　晋平公问于师旷对曰石不能言神或冯焉作事不时怨讟动于民则有非言之物而言今宫室崇侈民力雕尽怨讟并兴莫信其性石之言不亦宜乎【左传】金石同类是为金不从革失其性也【刘歆洪范传】
　　木不曲直
　　鲁成公十六年正月雨木氷
　　氷者阴之盛而水滞者也木者少阳贵臣卿大夫之象也此人将有害则阴气胁木木先寒故得雨而氷也【刘向洪范传】
　　恒雨【以下貌不恭之咎】
　　鲁隠公九年三月癸酉大雨震电庚辰大雨雪
　　僖公二十九年大雨雹
　　昭公三年大雨雹
　　服妖
　　鲁闵公二年晋献公使太子申生帅师公衣之偏衣佩之金玦后四年申生以谗自杀
　　郑子臧好聚鹬冠郑文公恶之使盗杀之
　　近服妖也【刘向洪范传】
　　行不顺厥咎人奴冠天下乱辟无适妾子拜又曰君不正臣欲簒厥妖狗冠出朝门【京房易传】
</div>
    <div class="pagination">
<a href="尚史_page71.html">上一页</a><span>...</span><a href="尚史_page67.html">67</a><a href="尚史_page68.html">68</a><a href="尚史_page69.html">69</a><a href="尚史_page70.html">70</a><a href="尚史_page71.html">71</a><span class="current-page">72</span><a href="尚史_page73.html">73</a><a href="尚史_page74.html">74</a><a href="尚史_page75.html">75</a><a href="尚史_page76.html">76</a><a href="尚史_page77.html">77</a><span>...</span><a href="尚史_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
