<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 771 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 771 页/共 1860 页
  </h1>
  <div class="content">
   ○辛酉。常雩。祀天于圜丘。上亲诣行礼。　　

○诣畅春园、问皇太后安。　　

○幸圆明园　　

○谕、杜尔伯特汗车凌。当准噶尔扰乱之初。即能识时慕义。率属归诚。及准部荡平。始终感激朕恩。抒忱效力。约束游牧人等。甚属安静。今闻溘逝。深为轸恻。著加恩赏银二千两。缎八端。治办丧事。仍派乾清门侍卫官长保、萨木坦、前往奠醊。其汗爵即令伊子索诺木衮布承袭。伊子年已十九。应学习办理事务。著将车凌盟长之缺。准其实授。车凌乌巴什等。俱系现在盟长。著赏车凌乌巴什缎六端。博斯和勒缎四端。刚多尔济、巴图博罗特、玛什巴图、各缎三端。可传谕伊等、与索诺木衮布、同心协力。约束所部。以副朕怀。其扎萨克达什敦多布身故。著于乌里雅苏台侍卫内。派出一员。前往奠醊。　　

○定边左副将军成衮扎布等奏、臣等奉旨乌里雅苏台等处、驻劄索伦、察哈尔等兵。应酌量彻回。四部落每年派出防秋兵。亦应裁减。查上年臣等奏准、北路军营。留索伦、察哈尔、兵各一千名。右卫、绥远城、满洲兵五百名。喀尔喀兵五百名。绿旗兵三百名。除挑往西路索伦兵、四百五十名外。余同察哈尔兵。俱应彻回。至乌里雅苏台等处。仓库牲只。均需照管。新调满兵驻防未久。及喀尔喀兵在游牧附近更换。请同绿旗兵。并俱留存。再四部落防秋兵。从前每年派三千名。定地齐集。今准噶尔既平。即在各游牧豫备。以节糜费。下军机处议。寻议、成衮扎布、请留满洲绿旗兵。照看仓库牲只。应如所奏办理。其索伦兵无多。驻防日久。应同察哈尔兵。全行彻回。至所请喀尔喀兵。支给钱粮。现在地方无事。应照旧停支。或食粮有年。亦应减半。再防秋兵毋庸齐集。准各回游牧。得旨喀尔喀兵丁钱粮。仍照原奏支给。俟索伦等兵彻回时。再如所议行。余依议。　　

○壬戌。谕、据陈宏谋等奏称、广东按察使沈伟业。年已就衰。现在患病。请解任调理等语。沈伟业著照所请。准其解任回籍调理。所遗按察使员缺。著许松佶补授。　　

○谕军机大臣等、据陈宏谋奏、广东按察使沈伟业告病员缺。请将该省道员王概、梁国治、就近简用一员升补等语。藩臬为方面大员。由朕特简补用。从无督抚奏补之理。此不可之甚者。已于摺内批示。陈宏谋久历封疆。自应素悉。何至冒昧若是。至另摺所奏赴楚买谷。为粤东补仓一事。使本省囤户不能居奇。办理本属妥协。但恐楚省铺户昂价。至令委员装作客商前往。相机平买。以为巧于用术。殊非政体。陈宏谋向在巡抚中。系才识优裕。素能办事之人。若以升任总督。矜心作意。急欲见长。适以自露浅狭。转非持正之道。虽巡抚之于总督。局量攸殊。不能强致。然非朕之所望于陈宏谋者。可将此传谕知之。　　

○户部题、湖北巡抚庄有恭疏报、蕲州卫乾隆二十一年。开垦屯饷民田地九顷七十三亩。应徵银米。于丙戌年入额徵解。从之。　　

○刑部等部议覆、漕运总督杨锡绂奏称、粮船行走。脱帮越帮。例有明禁。是以被盗报官。将船扣留。兵役需索。地方官不加严缉。甚至盗贼公然强劫。请嗣后粮船被盗。旗丁报明运弁。移文缉贼。不必守候。惟强劫之案暂停候验等语。查粮船被贼。非寻常窃案可比。该旗丁报官。即时缉拏。便于弋获。应如所奏。嗣后被窃船只。一经报明。不必守候。至强劫重案。州县勘毕。立即印票趱行。兵役勒索。以枉法科罪。失查文武。照例议处。又奏称粮船过汛。文武俱应防护。乃积习相沿。视为故事。请嗣后粮船如有劫案。俱照城内失事例议处。应如所奏。嗣后粮船经过。除常案照例办理外。如有强劫。文武员弁。俱勒限缉拏。降级调用。又奏称、每船一只。例雇水手数名。其中多系积盗。各弁因旗丁不肯报官。遂不实力驱逐。请将水手为盗。运弁照案罚俸等语。查水手犯窃。向未定运弁处分。不无懈弛。应如所奏办理。又奏称、粮艘向来积习。邻船有警。不肯救护。恐其怀恨报复。运弁亦委靡偷安。不知实力防护。请令空重千总。轮流守望。如帮内被盗。运官分别罚俸等语。查驾运帮船。惟在员弁实力防护。使一帮之丁船水手。互相守望。其不行防护之员。定以处分。又奏称贼盗最畏鸟枪。而粮船禁带军器或准空重千总。各带鸟枪以备巡守等语。亦应如所奏。准其各带鸟枪一杆。该督编列字号。责令千总等收贮。以备稽查。得旨、依议速行。　　

○免甘肃兰、巩平、甘、凉、宁、等六府属州县。乾隆三年起。至十年止、带徵未完银粮。　　

○以故广西太平土知州李璋弟仁、袭职。　　

○癸亥。大学士等议覆、署江西巡抚阿思哈条奏、一、雍正年间。军户民户。一体编审。近年军丁黠者匿避。疲丁止凭户族开报。长途重运。多致掣肘。请将九江、南昌、等卫。坐落德化等二十四县军丁等。委南昌府同知查办。吉安、赣州等卫。庐陵等三十二县军丁。委建昌府同知查办。抚饶二所、坐落江南建德、东流、二县屯田并军丁。事属隔省委广信府同知。会同地方官查办并酌定四年一次编查等语。应如所请。将九江、南昌等卫。所有屯田坐落地土。造具清册并将老户及新生军丁户口彻底清查毋得漏匿。一、康熙年间。清查屯地将原地亩查出定例回赎原以杜绝民屯私相典卖。今日久弊生。丁田民地。垄亩毗连。或暗中典卖。违例互移。亟宜清理等语。应如所请。委员将所有屯地。按军丁州县。照册查明。谕令回赎。详细清厘。以杜隐占。一、军屯田租。自应随时增减。以收实惠。查从前吉安、建昌、二所屯田。系佃户耕种。折租交纳。每粮一石。折银二钱四分。及六分不等。除完赋外。该丁每亩止得租银一钱二三分。以致军丁办运拮据。现经酌议。将吉安、建昌、二所定为四钱八分、及四钱不等。佃户乐从。请饬令地方官传齐丁佃取结等语。应如所请。准其加增。但各佃租额。既经加增。恐平色等项。浮于所取。应令该抚严饬州县。实心办理。毋使胥役滋扰。以上各条。该抚祇就江西而言。其他有漕省分。亦应随时整顿。详查具奏。得旨、依议速行。　　

○甲子。上诣畅春园、问皇太后安。　　

○乙丑。谕军机大臣等、据开泰等奏革布什咱四朗多博登并色刚桑被围救出。金川复带兵回攻丹多吉地、现在分委。将弁。晓谕控制。如有必需另办之处。再行奏闻等语。向来番苗自相攻击。原可不必绳以内地官法。此次金川与革布什咱等兴兵构怨。据该督等两次查奏。原不过因结亲起衅。量其情形。本与蛮触无异。但所奏有分拨土练。弹压打箭炉等处地方一节。未甚明晰。该地系通藏之道。自属紧要。然番目等、如果不过于巢穴中自相劫掠。于打箭炉何涉耶。但开泰岳钟璜、素非好事之人。其所陈奏。虑其有偏于息事之意。断不致过于张皇。果使土酋之意。不专在革布什咱。势必为边圉滋扰。伊等别有访闻踪迹。则必须彻底办理当据实速奏。候朕另行降旨。然此非可以专恃川省绿营弁兵。及略派土练。便可济事也。再绰斯甲布、现与小金川、沃日、诸土司联络。其人众兵力不甚单弱。或传知该土目。果能自出其力。惩创金川。则所得地方人众。不妨量赏伊等、以示鼓励。以番攻番之策。亦属可行。总之情形非可悬度。朕意如果番蛮自相攻劫。乃事所常有。祇可将就了事。设不得不办。则亦非川省绿营所能任其事者。十三年其明验也。若事在必不可止。则该督等转当以无事处之。一切不露。而密行速筹二三千人数月之粮饷。一面奏闻请旨。奏到之日。朕自相机酌办。若就现在委员晓谕约束。便可宁辑无事。则又不必多一番布置矣。将此详谕该督等。速行明白回奏。　　

○军机大臣等议奏、查巡幸索约勒济尖站围场。乾隆十二年。经达尔玛达都等。自京东直门出古北口。由热河木兰、过索约勒济山。至布林河。共二千九十五里。设大营四十三处。回围由布林河沿陶尔河。至海拉苏台归旧路。自锡尔哈河。经喀喇沁地方。驻跸中关行宫。仍由热河回京。共二千二百二十二里。设大营四十八处。往返共四千三百十七里。设大营九十一处。哨内围场四处。索约勒济山围场十七处。谨缮清单呈览。俟命下日、咨行该将军严禁围场附近打牲人等。并令先期办理应用物件。以备明年巡幸。得旨、交向道处酌量归并。寻奏、据向导处称、尖跕处所。从前相地而设。今欲归并。必须勘明附近有无水草。难以悬定等语。请于向导官员内派人往勘。得旨、著派阿岱、前往查勘。　　

○吏部议准、调署广东巡抚周人骥疏称、粤东通省水利。向皆州县印官、及县丞、巡检等。分界督办。兹奉部行责成道厅。请将广州府属南海等十四县水利。各就近归佛山同知、海防同知、督粮通判兼管。惠州府属归善等十州县水利。归海防同知、督粮通判兼管。潮州府属饶平等九县水利。归海防同知、督捕通判兼管。南雄府属保昌等二县。韶州府属曲江等六县。肇庆府属高要等十三州县。高州府属茂名等六州县水利。归各府通判兼管。雷州府属东等三县。廉州府属合浦等三州县水利。归各府海防同知兼管。琼州府属琼山等十三州县水利。归海防抚黎同知兼管。罗定州属东安等二县。连州属阳山等二县水利。归各州州判兼管。嘉应州属兴宁等四县水利。归州同兼管。至广州一府水利。仍归粮驿道兼管。南、韶、廉、三府州。惠、潮、嘉、三府州。肇、罗、二府州。高、廉、二府。雷、琼、二府各水利。均归各道兼管。换给关防。从之。　　

○考选八旗军政。卓异官八十二员。不谨官一员。罢软官十员。年老官十九员。有疾官十四员。才力不及官六员。分别升赏处分如例。其曾经出兵打仗之年老官四十一员。有疾官四员。赏给全俸半俸有差。　　

○丙寅。谕昨命纳世通、在巴里坤办理粮饷。今驻劄既有大员。且无必需承办之事。著前往鲁克察克。同永贵、定长、办理屯田事务。　　

○谕军机大臣等、庄有恭奏、楚省流丏滋事一案。恐各属有司办理不善。概行驱逐。随通饬属员。如查无纠众滋事。即听其安分行乞等语。所奏甚不明晰。此案业交尹继善、硕色等。从严办理矣。今该抚所谓如查无纠众滋事。即听其安分行乞者。其即指此案内之人耶。抑别指凡为流丏者耶。若指凡为流丏而言。则各省州县中游食求乞之人。固不可胜数。若辈不过望门求食。并无滋扰。岂有因其为流丏而即行驱逐之理。如谓此案内人犯。当分别其未曾滋事者。即置之不办。则甚属舛谬。该犯等业已聚夥至百十人沿途行窃。又复拒捕伤人。则其有心恃众逞凶。固已尽属匪类。虽其中自有首从差别。而要无竟行宽免之理。若只将行凶拒捕、或持械伤人者数人。置之于法。而其他概置不问。则此百十人中。何难以一二亡命之徒。挺身认罪。完结此案。而余人皆可漏网矣。如此姑息从事。何以儆愚顽而昭炯戒。何该抚之贸贸乎。总之此等流匪。游食滋事。揆其所由。总缘各督抚办理不善所致。国家遇有水旱。加恩赈恤。动以数千百万。各督抚果能董率属员。实力抚绥。俾穷黎得沾实惠。何至流离四出。舍现给之赈需。而沿门求乞。乃督抚等、既不能奉行德意。使恩膏实逮于下。以致灾民失所。轻去其乡。及至有聚众为匪者。又不严加惩治。以示警戒。而欲迁延将就。以姑息了事。是恩不足以拯困。而法又不足以警顽。此非各督抚之罪戾而谁归也。将此传谕该抚、并硕色、尹继善、高晋知之。其各省督抚。亦著于奏事之便。一并传谕知之。　　

○丁卯。谕、据秦蕙田奏、请将各省流丏递解回籍一摺。游食穷民。行止无定。探囊胠箧。无所不有。诚使各遣归乡里。编入甲中。严加管束。不复生事。自是清狱讼息事端之良法。但此辈辗转流移。城市村落。所在多有。必一一拘查押送。责成原籍保甲等收管。事理颇属烦琐。且恐沿途办理不善。未免转致滋事。此辈既已流移。随地乞食。原可听其自便。惟是地方官向来积习。往往视为流丏。不加约束。是以若辈无所顾虑。甚至呼朋引类。恣为奸匪。如近日江南颍州民流入楚省。百十为群。行窃拒捕。此皆有司不行弹压之所致也。夫流丐在境。固不必过为迫逐。亦自当加以管束。与其纷纷移解。责成原籍收管。不若就所在地方。设法查禁。尚属简便易行。嗣后地方官。凡遇流丏在境。务须督率保甲人等。谆切晓谕。仍不时留心察访。如有逞强不法者。即严拏惩治。以警愚顽。庶于听其营食之中。而即寓禁其滋事之意。既不必解送纷繁。亦不致漫无约束矣。直省诸大吏。其董率所属。实力行之。勿视为具文也。　　

○军机大臣等议奏、直省各标营生息银。现已遍行开赏。惟直隶大沽等十八营。山西杀虎协等四十二营。尚未开赏。其开赏各营内。已归还原本者。湖广、贵州、等省。而以息作本赏用存剩者。惟贵州独多。其余有全未归本。有归还过半。并未及一半者。黔省此项银。与其存贮无用。莫若拨邻省作本生息。代归原本后。再交未经遍赏省分。生息开赏。实属两便。查云南省、现在未归本银九万五百余两。应请即以贵州存剩银五万八百两零。作本生息。代缴原本。俟滇省清还后。此项应如何分拨之处。临时酌办。其他各省。有数年归还原本者。再有存剩。即照此办理。从之。　　

○户部题、山东巡抚阿尔泰疏报、乾隆二十一年沾化、聊城、安邱、等三县。开垦旱地十四顷二十八亩。应徵银米。至丙戌年限满升科。从之。　　

○又湖北巡抚庄有恭疏报、当阳、长阳、鹤峰、建始、等四州县。乾隆二十一年分开垦地九十三顷二十亩有奇。应徵银米。俟丙戌年起科纳赋。从之。　　

○以休致奉恩将军成岱子清岱、袭职。　　

○旌表守正被戕之直隶满城县民赵海妻李氏。守正捐躯之沙河县民李有伏妻董氏。　　

○戊辰。上诣畅春园、问皇太后安。　　

○谕军机大臣等、从前阿睦尔撒纳、副班第、平定伊犁。命色布腾巴勒珠尔同行。曾谕以阿逆狡诈难信。当留心体察。若妄动滋事。即行办理。伊若稍有识见。虽不能办理。亦当据实陈奏。乃伊来京并无一语。设在他人。竟似与阿逆相通矣。朕因革其王爵。以示惩戒。此次遣往军营。伊自悔前愆。颇知奋勉。是以复封亲王。所封王爵。在伊家达尔汉亲王之外。伊为朕子壻。有过则督责之。能改则体恤之。庶几不负教育之恩。而于众内扎萨克、更增光宠。著通行晓谕知之。　　

○大学士等议奏、朝鲜通官。康熙十三年定额。上三旗、六品三员。七品二员。八口一员。下五旗、六品三员。七品二员。八品一员。上三旗由内务府带领引见。下五旗论俸推升。凡遇朝鲜进贡。及颁诏封王等事。或派四五员。若赦审事件。及会宁庆原地方交易。每次差二员。查朝鲜每年往来。礼节言语。俱已熟悉。所有通官。似可毋庸多设。应请将六品通官、裁四员。七品通官、裁二员。八品通官、员数太少。应增二员。尽足敷用。其下五旗缺出。亦照上三旗之例。带领引见补放。从之。　　

○免直隶坝州、保定、文安、大城、涿州、固安、永清、东安、昌平、武清、宝坻、宁河、清苑、新城、任邱、景州、故城、吴桥、东光、天津、静海、沧州、南皮、盐山、庆云、宣化、万全、西宁、龙门、怀来、怀安、丰润、张家口理事厅等、三十三州县厅、乾隆十年起。至二十年、未完民欠银米。　　

○己巳。谕、吐鲁番贝勒品级额敏和卓、效力军前。备抒诚悃。朕心嘉悦。著加恩实封贝勒。仍以参赞大臣。同将军等办理军务。　　

○谕军机大臣等、现在雅尔哈善、额敏和卓、进取回部。自可立奏肤功。但擒获逆酋后。仍另选本处伯克。令其办事。伊等俱系新附。恐一时难知贤否。且伊犁驻兵屯田。关系甚重。亦宜豫为筹画。从前伊犁地亩。皆回人耕种。今俟回城平定。即将回人酌量迁移。与绿旗兵参杂。额敏和卓、系回部望族。应同将军大臣等。管束屯田兵丁。俟耕作娴习。主客相安。再回吐鲁番。方为有益。昨已谕将军成衮扎布、携眷驻乌里雅苏台。额敏和卓、若愿携眷前往伊犁。亦准。其同往。至一切进剿事宜。额敏和卓、颇属实心效力。已命实封贝勒。嗣后益加奋勉。策勋懋赏。朕将叠沛殊恩。可传谕雅尔哈善、额敏和卓知之。　　

○户部题、直隶总督方观承疏报、热河道所属。乾隆二十二年垦过成熟地三百三十六顷七十九亩。应徵银米。当年起科。从之。　　

○又四川总督开泰疏报、彭县、灌县、阆中、隆昌、兴文、云阳、荣县、茂州、叙永厅、永宁、东乡、等十一州县厅。补首上中下则田地四十顷零。应徵银两。于二十二年徵收。从之。　　

○旌表守正被戕之奉天复州民柳国柱妻刘氏。　　

○庚午。谕曰、大学士陈世倌。老成端谨。学行兼优。参赞纶扉。勤劳懋著。前因衰病乞休。情辞恳挚。业经准其所请。复降旨优加锡赉。并赋诗以宠其行。俾得荣归故里。颐养天和。俟一二年精力未衰。仍来京供职。永承恩眷。旋闻抱疴邸第。特遣御医诊视。时命大臣存问。冀其速痊。得遂归田之愿。乃今闻溘逝。朕心深为轸悼。著再加恩、赏内库银一千两。经理丧事。派散秩大臣一员。带领侍卫十人。前往奠醊。所有应得恤典。仍著该部察例具奏。　　

○又谕曰、菩萨保迟误军粮。该部议以革职。应否仍留军营效力具题请旨。向例出征员弁。恐有藉端规避。是以仍留军营效力。原指现在进剿者而言。今巴里坤系办事之处。本非军营可比。若一例准留效力。转可为异日开复地步。该部既声请失当。票拟复依样加签。均未允协。菩萨保依拟革职。不必留巴里坤效力。若其应赔之项未完。亦不准回旗。仍留巴里坤。嗣后有似此者。俱照此办理。　　

○定边将军兆惠等奏、臣车布登扎布、令副都统职衔温布、搜捕贼众。至额尔克腾鄂拓克。三月初九日。在鄂尔多布拉克之察起尔山。追及贼众。夺其营垒。臣兆惠于十四日。过阿勒坦额默勒。见有尘起。令明瑞往探。进兵攻击。明瑞擒获济喇特辖默尔根等、余贼及家口。俱行剿杀。询据默尔根云。推素隆集赛八十余户。逃往鄂勒锥图岭。臣等派明瑞、安泰、玛瑺、即日起程尾追。我兵仅五十名。安泰、玛瑺、分两翼截其去路。明瑞带兵合击。贼不能支。向安泰投降。余尽剿灭。除明瑞、安泰玛瑺、系御前行走之人。受恩深重。毋庸邀请议叙。其奋勉效力之领催罗托等应请交部议叙。得旨、明瑞等领兵甚少。剿杀贼众。奋勉效力。深属可嘉。明瑞、安泰、玛瑺、及效力官兵。俱著交部议叙。余照所请行。　　

○户部题、署江西巡抚阿思哈疏报、乾隆二十一年分。南昌、新建、新喻、崇仁、玉山、贵溪、鄱阳、乐平、建昌、兴国、等十县。劝垦田地四十七顷四十八亩有奇。应徵银两。于壬午年起科交纳。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百六十


大清高宗法天隆运至诚先觉体元立极敷文奋武孝慈神圣纯皇帝实录卷之五百六十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十三年。戊寅。四月。辛未。谕曰、两广总督陈宏谋所奏、增拨帑本收买场盐一事。自属酌量现在情形有难以办理之处。为此通融筹画。该部议覆摺内所有指驳之处。亦未深悉端委。盐法攸关。非详悉查办。不能妥协。著派侍郎吉庆、裘曰修、驰驿前往会同该督。将粤省盐务历年以来。领帑纳课。积盐销引。实在情节。彻底查明。筹酌妥议具奏。　　

○又谕曰、提督史宏蕴奏、堪胜总兵人员一摺。将记名之副将郭金章保荐。并称该副将于五年俸满案内引见、甫经回任等语。其意竟以引见未久。不必再行送部。殊不知保举总兵大员。原期遴选卓越之材。以膺专阃之寄。非俸满送部寻常升转者比。且俸满记名人员甚多。并非即以总兵擢用。今史宏蕴、既以副将郭金章保荐。又不送部引见。殊失郑重遴选之意。至参、游、都、守与总兵阶级。本自悬殊。特以人材难得。其中果有才略出众者。不妨破格兼收。以备录用。亦非令该督、提等。勉强塞责。以开幸进之门也。郭金章仍著送部引见。将此晓谕知之。　　

○谕军机大臣等、前据陈宏谋奏、请增发帑本收买场盐一事。所奏殊未明晰。该部奏覆。所有指驳之处。亦不过就所奏逐条议覆。于该省实在情形。难以悬揣。已降旨吉庆、驰驿前来。同裘曰修、前往粤东查办。吉庆于盐政事宜。素所熟悉。此案必须彻底清查。但恐其意在厘剔。遇事过于吹求。转至失当。裘曰修、向于鹾务虽未经历。而到彼察看情形。自可得其梗概。所有历年来帑本课项。出入盈虚。及盐引积销。应行办理之处。已令吉庆会同查核。至此案清理。务得实在情节。毋庸牵涉多人。张皇提解。或致滋扰。此则裘曰修、所当秉公持正。会商办理者。陈宏谋素称练事。特其秉性。未免心存畛域。形迹未化。裘曰修到彼。可当面传谕该督、此事系历任相沿。不自陈宏谋始。谅伊甫膺简任。自不敢稍存回护之见。俾明晓此意。三人无难开诚相与。悉心稽核。不为意见所累。其商酌章程已定。或有目前不能即刻赶办者。可交该督从容料理。亦不必急遽克办。俾边省人望相安。庶为得体。著将此明晰传谕知之。　　

○以侍讲学士景福、侍讲全魁、编修蒋檙、卢文弨、积善、充日讲起居注官。　　

○壬申。孝端文皇后忌辰。遣官祭昭陵。　　

○谕曰、兆惠现在军营。裘曰修、吉庆、又俱出差。户部办事乏人。李元亮著暂行兼署户部尚书事务。
  </div>
  <div class="pagination">
   <a href="清实录乾隆朝实录_page770.html">
    上一页
   </a>
   <span>
    ...
   </span>
   <a href="清实录乾隆朝实录_page766.html">
    766
   </a>
   <a href="清实录乾隆朝实录_page767.html">
    767
   </a>
   <a href="清实录乾隆朝实录_page768.html">
    768
   </a>
   <a href="清实录乾隆朝实录_page769.html">
    769
   </a>
   <a href="清实录乾隆朝实录_page770.html">
    770
   </a>
   <span class="current-page">
    771
   </span>
   <a href="清实录乾隆朝实录_page772.html">
    772
   </a>
   <a href="清实录乾隆朝实录_page773.html">
    773
   </a>
   <a href="清实录乾隆朝实录_page774.html">
    774
   </a>
   <a href="清实录乾隆朝实录_page775.html">
    775
   </a>
   <a href="清实录乾隆朝实录_page776.html">
    776
   </a>
   <span>
    ...
   </span>
   <a href="清实录乾隆朝实录_page772.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
