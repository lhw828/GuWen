<!DOCTYPE html>
<html>
<head>
    <meta charset="UTF-8">
    <title>国朝献征录 - 第 137 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 137 页/共 245 页</h1>
    <div class="content">　　○朝列大夫南京国子监祭酒罗公璟墓志□（李东阳） 

　　李东阳 
　　天顺甲申廷试进士　宪宗皇帝在谅闇制辞从简槩治国平天下之道问泰和罗公璟对以孝乃万化之原愿举此推之以成圣治　上深纳之赐及第第三人与吉水彭公教太仓陆公釴皆天下选也彭陆皆不寿以没公独考终于家而今亦不可作矣惜哉公字明仲其先有伯寿者元卢沟簿被旌孝子曾祖子理国初德安同知继娶陈夫人即少师杨文贞公嫁母也絜家戍西安文贞言于　上蠲其籍得公祖宾廉以归公父进善从文贞梦鹤而生公额有赤志可寸许文贞曰此鹤相也当贵且多寿公未弱冠文贞巳卒读其家所藏书文思溢发巡抚侍郎杨公宁奇之遣入县学初仕翰林编修修英宗实录成化丁亥书成迁修撰尝上疏言六事　上优诏答之　慈懿皇太后之丧属有异议公上疏言宜合葬　裕陵又与诸学士合章以请乃得俞命壬辰同考礼部奉命校通鉴纲目癸巳修续纲目甲午充经筵官丁酉书成擢司经洗马戊戌　孝宗进学东官简侍讲读庚子主考南京凡所校阅皆精当而是科得人尤多癸卯以母丧去丙午阕服上京□忽调南京礼部员外郎中外骇愕莫知其故后李孜省狱词上乃知所中或云乡人有弗合者构成其事而公不自辩也弘治初三原王公吏部荐福建按察副使专督学政政尚宽简程试外恒以义理教士类悦服癸丑召南京国子祭酒方将大有施设时巳沾疾犹力起治事丙辰考绩京师至河西务疾作乃具疏乞致仕遂得请癸亥七月二十六日卒距其生宣德壬子寿七十二礼部请于朝　上眷公旧学特赐谕祭命有司治葬事云公端雅谅直志识不羣博学高论动以古人凖平居不事诡激而崇奖节义汲汲若不暇视天下事皆所欲中值困阨累岁再陟稍克振拔而公亦病矣文务简劲诗亦脱绮靡有玉稿若干卷葢其所自号因取以名其所编录若五经旁注周易程朱异同刻于福州 

　　○朝议大夫南京国子祭酒刘公震墓碑（吴宽） 

　　吴宽 
　　南京国子监祭酒刘公卒其子翘告哀于朝公官四品于法当得谕祭而巳　天子知公居官得师道特命工部令有司造坟安葬葢异数也公讳震字道亨自号励斋世吉之安福人曾祖廸忠以季子安止贵赠翰林院检讨祖彝鼎隐居不仕博学工诗考德望以公贵累赠右春坊右谕德妣旷氏赠宜人公幼即知好学生六岁其父遣从叔父德育受业出就数里外蹮蹮然挟书以往不以远辞凡其父遗书训教藏置惟谨长入县学弟子天顺壬午登乡举及会试屡不偶人公淹滞惜则愈自奋发志不少衰竟擢甲科高等初授翰林编修秩满进侍讲弘治戊申　今上之初会国子缺司业吏部求其人不得擢公右谕德管司业事秩将满始再擢南京祭酒葢又五年以病卒公人气刚而色毅言直而情与人处不诡随遇事不合于理咈然不从人有善辄称之不□□斥之不容见朝士好进取者尤薄其人故公□□始终自守竟老于监官而无援之者其教以身率先诸生不少纵逸日课□试必严而公至于岁遣历事诸司人无敢紊其序者其居师席望其□貌若不可亲然笃于恩义见寒窭者多周济之南监庐舍岁久甚敝节缩公用修治殆徧诸生条其学政相与作诗纪之其放恣不率教者则造谤言以腾于外及公卒犹有作诗以辨诬者则公是有在而君子始益信其人之贤矣公在翰林当会试两同考官廷试掌卷经筵展书皆盛事及初擢监官适今上视学蒙与祭酒赐坐堂上公次当讲易词义明畅　上耸听翌日被赐袭衣仍　敕宴于礼部人以荣遇平生文思敏赡下笔数百字不蹈袭陈言所著有稿藏于家 

　　○中顺大夫南京国子祭酒晋江虚斋蔡先□□墓碑（林俊） 

　　林俊 
　　虚斋弃提学按察副使归晋江也　上起以国子祭酒居之南京命未至卒正德戊辰十二月二十三日也噫今亡矣先生讳清字介夫蔡出惠安东林旧望逮处士惠迁晋江传贡士祥传润传封稽勋主事翁兀元傅先生孱脆骨立而警悟绝人发就总尽屈其师襄粮数百里从三山林宪副玭学易得其肯綮成化丁酉发解首又三年取进士以疾在告起祠祭主事改稽勋主事转验封署员外郎王安人丧既除复主客署员外郎转南京文选郎中既乞终养久之即家拜江西提学副使未几乞致其仕凝重端永操养力专而进取之念故畧初友宁永贞孙九峯拜何椒丘愿弟子既又友储殖庵杨月湖好古独信贞风渊轨使人躁息妄消尝曰吾始念一静字既又念一虚字自觉安便不费力又曰学宜养正性持正行圣贤言语熟复深玩则旧去新来日改而月以化又曰前辈何尝不教人举业义理充拓发由中之蕴櫽括以时文之式自然神采动人奚必搜奇索隐取难字工官闲无见措施而易有精诣学子请益所至屦恒满官所恒数百人泉之易实出指授一□文物之盛实始焉先生不谓无其时无其命虽未尽儒者之用有教人数世之泽祠先生泉人之意也先生天性孝友心尽而力逾勤四世之葬未慊改迁以魄之慰先晋安驿丞郑者子先生舅之子翰以去舅竟神主无依先生徧求得之萧山则郑巳有子业归翰翰卒其骨挈其妻子以还其它缌功强近葬无归时其衣食家室凡数人诗文自立气格而论以理胜所著易蒙引三十八卷四书蒙引四十卷河洛私见一卷通鉴随笔一卷虚斋稿若干卷生景泰癸酉六月十有八日寿五十六 

　　○南京国子祭酒蔡公传畧 

　　蔡清饬躬砥行不愧影衾其学以六经正宗四书嫡传宋四儒生平精力尽在于此摩拟阐解学者宗之称曰虚斋先生成化丁酉登乡荐首榜辛丑进士授礼部主事冢宰王公恕重其学行奏改吏部主事时庶吉士邹智谪岭南先生以诗送之时所重丁母忧服阕补礼部员外升南京吏部郎中寻乞终养正德改元　朝廷即其家拜江西提学副使既至以德行道义教学者而时时激劝之后因执礼忤宁庶人遂引疾致仕归数月复以南京国子监祭酒起之甫命下而病终于家着有易经四书蒙引太极图密箴文集　世庙嗣实阅其易说亟加奖借特命颁行纂列姓名于理学名臣□中先经举入乡贤继奉赐特祀谥文庄 

　　○东廓邹先生守益传（王时槐） 

　　王时槐 
　　东廓邹先生守益字谦之安福人正德六年会试中式第一廷试赐进士及第第三人授翰林编修踰年告归一日与士人谈中庸叹曰程朱补大学格致传而中庸乃首言慎独不及格致何耶积疑莫释十四年谒阳明王公于虔台论辨反复憣然悟曰道在是矣遂执弟子礼宸濠反从义起兵嘉靖改元录旧臣先生始出复谒王公于越请益月余既别王公怅望不巳门人问曰何念谦之之深也公曰曾子所谓以能问于不能云云若谦之良近之矣大礼议起上疏忤旨下诏狱谪广德州判官复入越久之乃莅任作谕俗文以训民撤淫祠建复初书院与四方来学者讲授其中而决事发奸擿伏剖析如见犹曰如保赤子吾愧未之能也擢南京礼部主客郎中任满告归程太史文德量移安福令相与举行乡约建复古书院后学多所兴起用荐起南吏部考功郎中以司经洗马召上圣功图几得罪众捄得免寻上薛文清从祀议升太常少卿兼侍读学士掌南院升南国子祭酒以严立教士习之一变九庙灾有旨诸大臣自陈诸大臣皆惶恐引罪先生独上疏惓惓于上下交修之义至引殷中宗高宗反妖祥语甚恳□□落职闲住先生自以身退草野学不大行于世惟有讲明道术觉人垂后为吾儒分内事于是一以兴起斯文巳任四方学者云集辐辏先生温粹宽博士无贤不肖悉容纳摄受随材而牖廸之学者望其容冰玉皎洁如神明之恍临而鄙心自消听其言平易融彻如天籁之清响而宿蔽自释观其泛应曲酬慈煦恻怛出于至诚惟恐一物不得其所如春风扱拂蔼然天地生生之德莫不心醉而神怡也凡得见先生即孤介者自愧其隘执见者自觉其偏博综者自悔其支而负材抱奇擅长一得之士咸爽然自失如涉沧溟而自知川浍之小也先生之学以万物一体大以子臣弟友慥慥相顾实地以戒慎恐惧徤行不息功以寂感体用通一无二正学以肫肫皜皜合德天地极致语具在遗集中先生不立异同不设险奥百家羣议卒不能出其范围之内而精明纯一能使海宇之士闻风而向服葢阳明王公之学盛于东南实赖先生力也居乡深念细民利病如痌瘝厥躬履亩平赋省役赈饥恤患之类其事不可缕数皆达于部使郡邑罢行之皇皇如弗及邑人沾蒙惠利爱戴不啻所生疾亟召诸子孙以笃伦戢下爱人训正衣冠端默而逝年七十有二隆庆元年　诏赠礼部右侍郎谥文庄葢异数云诸子及孙登进士乡荐者继踵皆能世其家学云 

　　○朝列大夫南京国子监祭酒龚公用卿墓志（林庭机） 

　　林庭机 
　　公讳用卿字鸣治别号云冈其先由光州固始入闽遂古籍焉始祖惟谏宋金紫光禄大夫高祖某赠翰林院检讨曾祖衍祖璲隐德弗仕父源号菊坡以公贵封儒林郎修撰母林氏封安人公幼慧长善属文诵习经史过目不遗补邑庠弟子员嘉靖壬午以礼经魁荐丙戌上春宫对策大廷赐进士及第第一人授翰林院修撰壬辰菊城翁卒哀毁踰礼戊戌擢左春坊左谕德明年　上册东宫兼官翰林院侍读东经筵每进讲志存规讽诏修明伦大典大明会典公预焉书成两荷金币之赐己丑壬辰戊戌充会试同考官庚子主试南畿并称得士丙申奉诏使朝鲜赐一品服至则宣杨国恩力郄贝贵赆远人钦服复命疏陈三事　上嘉纳辛丑擢南京国子监祭酒增修学舍申饬监规一时士习变寻以病乞归既抵家卜地独山之原构别墅疏池艺圃杂莳花木日与知友觞咏其中柱史曾君佩赵君孔昭后先疏荐时有忌公者阴沮其进己未倭夷寇吾福避居建安者久之未几以微疾终年六十四公生平孝友性喜谑与□谈终日不倦历官侍从蔚有文名其在告也时方竞进公独不通权贵书家食廿年竟置闲散士论惜之所著有使朝鲜录云冈选稿诗余若干卷 

　　○南京国子监祭酒槐野王公维桢行状（瞿掠淳） 

　　瞿掠淳 
　　公姓王氏讳维桢字允宁别号槐野陕西华州人也其先昌平州人始祖讳某者由进士任河南宪副左迁华州税课局大使因家焉某生处士某某生定县令某处士某某生子六人处士某某行五也某生子一人长曰某号文庵次曰某号质庵文庵公配某氏以正德某年月日生公王氏之家华州者至公凡六世矣世以文行相后先故遂关中望族云公生而风骨岐峻文安公督令就学甫十岁即善举子业复多博习古文辞文疏宕爽朗经师异之曰大王门者必此子也文庵公亦喜甚甫弱冠督学渔石唐公凤泉王公咸以国士期之岁辛卯举于乡越乙未举进士选授翰林院庶吉士读书中秘三年乃授检讨自同馆推让公才后文安公以公贵赠征仕郎翰林院检讨母某氏封太孺人云公伤文安公早世禄飬不逮太孺人复以久客京邸思归丁酉冬充册使副便道奉太孺人西归而祭文庵公墓焚黄字哀太孺人有女许字某生某某故仕族家稍削公特厚其资嫁之仍岁时馈遗不绝以顺适母意又明年己亥公留内子某孺人侍太孺人家居单车复命□□时会某孺人卒公感且泣念母独居无侍故肺疾浸剧具疏以请得赐归侍养越辛丑复奉太孺人归以丁未春还史馆绎旧业逮己酉以九载考绩乃晋秩修撰方公以盛年登朝积劳取贵可岁月计然公欲娱太孺人每驰回家居公诚贤者知所重固不以彼易此也庚戌会试复同考官公发策询士畧曰今大同边垣既以底绩而蓟州一路顾有遗谋自今作之西接宣府东抵山海边千二百里使干济之臣戮力经营患可少止是年秋虏果自蓟州入　天子采羣臣议特设总督大臣一人使专备蓟辽其议葢自公发之冬十月会试武举公主考官仰天祝曰是安得狥国之人而之以禆国用摊卷品士必先谋识所进武弁亦多得人公燕居如观古今名臣经略凡关隘阨塞备御疏密之详皆能历历指陈不俟按图其用世意气立谈可知也辛亥冬诏晋秩右春坊右谕德署南京翰林院事公念南京王业根木控江海上游宜早戒不虞每缙绅过从辄讯兵马钱榖之事人或以迂无何会倭奴寇下江诸郡始服公先识时洛阳孙公以工部尚书摄兵部事公驰就议事即日协国内外守备振扬兵□固守要□□知有备遂遁去公谋居多甲寅夏有诏召还宫坊□太孺人留关中便道归省且疏请终养　天子不可吏部移文促公还任惶惧就道既入见复申前疏留中不报乙卯秋命主顺天府乡试士类忻忻多自幸入公榖中公凡四入试场每录出士争传观谓班马之匹云时公方向用会太孺人遘末疾公闻报惊仆失声寝食俱废复披沥请终养久之乃晋秩南京国子监祭酒公谢恩毕即日陛辞倍道西驰不数日过西岳文虔祷请以身代母太孺人闻公至病亦少愈是年冬关中地大震山摧川溢城郭庐舍多倾毁民人压死者过半而公亦不免实嘉靖乙卯冬十二月十三日悲夫悲夫传称天道无亲惟与善人若公之念母人爵不縻非所谓善人耶而卒罹此曩所称天道信耶否耶岂天道闭塞贤哲将隐公故不能独违也公性孝始诸生时丧文庵公哀毁骨立比既贵每在告事仲父质庵恭顺唯诺如事文庵公与从兄弟羣居怡怡友恭蔼然人不知从兄弟也从侄某少孤贫公异其质资给就学抚而教之甚备今郡学生念族蕃有贫不能葬者割地立茔俾以昭穆次第葬其中岁饥则出粟瞻族有婚丧亦如之故族人多德公云公素刚直少不当意实时贵必面折其过人或不堪然兴人交不渝终始诚意恳至□出俗辈里中某通判氏居官清苦夫妇没垂三十年子不能葬公买地葬之其与人之周多类此故虽素不悦公者亦服公高义公雅意经世然优游馆阁积二十余年讫不当任故不及以功业自见时托之著述今有稿三十余卷达人君子取而玩焉亦可识其微意之存也呜呼公关中伟人人咸期以公辅然历官仅四转享年仅四十有九何去之忽也然公文章节槩虽传千百年犹当赫赫在人则公虽死犹生矣 

　　○嘉议大夫南京礼部右侍郎管国子监祭□□白野殷公迈墓志铭（陆树声） 

　　陆树声 
　　万历辛巳五月南少宗伯白野殷公卒于家乡之父老文学子弟走引公曰是耆德也以应恤典请之部使者疏于朝所司覆如议公讳迈字时训南京留守卫人曾祖福祖冕并不仕父俸以公贵封承德郎南京吏部主事母钱赠安人公生而颕异气貌淳靖甫七岁丧母哀痛数遘疾瘠若不胜衣弱冠籍诸生学日起试辄冠其曹居恒刻自奋功曰学不究本原徒取世资非夫也其志巳卓然矣辛卯举于乡及游太学与何善山游巳从南野欧阳公讲闻良知之学以学先主静退而屏居默识敛视听玩心神明于世味一不屑也辛丑成进士授户部主事乞南改验封满考晋文选郎中出江西参议乞休不允巳擢贵州督学副使未上疏请致仕丁卯　穆皇帝改元用荐者言以原官召公视学两浙甫至辄引疾疏格于监司不果上历升江西参政按察使四川右布政逓进逓上辞久之晋南太仆卿请告还癸酉　今上在御复就家起公南太常卿寻升礼部右侍郎丙子南大司成缺佥议非公不可强起公视职居数月复称疾疏一再上允致仕公自筮仕历郎署藩臬至□贰更四十年计其在官之日仅十之三前后连起公右职皆迫而后应论荐者以致公一出重始公以南验封考满如京士论属公拟留公北铨余以语公公谢不欲余曰固知公不欲然士论所属公者以此公正色曰如君者直以不欲吏部知我乎公盖自负若此平生嗜退每进辄引远若不屑事至所居职恒办乙卯提调江西试事称得人视学于浙抡士一先德行诸生中有以出妻抵诬者狱久滞公暴其枉释之夫亡而妇从死议者欲旌其节公曰妇节以守死不贰贵从死非中制也议者韪公在太仆值冏□□弛吏因缘奸公随事振刷不辞烦细至典国学则申严功令开示名理六馆十廪廪向风其临事得大体类若此性尚玄泊恬默寡交缙绅大夫或造请公不得至海内士与公气类者贻书不远千里以学术相辩证居尝扫一室默坐澄心一日窥见本体知向来情识皆缘影六尘益事穷搜以资体验至禅炼之学咸通其致每缁褐过从征诘疑义引悟彻至间出之论撰皆极则之谈复自谓著述非所长余尝就阅一二冥会其指要皆主于悟明体而融会归摄于养心缮性以验之伦物故其平生嘉言懿行尤多世徒知公高难进易退之节而专悟独得问学渊致或鲜窥其际者以余四十年交公尚知公不尽窃尝妄论公坐镇雅俗似房次律急流勇退似钱宣靖洞明宗要则杨次公晁太傅至其信道之笃不言而默成视理学诸儒不知何如也世有知公者其以余知言公生正德七年八月十日距其卒享年七十始公寝疾余季太仆守南奉常日候公起居见公焚香趺坐有问者第举手而巳比疾革枕肱右偃而逝若委蜕然呜呼此公之所学而默成者非欤 

　　◆司业 

　　景伯时旸行略（顾璘） 
　　欣慕编 
　　南京国子监司业孟河马公一龙墓志（李春芳） 
　　南司业朱文石公大韶行状（王弘） 
　　司业季亦卿道统传（叶向高） 

　　○景伯时旸行略（顾璘） 

　　顾璘 
　　景公讳旸字伯时别号前溪其先扬之仪人父宣广东市舶提举吏目迁布政司照磨徙家金陵清溪之上遂上元人公生而聪警秀发五岁即能属对十岁业应举文有声布政使刘公大夏一见甚器重之曰子必端人不但登上第而巳公至南都以易学鸣同舍之士何宗伊宇寡方宗显相与绩学见公速化深自推逊弘治乙卯显伊宾举应天乡试曰伯时不举者俟六翮耳六翮成岂我辈能颉颃者邪戊午公举乡试及试礼部不第授弟子经于仪江都间学益宏博以重实去华略文贵行训门人有异向者遣之莫不惮服正德戊辰举进士第二人除翰林院编修时经筵必越宿斋沐曰觐君之礼不敢不慎适逆竖刘瑾擅政陵轹文儒见公仪度端整更尊礼及教内书馆叹曰君子无弃人矧此辈近君者邪每引时事谕之于正会试同考试官阅士文卷凡数夕不寐文唯缛而不复侃而不激新而不丽深而不刻者取之所得多佳士丙子九载考绩国子司业缺员少师梁公谓公曰三考当侍读今国学不可无子曷少贬以待超陟何如公曰朝廷官人必因其材岂臣下可自择邪唯不堪是惧耳由是迁国子司业公与六馆诸生讲解不惮寒暑典簿馈公廪私益以斛公知之归其益切让之曰吾虽贫何相贼也惧谢而去二年太孺人思归上疏乞南补　上命改左春坊左中允管南京国子司业事南方之士习竞便利故多请托公一切不行士习因之一正辛巳太孺人以疾卒终丧北上道舟止仪家人病疫公染疾竟卒春秋四十有九公生平仁孝笃至太孺人中年丧明以公能得其欢心年经八十双目复明及承恩封里中相传以异有姊蚤寡奉与母俱其子女之嫁娶从兄弟无不皆然门生有谒未尝受馈故旧征文之币亦不纳文多宗迁固诗效唐人格律书法晋尤妙于篆有前溪稿若干卷顾华玉曰伯时自穷时与维扬火城相知交中允时数向余称其人余以伯时方贵盛游者固自厚不甚入心比伯时卒遗孤孑孑门户衰落曩时亲昵人多不相往来独火君顾念益勤时时遣人过江问遗踰于生时伯时有遗文数十卷火君捐百金梓行之曰吾不忍故人菁华遂殒于地火君可谓贵贱死生无替交态而伯时之知人未易及也 

　　○欣慕编 

　　公字伯时雅度弘量凝然具瞻举进士第二人入翰林编修文誉腾起工行书尤善小篆文专以意胜不尚钩棘诗潇散有韵直写性情无论唐宋尝见余少作语余曰文取达意若惟以摹拟工按古人之迹尺尺寸寸务求肖似何以达吾意大苏所谓行于其所当行止于其所当止者似不如此众韪其言事母至孝母目盲有复明之异请养而南进中允管南司业事母卒服阕北上终于仪公本是县人也易箦之所即其县狐处人咸异之 

　　○南京国子监司业孟河马公一龙墓志（李春芳） 

　　李春芳 
　　隆庆五年七月二十一日少司成孟河马公卒于家公名一龙字负图号孟河别号玉华子溧阳人也其先马服君裔南海郡公训从晋南渡遂家溧阳五世祖秀夫自丫髟告山徙居甓桥人称甓桥马氏大父清由国子生任卫经历碧溪公性鲁正德辛未进士授兵科给事中历升寻甸军民府知府配许孺人生公于河东之里以有龙祥因名龙性资颕异垂髫能诗读尚书辄解声牙语长而博综羣籍涉猎诸子百家诗类太白文类庄孟耻模拟前人糟粕故所作直写胷中所自得意趣天然尤精书法作字悬腕运肘落管如飞顷刻满幅纵横阖辟惟意所向初览若不可辨细玩则条理脉络具可寻识非苟然者谓怀素以后一人碧溪公以言谪官迁寻甸有夷罗变致罹诬狱公时诸生即力疾伏　阙上书情词哀切　世庙矜而释之寻援例入胃监嘉靖戊子中顺天乡试第　五策详瞻海内士子争诵之碧溪公丧公痛父冤愤而终也哀毁骨立水浆不入口几不能生母氏多方尉解始强食居庐三年释服屡上南宫不第时予亦落落难合相顾笑曰我辈岂终蓬蒿人耶丁未澶渊宫洗晁公瑮奇其文录之阁臣雅重公才特破限年例改翰林院庶吉士时许太孺人春秋高乃疏乞终养归承欢昕夕嬉嬉然若孺子母终哀毁如丧父时服阕出补国史检讨奉　纶命册封衡德二府馈遗悉却不纳己未分校礼闱崇雅黜浮所拔皆知名士擢南少司成摄大司成事绳约诸生悉遵矩矱诸生不乐检束有造飞语中公者公不动曰吾知尽吾职耳庸恤其它条上成均八事语多讥切时政僚友止之不果今其草具在遂疏乞休浩然长往构务本书院方山之阿日与乡里后生讲习其中穷究心性之学经年不入城市有司罕覩其面捐粟数千斛新尊经阁手书六经勒之石佥谓有功学校云建合宗祠置祭田百余亩以供岁时享祀有余则贮之以瞻族之贫乏者嗟乎世之才高者多阔略于践履气豪者恒俯视乎等夷公有卓越之才负豪迈之气少虽任放中就检约动必遵义晚涉仕途未尝折节权贵熏心利欲而孝亲睦族又其务本之大者至于虚巳受善人有一才一艺必称服以不及尤人所难若公者其所谓见大立大者哉所著有王华子□艺集五十六卷行于世其中如天问等说庶几达造化之原矣百世之下读其书可知其人也公生弘治己未五月初三日享年七十有三 

　　○南司业朱文石公大韶行状（王弘） 

　　王弘 
　　公讳大韶字象玄别号文石其先自吴兴徙华亭之世祖尚德公赘乌溪里家焉因乌溪里人尚德傅道华道华传纯庵历山西按察副使有宦绩生子六长旅溪公讳恩南京礼部尚书次横溪公讳宪公父经历南天策卫生封检讨余山公讳良讽娶张孺人孺人孕公时经历君梦一羽士拥从卒挟书印目君于涂曰将及而孙受之夕而公果生公生而神气警爽目光烱烱旁射六岁从塾师诵即习于诵一目数行下塾师惊之避席久之封君卒业南成均携公以从时张文定公祭酒召置门下授之仪礼数篇过目成诵文家大惊异何物幼小乃尔因徧见公于费文端诸老先生即有声于诸老先生封君试累不利公重伤父志弗成思所以大父门者愈刻苦自奋癸卯以诗经魁南畿明年对公交车报罢归自砥节古文词博闻强识学无所不窥丙午游南雍松溪程公以祭酒试而奇之合六馆士文会令公司其雌黄悉精验丁未登进士选庶吉士读中秘书故事庶吉士选者阁臣遴次先后以名闻幸　上俞允肃皇帝嘉公所咏宝善诗拔至第三人公既女间于文而又得以文自见其思云涌川决顷刻数千言□□故相张文毅公及少师存斋徐公交口称赏国器用是感激所文踔绝行辈公虽操翰觚文人业乎尤留心经济凡礼乐刑政钱榖兵戎之数俱缕缕口画心计每国家有重事诸公相与议必问朱先生云何己酉授翰林检讨辛亥奉使册封湘藩道雒阳入隆中探南阳鹿门之胜事竣即登太和浮洞庭望匡庐从大江过金陵三山诸名胜所纪咏著作多巳归觐二尊人称觞寿里闬荣之壬子冬复命还癸丑分校礼闱所推毂俱名士公既用三载考绩得封父如检讨秩母孺人时倭寇起东南海上苦兵亲舍越在千里外公燕居深念计不令二尊人南而巳独北欲以情请孙文简公及徐公留甚力公曰官重亲耶盗贼旦暮躏里闾虽欲长侍二亲讵可得耶遂得南司业去先是分宜相未柄国时以交驩封君故与公通家分宜子用事诸离附之者不可胜数公以濡足权门戒分宜子衔之而公又与幸臣陆太保有连陆贵横甚公虽数往还非其好也陆意不能无小望公雅欲避之籍此自解脱世莫知云公既南即迎二亲官邸供养召六馆士来取约束时南都士习侈公谓渐不可长尝慨然曰太学故养士地□诸生皆诵法孔子而鲜衣怒马六博蹋踘戏无□明于尚齿贵爵之训者教化之谓何宜如宋祭酒讷故事着功令示之不宜数考问以尽其材巳也议沮不行士论至今惜之居无何二憾果修前郄挤公旁有从之者遂中公浮言解官缙绅青襟哗公不平公夷然不屑曰吾向巳知之辇上君子肯余再伸志耶归构楼于城东北隅置图史朝夕观览左右远眺自适取名快阁岁时行圃召所厚故人从命觞奕谈说乡里事乐绝不问门外事四方造请碑志序记履满户外公投甓以应之有余力虽居里巷中而名称藉藉实无异朝省时公才倜傥意不可一世而勇于任事诚以待人有古君子风其事二尊人尤极孝养甘旨非先尝不敢进诞辰必盛供具会亲朋乐饮娱二亲意封君捐馆舍旦夕哭泣哀毁耳几瞶又病目生月终之委顿以卒公起家翰林及家居三十年禄不加盈而施日以广骨肉之亲析而不殊母及妻族无不沾公泽者其孝友笃至内行淳备葢天性云公生正德丁丑十月卒万历丁丑五月年六十有一 

　　○司业季亦卿道统传（叶向高） 

　　叶向高 
　　昔在癸未读中秘书者二十有八人陈□季亦卿□第一十余年间浮沉生死大异昔时乃近者复失亦卿情其如何因之传亦卿名道统字亦卿先世昭信公自宣州徙陈昭信公四传至赠检讨公是生亦卿亦卿少而颕七岁之母家里师问孺子知书否因探古文辞令读读巳辄成诵覆以难里师里师逊谢季氏儿未易轻也髫年试补弟子员久之乃第以庶吉士授翰林检讨居翰林沉精覃思大肆力于文章乃声诗尤工四方称诗者踵附其门亦卿皆引与切劘持论甚高而大指在辋川襄阳二家致亦似之以使事过里属赠公没亦卿犹及视疾至卒丧皆如礼再入翰林分校礼闱称得士巳晋司业莅留雍南中士汰易邪亦卿约束甚严纳之绳检诸生廪廪坐舍中讲诵不绝声趾无敢户窥其才者喜得师更来禀业文日彬彬矣先是雍士登荐书杀故额五之一亦卿疏复之比岁自成均举者皆高足弟子时谓亦卿操士严亦重其□鉴无何以疾乞归疏三上不得请遂自免行至荆山卒会□□徙北雍以左中允视事而亦卿不及闻矣方亦卿去时心□太夫人甚晨□疾驰冀得一见然卒弗见也悲夫讣自白下来□相与讶季君貌重而行淳庸讵止此巳复相与太息女得风流文雅如季亦卿者亦卿善饮雅以饮自负登筵逡逡若不胜爵比四坐稍酣亦卿乃引满无筭强客与俱客多避伏引去亦卿故自如益复浮之旁脱坐者君胡不自力令高阳生笑人于是亦卿酒声与其诗俱噪其在吾党惟四明王季孺蒲东杨曰泰稍相酬酢业皆先亦卿往亦卿默不自得去之留雍喜官舍稍胜有亭水竹间课士之暇辄坐饮其中且饮且吟后半岁以病谢客而近酒治声律如故或谓亦卿之诗得酒助其病亦十一由之广柳归里人皆哭往里中有某姓者修郄于邻诬以拾遗金抵法众共冤之亦卿白之官乃解阮孙二姓约婚寠不能就亦卿出资佐之凡亦卿之树德于乡多此类卒以见思亦卿既没遗稿多削仅存若干卷有子镜能也其业云论曰杨子云有云师哉师哉桐子之命也然而礼言严书言宽何相左也槩其指归严则尊而宽则行孰能废诸季先生与余并时而教两雍科条不同要于尊道立教是在吾友余不及也夫江左六朝之遗也流风靡靡非吾友厚之坊习愈替矣昔司空在坐桓谭变色严正之移人如此故余因论季先生得教指焉 

　　◆监丞 

　　国子监监丞陈旅传（太学志） 

　　○国子监监丞陈旅传（太学志） 

　　太学志 
　　陈旅字正初台州临海人父璲以诗发解冠南省历官翰林检讨按察佥事提督江西广西学政清节粹学师表一方旅承家学以明经举江西新淦县学训导廉以律巳公以率人乡贤有死节人所讳者首题其名于碑以示劝貂珰之子欲进学则力遏之暇则修治学宫规益县政上下交诵其贤满考书最擢翰林孔目未上以忧归服阕改国子学录操履一如在新新淦时虽无所事事而贤声隐然出六馆右乃迁监丞监丞职虽卑而权则重监之纪纲自祭酒而下得参预焉旅乃首黜公廨遗财力清宿弊律巳率人益严而厉甚至贵戚谢过监规之肃然未几又以忧归起复改南京国学六馆之事素闻其清强望而畏之曰陈监丞来矣及署堂印遂奏请修理庙学尽出羡余以资公费一无所私输□监生与外夷遣子入学者例皆厚贽旅亦一无所取顾于寮友生徒之孤贫患难者则周给之不吝九载秩满即乞休致诸生请于朝愿再借留旅不待报巳翩然东归归十载乃卒年八十有 

　　◆助教 

　　南助教欧阳贤墓表（杨士奇） 

　　○南助教欧阳贤墓表（杨士奇） 

　　杨士奇 
　　允贤讳贤欧阳氏也仕至南京国子助教永乐壬寅十一月初三日卒于官其世家吉安泰和邑西蜀江里其先与文忠公同出吉州剌史琮其曾大父孚先大父以定父观澜允贤洪武庚午以尚书中江西乡试明年会试中教官选授严州府学教授居无几丁内囏服阕改兴化府学教授永乐元年升国子助教其教授严条约以励诸生一时学校师弟子者率弃本无实而记录旧文以资进取徼幸得之而既懵于学术往往不见重于世允贤恒旦暮衣冠坐讲堂中取四书经传诸生解析反复使达于本原然后以其所得发文辞而定其可否在太学亦然□□兼通诗春秋论说之际诸生非其讲下者皆乐就而听焉有疑未通者皆往质问允贤亦乐之倾写葢自祭酒司业以下咸礼重之而祭酒胡公遣子从之学太学生之始至者素巳闻欧阳先生亦多愿从之助教九年考最考最复职者皆援例自陈得升众谓允贤盍自陈曰吾常戒学者宜安命乃今自蹈耶卒不自陈于家有孝弟之行人坦夷直谅遇事是是非非亦喜人解纷排难文章取达意而止尝曰刻深藻绘非吾所长亦非吾所愿也邂逅朋侪知巳□适竟日忘返而讲论道德之余其志未尝不在生民忧深思远之意每溢出言表葢闻者鲜不迂阔视之呜呼岂其然哉允贤德足以惠民量足以容物明足以烛几公足以政葢无施而不可惜乎其止于此也虽承允贤之教者于邑郡藩不少矣考夫足以发其道而惬其志者固少也呜呼允贤可以易得哉允贤卒时其父春秋九十有二康徤无恙也而允贤仅五十有五其命也夫 

　　◆典籍 

　　南京国子监典籍李崇光传（黄佐） 

　　○南京国子监典籍李崇光传（黄佐） 

　　黄佐 
　　李崇光字宗显陕西高陵人少邑学生贡入太学正德庚午授南京国子监典籍事父母能色养得其欢心父疾亲尝汤药侍卧其侧昼夜不解带既殡犹寝苫颜色枯槁其事母疾犹事父也尝作茔域筑堵环之种树百章罗列成行又尝代诸兄构屋及典籍又以其俸赀作服具诸兄国朝典籍书板多在南监缙绅置籍者印千纸例输白金五分于典籍以常崇光辞弗受祭酒司业咸嘉之以疾卒于官 

　　焦太史编辑国朝献征录卷之七十四 

</div>
    <div class="pagination">
<a href="国朝献征录_page136.html">上一页</a><span>...</span><a href="国朝献征录_page132.html">132</a><a href="国朝献征录_page133.html">133</a><a href="国朝献征录_page134.html">134</a><a href="国朝献征录_page135.html">135</a><a href="国朝献征录_page136.html">136</a><span class="current-page">137</span><a href="国朝献征录_page138.html">138</a><a href="国朝献征录_page139.html">139</a><a href="国朝献征录_page140.html">140</a><a href="国朝献征录_page141.html">141</a><a href="国朝献征录_page142.html">142</a><span>...</span><a href="国朝献征录_page138.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
