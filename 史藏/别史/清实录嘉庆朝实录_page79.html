<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 79 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 79 页/共 523 页
  </h1>
  <div class="content">
   ○拨部库银四十万两。解往湖北。以备军需。　　

○辛巳。谕内阁、国家设兵。原以卫民。全在平时操练方能得用。第承平日久。文恬武嬉。各营伍将弁往往自耽安逸。竟不以操练为事。而该管上司。又复不加查察。以致日渐懈弛。即如调兵各省分。前曾降旨。谕令各该督抚提镇。按数召募新兵。以备操防巡缉之用。自须勤加训练。悉成劲旅一经调遣。即可得力。若仅以兵数充足。而不加之训练。仍属有名无实。转致虚糜帑项著各该督抚提镇。务须随时认真操练。使之技艺娴习。悉成可用之兵。以饬营伍而重巡防。至各省仓储。关系民食军糈。若于地方年岁丰稔之时。不行买补足数。设遇一隅偏祲。或他省有需用之处。何以接济。此皆守土大臣所应随时经画者。傥经此番训谕之后。各督抚提镇等、于营伍仓储。仍不肯实力整顿。一经查出。必当重治其罪。　　

○谕军机大臣等、去年八月以后。各处奏报、往往以贼势穷蹙为词。彼时即恐诸臣所奏、意在宽慰朕怀。未必确实。及腊月至今。四川各股贼匪。纷纷四窜。可见前此军营奏报贼势穷蹙情形。竟系饰词宽慰。看来此等匪徒。怙恶已深。愍不畏死。势难藉招抚为解散之计。惟有痛加剿杀。刬尽根株。但贼匪固应歼除。而良民尤当爱惜。从前屡被贼匪裹胁之故。总因地方官不能加意抚恤。惟知苛刻苦累。以致民志不固。遇贼逼胁。即甘心附从。此时惟。有晓以大义。庶可众志成城。著各督抚等严饬各属。广为开导。出示晓谕、以尔等世世以来。食毛践土。百数十年于兹。我朝列祖列宗。深仁厚泽。无不浃髓沦肌。即此时被贼处所。蠲赈并施。无非惠爱黎元。登诸衽席。小民具有天良。自当倍加感激。志切同仇。岂有一经贼匪逼胁。遽尔相从。以致身家不保。现在川陕各处。其结寨保聚者。贼匪即不能掳掠。尔百姓惟当集勇团练。固守村庄贼至则合力迎御。贼去则仍安生业。既可捍御乡邑。亦足自护室家。方不负朝廷教养之恩。如此剀切晓谕、则人思自卫。不致再为贼匪所掳。多一民即少一贼。从此民心益固。贼势益孤。可望克期蒇事。　　

○壬午。孝仪纯皇后忌辰。遣官祭裕陵。　　

○谕军机大臣等、现在山西河南边境宁谧。贼匪窜入陕甘。有大兵剿捕。断无阑入山西河南边界之事。第豫晋两省。毗连畿辅。必须兵强卒练。有勇知方。庶足以资保障。即或有需调派之处。亦可得力。著传谕伯麟。将征兵额数全行召募补足外。再召募数千名。吴熊光亦酌量情形。于已经募补外。再召募数千名。务须督饬镇将备弁等、勤加操练。缓急可恃。方为不负委任。即贼匪荡平之后。该二省多留数千兵丁。增添额饷。亦不为糜费也。　　

○加封天后垂慈笃祜四字神号。命册封琉球国正使翰林院修撰赵文楷。赍往福建致祭。　　

○癸未。特谕山东江浙各督抚、朕闻滨临江海一带。盐贩较众。颇少忌惮。内中恐有被贼难民。或裹去复出者。或弃贼逃回者。既失旧业。无所依赖。附客船顺长江而下甚易。陆续聚集。亦未可定。此等穷民。若仅数十人。赖私贩存活。于盐务尚无大损。原不必过事搜求。但闻近来有聚至三五百者。傥愈久愈多。地方官更不敢过问矣。况东南之人。浮而不实。易于流动。一夫疾呼。百夫响应。傥别滋事端。为害匪浅。是在良有司设法查办。缓急得宜。过缓则恐难图。过急又恐生变。须付托贤能州县。勤访密察。亦防患于未萌。暗弭奸宄之要务。不可视为泛常也。又闻浙江绍兴海宁接界之江滩上。聚匪数百。颇为过往客船之累。近虽有拏获。尚未尽清地方官每因案重则处分亦重。讳匿不报、因此盗风未能敛戢。各该督抚须共矢忠贞。安良除莠以国事为家事。化有事为无事。无事固不可生事。有事亦不须畏事。佐朕之不逮。庶几渐臻郅治欤。特谕。　　

○谕内阁、江兰历任藩司巡抚。声名平常办事任性。朕早已稔知。是以令其来京陛见。因彼时尚无别项劣迹。将伊留京暂补。兵部侍郎。嗣据初彭龄参奏、江兰前在云南巡抚任内。于抱母恩耕等井被水冲淹。有讳灾不办之事。令军机大臣传旨询问。并令伊明白回奏、江兰并不据实陈明。含混登答。曾降旨将江兰交部严加议处。伊自当听候部议。乃复具摺坚称实无淹毙人口。哓哓置辩。已失大臣之体。然朕尚恐稍有屈抑。复谕令书麟详查具奏。于部臣议请将江兰革职之处。暂改留任。俟书麟覆奏到日。再降谕旨。兹据书麟查奏。抱母恩耕二井。前被山水冲淹。井灶民房衙署盐仓。皆被冲塌。淹毙男妇三十二名口。被灾民灶三千四百余丁口。冲坍房屋一千四百余闲。经地方官禀报江兰祇于办理猓匪回省摺内。声明威远一带并无被水村庄转称收成极其丰稔。书麟办事素称公正。所奏皆系实在情形。是江兰竟系有心讳灾。其咎甚重。封疆大吏。于民闲水旱灾祲。自当据实速奏。以便降旨加恩抚恤。用苏民困。乃江兰玩视民瘼。并未即时驰奏、其被灾井灶。向俱奏明动项兴修。而江兰捏称向系盐道同管井同知大使等捐廉修办。不动正项。其饰词讳匿。尤为百喙难辞。又署镇沅州广照。原估修理五井工料银三万五千一百余两。系将井台木桥等项估计在内。其刘家井大井二处原止估银七百余两。而江兰一并牵混。以致驳饬。与原估数目。多寡悬殊。显系有心苛刻。至威远被灾时。该同知孙峻德禀报江兰。原称冲去人丁十余口。而江兰摺内。以孙峻德禀内。并未叙及损伤人口。更属支饰。又猓黑滋事。皆由盐斤堕销。地方官按户派买。借债缴课。蒙化等处刁民。遂借此滋事。江兰豫将此案卷宗抽匿。以为消弭地步。情毙显然。本应将江兰革职。交刑部审讯。发往伊犁。但江兰系属盐商。家赀丰厚。即发遣之后。亦必具呈请赎。转似利其赀财。江兰著加恩照吏部原议革职。即行回籍。并不准再行渎辩。及具呈捐项自赎等事。至伊子江平。伊曾奏请带同在万年吉地效力。今江兰既经革职。若伊子仍留该处。恐无识之徒。妄议或有出赀助工之事。国家经费有定。亦不藉此区区江平著即彻回。又书麟奏请将抱母恩耕二井堕销盐课。及垫用赈恤银。共五万三千九百六十余两。令江兰赔缴一节。抱母恩耕二井被灾。若江兰彼时据实奏明。自应照例停煎。焉有堕销盐课如许之多。此项亏短课项。皆系江兰讳灾所致。既经该督等奏请著赔。所有前项银两。著江兰照数缴出。于回籍后即行措办。解往云南藩库归款。毋得延缓。　　

○转兵部右侍郎刘秉恬、为左侍郎。以内阁学士陈万全、为兵部右侍郎。　　

○是月。钦差军机大臣那彦成奏、钦奉上谕那彦成此次赴川办理军务。朕闻其在陕西境内与随带司员。有需索供应之事。在那彦成受朕厚恩。特加委任。必自知凛慎。不敢任性妄为。但伊家人倚恃主势。或与司员所带家人。有向地方官勒索使费之事。俱不能保其必无。著传旨谕那彦成嗣后当严行管束家人。并转饬司员等、留心查察。有则改之。无则加勉。不可存护庇仆役之见。钦此。伏念臣自奉命赴陕督师。行次良乡。即缮发传牌。饬令沿途驿站。毋许供应。及带兵入山俊。复通饬陕省川县。即迎送亦概行停止。带出轿夫二十名。入山时悉行遣回。又家人孟克。因与兵民争买酒食。致相口角。当即饬交臬司台斐音查照旗人家奴酗酒之例。立时发遣。祇因事涉琐屑。未敢一一渎陈。实不敢任意纵容。致有贻累。嗣后惟当严管仆从。并令司员等留心查察家人。勿稍疏纵。得旨、卿虽自矢忠贞。属下尚须严察。外省官吏。闻军机大臣之名。有不趋奉乎。一切慎勉。毋负汝祖家声。全朕用人颜面。尽心竭力。速成大功。五等崇封朕不惜也。勉之。京中人言纷纷。朕自有定见。不为摇惑。若久不蒇事。实不能姑容矣。卿趁此兵威。莫遗余力。速剿逆贼。朕伫听喜音连至。以慰皇考在天之灵。全朕孝字。卿奉命至陕。实寻拙路。入林追捕。未见寸功。徒劳跋涉。落河湿衣。朕日夜悬心。心在卿左右。刻不能舍。因此议论纷纷。有言卿放恣者。有言无能者。朕皆付之一笑。专待卿之捷报、以压簧口。卿受朕如此深恩。若不知报、竟非广廷相国之孙矣。灯下密书。傍无一人。卿亦密存此摺。回京面缴。　　

○漕运总督铁保奏、漕务陋规。现已革除。惟浮费之在官吏者能革。浮费之在无名宵小者不能尽革。祇可逐渐清厘。得旨、浮费在官吏者多。在宵小者少。多者能革。少者何害。富纲婪索盈千累万。以致层层剥削。若原清而流不洁。未之有也。持定见要做好官。再无不集之事。一切慎勉为之。　　

○湖北巡抚高杞奏、奉旨交办本省控案。现在赶紧催提。迅速审办。得旨、闻汝颇有纨裤习气。若果如此。是辜负国恩。朕不能容汝败坏封疆。应深自刻责。效法书麟之行为。时时加勉。从俭去奢为要。　　

○两广总督吉庆奏、蒙发回前次奏摺。钦奉朱批。以栗米布帛为重。不贵珍奇。臣民敬闻。俱深悦服。臣惟有督率所属。实力奉行。以仰副节用爱人至意。得旨、节用不但能养身。并能养人。上行下效。其功立见。朕向来治家。以崇俭为本今治天下。不易此心。唯望贤督抚佐成朕治。共乐昇平。百姓足。则朕之愿足矣。家有盖藏。则朕之富大矣。善体此意。毋忽。



大清仁宗受天兴运敷化绥猷崇文经武孝恭勤俭端敏英哲睿皇帝实录卷之五十九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆五年。庚申。二月。甲申朔。遣官祭先医之神。　　

○谕内阁、勒保前在云贵总督任内。剿办狆苗。蒇功完善。蒙皇考锡封侯爵。嗣调任四川。剿办教匪。因擒获起事首逆王三槐。复蒙皇考殊恩。晋封公爵。上年朕亲政之初。即授勒保为经略。畀以事权。冀其上紧办贼。迅速奏功。乃勒保自任经略以后。惟知安坐达州。从未带兵与贼接仗。仅将各路打仗情形。汇奏塞责毫无调度。以致贼匪日久稽诛。是以将勒保革职拏问。解京审讯。勒保惟认迁延贻误之罪。无可置辩。经军机大臣会同刑部。遵朕前旨。拟以斩候。但念勒保前此办理狆苗。尚为妥速。至今黔省苗民宁贴。其功实不可泯。即在川省办理教匪。曾擒首逆王三槐。且其任经略时。各路亦曾频获首犯。虽非勒保带兵擒捕。究系伊所派调。其罪止于安坐军营一节。竟似带兵打仗。非伊分内之事。而各路剿贼处所。又未能相度机宜。随时策应。实属大负委任。然朕权冲功罪。务在持平。勒保尚可功罪相抵。伊在任亦尚无营私等事。著加恩释放。赏给蓝翎侍卫。带兵赎罪。本应令伊自备资斧前往。但恐行走迟滞。著加恩准其驰驿。迅即起程。前往经略额勒登保军营。面商应赴何处剿贼。即行带兵协剿。伊现系领队之员。自当以打仗杀贼为事。若能将贼匪痛加歼戮。或更有立功之处。朕必加以恩擢。勒保惟应倍加奋勉。不但可赎前罪。并可盖伊父温福之愆。傥再不知感励。仍前玩误。即当于军营正法示众。不能屡邀宽贷矣。　　

○谕军机大臣等、魁伦自接办额勒登保军务后。辄因檄调兵勇。支给盐粮。料理衣履。直至初八日方自达州起程。以致贼匪由垫江南窜。魁伦始向合州一带迎截。今合州之贼。尚未移动。另有贼一股。窜至定远之石板沱地方。抢渡嘉陵江西岸。共计不下万人。骑马者并有千人。是贼势甚为鸱张。可见嘉陵江西。戒备空虚。毫无防范。魁伦所办。荒唐错谬。大负委任。本应革职治罪。姑念其平日居心颇直办事尚能认真。暂从宽拔去花翎。革职留任。因现在带兵。观瞻所系。著仍留顶带。以观后效。现在魁伦由邻水进剿。务须晓谕民人。协力堵御。魁伦惟当将此股窜匪。即在川西定远一带。悉数歼除。即使力有不敷。亦应将贼匪逼回川东川北。并力合击。断不可使之窜往西南。扰及重庆及成都省城。方为妥善。将此谕令知之。　　

○又谕、川省迤西。现经贼匪阑入情形甚为著重。著额勒登保悉心筹画。或于甘境现带官兵内。派出一枝。令镇将大员带领于阶、文、一带。取道赴川。以遏贼匪窥伺成都之路。那彦成驰赴两当一带。务须奋迅剿贼。若才力实有不能。不妨速行陈奏、切勿贪功儌幸。致负委任。将此传谕知之。　　

○以贼匪扰及川西。命德楞泰、带兵由广元、昭化、前赴川西。会同魁伦、相机剿办。　　

○乙酉。遣官祭关帝庙。　　

○谕内阁、朕恭阅高宗纯皇帝实录。内恭载世宗宪皇帝谕旨。武弁中熟习水性之人。甚为难得。著通行传谕、若系水师中为平常之员。而长于陆路者。准其调补陆路。若系长于水师之员。则应留于水师题补。不可因陆路一时需人。轻为改易。以致用违其长。皇祖圣谕煌煌。复蒙我皇考重申垂训。诚以水师之用。原与陆路迥殊。必得熟习水性者。方能履险如夷。知所趋避。若将水师得力之员。调赴陆路。不特舍其所长。用其所短。而洋面舟师。骤易生手。于巡防无益。关系甚重。现在各省海洋。每有缉捕之事。更须练习水军。以裨实用。著各该督抚提镇等、于所属武弁。详加体察。若果通晓水师者。不得轻调陆路。使之专心练习。即朕擢用提镇大员。亦必核其本系水师陆路。分别简任。庶收随材器使之效。　　

○谕军机大臣等、新宁贼匪本系额勒登保追击。因带兵赴甘。致贼由梁山扰及合州。实额勒登保冒昧轻举之咎广兴据实直陈。系为军务起见。所奏尚是。此时成都、顺庆等处。甚为紧要。广兴令许文谟前赴顺庆策应。所办亦是。但达州为存贮粮饷重地。当实力严防。所有川省各处军营。须源源运送。若稍有缺乏。惟广兴是问。将此谕令知之。　　

○又谕、川西情形。急需兵力接济。著常明即挑精兵三千名。派素经行阵之镇将带领。速赴魁伦军营。听候调遣。该省与川界毗连。不特川省得此生兵之力。足资剿办。并可遏贼匪东窜黔省之路。现在书麟在缅宁剿办猓匪。常明不必等候回覆。致有延误。并著常明再豫备精兵二三千。以备续调。　　

○又谕、前倭什布奏、陕西平利之贼。窜至竹山、竹溪、约有五千余名。今据弘丰奏称。探闻贼匪一二千名东窜。续被官兵击退。若贼匪果有数千。似非倭什布数百名兵勇所能剿退。所奏甚为得要。今弘丰既已挑备兵丁器械。竟当带赴襄阳一带。声称带兵数千。为倭什布遥壮声势。并可镇定人心。若贼匪尚在楚境。弘丰当直抵竹山竹溪堵剿。但弘丰素未经历行阵。不必亲冒矢石。惟当督兵截剿。并沿途管束兵丁。勿令滋扰闾阎。官兵行走。本有应得口粮。如有不遵约束者。严行治罪。勿稍姑息。将此谕令知之。　　

○又谕、贵德番众。见大兵压境。即畏惧投诚。自应网开一面。许其自新。台费荫等谕令出具甘结。并退出抢去牲畜。交还蒙古属下人户。所办皆是。此时台费荫等移兵前赴循化。查办该厅野番。如该处番贼。亦能畏威慑服。兵事便可完结。但野番犷悍性成。虽均知改悔。难保其不仍蹈故辙。必须蒙古王公等振作自卫。方可绝其觊觎之心。著台费荫等、传谕蒙古王公扎萨克等、现在远赴边界。剿办番贼。皆为尔等劳师糜饷。今野番既将抢去人户牲畜全数交还。尔等必当湔除从前委靡积习。力加振作。于所设卡伦严为守御。不可稍有疎懈。并当体恤属下。使之各饶生计。方不至再向外番勾结滋事。如仍怯懦推诿。不查不能再为调兵办理并将伊等治罪。如此剀切晓谕。庶蒙古王公扎萨克、各知振作自卫。不致为野番滋扰。　　

○大学士庆桂等议覆、给事中恩治条奏内务府管理六库各官、令总管大臣保举等语。查内务府六库。存贮钱粮缎疋。及内廷需用什物。均关紧要。若仅由总管大臣派员管理。恐启夤缘请托等毙。除六库郎中。向系拣选引见。仍照旧例外。其三库郎中。六库员外郎等官。向不带领引见。今请照该给事中所奏、嗣后遇有缺出。均由内务府总管大臣于七司三院郎中员外郎内。保举数员。带领引见。恭候钦定。仍于三年期满更换。以昭慎重。从之。　　

○命明亮自湖北驰赴四川军营。带兵剿贼。　　

○革敖汉郡王德沁扎萨克、仍留郡王爵。　　

○奉恩将军景熿、因病乞休。以其子禄吉、袭职。　　

○以抢获洋匪功。赏广东左翼镇总兵官黄标、碣石镇总兵官钱梦虎、花翎。　　

○上以祭社稷坛。自是日始。斋戒三日。　　

○丁亥。祭先师孔子。遣大学士庆桂行礼。　　

○谕内阁、铁保奏、调剂浙江旗丁运务。与江南情形相同。请将浙省例徵漕费钱文。及舂耗米三斗内。酌拨六升给丁。又各丁应领本色行月米石。亦请令州县照依市价讥卖折给各丁。所有该丁积欠库项三万九千四百余两。酌分六年归款。即从本年冬运起扣。并请回空船只。于例带土宜六十石外。照重运之例多带土宜二十四石等语。江安二省帮丁。经铁保会同费淳。奏请将分给州县银米内。划出给丁。并将行月米石。按照市价。交州县折银给丁。已批依议速行。所有浙江旗丁酌拨漕费钱文。舂耗米石。及应领本色行月米。令州县照市价变卖折给。均照江安二省一体办理。以为济运之资。至帮丁从前借拨行月食米。亦著照该漕督所请。酌分六年。扣归款项。以纾丁力。其回空丁船。于例带土宜外。并著加恩照重运之例。准其多带土宜二十四石。俾丁力益臻充裕。　　

○又谕、铁保奏、漕船经过地方。向有无赖棍徒。勾串水手。勤加身工银两。甚至打船滋事。请严饬地方官查办等语。此等棍徒。勾串漕船水手。沿途滋事。皆缘漕船经过之文武地方官因循姑息。兵役废弛。即有滋事之案。又复任意弥缝。化大为小。以至肆无忌惮。现当漕务肃清之除。不可不严行稽察。著沿途文武地方官。于漕船经过时。即多派兵役。认真查拏。务令棍徒知所畏惧。豫为敛迹。傥此后仍行疎纵。致棍徒水手。再有勾串滋事之处。著漕运总督。即将该处文武地方官严参治罪。决不宽贷。　　

○谕军机大臣等、徽县、两当、大股贼匪。渡过渭河。至陇州、清水、秦安、境内滋扰。那彦成由宝鸡出栈。赶赴陇州、清水、乘贼匪屯聚陇山镇地方。痛加歼戮。傥从后尾追。下能得此胜仗。可见行军之道。总在察探贼匪奔窜之路。豫为迎击。此时贼已分窜西和。礼县等处。那彦成于秦陇一带。截住窜往东北之路。而额勒登保。由褒城入栈。正可会合夹击。至那彦成既与经略额勒登保。同在甘省办贼。自应受其节制。今那彦成自行恳请。并称和衷协力。所见甚是。前次军营参赞。原有二员。明亮之缺。将那彦成补授。所有钦差大臣关防。著移交经略额勒登保收存。俟大功告竣。与从前经略印信。一并缴进。又本日刑部核拟湖北武童阮安国控案。伊于从前教匪滋事时。随营效力。曾经总兵赏给行营把总。又经游击加赏千总。勒保未经准行。所办尚是。国家名器。岂伊等所得擅行滥赏。嗣后各路军营。遇有出力兵勇。惟经略及参赞。得以酌量赏给顶带。仍行随时具奏、其余带兵各员。不得擅自赏给。以杜冒功滥赏之渐。将此传谕知之。　　

○以攻克陇山镇贼匪功。赏副都统扎克塔尔、巴图鲁名号。余赏赉有差。　　

○戊子。祭大社大稷。上亲诣行礼。　　

○谕内阁、上年因川省参奏部发银两。库平俱有短少。当经降旨将银库郎中诚安等革职。严加究讯。嗣据审明实系库平足兑。并传询承领及监放各员。俱称抽兑足数。并无短缺。而现在川省节次收到部饷。亦据奏平兑俱有长出银两。其各省解川饷项。亦系有赢无绌。即云现在部臣。管理三库事务。认真整顿。俱按照库平足兑。岂各省亦同时顿除积习。毫无短缺耶。可见前此川省所奏短平一事。总由经手局员藉端侵扣。且外省平法。比之部平较小。其收兑银两本有多余。该局员等不但不将长出银两。据实呈明。并任意花消。结交馈送。如胡齐仑之营私侵冒。皆所不免。及至银数亏缺。率以库平短少藉口。殊非事理之平。诚安等办理不善。原难辞咎。罢斥亦所应得。但念其俱系满洲世仆。年力强壮。既讯无情毙。未便令其废弃。原任郎中诚安。原任员外景禄、格图肯、俱著加恩赏给七品笔帖式。原任司库洋安泰、著加恩赏给九品笔帖式。各在原衙门行走。遇缺即补。　　

○又谕、富纲前任云贵总督时。不知洁己奉公。声名本属平常。嗣于漕运总督任内。恣意贪要藉应缴赔项为名。向各粮道及卫弁等索取银两至数万之多。是以降旨将富纲革职拏问。交书麟审办。兹据书麟奏、审明富纲在漕督任内。种种婪索情节。已经富纲供认不讳。按律拟以绞决。请旨即行正法。富纲身为大员。簠簋不饬。所得赃银。多至数万。且上年冬闲。伊在缅宁时。又将接到廷寄书麟谕旨。擅自拆看。其获罪尤重。即照书麟所拟罪名予以绞决。实属罪所应得。但念其续任云贵总督时。尚知检束。而剿办猓黑一事。督率将弁。奋勇搜捕。亦有微劳。因于法无可贷之中。宽其一线。富纲、著改为绞监候秋后处决。富纲已押解起程。到京时著交刑部监禁。　　

○谕军机大臣等、徽县两当窜匪。业经那彦成绕道迎击。得有胜仗。松筠饬王文雄等移师沔县。遏其东窜江北之路。所办俱好。现在军情。湖北甚为紧要。松筠于迎晤长麟后。即驰赴竹山。竹溪。等处。堵剿兼施。以期肃清楚境。或即将庆溥所带之兵。酌拨数百名。或千名令该镇随同前往。傥庆溥难以分身。另派将弁带兵、亦可。至倭什布在湖北日久。松筠到后倭什布应将一切事宜。会同商酌。俟松筠得有端绪。再行起程。长麟、著即驰赴汉中。以便松筠速赴楚省。其陕省石泉平利等于贼匪。著长麟督饬剿办。将此谕令知之。　　

○又谕、朕闻通州北坝等处。奸胥蠹役。积惯盘剥。旗丁交米。费用甚大。有钱者先兑。无钱者留难。吹求米色。抛撒升合。种种积毙。实堪痛恨。现在厘剔漕毙。州县自不敢浮收。而旗下叠经调剂挽运裕如。傥到通后仍有问旗丁勒索之事是漕毙仍未能肃清。达庆、邹炳泰、操守尚属可信。恐吏胥等积惯舞毙。或查察稍疎。仍思乘闲婪索。转瞬新漕抵通。朕必钦派大臣侍卫等、前往稽查密访。傥有毙端。惟达庆邹炳泰是问。将此谕令知之。　　

○又谕、康基田堵筑邵家坝漫工。于堵合后复因冻土不能坚实。致有渗漏过水。节经降旨谕令实力妥办。乃督办已久。未能堵合。现据奏口门仅宽三丈。又因正月二十七日。料船失火。直撞大坝。将料物悉行延烧。被毁之船。冲至西坝。该处坝身秸檾。悉行焚毁。近地料物。业已收买净尽须俟新秸登场。再行兴筑。是康基田疎防玩误不胜河督之任。业将康基田革职留工效力赎罪。并将焚毁料物等项。著康基田分赔十分之五。余著工员分股摊赔。吴璥调任江南河道总督。著即前赴新任。向来河工员弁。往往于无事时故将堤工偷挖穿漏。生出新工。以为开销侵冒地步。此次料船失火。安知非存料亏缺。工员恐被查出获罪。私行放火延烧。以为掩饰规避之计。康基田为其所愚。均未可定。吴璥到彼。务须严查。如有前项情毙。即行据实严参。毋得徇隐。将此谕令知之。　　

○以河南布政使王秉韬、为河东河道总督。调陕西布政使马慧裕、为河南布政使。广西布政使台斐音、为陕西布政使。以山西按察使李舟、为广西布政使。甘肃安肃道瑺亨、为山西按察使。调云南按察使公峨、为广西按察使。广西按察使杨长桂、为云南按察使。　　

○己丑。上至静安庄孝淑皇后殡宫奠酒。　　

○谕军机大臣等、额勒登保奏岷州、阶州、有分股贼匪窜入。现在德楞泰已抵秦州。距岷阶不远。而阶文一路。由白水江前赴成都。较为捷近。著德楞泰、驰赴岷阶。相机办理。如此股贼匪未能克期办竣。现在吉兰泰、广厚、杨揆等、俱在甘境剿贼。何人较近。德楞泰即可酌调。交伊剿办。德楞泰即取道速赴川西截剿。　　

○又谕、魁伦本日奏报、仅行抵顺庆。而贼匪已在蓬溪滋扰。并未紧蹑贼纵。办理甚为迟缓。著传旨严行申饬。据奏蓬溪赴省之路。有潼河一道。可以堵贼西窜。已经先福。派兵赴太和镇防堵。魁伦一路。现有朱财斗、百祥、阿哈保。而七十五亦统兵自东而西。务当趁贼匪在蓬溪屯聚之时。并力剿净。否则总须逼贼折回川北川东。断不可令其直向西南奔窜。现在川省贼匪。俱责成魁伦一手剿办。将此传谕知之。　　

○又谕、台布舍石泉大股窜匪。转赴商州。竟择一无贼处所驻劄。大有永保大山岔之故态。慎之。此股石泉窜匪。已由汉阴窜至安康、镇安。台布既到商州。如察看地方安静。务须速赴镇安。将窜匪探踪截剿。不可再缓。将此传谕知之。　　

○又谕、现在南河料物。猝难购办。因思河东现在无事。料物自必充裕。全保现署东河印务。著传谕全保。将河东料物。迅速分拨南河。协济要工。俾漫口得以及时修筑。
  </div>
  <div class="pagination">
   <a href="清实录嘉庆朝实录_page78.html">
    上一页
   </a>
   <span>
    ...
   </span>
   <a href="清实录嘉庆朝实录_page74.html">
    74
   </a>
   <a href="清实录嘉庆朝实录_page75.html">
    75
   </a>
   <a href="清实录嘉庆朝实录_page76.html">
    76
   </a>
   <a href="清实录嘉庆朝实录_page77.html">
    77
   </a>
   <a href="清实录嘉庆朝实录_page78.html">
    78
   </a>
   <span class="current-page">
    79
   </span>
   <a href="清实录嘉庆朝实录_page80.html">
    80
   </a>
   <a href="清实录嘉庆朝实录_page81.html">
    81
   </a>
   <a href="清实录嘉庆朝实录_page82.html">
    82
   </a>
   <a href="清实录嘉庆朝实录_page83.html">
    83
   </a>
   <a href="清实录嘉庆朝实录_page84.html">
    84
   </a>
   <span>
    ...
   </span>
   <a href="清实录嘉庆朝实录_page80.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
