<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 173 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 173 页/共 681 页</h1>
    <div class="content">○以内阁学士兼礼部侍郎温代、充经筵讲官　　

○以右春坊右中允兼翰林院编修董讷、充日讲起居注官　　

○福建总督郎廷相疏报、长泰县天柱山、最为险要。山海贼寇、多聚于此。臣调兵搜剿、同原海澄公标总兵魏茂等、杀贼三百余名、生擒伪提督中军副将孙公等、其伪总督林凤等、俱带重伤逃遁。天柱山已经荡平。又进剿东埭塔潭等处、击杀伪将军吴田、贼众远遁。下部议叙　　

○抚远大将军都统大学士公图海疏报、臣自平凉、亲阅秦州、清水、陇州、宝鸡、一带隘口、酌拨满汉官兵防守。今据诸路报称副将纪魁元等、败贼于五盘山、生擒伪参将等。夸兰大姜都纳等、败贼于乔家山、恢复塔什堡。巡抚鄂善、率领官兵、败贼于塘坊庙。副都统鄂克济哈、率领官兵、败贼于芭蕉园。并擒斩甚多、获器械不可胜计。下部议叙　　

○庚辰。上御懋勤殿。谕讲官喇沙里、陈廷敬、张英曰、尔等每日进讲、启导朕心、甚有禆益。嗣后天气渐寒、特赐尔等貂皮各五十张、表里紀各二疋　　

○福建总督郎廷相疏报、总兵黄蓝、击败海贼于小盈地方。又提督叚应举等、生擒伪将军李复贵、伪军师林日向等、下部议叙　　

○以翰林院修撰彭定求、为顺天乡试正考官。编修胡会恩、为副考官　　

○辛巳。上御制诗二首、及衣服等物、赐抚远大将军都统大学士公图海　　

○壬午。上诣太皇太后皇太后宫、问安　　

○癸未。扬威大将军和硕简亲王喇布等疏言、臣等或进取衡永、或救援韶州、必厚增兵力、始克有济。乞多拨就近官兵、星驰前至。上谕、和硕额驸华善、学士萨海、率江宁所有盛京兵三百、自京拨往汉军兵三百、徽州驻防满兵五十、蒙古兵六百、速赴江西。抵南昌日、合多诺等兵、多选有马者、率赴简亲王军前、以听调遣。华善所佩平寇将军印、留付署副都统科尔科代、管理江宁事务。至安庆见有抚标兵、提督王永誉、可量率所部兵、往守徽州　　

○甲申。上诣太皇太后宫、问安　　

○上往阅仁孝皇后山陵。是日启行。驻跸三河县南　　

○乙酉。上驻跸蓟州东　　

○免江南泰州、本年分水灾额赋十之三　　

○丙戌。上诣孝陵。率内大臣、侍卫、大学士、三品以上官、行礼。举哀。是日、驻跸汤泉　　

○丁亥。上诣孝陵展祭。如四时大飨仪　　

○戊子。上巡视沿边内外。驻跸三屯营四十堡　　

○己丑。上驻跸商坚台。喀喇沁固山额驸额林臣、偕县君来朝　　

○庚寅。上驻跸博洛和屯东　　

○辛卯。上驻跸达希喀布秦昂阿地方。科尔沁多罗贝勒额驸沙津、来朝　　

○壬辰。上驻跸察罕和屯。喀喇沁多罗杜楞郡王札什、镇国公乌忒巴喇等、来朝。科尔沁和硕达尔汉亲王祖母郡主、遣使贡驼马　　

○户部议覆、安徽巡抚徐国相疏言、定远、天长、滁州、来安、四州县、实荒田地五百六十顷四十六亩零、逃绝人丁一千二百七十二丁、应徵银米、俱宜蠲免。应如所请。从之　　

○旌表江西新建县节妇、颜凤麒妻喻氏、给银建坊如例　　

○癸巳。上驻跸西尔哈毕喇地方　　

○甲午。上驻跸喜扎忒毕喇地方　　

○免江南宿迁县、本年分水灾额赋十之三　　

○予福建阵亡劄委副将高士英、恤银一百五十两。荫一子、以卫千总用　　

○乙未。上驻跸和尔和克毕喇地方。科尔沁多罗冰图郡王额济音等、来朝　　

○征南将军穆占疏言、臣等于本月初二日赴袁州。察访进兵道路、即赴乐昌。如有未便、则会合简亲王、进取衡永。又前议留臣兵每佐领四名于安亲王所。适兵部咨以文到日、即分兵赴乐昌。用是悉师以往、未获分留长沙。得上□日、穆占不进取乐昌、又不赴茶陵攸县、径回袁州、以会同简亲王为辞。又自违本议、将荆岳所带官兵、尽携赴袁州、不分留长沙、殊属不合。穆占其速如前议、分每佐领兵四名、留安亲王军前。其或进取乐昌、或由茶陵攸县、进取衡永、作速定议、一面前进、一面奏闻　　

○丙申。赐多罗杜楞郡王扎什、玲珑撒袋弓矢全副。镇国公乌忒巴喇、弓矢驾还至喀喇和屯南驻跸。是日、敖汉多罗郡王扎穆苏等、来朝。及多罗郡王扎穆苏母郡主、齐伦巴图尔妻郡主、多罗郡王萨穆珀尔母、多罗杜楞郡王扎什母等、遣使请安、贡驼马　　

○丁酉。上驻跸胡西汉图昂阿地方　　

○戊戌。上驻跸俄伦蒿齐忒地方。翁牛特多罗杜楞郡王毕礼衮达赖母郡主、巴林淑慧固伦长公主、科尔沁端贞固伦长公主等、遣使请安、贡驼马。翁牛特多罗杜楞郡王毕礼衮达赖等、来贡驼马　　

○先是、上谕议政王大臣等曰、逆贼吴三桂、凭江湖之险、抗拒大兵、为日已久。若不速行剿灭、湖南民困、无有已时。闻逆贼多备鸟船战舰、死拒我师。我师亦宜倍制鸟船沙船、更令盐船多载粮米、由岳江入洞庭、尽占江湖、断贼粮道、夹攻岳州。如事属可行、应遣贤能大臣官员、会同督抚、克期造船、多设水师营兵、同大兵齐进、期于一举灭贼。但增船破贼、事关紧要。大将军顺承郡王勒尔锦、贝勒尚善等、身在地方、与贼逼近。应否举行、著速议以闻。至是、宁南靖寇大将军多罗顺承郡王勒尔锦等议、若令舟师入洞庭、尽占江湖、断贼粮道。即合新旧船舰、亦不敷用。久泊风涛、我船不利。若泊于南浔港一带、非并设陆路重兵、则我船不得傍岸、势不能久占江湖、阻贼饷路也。但逆贼造船未已。长江关系最重。当贼舟渐增之时。我舟又非可骤得。若预行添造、甚属有禆、鸟船沙船、可载数月之米、其盐船似应停止。上命添造鸟船六十艘、沙船二百艘、户部尚书伊桑阿、赴江南、同该抚速行督造。俟船将告竣、更添发绿旗官兵。盐船著停止　　

○己亥。上驻跸雅图毕喇地方。柰曼辅国公格勒尔、来朝　　

○庚子。上驻跸达希喀布秦昂阿地方　　

○初巡阅边外时、调喀喇沁多罗杜楞郡王扎什、镇国公乌忒巴喇、一等塔布囊西达等、三十二塔布囊、精奇尼哈番、副都统等、率兵丁一千五百名、来为向导。是日、上出御幔城门。各赐衣帽带鞾白金紀布有差　　

○辛丑。孝慈高皇后忌辰。遣官祭福陵　　

○上驻跸鄂拖和地方　　

○壬寅。驾过达兰苏墨地方。见一人卧道旁。遣侍卫塞勒等往视之。回奏言、民王四海、从边外佣工还家、因食尽饥馁、卧不能起。上曰、谁非朕赤子、此人饥馁僵卧、深为可悯。尔等往啖以粥、救之苏、可携以来。既至、命大学士索额图、详问其由、令喜峰口驻防游击杜昇等、善养之、送回原籍。是日、上驻跸滦阳城南　　

○以鄂尔多斯故固山贝子塞冷子古木布拉锡、袭爵　　

○江西巡抚佟国桢疏报、招抚副将罗复彪等一百一十七员、所部兵万余、俱各还田里。下部议叙　　

○癸卯。上驻跸阎家屯东　　

冬。十月。甲辰朔。享太庙。遣吏部尚书吴达礼行礼　　

○遣官祭永陵、福陵、昭陵、孝陵、仁孝皇后　　

○上驻跸汤泉　　

○颁康熙十七年时宪历　　

○先是康熙十四年、遣使存问达赖喇嘛。赐以玺书。至是达赖喇嘛、遣使请安谢恩。疏曰、钦惟皇帝陛下。作天人之主宰。为亿兆所依归。不弃释迦后进法派。宠加遣使。欣逢各种隆重布施。亲手接受。敬献红素柔罽诸物。望明鉴而恤之。谨鞠躬合掌。洁心上奏。得上□日、贡献礼物、著察收　　

○乙巳。免江西新建等十三州县、本年分旱灾额赋有差　　

○福建总督郎廷相疏报、逆贼朱寅、突犯安溪县城。署县事李钰、同千总张文福、率兵奋击、斩伪提督林蕙、徐化等、并贼兵千余、余贼溃遁。保全城池。下部议叙　　

○郎廷相又报、按察使吴兴祚、招抚光泽山寇伪都督陈龙、施廷宇等、二百十四员、兵丁一万九千五百余名。下部议叙　　

</div>
    <div class="pagination">
<a href="清实录康熙朝实录_page172.html">上一页</a><span>...</span><a href="清实录康熙朝实录_page168.html">168</a><a href="清实录康熙朝实录_page169.html">169</a><a href="清实录康熙朝实录_page170.html">170</a><a href="清实录康熙朝实录_page171.html">171</a><a href="清实录康熙朝实录_page172.html">172</a><span class="current-page">173</span><a href="清实录康熙朝实录_page174.html">174</a><a href="清实录康熙朝实录_page175.html">175</a><a href="清实录康熙朝实录_page176.html">176</a><a href="清实录康熙朝实录_page177.html">177</a><a href="清实录康熙朝实录_page178.html">178</a><span>...</span><a href="清实录康熙朝实录_page174.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
