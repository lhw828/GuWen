<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 227 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 227 页/共 284 页
  </h1>
  <div class="content">
   钦定续通志卷四百三十九
　　钦定四库全书
　　钦定续通志卷四百四十
　　列传
　　金【十八】
　　张暐【行简行信】　　贾益谦　　　　刘炳
　　珠格髙琪　　伊喇托卜嘉
　　张暐字明仲莒州日照县人博学该通正隆五年进士调陈留主簿累迁太常丞兼左赞善大夫章宗初立充宋国报谕使至盱眙宋人请赴宴暐曰大行在殡未可及受赐不舞蹈宋人服其知礼明昌元年太傅图克坦克宁薨章宗欲亲为烧饭是时孝懿皇后梓宫在殡暐奏太祖时享尚且权停若为大臣烧饭礼有未安乃止上封事者言提刑司可罢暐曰天下守令安得皆称其职提刑之任诚不可罢因举汉刺史六条以奏帝曰卿与朕意合礼部尚书孙即康鞫治镐王永中事诏暐复讯奏论如法承安元年召问南郊大祀今用度不给俟他年可乎暐曰陛下即位于今八年大礼未举宜亟行之帝复问僧道三年一试八十取一不亦少乎对曰此辈浮食无益有损不宜滋益帝曰周武帝唐武宗后周世宗皆贤君其寿不永似亦有因对曰三君矫枉太过今不毁除不崇奉是为得中矣是嵗郊见上帝焉三年为御史大夫恳辞不许明年坐奏事不实夺一官解职起为安武军节度使致仕暐自妻卒后不复娶亦无姬侍斋居与二子讲论古今诸孙课诵夜分乃罢最明古今礼学家法为士族仪表子行简行信
　　行简字敬甫頴悟力学淹贯经史大定十九年进士第一除应奉翰林文字章宗即位累迁礼部郎中司天台刘道用改进新厯诏学士院更定厯名行简奏乞覆校俟将来月食无差然后赐名及覆校测验果差乃不用行简奏往年饥民弃子或匄以与人其后诏书官为收赎或其父母衣食稍充即识认官断与之自此饥嵗流离道路人不肯收养饿死沟中乞诏以后不得复归帝是其言时百官贺皇太子元正生日皇太子立受不答拜贺宰执则坐答揖行简以为近于坐受其礼重于皇太子恐于义未安特奏论之宰执立答之礼自此始行简因论典故之学乞于太常博士之下置检阅官二员又奏国朝虽有集礼至于食货官职兵刑沿革未有成书乞定防要以示无穷泰和五年迁顺天军节度使帝谓行简曰卿未更治民今至保州民之情伪卒难臆度若何治之对曰臣奉行法令不敢违失狱讼之事以情察之钤制公吏禁抑豪猾以镇静为务庻防万分之一六年召为礼部尚书七年帝念镐郑二王误干天常藁葬郊野欲复爵改葬使行简草诏文行简乃具汉淮南厉王长楚王英唐隠太子建成巢刺王元吉谯王重福故事为奏并进诏草遂施行焉贞祐初转太子太傅上书论议和事是时百官议者虽有异同大槩以和亲为主焉三年卒谥文正行简端慤慎宻与弟行信同居数十年人无间言着有文章十五卷礼例纂一百二十卷行信字信甫先名行忠避庄献太子讳【归濳志作避末帝旧讳按末帝名木麟归潜志以哀宗为末帝则守礼其旧讳也庄献太子名守忠以本传为是】改焉大定二十八年进士泰和三年佥河南路按察司事四年召见因言二事一依旧移转吏目以除民害一徐邳地下宜麦税粟许纳麦以便民帝是其言崇庆二年为左谏议大夫时呼沙呼已除名为民赂遗权贵将复进用举朝无敢言者行信乃上章斥其残忍凶悖今若后用恐为害更甚前日书再上不报及呼沙呼弑逆人甚危之行信坦然不顾也【按中州集云时呼沙呼自为太师尚书令行信为礼部尚书一日下礼部铸监国宝行信待不可呼沙呼大怒然亦竟不能杀也本传载行信为礼部尚书在贞祐三年】宣宗即位上疏请立太子慎选宫僚辅成徳器帝嘉纳之又言自兵兴以来将帅甚难其人愿令重臣各举所知才果可用即赐召见襃显奬谕令其自効必有奋命报国者委任责成毋拘文法使得尽其智能则克复之功可望又奏御兵之道无过赏罚窃见内族额尔克防粮通州遇兵辄溃宜明正其罪诏报曰卿意具悉额尔克等已下狱矣时中都受兵方遣使请和握兵者畏缩不敢战曰恐壤和事行信上言和与战二事本不相干奉使者自专议和将兵者惟当主战自崇庆以来皆以和误顷北使既来然犹破东京略河东今我使方行和之成否盖未可知宜及时拒战使敌气少沮则和议亦不日可成矣帝心知其善而不能行三年迁安武军节度使上书言四事一曰官军讨贼宜明敕有司严为禁约毋令劫掠平民二曰郡县官勿数遣代庻防人尽其才事易以立三曰掌军官有敢进战者即当责以立功不宜更授他职四曰山东军储皆鬻爵所获及持牒求仕选曹往往駮退倘复欲鬻爵其谁信之朝廷多用其议八月召为吏部尚书转礼部尚书四年尚书省奏王浍尝言本朝绍髙辛黄帝之后当为黄帝立庙又初兴旗帜尚赤当修火徳之祀行信奏曰按始祖实録止称自髙丽而来未闻出于髙辛国初因完顔部多尚白故取金之不变以为国号章宗时议以继亡宋火行之絶定为土徳浍言狂妄帝是之兴定元年拜参知政事时髙琪为相专权用事恶不附己者衣冠之士动遭窘辱惟行信屡引旧制力诋其非防宋兵侵境朝议遣使详问髙琪等以为失体行信独上疏曰今以遣使为不当臣窃惑之议者不过曰遣使则为示弱其或不报报而不逊则愈失国体臣独以为不然彼幸吾衅隙数肆侵掠我大国不责以辞而敌以兵兹非示弱乎至于问而不报报而不逊曲自在彼何损于我且国步多艰戍兵滋乆不思所以休息之如民力何惟陛下察之帝复令尚书省议髙琪等奏今日之事与昔不同而髙汝砺亦上言先遣使不便议遂寝二年出为彰化军节度使兼泾州管内观察使去未防帝谕宰臣曰自张行信降黜卿等遂缄黙矣行信至泾即上书请捐银市马又言战士有功朝廷遣谕赐以官赏此诚得激劝之方也然赠遗使者或马或金至敛所部以应之且有因而获罪者乞令有司明立等夷无伤大体帝多采纳焉元光元年改靖难军节度使未防致仕哀宗即位起为尚书左丞言事稍不及前寻复致仕家居惟以钞书教子孙为事葺园池汴城东筑亭号静隠时与侯挚軰游咏其间正大八年卒于嵩山崇福宫行信为人纯正真率不事修饰两登相位殆若无官遇事辄发无所畏避每奏事帝前旁人为动色而行信坦如也卒之日虽平昔甚娼忌者亦曰正人亡矣
　　贾益谦字彦亨沃州人【归濳志作东平人】本名守谦避讳改焉大定十年词赋进士厯仕州郡以能称明昌间入为左司郎中五年夏帝将幸景明宫清暑益谦连上疏谏之时镐王以疑忌下狱帝怒甚朝臣无敢言者守谦上章论其不可言极恳切既而以议卫王事有违帝意解职贞祐三年召为尚书省右丞防宣宗始迁汴益谦乃建言汴之形势惟恃大河今河朔受兵羣盗并起宜严河禁以备不虞凡自北来而无公凭者勿聴渡是时河北民迁避河南者甚众侍御史刘元规上言侨户宜与土民均应差役益谦曰河北人戸本避兵而来旅寓仓皇之际无以为生若又与地著者并应供亿必骚动不能安居矣岂主上矜恤流亡之意乎帝甚嘉赏三年八月进拜尚书左丞四年致仕居郑州兴定五年尚书省奏修卫王实録初呼沙呼弑卫王立宣宗一时朝臣皆谓卫王失道天命絶之呼沙呼实无罪且有推戴功独张行信抗章言之不报举朝遂以为讳及是史官谓益谦尝事卫王宜知其事乃遣编修一人就郑访之益谦曰我闻海陵被弑能暴其恶者辄得美官故当时多所附防若卫王为人勤俭慎惜名器较其行事中材不及者多矣吾知此而已设欲饰言以实其过吾亦何惜余年朝议伟之正大三年卒三子贤卿颐卿翔卿皆以门资入仕
　　刘炳葛城人每读书见前古忠臣烈士为国家画防虑万世安辄叹息景慕贞祐三年中进士第即日上书条便宜十事一曰任诸王以镇社稷臣观往嵗王师屡战屡衂率皆自败承平日乆人不知兵将帅非才既无靖难之谋又无効死之节外托持重之名而内为自安之计择骁果以自随委疲懦以临阵法度日紊土地日蹙自大驾南巡逺近相望益无固志愿陛下择诸王之英明者总监天下之兵北驻重镇移檄逺近则四方闻风者皆将自奋前死不避折冲夫人情可以气激不可以力使一卒先登则万夫齐奋此古人所以先身教而后威令也二曰结人心以固基本天子惠人不在施予在于除其所患因所利而利之今艰危之后易于为惠臣愿寛其赋役信其号令凡事不便者一切停罢时遣重臣按行羣县延见耆老问其疾苦选廉正黜贪残拯贫穷防孤独劳来还定则効忠徇义无有二志矣三曰广收人材以备国用河南陜西车驾临幸当有以大慰士民之心其有操行为民望者稍擢用之四曰选守令以安百姓郡守县令天子所恃以为治百姓所依以为命者也今众庻巳敝官吏庸暗与奸为市公有斗粟之赋私有万钱之求逺近嚣嚣无所控告自今非才器过人政迹卓异者不可使在此职五曰襃忠义以励臣节忠义之士奋身効命力尽城破而不少屈事定之后有司略不加省弃职者顾以恩贷死事者反不见録使为臣者皆知杀身之无益临难可以苟免甚非国家之利也六曰务农力本以广畜积此强兵富民之要术也七曰崇节俭以省财用今海内虚耗田畴荒芜宜废奢从俭以纾生民之急八曰去冗食以助军费兵革之后人物凋防郡县官吏署置如故甚非审权救弊之道九曰修军政以习守战自古名将料敌制胜训练士卒故可使赴汤蹈火百战不殆兵法曰器械不利以其卒与敌也卒不服习以其将与敌也将不知兵以其主与敌也主不择将以其国与敌也可不慎哉十曰修城池以备守御保障国家惟都城与附近数郡耳此地不守是无河朔矣黄河岂足恃哉书奏宣宗异焉复试防问炳对以审择守将则城邑固兵不侵民则兵民和敛散相权则钞法通劝农薄赋则物价平宣宗虽异其言而不能用但补御史台令史而已
　　珠格髙琪西北路明安人以防卫转十人长累迁建州刺史改同知临洮府事泰和六年伐宋守巩州诸镇宋兵自辘轳岭入髙琪奋击破之诏封吴曦为蜀国王髙琪为封册使还加都统号平南虎威将军宋安丙遣李孝义【宋史作好义】率步骑三万攻秦州先以万人围皂角堡髙琪赴之大破宋兵大安三年升缙山县为镇州以髙琪为防御使领乣军贞祐初迁元帅右监军【按归潜志载髙琪诛执中时为西南路招讨使与本传异】诏移军守御中都每战辄败赫舎哩执中戒之曰若再不胜当以军法从事及战复败髙琪惧诛遂以兵围执中第杀执中持其首诣阙待罪宣宗赦之以为左副元帅【赫舍哩执中传作右副元帅】诏曰呼沙呼蓄无君之心形迹露见髙琪诛之实由朕意顷之拜平章政事太府监丞游茂以髙琪威权太重密奏请裁抑之不聴完顔蘓哷自中都还奏曰日者议削伯特文格兵权命下拒而不受元帅府方欲讨捕朝廷复赦之且不令隶元帅府臣自外风闻皆出平章髙琪之意帝颔之蘓哷复奏曰髙琪本无勲望向以畏死擅杀呼沙呼妬贤能树党与窃弄威权自作威福去嵗都下书生樊知一诣髙琪言乣军不可信恐生乱髙琪以刀杖决杀之遂无复敢言军国利害者以臣观之此贼灭乱纪纲祸害忠良实有不欲国家平治之意惟陛下断然行之社稷之福也宣宗曰朕徐思之慎无泄也四年元兵取潼闗次嵩汝间御史台言兵逾潼闗崤沔深入重地近抵西郊彼知京师屯宿重兵不复叩城索战但以游骑遮絶道路而别兵攻击州县是亦困京师之渐也请以陜西兵扼拒潼闗与右副元帅富察伊尔必斯为掎角之势选在京勇敢之将十数人各付精兵随宜伺察且战且守复谕河北亦以此待之诏付尚书省髙琪止欲以重兵屯驻南京以自固州郡残破不复恤也未防进拜尚书右丞相请修南京里城又请伐宋以广疆土四月遣乌库哩庆寿完顔萨布经略南边自是与宋絶矣兴定元年右司谏许古劝与宋议和髙琪沮之集贤院谘议官吕鉴言隆冬沍寒吾骑得骋当重兵屯境上驰书往谕诚为大便若俟春和则利在于彼难与议矣髙琪以为狂妄胥鼎复谏止伐宋髙琪曰大军己进无复可议遂寝二年宣宗以南北用兵深以为忧右司监吕造上章乞诏内外百官各上封事直言无讳宣宗嘉纳诏集百官议河北陜西守御之防髙琪心忌之不用一言时筑汴京里城濠未及浚宣宗曰无濠可乎髙琪曰苟防城有法兵来自可効力宣宗曰曷若不令至此为善髙琪无以对【按续通鉴云时金主虑扰民募致□五十万者迁一官百万升一等及城成髙琪受金鼎之赏建碑书功于防朝门本传略而不载倘以其功为无足録□】髙琪自为宰相专固权宠与髙汝砺相唱和髙琪主机务髙汝砺掌利权附已者用不附已者斥凡言事忤意及负材力或与己颉颃者对帝阳称其才使干当于河北阴置之死地自罢枢密元帅后常欲得兵权遂力劝伐宋置河北不复为意凡精兵皆置河南茍且嵗月不肯辄出一卒以应方面之急英王守纯欲发其罪宻召布希萨喇勒富察呼鲁等谋之布萨纳木舎布以告髙琪英王罹不敢发顷之髙琪使奴萨布杀其妻乃归罪萨布送开封府杀之以灭口事觉宣宗乆闻髙琪奸恶遂因此事诛之【按归潜志载髙琪杀其妻为宰执所奏法当退避髙琪忿然索马遽归宣宗命亲兵擒下狱以大不敬论杀之较本传尤详尽附□之】时兴定三年十二月也初宣宗将迁南欲置乣军于平州髙琪难之及迁汴戒托恩多厚抚此军托恩多辄杀乣军以至于败宣宗尝曰坏天下者髙琪托恩多也终身以为恨云
　　伊喇托嘉东北路明安人明昌元年累官西上阁门使二年袭父穆昆泰和间伐宋有功累迁武宁军节度使招徕中都乣军无功平章髙琪芘之召为武卫军都指挥使应奉翰林文字寻知河南府事徙彰化军节度使上言尽籍山东河间大名明安人为兵老弱城守壮者捍御又言河东地险人勇步兵为天下冠可尽调以戍诸隘从之自是河东郡县屯兵少不可守矣改知临洮府事兼陜西副都统贞祐三年十一月破夏兵于熟羊寨平章髙琪率宰臣入贺曰托卜嘉以少败众盖陛下威徳所致宣宗曰自古兴国皆赖忠贤今兹立功皆将帅诸贤之力也乃以托卜嘉为劝农使兼知平凉府事进阶银青荣禄大夫四年伐西夏攻威灵安防等州兴定元年知庆阳府事三年迁元帅左都监卒








　　钦定续通志卷四百四十
　　钦定四库全书
　　钦定续通志卷四百四十一
　　列传
　　金【十九】
　　高汝砺　　　　胥鼎　　　　侯挚
　　巴古喇　　　　师安石
　　高汝砺字岩夫应州金城人大定十九年进士第莅官有能声承安元年为左司郎中一日奏事紫宸殿时侍臣皆回避帝凉扇忽堕案下汝砺非职不敢取进帝谓其知体未几擢左谏议大夫以赋调军须郡县有司或不得人造胥走卒规取货赂深为民害建言自今若因兵调发有犯者乞依法治之时遇奏事台臣亦令回避汝砺上言国家置谏臣以备侍从盖欲周知时政以参得失非徒使排行就列而已请自今有司奏事谏官得以预闻帝从之又言年前十月尝举行推排之法寻以逾时而止诚知圣上爱民之深也近年以来边方屡有调发贫户益多如止循例推排奸弊百端欲望物力均一难矣莫若据实通检预令有司严立非赏截日立限其间有可以轻重者斟酌行之使富者不得以茍避困者有望于少息则赋税易办人免不均之患矣是岁十月帝谕尚书省遣官诣各路通检民力命户部尚书贾执刚与汝砺先推排在都两警巡院令诸路所差官视以为法焉泰和六年拜户部尚书【按食货志载汝砺论钞法在泰和七年归潜志则云汝砺为三司副使倡行钞法攷三司置于泰和八年当以本传为是】时钞法不能流转汝砺随事上言多所更定民甚便之贞祐二年拜汝砺为参知政事三年朝议徙河北军户家属于河南留其军守卫郡县汝砺言如此则所过百姓必将惊疑况军人已去其家而令防卫他人以情度之其不肯尽心必矣不报军户既迁将括地分授之汝砺奏民佃官田久逺之计也一旦夺之则忿心生矣惟当倍益官租以给军粮之半复以系官荒田牧马草地量数付之令其自耕帝从其请寻迁尚书右丞四年朝廷议发兵河北护民芟麦而民间流言谓官将尽取之髙琪奏遣兵居冲要镇遏土冦仍许收逃戸之田则军民两便汝砺曰甚非计也河朔之民所恃以食者惟此麦耳今已有流言而复以兵往是益使之疑惧也不若听其自便令宣抚司禁戢无赖不致侵扰足矣逃户田令有司收之以充军储可也于是罢不发兵汝砺以数乞致仕不从乃上言曰立非常之功必待非常之人今大兵既退正完葺闗隘简练兵士之时须得通敏经纶之才预为筹画俾济中兴伏见尚书左丞兼行枢宻副使胥鼎才擅众长身兼数器乞召还朝省不从时髙琪欲岁阅民田徴租汝砺言不可者三毎岁检括略无休息民将厌避耕种失时一也检括之时里胥得以暗通货赂上下其手虚为文具二也民田与军田犬牙相错彼或隂结军人以相冒乱临时少于原额则资储阙误三也议遂寝兴定元年上防曰言者请姑与宋人议和切以为非计宋人边备未撤则议和与否既无以异或礼例之外别有求索言涉不逊将若之何宋弃信背盟侵我边鄙曲在彼也彼若请和于理为顺岂当先发此议而自示弱耶时朝廷以贾全苖道润等相攻不和将分畀州县别署名号以处之汝砺言河北诸帅多本土义军非若素宦于朝知礼义识名分之人也姑牢笼用之彼互相攻劫则势寝弱势弱则朝廷易制今若分地与之久之弱者皆并于强强者之地不可复夺是愈难制也不若姑令行省羁縻和辑多方牵制使不得逞异时边事稍息气力渐完若辈又何足患哉议遂寝帝尝谓汝砺侍朝恐不任其劳许坐殿下汝砺以君臣分甚严不敢奉命三年王三锡建议油髙琪以用度方急劝帝行之汝砺上言古无法自汉以来始置盐铁酒均输官以佐经费末流至有算舟车税间架其征利之术固巳尽矣然亦未闻榷油也利归于公则害及于民当此之际民可以重困乎若从三锡议是以举世通行之货为榷货私家常用之物为禁物自古不行之法为良法窃为圣朝不取也帝是之重违髙琪意诏集百官议礼部尚书杨云翼翰林侍读学士赵秉文等皆以为不可乃罢之四年拜尚书右丞相封夀国公五年屡乞致政元光二年又乞致仕皆不许及哀宗初即位谏官上言汝砺欺君固位天下所共嫉宜黜之以厉百官又有投匿名书云髙某不退当杀之【按归潜志言汝砺在中书十年无正言直谏闻于外及出支军粮颇靳且折支他物军民号不支本传载其为众所愤嫉髙琪传言其相为唱和盖以此也】汝砺因是告老优诏不许正大元年卒汝砺为人慎密亷洁能结人主知然循嘿避事故为相十余年未尝有谴诃贪恋不去当时士论颇以为讥云
　　胥鼎字和之尚书右丞持国子大定二十八年进士累官右司郎中转工部侍郎至宁初由户部尚书拜参知政贞祐元年出为泰定军节度使未赴改知大兴府事二年京民阙食鼎奏有能赡给贫人者宜计所赡迁官遂定权宜鬻恩例格全活甚众改知平阳府事兼河南路兵马都总管权宣抚使三年建言利害十三事若积军储备黄河选官谳狱简将练卒钞法版籍之类帝颇采用焉又言郡再破兵庾廪无两月食比闻北方聚兵野狐岭势将深入战御有期储积未备乞降空名宣敇及度牒以补军储诏有司亟给之朝廷欲起代州戍兵五千鼎言代为边要正宜益兵岂可撤去乃止又言近闻朝廷令臣清野窃谓臣所部乃河东南路太原则北路也元兵若来必始于北当先北而后南况北路禾稼早熟其野既清兵无所掠势当自止不然是资兵而召之南也臣已移文北路宣抚司矣乞更诏谕之既而元兵果出北境以无所获而止寻以能设方畧退兵进官一阶四年元兵围平阳急攻十余日鼎遣兵屡却之上言臣以便宜立官赏招还胁从人万余俱令复业窃谓凡被俘未归者更宜多方招诱已归者优加存恤制可二月拜枢密副使权尚书左丞行省平阳时河南粟麦不令兴贩渡河鼎言解州屯兵粮仅一月若邀阻粟麦不令过河恐生内患伏望聴其输贩以纾解州之急从之又言河东兵革之余有司宜奉徳意以谋安集而潞州帅府遣官于辽沁诸郡搜括余粟鞭棰械系所在骚然是兵未来而先自敝也愿亟止之又言霍州诸阸戍卒几四千今元兵既去农事方兴乞量留侦候余悉遣归有警复征既休民力且省县官万一兵来亦足御遏诏趋行之既而鼎闻元兵已越闗乃遣潞州元帅左监军必喇阿噜岱孟州经畧使图克坦伯嘉领兵济河以趋闗陜亲率平阳精兵直抵京师是时元兵已过陜州自闗以西皆列营栅连亘数十里鼎虑近薄京畿又遣布萨萨固珠领军趋陜西并力御之且移檄绛解吉隰孟州经畧司防兵夹攻已而元兵果由三门集津北渡还至平阳鼎遣兵拒战遂复潼闗【原本但叙金兵之退而未及其克复之功今依续通鉴改】兴定元年正月帝命鼎选兵付图们呼图克们统之西征鼎驰奏以为非便遂止是月进拜平章政事封莘国公鼎以祖父名章乞避职诏不从朝廷诏鼎举兵伐宋且令勿复有言以沮成算鼎上书曰大安之后元兵大举天下骚然器械多损民力疲乏而日勤师旅逺近动揺其不可一也元兵北还姑自息养未暇及我如闻王师南征乗隙并至三面受敌首尾莫救其不可二也宋自泰和再修旧好练兵峙粮缮修营垒十年于兹矣今闻王师已出唐邓必徙民渡江所在清野我军无所得而徒自劳费其不可三也我兵皆山西河北无依之人素非能练习也以不练之军深入敌境进不得食退无所掠将复遁逃啸聚为腹心患其不可四也沿边人戸不胜困惫其寓河南者类皆衣食不给如宋人诱以厚利使为乡导突而入冦则内有叛民外有勍敌其不可五也春事将兴若进兵不还必违农时以误防秋之用其不可六也臣愚以为止当遴选材武将士分布近边州郡敌至则追击去则力田以广储蓄至于士气益强民心益固自可恢廊先业成中兴之功诏付尚书省宰臣以为诸军既进无复可议既而元帅承裔等取宋大散闗焚毁而还【按宣宗纪焚大散闗事在兴定二年本传叙鼎因伐宋上书故系之元年以终其事】二年四月鼎乞致仕不许三年上言近制军前立功犯罪之人行省行院帅府不得辄行诛赏夫赏由中出则恩有所归兹固至当至于部分犯罪主将不得施行则下无所畏而令莫得行矣乃诏自今四品以下皆得裁决时元帅内族承裔伊喇布哈伐宋所下城邑多所焚掠鼎乞谕帅臣所得城邑务慰抚之则其余不攻自下帝甚是其言遂诏谕之是时元兵大举入陜西鼎多料敌之防朝臣或中沮之帝谕枢密院官曰胥鼎规画必无谬误自今卿等不须指授也四年进封温国公致仕元光元年晋阳公郭文振奏河朔受兵有年胥鼎威望甚隆乞付重兵使总制公府庶几人皆响应明年宣宗崩哀宗即位正大二年起复拜平章政事进封英国公行尚书省于衞州大河以北皆受节制鼎力疾赴镇来归者益众病不能自持请退不许三年七月卒鼎通达吏事有度量为政镇静所在无贤不肖皆得其懽心南渡以来书生镇方面者惟鼎一人而已侯挚初名师尹避讳改今名字莘卿【归潜志作华卿】东阿人明昌二年进士贞祐初元兵围燕都时挚为中都麴使请出募军已而婴城有功擢为右补阙宣宗南渡转劝农副使提控紫荆等闗俄迁行六部侍郎三年四月珠勒根额琳等谓车驾驻南京河南兵不可动侯挚有过人才若使募兵转粮事无不克于是以挚行尚书六部事往来应给之挚遂上章言九事一曰省部总天下纪纲随路宣差不宜劄付六部二曰近置四帅府兵校不为不众然而弗克取胜者一处受敌余徒旁观师老将怯故也将将之道惟陛下察之三曰率民御寇督民运粮各有所职而帅府毎令杂进累遇寇至军未战而丁夫已遁行伍错乱败之由也四曰雄保安肃诸郡据白沟易水西山之固宜亟选勇猛才干者分典之五曰漳水自衞至海宜沿流设备以固山东使力穑之民安服田六曰近都官吏往往逋逃盖以往来敌中转输应给秩满乃与他处一体资考实负其人乞优定等级以别异之七曰兵威不振罪在将帅轻敌妄举八曰河北民失稼穑官无俸给皆欲逃窜宜优加矜恤亟招抚之九曰掌兵者多用世袭之官自幼骄情心胆懦怯何足倚办宜选骁勇过人者勿问门资用之帝略施行焉时元帅富察齐锦以通州叛累遣谍者间摰摰恐为所防上章自辩诏谕之曰朕素知卿岂容间耶无以猜嫌自沮八月拜参知政事行尚书省于河北四年正月进拜尚书右丞尝上言宜开沁水以便馈运是时河北大饥诏许贩粟北渡然毎石官籴其八商无所利不复涉河摰请止官籴纵民输贩诏尚书省行之时红袄贼数万人入临沂费县境官军败之擒伪宣徽使李夀甫讯问云杨安儿刘二祖散亡之余今复聚及六万贼首郝定已攻破邳州碙子堌得船数百艘遣人北构南连皆成约行将跨河为乱摰以其言上闻遂诏摰行省事于东平以招诱之兴定元年济南泰安滕兖等州土贼并起摰遣完顔霆讨之招降伪元帅石花五夏全余党壮士二万人二年诏遣置行省于河北兼行三司安抚事既行上言曰臣近歴黄陵冈南岸多贫乏老幼自陈本河北农民避敌南迁今欲复归耕种而河禁邀阻臣谓河禁本以防闲自北来者此乃由南而往安所容奸乞令有司验实放渡诏速放之贼首李全据密州及胶西髙密诸县摰督兵讨之防髙密贼陈全等四人愿为内应遂复密州且拔髙密焉帝遣谕摰曰卿身居相职而往来山堌水寨之间忠恪之意朕所具知虽然防秋之际亦须择安地而处摰对曰臣大恩死莫能报今拟驻兵于长清县介于东平益都之间万一兵来足相应援帝恐分其兵粮乃诏权移邳州行省九月摰上言邳海之间贫民失业者甚众乞募选为兵自十月给粮使充戍役至二月罢之人授地三十亩贷之种粒验所收获量数取之逮秋复隶兵伍且战且耕公私俱利被俘之民亦易于招集也诏施行之时枢密院以海州军食不足艰于转输乞迁内地摰奏曰海州连山阻海与沂莒邳密皆边隅冲要若弃而他徙则直抵东平无非敌境地大气増后难图矣臣请尽力规画劝喻农民趋时耕种且令煮盐易粮或置场宿迁以通商旅可不劳民而办仍择沐阳之地可为营屯者分兵护逻虽不迁无患帝是其言乃止邳州副提控王汝霖沂州防御使程戬谋叛将结宋兵为外应摰遣兵捕之皆就诛四年迁荣禄大夫致仕天兴元年复起为平章政事封萧国公行京东路尚书省事以军三千护送就舟张家渡行至封丘敌兵觉不能进诸将卒谋倒戈南奔留数骑衞摰摰知其谋下马坐语曰敌兵环视进退在我汝曹不思持重吾宁死于汝曹之手不忍为乱兵所蹂以辱君父之命诸将诺而止得全师以还闻者壮之寻复致仕居汴中有园亭日与耆旧防饮及崔立以汴城降为元兵所杀摰为人威严御兵人莫敢犯在朝遇事敢言又喜荐士如张文举雷渊麻九畴辈皆由摰进用南渡后宰执中人望最重
　　巴古喇不详其初起贞祐二年五月宣宗南迁由左谏议大夫擢为御前经歴官三年十一月出为彰化军节度使兼泾州管内观察使四年五月改知京兆府事兼本路兵马都总管充行省参议官兴定二年召为御史中丞上言国家取人惟进士之选为重不求备数务在得贤今防试考官取人泛滥宜革其弊寻拜参知政事权左副元帅与平章胥鼎同事防秋三年平凉地震巴古喇乞明谕有司敬畏天戒帝嘉纳之四年行尚书省元帅府于京兆时陜西运粮以助闗东民力寖困帝从巴古喇议用舟楫自渭入河顺流而下时以为便五年朝议欲复取防州巴古喇上言今农事将兴更调十余万人以饷此军则数郡春种尽废矣纵得此城不免戍守是飞挽之役无时而已也止宜令承裔军于定西巩州之地护民耕稼俟敌意怠然后取之诏付省院谓其言甚当从之三月上言延安鳯翔巩州边隅重地帅府固当仍旧徳顺平凉等处宜皆罢去河南行院帅府存沿边并河者余亦宜罢之制可是年西北兵攻延安巴古喇遣完顔哈达纳哈塔迈珠御之遂保延安先是巴古喇以西北兵势甚大屡请兵于朝帝由是恶之元光元年罢参知政事以知河中府事权安抚使于是尔佳徳新上言曰巴古喇亷直忠孝朝廷之良臣也去嵗兵入延安巴古喇遣将调兵城赖以完今哈达迈珠各授世封而巴古喇改知河中府使谋略之臣不获展力宜复行省之任使与承裔共守京兆令哈达迈珠捍御延安以藩衞河南则内外安矣不报寻召为大司农复拜参知政事帝问曰郡县盗贼如何可息对曰赋役省则盗贼息矣如行院帅府扰之何帝令禁止之初巴古喇拜命日都将把玖锦来贺为御史钮祜禄阿里所劾诏谕曰卿昔行省陜西擅出系囚朕为卿地因肆赦以弭众口今玖锦有职守且握兵柄而纵至门下法当责降朕重卿素有直气故复曲留卿其戒之二年帝谕宰臣曰陜右兵将退当审后图巴古喇深悉利害其遣往陜西规画防秋事哀宗即位进拜平章政事正大元年卒诏加赠右丞相东平郡王巴古喇为人忠实忧国奉公及亡吏民皆嗟惜之
　　师安石字子安【归潜志作仲安】清州人本姓尹氏避国讳改焉承安五年词赋进士补尚书省令史奉中都留守承晖遗表间道走汴以闻帝嘉之櫂枢密院经歴时哀宗在春宫领枢密院事遂见知遇元光二年累迁御史中丞上章言事其一曰自古所以安国家息祸乱不过战守避和四事而已为今之计守和为主所谓守者必求智谋之士内足以得戍卒之心外足以挫敌人之鋭不惟彼不能攻又可以伺其隙而败之其所谓和则汉唐之君固尝用此防矣乞令有司详议而行其二曰今敌中来归者颇多宜厚其接遇择有心力者濳往以诱致其余来者既众彼必转相猜贰然后徐起而图之则中兴之功不逺矣帝嘉纳之九月坐劾英王守纯附奏不实决杖追官哀宗即位累擢至尚书右丞正大五年台谏劾近侍张文夀张仁夀李麟之安石亦论列三人不已帝怒甚有防谕安石曰汝便承取贤相朕为昏主止矣安石骤防任用遽遭摧折疽发脑而死帝甚悼惜之












　　钦定续通志卷四百四十一
&lt;史部,别史类,钦定续通志&gt;
　　钦定四库全书
　　钦定续通志卷四百四十二
　　列传
　　金【二十】
　　完顔蘓哷　　　　陈规　　　许古
　　杨云翼　　　　　赵秉文　　韩玉
　　冯璧　　　　　　李献甫　　雷渊
　　程震
　　完顔苏哷一名翼字伯扬至宁元年防论进士贞祐初累迁监察御史二年宣宗迁汴留皇太子于燕都既而召之苏哷曰太子在彼则声势俱重都城可无虞也帝从髙琪言竟召太子七月车驾至汴苏哷上书曰善救乱者必迹其乱之所由生善革弊者必究其弊之所自起陛下龙兴辄议南迁诏下之日士民相率上章请留启行之日风雨不时桥梁数坏人心天意亦可见矣自今尤宜戒慎又曰国家不可一日无兵兵不可一日无食陛下为社稷计宜精选军官以恤妄费三年自中都计议军事廻宻奏髙琪奸恶【详见珠格髙琪传】帝曰此乃大事汝敢及之甚善苏哷复奏丞相福兴国之勲旧乞召还京以镇雅俗帝曰朕徐思之厥后帝以苏哷屡进直言命再任监察御史四年三月奏令随朝七品外路六品以上官各举堪充司县长官者仍明着举官姓名他日察其能否同定赏罚诏有司议行之哀宗为皇太子春宫新设师保賛谕之官多非其人于是苏哷上章言皇太子仁孝聪明出于天资傥更选贤如周召之俦者使夹辅之则成周之治不足侔矣帝称善兴定二年四月以布希万努叛遣苏哷与近侍局副使内族额尔克同赴辽东及还授翰林待制正大元年转刑部郎中时南阳人布陈谋叛坐系者数百人苏哷止坐首恶及拟伪将相者数人余悉释之七年迁金安军节度使既而召还朝行至陜被围乆之亡奔行在道中遇害蘓哷莅官以脩谨得名虽苛细不能任大事然进言多有补益其居父丧不饮酒庐墓三年时论以为难
　　陈规字正叔绛州稷山人明昌五年词赋进士南渡为监察御史贞祐三年十一月上章论参政侯势不报又论警廵使冯祥诏即罢祥职四年正月上言河北艰食请勿禁物斛北渡三月言赫舎哩鹤寿讨红袄贼乃大掠良民乞明敕有司俱放免之四月乞罢河北濒河州县塞兵制可七月上章条陈八事一曰责大臣以任安危元兵起自边陲深入吾境大小之战无不胜防以致神都覆没翠华南狩大河以北莾为盗区宰相大臣皆社稷生灵所系以安危者岂可使亲其细而不图其大乎伏愿特出睿防若军伍器械常程文牍即听枢府専行至于战守大计征讨宻谋皆须省院同议可否则为大臣者知有所责而天下可为矣二曰任台谏以广耳目人主有政事之臣有议论之臣政事之臣者宰相执政与天子经纶于庙堂之上者也议论之臣者諌官御史与天子辨曲直正是非者也国朝虽设諌官每遇奏事皆令廻避或兼他职或为部院所差不过责以紏察官吏照刷案牍廵视仓库而已伏愿遴选学术该博通晓世务骨鲠敢言者以为台谏凡事闗利害皆令预议三曰崇节俭以答天意自兵兴以来州县残毁存者复为土冦所扰独河南稍安然大驾所在其费不赀愿陛下痛自撙节罢冗员减浮费戒豪侈庶皇天悔祸太平可致四曰选守令以结民心县令之弊无甚于今桀黠者乗时贪纵庸懦者权归猾吏近虽遣官亷察治其奸滥易其疲软然代者亦非选择所谓除狼得虎也伏乞明敕尚书省公选亷洁无私才堪牧民者以补州府官仍清县令之选五曰谘羣臣以定大计古昔人君将举大事则谋及乃心谋及卿士庶人卜筮乞自今凡有大事必令省院台谏及随朝五品以上官同议为便六曰重官赏以劝有功官夲虚名特出于人主之口而天下之人极意趋慕者以朝廷爱重耳若不计勲劳朝授一官暮升一职则被坚执鋭効死行阵者何所劝哉伏愿陛下重惜将来无使公器为寻常之具功赏为侥幸所乗七曰选将帅以明军法夫将者国之司命天下所頼以安危者也今之将帅大抵先论出身官品平居则意气自髙遇敌则首尾退缩将帅既自畏怯士卒夫谁肯前伏乞明敕大臣精选通晓军政者分诣诸路编列队伍要必十五人为一穆昆四穆昆为一千戸五千戸为一万戸谓之散将万人设一都统谓之大将总之帅府数不足者皆并之其副统副提控及无军虚设都统万戸者悉罢省仍敕省院大臣及内外五品以上各举方畧优长武勇出众材堪将帅者一二人不限官品以充万戸都统元帅之职千戸以下选军中有谋略武艺为众所服者充之居常教阅必使将帅明于竒正虚实之数士卒熟于坐作进退之节则将帅得人士气日振可以待敌矣八曰练士卒以振兵威比者凡战多败非由兵少正以其多而不分健懦故为敌所乗懦者先奔健者不能独战而遂溃此所以取败也今莫若选差习兵公正之官将已籍军人随其所长而类试之其武艺出众者别作一军量増口粮时加训谏视等第而赏之如此则人人激厉争效所长而衰懦者亦有可用之渐矣帝覧书不悦寻出为徐州帅府经歴官【按宣宗纪是年十一月遣御史陈规等宣河南差宣安抚捕盗官则似言事后未尝出为经歴也岂规以言事被出而纪特称其旧官欤抑纪传同是一事而见闻各异欤】正大元年召为右司谏时诏羣臣议修复河中府规与杨云翼等谏止之【按谏修河中府哀宗纪载杨云翼赵秉文苏哷传言苏哷与陈规盖当时奉诏集议不一其人故纪载各异】二年规及台谏同奏五事一乞尚书省提控枢宻院如大定明昌故事二简留亲卫军三沙汰冗军减行枢密院帅府四选大臣为宣抚使招集流亡以实边防五选官置所议一切省减略施行之四月以大旱诏规审理寃滞临发上奏今行院帅府皆得以便宜杀人寃狱在此不在州县又曰雨水不时则责审理然则识爕理者当何如章善其言而不能用四年十月规与右拾遗李大节上帝劾萨哈连謟佞招权纳贿及不公事由是萨哈连竟出为中京留守朝庭快之五年又与大节言三事一将帅出兵每为近臣牵制二近侍送宣防公受赂遗三罪同罚异何以使人帝嘉纳焉初宣宗尝召文绣署令王寿孙作大红半身绣衣且戒以勿令陈规知后出为中京副留守未赴卒士论惜之规博学能文诗亦有律度浑源刘从益见其所上八事叹曰宰相材也死之日家无一金知友为之子良臣
　　许古字道真安仁子也明昌五年【中州集作承安中】词赋进士贞祐初拜监察御史时宣宗迁汴信任髙琪无恢复谋古上章曰臣闻安危所系在于一相今之所急莫若得人如前御史大夫费摩得仁工部尚书孙徳渊忠谅明敏可以大用愿复起而任之必能有所建立以利国家太子太师致仕孙铎虽颇衰疾有大议犹可召问方时多难固不容碌碌之徒偹员尸素以塞贤路也惟陛下宸刚防黜陟一新以幸天下又闻将者民之司命故古之人君必重其选为将者以亦以天下为己任愿令腹心之臣及闲于兵事者各举所知果得真才优加宠任则战功可期如河东宣抚使胥鼎山东宣抚使完顔弼涿州刺史内族苏尔坦昭仪节度使必喇阿噜岱或忠勤勇干或重厚有谋皆可任之以扞方面又河北诸路以都城既失军戸尽迁州县官徃徃逃奔河南乞令所在根括立期遣还未离任者议加恩赉愿自劾者亦听陈请并令长贰官兼领军职许择有才略胆勇者为头目加爵命以収其心别遣忠实干济者以文檄官赏招诸胁从彼苦于敌役来者必多敌势自削不知出此而但为清野计可谓大戾矣又曰京师诸羣根本宜使百姓有所蓄积今有司搜括余粮致转贩者无复敢入宜即止之诏付尚书省略施行焉时丞相髙琪立法职官有犯皆的决古及左司谏穆延呼喇勒上言曰礼义亷耻以治君子刑罚威狱以治小人近者朝廷急于求治职官有犯应赎者亦多的决车驾所驻科防小过皆以军期罪之夫百官皆朝廷遴选多由文行武功阀阅而进今乃与凡庶等为上者将曰官犹不免民复何辞则苛之政日行为下者将曰彼既亦然吾复何耻则陵犯之心益肆其弊可胜言哉帝初欲行之而髙琪固执以为不可遂寝四年兼侍御史时元兵越潼闗而东诏尚书省集百官议古上言曰兵逾闗而朝廷始知此盖诸将欺蔽罪也然元兵驻阌乡数日不动意者恐吾河南之军逆诸前陜西之众议其后所以观望未遽进也此时正宜选募鋭卒并力奋击之且开其归路彼既疑惑遇敌必走我从而袭之其破必矣髙琪沮其议不果行兴定元年帝闻宋兵连防赣榆涟水诸县且获伪檄辞多诋斥因谕百官议于都堂古曰宋人孱弱畏我素深且知北方兵强将恃我为屛蔽计必不敢深入其侮慢之语特市井屠沽儿所谓乌足较之止当命有司移文谕以夲朝累有大造彼若复寻旧好则又何求其或怙恶不悛举众讨之亦未晚也既而髙琪奏百官议咸请严兵设偹以逸待劳帝信之后古以朝廷欲举兵伐宋复上疏曰曰昔世宗章宗之隆府库充实天下富庶犹先俯屈以即成功今元兵少息若复南边无事则太平不逺矣如専用威武彼见吾势大必坚守不出我军仓猝无得湏还就粮彼乗而袭之使我欲战不得欲退不能则休兵之期廼未见也况彼有江南蓄积我止河南一路征敛之弊可为寒心愿陛下与宋通和俾无掣肘元兵闻之亦将敛迹河南既得息肩然后经略朔方则陛下享中兴之福天下頼防养之庆矣帝是其言即命古草议和牒文宰相言有哀祈意自示防弱遂不用监察御史钮祐禄苏卜实劾货提举毛端卿贪汚不法古为删定其奏颇有脱漏苏卜实以闻坐削官免殿三年谏官缺员复拜左补阙寻以失出人罪削官哀宗即位召为左司谏【中州集作右司谏】未几致仕居伊阳郡守为起伊川亭古性嗜酒老而未衰毎乗舟出村落间留饮或十数日不归及泝流而上老稚争为挽舟数十里不絶其为人爱慕如此正大七年卒古平生好为诗及书然不为士大夫所重时论但称其直云天兴间有右司谏陈苛者遇事辄言无少隠帝尝面奨及汴京被兵屡上封事请战一书尤为剀切时相沮之防为不行识者惜焉岢字和之沧州人
　　杨云翼字之美其先賛皇檀山人六代祖忠客平定之乐平县遂家焉云翼天资頴悟登明昌五年进士第一词赋亦中乙科【归潜志作擢词赋苐又经义魁按选举志承安间词赋经义同日御试兼试者听词赋第一名状元经义魁次之与词赋第二人同归潜志所云似与金制较合】特授承务郎应奉翰林文字累官签上京东京等路按察使事大安元年翰林承防张行简荐其材且精术数召授提防司天台兼翰林修撰俄兼礼部郎中贞祐三年迁礼部侍郎四年元及西夏兵入鄜延潼闗失守朝议以兵部尚书冨察伊尔必斯为副元帅以御之云翼言其人言浮于实必误大事不听后果败兴定二年拜礼部尚书三年筑京师子城役兵民数万夏秋之交病者相籍云翼提举医药躬自调防多所全济四年改吏部尚书凡军兴以来以战功迁授者事定之后有司辄以程式罢去云翼奏曰赏罚国之大信此辈宜从寛録以劝将来迁御史中丞有言宗室承立不法者诏云翼鞠之奏曰承立近所坐皆细事不足问向元兵掠平凉以西承立坐拥彊兵瞻望不进鄜延帅臣完顔哈逹以孤城当兵衡屡立战续愿陛下明功罪以行诛赏则天下知所劝惩矣承立由是免官哈逹遂掌机务正大则年复为礼部尚书诏集百官议省费云翼曰省费事小戸部司农足以辨之军旅大事社稷系焉宰相乃不得预闻欲使利病两不相蔽得乎帝嘉纳之是年【按益政院之设在正大三年见哀宗纪及百官志夲传误作四年谨改正】设益政院云翼为选首毎召见赐坐不名时讲尚书云翼言帝王之学一皆夲于正心诚意寻进鉴万年録圣学圣孝之类凡二十篇当时朝士廷议多顾望依违一日经筵毕因言事君之礼臣固当尽然国家之利害生民之休戚不能一一陈之则所谓礼者特虚器耳姑狥事君之虚礼而不知事君之大义国家何頼焉帝变色曰非卿朕不闻此言云翼尝患风痹至是稍愈帝问愈之之方对曰但治心耳心和则邪气不干治国亦然人君先正其心则朝廷百官莫不一于正矣帝矍然知其为医谏也夏人既通好遣学士李弁来议互市徃返不能决云翼徃议乃定【按交聘表及西夏纪正大元年和议成至四年而夏遂亡矣本传序次恐有谬误】五年卒諡文献云翼天性雅重自律甚严待人则寛交分一定死生祸福不少变国家之事知无不言贞祐中主兵者不能外御而欲取偿于宋故频嵗南伐云翼建言国家之虑不在未得淮南之前而在既得淮南之后淮南平江北尽为战地进而争利扵舟楫之间劲弓良马恐不得骋彼扼江为屯潜师于淮以防饟道或决水以潴淮南之地则我军何以善其后及时全倡议南伐又言将有事于宋者非贪其土地也第恐西北有警而南又缀之则我三面受敌矣故先动以阻其进借使宋人失淮彼江之南其地尚广岂不能伺我有警而出师耶且今之事势与防和不同泰和以冬征今以夏徃冬则水涸而陆多夏则水潦而涂淖泰和举天下全力驱乣军为前锋天时地利人事俱不同矣请以夏人观之向日弓箭手在西边者一遇敌则搏战袒射彼已奔北不暇今乃防吾城而执守臣败吾军而擒主将夏人既非前日奈何以宋人独如前日哉章奏不报时全果大败于淮上一军全没宣宗责诸将曰当使我何面目见杨云翼耶所着文集校大金礼仪续通鉴周礼辨左氏庄列赋五星聚井辨县象赋勾股机要象数杂説等藏于家
　　赵秉文字周臣磁州滏阳人防頴悟登大定二十五年进士明昌六年同知制诰上书论宰相胥持国当罢宗室守贞可大用章宗召问言颇差异法当追解帝不欲以言罪人免焉后起为同知岢岚军州事转北京路运司度支判官泰和三年刺平定州政从寛简旬日盗悉屏迹嵗饥出禄粟倡豪民以赈全活甚众大安初元兵南向议偹边策秉文言今我军聚扵宣徳列营城外渉暑雨器械弛败人且病俟秋敌至将不利当出其不意攻其必救遣临潢一军捣其虚则山西之围可解卫王不能用果以败闻贞祐初建言时事一迁都二导河三封建朝廷畧施行之明年上书愿为国家守残破一州以宣布朝廷恤民之意帝曰秉文志固可尚然卿宿儒当在左右不许兴定间拜礼部尚书知贡举坐取进士卢亚重用韵削两阶因请致仕金自泰和大安以来科举之文其弊益甚有司惟守格法所取之文卑陋陈腐茍合程度而已稍渉竒峭即遭黜落于是文风大衰贞祐初秉文主省试得李献能赋虽格律稍踈而词藻颇丽擢为第一举人遂大喧噪诉于台省且作诗谤之乆之方息俄而献能复中宏词入翰林而秉文竟以是得罪五年复为礼部尚书毎进见从容为帝言人主当俭勤慎兵刑以祈天永命帝嘉纳焉哀宗即位改益政院説书官进无逸直解贞观政要申鉴各一通正大九年汴京戒严帝命秉文为赦文以布宣悔悟哀痛之意秉文指事陈义辞情俱尽及兵退大臣欲奉表称贺秉文曰春秋新宫火三日哭今园陵煨烬酌之以礼当慰不当贺遂已三月草天兴改元诏【按哀宗纪天兴元年注云是嵗本正大九年正月改元开兴四月又改元天兴秉文草诏以三月则非开兴可知原文误今改正】洛阳人拜诏毕举城痛哭其感人如此是年卒秉文在正大间同杨云翼作龟鉴万年録上之又进君臣政要一编其他著作甚富朝使至自河湟者多言夏人问秉文起居状其为四方所重如此
　　韩玉字温甫其先相人【按中州集云五世祖继宁仕晋居析津其曾孙曰知白曰孚仕辽赐田盘山遂为渔阳人】曽祖锡仕为济南尹玉明昌五年经义辞赋两科进士入翰林为应奉应制一日百篇文不加防作元勲称防章宗叹曰勲臣何幸得此家作耶泰和中建言开通州潞水漕渠船运至都升陜西东路转运同知大安三年都城受围夏人连防邠泾陜西安抚司檄玉以鳯翔总管判官为都统府募军得万人与战败之时夏兵围平凉疑大军将至夜解去当路者忌其功反奏玉与冦有谋朝廷疑之遣使者授玉河平军节度副使且觇其军先是华州李公直以都城隔絶谋举兵入援而玉恃其兵为可用亦欲为勤王之举乃檄州郡公直军且行将佐有不从者辄以军法从事京兆统军便谓公直据华州反遣都统杨珪袭取之遂寘极刑公直曽为书约玉玉初不知为安抚所得诬玉亦预其谋玉道出华州被囚死于郡学临终书二诗壁间士论寃之子不疑字居之以父死非罪誓不禄仕藏其父临终时手书云此去冥路吾心皓然刚直之气必不下沈儿可无虑世乱时艰努力自防幽明虽异宁不见尔读者恻然
　　冯璧字叔献眞定县人承安二年经义进士调辽濵主簿县有和籴粟未给价者余十万斛散贮民居掌以富人腐败则责偿民殊苦之璧白漕司即日放散民大悦五年伐蜀章宗欲招降吴曦诏先以文告晓之然后用兵及攻散闗兵多杀获璧言与诏防相戾主帅憾之令招两当溃卒即日率鳯州已降官属谈刚李果偕行道逄军士所得子女金帛皆夺付刚使归其家军士以违制决遣之比到两当军民三万余皷舞迎劳璧宣朝防慰遣之俄转太学博士呼沙呼弑逆遂去官贞祐三年迁翰林修撰时山东河朔军六十余万口率不逞辈窜名其间诏璧摄监察御史汰逐之案劾总领萨哈珲冐劵四百余口诏杖杀之所至争自首减几及半初监察御史本温被命汰苏尔坦军于孟州军士谋变本温惶惧无措北军沈思忠以下四将屯卫州余众叛入太行诏璧代本温竟其事璧驰至卫召四将喻以帝意将士惭服不日就汰者三千人进大理丞与台官行闗中劾奏宗室重福等奸赃自是权贵侧目四年伐宋总帅赫舍哩约赫徳奉诏攻盱眙约赫徳违命由滁州略宣化无功而归诏璧鞫之璧驰入其军易以他帅下约赫徳于狱兵士哗噪璧怒责曰元帅欲以兵抗制使岂待罪之礼耶约赫徳伏地请死璧曰兵法进退自専有失机防以致覆败者斩即拟以闻时议壮之寻改礼部员外郎诏问时务璧上六事言减冗食偹选锋缓疑似以慎刑择公亷以检吏屯戍革朘削之弊权贵严请托之科又条自治策四别贤佞信赏罚听览以通下情贬损以谨天戒时御史道逺从完顔伯嘉宣慰河南发永城令簿奸赃伯嘉与令有违付令有司释簿不问又许参佐克忠等台职璧皆劾之伯嘉竟得罪去河朔叛军有窃谋南渡者行院事呼图克们都水监使摩和纳易其人不为偹叛军聨筏南渡残下邑而去命璧鞫之璧以闻冦弛偹来不战去不追在法皆当斩或言二将皆宠臣而都水赀累巨万若求援禁近必从轻典君徒结怨何益耶璧叹曰门庭之冦且不能御况大于此者乎即具所拟闻四年迁刑部郎中闗中旱诏审理狱时河中帅阿固岱及僚属十数人皆以弃城罪当死系狱待报官僚承望风防璧曰河中今日重地拟为驻跸之所若失此则河南陜西有唇亡之忧以彼宗室勲贵故使镇之平居无事竭民膏血为浚筑计一旦有警乃遽焚荡而去此而不诛三尺法无用矣竟论死未几改同知集庆军节度使致仕【按中州集载璧制诰典丽尺牍又其専门致仕后赋诗饮酒放浪山水间人望以为神仙本传详其政事故不载】正大九年河南破北归又数年卒李献甫字钦用献能从弟兴定五年登进士第正大初夏使来请和命翰林待制冯延登徃议献甫为书表官从行夏使有口辩延登不能折至以嵗弊为言献甫从旁进曰夏国与我和好百年今虽易君臣之名为兄弟之国使兄输弊宁有据耶使者曰宋嵗输吾国币二十五万匹典故具在君独不知耶献甫作色曰使者尚忍言耶宋以嵗币饵君家而赐之姓岸然以君父自居谓使者当以为讳乃今公言之使者果能主议从赐姓例虽嵗币五十万当不吝夏使语塞和议乃定天兴元年充行六部员外郎守偹之策时相倚任之以功迁镇南军节度副使兼右警廵使死于蔡州之难所着有天倪集于世
　　雷渊字希顔一字季黙应州浑源人父思名进士仕至同知北京转运使注易于世渊庶出最防诸兄不齿父殁不能安于家乃发愤入太学衣履穿坐榻无席恒兀坐读书其友啇衡每赒防之后从李之纯防遂知名登至宁元年【按卫昭王纪崇庆二年五月改元至寜而试进士则以三月故中州集作崇庆二年】词赋进士调泾州録事摄遂平县事系豪右发奸伏一邑大震称为神明寻改东平河朔重兵所在骄将悍卒倚外敌为重自行台以下皆抚摩之渊出入军中偃然不为屈不数月闾巷多画渊像虽大将不敢以新进书生遇之兴定末召为英王【中州集作荆王按宣宗子守纯兴定元年改封英王正大元年始进封荆王当依本传】府文学防拜监察御史言五事称防弹劾不避权贵出廵郡邑所至有威誉奸豪不法者立棰杀之至蔡州杖杀五百人号雷半千坐此为人所讼罢去乆之用宰相侯摰荐起为翰林脩撰一夕暴卒正大庚寅例廻谷之役渊尝上书破朝臣孤注之论引援深切主兵者沮之策竟不行
　　程震字威卿东胜人与兄鼎俱擢第震入仕有能声兴定初任陈留令治为河南第一召拜监察御史弹劾无所挠时皇子荆王为宰相家僮辈席势侵民震劾奏荆王【按守纯以正大元年进封荆王此奏在兴定初当依归潜志作英王为是】以陛下之子任天下之重不能上賛君父同济艰难顾乃専恃权势蔑弃典礼开纳货赂进退官吏纵奴侵渔细民名为和市其实胁取诸所不法不可枚举陛下不能正家而欲正天下难矣于是上责荆王出内府银以价物直杖大奴尤不法者数人未几坐为故吏所讼罢官嵗余呕血卒【按归潜志云震既闲居慨然有志于学将延致名师执弟子礼防卒士论惜之】





　　钦定续通志卷四百四十二
　　钦定四库全书
　　钦定续通志卷四百四十三
　　列传
　　金【二十一】
　　乌凌阿呼图　　　赫舍哩约赫德
　　完顔哈达　　　　伊喇布哈
　　乌凌阿呼图初爲都尉戍潼关正大八年被旨入援至偃师闻元兵径渡白坡直趋少室夜至少林寺时登封县官民已迁太平顶御寨呼图使人绐县官云吾军中家属辎重欲留此山即率兵赴汴京因摄县官下山使之前导军随而上山即险固粮亦充足遂有久住之意寻纵军下山劫掠牛畜粮糗亦分有之恒山公武仙参政色埒两行省军屯登封城南遣人约之入京呼图不肯下不得已分军四千与色埒俱东两行省军溃于中牟呼图狼狈上山色埒行省于中京征兵同保洛阳呼图惧罪乃往留其半以爲巢穴天兴二年色埒卒呼图代行省事六月敌势益重即领轻骑弃城南奔遂失中京初呼图在太平顶既顾望不进又惧人议已乃出榜募人爲救驾军得不逞之徒二十余人促令赴京行及卢店即行劫械至杖之人无不窃笑既而走蔡州帝召见慰问而心薄之防宋人攻唐州元帅乌库哩黑汉屡遣人告急即命呼图援之大败仅存三十骑而还既而以呼图爲殿前都防检罢权参政元兵围蔡呼图守西面其奴窃呼图金牌夜缒城降朝士喧播谓呼图纵之往将有异志呼图内不自安乞解军职帝慰之且赐馔以安其心呼图初罢机政颇有怨言至是始感恩无他虑矣寻权参政防守如故蔡城破投汝水死
　　赫舍哩约赫德一名志本出亲军贞祐间布萨安贞宣抚山东以约赫德爲军中提控时山东羣盗蜂起安贞遗约赫德破巨蒙等四堌又破马耳山砦杀降贼党甚众积功授行山东西路兵马都总管府事兼武宁军节度使徐州管内观察使兴定二年宋兵攻泗州约赫德赴援大破之又围盱眙宋人坚守不出以竒兵分掠境内而时遣羸卒薄城诱之宋人来拒约赫德佯北伏发击之宋人复来援合击败之移兵赴青平宋兵突出战少却旋以轻骑防其后故逗遛不与战纵之走东南薄诸河败之师还又败宋兵于连塘村三年正月败宋人于濠州之香山村二月又败之于滁州抜小江寨又抜辅嘉平山寨三月提控鄂屯沃里布已败宋兵还至濠州宋人来拒战约赫德夹击败之宋将时青袭破泗州西城五年二月约赫德将兵取之募死士以梯冲竝进大败宋兵时青南奔乃陈兵横截击之宋兵大溃遂复泗州西城三月复出兵宋境以报其役破团山贾家等诸寨进逼濠州九月率兵渡淮大破宋兵于团山元光元年以京东便宜总帅兼行户工部事宋人潜渡淮至聊林尽伐隄柳塞汴水以断粮道约赫德遣精甲破之汴流复通二年四月上言赏罚国之大信向中军战殁者皆廪给其家近以楮币折支往往不给自今愿支本色令得赡济以种储方艰诏有司给其半红袄贼寇寿颍约赫德率兵渡淮攻之连破两栅焚其村坞数十还遇宋兵阵淮南岸击杀其半寻有兵自东南来追复大败之纳哈塔禄格据邳州约赫德围之宋将高显等共诛禄格持其首缒城降招降红袄僞监军徐福统制王喜等宣宗大喜正大四年约赫德复取平阳是歳元兵既灭夏国进攻陜西德顺秦州清水等城遂自凤翔入京兆关中大震六年【按宋史纪事本末绍定二年蒙古兵围金庆阳宋绍定二年金正大六年也与哀宗纪相符原文误作五年今改正】围庆阳与副枢布哈签枢宻院事内族额尔克将兵救之七年正月战于大昌原庆阳围解诏爲左副元帅屯京兆初元谔格楞来行省因留之既解庆阳之围志气骄满乃遣还语甚不逊元主大怒亲统兵入陜西八年约赫德迁居民于河南弃京兆东还【按归潜志载约赫德事云北兵入境移镇京兆军败召还与本传稍异】至阌乡病死约赫德爲人鸷狠狼戾好结小人不听朝廷节制尤不喜文士僚属有长裾者辄以刀截去凡朝使至辄加凌侮或以酒食困之司农少卿张用章以行户部过宿辞疾不饮趋左右扶卧于牀灸之数十又以银符佩妓屡往州郡取赇州将妻皆远迎迓御史康锡上章劾之朝廷竟不治其罪好用鼓椎击人因呼曰卢鼓椎子名阿里哈呼之曰小鼓椎尝爲元帅与富察官努作乱伏诛康锡字伯禄赵州人至宁元年进士正大初由省掾拜御史劾侯挚师安石非相材近侍局宗室萨哈连声势熏灼请托公行不可使在禁近时论韪之
　　完顔哈达名瞻字景山少长兵间习弓马能得人死力贞祐三年授临潢府推官权元帅右监军时临潢兵迁与全庆两州民共壁平州哈达隷经略使乌凌阿奇珠防燕南诸帅将兵复中都行至迁安县军变杀奇珠拥哈达还平州推爲帅哈达以计诛首乱者数人是年六月元兵至平州哈达逆战知事势不敌以本军降留半歳令还守平州率所部及州民竝海西南归国进镇南军节度使兴定三年伐宋爲元帅右都监屡败宋兵抜麻城县四月夏人犯通秦哈达出兵安塞堡抵隆州夏人出歩骑逆战败之四年夏人攻绥德州驻兵于拄天山哈达将兵击之别遣提控樊泽等各率所部分三道以进俱防于山颠见夏人数万骑傅山而阵即纵兵分击泽先登摧其左军诸将继攻其右败之五年知延安府事上言诸军官以屡徙故往往不知所居地形迂直险易缓急之际恐致败事自今乞勿徙又言河南陜西镇防军皆分屯诸路在营惟老稚而已乞选老成人爲各路统军以镇抚之且督其子弟习骑射皆从之十一月夏人攻安塞堡哈达与征行元帅纳哈塔迈珠潜军裹粮倍道兼进夜袭之夏人大溃坠崖谷死者不可胜计又战于延安以功赐金有差【按续通鉴载是年蒙古侵夏夏人以兵附之入葭州进攻延安鼓鼙震天金兵大乱追杀七千余人哈达走入延安坚壁不出核之本传大不相符岂哈达隠败报捷习爲固然而即仍其旧欤】元光元年拜参知政事行省事于京兆上言北将阿勒楚尔率兵入隰吉翼州寖及荣解如此则河东非我有也河南陜西调度仰给解盐今正漉盐之时而敌扰之将失其利乞速济师捍御河中荣解司县官与军民多不相谙守御之间或失事机乞从旧法使兼军民庶几上下相得易以集事又言敌兵廹境盐利不以分人孰肯冒险而取之自输运者十与其八则人争赴以济国用从之以葭州提控王公佐言奏请驰至延安与迈珠议以兵防公佐军民屯吴堡伺隙而动诏省院议之于是命哈达率兵取葭州哈达上言屡获谍者皆云北方已约夏人将由河中葭州以入陜西防秋宜预陜西重兵两行省分制之然京兆抵平凉六百余里万一敌梗其间使不得通是自孤也宜令平凉行省内族博索领军东下与臣协御以屏潼陜敌退后复议分司爲便诏许之二年以保凤翔功进官时河中已破哈达提兵复之正大二年陜西旱甚哈达斋戒请雨雨澍歳大稔民立石颂德延安既残毁哈达招集散亡助其耕垦稍复耕稼之利讨田瑞于巩州瑞弟济杀瑞以降三年诏迁平凉行省四年二月征还拜平章政事封芮国公七年授枢宻副使初布哈面奏哈达久在军中今多事之际用违其长臣等欲与协力军务擢之相位似亦未晚故有此授十月与布哈救卫州以亲卫兵三千先尝之北兵小退翼日围解未防与布哈同行省事于閺乡以备潼关八年北帅苏布特攻破小关残卢氏朱阳潼关总帅纳哈塔迈珠求救于二省二省以陈和尚忠孝军一千都尉尔佳浑军一万往应北军退二省辄称大捷以闻既而元军攻凤翔二省提兵出关与渭北军交至晚复收兵入凤翔遂破二省遂弃京兆留庆善努守之九月元兵入河中时二相防秋还陜量以军马出冷水谷爲声援十一月元兵道饶峯关由金州而东于是二省军入邓元兵渡汉江与战于禹山前元兵小却二相以大捷驿报百官表贺九年二省军溃于阳翟之三峯山初禹山之战两军相拒元兵散漫而北金军惧其乘虚袭京城乃谋入援时元兵趋河上已二十余日所过残破焚积聚金军由邓而东无所仰给乃竝山入阳翟元兵袭之且行且战至三峯遂溃哈达知大事已去欲下马战而布哈已失所在哈达走钧州元兵堑其城外攻之不得出匿窟室中城破被杀哈达熟知敌情习于行阵重义轻财与下同甘苦遇敌輙身先之众亦乐爲之用左丞张行信尝荐之曰完顔哈达今之良将也
　　伊喇布哈本契丹人哀宗爲皇太子选充亲卫军总领宣宗大渐令布哈屯兵艮岳以备非常及即位授权枢宻院判官军国大计多从决之正大四年河朔军突入商州布哈逆战获游骑一人辄以捷闻人知其罔上而无敢言六年权枢宻副使率完顔陈和尚忠孝军一千驻邠州且令观敌势八月再复潞州诏与总帅约赫德权签枢宻院事额尔克救庆阳七年战于太昌原元军还庆阳围解还京兆未几以权参知政事与哈达行省于閺乡八年正月元军入陜西凤翔破与哈达弃京兆而东十二月元兵济自汉江两省军入邓州召诸将议由光化截江与战爲便放之渡而战爲便张惠曰截江便若纵之渡我腹空虚必爲所溃布哈麾之曰彼在沙碛且当往求之况今自来乎鼎珠高樊皆然其言哈达问之阿达茂茂以爲不然然不能夺布哈之议二十日探元兵北渡是夜进军比晓至禹山元骑已尽济矣两省立军高山各分据地势歩迎于山前骑屯于山后元兵来观观竟不前散如鴈翅转山麓出骑兵之后分三队而进哈达曰今日事势不当战且待之俄而元兵突前以短兵相接战三交元兵少退其在西者绕布哈骑后而突之爲富察鼎珠拒而退时高英军方北顾而元兵出其背拥之英军动哈达几斩英英复督军力战元兵稍却英军定复拥樊泽军哈达斩一千夫长军殊死鬭乃却之元兵回阵南向两省复议彼众号二万【续通鉴作三万】而辎重三之一相持二三日不得食乘其却退当拥之布哈曰江路已絶黄河不氷彼入重地将安归乎何以速爲乙亥元兵忽不知所在己卯逻骑还乃知元军在光化对岸枣林中昼作食夜不下马望林中往来不五六十歩而不闻音响庚辰两省议入邓就粮到林后元兵忽来突以百骑邀辎重而去金兵防不成列逮夜乃入城九年正月癸未大军发邓州趋京师骑二万歩十三万骑帅富察鼎珠富察达希布郎将阿达茂忠孝军总领尔佳谙达内族达尔欢总领尔佳额特埒提控歩军临淄郡王张惠殄寇都尉完顔阿巴高英樊泽中军陈和尚与恒山公武仙杨沃衍军合次五朶山下取鸦路元兵以三千骑尾之遂驻营伏骑于邓州道元骑来袭金军引之而东伏发元兵南避癸巳至沙河元骑五千待于河北金军夺桥以过元军既西避复南渡沙河金军欲盘营元军复渡河来袭明旦元兵増及万人且行且战至黄榆店雨雪不能进盘营三日丙申近侍入军传旨令悉赴京师复有宻旨云近知张家湾透漏二三百骑已达卫孟两省当切防领旨讫军即行元军前后以大树塞其路沃衍夺路得之军遂进至三峯山武高拥其西南杨樊拥其东北元兵俱却张惠阿达茂立山东望元兵二三十万约厚二十里谋曰此地不战欲何爲耶乃率骑兵万余乘上而下拥之元兵却须臾雪大作白雾蔽空人不相觌泥淖没胫军士僵立雪中枪槊结冻如椽有不食至三日者元军四外围之炽薪燔牛羊肉更逓休息乘金军困惫乃开钧州路纵之走而以生军夹撃之金军遂溃声如崩山忽天气开齐日光皎然无一人得逃者武仙率三千骑入竹林中杨樊张三军争路元兵围之数重及高英残兵共战于柿林村南沃衍泽英皆死张惠歩持大枪奋战而没布哈走京师未至追擒之械至官山问降否往复数百言但曰我金国大臣惟当境内死耳遂见杀



　　钦定续通志卷四百四十三
　　钦定四库全书
　　钦定续通志卷四百四十四
　　列传
　　金【二十二】
　　博索　　　持嘉喀齐喀　　　图克坦乌登实嘉纽勒欢　　　富察官努
　　博索名承裔末帝承麟兄也兴定元年为元师左都监行帅府事于鳯翔是年诏陜西行省伐宋出盐井屡败宋兵遂拔西和州克成州夷其险而还三年破虎头关遂取兴元及洋州宣宗大悦进博索官一阶时朝议以兰州当西夏冲久为敌据将遣博索复之博索奏曰臣近入宋境经渉险阻数千里士马疲弊未得少休而欲重为是举甚非计也不若息兵养士以备从之未几权参知政事行省平凉四年夏兵三万由高峯岭入冦定西州环城为栅博索遣乌库哩长寿等出战大败之先是夏兵数十万分寇龛谷鄜延大通诸城帝召博索等授以方畧命发兵袭其浮桥遂趋西凉别遣将取大通城畧夏地博索驰至临洮遣总管钮祜禄古尔锦积石州刺史图克坦牙武各摄帅职率兵西入攻大通克之因招来被胁僧俗人皆按堵如故二年冬哀宗即位边事益急正大五年拜平章政事博索居西垂几十年当宋夏之交虽颇立微效皆出诸将力本恇怯无能性复贪鄙及为相专愎尤甚尝恶堂食不适口以家膳自随国家颠覆初不恤也九年正月诸军败绩于三峯山元兵长驱趋汴令史杨居仁请乗其逺至击之博索不从乃遣完顔莽伊苏等部民万人开短堤决河水以固京城功未毕而骑兵奄至莽伊苏等皆被害丁壮无得反者初元兵破卫州宣宗南迁移州治于宜村渡筑新城于河北岸去河不数歩惟北面受敌而以石包之岁屯重兵于此元兵屡至不能近至是弃之随为元兵所据三月京城被攻大臣分守四面博索主西南受攻最急楼橧垂就辄摧命取竹为防帘大索竟无所得博索怒欲斩之员外郎张衮附所司耳语所司懐金三百两径往赂博索家僮果得之已而兵退朝廷议罢之博索不自安乃谓令史元好问曰我妨贤路久矣为我撰乞致仕表时已遣使持诏至其第令致仕既废军士恨其不战误国扬言欲杀之博索惧一夕数迁冬十月复起博索为平章政事昼出京计十二月车驾至黄陵冈博索奏曰圣体不便鞍马且不可令元兵知帝所在今可驻归徳臣等率降将往东平俟诸军到可一鼓而下帝以为然时帝已遣官努将三百骑探沤麻冈未还帝将御船赐博索剑得便宜从事决东平之策明年正月朔归徳守臣以粮来饷遂就其舟以济命博索攻卫州诸军皆听节制萨布谓帝曰北行议已决不可中变帝曰丞相当与平章和同完顔仲徳持御马衔苦谏曰存亡在此一举卫州决不可攻帝麾之曰参政不知博索发自蒲城迁延八日始至卫猝无攻具及闻元兵济自张家渡遂班师元兵踵其后战于白公庙败绩博索等弃军遁【按宋史纪事本末云博索往卫州纵军四掠哭声满野所过丘墟公私皇皇人情始叛故卫州坚守而防古之追无一援者以至于败】车驾还次蒲城东三十里博索至仓皇言于帝曰今军已溃元兵近在堤外请圣主幸归徳帝遂登舟时夜已四更矣狼狈入归徳博索收溃兵大桥惧不敢入帝遣防卫迎之既至并其子下狱诸都尉司军以博索不战而退发愤出怨言帝乃暴其罪囚之七日饿死博索目不知书奸黠有余簿书政事闻之即解善谈议接人则喣喣然好货殖能捭阖中人主心遂浸渍以取将相既富贵起第于汴之西城规模拟宫掖婢妾百数皆衣金缕奴隶月廪与列将等犹以为未足也帝尝遣中使责之曰卿汲汲于此将无北归意耶博索终不悛以及于祸
　　持嘉喀齐喀性刚愎好自用朝廷以才干任之宣宗时累迁兰州刺史提控军马贞祐四年夏人围定西辇致攻具将取其城喀齐喀及杨噶拉等率兵鏖战走之兴定元年授同知临洮府事陜西行省奉诏伐宋喀齐喀驻来远寨以张声势二年宋兵侵临洮喀齐喀击走之三年迁元帅左都监行元帅府事于巩州四年夏人犯边喀齐喀讨之与提控乌库哩世鲜都统王定等屡败夏兵于新泉城夏人攻巩州喀齐喀生擒夏将讯知其谋饬兵严备俄而兵至搏战却之杀伤以万计夏人拔栅而去喀齐喀伏甲要地邀之复蹑其后斩首甚众以功遥授平西军节度使元光元年元将古布哈攻鳯翔朝廷命喀齐喀将兵援之二年元兵及夏人步骑数十万围鳯翔东自扶风岐山西连汧陇皆其营栅攻城甚急喀齐喀尽力御之是岁升签枢密院事哀宗即位拜参知政事权枢密副使正大八年邓州驰报元兵破峣峯关由金州东下院官同奏元军冒万里之险歴二年之久方入武休劳苦已极为吾计者以兵屯睢郑昌武归德及京畿诸县以大将守洛阳潼关怀孟等处严兵备之京师积粮百万斛令河南州郡坚壁清野彼深入之师欲攻不能欲战不得师老食尽不击自归矣帝太息曰敌至不能迎战徒自保何以为国乃诏哈达布哈等屯军襄邓九年两省军溃于三峯山元兵进薄京师三月庚子议曹王出质元兵北行苏布特攻城既有纳质之请即云我受命攻城但曹王出则退不然不罢也【按续纲目曰金主遣曹王额尔克为质请和苏布特闻之曰我受命攻城不知其他与本传语异】癸卯曹王出诣军前元兵并力进攻喀齐喀先以守鳯翔自夸及是守西北隅其地受攻最急语言失措面无人色凡十六昼夜始罢攻喀齐喀以大兵退议入贺诸相皆不欲独喀齐喀以守城为己功持论甚力权参政内族色埓曰城下之盟诸侯以为耻况以罢攻为可贺欤喀齐喀怒曰社稷不亡帝后免难何为不喜防学士赵秉文不肯撰表议遂寝是月喀齐喀罢枢密有投匿名书于御路云副枢喀齐喀总帅萨哈参政恩楚皆国贼朝廷不杀众军亦须杀之卫士以闻萨哈饮药死恩楚称疾不出惟喀齐喀坦然若无事者帝亦无所问由是军国之事尽归喀齐喀矣是年【按天兴元年即正大九年也本传巳书九年矣于此复纪天兴元年易渉防紊今改正】七月【归潜志作八月】权参知政事色埒恒山公武仙合军自汝州入援诏以喀齐喀为枢密使统京城军万五千应之八月驻于近郊候益兵乃进屯中牟古城凡三日闻色埒军溃即夜弃辎重驰还言者谓喀齐喀始则抗命不出中则逗遛不进终则弃军先遁不斩无以谢天下帝贷其死免为庻人籍其家以赐军士防元将苏布特遣人招之喀齐喀即治装欲行崔立邀饯于省赆以白金二百明日复诣省别立方对语适归徳行省文书至传哀宗语谕曰卿朕老臣中间虽废出未尝忘卿今崔立为变卿处旧人尚多若能反正与卿世袭公相立怒叱左右系之狱斩之
　　图克坦乌登不知其所始累官中京留守招亡命千人号熊虎军剽掠南鄙宋人亦时时报复边民骚动乌登资性深刻而好设耳目凡诸将官属下及民家细事令亲昵日报之务为不可欺天兴元年正月元兵入饶风移乌登行省閺乡以备潼关图克坦伯嘉为关陜总帅便宜行事防召乌登入援遂与潼关总帅纳哈塔和硕秦蓝总帅完顔重喜高平都尉苖秀荡寇都尉珠嘉茂振武都尉张翼及虎威鹰扬葭州刘赵二帅军十一万骑五千尽撤秦蓝诸隘备从虢入陜同华閺乡军粮数十万斛备关船二百余艘皆顺流东下闻元兵近粮皆不及载船悉空下复尽起州民运灵宝硖石食粟游骑至杀掠不胜计又遣陜州观察副使穆延苏页以船往运潼关閺乡粮行及灵宝北河夹滩防元将古鲁罕扎攻义军张信侯三水寨不克苏页船至即降元兵得之遂破侯张初乌登发閺乡拜天赏军人白金三两将校有差又日造银器及兵幕牌印库藏一空欲劫民财以资军苏哷谏之而止有李先生者谏曰元兵今在河南河北空虚可先取卫州出其不意彼必分兵北渡京师即得少寛相公入援亦易为矣乌登大怒谓泄军机斩之遂行军士各以老幼自随商贾亦从迁避妇女皆嫁士卒竟亦有强娶夺者是日军出两东门不遵洛阳路由州西南径入大山冰雪中诸帅皆叛去山路积雪
　　画日冻释泥淖及胫随军妇女弃掷幼稚哀号盈路至鐡岭元兵絶其归路金兵已数日不食困惫不支完顔重喜先降元军斩于马前郑倜劫苗英降英不从杀之携其首以降于是士卒大溃乌登和硕提数十骑走追骑擒得杀之是役也荡寇鹰扬诸都尉及西安金鸡等军脱走者百才一二苏哷窜归有报图克坦伯嘉迎之陜州自军出日有逃还者伯嘉皆抚纳之军稍振七月复召伯嘉入援以权西安军节度使阿布哈努色尔代之巩昌知府元帅完顔呼沙呼入陜州诏拜参知政事行尚书省事寻召呼沙呼赴南阳留山寺又以努色尔权参知政事行省时赵伟为河解元帅屯金鸡堡军食尽屡白陜省无粮可给乃自往永宁劝喻伟颇为小民所信往往献粮或导其发藏南县把隘军提控以伟横恣言于行省行省遣赵提控者权元帅守永宁元村寨伟还金鸡元兵巳破元村寨伟攻解州不能下密遣总领王茂入陜州乗夜召伟军八百渡河入城劫杀行省以下官属二十一人诬奏努色尔等谋反朝廷知其寃而莫敢诘就授伟元帅左监军明年三月降于元伟之变绛州录事张升谓知识者曰我本小人受国家恩不能从反贼赴水死及图克坦伯嘉郑西之败间道入京为帝言铁岭败状于是籍重喜和硕乌登家赀暴乌登为罪首牓之通衢
　　实嘉纽勒欢本名实禄兴定三年为元帅右都监行平凉元帅府事上言镇戎赤沟川东西四十里地无险阻当夏人往来之冲明年春当城镇戎彼必来挠乞徴旁郡兵声言防防且令鄜巩各屯兵境上示进伐之势以掣其肘臣领平凉之众入攻其心腹则镇戎可城而彼亦不敢来犯又所在官军多河北山西失业之人家属仰给县官每患不足镇戎肥沃平衍若授以荒田使耕且战则县官省费而食亦足矣其余边郡亦宜一体措置帝嘉纳焉迁昌武军节度使又言商洛重地西控秦陜东接河南军务繁密宜选才干士为防御使摄帅职以镇之旧来诸隘守御官并从帅府辟置多其亲昵殖产营私当代又复保留为害最甚宜令枢府选举以革其弊又州之戍兵艰于餽运合依屯田以免转输又每年防秋诸隘守者不过数十人余尽屯保安石门大荆洛南为应援相距逺至百里仓猝岂能徴集宜近隘筑营徙见兵居之以待缓急又南边所设巡检十员兵卒千人此乃平时以诘奸细者已有大军宜悉罢去朝廷略施行之正大九年以行枢密院事守归徳元将特黙岱来攻提控张定夜出斫营发数炮而还定平日好谈兵纽勒欢令自募一军使为提控小试而胜上下遂恃以为可用元军中有献决河之策者主将从之水从西北而下至城西南入故濉水道城反以水为固围稍缓天兴二年帝至归德时城中止有马用一军七百人【哀宗纪作二百八十余人】官努忠孝军四百五十人河北溃军至者皆纵遣之【按宋史纪事本末云时随驾亲军及河北溃军渐集纽勒欢惧不能给乃遣令出城及就粮于徐陈宿三州是纵遣官军致富察官努之变者纽勒欢也本传不载其谋谨识于此】帝时召用计事而不及官努故官努有异心朝廷知两人不协恐生变命宰相锡宴省中和解之用遂撤备官努乃以兵攻用杀之遂驱纽勒欢至言自车驾到上供不给汝罪何辞拥至其家检出所有金贝然后杀之即提兵入见言实嘉纽勒欢等反臣杀之矣帝不得己就赦其罪且暴纽勒欢之恶后其侄大安入蔡上言求湔雪帝乃复其官
　　富察官努少尝为元兵所虏后自拔归收充忠孝军万户月给甚优日与羣不逞博为有司所劾诏勿问伊喇布哈攻平阳官努请行论功第一迁提控三峰山之败走襄阳説宋制使以取邓州自効已而知汴城罢攻复谋北归遣伊喇瑠格説邓帅聂赫称欲劫南军为北归计瑠格以情告聂赫聂赫欲就瓮城中擒之官努知事泄乃忠孝军提控姬旺诈为唐州太守械送北行因得入汴或言其出入南北军行数千里不慑智略可取使权副都尉未几提军数百驰入元军猎骑中生挟一回纥而还又以军至黄陵几获镇州大将于是中外皆以为可用遂拜元帅统马军天兴元年十二月从哀宗北渡平章博索率诸将战官努功居多及渡河朔惟官努一军号令明肃秋毫无犯明年正月帝至归徳知府实嘉纽勒珲以军众食寡请令河北溃军至者就粮徐宿陈三州亲卫军亦遣出城就食帝不得已从之乃召谕官努曰纽勒珲尽散卫兵卿当小心是时惟官努忠孝军四百五十人马用军七百人留府中用本果毅都尉帝至归徳始升为元帅又尝召之谋事而不及官努故官努始有图用之志官努既总兵柄私与国用安谋欲邀帝幸海州不从又请北渡再图恢复纽勒珲沮之自是有异心矣帝窃忧之以马军总领赫舎哩阿里哈内族锡馨阴察其动静二人知官努不能制反泄帝意官努遂杀马用纽勒珲遣都尉马实劫直长把纳绅于帝前帝掷劔于地曰且留侍我实不敢迫而退凡杀朝官左丞李蹊已下三百余人军将禁卫民庶死者三千郎中完顔呼喇勒都事冀禹锡赴水死【按原史此下附冀禹锡传今改作专传归忠义门此从删】帝不得己赦其罪以为枢密副使权参知政事初官努之母为元兵所得至是帝命因其母请和官努密与元将特黙岱约欲劫帝以降特黙岱信之还其母乃日往来讲议帝密令以金银牌与其来使勿令还营因知王家寺大将所在故官努画斫营之防五月五日祭天阴备火枪战具率忠孝军四百五十人自南门登舟由东而北夜杀外隄逻卒遂至王家寺四更接战初小却再进官努以小船分军伍七十出栅外腹背攻之持火枪突入元军不能支即大溃溺水死者凡三千五百余人尽焚其栅而还遂拜官努参知政事兼左副元帅兵既退官努入亳州留锡馨总其军帝御照碧堂无一人敢奏对者曰自悲泣于是密谋诛官努再召之还谕以幸蔡事官努愤愤而出帝决意诛之复召议事奉御钮祜禄温绰伏照碧堂门间官努进见从后刺其肋遂杀之忠孝军闻难皆擐甲帝亲抚慰以安反侧初官努尝从内族色埒黙过蔡知备御不及睢阳力争幸蔡议号于众曰敢言南迁者斩众以官努为无君讽帝早为计遂诛之后遣乌库哩布希如蔡还言其城池兵粮果不足恃上已在道无可奈何及蔡受兵始悔不用官努之言特诏尚书省月给其母妻粮俾无失所
  </div>
  <div class="pagination">
   <a href="钦定续通志_page226.html">
    上一页
   </a>
   <span>
    ...
   </span>
   <a href="钦定续通志_page222.html">
    222
   </a>
   <a href="钦定续通志_page223.html">
    223
   </a>
   <a href="钦定续通志_page224.html">
    224
   </a>
   <a href="钦定续通志_page225.html">
    225
   </a>
   <a href="钦定续通志_page226.html">
    226
   </a>
   <span class="current-page">
    227
   </span>
   <a href="钦定续通志_page228.html">
    228
   </a>
   <a href="钦定续通志_page229.html">
    229
   </a>
   <a href="钦定续通志_page230.html">
    230
   </a>
   <a href="钦定续通志_page231.html">
    231
   </a>
   <a href="钦定续通志_page232.html">
    232
   </a>
   <span>
    ...
   </span>
   <a href="钦定续通志_page228.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
