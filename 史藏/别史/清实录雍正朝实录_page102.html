<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 102 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 102 页/共 216 页</h1>
    <div class="content">○礼部议覆。四川巡抚宪德疏言、黎大所旧系州治。后以人士稀少。生童寄籍于各府州县考试。今生齿日繁。文风渐盛。请设立一学。取进文武童生各六名。并拨荣经县训导一员。专司课士。其在外府州县卫寄籍入学、已经补廪者。仍听其于寄籍之处考试。挨次出贡。其余增附生及武生、改归黎学肄业考试。应如所请。从之　　

○乙亥。谕内阁。朕前降上□日、令各省督抚提镇等、将副将参将、分别列为一等二等三等。出具考语。密咨兵部。缮摺进呈。但思人之存心行事、亦有先后易辙者。若以等次考语既定。不便改易。则身列优等者、或有自恃妄为之心。而身列下等者、将不复有奋励上进之念。非随时造就之道也。著再行文督抚提镇等。若先经分别等次咨部之各员内。或怠惰前修。或悛改旧习。则当优等降为劣等。劣等升为优等。该督抚提镇、据实移咨兵部、不必回护前言。若前任上司所定、而后任有应当更改者。亦照此咨部。将此通行各省武弁等、皆令知之　　

○谕兵部。嗣后白都纳、船厂、黑龙江等处。补授世袭佐领。遇有应袭之人年幼、不能办理事务者。亦照京城例、著人署理。其应袭之人、与应署理之人、一并送来引见。著转行各该将军知之　　

○正黄旗满洲副都统萨尔禅、缘事革职。调镶红旗汉军副都统唐喀、为正黄旗满洲副都统。以侯噶尔萨、为镶红旗汉军副都统　　

○解江西按察使柳国勋任。升江西盐驿道胡瀛、为江西按察使司按察使　　

○裁安徽南陵县峨岭司巡检一员。从安徽巡抚魏廷珍请也　　

○丙子。谕内阁。朕览律例旧文。于名例内载有八议之条。曰议亲。议故。议功。议贤。议能。议勤。议贵。议宾。此历代相沿之文。其来已久。我朝律例。于此条虽具载其文、而实未尝照此例行者。盖有深意存焉。夫刑法之设。所以奉天罚罪。乃天下之至公至平。无容意为轻重者也。若于亲故功贤等人之有罪者。故为屈法以示优容。则是可意为低昂、而律非一定者矣。尚可谓之公平乎。且亲故功贤等人。或以效力宣劳、为朝廷所倚眷。或以勋门戚畹、为国家所优崇。其人既异于常人。则尤当制节谨度、秉礼守义、以为士民之倡率。乃不知自爱而致罹于法。是其违理道而蹈愆尤。非蚩蚩之氓、无知误犯者可比也。倘执法者又曲为之宥。何以惩恶而劝善乎。如所犯之罪。果出于无心而情有可原。则为之临时酌量、特与加恩。亦未为不可。若预著为律。是于亲故功贤等人未有过之先。即以不肖之人待之。名为从厚。其实乃出于至薄也。且使恃有八议之条。或任意为非。漫无顾忌。必有自干大法而不止者。是又以宽容之虚文、而转陷之于罪戾。姑息之爱。尤不可以为优恤矣。今修辑律例。各条务俱详加斟酌、以期至当。惟此八议之条。若概为删去、恐人不知其非理而害法。故仍令载入。特为颁示谕上□日。俾天下晓然于此律之不可为训。而亲故人等、亦各知儆惕而重犯法。是则朕钦恤之至意也　　

○谕兵部。乌蒙镇雄等处。猓夷不法。已经巢□刀抚。今又有匪类余党。私自啸聚。现在用兵擒拏。所有用兵事宜。俱著总督鄂尔泰节制调度。其四川建昌等处派兵堵截。亦听鄂尔泰节制调度　　

○升浙江布政使彭维新、为礼部右侍郎。调广东布政使高斌、为浙江布政使司布政使。升山西按察使蒋泂、为广东布政使司布政使。广东盐运使史在甲、为山西按察使司按察使。吏部郎中公元、为广东按察使司按察使　　

○以都察院左佥都御史徐湛恩、协办河东河道事务　　

○丁丑。谕工部。阙里文庙工程。关系重大。著山东巡抚塞楞额、督催办理。务期工程坚固克期告竣。不得惜费省工。耽延时日。报竣之后。朕尚欲亲诣展礼。或遣王大臣前往恭代。并查勘工程。将此速行塞楞额、遵上□日奉行　　

○添设浙江海宁县巡盐千总一员。兵一百名。驻长安镇。从浙江总督李卫请也　　

○户部议覆。四川巡抚宪德疏言、入川人民众多。酌量安插。以一夫一妇为一户。给水田三十亩。或旱地五十亩。如有兄弟子侄之成丁者。每丁增给水田十五亩。或旱地二十五亩。若一户内老小丁多、不敷养赡者。临时酌增。俱给以照票、令其管业。至应给牛种口粮。请照滇省之例。每户给银十二两。仍令五户环保。其水旱田地。定于三年五年升科。所领牛种价银。统于原籍地方官追赔。免其在川扣还。均应如所请。从之　　

○兵部议覆。奉天将军觉罗伊礼布条奏奉天事宜。一、锦州新边。白石嘴、新台门二处。关系甚属紧要。请将旧边官兵、移驻防守。一、奉天所属十四城。旧设城守尉十员。协领二员。掌印防御二员。请照在京八旗正副参领佐领骁骑校之例。于有城守尉处、委副城守尉。有协领处、委副协领。有掌印防御处、委副掌印防御各一员。令其公同办理。一、山海关外。奉天所属看守边门及沿途驻防官员。请照驿丞等官。给与印信。以杜文移往来、私窃更换之弊。一、奉天旗民杂处。请遴委贤员。会同地方官。彻底清查。系民则归州县管辖。系旗人则查明各该旗分、入于各该佐领册内管辖。庶奸匪不得潜藏。如清查官员、有借端扰累旗民者。即行查参。均应如所请。从之　　

○戊寅。上回宫　　

○谕兵部。武弁之千把总。虽系微末之员然兵丁出身行伍由此进阶。多有洊历至大员者。但其职分卑微。易遭参革。内中如行止不端。官箴有玷。或嗜酒赌博。性情乖张或衰惰废弛。才技庸劣者。令其罢黜固无足惜。至于因公挂误。而其人平日效力勤慎。有志向上。弓马熟娴。身材壮健者。一经缘事革退。营中拘于废弁。不便复令食粮。遂至放废终身。实为可惜。著督抚提镇、通行所属。于革职千把内。遇有才技可用之人。而所缘之事。实属因公无关官箴品行者。仍准入伍食粮。俾得再图上进之路庶人才不致沦弃。而于营伍亦有俾益。倘有徇情受托。将不堪之废弁、滥收入伍者。一经发觉。将准其食粮之该管官。照徇庇属员例议处、以儆冒滥　　

○予故江宁将军常寿、祭葬如例　　

○免直隶宝坻县、雍正五年分水灾额赋有差　　

○己卯。兵部议覆。两广总督孔毓珣疏言、广西太平府之思陵西南半壁。与安南之禄州密迩。请拨左江镇标内把总一员带兵五十名。驻防思陵州。归新泰营参将管辖。至南丹土州。向有锡矿。请将来宾把总一员。兵八十名。再拨河池营兵二十名。一同移驻锡厂地方。听河池参将管辖。所遗来宾一汛。于提标内拨兵防守。再南丹之六寨哨。与岜坪哨之者扛地方。人悍地险。请拨柳庆协千总一员。于该协左右两营、各抽兵三十名。令千总带兵四十名。驻防六寨哨。委队目一名。带兵十九名。驻防者扛。应如所请。从之　　

○庚辰。调山东兖州总兵官杨国相、为湖广永州总兵官。湖广永州总兵官岳含奇、为山东兖州总兵官　　

○敕封江南淮安府清口风神、为清和宣惠风伯之神　　

○云贵总督鄂尔泰疏报、化导生苗木林工乜等一百一十五寨。输诚纳赋。附载版图。下部知之　　

大清世宗敬天昌运建中表正文武英明宽仁信毅大孝至诚宪皇帝实录卷之六十七


大清世宗敬天昌运建中表正文武英明宽仁信毅大孝至诚宪皇帝实录卷之六十八　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正六年。戊申。夏四月。辛巳朔。享太庙。上亲诣行礼　　

○上诣恩佑寺行礼毕。幸圆明园　　

○谕议政王大臣等。阿尔泰换班兵丁。八月内、方得到彼。换回兵丁、俟到后起程。于十一月尽、方能至京。时既严寒。兵丁不无苦累。如何可使换回兵丁、预先起程。不受寒冻。即能至京。著议奏。寻议、查自归化城至扎克拜达里克。有上海新驿旧驿阿拉克诺海古尔班赛堪五路。若令换班兵丁、于四月二十间起程。由张家口至归化城。分作四路。博尔屯、查克旦、塔拉图、诺穆柱分领。各由一路而行。再令归化城都统丹晋等、每路选派熟识道路之参领佐领等官各一员。令其选择水草。引路前行。大约于七月二十间。可至扎克拜达里克。应令军营兵丁。俱预在扎克拜达里克等候。此际暂派盛京船厂官兵、令其哨望。俟换班兵丁到时。即令起程。仍令熟识道路官员、沿途指引。可于十月二十间至京。庶官兵不受寒冻。从之　　

○壬午。升正黄旗火器营参领姜密、为昭陵总管　　

○吏部议覆。山西巡抚觉罗石麟疏言、蒲州为三晋之咽喉。泽州当冲繁之重地。仅设直隶州。不足以资弹压。请升州为府。各设知府一员。同知一员。经历一员。统辖原隶之四县。附郭各添设知县一员。专理一邑之事。所有二州学正、改为教谕。吏目、改为典史。再、蒲州之永乐镇。距城一百二十里。泽州之拦车镇。系南北行旅往来之所。请将二府新设之同知。分防二镇。以专缉捕之责。应如所请。从之。寻定蒲州新升府曰蒲州府。泽州新升府曰泽州府。蒲州附郭县曰永济。泽州附郭县曰凤台　　

○旌表河南中牟县烈妇、李贵妻沈氏。拒奸不污。自缢殒命。给银建坊、入祠致祭如例　　

○甲申。以翰林院编修马金门、充日讲起居注官　　

○调镶黄旗满洲都统鄂善、为镶白旗汉军都统。以署领侍卫内大臣侯陈泰、为镶黄旗满洲都统。仍兼署领侍卫内大臣　　

○旌表山东烈妇、益都县高源妻刘氏。郯城县刘煜含妻张氏。俱夫亡投缳。从容殉节。各给银建坊、入祠致祭如例　　

○乙酉。川陕总督岳钟琪疏言、陕甘两省丁银、照各省以粮载丁之例题请。奉上□日允行在案。今查应减丁银之朝邑等二十一州县。于未及摊定之先。照原额徵收。共银六千七百九十二两。若按户退还。则粮户畸零。难于散给。必致胥吏中饱。应请存贮司库。以充兵饷。得上□日。该督既称按户退还。必滋胥吏中饱之弊。著照所请、停其退还。但此项银两。系陕民输纳之物。著留贮陕西。于地方公事、如积贮兴修之类。有裨益于民者。该督抚酌量奏闻。动支应用。不必拨充兵饷　　

○丙戌。补行直隶古北各协营雍正五年分军政。卓异官二员。年老官一员。才力不及官一员。分别升赏处分如例　　

○喀尔喀贝子达济故。遣官致祭　　

○丁亥。谕兵部。官员罚俸之事。若有纪录者。例应准其抵销。无纪录者。虽有所加之级。俱不准抵销。但纪录既可抵销罚俸之事。则所加之级。亦可改为纪录抵销。嗣后在京八旗武官、凡有罚俸之事。若情愿将议叙等事所加之级、改为纪录抵销罚俸者。准其改抵。惟特恩所赏之级。俱不准改抵　　

○刑部议奏、署直隶总督吏部尚书宜兆熊、吏部右侍郎刘师恕、失察革职大名府知府曾逢圣一案。应降级调用。得上□日。宜兆熊、刘师恕、俱著降调。暂署直隶总督事务　　

○庚寅。谕内阁。积贮米谷。所以备旱涝缓急之需。民命攸关。最为切要。朕无时不加训饬。严其考成。务期地方有司。实力奉行。庶可有备无患。又念仓廒若不坚固。必有霉烂亏折等弊。是以雍正四年、谕令各省加意修理。但恐有司视为具文。奉行不力。且新旧官未定仓廒交代之例。或去任之员。以损坏渗漏之廒座。任意交代。贻累于后官。或接任之员。有霉烂亏空等情。而藉口旧日仓廒之不修。委咎于前任。似此种种弊端。皆于积贮之政。大有关系。嗣后著将各府州县仓廒、入于交盘项内。新旧交代。若有倾圯渗漏之处。著接任官即行揭报。傥有徇情滥受者。即系接任官之责。除照例处分外。仍令赔修。如此、则有司各顾考成。于积谷养民之道。实有裨益。其如何定例之处。著九卿会议具奏。寻议、嗣后各府州县仓廒。俱造入交盘项内。若有木植毁烂。倾圯渗漏者。著接任官即行揭报。将前任官照例议处赔补如接任官有徇隐滥受者。亦照例议处。仍令赔修。其霉烂亏空米石。著限年赔完。限内不完。照例治罪。从之　　

○署南赣总兵官张溥疏言准巡抚布兰泰咨开本标。随丁名粮。俱行招募补足。已将随丁名粮六十分。考补五十四分。暂六分。再行考补。得上□日。从来文武原属两途。其养廉用度。亦各不侔。督抚为封疆大吏。全在察吏安民。抚辑地方。一应衙门用度。耗羡等项。足资为用。随丁名粮。固可革除。提镇专任戎行。责在整顿营伍。训练士卒。一应衙门用度。舍随丁名粮之外。别无所出。武臣由将备升至总兵。阶级既峻。其用度自应宽裕。傥将此项裁革。无以养廉。势必诸事掣肘。且衙门用度不敷。即有廉洁之员。亦易改操。此揆情度理有不当革除者。今布兰泰将伊随丁名粮裁补。并镇臣之随丁名粮、亦勒令革除。殊非中道。著兵部行文布兰泰知之　　

○予故副都统兼察哈尔总管哈济噶尔祭葬。赠都统衔　　

○壬辰。谕内阁。凡监禁之斩绞重犯越狱。显系该管官疎纵之故。若但照例革职。转得脱然事外矣。嗣后应将疎纵之州县等官、限满不获者。照例革职。仍留地方。与接任官协同缉捕。果能将越狱之犯。缉拏全获。准将该员送部引见。酌量开复。俾尚有自新之路。若三年限满。仍不能拏获。或不能全获。俱著该督抚奏闻请上□日。如此、则疎纵者知所儆惧。而尽心捕逃者。亦尚可邀恩。其如何详细定例之处。著九卿议奏。寻议、嗣后因斩绞重犯越狱降调之员。仍留地方。令其设法。与接任官协同缉捕。如三年限满。一名不获。照二名不获例。降三级调用。二名不获。照三名不获一名。例革职。二名不获。后止获一名者。仍照二名不获例。降三级调用。军流以下罪犯越狱脱逃。应仍照定例。一二名者罚俸一年。三四名者降一级调用。从之　　

○癸巳。免直隶。永清县梁城所、雍正五年分水灾额赋有差　　

○甲午。升通政使缪沅、为内阁学士兼礼部侍郎　　

○免直隶文安、玉田二县、雍正五年分水灾额赋有差　　

○乙未。升山西杀虎口副将魏麟、为直隶正定总兵官　　

○丙申。礼部遵上□日议覆。革职降级留任官员。职掌班次。一切照旧。惟朝服顶带。与职任不符。班联未昭画一。请嗣后凡文武大小官员革职降级。奉上□日留任者。除升转开列。及停扣俸禄之处。俱照例遵行外。其朝服顶带准仍照本任品级。庶班联秩然。体统昭而观瞻肃矣。从之　　
</div>
    <div class="pagination">
<a href="清实录雍正朝实录_page101.html">上一页</a><span>...</span><a href="清实录雍正朝实录_page97.html">97</a><a href="清实录雍正朝实录_page98.html">98</a><a href="清实录雍正朝实录_page99.html">99</a><a href="清实录雍正朝实录_page100.html">100</a><a href="清实录雍正朝实录_page101.html">101</a><span class="current-page">102</span><a href="清实录雍正朝实录_page103.html">103</a><a href="清实录雍正朝实录_page104.html">104</a><a href="清实录雍正朝实录_page105.html">105</a><a href="清实录雍正朝实录_page106.html">106</a><a href="清实录雍正朝实录_page107.html">107</a><span>...</span><a href="清实录雍正朝实录_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
