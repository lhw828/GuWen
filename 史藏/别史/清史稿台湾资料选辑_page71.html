<!DOCTYPE html>
<html>
 <head>
  <meta charset="utf-8"/>
  <title>
   清史稿台湾资料选辑 - 第 71 页/共 85 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清史稿台湾资料选辑 - 第 71 页/共 85 页
  </h1>
  <div class="content">
   杨岳斌

　　杨岳斌

　　杨岳斌原名载福，字厚庵；湖南善化人，原籍干州。祖胜德，乾隆末，从剿苗，战殁永绥。父秀贵，以荫，官至直隶独石口副将。

　　岳斌幼娴骑射，补湘阴外委，从剿新宁匪。咸丰二年，守湘阴有功，擢宜章营千总。三年，曾国藩创立水师，拔为营官。战岳州，水陆皆溃；独岳斌一营力拒，不败。四年，战湘潭，焚贼舟数百，复其城；擢守备，赐花翎。国藩重整水师，进规岳州；岳斌与彭玉麐为前锋，伏船雷公湖，诱贼舟至夹击，连战皆捷。贼再至，沿东岸斜击之；手挺矛刺，杀贼酋汪得胜，夺其舟，贼无还者。擢都司，赐号「彪勇」巴图鲁。进战擂鼓台，乘舢板冲贼屯纵火，贼阵乱，大破之，克岳州；擢游击。总兵陈辉龙率后队至，狃前胜，欲乘风攻城陵矶；岳斌曰：『顺风难收队，不可行也』！不从。遇贼伏，竟败，辉龙及知府褚汝航、同知夏銮、游击沙镇邦皆战死，岳斌军独完。既而贼为陆师所败，将遁；要击之，平两岸炮台，搜螺山倒口贼舟，寻夜袭嘉鱼黄盖湖，岳斌先入，被火伤，舟覆落水；跃上别船，大呼陷阵，焚贼舟数十。遂会湖北军进屯金口，破汉阳关贼营；攻塘角，至青山，焚其垒；贼遁，焚其辎重，武昌、汉阳皆复。擢参将，授湖南常德营副将。诸军进规田家镇，岳斌由中路先发，克黄州。及武昌县破，援贼于蕲州逼田家镇；偕彭玉麟分队毁横江铁锁，焚贼船四千余皆尽，漂尸数万，遂拔田家镇，蕲州贼亦遁去。岳斌昼夜进战，积劳呕血。诏嘉其劳勚最着，加总兵衔。五年，水陆会攻九江，岳斌以疾留武穴；寻假归。水师恃胜锐进，前队舢板入鄱阳湖，贼树栅湖口扼之，不得出；而留九江者，亦屡为贼所袭。岳斌闻败，驰救不及。贼复上犯，武汉再陷；曾国藩分水师回援，令岳斌回岳州增募为十营会屯金口，屡败贼。秋，退屯新堤修船，汰疲卒十之三；简练以图大举。自武汉为贼踞，长江商旅皆绝；及水师驻新堤，流亡归之，市廛始兴，渐为重镇。授郧阳镇总兵，兼署湖北提督。六年，进屯沙口，距武昌三十里。岳斌念贼舟往来长江，停则依垒、行皆乘风，恒避战，难得大创；乃谋袭烧之。募壮士，驾千石大船，实硝黄、芦荻，施火线；约曰：『近贼而发，急登舢板退』。应募者三百人，悬重赏。夜逼贼舟于南岸嘴，纵火；于是贼舟能战者多烬，前军直至黄州。旬日间，转战数百里，击毁贼舟六百余，夺其资粮、火药；哨船掠巴河、蕲州，耀兵九江城下而还。武汉水路援绝，乃益困；十一月，与李续宾陆师合攻。值大风扬沙，波涛汹涌，水师上下环击，贼大溃，败走；二城同日克复。捷闻，加提督衔；进规九江。曾国藩以忧归，荐岳斌接统其军，彭玉麟副之；分兵扼蕲州，破援贼。秋，会水陆军克小池口；密与彭玉麐约期会攻湖口，克之。于是内湖外江，水师始复合。乘胜夺小孤山，克彭泽，留军屯之；自率前锋至望江，贼望风遁，遂复东流。过安庆，攻枞阳、大通贼垒，克之；复铜陵。至芜湖鲁港，与江南师船会。诏嘉其转战千里，谋略过人；寻授福建陆路提督，许专折奏事。八年四月，与李续宾会攻九江；岳斌当北门，临江地雷发，奋呼齐登，禽贼首林启荣；逸出之贼，尽为水师所歼。赐黄马褂。诏促东下；疏言：『楚境肃清后，始能会师』。遂移屯黄石矶，连攻安庆、枞阳、大通，夺其垒，分兵复建德；调福建水师提督。九月，会都兴阿克集贤关；贼自池州来援，迎击于枞阳，破之，时李续宾三河师溃，贼复谋上犯湖北；岳斌遣兵分扼龙坪、邬穴、田家镇。九年，督剿南北两岸援贼；时出队薄安庆，以牵贼势。十二月，贼酋韦志俊以池州降，令攻芜湖；其部下有叛者，还陷池州。岳斌察志俊无异志，分别遣留，得精锐二千五百人；令率以助战。陈玉成、李侍贤率众分窜楚、皖，水师移屯观音洲以备之。十年四月，大破贼于蟂矶；令韦志俊拔殷家汇。进攻池州，毁城外石垒；潜袭枞阳，拔其城。秋，遣将攻池州，夺青溪关；李秀成循江岸上窜，连败之三山、光穴、子桥、白茅觜、运漕镇。分兵入内湖，攻神庙山、镇山，断松林口浮桥。冬，由鲁港潜行百里，解南陵围，拔出总兵陈大富一军及难民十余万；被珍赉。十一年，合攻安庆，偕陆军破赤冈岭援贼；战无为州神塘河，平其垒，焚贼船，刬菱湖两岸贼屯集。攻安庆东门，乘胜拔城北诸垒；城贼穷蹙。八月，克安庆，遣总兵王明山、黄翼升克池州、桐城；予云骑尉世职。岳斌屡乞假省亲；至是，始归。

　　同治元年，以母病，请展假；不允。五月，至军，移屯乌江。进攻金柱关，战龙山桥，歼贼万余；贼寻复来犯，阵斩贼酋陈绪宾，破获驾墩石垝贼垒。自是，江宁大营后路始固。二年春，从曾国藩赴前敌大胜关、雨花台察视，与曾国荃定合围之策。三月，克黄池，悉收内河、三里埂、伏龙桥、花津、护驾墩诸隘，以通宁国、芜湖之路。五月，克巢县、含山、和州及江浦、浦口，破下关、草鞋峡、燕子矶；趋九洑州，力战拔之。自是，长江无贼舟。十月，克高淳、宁国、建平，溧水，夺东坝要隘；江宁遂合围。岳斌因亲病，请归养；诏赐其父母人参四两，慰留之。三年，命督办江西、皖南军务，援军悉归节制。寻授陕甘总督，命俟江、皖贼氛净尽后赴任。江宁平，加太子少保，予一等轻车都尉世职。六月，岳斌抵南昌，遣诸将克崇仁、东乡、金溪、宜黄、南丰，解宁都围。秋，赴赣州，克泸溪、新城、雩都，先后收降贼十余万；防境肃清。复疏陈伤病、亲老，请开缺，不允；乃回籍募兵。

　　四年，率彭楚汉等新军十营从行，抵西安。会僧格林沁战殁曹州，诏岳斌移兵入卫京畿。自请开缺、专任剿匪，不许；仍命速赴甘肃。六月，履任。时甘回方炽，通省糜烂；雷正绾、曹克忠新败于金积堡，都兴阿、穆图善攻宁夏未下，且奉命将出关。本省兵皆疲弱，疏调各省援兵无一至者；仅自率新募之数千人。又因兵荒，耕作久废，馈运道塞，库空如洗。岳斌迭疏乞协饷，仅川、陕邻省稍稍接济，无以遍给--议进军先捣灵州，继规河、狄。未几，陶茂林、雷正绾两军相继溃变。五年春，岳斌亲赴泾州、庆阳视师。兰州标兵遽变，围署戕官，逼迫布政使林之望上疏，言「粮饷独厚楚军，众心不服」。岳斌闻警，先令曹克忠移师镇抚；寻自回省城，按诛首犯百余人，余不问。以在途拆阅林之望奏折，自请议处；革职留任，降三品顶戴。迭疏请罢，诏以左宗棠代之；未至，六年春，复陈病剧，乃命穆图善暂署总督，许岳斌回籍。

　　光绪元年，命偕彭玉麐巡阅长江，整顿水师。屡以亲病，请罢；五年，始允之。

　　九年，法、越战事起，诏岳斌会办福建军务；未至，复命赴江南帮办军务。十一年，率十二营赴援台湾。和议成，仍乞养归。

　　十六年，卒于家；赠太子太保，照总督例赐恤，建专祠，谥「勇悫」。

　　--选自原书卷四一七（「列传」一九七）。

　　九十七

　　李鸿章

　　李鸿章

　　李鸿章，字少荃；安徽合肥人。父文安，刑部郎中；其先本许姓。鸿章，道光二十七年进士，改庶吉士，授编修。从曾国藩游，讲求经世之学。

　　洪秀全据金陵，侍郎吕贤基为安徽团练大臣，奏鸿章自助。咸丰三年，庐州陷，鸿章建议先取含山、巢县，图规复；巡抚福济授以兵，连克二县。逾年，复庐州。累功，用道员，赏花翎。久之，以将兵淮甸，遭众忌，无所就；乃弃去。从国藩于江西，授福建延建邵道，仍留军。十一年，国藩既克安庆，谋大举东伐，会江苏阙帅奏荐鸿章可大用，江、浙士绅亦来乞师；同治元年，遂令鸿章召募淮勇七千人，率旧部将刘铭传、周盛波、张树声、吴长庆、曾军将程学启、湘军将郭松林、霆军将杨鼎勋以行。又奏调举人潘鼎新、编修刘秉璋，檄弟鹤章总全军营务。时沿江贼屯林立，乃赁西国汽舟八，穿贼道二千余里，抵上海；特起一军，是为「淮军」。外国人见其衣装朴陋，辄笑之；鸿章曰：『军贵能战，非徒饰观美；迨吾一试，笑未晚也』！旋诏署江苏巡抚。是时上海有英、法二国军，美国华尔募洋兵数千，攻克松江、嘉定、青浦、奉贤，号南路军；学启等将湘、淮人攻南汇，号北路军。四月，贼悉众战败南路军，嘉定、奉贤再陷；华尔弃青浦，走保松江。学启将千五百人屯新桥，贼围之数十重，践尸进；学启开壁突击，贼骇却。鸿章亲督军来援，贼大奔；乘胜攻泗泾，解松江围。外国军见其战，皆惊叹；自此，湘、淮军威始振。诏促移师镇江，鸿章请先图沪而后出江。既定浦东厅县，伪慕王谭绍洸来援；败之北新泾，贼走嘉定。九月，进克其城。谭绍洸率数十万众连营江口，犯黄渡；诸将分攻，简精卒踰濠伏而前，毙数人；贼阵动，学启乘之，裹创噪而进，贼大溃。捷入，授江苏巡抚。初，美人华尔所将兵，名「常胜军」；慈溪之役，殁于阵。其副白齐文怀异志，闭松江城索饷；鸿章裁其军，易以英将戈登，「常胜军」始复听节制。命出海攻福山，不克而还。二年正月，兼署五口通商大臣。初，常熟守贼骆国忠、董正勤举城降，福山诸海口俱下；伪忠王李秀成悉众围常熟，江阴援贼复陷福山，鸿章谍谕国忠固守待援，而檄鼎新、铭传攻福山，夺石城。国忠知援至，开城猛击，俘斩殆尽；遂解常熟围，进复太仓、昆山。因疏陈贼情地势，建三路进军之策：学启由昆山攻苏州；鹤章、铭传由江阴进无锡，淮扬水军辅之；太湖水军将李朝斌由吴江进太湖，鼎新等分屯松江、常胜军屯昆山为前军援。李秀成纠合伪纳王郜云官等水陆十万偪大桥角而营，鹤章击之，败走。九月，复集，连营互进；鹤章立八营于大桥角，与之持。鸿章以贼麕集西路，志在保无锡、援苏州；乃令鹤章、铭传守后路，抽锐卒会学启合破贼，屯苏、锡之贼皆大困。贼陷江宁、苏、杭为三大窟，而苏则其脊膂也；故李秀成百计援之。谭绍洸尤凶狡，誓死守；附城筑长墙、石垒，坚不可猝拔。十月，鸿章亲视师，以炮毁之。城贼争权相猜，谋反正；刺杀谭绍洸，开门纳军。时降酋八人，皆拥重兵，号十万；歃血誓共生死，要显秩。学启言「不杀八人，后必为患」；鸿章意难之。学启拂袖出，鸿章笑语为解。明日，八人出城受赏，留饮；即坐上数其罪，斩之。学启入城，谕定其众，搜杀悍党二千余人。捷闻，赏太子太保衔、黄马褂。十一月，鸿章等复无锡、进攻常州，以应江宁围军；学启出太湖、图嘉兴，以应浙军。鼎新等军先入浙，收平湖、海盐；贼争应，官军所至辄下。三年二月，学启急攻嘉兴，亲搏战登城，克之；中弹死。四月，克常州，禽斩伪护王陈坤书；赏骑都尉世职。常胜军惭无功，戈登辞归国；乃撤其军。廷议江宁久未下，促鸿章会攻；鸿章以金陵破在旦夕，托辞延师。六月，曾军克江宁；捷书至，鸿章遂分军令铭传、盛波由东坝取广德，鼎章、秉璋由松江攻湖州，松林、鼎勋由沪航海援闽。贼平，封一等肃毅伯，赏戴双眼花翎。

　　四年四月，科尔沁亲王僧格林沁战殁曹州，以曾国藩为钦差大臣督其军；鸿军署两江总督，命率所部驰防豫西，兼备剿京东马贼、甘肃回匪。鸿章言：『兵势不能远分；且筹饷、造械，臣离江南，皆无可委托。为今日计，必先图捻而后图回。赴豫之师，必须多练马队、广置车骡，非可猝办』。诏寝其行。时曾国藩督军剿捻久无功，命回两江；而以鸿章署钦差大臣代之，败东捻任柱、赖文洸于湖北。六年正月，授湖广总督。贼窜河南、渡运河，济南戒严。初，曾国藩议冯河筑墙，遏贼奔窜；鸿章守其策而注重运西，饬豫军提督宋庆、张曜及周盛波、刘秉璋分守山东东平以上自靳口至济宁，杨鼎勋分守赵村、石佛至南阳湖，李昭庆分守摊上、黄林庄至韩庄八牌，皖军黄秉钧等分守宿迁运河上下游，互为策应，使贼不得出运。六月，抵济宁；贼由潍县趋窜登、莱，鸿章复议偪人海隅聚歼之，乃创胶、莱河防策，令铭传、鼎新筑长墙二百八十余里，会合豫军、东军分汛设守。时贼集莱阳、即墨间，屡扑堤墙，不得出。七月，贼由海神庙潜渡潍河，山东守将王心安不及御，胶、莱防溃；朝旨切责，将罢防。鸿章抗疏，言『运河东、南、北三面贼氛蹂躏，其受害者不过数府州、县；若驱过运西，则江、皖、东、豫、楚数省之地，流毒无穷』。乃坚持前议，严扼运防；令铭传、松林、鼎勋三军往来蹑击。十月，追至赣榆，降酋潘贵升毙任柱于阵，捻势渐衰。赖文洸挈众窜山东，战屡败，遁入海滨；官军围击之，斩获三万，赖文洸走死场州。东捻平，赏加一骑都尉世职。

　　七年正月，西捻张总愚由山右渡河北窜定州，京师大震；诏夺职。鸿章督军入直，疏言：『剿办流寇，以坚壁清野为上策。东捻流窜豫东、淮北，所至民筑圩寨，深沟高垒以御之，贼往往不得一饱；故其畏圩寨，甚于畏兵。河北平原千里，无险可守；截此则窜彼、迎左则趋右，纵横驰突，无处不流。且自渡黄入晋，沿途掳获骡马愈众，步贼多改为骑，趋避捷，肆扰尤易。自古办贼，必以彼此强弱、饥饱为定衡。贼未必强于官军，但彼骑多而我骑少。今欲绝贼粮、断贼骑，惟有严谕绅民坚筑圩寨；一闻警信，即收粮草、牲畜、老弱壮丁于内，贼至无所掠食，兵至转可买食。贼虽流，而其计渐穷，或可克期扑灭也』。二月，鸿章督军进德州，败贼安平、饶阳。三月，贼窜晋州，渡滹沱河，南入豫；复折窜直隶，扑山东东昌。四月，趋荏平、德平，出德州，西奔吴桥、东光，偪天津；下部议处。命总统北路军务，限一月殄灭。鸿章以捻骑久成流寇，非就地圈围，终不足制贼之命；三口通商大臣崇厚及左宗棠皆以为言。而直隶地平旷，无可圈围；欲就东海、南河形势，必先扼西北运河。尤以东北至津、沽，西南至东昌、张秋，为锁钥。乃掘仓州迤南捷地坝，泄运水入减河；河东筑长墙，断贼窜津之路。东昌运防，则淮军自城南守至张秋，东、皖诸军自城北守至临清，并集民团协防。闰四月，以剿贼逾限，予严议。时贼为官军所偪，奔突不常；以北路军势重，锐意南行，回翔陵县、临邑间，旁扰荏平、德平，犯临清运防。鸿章虑久晴河涸、民团不恃，且昼夜追奔疲士卒；议乘黄河伏汛、缩地扎圈，以运河为外围、以马颊河为里围。其时官军大败贼于德州扬丁庄，又追败之商河。张总愚率悍党遁济阳，沿河北出德州、犯运防，上窜盐山、沧州；官军扼截之不得出，转趋博平、清平。适黄、运暨徒骇交涨，东昌、临清、张秋闸河水深不可越，河西北岸长墙绵亘，贼窜地迫狭，势益困；鸿章增调刘铭传军期会前敌，分屯荏平之桃桥、南镇至博平、东昌，圈骑徒骇、黄、运之内，而令马队周回逐兜，贼无一生者，张总愚投水死。西捻平，诏复原官，加太子太保衔，以湖广总督协办大学士。八月，入觐；赐紫禁城内骑马。

　　八年二月，兼署湖北巡抚。十二月，诏援黔；未行，改援陕。九年七月，剿平北山土匪。

　　值天津教堂滋事，命移军北上。案结，调直隶总督兼北洋通商事务大臣。十月，日本请通商；授全权大臣，与定约。十二年五月，授大学士，仍总督任。六月，授武英殿大学士。十三年，调文华殿大学士。国家旧制，相权在枢府；鸿章与国藩为相皆总督兼官，非真相；然中外系望声出政府上，政府亦倚以为重。其所经画，皆防海、交邻大计。思以西国新法，导中国以求自强；先急兵备，尤加意育才。初，与国藩合疏选幼童送在美国就学，岁百二十人，期以二十年学成，岁归为国效用；乃未及终学而中辍。鸿章争之不能得，随分遣生徒至英、德、法诸国留学。及建海军，将校尽取才诸生中。初，在上海奏设外国学馆；及莅天津，奏设武备海陆军，又各立学堂：是为中国讲求兵学之始。尝议制造轮船，疏言：『西人专恃其炮、轮之精利，横行中土。于此而曰「攘夷」，固虚妄之论；即欲保和局、守疆土，亦非无具而能保守之也。士大夫囿于章句之学，苟安目前，遂有停止轮船之议；臣愚以为国家诸费皆可以省，惟养兵设防、练习枪炮、制造兵轮之费万不可省。求省费，则必屏除一切。国无与立，终无自强之日矣』。光绪元年，台湾事变，王大臣奏筹善后海防六策；鸿章曰：『历代备边，多在西北；其强弱之事，主客之形皆适相埒，且犹有中外界限。今则东南海疆万余里，各国通商、传教往来自如；阳托和好，阴怀吞噬。一国生事，诸国构煽：实为数千年来未有之变局。轮船、电报，瞬息千里；军火、机器，工力百倍：又为数千年来未有之强敌。而环顾当世饷力、人才实有未逮，虽欲振奋而莫由。「易」曰：『穷则变，变则通』。盖不变通，则战守皆不足恃，而和亦不可久也。近时拘谨之儒，多以交涉洋务为耻；巧者又以引避自便。若非朝廷力开风气，破拘挛之故习、求制胜之实际，天下危局终不可支！日后乏才，且有甚于今日者。以中国之大而无自强、自立之时，非惟可忧，抑亦可耻』！鸿章持国事，力排众议；在畿疆三十年，晏然无事。独究讨外国政学、法制、兵备、财用、工商艺业，闻欧美出一新器，必百方营购，以备不虞。尝设广方言馆、机器制造局、轮船招商局，开磁州、开平煤矿、漠河金矿，广建铁路、电线及织布局、医学堂，购铁甲兵舰，筑大沽、旅顺、威海船坞、台垒，遴武并送德国学水陆军械、技艺，筹通商日本、派员往驻，创设公司船赴英贸易。凡所营造，皆前此所未有也。初，鸿章办海防，政府岁给四百万；其后不能照拨，而户部又奏立限制，不令购船械。鸿章虽屡言，而事权不属，盖终不能竟厥功焉。三年，晋、豫旱灾，鸿章力筹赈济。时直隶亦患水；永定河居五大河之一，累年漫决，害尤甚。鸿章修复金门闸及南、上、北三灰坝；芦沟桥以下二百余里，改河筑堤，缓其溜势；别浚大清河、滹沱河、北运河，减河，以资宣泄。自是，水患稍纾。五年，命题穆宗毅皇帝、孝哲毅皇后神主，赏加太子太傅衔。六年，巴西通商、以全权大臣定约。八年，丁母忧；谕俟百日后，以大学士署理直隶总督。鸿章累辞，始开缺；仍驻天津督练各军，并署通商大臣。朝鲜内乱，鸿章时在籍，趣赴天津；代督张树声饬提督吴长庆率淮军定其乱，鸿章策定朝鲜善后事宜。九年，复命署总督；累乞终制，不允。

　　十年，法、越构兵，云贵总督岑毓英督师援越；法乃自请讲解，鸿章与法总兵福禄诺议定条款。既竣，而法人伺隙陷越谅山、薄镇南关，兵舰驰入南洋，分扰闽、浙、台湾；边事大。北洋口岸南始烟台、北迄山海关，延袤几三千里，而旅顺口实为首冲；乃檄提督宋庆、水师统领提督丁汝昌守旅顺，副将罗荣光守大沽，提督唐仁廉守北溏，提督曹克忠、总兵叶志超守山海关内外，总兵全祖凯守烟台，首尾联络，海疆屹然。十一年，法大败于谅山，计穷，复寻成；授全权大臣，与法使巴德纳增减前约。事平，下部议叙。

　　是年，朝鲜乱党入王宫，戕执政大臣六人；提督吴兆有以兵入护，诛乱党，伤及日本兵。日人要索，议统将罪；鸿章严拒之而允以撤兵，寝其事。九月，命会同醇亲王办理海军。十二年，以全权大臣定法国通商滇、粤边界章程。十三年，会订葡萄牙通商约。十四年，海军成船二十八，檄饬海军提督丁汝昌统率全队周历南北、印度各海面，习风涛、练阵技；岁率为常。十五年，太后归政，赏用紫缰。十七年，平热河教匪；议叙。十九年正月，鸿章年七十，两宫赐寿。

　　二十年，赏戴三眼花翎；而日、朝变起。初，鸿章筹海防十余年，练军简器；外人震其名，谓非用师十逾万，不能攻旅顺，取天津、威海。故俄、法之警，皆知有备而退。至是，中兴诸巨及湘、淮军名将皆老死，鲜有存者。鸿章深知将士多不可恃、器械缺乏不应用，方设谋解纷难；而国人以为北洋海军信可恃，争起言战，廷议遂锐意用兵。初败于牙山，继败于平壤；日本乘胜内侵，连陷九连、凤凰诸城。大连、旅顺相继失，复据威海卫刘公岛，夺我兵舰，海军覆丧殆尽。于是议者交咎鸿章，褫其职；以王文韶代督直隶，命鸿章往日本议和。二十一年二月，抵马关；与日本全权大臣伊藤博文、陆奥宗光议，多要挟。鸿章遇刺，伤面创甚，而言论自若，气不少衰；日皇遣使慰问、谢罪。卒以此结约解兵，会订条款十二；割台湾畀之日本，悉交还侵地。七月，回京，入阁办事。

　　十二月，俄皇加冕，充专使致贺，兼聘德、法、英、美诸国。二十二年正月。陛辞；上念垂老远行，命其子经方、经述侍行。外人夙仰鸿章威望，所至礼遇逾等，至称为「东方毕士马克」。与俄议新约，由俄使经总署订定；世传「中俄秘约」。七阅月，回京复命；两宫召见，慰劳有加，命直总理各国事务衙门。二十三年，充武英殿总裁。二十四年，在山东查勘黄河工程；疏称『迁民筑堤，成工匪易。惟择要加修两岸堤埝、疏通海口尾闾，为救急治标之策』。下其奏，核议施行。十月，出督两广。二十六年，赏用方龙补服。

　　拳匪肇乱，八国联军入京，两宫西狩；诏鸿章入朝，充议和全权大臣兼督直隶，有「此行为安危、存亡所系，勉为其难」之语。鸿章闻警，兼程进；先以兵剿畿甸匪，孑身入京。左右前后皆敌军，日与其使臣、将帅争盟约，卒定和约十二款；二十七年七月，讲成，相率退军。

　　大乱之后，公私荡然；鸿章奏陈善后诸务，开市肆、通有无、施粥散米，中外帖然。并奉诏行新政，设政务处，充督办大臣；旋署总理外务部事。积劳呕血，薨；年七十有九。事闻，两宫震悼，赐祭葬；赠太傅，晋封一等侯，谥「文忠」；入祀贤良祠，安徽、浙江、江苏、上海、江宁、天津各建祠以祀，并命于京师特建专祠。汉臣祀京师，盖异数也。

　　鸿军长躯疏髯。性恢廓，荣悴、显晦及事之成败，不易常度；时以诙笑解纷难。尤善外交，阴阳开阖，风采凛然；外国与共事者，皆一时伟人。及八国定盟，其使臣、大将多后进，视鸿章皆丈人行也；故兵虽胜，未敢轻中国。闻其薨，咸集吊唁，曰：『公所定约，不敢渝』！其任事持大体，不为小廉曲谨。自壮至老，未尝一日言退，尝以曾国藩晚年求退为无益之请；受国大任，死而后已。马关定约还，论者未已，或劝之归；鸿章则言：『于国实有不能恝然之谊；今事败求退，更谁赖乎』！其忠勤，皆类此。居恒好整以暇，案上置宋搨「兰亭」，日临摹百字。饮食起居，皆有恒晷。长于奏牍，时以曾、李并称云。

　　鸿章初以兄子经方为子。后生子经述，赏四品京堂，袭侯爵；经迈，侍郎。

　　论曰：中兴名臣，与兵事相终始，其勋业往往为武功所掩。鸿章既平大难，独主国事；数十年内政外交，常以一身当其冲。国家倚为重轻，名满全球；中外震仰，近世所未有也。生平以天下为己任，忍辱负重庶不愧社稷之臣！惟才气自喜，好以利禄驱众；志节之士，多不乐为用。缓急莫恃，卒致败误；疑谤之起，抑岂无因哉！

　　--选自原书卷四一八（「列传」一九八）。

　　九十八

　　左宗棠

　　左宗棠

　　左宗棠，字季高；湖南湘阴人。父观澜，廪生；有学行。

　　宗棠，道光十二年举人；三试礼部不第，遂绝意仕进。究心舆地、兵法，喜为壮语惊众；名在公卿间。尝以诸葛亮自比，人目其狂也。胡林翼亟称之，谓「横览九州岛，更无才出其右者」。年且四十，顾谓所亲曰：『非梦卜夐求，殆无幸矣』！

　　咸丰初，广西盗起，张亮基巡抚湖南，礼辟不就；林翼敦劝之，乃出。叙守长沙功，由知县擢同知直隶州。亮基移抚山东，宗棠归隐梓木洞。骆秉章至湖南，复以计劫之；出佐军幕，倚之如左右手。僚属白事，辄问「季高先生云何」？由是，忌者日众，谤议四起而名日闻。同里郭嵩焘官编修，一日，文宗召问：『若识举人左宗棠乎？何久不出也！年几何矣？过此精力已衰。汝可为书谕吾意，当及时出，为吾办贼』！林翼闻而喜曰：『梦卜夐求，时至矣』！

　　六年，曾国藩克武昌，奏陈宗棠济师、济饷功，诏以兵部郎中用；俄加四品卿衔。会秉章劾罢总兵樊燮，燮构于总督官文，为蜚语上闻；召宗棠对薄武昌。秉章疏争之，不得。林翼、国藩皆言宗棠无罪，且荐其才可大用；詹事潘祖荫亦诵言总督惑于浮辞故，得不逮。俄而朝旨下，命以四品京堂从国藩治军。初，国藩创立湘军，诸军遵其营制，独王錱不用；宗棠募五千人，参用錱法，号曰「楚军」。十年八月，宗棠既成军而东；伪翼王石达开窜四川，诏移师讨蜀。国藩、林翼以江、皖事急，合疏留之。时国藩进兵皖南，驻祁门；伪侍王李世贤、忠王李秀成纠众数十万围祁门，宗棠率楚军道江西转战而前，遂克德兴、婺源。贼趋浮梁景德镇，断祁门饷道；宗棠还师击之，大战于乐平、鄱阳，僵尸十余万，世贤易服逃，而徽州贼亦遁浙江。自是，江、皖军势始振。十一年，诏授太常寺卿，襄办江南军务；乃率楚军八千人东援浙。朝命国藩节制浙江，国藩荐宗棠足任浙事。宗棠部将名者刘典、王开来、王文瑞、王沐数军战薄，不足资战守；乃奏调蒋益澧于广西，刘培元、魏喻义于湖南，皆未至；而宗棠以数千人策应七百余里，指挥若定。国藩服其整暇；已而杭州陷，复疏荐之，遂授浙江巡抚。时浙地唯湖、衢二州未陷贼，国藩与宗棠计以保徽州、固饶广为根本，奏以三府属县赋供其军，设婺源、景德、河口三税局裨之；三府防军，悉隶宗棠。贼大举犯婺源，亲督军败之。同治元年正月，诏促自衢规浙；宗棠奏言：『行军之法，必避长围、防后路。臣军入衢，则徽、婺疏虞，又成粮尽援绝之势。今由婺源攻开化，分军扼华埠、收遂安，使饶、广相庇以安，然后可以制贼而不为贼制』。二月，克遂安。世贤自金华犯衢州，连击败之；而皖南贼复陷宁国，遣文瑞往援，克绩溪。十一月，喻义克严州。二年正月，益澧及高连升、熊建益、王德榜、余佩玉等克金华、绍兴，浙东诸郡县皆定。杭州贼震怖，悉众拒富阳。时诸军争议乘胜取杭城，宗棠不喜攻坚，谓『皖南贼势犹盛，治寇以殄灭为期，勿贪近功』。乃自金华进军严州，令刘典将八千人会文瑞防徽州，以培元、德榜驻淳安、开化；而益澧攻富阳围久不下，乃简练旧浙军兼募外国军助之攻。七月，李鸿章江苏军入浙，攻嘉善、嘉兴，寇北援；于是水陆大举，攻富阳，克之。益澧等长驱捣杭州，魏喻义、康国器攻余杭。宗棠以杭贼恃余杭为犄角，非先下余杭、收海宁不能断嘉、湖援济；躬至余杭视师。是时皖贼古隆贤反正，官军连下建平、高淳诸邑；金陵贼呼秀成入，谋他窜；独世贤踞溧阳与广德贼比，中梗官军。鸿章既克嘉善，上言当益军攻嘉兴。会浙师取常州，而广德贼已由宁国窜浙；宗棠虑贼分扰江西、福建，乃檄张运兰率所部趋福建，召刘典防江西。海宁贼蔡元隆以城降，更名元吉；后遂为骁将。三年二月，元吉会江苏军克嘉兴。杭州贼陈炳文势蹙，约降；犹虑计中变，乘雨急攻之，夜启门遁；杭州复，余杭贼汪海洋亦东走。捷闻，加太子少保衔，赐黄马褂。移驻省城，申军禁，招商开市；停杭关税，减杭、嘉、湖税三之一。益澧为布政使，亦轻财致士：一时翕然称之。群贼聚湖州，乃移军合围，先攻菱湖。三月，江苏军克常州，贼败窜徽、婺，趋江西，世贤踞崇仁、海洋踞东乡。宗棠以贼入江西为腹心患，奏请杨岳斌督江西、皖南军，以刘典副从之。六月，曾国荃克江宁，洪秀全子福瑱奔湖州；俄复溃走，磔于南昌。七月，克湖州，尽定浙地。论功，封一等恪靖伯。余贼散走徽、宁、江西、广东，折入汀州，福建大震；乃奏请之总督任，以益澧护巡抚，增调德榜军至闽。四年三月，江苏军郭松林来会师，贼弃漳州，出大埔。五月，进攻永定。世贤、海洋既屡败，伤精锐过半，归诚者三万。宗棠进屯漳州，蹑贼武平；于是贼窜广东之镇平，而福建亦定。

　　乃檄康国器、关镇平两军入粤、王开琳一军入赣，防江西；刘典军趋南安，防湖南；留高连升、黄少春军武平，伺贼进退。六月，贼大举犯武平，力战却之。世贤投海洋，为所戕；贼党益猜贰。诏以宗棠节制三省诸军。十月，贼陷嘉应；宗棠移屯和平管溪。德榜虑帅屯孤悬，自请当中路。刘典闻德榜军趋前，亦引军疾进，猝遇贼；败贼追典，掠德榜屯而过；枪环击之，辄反走。是夜，降者逾四万，言海洋中炮死矣；士气愈奋。时鲍超军亦至，贼出拒，又大败之；合闽、浙、江、粤军围嘉应。十二月，贼开城遁；扼诸屯，不得走，跪乞免者六万余，俘斩贼将七百三十四，首级可计数者万六千。诏赐双眼花翎。

　　五年正月，凯旋。宗棠以粤寇既平，首议减兵并饷，加给练兵。又以海禁开，非制备船械不能图自强；乃创船厂马尾山下，荐起沈保桢主其事。

　　会王师征西陲回乱久无功，诏宗棠移督陕、甘。十月，简所部三千人西发，令刘典别募三千人期会汉口。中途以西捻张总愚窜陕西，命先入秦剿贼。陕、甘回众数至百万，与捻合；宗棠行次武昌，上奏曰：『臣维东南战事，利在舟；西北战事，利在马。捻、回马队驰骋平原，官军以步队当之，必无幸矣！以马力言，西产不若北产之健；捻马多北产，故捻之战悍于回。臣军止六千，今拟购口北良马，习练马队；兼制双轮炮车，由襄、邓出紫荆关，径商州以赴陕西经营屯田，为久远之规。是故进兵陕西，必先清关外之贼；进兵甘肃，必先清陕西之贼；驻兵兰州，必先清各路之贼。然后馈餫常通，师行无阻。至于进止、久速，随机赴势。伏乞假臣便宜，宽其岁月，俾得从容规画以要其成』。六年春，提兵万二千以西。议以炮车制贼马，而以马队当步贼；捻倏见炮车，皆不战狂奔。时陕西巡抚刘蓉已解任、总督杨岳斌请归益急，诏宁夏将军穆图善署总督、宗棠以钦差大臣督军务，分军三道入关；而皖南镇总兵刘松山率老湘军九千人援陕、山西按察使陈湜主河防，其军皆属焉。松山既屡败捻，又合蜀军将黄鼎、皖军将郭宝昌大破之富平。捻掠三原，沿渭北东趋；回则分党西犯，麕集北山。宗棠以捻强于回，当先制捻；檄诸军凭河结营，期蹙而歼之泾、洛间。捻乘军未集，又折而西渡泾、渭，窥豫、鄂；已而大军进逼，势不复能南，乃趋白水，乘大风雨铤走入北山。宗棠防捻、回合势，且北山荒瘠，师行粮不继，因急扼耀州。十月，捻败走宜川，别党果窜耀州，合回匪攻同官；留防军不能御，典、连升军驰救，大破之。诸军将虽屡败捻，终牵于回，师行滞；而捻大众在宜川者益北扰延长、掠绥德、趋葭州，回亦自延安出陷绥德。宗棠自以延、绥迭失，上书请罪；部议革职。时北山及扶、岐、沂、陇、邠、凤诸回所在响应，捻自南而北千有余里、回自西而东亦千有余里；陕西主客军能战者不及五万，然回当之辄败。松山等克绥德，回走米脂，捻复分道南窜；于是刘厚基出东北追回、松山等循西岸要捻。师抵宜川，回大出遮官军，留战一日，破之；而捻遂取间道逾山至壶口，乘冰桥渡河。宗棠奉朝旨：山右毗连畿辅，令自率五千人赴援，以刘典代督陕、甘军。六年十二月，捻自垣坤入河南，益北趋定州；游骑犯保定，京师戒严。诏切责督兵大臣，自宗棠、鸿章及河南巡抚李鹤年、直隶总督官文，皆夺职。宗棠至保定，松山等连破贼深、祁、饶、晋。当是时，捻驰惊骇百里间，由直隶窜河南、山东；已复渡运，越吴桥，犯天津。鸿章议筑长围制贼；宗棠谓『当且防且剿；西岸固守，必东路有追剿之师，乃可掣其狂奔之势』。上两从其议。于是勤王师大集，宗棠驻军吴桥。捻徘徊陵邑、济阳，合淮、豫军迭败之，总愚走河滨以死。西捻平，入觐，天语褒嘉，且询西陲师期；宗棠对以「五年」，后卒如其言焉。

　　七年十月，率师还陕，抵西安。时东北土寇董福祥等众十余万，扰延安、绥德；西南陕回白彦虎等号二十万，踞甘肃董志原。松山至，破土寇，降福祥；而回益四出剿掠。其西南窜出者，并力扰秦川，黄鼎破之。宗棠进军干州，谍报回巢将徙金积堡；分军击之，遂下董志原。连复镇原、庆阳，回死者至三万；督丁壮耕作，教以区田、代田法；择崄荒地，发帑金巨万，悉取所收饥民及降众十七万居焉。遂以八年五月，进驻泾州。甘回最著者，西日马朵三，踞西宁；南曰马占鳌，踞河州；北曰马化隆，踞宁夏灵州。化隆以金积堡为老巢；堡当秦、汉两渠间，扼黄河之险，擅盐、马、茶大利。环堡五百余寨，党从啸聚，掠取汉民产业、子女。陕回时时与通市，相为首尾。化隆以新教煽回民购马、造军械，而阳输诚给穆图善；董志原既平，陕回窜灵州，化隆上书为陕回乞抚。宗棠察其诈，备三月粮，先攻金积堡，以为收功全陇之基。及松山追陕回至灵州、扼永灵洞，化隆惧，仍代陕回乞抚，谋缓兵；穆图善信之，日言抚，绥远城将军至劾松山滥杀激变。然化隆实无意降也，密召诸回，并出劫军饷。十一月，宗棠进驻平凉。九年，松山阵殁，以其兄子锦棠代；战屡捷，而中路、南路军亦所向有功，陕回受抚者数千人。及夺秦坝关，化隆益窘，诣军门乞降；诛之，夷其城堡，迁甘回固原、平凉、陕回化平而编管钤束。宁、灵悉定，奏言进规河湟。而是时有伊犁之变，诏宗棠分兵屯肃州；乃遣徐占彪将六千人往。十年七月，自率大军由平凉移驻静宁。八月，至安定。寇聚河州，其东出必绕洮河、三甲集；集西太子寺、再西大东乡皆险要，诸将分击，悉破平之。时回酋朵三已死，占鳌见官军深入西宁，回已归顺、去路绝，遂亦受抚；河州平。十一年七月，移驻兰州。占彪前以伊犁之变率师而西也，于时肃州阻乱，回酋马文禄先已就抚，闻关外兵事急，复据城叛；及占彪军至，乃婴城固守而乞援，西宁陕回白彦虎、禹得彦亦潜应文禄。会锦棠率军至西宁，土回及陕回俱变，推马本源为元帅。西宁东北阻湟水，两山对峙，古所称湟中也；贼据险而屯。俄败走，遗弃马骡满山谷，窜巴燕戎格。大通都司马寿复嗾向阳堡回杀汉民以叛。十二年正月，锦棠攻向阳堡，夺门入，斩马寿；遂破大通，捣燕巴戎格，诛本源，河东西诸回堡皆降。文禄踞肃州，诡词求抚；益招致边外回助城守，连攻未能下。八月，宗棠来视师。文禄登城见帅旗，夺气；请出关讨贼自效，不许。金顺、锦棠军大集，文禄穷蹙出降，磔之；白彦虎窜遁关外。肃州平，以陕甘总督协办大学士，加一等轻车都尉。奏请甘肃分闱乡试，设学政。十三年，晋东阁大学士，留治所。

　　自咸丰初天下大乱，粤盗最剧、次者捻逆、次者回；宗棠既手戡定之；至是，陕、甘悉靖而塞外平回，朝廷尤矜宠焉。塞外回酋曰帕夏，本安集延部之和硕克伯也。安集延，故属敖罕；敖罕为俄罗斯所灭，安集延独存。帕夏畏俄逼，阑入边，据喀什噶尔，稍蚕食南八城；又攻败乌鲁木齐所踞回妥明--妥明者，西宁回也；初以新教游关外。同治初，乘陕、甘汉回构变倡乱，据乌城。帕夏既攻败妥明，降之；遂并有北路伊犁诸城，收其赋入。妥明被逐走死，而白彦虎窜处乌城，仍隶帕夏。帕夏能属役回众，通使结援英、俄，购兵械自备；英人阴助之，欲令别立为国，用捍蔽俄。当是时，俄以回数扰其边境，遽引兵逐回，取伊犁；且言将代取乌鲁木齐。光绪元年，宗棠既平关陇，将出关；而海防议起。论者多言『自高宗定新疆，岁糜数百万，此漏卮也；今至竭天下力赡西军，无以待不虞，尤失计。宜徇英人议，许帕夏自立为国，称藩；罢西征，专力海防』。鸿章言之尤力。宗棠曰：『关陇新平，不及时规还国家旧所没地，而割弃使别为国，此坐自遗患。万一帕夏不能有，不西为英并，即北折而入俄耳。吾地坐缩，边要尽失；防边兵不可减，糜饷自若：无益海防而挫国威，且长乱。此必不可』。军机大臣文祥独善宗棠议；遂决策出塞，不罢兵。授宗棠钦差大臣，督军事；金顺副之。二年三月，次肃州。五月，锦棠北逾天山，会金顺军先攻乌鲁木齐，克之；白彦虎遁走托克逊。九月，克玛纳斯南城。北路平，乃规南路；令曰：『回部为安酋驱迫，厌乱久矣。大军所至，勿淫掠、勿残杀！王者之师如时雨，此其时也』。三年三月，锦棠攻克达坂城，悉释所禽缠回，纵之归；南路恟惧。翼日，收托克逊城；而占彪及孙金彪两军亦连破诸城隘，合罗长祜等军收吐鲁番，降缠回万余。帕夏饮药死，其子伯克胡里戕其弟、走喀什噶尔，白彦虎走开都河；宗棠欲遂禽之。奏未上，适库伦大臣上言西事宜画定疆界」，而廷臣亦谓「西征费巨，今乌城、吐鲁番既得，可休兵」；宗棠叹曰：『今时有可乘，乃为画地缩守之策乎』？抗疏争之，上以为然。时俄方与土耳其战，金顺请乘虚袭伊犁；宗棠曰：『不可！师不以正，彼有辞矣』。八月，锦棠会师曲会，遂由大道向开都河为正兵；余虎恩等奇兵出库尔。白彦虎走库车，趋阿克苏；锦棠遮击之，转遁喀什噶尔。大军还，定乌什，遂收南疆东四城；何步云以喀什汉城降。伯克胡里既纳白彦虎，乃并力攻汉城；大军至，复遁走。俄，西四城相继下。宗棠露布以闻，诏晋二等侯；布鲁特十四部争内附。

　　十四年正月，条上新疆建行省事宜，并请与俄议还伊犁、交叛人二事；诏遣全权大臣崇厚使俄。俄以通商、分界、偿款三端相要，崇厚遽定约，为朝士所纠，议久不决。宗棠奏曰：『自俄踞伊犁，蚕食不已，新疆乃有日蹙百里之势。俄视伊犁为外府；及我索地，则索偿卢布五百万元。是俄还伊犁，于俄无损；我得伊犁，仅一荒郊。今崇厚又议畀俄陬尔果斯河、帖尔斯河，是划伊犁西南之地归俄也。武事不竞之秋，有割地求和者矣；兹一矢未加，遽损要地：此界务之不可许者也。俄商志在贸易，其政府即广设领事，欲藉通商深入腹地：此商务之不可许者也。臣维俄人包藏祸心，妄忖吾国或厌用兵，遂以全权之使臣牵制疆臣。为今之计，当先之以议论，委婉而用机；次决之以战陈，坚忍而求胜。臣虽衰慵无似，敢不勉旃』！上壮其言，嘉许之。崇厚得罪去，命曾纪泽使俄，更前约。于是宗棠乃自请出屯哈密，规复伊犁。以金顺出精河，为东路；张曜沿特克斯河，为中路；锦棠经布鲁特游牧，为西路；而分谴谭上连等分屯喀什噶尔、阿克苏、哈密，为后路声援：合马步卒四万余人。六年四月，宗棠舆榇发肃州。五月，抵哈密。俄闻王师大出，增兵守伊犁纳林河；别以兵船翔海上，用震撼京师，同时天津、奉天、山东皆警。七月，诏宗棠入都备顾问，以锦棠代之。而俄亦慑我兵威，恐事遂决裂；明年正月，和议成，交还伊犁，防海军皆罢。宗棠用兵，善审机，不常其方略；筹西事，尤以节兵裕饷为本。谋始西征，虑各行省协助饷不时，至请一借贷外国；沈葆桢尼其议。诏曰：『宗棠以西事自任，国家何惜千万金』！为拨款五百万，敕自借外国债五百万。出塞凡二十月而新疆南北城尽复者，馈餫饶给之力也。初议西事，主兴屯田；闻者迂之。及观宗棠奏论关内外旧屯之弊，以谓「挂名兵籍，不得更事农，宜画兵、农为二：简精壮为兵，散愿弱使屯垦」；然后人服其老谋。既入觐，赐紫禁城骑马，使内侍二人扶掖上殿；授军机大臣兼值译署。国家承平久，武备弛不振；而海外诸国争言富强，虽中国屡平大难，彼犹私议以为脆弱也。及宗棠平帕夏，外国乃稍稍传说之。其初入京师，内城有教堂，高楼俯瞰宫殿；民间讙言「左侯至，楼即毁矣」；为示谕晓，乃止。其威望在人如此。然值军机、译署，同列颇厌苦之；宗棠亦自不乐居内，引疾乞退。

　　九月，出为两江总督、南洋通商大臣。尝出巡吴淞，过上海，西人为建龙旗，声炮迎导之维谨。九年，法人攻越南，自请赴滇督师；檄故吏王德榜募军永州，号「恪靖定边军」。法旋议和，止其行。十年，滇、越边军溃，召入都，再直军机。法大举内犯，诏宗棠视师福建；檄王錱子诗正潜军渡台湾，号「恪靖援台军」。诗正至台南，为法兵所阻；而德榜会诸军，大捷于谅山。和议成，再引疾乞退。

　　七月，卒于福州，年七十三；赠太傅，谥「文襄」，祀京师昭忠祠、贤良祠，并建专祠于湖南及立功诸省。

　　宗棠为人多智略，内行甚笃。刚峻自天性，穆宗尝戒其褊衷。始未出，与国藩、林翼交，气陵二人出其上。中兴诸将帅，大率国藩所荐起；虽贵，皆尊事国藩。宗棠独与抗行不少屈，趣舍时合、时不合。国藩以学问自敛抑，议外交，常持和节；宗棠锋颖廪廪向敌矣。士论以此，益附之。然好自矜伐，故出其门者成德达材，不及国藩之盛云。

　　子四人：孝威，举人，以荫为主事，先卒，旌表「孝行」；孝宽，郎中；孝勋，兵部主事；孝同，江苏提法使。孙念谦，袭侯爵，通政司副使。

　　论曰：宗棠事功着矣；其志行忠介，亦有过人。廉不言贫，勤不言劳。待将士，以诚信相感。善于治民，每克一地，招徕抚绥，众至如归。论者谓宗棠有霸才，而治民则以王道行之；信哉！宗棠初出治军，胡林翼为书告湖南曰：『左公不顾家，请岁筹三百六十金以赡其私』。曾国藩见其所居幕狭小，为别制二幕贻之。其廉俭若此。初与国藩论事，不洽；及闻其薨，乃曰：『谋国之忠、知人之明，自媿不如』！志益远矣。

　　--选自原书卷四一九（「列传」一九九）。

　　九十九

　　曾国荃
  </div>
  <div class="pagination">
   <a href="清史稿台湾资料选辑_page70.html">
    上一页
   </a>
   <span>
    ...
   </span>
   <a href="清史稿台湾资料选辑_page66.html">
    66
   </a>
   <a href="清史稿台湾资料选辑_page67.html">
    67
   </a>
   <a href="清史稿台湾资料选辑_page68.html">
    68
   </a>
   <a href="清史稿台湾资料选辑_page69.html">
    69
   </a>
   <a href="清史稿台湾资料选辑_page70.html">
    70
   </a>
   <span class="current-page">
    71
   </span>
   <a href="清史稿台湾资料选辑_page72.html">
    72
   </a>
   <a href="清史稿台湾资料选辑_page73.html">
    73
   </a>
   <a href="清史稿台湾资料选辑_page74.html">
    74
   </a>
   <a href="清史稿台湾资料选辑_page75.html">
    75
   </a>
   <a href="清史稿台湾资料选辑_page76.html">
    76
   </a>
   <span>
    ...
   </span>
   <a href="清史稿台湾资料选辑_page72.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
