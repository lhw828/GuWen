<!DOCTYPE html>
<html>
<head>
    <meta charset="UTF-8">
    <title>台湾私法人事编 - 第 26 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾私法人事编 - 第 26 页/共 114 页</h1>
    <div class="content">
　　岳镇海渎神祠 

　　祭所会典：中岳嵩山，祭于河南登封县；东岳泰山，祭于山东泰安府；西岳华山，祭于陕西华阴县；南岳衡山，祭于湖南衡山县；北岳恒山，祭于山西浑源县。中镇霍山，祭于山西霍州；东镇沂山，祭于山东沂州府；西镇吴山，祭于陕西陇州；南镇会稽山，祭于浙江绍兴府；北镇击巫闾山，祭于奉天广宁县。东海祭于山东莱州府；西海祭于山西永济县；南海祭于广东番禺县；北海祭于山海关。江渎祭于四川成都府；淮渎祭于河南唐县；河渎祭于山西永济县；济渎祭于河南济源县。长白山神，祭于吉林城西南温德亨山；松花江神，祭于吉林。通礼，凡祭皆因庙行礼，惟西海、北海、河渎、长白山望祭。 

　　名山、大川神祠 

　　会典：直省所在山川有赐封号建立专祠者，守土官以时致祭。每岁春秋，祭北极佑圣真君于湖南永兴县之鸡公山；祭东西二淀河神、大沽海口神于直隶天津县；祭安流广惠永定河神于直隶宛平县之庞村及芦沟桥石景山；祭安流衍泽永定河神于宛平县之南下泛大顶场（庙名惠济）；祭长流永济滹沱河神于直隶正定、平山二县；祭大通口神于江苏安东县；祭涵元汇和洞庭湖神于湖南巴陵、武陵二县；祭鄱阳湖神于江西鄱阳县；祭利运福漕漳河神于山东临清州；祭利运惠济漳河神于山东馆陶县；祭卫源神于河南辉县之百泉；祭介休水神于山西介休县；祭昭惠裕阜河东盐池神于山西解州；祭昭德沛泽泉源神于广西郁林州；祭兴安大岭神于木兰围场；祭博尔图颠神于喀喇沙尔；祭格登山神、额林哈毕尔罕山神、阿布拉勒山神、阿勒坦额墨勒都图山神、塔勒奇山神于伊犁；祭楚呼楚山神、巴克图山神、巴尔鲁克山神于塔尔巴哈台；祭木素里达巴汗神于阿克苏；祭昭灵普润太白山神于陕西郿县；祭索乌山神、甲索山神、墨尔多山神于四川懋功厅；祭灵区安澜恒宏佑仁广济至德金山神于江苏丹徒县；祭昭宁助顺丹达山神于西藏；祭宁民显佑终南山神于陕西西安府；祭湘江神于湖南长沙府；祭洪泽湖神于江苏之高堰；祭海神于江苏宝山县；祭汉江神于陕西汉中府；祭巫平潮利涉浙海神于浙江杭州府；祭宁民显佑浙海神、江海潮神于浙江海宁县；祭佑民溥惠靖海神于广东番禺县之虎门山；祭伊犁河神、空郭罗鄂博神、阿里玛图神、哈什河神、空吉斯河神、萨曼河神、策集河神、奎屯河神、赛星木诺尔神、察罕乌苏神、和尔霍斯河神于伊梨；祭额密尔河神、裕勒雅尔河神、阿拉克图古勒诺尔神、额彬格逊诺尔神于塔尔巴哈台；祭金山大河神于四川懋功厅；祭太子河神于盛京辽阳州；祭崇源协应巨流河神（庙名演庆）、灵源涵润浑河神（庙名顺应）于盛京承德县；祭江神于湖北武昌、荆州二府及江苏、安徽之江防厅属；祭淮神于河南桐柏县及江苏里河厅、山盱厅各属；祭黄河神于河南祥符、荣泽、中牟、兰阳、睢州、武陟各州、县及江苏山安厅属（在中牟者曰佑灵观；在兰阳者曰惠安观；在睢州者曰庆顺祠；左武陟者曰嘉庆观）；祭湖神于江苏里河、扬河二厅属；祭白河神于顺天密云县；祭溥福广济庐岳神于山西南康府；祭睿特汗山神于库伦。每岁春日，祭博克达山神于乌鲁木齐；五月八日朔日祭汗山神于库伦；九月九日，祭安流襄绩海阳山神于广西兴安县；青海大臣巡视西宁口外时，祭灵显青海神、河源神、星宿海神于其部。通礼祭日，有司具祝文，饬庙户洁扫祠宇，拂拭神案，偕执事人具器陈羊一、豕一、簠簋各二、笾豆各十；炉镫具陈祝文于安左，陈帛一、香盘一、壶一、爵三于案右。主祭官朝服诣祠，引赞礼生二人引入拜位前立，乃迎神。司香自右奉香盘进，主祭官三上香讫，引赞赞跪，叩，兴；主祭官行三跪九叩礼，兴。司帛自右跪授帛，主祭官授帛，拱举授司帛，兴，献于案。司爵酌酒，实爵自右跪授爵，主祭官投爵，拱举授司爵，兴，献于正中，退。司爵祝跪读祝，引赞赞跪，主祭官跪读祝毕，主祭官行三叩礼，兴。司爵酌酒献于左，又酌酒献于右，退，乃彻馔送神。引赞赞跪，叩，兴；主祭官行三跪九叩礼，兴；执事者以祝帛送燎，礼毕。各祠仪同。  

　　龙神祠 

　　会典：东海显仁龙神、南海昭明龙神、西海正恒龙神、北海崇礼龙神，皆于雍正二年敕封。其在各省、各城者，守土官于岁春秋祭。 

　　火神庙 

　　通礼：岁六月下旬三日，遣官一人将事。 

　　城隍庙 

　　通礼：祭都城隍之礼。岁秋诹吉，遣官致祭。 

　　厉祭 

　　通礼：直省府、州、县，岁三月寒食节，七月望日，十月朔日，祭厉坛于城北郊。 

　　先师庙 

　　通礼：岁以春秋仲月上丁，遣官释奠于先师，承祭分献等官均致斋二日。豫期视牲，所收豫设香案于庭中；南向一，东西向各一。遣官补服太常寺赞礼郎二人前引，诣香案前北面，所牧立案右，牧人牵牛羊过案，前导以旗仗，所牧跪告牲，次东向视鹿，西向视冢，所牧跪告，如前仪。 

　　直省释奠仪。通礼：直省府、州、县庙祀先师孔子，皆以岁春秋仲月上丁行释奠礼。省会正献以总督若巡抚一人主之，两序以道员各一人；两庑以知府同知各一人，视割牲，省齍盛；以道员各一人纠仪，以教授、训导各一人司祝；司香、司帛、司爵、司馔、引赞、通赞齍引班以学弟子员娴礼仪者执事。在城文武官、县丞、千总以上咸与祭。直省文庙附祀各祠。会典：直省府、州、县先师庙左右建忠义孝弟祠，祀本地忠臣义士、孝子、悌弟、顺孙；建节孝祠，祀节孝妇女；建名宦祠，祠仕以其土有功德者；建乡贤祠，祀本地德行着闻之绅士，岁以春秋致祭。 

　　关帝庙：京师祭仪、直省祭仪 

　　京师祭仪。通礼：致祭关帝之礼，岁以春秋仲月，诹吉遣官一人将事。 

　　直省祭仪。通礼：直省府、州、县关帝庙，岁均以春秋仲月及五月旬有三日致祭。 

　　文昌庙 

　　京师祭仪。通礼：致祭文昌之礼，岁以二月三日暨秋仲月，课吉遣官一人将事。是日昧爽，庙祝洁扫殿宇内外，太常寺官具祝版，备器陈设洗办位，和声署设乐，均与关帝庙同。 

　　御灾捍患诸神祠 

　　通礼：致祭直省所在专祠之礼，直省祭御灾捍患诸神于民有功德者，加封号立专祠。 

　　祭护国庇尼、妙灵招应、宏仁普济、福佐群生、诚感咸孚、显神赞顺、垂慈笃佑天后宋林氏女于福建福州府莆田县湄州及江苏清口惠济祠并滨海各县（神始封灵惠夫人，历元明累封天妃。国朝康熙十九年，封护国庇民、妙灵昭应、宏仁普济天妃。二十三年，加封天后。乾隆二年，加封福佑群生。二十二年，加封诚感咸孚。五十三年，加封显神赞顺。嘉庆五年，加封垂慈笃佑。六年，追封神父为积庆公，母为积庆夫人；祭于莆田清口天后庙后殿）。 

　　谨案：御灾捍患诸神祠，载在祀典，所以顺民情之趋向，为敷政之一端，非以神道设教，而惑于巫觋禳祈之说也。乃自秦人求仙，粤人尚鬼，其流弊遂至于丛祠、古树、野石、残碑，不在祀典之列者，无不老少奔驰，男女混杂，彼僧尼庙祝遂得造作浮词，谓偶尔之吉凶为神灵之祸福，藉以诳骗香赀，实为人心风俗之害。如浙江之五通五显青蛙神；闽中、两粤之齐天大圣、金花夫人、三界神；湖南之黑神魈神等祠，概宜禁绝。惟文武生之祀文昌关帝；农工商贾之祀先农先蚕天后、真武火神城隍及御灾捍患各神，均为例所不禁；诚能明于彰瘅，凛以鉴临，知福非谄可邀，则庆以善而积，庶不为乡巫野史所惑，而永荷神庥于无斁也。 

　　名臣忠节诸祠 

　　通礼：凡名臣忠节诸臣，于直省建立专祠者，岁以春秋诹吉致祭。 

　　贤良祠 

　　会通：各省建立贤良祠于省城，祀守土大吏有功德于民者，岁以春秋致祭。 

　　昭忠祠 

　　通礼：直省府城岁春秋仲月，守土官祭本籍阵亡文、武官及兵丁乡勇于昭忠祠；文三品、武二品以上，于京师昭忠祠祔祀外，其本籍仍一体入祠致祭。 

　　（三）坛庙祠 

　　一、祀典内者 

　　台湾府志典礼祀祠 

　　台湾府 

　　社稷坛在永康里；风、雷、云、雨、山川坛在永康里；先农坛在长兴里，雍正五年建，前有藉田四亩九分；县厉坛在郡城小北门外。以上各祭仪详在前，惟祭厉坛仪注见后，台湾县附郭不别为坛。 

　　文庙在郡城宁南坊，规制详学校。崇圣祠在大成殿后。名宦祠在学宫庙门左，内祀太子少保兵部尚书福建总督范承谟、太子少保兵部尚书福建总督姚启圣、太子太少保靖海将军靖海侯福建水师提督施琅、江西观察使前台湾府知府蒋毓英、广东分巡高廉罗道前台湾府知府靳治扬、福建巡抚赠礼部尚书前分巡台厦道台湾县知县陈璸、台湾府海防同知洪一栋、福建水师提督施世标、南澳镇总兵官蓝廷珍、分巡台厦道陈大辇；共十人。乡贤祠在学宫门外右侧，内祀阙。朱文公祠在乡学左侧，康熙五十一年台厦道陈璸建，春秋有司致祭。施将军祠讳琅在宁南坊，郡人以其入台不僇一人，且奏请留台勿弃，民免迁徙，建祠以报功德；康熙五十九年地震，圯未建。吴将军祠讳英在东安坊，平台有功德于民，建祠以报，中有楼曰仰止。蒋公祠讳毓英，在镇北坊真武庙后；高废祠讳拱干，在镇北坊关帝庙左，乾隆三十年护道蒋允焄，移祀巡道署后关帝庙旁。靳公祠讳治扬，在东安坊。卫公祠讳台揆，在东安坊府城隍庙左。吴公祠讳昌祚，在西定坊关帝庙右。五忠祠；水师副将许云，游击游崇功，千总林文煌、赵奇奉，总把总李茂吉，在安平镇水师协署之左，雍正五年副将陈伦烱建造。游将军祠讳崇功，在小北门外厉坛后，乾隆十年知县鲁鼎梅修。城隍庙在郡署之右，乾隆二十年知府觉罗四民重修。关帝庙一在镇北坊，伪时建，康熙二十九年台厦道王效宗修；后殿为三代祠，五十五年台厦道陈璸重修，五十六年里人就原址重建，乾隆三年台湾道尹士俍重修，明宁靖王书扁额曰：「古今一人」，雍正五年奉旨春秋祀以茄太牢，仍追封，三代祠在后殿，雍正三年台湾道吴昌祚拨凤山县大港社田租粟六十石，以供香灯，乾隆十七年台湾道金溶重建，三十年知府蒋允焄重修，改庙左高公祠，为官厅一座。又一在西定坊，一在土击埕，今圮；一在安平镇，一在道署内，一在许厝甲，一在保舍甲，一在长兴里，一在新丰里，一在保大东里。天后庙在西定坊，即宁靖王故居，康熙二十三靖海将军施琅改善为庙，雍正四年御赐扁曰：「神昭海表」，乾隆二年敕封护国庇尼、妙灵昭应、宏仁普济、福佑群生天后庙，有香灯园二十一甲，在安定里，年得租粟一百二十五石，诸邑令季麒光置，交庙僧掌收，乾隆三十年知府蒋允焄重修，庙前另置官厅一座：一在水港尾，一在西郊外海边砻米街，一在船厂，一在砖仔桥，一在鹿耳门，一在安平镇渡口。龙王庙在宁南坊，康熙五十五年台厦道梁文科建，乾隆四年知府刘良璧修，三十年知府蒋允焄重修，庙左另建官厅一座。田祖庙一在镇北坊，康熙五十五年台厦道梁文科建，有记；一在广储西里；一在保大东里。仓神庙在镇北坊赤嵌楼后，雍正十年知县林兴泗建，乾隆十年五知县鲁鼎梅修。文昌阁在朱文公祠后，台厦道陈璸建，高出祠宇，■〈宀公心，上中下〉檽四辟，乾隆五年提学杨二酉再塑像于小南门楼。 

　　魁星堂在道署左侧，台厦道吴昌祚建，乾隆五年提学杨二酉再塑像于大南门楼。风神庙在西关外接官亭后，乾隆四年巡道鄂首倡建，乾隆三十年知府蒋允焄重修。火神庙在小南门外法华寺内，康熙四十七年凤山知县宋永清建，乾隆三十年知府蒋允焄重建，碑记载艺文。 

　　台湾县 

　　文庙在东安坊，碑记载艺文。祟圣祠在大成殿后。名宦祠在学官。乡贤祠在学宫。城隍庙在镇北坊，知县张宏建，乾隆十六年知县鲁鼎梅重修。又安平镇城隍庙，乾隆十四年水师副总兵官沈廷耀建。忠义孝悌祠在学宫内左侧，雍正元年奉旨建祠，总兵官欧阳凯、副将许云、游击孙文元、游崇功、守备胡忠义、千总蒋子龙、林文煌、赵奇奉、把总林彦、李茂吉、石琳、千总林文煌之弟林文申，俱康熙六十年台湾殉难，有司春秋致祭。烈女节妇祠在镇北坊，雍正元年奉旨建，乾隆十六年邑廪生侯世辉重修，祀烈女纪氏俭娘、节妇余氏预娘、节妇袁氏、孝行张代、节妇赵氏、节妇郭氏、孝行林氏、节妇陈氏、烈女林器娘，俱奉旨旌表，有司春秋致祭。 

　　又贞烈坊二座：一在禾寮港街，伪时为谢灿妻郑宜娘建；一在十二街，康熙六十年为陈越琪妻黄器娘建。 

　　凤山县 

　　社稷坛在兴隆庄县治北门。风、雷、云、雨、山川坛在县治北门。先农坛在县治东门外。邑厉坛在兴隆庄，列祀典；又一在淡水港东，伪时安置罪人所，鬼频为厉，康熙五十八年知县李丕煜令淡水司巡检王国兴建祠祀，以后不复为厉，岁时俱乡人祀。文庙在兴隆庄北门外。崇圣祠在大成殿后，康熙四十三年知县宋永清建。名宦祠在学宫。乡贤祠未建。城隍庙在县治北关外，关帝庙在县治东门内，雍正五年知县萧震建，乾隆二十八年知县王瑛鲁重建；一在半屏山大湾，一在大竹桥。天后庙一在县治北门内龟山之顶，一在兴隆庄左营，康熙二十二年奉旨建，乾隆二十七年知县王瑛鲁重建。八蜡祠在兴隆庄龟山之阴，康熙四十五年遇蝗灾，知县宋永清忧之，建祠祷祀。忠义孝悌祠在学宫左，雍正元年奉旨建祀，守备马定国、千总陈元、把总林富、领奇旗王奇生，俱康熙六十年殉难，有司春秋致祭。烈女节妇祠在县治北门，祀阮氏荫娘、郑氏月娘、黄氏弃娘，康熙四十八年知县宋永清建坊，雍正元年奉旨建祠，春秋致祭。 

　　诸罗县 

　　社稷坛在县治东南隅。风、云、雷、雨、山川坛在县治东南隅。先农坛在县治东南隅。邑厉坛在县治北隅。 

　　文庙在县治西隅，有碑记载艺文志。崇圣祠在大成殿后。名宦祠、乡贤祠俱未建。 

　　城隍庙在县署左。关帝庙在县署东北隅，后殿为三代祠，康熙五十二年参将蒋国祯建，五十四年参将阮蔡文、守备游崇功成之；一在善化里目加溜湾。天后庙在县署左，康熙五十五年知县周锺瑄募众建；一在县治西门，乾隆三十五年泉州民募建；又一在外九庄笨港街，三十九年居民同建；一在盐水港，五十五年居民同建；一在兰井南势，乾隆二十七年和县民建。忠义孝悌祠在学宫内，雍正元年奉旨建，祠祀参将罗万仓、革职把总江光达，俱康熙六十年台变殉难，有司春秋致祭。烈女节妇祠在学舍旁，祀罗万仓妾蒋氏，系台湾殉难奉旨建，有司致祭。 

　　彰化县 

　　社稷坛在县治东郊。风、云、雷、雨、山川坛在县治东郊。先农坛在县治东郊。邑厉坛在县治北门外。 

　　文庙在县治东北隅。崇圣祠在大成殿后。名宦祠、乡贤祠并未建。城隍庙在县治东门内，雍正十二年知县秦士望建，乾隆三十二年知县朱山重修。关帝庙在县治南门内，后殿为三代祠，雍正十二年知县秦士望建，乾隆二十四年知县张世珍重修。天后庙在北门内，乾隆三年北路营副将靳光翰建，二十六年副将张世英重修；又一在县城东，乾隆十三年知县陆广霖倡建。岳帝庙，俗讹玉帝庙，在县治东。 

　　淡水厅 
</div>
    <div class="pagination">
<a href="台湾私法人事编_page25.html">上一页</a><span>...</span><a href="台湾私法人事编_page21.html">21</a><a href="台湾私法人事编_page22.html">22</a><a href="台湾私法人事编_page23.html">23</a><a href="台湾私法人事编_page24.html">24</a><a href="台湾私法人事编_page25.html">25</a><span class="current-page">26</span><a href="台湾私法人事编_page27.html">27</a><a href="台湾私法人事编_page28.html">28</a><a href="台湾私法人事编_page29.html">29</a><a href="台湾私法人事编_page30.html">30</a><a href="台湾私法人事编_page31.html">31</a><span>...</span><a href="台湾私法人事编_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
