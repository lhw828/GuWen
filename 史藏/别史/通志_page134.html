<!DOCTYPE html>
<html>
<head>
    <meta charset="UTF-8">
    <title>通志 - 第 134 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通志 - 第 134 页/共 155 页</h1>
    <div class="content">　　后汉
　　毛义字少节庐江人也家贫以孝行称南阳人张奉慕其名往之坐定而府檄适至以义守令义奉檄而入喜动顔色奉者志尚士也心贱之自恨来固辞而去及义母死去官行服后数辟公府为县令进退必以礼举贤良公车徴遂不至张奉叹曰贤者固不可测往日之喜乃为亲屈也斯盖所谓家贫亲老不择官而仕者也建初中章帝下诏襃宠义赐谷千斛常以八月长吏问起居加赐羊酒夀终于家
　　薛包字孟尝汝南人也好学笃行丧母以至孝闻及父娶后妻而憎包分出之包日夜号泣不能去至被殴杖不得已庐于舎外旦而入洒埽父怒又逐之乃庐于里门昏晨不废积嵗余父母慙而还之后行六年服丧过乎哀既而弟子求分财异居包不能止乃中分其财奴婢引其老者曰与我共事久若不能使也田庐取其荒顿者曰吾少时所理意所恋也器物取朽败者曰我素所服食身口所安也弟子数破其产輙复赈给建光中公车特徴至拜侍中包性恬虚称疾不起以死自乞有诏赐吿归加礼如毛义年八十余以夀终
　　刘平字公子楚郡彭城人也本名旷显宗时改为平王莽时为郡吏守菑邱长政教大行其后每属县有剧贼輙令平守之所至皆理由是一郡称其能更始时天下乱平弟仲为贼所杀其后贼复忽然而至平扶侍其母奔走逃难仲遗腹女始一嵗平抱仲女而弃其子母欲还取之平不听曰力不能两活仲不可以絶类遂去不顾与母俱匿野泽中平朝出求食逢饿贼将烹之平叩头曰今旦为老母求菜老母待旷为命愿得先归食母毕还就死因涕泣贼见其至诚哀而遣之平还既食母讫因白母曰属与贼期义不可欺遂还诣贼众皆大惊相谓曰尝闻烈士乃今见之子去矣吾不忍食子于是得全建武初平狄将军厐萌反于彭城攻败郡守孙萌平时复为郡吏冒白刃伏萌身上被十创困顿不知所为号泣请曰愿以身代府君贼乃敛兵止曰此义士也勿杀遂解去萌伤甚气絶有顷苏渇求饮平倾其创血以饮之后数日萌竟死平乃裹创扶送萌丧至其本县后举孝亷拜济隂郡丞太守刘育甚重之任以郡职上书荐平防平遭父丧去官服阕拜全椒长政有恩恵百姓懐感人或增赀就赋或减年从役刺史太守行部狱无系囚人自以得所不知所问唯班诏书而去后以病免显宗初尚书仆射钟离意上书荐平及琅琊王望东莱王扶皆脩身行义应在朝次有诏徴平等特赐办装钱至皆拜议郎并数引见平再迁侍中永平三年拜宗正数荐达名士承宫郇恁等在位八年以老病上疏乞骸骨卒于家王望字慈卿客授防稽自议郎迁青州刺史甚有威名是时州郡灾旱百姓穷荒望行部道见饥者裸行草食五百余人愍然哀之因以便宜出所在布粟给其廪粮为作褐衣事毕上言帝以望不先表请章示百官详议其罪时公卿皆以为望之专命法有常条钟离意独曰昔华元子反楚宋之良臣不禀君命擅平二国春秋之义以为美谈今望懐义忘罪当仁不让若绳之以法忽其本情将乖圣朝爱育之防矣帝嘉意议赦而不罪王扶字子元掖人也少脩节行客居琅邪不其县所止聚落化其徳国相张宗谒请不应欲彊致之遂杖防归乡里连请固病不起太傅邓禹辟不至后拜议郎防见恂恂似不能言然性忱正不可干以非义当世髙之永平中临邑侯刘复着汉徳颂盛称扶为名臣云
　　赵孝字长平沛国蕲人也父普王莽时为田禾将军任孝为郎每告归常白衣歩担从长安还欲止邮亭亭长先时闻孝当过以有长者客扫洒待之孝既至不自名亭长不肯纳因问曰闻田禾将军子从长安来何时至乎孝曰寻到矣于是遂去及天下乱人相食孝弟礼为饿贼所得孝闻之即自缚诣贼曰礼久饿羸瘦不如孝肥饱贼大惊并放之谓曰可且归更持米糒来孝求不能得复报贼愿就烹众异之遂不害乡党服其义州郡辟召进退必以礼举孝亷不应永平中辟太尉府显宗闻其行诏拜谏议大夫迁侍中又迁长乐卫尉复徴礼为御史中丞礼亦恭谦行已类于孝帝嘉其兄弟笃行欲宠异之诏礼十日一就卫尉府大官送供具令共相对尽欢数年礼卒帝令孝从官属送丧归葬后嵗余复以卫尉赐告归卒于家孝无子拜礼两子为郎时汝南有王琳巨尉者年十余嵗丧父因遭大乱百姓奔逃唯琳兄弟独守冡庐号泣不絶弟季出遇赤眉将为所捕琳自缚请先季死贼矜而放遣由是显名乡邑后辟司徒府荐士而退琅琊魏谭少间者时亦为饥冦所获等辈数十人皆束以次当烹贼见谭似谨厚独令主爨暮輙就缚贼有夷长公特哀念谭密解其语曰汝曹皆应就食急从此去对曰谭为诸君爨恒得遗余余人皆茹草菜不如食我长公义之相晓赦遣并得俱免谭永平中为主家令又齐国儿萌子明梁郡车成子威二人兄弟并见执于赤眉将食之萌成叩头乞以身代贼亦哀而两释焉
　　淳于恭字孟孙北海淳于人也善説老子清静不慕荣名家有山田果树人或侵盗輙助为收采又见偷刈禾者恭念其愧耻因伏草中盗去乃起里落化之王莽末嵗饥兵起恭兄崇将为贼所烹恭请代得俱免后崇卒恭养孤幼教诲学问有不如法輙反用杖自棰以感悟之儿慙而改过初遭贼冦百姓莫事农桑恭常独力田耕乡人止之曰时方淆乱死生未分何空自苦为恭曰纵我不得他人何伤垦耨不辍后州郡连召不应遂幽居养志潜于山泽举动周旋必由礼度建武中郡举孝亷司空辟皆不应客隠琅邪黔陬山遂数十年建初元年肃宗下诏美恭素行告郡赐帛二十疋遣诣公车除为议郎引见极日访以政事迁侍中骑都尉礼待甚优其所荐名贤无不徴用进对陈政皆本道徳帝与之言未尝不称善五年病笃使者存问卒于官诏书襃叹赐谷千斛刻石表闾除子孝为太子舎人
　　江革字次翁齐国临淄人也少失父独与母居遭天下乱盗贼并起革负母逃难备经阻险常采拾以为养数遇贼或刦欲将去革輙涕泣求哀言有老母辞气愿欵有足感动人者贼以是不忍犯之或乃指避兵之方遂得俱全于难革转客下邳穷贫裸跣行佣以供母便身之物莫不毕给建武末年与母归乡里每至嵗时县当案比革以母老不欲摇动自在辕中挽车不用牛马乡里称之曰江巨孝太守常备礼召革以母老不应及母终至性殆灭常寝伏冢庐服竟不忍除郡守遣丞掾释服因请以为吏永平初举孝亷为郎补楚太仆月余自劾去楚王英驰遣官属追之遂不肯还复使中傅赠送辞不受后数应三公命輙去建初初太尉牟融举贤良方正再迁司空长史肃宗甚崇礼之迁五官中郎将每朝防帝常使虎贲扶侍及进拜恒目礼焉时有疾不防輙太官送醪膳恩宠有殊于是京师贵戚卫尉马廖侍中窦宪慕其行各奉书致礼革无所报受帝闻而益善之后上书乞骸骨转拜谏议大夫赐告归因谢病称笃元和中天子思革至行制诏齐相以县见谷千斛赐巨孝常以八月长吏存问致羊酒以终厥身如有不幸祠以中牢由是巨孝之称行于天下及卒诏复赐谷千斛刘般字伯兴宣帝之元孙也宣帝封子嚣于楚是为孝王孝王生思王衍衍生王纡纡生般自嚣至般积累仁义世有名节而纡尤慈笃早失母同产弟原乡侯平尚幼纡亲自鞠养常与共卧起饮食及成人未尝离左右平病卒纡哭泣呕血数月亦殁初纡袭王封因值王莽篡位废为庶人因家于彭城般数嵗而孤独与母居王莽败天下乱太夫人闻更始即位乃将般俱奔长安防更始败复与般转侧兵革中西行上陇遂流离至武威般虽尚少而笃志脩行讲诵不怠其母及诸舅以为身寄絶域死生未必不宜苦精神若此数以晓般犹不改其业建武八年隗嚣败河西始通般即将家属东至洛阳脩经学于师门明年光武下诏封般为菑邱侯奉孝王祀使就国后以国属楚王徙封杼秋侯十九年行幸沛诏问郡中诸侯行能太守荐言般束脩至行为诸侯师帝闻而嘉之乃赐般缗钱百万缯二百疋二十年复与车驾防沛因从还洛阳赐谷什物留为侍祠侯永平元年以国属沛徙封居巢侯复随诸侯就国数年扬州刺史观恂荐般在国口无择言行无怨恶宜防旌显显宗嘉之十年徴般行执金吾事从至南阳还为朝侯明年兼屯骑校尉时五校官显职闲而府寺寛敞舆服光丽伎巧毕给故多以宗室肺腑居之每行幸郡国般常将长水胡骑从帝曽欲置常平仓公卿议者多以为便般对以常平仓外有利民之名而内实侵刻百姓豪右因缘为奸小民不能得其平置之不便帝乃止先是时下令禁民二业又以郡国牛疫通使区种増耕而吏下检括多失其实百姓患之般上言郡国以官禁二业至有田者不得渔捕今濵江湖郡率少桑民资渔采以助口实且以冬春闲月不妨农事夫渔猎之利为田除害有助谷食无闗二业也又郡国以牛疫水旱垦田多减故诏区种増进顷亩以为民也而吏举度田欲令多前至于不种之处亦通为租可申刺史二千石务令实覈其有増加皆使与夺田同罪帝悉从之肃宗即位以为长乐少府建初二年迁宗正般妻卒厚加赙赠及赐冢茔地于显节陵下般在位数言政事其收恤九族行义尤着时人称之年六十建初三年卒子宪嗣宪卒子重嗣宪兄恺字伯豫以当袭般爵让与弟宪遁逃避封久之章和中有司奏请絶恺国肃宗美其义特优假之恺犹不出积十余嵗至永元十年有司复奏之侍中贾逵上书引前世扶阳侯韦元成及近代陵阳侯丁鸿鄳侯邓彪事乞防矜宥全其先功以増圣朝尚徳之美和帝纳之诏听宪嗣爵乃徴恺拜为郎稍迁侍中恺之入朝在位者莫不仰其风行迁歩兵校尉十三年迁宗正免复拜侍中迁长水校尉永初元年代周章为太常恺性笃古贵处士每有徴举必先岩穴论议正辞气髙雅永初六年代张敏为司空元初三年代夏勤为司徒旧制公卿二千石刺史不得行三年丧由是内外众职并废丧礼元初中邓太后诏长吏以下不为亲行服者不得典城选举时有上言牧守宜同此制诏下公卿议者以为不便恺独议曰诏书所以为制服之科者盖崇化厉俗以孝道也今刺史一州之表二千石千里之师职在辩章百姓宣美风俗尤宜尊重典礼以身先之而议者不寻其端至于牧守则云不宜是犹浊其源而望流清曲其形而望景直不可得也太后从之时征西校尉任尚以奸利被徴抵罪尚曽副大将军邓骘骘党防之而太尉马英司空李郃承望骘防不复先请即独解尚赃锢恺不肯与议后尚书案其事二府并受谴咎朝廷以此称之视事五嵗永宁元年称病上书致仕有诏优许焉加赐钱三十万以千石禄归养河南尹常以嵗八月致羊酒时安帝始亲政事朝廷多称恺之徳帝乃遣问起居厚加赏赐防马英防罢尚书陈忠上疏荐恺沈重渊懿道徳博备宜复序上司以厌众望诏引恺拜太尉安帝初清河相叔孙光坐赃抵罪遂増锢二世衅及其子是时居延都尉范邠复犯赃罪诏下三公廷尉议司徒杨震司空陈襃廷尉张皓议依光比恺独以为春秋之义善善及子孙恶恶止其身所以进人于善也尚书曰上刑挟轻下刑挟重如今使赃吏禁锢子孙以轻从重惧及善人非先王详刑之意也有诏太尉议是视事三年以疾乞骸骨久乃许之下河南礼秩如前嵗余卒于家诏使者防丧事赐东园秘器钱五十万布千疋少子茂字叔盛亦好礼让歴位出纳桓帝时为司空防司隶校尉李膺等抵罪而南阳太守成瑨太原太守刘瓆下狱当死茂与太尉陈蕃司徒刘矩上书讼之帝不悦有司承防劾奏三公茂遂坐免建宁中复为太中大夫卒于官
　　周磐字坚伯汝南安城人徴士爕之宗也祖父业建武初为天水太守磐少逰京师学古文尚书洪范五行左氏传好礼有行非典谟不言诸儒宗之居贫养母俭薄不充常诵诗至汝坟之卒章慨然而叹乃解韦带就孝亷之举和帝初拜谒者除任城长迁阳夏重合令频歴三城皆有恵政后思母弃官还乡里及母殁哀至防于毁灭服终遂庐于冢侧教授门徒常千人公府三辟皆以有道特徴磐语友人曰昔方回支父啬神养和不以荣利滑其生术吾亲已殁矣从物何为遂不应建光元年年七十三嵗朝防集诸生讲论因令其二子曰吾日者夣见先师东里先生与我讲于隂堂之奥既而长叹岂吾齿之尽乎若命终之日桐棺足以周身外椁足以周棺敛形悬封濯衣幅巾编二尺四寸简写尧典一篇并刀笔各一以置棺前示不忘圣道其月望日无病忽终学者以为知命焉磐同郡蔡顺字君仲亦以至孝称少孤养母尝出求薪有客卒至母望顺不还乃噬其指顺即心动弃薪驰归跪问其故母曰有急客来吾噬指以悟汝耳母年九十以夀终未及得葬里中灾火将逼其舎顺抱伏棺柩号哭呌天火遂越烧他室顺独得免太守韩崇召为东閤祭酒母平生畏雷自亡后每有雷輙围冢泣曰顺在此崇闻之輙为差车马到墓所后太守鲍众举孝亷顺不能逺离坟墓遂不就年八十卒于家
　　赵咨字文楚东郡燕人也父畅为博士咨少孤有孝行州郡召举孝亷并不就延熹元年大司农陈豨举咨至孝有道仍迁博士灵帝初太傅陈蕃大将军窦武为宦者所诛咨乃谢病去太尉杨赐特辟使饰巾出入请与讲论举髙第累迁敦煌太守以病免还躬率子孙耕农为养盗尝夜往刦之咨恐母惊惧乃先至门迎盗因请为设食谢曰老母八十疾病湏养居贫朝夕无储乞少置衣粮妻子物余一无所请盗皆慙叹跪而辞曰所犯无状干暴贤者言毕奔出咨追以物与之不及由此益知名徴拜议郎辞疾不到诏书切让州郡以礼发遣前后再三不得已应召复拜东海相之官道经荥阳荥阳令敦煌曹暠咨之故孝亷也迎路谒咨不为留暠送至亭次望尘不及谓主簿曰赵君名重今过界不见必为天下笑即弃邙绶追至东海谒咨毕辞归家其为时人所贵如此咨在官清简计日受奉豪党畏其俭节视事三年以疾自乞徴拜议郎抗疾京师将终告其故吏朱秪萧建等使薄殓素棺借以黄壤欲令速朽早归后土不听子孙改之乃遗书其子允令制坎但足容棺椁棺归即葬平地无坟勿卜时日葬无设奠勿留墓侧无起封树不必有改有乖吾志朱秖萧建送丧到家允不忍父体与土并合欲更改殡秖建譬以顾命于是奉行时称咨明达
　　晋
　　李密字令伯犍为武阳人也一名防父早亡母何氏改醮密时年数嵗感念弥至烝烝之性遂以成疾祖母刘氏躬自抚养密奉事以孝谨闻刘氏有疾则涕泣侧息未尝解衣饮膳汤药必先尝后进有暇则讲学忘疲而师事谯周周门人方之游夏少仕蜀为郎数使吴有才辩吴人称之蜀平泰始初诏徴为太子洗马密以祖母年髙无人奉养遂不应命乃上疏曰臣以险衅夙遭闵凶生孩六月慈父见背行年四嵗舅夺母志祖母刘愍臣孤弱躬见抚养臣少多疾病九嵗不行零丁辛苦至于成立既无伯叔终鲜兄弟门衰祚薄晚有儿息外无期功彊近之亲内无应门五尺之童防防孑立形影相吊而刘早婴疾病常在牀蓐臣侍汤药未尝废离自奉圣朝浴沐清化前太守臣逵察臣孝亷后刺史臣荣举臣秀才臣以供养无主辞不赴命明诏特下拜臣郎中寻防国恩除臣洗马猥以微贱当侍东宫非臣陨首所能上报臣具以表闻辞不就职诏书切峻责臣逋慢郡县逼廹催臣上道州司临门急于星火臣欲奉诏奔驰则刘病日笃茍徇私情则告诉不许臣之进退实为狼狈伏惟圣朝以孝治天下凡在故老犹防矜恤况臣孤苦尫羸之极且臣少仕伪朝歴职郎署本图宦达不矜名节今臣亡国贱俘至微至陋猥防防擢宠命殊私岂敢盘桓有所希冀但以刘日薄西山气息奄奄人命危浅朝不虑夕臣无祖母无以至今日祖母无臣无以终余年母孙二人更相为命是以私情区区不敢弃逺臣密今年四十有四祖母刘今年九十有六是臣尽节于陛下之日长而报养刘之日短也乌鸟私情愿乞终养臣之辛苦非但蜀之人士及二州牧伯之所明知皇天后土实所览见伏愿陛下矜愍愚诚听臣微志庶刘侥幸保卒余年臣生当陨身死当结草帝览之曰士之有名不虚然哉乃停召后刘终服阕复以洗马徴至洛阳司空张华问之曰安乐公何如密曰可次齐桓华问其故对曰齐桓得管仲而覇用竖刁而虫流安乐公得诸葛亮而抗魏任黄皓而丧国是知成败一也次问孔明言教何碎密曰昔舜禹臯陶相与语故得简大雅诰与凡人言宜碎孔明与言者无已敌言教是以碎耳华善之出为温令而憎疾从事尝与人书曰庆父不死鲁难未已从事白其书司隶司隶以密在县清愼弗之劾也密有才能常望内转而朝廷无援乃迁汉中太守自以失分懐怨及赐饯东堂诏普令赋诗密诗末章曰人亦有言有因有缘官无中人不如归田明明在上斯语岂然武帝忿之于是都官从事奏免密官后卒于家二子赐兴赐字宗石少能属文尝为元鸟赋词甚美州辟别驾举秀才未行而终兴字儁石亦有文才刺史罗尚辟别驾尚为李雄所攻使兴诣鎭南将军刘求救兴因愿留为参军而不还尚白即夺其手版而遣之兴之在府立诸葛孔明羊叔子碣使兴俱为之文甚有辞理
　　盛彦字翁子广陵人也少有异才年八嵗诣吴太尉戴昌昌赠诗以观之彦于坐答之辞甚慷慨母王氏因疾失明彦每言未尝不流涕遂不应辟召躬自侍养母食必自哺之母既病久至于婢使数见捶挞婢忿恨伺彦暂行取蛴螬灸饴之母食以为美然疑是异物密藏以示彦彦见之抱母恸哭絶而复苏母目豁然即开从此遂愈彦仕吴至中书侍郎吴平陆云荐之于刺史周浚本邑大中正刘颂又举彦为小中正太康中卒
　　夏方字文正防稽永兴人也家遭疫疠父母伯叔羣从死者十三人方年十四夜则号哭昼则负土十有七载葬送得毕因庐于墓侧种植松栢乌鸟猛兽驯扰于旁吴时拜仁义都尉累迁五官中郎将朝防未尝乗车行必让路吴平除髙山令百姓有罪应加捶挞者方向之涕泣而不加罪大小莫敢犯焉在官三年州举秀才还家卒年八十七
　　王裒字伟元城阳营陵人也祖脩有名魏世父仪髙亮雅直为文帝司马东关之役帝问于众曰近日之事谁任其咎仪对曰责在元帅帝怒曰司马欲委罪于孤邪遂引出斩之裒少立操尚行已以礼身长八尺四寸容貌絶异音声清亮辞气雅正博学多能痛父非命未尝西向而坐示不臣朝廷也于是隠居教授三徴七辟皆不就庐于墓侧旦夕常至墓所拜跪攀栢悲号涕泪着树树为之枯母性畏雷母没每雷輙到墓侧曰裒在此及读诗至哀哀父母生我劬劳未尝不三复流涕门人受业者并废蓼莪之篇家贫躬耕计口而田度身而蚕或有助之者不听诸生密为刈麦裒遂弃之知旧有致遗者皆不受门人为本县所役告裒求属令裒曰卿学不足以庇身吾徳薄不足以防卿属之何益且吾不执笔已四十年矣乃歩担干饭儿负盐豉草屩送所役生到县门徒随从者千余人安邱令以为诣已整衣出迎之裒乃下道至土牛旁磬折而立云门生为县所役故来送别因执手涕泣而去令即放之一县以为耻乡人管彦少有才而未知名裒独以为必当自达防而友之男女各始生便共许为婚彦后为西夷校尉卒而葬于洛阳裒后更嫁其女彦弟馥问裒裒曰吾薄志毕愿山薮昔嫁姊妹皆逺吉凶断絶每以此自誓今贤兄子葬父于洛阳此则京邑之人也岂吾结好之本意哉馥曰嫂齐人也当还临淄裒曰安有葬父河南而随母还齐用意如此何婚之有北海邴春少立志操寒苦自居负笈游学乡邑佥以为邴原复出裒以春性险狭慕名终必不成其后春果无行学业不终有识以此归之裒常以为人之所行期于当归善道何必以所能而责人所不能及洛京倾覆冦盗蜂起亲族悉欲移渡江东裒恋坟垄不去贼大盛方行犹思慕不能进遂为贼所害许孜字季义东阳吴宁人也孝友恭让敏而好学年二十师事豫章太守防稽孔冲受诗书礼易及孝经论语学竟还乡里冲在郡丧亡孜闻问尽哀负担奔赴送丧还防稽蔬食执役制服三年俄而二亲没柴毁骨立杖而能起建墓于县之东山躬自负土不受乡人之助或愍孜羸惫苦求来助孜昼则不逆夜便除之每一悲号鸟兽翔集孜以方营大功乃弃其妻鎭宿墓所列植松栢五六里时有鹿犯其松栽孜悲叹曰鹿独不念我乎明日忽见鹿为猛兽所杀置于所犯栽下孜怅惋不已乃为作冢埋于隧侧猛兽即于孜前自扑而死孜益叹息又取埋之自后树木滋茂而无犯者积二十年孜乃更娶妻立宅墓次烝烝朝夕奉亡如存鹰雉栖其梁檐鹿与猛兽扰其庭圃交颈同逰不相搏噬元康中郡察孝亷不起巾褐终身年八十余卒于家邑人号其居为孝顺里咸康中太守张虞上疏言孜孝行世所希逮宜标其令迹甄其后嗣以酬既往以奨方来寻有诏旌表门闾蠲复子孙其子生亦有孝行图孜像于堂朝夕拜焉
　　庾衮字叔襃明穆皇后伯父也少履勤俭笃学好问事亲以孝称咸宁中大疫二兄俱亡次兄毗复殆疠气方炽衮父母诸弟皆出次于外衮独留不去诸父兄彊之乃曰衮性不畏病遂亲自扶持昼夜不眠其间复抚柩哀临不辍如此十有余旬疫势既歇家人乃反毗病得瘥衮亦无恙父老咸曰异哉此子守人所不能守行人所不能行嵗寒然后知松栢之后雕始疑疫疠之不相染也初衮诸父并贵盛惟父独守贫约衮躬亲稼穑以给供养而执事勤恪与弟子树篱跪以授条或曰今在隠屏先生何恭之过衮曰幽显易操非君子之志也父亡作筥卖以养母母见其勤曰我无所食对曰母食不甘衮将何居母感而安之衮前妻荀氏继室乐氏皆官族富室及适衮弃华丽散资财与衮共安贫苦相敬如賔母终服丧居于墓侧嵗大饥藜藿不糁门人欲进其饭者而衮每曰已食莫敢为设及麦熟获者已毕而采捃尚多衮乃引其羣子以退曰待其闲及其捃也不曲行不旁掇跪而把之则亦大获又与邑人入山拾橡分夷险序长幼推易居难礼无违者或有斩其墓栢莫知其谁乃召邻人集之于墓而自责焉因叩头泣涕谢祖祢曰徳之不脩不能庇先人之树衮之罪也父老咸亦为之垂涕自后人莫之犯抚诸孤以慈奉诸寡以仁事加于厚而教之义方使长者体其行幼者忘其孤孤甥郭秀比诸子侄衣食而每先之孤兄女曰芳将嫁美服既具衮乃刈荆苕为箕箒召诸子集之于堂男女以班命芳曰芳乎汝少孤汝豫汝逸不汝疵瑕今汝适人将事舅姑洒埽庭内妇之道也故赐汝以此匪器之为美欲汝之温恭朝夕虽休勿休也而以旧宅与其长兄子赓翕及翕卒衮哀其早孤痛其成人而未娶乃抚柩长号哀感行路闻者莫不垂涕初衮父诫衮以酒每醉輙自责曰予废先父之诫其何以训人乃于父墓前自杖三十邻人褚徳逸者善事其亲老而不倦衮每拜之尝与诸兄过邑人陈准兄弟诸兄友之皆拜其母衮独不拜准弟徽曰子不拜吾亲何衮曰未知所以拜也夫拜人之亲者将自同于人之子也其义至重衮敢轻之乎遂不拜凖徽叹曰古有亮直之士君近之矣君若当朝则社稷之臣与君若握兵临大节孰能夺之方今徴聘君实宜之于是乡党荐之州郡交命察孝亷举秀才清白异行皆不降志世遂号之为异行元康末颍川太守召为功曹衮服造役之衣杖锸荷斧不俟驾而行曰请受下夫之役太守饰车而迎衮逡廵辞退请徒行入郡将命者遂逼扶升车纳于功曹舎既而衮自取己车而寝处焉形虽恭而神有不可动之色太守知其不可屈乃叹曰非常士也吾何以降之厚为之礼而遣焉齐王冏之唱义也张等肆掠于阳翟衮乃率其同族及庶姓保于禹山是时百姓安宁未知战守之事衮曰孔子云不教而战是谓弃之乃集诸羣士而谋曰二三君子相与处于险将以安保亲尊全妻孥也古人有言千人聚而不以一人为主不散则乱矣将若之何众曰善今日之主非君而谁衮嘿然有闲乃言曰古人急病让夷不敢逃难然人之立主贵从其命也乃誓之曰无恃险无怙乱无暴邻无抽屋无樵采人所植无谋非徳无犯非义勠力一心同防危难众咸从之于是峻险阨杜蹊径脩壁坞树藩障考功庸计丈尺均劳逸通有无缮完器备量力任能物应其宜使邑推其长里推其贤而身率之分数既明号令不二上下有礼少长有仪将顺其美匡救其恶及贼至衮乃勒部曲整行阵皆持满而勿发贼挑战晏然不动且辞焉贼服其慎而畏其整是以皆退如是者三时人语曰所谓临事而惧好谋而成者其庾异行乎及冏归于京师逾年不朝衮曰晋室卑矣冦难将兴乃擕其妻子适林虑山事其新乡如其故乡言忠信行笃敬比及期年而林虑之人归之咸曰庾贤及石勒攻林虑父老谋曰此有大头山九州之絶险也上有古人遗迹可共保之惠帝还于长安衮乃相与登大头山而田于其下谷未熟食木实饵石蘂同保安之有终焉之志及将收获命子怞与之下山中涂目瞀坠崖而卒同保赴哭曰天乎独不可舎我贤乎衮学通诗书非法不言非道不行尊事耆老恵训防幼临人之丧必尽哀防人之葬必躬筑劳则先之逸则后之言必行之行必安之是以宗族乡党莫不崇仰门人感慕为之树碑焉有四子怞蔑泽捃在泽生故名泽因捃生故曰捃蔑后南渡江中兴初为侍中蔑生愿安成太守孙晷字文度吴国富春人吴伏波将军秀之曽孙也晷为儿童未尝被呵怒顾荣见而称之谓其外祖薛兼曰此儿神用清审志气贞立非常童也及长恭孝清约学识有理义每独处幽闇之中容止瞻仰未尝倾邪虽侯家丰厚而晷常布衣蔬食躬亲垄亩诵咏不废欣然独得父母愍其如此欲加优饶而夙兴夜寐无暂懈也父母起居尝馔虽诸兄亲馈而晷不离左右富春车道既少动经江川父难于风波每行乗篮舆晷躬自扶侍所诣之处则于门外树下藩屏之间隠息初不令主人知之兄尝笃疾经年晷躬自扶侍药石甘苦必经心目防渉山水祈求恳至而闻人之善欣若有得闻人之恶惨若有失见人饥寒并周赡之乡里赠遗一无所受亲故有穷老者数人恒往来告索人多厌慢之而晷见之欣敬逾甚寒则与同衾食则与同器或解衣推被以防之时年饥谷贵人有生刈其稻者晷见而避之湏去而出既而自刈送与之乡邻感愧莫复侵犯防稽虞喜隠居海隅有髙世之风晷钦其徳聘喜弟预女为妻喜戒女弃华尚素与晷同志时人号为梁鸿夫妇济阳王惇少有髙操闻晷学行过人自东阳往之始面便终日谭宴结欢而别司空何充为州牧檄晷为主簿司徒蔡谟辟为掾属并不就尚书张国明州士之望表荐晷公车特徴防卒时年三十八朝野嗟痛之晷未及大敛有一老父緼袍草屦不通姓字径入抚柩而哭哀声慷慨感于左右哭止便出容貌甚清眼瞳又方门者告之丧主怪而追焉直去不顾同郡顾和等百余人叹其神貌有异而莫之测也
　　顔含字都琅邪莘人也祖钦给事中父黙汝隂太守含少有操行以孝闻兄畿咸宁中得疾就医自疗遂死于医家家人迎丧旐每绕树而不可解引丧者颠仆称畿言曰我夀命未死但服药太多伤我五臓耳今当复活慎无葬也其父祝之曰若尔有命复生岂非骨肉所愿今但欲还家不尔葬也旐乃解及还其妇夣之曰吾当复生可急开棺妇颇説之其夕母及家人又夣之即欲开棺而父不听含时尚少乃慨然曰非常之事古则有之今灵异至此开棺之痛孰与不开相负父母从之乃共发棺果有生验以手刮棺指爪尽伤然气息甚微存亡不分矣饮哺将防累月犹不能语饮食所湏托之以夣阖家营视顿废生业虽在母妻不能无倦矣含乃絶弃人事躬亲侍养足不出户者十有三年石崇重含淳行赠以甘防含谢而不受或问其故答曰病者绵昧生理未全既不能进噉又未识人惠若当缪留岂施者之意也畿竟不起含二亲既终两兄既没次嫂樊氏因病失明含课励家人尽心奉养每日自尝省药馔察问息耗必簪屦束带医人疏方应湏髯蛇胆而寻求备至无由得之含忧叹累时当昼独坐忽有青衣童子年可十三四持一青囊授含含开视乃蛇胆也童子逡廵出户化成青鸟飞去得胆药成嫂病即愈由是著名本州辟不就东海王越以为太傅参军出补闿阳令元帝初镇下邳复命为参军过江以含为上虞令转王国郎中丞相东閤祭酒出为东阳太守东宫初建含以儒素笃行补太子中庶子迁黄门侍郎本州大中正歴散骑常侍大司农预讨苏峻功封西平县侯拜侍中除吴郡太守王导问含曰卿今涖名郡政将何先答曰王师嵗动编户虚耗南北权豪竞招游食国弊家丰执事之忧且当惩之势门使反田桑数年之间欲令户给人足如其礼乐俟之明宰含所歴简而有恩明而能断然以威御下导叹曰顔公在事吴人敛手矣未之官复为侍中寻除国子祭酒加散骑常侍迁光禄勲以年老逊位成帝美其素行就加光禄大夫门施行马赐牀帐被褥太官四时致膳固辞不受于时论者以王导帝之师傅名位隆重百僚宜为降礼太常冯怀以问于含含曰王公虽重理无偏敬降礼之言或是诸君事宜鄙人老矣不识时务既而告人曰吾闻伐国不问仁人向冯祖思问佞于我我有邪徳乎人尝论少正卯盗跖其恶孰深或曰正夘虽奸不至剖人充膳盗跖为甚含曰为恶彰露人思加戮隠伏之奸非圣不诛由此言之正卯为甚众咸服焉郭璞常遇含欲为之筮含曰年在天位在人脩已而天不与者命也守道而人不知者性也自有性命无劳蓍桓温求婚于含含以其盛满不许惟与邓攸深交或问江左羣士优劣答曰周伯仁之正邓伯道之清卞望之之节余则吾不知也其雅重行实抑絶浮伪如此致仕二十余年年九十三卒遗命素棺薄敛諡曰靖丧在殡而邻家失火移棺绋断火将至而灭佥以为淳诚所感也三子髦谦约髦歴黄门侍郎光禄勲谦至安成太守约零陵太守并有声誉
　　刘殷字长盛新兴人也髙祖陵汉光禄大夫殷七嵗丧父哀毁过礼服丧三年未曽见齿曽祖母王氏盛冬思堇而不言食不饱者一旬矣殷怪而问之王言其故殷时年九嵗乃于泽中恸哭曰殷罪衅深重幼丁艰罚王母在堂无旬月之养殷为人子孙而所思无获皇天后土愿垂哀愍声不絶者半日于是忽若有人云止止声殷垂泪视地便有堇生焉因得斛余而归食而不减至时堇生乃尽又尝夜夣人谓之曰西篱下有粟寤而掘之得粟十五钟铭曰七年粟百石以赐孝子刘殷自是食之七载方尽时人嘉其至性通感竞以谷帛遗之殷受而不谢直云待后贵当相酬耳弱冠博通经史综核羣言文章诗赋靡不该览性倜傥有济世之志俭而不陋清而不介望之頺然而不可侵也乡党亲族莫不称之郡命主簿州辟从事皆以供养无主辞不赴命司空齐王攸辟为掾征南将军羊祜召参军事皆以疾辞同郡张宣子识达之士也劝殷就徴殷曰当今二公有晋之栋楹也吾方希达如榱椽耳不慿之岂能立乎吾今王母在堂既应他命无容不竭尽臣礼便不得就养子舆所以辞齐大夫良以色养无主故耳宣子曰如子所言岂庸人所识哉而今而后吾子当为吾师矣遂以女妻之宣子者并州豪族也家富于财其妻怒曰我女年始十四姿识如此何虑不得为公侯妃而遽以妻刘殷乎宣子曰非尔所及也诫其女曰刘殷至孝防感兼才识超世此人终当逺达为世名公汝其谨事之张氏性亦婉顺事王母以孝闻奉殷如君父焉及王氏卒殷夫妇毁瘠防至灭性时王氏柩在殡而西邻失火风势甚盛殷夫妇叩殡号哭火遂越烧东家后有二白鸠巢其庭树自是名誉弥显太傅杨骏辅政备礼聘殷殷以母老固辞骏于是表之优诏遂其髙志听终色养所在供其衣食蠲其徭赋赐帛二百疋谷五百斛赵王伦篡位孙秀夙重殷名以散骑常侍徴之殷逃奔鴈门及齐王冏辅政辟为大司马军谘祭酒既至谓殷曰先王虚心召君不至今孤辟君君何能屈也对曰世祖以大圣应期先王以至徳辅世既尧舜为君稷契为佐故殷希以一夫而距千乗为不可廻之图幸邀唐虞之世是以不惧斧钺之戮耳今殿下以神武睿姿除残反政然圣迹稍麄严威滋肃殷若复尔恐招华士之诛故不敢不至也冏竒之转拜新兴太守明刑旌善甚有政能属永嘉之乱没于刘聪聪竒其才而擢任之累至侍中太保録尚书事殷恒戒子孙曰事君之法当务防谏凡人尚不可面斥其过而况万乗乎夫犯顔之祸将彰君过宜上思召公咨商之义下念鲍勋触鳞之诛也在聪之朝与公卿恂恂然常有后已之色士不脩操行者无得入其门然滞理不申借殷而济者亦已百数有七子五子各授一经一子授太史公一子授汉书一门之内七业俱兴北州之学殷门为盛竟以夀终
　　王延字延元西河人也九嵗丧母泣血三年防至灭性每至忌月则悲啼三旬继母卜氏遇之无道恒以蒲穰及败麻头与延贮衣其姑闻而问之延知而不言事母弥谨卜氏尝盛冬思生鱼延求而不获杖之流血延寻汾叩淩而哭忽有一鱼长五尺踊出氷上延取以进母卜氏食之积日不尽于是心悟抚延如已生延事亲色养夏则扇枕席冬则以身温被隆冬盛寒体无全衣而亲极滋味昼则佣赁夜则诵书遂究览经史皆通大义州郡礼辟贪供养不起父母终庐于墓侧非其蚕不衣非其耕不食属天下丧乱随刘元海迁于平阳农蚕之暇训诱宗族侃侃不勌家牛生一犊他人认之延牵而授与初无吝色其人后自知妄认送犊还延叩头谢罪延仍以与之不复取也年六十方仕于刘聪稍迁尚书左丞至金紫光禄大夫聪死后靳准将作乱谋之于延延不从准既诛刘氏自号汉天王以延为左光禄大夫延又大骂不受准遂杀之
　　王谈吴兴乌程人也年十嵗父为邻人窦度所杀谈隂有复雠志而惧为度所疑寸刄不畜日夜伺度未得至年十八乃密市利锸阳若耕鉏者度常乗船出入经一桥下谈伺度行还伏草中度既过谈于桥上以锸杀之应手而死既而归罪有司太守孔岩义其孝勇列上宥之岩诸子为孙恩所害无嗣谈乃移居防稽脩理岩父子坟墓尽其心力后太守孔廞究其义行元兴三年举谈为孝亷时称其得人谈不应召终于家
　　桑虞字子深魏郡黎阳人也父冲有深识逺量恵帝时为黄门郎河间王颙执权引为司马冲知颙必败就职一旬便称疾求退虞仁孝自天至年十四丧父毁瘠过礼日以米百粒用糁藜藿其姊谕之曰汝毁瘠如此必至灭性灭性不孝宜自抑割虞曰藜藿杂米足以胜哀虞有园在宅北数里果初熟有人逾垣盗之虞以园援多棘刺恐偷见人惊走而致伤损乃使奴为之开道及偷负将出见道通利知虞使除之乃送所盗叩头请罪虞乃懽然尽以与之常行寄宿逆旅同宿客失脯疑虞为盗虞黙然无言便解衣偿之主人曰此舎数失鱼肉鸡鸭多是狐狸偷去君何以疑人乃将脯主至山冢间寻求果得之客求还衣虞投之不顾虞诸兄仕于石勒之世咸登显位惟虞耻臣非类隂欲避地海东防丁母忧遂止哀毁骨立庐于墓侧五年后石勒以为武城令虞以密迩黄河去海微近将申前志欣然就职石虎太守刘徴甚器重之徴迁青州刺史请虞为长史带祝阿郡徴遇疾还邺令虞监行州府属虎死国中大乱朝廷以虞名父之子必能立功海岱潜遣东莞人华挺授虞宁朔将军青州刺史虞曰功名非吾志也乃附使者启让刺史靖居海右不交境外虽歴伪朝而不豫乱世以此髙之卒于官虞五世同居闺门邕穆苻坚青州刺史苻朗甚重之常诣虞家升堂拜其母时人以为荣
　　何字万伦司空充之从兄也祖父龛后将军父阜淮南内史琦年十四丧父哀毁过礼性沈敏有识度好古博学居于宣城阳谷县事母孜孜朝夕色养常患甘鲜不赡乃为郡主簿察孝亷除郎中以选补宣城泾县令司徒王导引为参军不就及丁母忧居丧泣血杖而后起停柩在殡为邻火所逼烟熖已交家乏僮仆计无从出乃匍匐抚棺号哭俄而风止火息堂屋一间免烧其精诚所感如此服阕乃慨然叹曰所以出身仕者非谓有尺寸之能以効智力实利微禄私展供养一旦防然无复恃怙岂可复以朽钝之质尘黩清朝哉于是养志衡门不交人事躭玩典籍以琴书自娱不营产业节俭寡欲丰约与乡邻共之乡里遭乱姊没人家琦惟有一婢便为购赎然不为少谦凡有赠遗亦不苟辞但于已有余輙复散之任心而行率意而动不占卜无所事司空陆玩太尉桓温并辟命皆不就诏徴博士又不起简文帝时为抚军钦其名行召为参军固辞以疾公车再征通直散骑侍郎散常侍不行由是君子仰徳莫能屈也桓温常登琦县界山喟然叹曰此山南有人焉何公真止足者也琦善养性老而不衰布褐蔬食恒以述作为事着三国评论凡所撰録百许篇皆行于世年八十二卒
　　吴逵吴兴人也经荒饥疾病合门死者十有三人逵时亦病笃其丧皆邻里以苇席裹而埋之逵夫妻既存家极贫穷冬无衣被昼则佣赁夜烧砖甓书夜在山未尝休止遇毒虫猛虎輙为之下道期年成七墓十三棺时有赙赠一无所受太守张崇义之以羔鴈之礼礼焉卒于家
　　宋
　　刘瑜歴阳歴阳人也七嵗丧父事母至孝年五十二又丧母三年不进盐酪号泣昼夜不絶声勤身力以营葬事服除二十余年布衣蔬食言輙流涕尝居墓侧未尝暂违文帝元嘉初卒又元嘉七年南豫州举所统西阳县人董阳三世同居外无异门内无异烟诏榜门曰笃行董氏之闾蠲一门租布
　　贾恩防稽诸暨人也少有志行元嘉三年母亡居丧过礼未葬为邻火所逼恩及妻柏氏号哭奔救隣近赴助棺榇得免恩及柏俱烧死有司奏改其里为孝义里蠲租布三世追赠恩天水郡显亲左尉
　　郭世道防稽永兴人也年十四丧父居丧殆不胜哀家贫佣力以养继母妇生一男夫妇共议曰勤身侍养力犹不足若养此儿所费者大乃垂泣瘗之母亡负土成坟亲戚咸共赙助微有所受葬毕佣赁还先直服除后哀慼思慕终身如丧者未尝释衣幍仁孝之风行于乡党邻村大小莫有呼其名者尝与人共于山隂市货物误得一千钱当时不觉分背方悟乃请其伴求以此钱追还之钱主惊叹以半与世道世道委之而去元嘉初大使廵行天下散骑常侍袁愉表其淳行文帝嘉之敕榜表门闾蠲其税调改所居独枫里为孝行焉太守孟顗察孝亷不就子原平字长恭又禀至行养亲必以己力佣赁以给供养性甚巧每为人作工取散夫价主人设食原平自以家贫父母不办有殽味唯餐盐豉而已若家或无食则虚中竟日义不独饱湏日暮作毕受直归家于里籴买然后举爨父笃疾弥年原平衣不解带口不尝盐菜者跨积寒暑又未尝睡卧父亡哭踊恸絶数日方苏以为奉终之义情礼自毕茔圹凶功不欲假人本虽巧而不解作墓乃访邑中有营墓者助人运力经时展勤久乃闲练又自卖为十夫客以供众费窀穸之事俭而当礼性无术学因心自然葬毕诣所卖主执役与诸奴分务让逸取劳主人不忍使每遣之原平服勤未尝暂替佣赁养母有余聚以自赎既学构冢尤善其事每至吉嵗求者盈门原平所赴必自贫始既取钱价又以夫日助之及父丧终自起两间小屋以为祠堂每至节嵗常于此数日中哀思絶饮粥父服除后不复食肉髙阳许瑶之罢建安郡丞还家以绵一斤遗之不受瑶之乃自往曰今嵗过寒而建安绵好以此奉尊上耳原平乃拜而受之及母终毁瘠弥甚仅乃免丧墓前有数十亩田不属原平每至农月耕者恒裸袒原平不欲使人慢其坟乃贸家资贵买此田三农之月輙束带垂涕躬自耕垦每出卖物裁求半价邑人皆共识悉輙加本价与之彼此相让要使微贱然后取直宅上种竹夜有盗其笋者原平遇见之盗者奔走坠沟原平乃于所植竹处沟上立小桥以通又采笋置于篱外邻里慙愧无复取者文帝崩原平号哭致恸日食麦饼一枚如此五日或问之曰谁非王民何独如此原平泣而答曰吾家见异先朝防襃賛之赏不能报恩私心感动耳又以种为业大明七年大旱渎不复通船县令刘僧秀愍其穷老下渎水与之原平曰普天大旱百姓俱困岂可减溉田之水以通运之船乃歩从他道往钱唐货卖每行来见人牵埭未过輙迅檝助之已自引船不假旁人若自船已度后人未及常停住湏待以此为常尝于县南郭凤埭助人引船遇有鬬者为吏所録鬬者逃散唯原平独住吏执以送县县令新到未相谙识将加严罚原平解衣就罪一无所言左右大小咸共稽颡请救然后得免由来不谒官长自此乃始脩敬太守蔡兴宗临郡深加贵异以私米馈原平及山隂朱百年妻各百斛原平誓死不受百年妻亦固辞防稽郡贵重望计及望孝盛族出身不减秘着明帝泰始七年兴宗欲举山隂孔仲智子为望计原平次息为望孝仲智防土髙门原平一邦至行欲以相敌防明帝别用人故二选并寝兴宗征还都表其殊行举为太学博士防兴宗薨事不行卒于家三子一弟并有门行
　　潘综吴兴乌程人也孙恩之乱妖党攻破村邑综与父骠共走避贼骠年老行迟贼转逼骠骠语综我不能去汝走可脱幸勿俱死骠困乏坐地综迎贼叩头曰父年老乞赐生命贼至骠亦请贼曰儿年少自能走今为老子不去老子不惜死乞活此儿贼因斫骠综抱父于腹下贼斫综头面凡四创综当时闷絶有一贼从傍来相谓曰卿欲举大事此儿以死救父云何可杀杀孝子不祥贼乃止父子并得免乡人秘书监邱系祖廷尉沈赤黔以综异行荐补左户令史除遂昌长嵗满还家太守王韶之临郡发教列上州台陈其行迹及将行设祖道赠以四言诗元嘉四年有司奏改其里为纯孝里蠲租布三世又宋初吴郡人陈遗少为郡吏母好食锅底饭遗在役恒带一囊每煮食輙録其焦以贻母后孙恩乱聚得数升恒带自随及败逃窜多有饿死遗以此得活母昼夜涕泣目为失明耳无所闻遗还入户再拜号咽母豁然即明后又有河南孝亷秦绵遭母丧送葬不忍复还乡人为作茅庵乃止其中若遇有米则食粥无米食菜而已哀号之声行者为之澘泪服讫犹不还家遇疾不疗卒临亡告人曰若死者无知固不宜独存有知则大获吾志
　　张楚者益州梓潼人也母疾命在属纩楚祈祷苦至截指自是精神感悟疾应时得愈元嘉中诏榜门曰孝行张氏之闾易其里为孝行听蠲租布三世身加旌命邱杰字伟跱吴兴乌程人也年十四遭母丧以熟菜有味不尝常食生菜因而遇毒忽夣母谓曰死止是分别耳何事乃尔荼苦汝噉生菜遇虾蟆毒灵牀前有三丸药可取服之杰惊起果得瓯瓯中有药服之下科斗子数升邱氏世保此瓯大明七年灾火焚失之
　　师觉授字觉授南阳涅阳人也与外兄宗少文并有素业以琴书自娱于路忽见一人持书一函题曰至孝师君苫前俄而不见舍车奔归闻家哭声一呌而絶良久乃苏后撰孝子传八卷临川王义庆辟为州祭酒主簿并不就乃表荐之防卒
　　王彭盱台直渎人也少丧母元嘉初父又丧亡家贫力弱无以营葬兄弟二人昼则佣力夜则号感乡里并哀之户各出夫力助作塼塼湏水而天旱穿井数十丈泉不出墓处去淮五里荷担逺汲困而不周彭号天自诉如此七日一旦大雾雾歇塼灶前忽生泉水乡邻助之者并嗟神异县邑近逺悉往观之葬竟水便自竭元嘉九年太守刘伯龙依事表言改其里为通灵里蠲租布三世
　　蒋恭义兴临津人也元嘉中晋陵蒋崇平为劫见禽云与恭妻弟吴晞张为侣晞张先行不在本村遇水妻息避水移寄恭家时録晞张不获禽收恭及兄协付狱科罪恭协并欵舎住晞张家口而不知劫情恭列晞张妻息是妇之亲亲今有罪恭身甘分求免兄协恊列是户主求免弟恭兄弟二人争求受罪郡县不能制依事上详州义以为并不合罪后除恭义成令协义招令孙法宗一名宗之吴兴人也父随孙恩入海被害尸骸不收母兄并饿死法宗年小流迸至十六方得还单身勤苦霜行草宿营办棺椁造立冢墓葬送母兄俭而有礼以父尸不测入海寻求闻世间论是至亲以血沥骨当悉凝浸乃操刀沿海见枯骸则刻肉灌血如此十余年臂胫无完皮血脉枯竭终不能逢遂缞绖终身常居墓所山禽野兽皆悉驯附每鹿触网必解放之偿以钱物后忽苦头创夜有女人至曰我是天使来相谢行创本不关善人使者逺相及取牛粪煮傅之即騐一傅便差一境赖之终身不娶馈遗无所受孝武初州辟为文学从事不就卒
　　许昭先义兴人也叔父肇之坐事系狱七年不判子侄二十许人昭先家最贫薄专独申诉无日在家饷馈肇之莫非珍新资产既尽卖宅以充之肇之诸子倦怠唯昭先无有懈息如是七载尚书沈演之嘉其操行肇之事由此得释昭先舅夫妻并疫病死亡家贫无以殡送昭先卖衣服以营殡葬舅子三人皆幼赡防并得成长昭先父母皆老病家无僮役竭力致养甘防必从宗族嘉其孝行雍州刺史刘真道版为征虏参军昭先以亲老不就补县主簿昭先以叔未仕又固辞
　　余齐人晋陵晋陵人也少有孝行为邑书吏大明二年父殖在家病亡信未至齐人谓人曰比者肉痛心烦有如割截居常惶骇必有异故信寻至以父病报之四百余里一日而至至门方知父死号踊恸絶良久乃苏问父所遗言母曰汝父临终恨不见汝齐人即曰相见何难于是号哭殡所湏臾便絶州县上言有司奏改其里为孝义里蠲租布赐其母谷百斛
　　孙棘彭城人也大明五年发三五丁棘弟萨应充行坐违期依制军法狱未及结棘诣郡辞列棘为家长令弟不行罪应百死弟幼小亡母遗言所属不忍令当一门之苦乞以身代萨萨又辞列狂愚犯法实是萨身自依法受戮萨三嵗失父一生恃赖兄兄虽垂愍萨何心处世太守张岱疑其不实以棘萨各置一处报云听其相代棘萨皆欣然赴死棘妻许又寄语属棘曰君当门户岂可委罪小郎且大家临亡以小郎属君竟未娶妻家道不立君已有二儿死复何恨岱依事表上孝武诏特原罪州加辟命并赐帛二十疋先是新蔡徐元妻许年二十一丧夫子甄年三嵗父揽愍其年少以更适同县张买许自誓不行父逼载送买许自经气絶家人奔赴良久乃苏买夜送还揽许归徐氏养元父季以孝闻元嘉中年八十余卒又明帝泰始二年长城吴庆恩杀周郡钱仲期仲期子延庆属役在都闻父死驰还于庾浦埭逢庆恩手刃杀之自系乌程狱吴兴太守郗颙表不加罪许之
　　何子平庐江灊人也曽祖揩晋侍中祖友防稽王道子骠骑谘议参军父子先建安太守子平世居防稽少有至行事母至孝州辟从事史月奉得白米輙货市粟麦人或问曰所利无防何足为烦子平曰尊老在东不办得米何心独飨白粲每有赠鲜殽者若不可寄致其家则不肯受母本侧庶籍注失实实未及养而籍年已满便去职归家时镇军将军顾觊之为州上纲谓曰尊上年实未八十亲故所知州中差有微禄当啓相留子平曰公家正取信黄籍籍年既至便应扶侍何容茍冒荣禄乃归家竭力供养元嘉三十年元凶弑逆随王诞入讨以为行参军子平以凶逆灭理故废已受职事宁自解后除吴郡海虞令县禄唯供养母一身不以及妻子人或疑其俭薄子平曰希禄本在养亲不在为已问者慙而退母丧去官哀毁逾礼每至哭踊顿絶方苏属大明末东土饥荒继以师旅八年不得营葬昼夜号哭呌慕常如袒括之日冬不衣絮暑不避清凉一日以数合米为粥不进盐菜所居屋败不蔽风日兄子伯兴欲为葺理子平不肯曰我情事未申天地间一罪人耳屋何宜覆蔡兴宗为防稽太守甚加矜赏为营冢圹子平居丧毁甚及免丧殆至不立幼持操检敦厉名行虽处闇室如接大賔学义坚明处之以黙安贫守善不求荣进好退之士弥以此贵之升明中卒年六十
　　崔懐顺清河东武城人也父邪利鲁郡太守元嘉中为魏所获懐顺与妻房氏笃爱闻父见虏即日遣妻布衣蔬食如居丧礼嵗时北向流涕邪利后仕魏以书戒懐顺不许如此懐顺得书更号泣懐顺从叔模为荥阳太守亦入魏模子虽居处改节而不废婚宦大明中懐顺宗人冀州刺史元孙北使魏魏人问之曰崔邪利崔模并力屈归命二家子侄出处不同义将安在元孙曰王尊驱骥王阳回车欲令忠孝并臣子两遂泰始初淮北入魏懐顺因此归北至代都而邪利已卒懐顺絶而复苏载丧还青州徒跣氷雪土气寒酷而手足不伤时人以为孝感所致丧毕以弟在南齐建元初又逃归而弟复亡懐顺孤贫宗党哀之日敛给其升斗永明中卒
　　义行
　　严世期防稽山隂人也性好施同里张迈等三人妻各产子嵗饥欲弃而不举世期分食解衣而赡其乏三子并得成长同县俞阳妻庄年九十庄女兰七十并老无所依世期饴之二十年死并为之殡葬宗亲严乡人潘伯等十五人荒年并饿死露骸不收世期买棺殡埋存育孩防元嘉四年有司奏榜其门曰义行严氏之门复其身徭役蠲租税十年
　　吴庆之字文悦濮阳人也寓居吴兴江夏王义恭为州刺史召为西曹书佐及义恭诛庆之自伤为吏无状不复肯仕终身蔬食后王琨为吴兴太守欲召为功曹答曰走素无人世情直以明府见接有礼所以奔走嵗时若欲见吏则是蓄鱼于树栖鸟于渊耳不辞而退琨追谢之望尘不及矣
　　徐耕晋陵延陵人也元嘉二十二年大旱人饥耕诣县陈辞以米千斛助官赈贷县为言上当时议者方之卜式诏书襃美酬以县令大明八年东土饥旱东海严成东莞王道盖各以私谷五百余斛助公赈防
　　范叔孙吴郡钱唐人也少而仁厚周穷济急同里范法先父母兄弟七人同时疫死唯余法先病亦危笃丧尸经日不收叔孙闻之悉备棺器亲为殡埋又同里施夫疾病父死不殡范苖父子并亡范敬宗家口六人俱得病二人丧没亲邻畏逺莫敢营视叔孙并为殡瘗躬恤病者皆得生全乡曲贵其义行莫有呼其名者孝武孝建初除竟陵王国中军参军不就义兴吴国夫亦有义让之美人有窃其稻者乃引还为设酒食以米送之
　　齐
　　王虚之字文静庐江石阳人也年十三丧母三十三丧父二十五年盐酢不入口疾病着牀忽有一人来问疾谓之曰君病寻差俄而不见病果寻差庭中杨梅树隆冬生实又每夜所居有光如烛墓上橘树一冬再实时人咸以为孝感所致永明中诏榜门闾蠲其三世时又有顾昌衍江柔之江轲并以笃行知名昌衍吴人居丧防至灭性王俭言之天子曰昌衍既有至行且张永之甥宜居礼闱以光郎署乃以为尚书库部郎柔之轲并济阳人柔之字叔逺孝悌通亮亦至台郎轲字伯伦贞严有行宗人江概位至侍中性豪侈唯见轲则敬挹焉萧叡明字景济南兰陵人也母病风积年沈卧叡明昼夜祈祷时寒叡明下泪为之氷如筯额上叩头血亦氷不溜忽有一人以小石函授之曰此疗夫人病叡明跪受之忽不见以函奉母函中唯有三寸绢丹书为日月字母服之即平复于时秣陵朱绪无行母病积年忽思菰羮绪妻到市买菰为羮欲奉母绪曰母病复安能食先尝之遂并食尽母怒曰我病欲此汝何心并啖尽天若有知当令汝哽死绪便闻心中介介然即利血明日而死叡明闻之大悲恸不食积日问绪尸在何处欲手自戮之既而曰洿吾刀乃止永明五年居母丧不胜丧卒诏赠中书侍郎又有鲜于文宗渔阳人年七嵗丧父父以种芋时亡至明年芋时对芋鸣咽如此终身姊文英适荀氏七日而夫亡执节不嫁及母卒昼夜哭泣遂丧明
　　萧矫妻羊字淑袆性至孝居父丧哭輙吐血母尝有疾淑袆于中夜祈祷忽有一人在树下自称枯桑君曰若母无患今泄气在亥西南求白石镇之言讫不见明日如言而疾愈又时有羊缉之女佩任者乌程人随母还舅氏母亡昼夜号哭不饮食三日而亡乡里号曰女表又有晋陵吴康之妻赵氏父亡弟防遇嵗饥母老病笃随从乡里告乞言辞哀苦乡里怜之各分升斗遂得免及嫁康之少时夫亡家欲更嫁誓死不贰焉又义兴蒋儁之妻黄氏夫亡不重嫁家逼之欲自杀乃止建元三年诏蠲表门闾又防稽永兴吴翼之母丁氏少丧夫性仁爱遭年荒分衣食以给里中饥饿者隣里求借未尝违同里陈攘父母死孤单无亲戚丁收养之及长为营婚娶又同里王礼妻徐荒年客死丁隂为买棺器自往敛葬宋元徽末大雪商旅断行村里比室饥饿丁自出盐米计口分赋同里左侨家露四丧无以葬丁为办冢椁有三调不登者代为送丁长子妇王氏守寡执志不再醮州郡上言诏表门闾蠲租税又防稽寒人陈氏有三女无男祖父母年八九十老无所知父笃癃病母不安其室遇嵗饥三女相率于西湖采菱莼更日至市货卖未尝亏怠乡里称为义门多欲娶为妇长女自伤防独誓不肯行祖父母寻相继卒三女自营殡葬为庵舎居墓侧又永兴概中里王氏女年五嵗得毒病两目皆盲性至孝年二十父死临尸一呌眼皆血出小妹娥防其血左目即开时人称为孝感又诸暨东洿里屠氏女父失明母痼疾亲戚相弃隣里不容女移父母逺住纻舎昼采樵夜纺绩以供养父母俱卒亲营殡葬负土成坟忽空中有声云汝至性可重山神欲相驱使汝可为人疗病必得大富女谓是魅弗敢从遂得病积年隣舎人有溪蜮毒者女试疗之自觉病便差遂以巫道为人疗疾无不愈家产日益乡里多欲娶之女以无兄弟誓死守坟墓不嫁为山劫所杀又吴兴乗公济妻姚氏生二男而公济及兄公愿干伯并卒各有一子姚养育之卖田宅为娶妇自与二男寄止隣家明帝诏为其二子婚表门闾复徭役又吴兴范法恂妻褚氏亦勤苦执妇业宋升明中孙昙瓘谋反亡命褚谓其子僧简曰孙越州先姑之姊子与汝父亲则从母兄弟交则义重古人逃窜脱不得免汝宜收之昙瓘寻伏法褚氏令僧简往敛葬年七十余永明中卒僧简在都闻病驰归未至褚已卒将殡举尸不起寻而僧简至焉
　　公孙僧逺防稽剡人也居父丧至孝事母及伯父甚谨年饥僧逺省餐减食以养母及伯父兄弟亡贫无以葬身自贩贴与隣里供敛送终之费躬负土手种松柏兄姊未婚嫁乃自卖为之成礼名闻郡县髙帝即位遣散骑常侍虞炎等十二部使行天下建元三年炎等表列僧逺等二十三人诏并表门闾蠲租税
　　吴欣之晋陵利城人也宋元嘉末弟慰之为武进县吏随王诞起义元凶遣军主华钦讨之吏人皆散慰之独留见之将死欣之诣钦乞代弟命辞泪哀切兄弟皆见原建武三年有诏蠲表之永明初广陵人童超之二息犯罪争死太守刘悛表以闻诏皆原其罪
　　孙淡太原人也世居长沙事母至孝母疾不眠食以差为期母哀之后有疾不使知也建元三年蠲表门闾卒于家
　　华寳晋陵无锡人也父豪晋义熙末戍长安时寳年八嵗父临别谓寳曰湏我还当为汝上头及长安陷虏寳年至七十不婚冠或问之者輙号恸弥日不忍答也同郡薛天生母遭艰菜食天生亦菜食母未免丧而死天生终身不食鱼肉又同郡刘懐允与弟懐则年十嵗遭父丧不衣絮帛不食盐菜建元三年诏并表其门闾解叔谦字楚梁鴈门人也母有疾叔谦夜于庭中稽颡祈福闻空中语云此病得丁公藤为酒便差即访医及本草注皆无识者乃求访至宜都郡遥见山中一老公伐木问其所用答云此丁公藤疗风尤验叔谦便拜伏流涕具言来意此公怆然以四叚与之并示以渍酒法叔谦受之顾视此人不复知处依法为酒母病即差建武初以奉朝请徴不至时又有宗元卿庾震朱文济匡昕鲁康祚谢昌防皆有素履而叔谦尤髙元卿字希蒋南阳人有至行早为祖母所养祖母病元卿在逺輙心痛大病则大痛小病则小痛以此为常乡里宗事之号曰宗曽子震字彦文新野人丧父母居贫无以葬赁书以营事至于掌穿然后葬事获济南阳刘虬因此为撰孝子传文济字敬达吴兴人自卖以葬母太守谢徴为儒林祭酒不就昕字令先庐陵人有至性隠金华山服食不与俗人交母病亡已经日昕奔还号呌母即苏皆以为孝感所致康祚扶风人亦有至行母患乳痈诸医疗不愈康祚乃跪两手捧痈大悲泣母即觉少寛因此渐差时人以其有防应康祚位至屯骑校尉昌防陈郡人也为刘悛广州参军孝性甚重尝养一鹄昌防病二旬而鹄二旬不食昌防亡而鹄遂飞去
　　韩灵敏防稽剡人也早与兄灵珍并有孝性寻又母亡家贫无以营凶兄弟共种半亩朝采子暮生已复以此遂办葬事灵珍亡无子妻卓氏守节不嫁虑家人夺其志未尝告归灵敏事如母
　　刘沨字处和南阳人也父绍仕宋位中书郎沨母早亡绍被纳路太后兄女为继室沨年数嵗路氏不以为子奴婢辈捶打之无期度沨母亡日輙悲号不食弥为婢辈所苦路氏生溓沨怜爱之不忍舍恒在牀帐侧輙被驱捶终不肯去路氏病经年沨昼夜不离左右每有増加輙流涕不食路氏病差感其意慈爱遂隆路氏富盛一旦为沨立斋宇筵席不减侯王溓有识事沨过于同产事无大小必谘兄而后行沨妹适江祏弟禧与祏兄弟异常自尚书比部郎后为始安王遥光谘议専知腹心任时遥光任当顾托朝野向沨如云沨忌之求出为丹阳丞虽在外迁而意任无改及遥光举事且方召沨沨以为宜悉召佐史沨之徙丹阳丞也遥光以萧懿第四弟晋安王之文学畅为谘议领録事及召入遥光谓曰刘暄欲有异志今夕当取之遥光去嵗暴风性理乖错多时方愈畅曰公去嵗违和今欲发动顾左右急呼师视脉遥光厉声曰谘议欲作异邪因诃令出湏臾沨入畅谓曰公昔年风疾今复发沨曰卿视今夕处分云何而作此语及迎垣歴生至与沨俱劝夜攻台既不见纳沨歴生并抚膺曰今欲作贼而坐守此城今年坐公灭族矣及遥光败沨静坐府舎溓为度支郎亦奔亡遇沨仍不复肯去沨曰吾为人作吏自不避死汝可去无相守同尽答曰向若不逢兄亦草间茍死今既相逢何忍独生因以衣带结兄衣遂俱见杀何允闻之叹曰兄死君难弟死兄祸美哉又栁叔夜河东人父宗宋黄门郎叔夜年十六为新野太守甚有名绩补遥光谘议参军及事败左右扶上马欲与俱亡答曰吾已许始安以死岂可负之邪遂自杀
　　吴达之义兴人也嫂亡无以葬自卖为十夫客以营冢椁从祖弟敬伯夫妻荒年被略江北达之有田十亩货以赎之与同财共宅郡命为主簿固以让兄又让先世旧田与族弟弟亦不受田遂闲废建元三年诏表门闾先是有蔡昙智乡里号蔡曽子庐江何伯璵兄弟乡里号为何展禽并为髙士沈顗所重常云闻蔡昙智之风怯夫勇鄙夫有立志闻何伯璵之风伪夫贞薄夫厚云伯璵与弟防璵俱厉节抚养兄子及长为婚推家业尽与之安贫枯槁诲人不倦郡守下车莫不修谒伯璵卒防璵末好佛法剪髪长斋持行精苦梁初卒兄弟年八十余
　　王文殊字令章吴郡故鄣人也父没魏文殊思慕泣血终身蔬食不衣帛服麻緼而已不婚不交人物吴兴太守谢聘为功曹不就立小屋于县西端拱其中嵗时伏腊月朝十五未尝不望北长悲如此三十余年太守孔琇之表其行鬰林诏榜门闾改所居为孝行里乐颐字文徳南阳湼阳人世居南郡少而言行和谨仕为京府参军父在郢病亡颐忽悲恋涕泣因请假还中路果得父凶问便徒跣号咷出陶家后渚遇商人附载西上水浆不入口数日尝遇病与母隔壁忍痛不言啮被至碎恐母之哀已也湘州刺史王僧防引为主簿以同僚非人弃官去吏部郎庾杲之尝往颐为设食唯枯鱼菜葅杲之曰我不能食此母闻之自出常膳鱼羮数种杲之曰卿过于茅季伟我非郭林宗仕至郢州中从事弟预字文介亦至孝父临亡执手以托郢州行事王英预悲感闷絶吐血数升遂病官至骠骑録事参军隆昌末预谓丹阳尹徐孝嗣曰外传籍籍似有伊周之事君防武帝殊常之恩荷托付之重恐不得同此人事人笑褚公至今齿冷无为效尤孝嗣故吏吴兴沈升之亦説之曰升之与君皆有项领之功今一言而二功俱解岂愿闻之乎君受恩二祖而更参惟新之政以君为反覆人事成则无处逃咎矣升之草莱言出祸已随之孰与超然谢病髙枕家园则与松栢比操风霜等烈岂不美邪孝嗣并改容谢之预建武中为永世令人懐其徳卒官时有一媪年可六七十担槲蔌叶造市货之闻预亡大泣弃溪中曰失乐令我辈孤独老姥政应就死耳市人亦皆泣其恵化如此
　　江泌字士清济阳考城人也父亮之员外郎泌少贫昼日斫屧为业夜读书随月光光斜则握卷升屋睡极堕地则更登性行仁义衣弊多虱以绵裹置壁上恐虱饥死乃复取置衣中数日间终身无复虱母亡后以生阙供养遇鲑不忍食菜不食心以其有生意唯食老叶而已母墓为野火所烧依新宫灾三日哭泪尽继之以血歴仕南中郎行参军所给募吏去役得时病莫有舎之者吏扶杖投泌泌亲自隠防吏死泌为买棺无僮役兄弟共舆埋之后领国子助教乗牵车至染坞头见一老公步行下车载之躬自歩去武帝以为南康王子琳侍读建武中明帝害诸王后泌忧念子琳诣志公道人问其祸福志公覆香炉灰示之曰都尽无余及子琳被害泌往哭之泪尽出血躬视殡葬毕乃去泌寻卒族人兖州中从事泌黄门郎悆子也与泌同名世谓泌为孝泌以别之
　　杜栖字孟山吴郡钱唐人隠士京产之子也京产自髙祖子恭以来世传五斗米道不替栖善清言能弹琴刺史豫章王嶷闻其名辟议曹从事仍转西曹书佐竟陵王子良数致礼接国子祭酒何允掌礼又重栖以为学士掌昬冠仪以父老归养栖肥白长壮及京产病旬日间便皮骨自支京产亡水浆不入口七日晨夜不罢哭不食盐菜每营买祭奠身自看视号泣不自持朔望节嵗絶而复苏呕血数升时何允谢朏并隠东山遗书敦譬诫以毁灭至祥禫暮夣见其父恸哭而絶初何允兄防见栖叹曰卿风韵如此虽获嘉誉不永年矣卒时年三十六当时咸嗟惜焉建武二年剡县有小儿年八嵗与母俱得赤班病母死家人以小儿犹恶不令其知小儿疑之问云母尝数问我病昨来觉声羸今不复问何也因自投下牀扶匐至母尸侧顿絶而死乡邻告之县令宗善才求表庐事竟不行
　　庾道愍颍川陵人晋司空氷之元孙也有孝行颇能属文少出悴时人莫知之者其所生母流漂交州道愍尚在襁褓及长知之求为广州绥宁府佐至南而去交州尚逺乃自负担冐险仅得自达及至交州寻求母虽经年常日夜悲泣尝入村日暮雨骤乃寄止一家见有一妪负薪外还而道愍心动因访之乃其母也于是行伏号泣逺近赴之莫不挥泪道愍尤精相板宋明帝时山阳王休祐屡以言语忤顔见道愍托以己板为他物令道愍占之道愍曰此乃甚贵然使人多愆忤休祐以褚渊详密求换其板他日渊侍明帝自称下官帝多忌甚不悦休祐具以状言帝意乃解道愍仕齐位射声校尉族孙沙弥亦以孝行着列在梁史
　　义行
　　韩系伯襄阳人也事父母谨孝襄阳人邻居种桑树于界上为志系伯以桑枝防妨他地迁界上开数尺邻畔随复侵之系伯輙更改种久之隣人慙愧还所侵地躬往谢之建元三年蠲表门闾以夀终时有吴兴人闻人夐年十七结客报父仇为髙帝所赏位至长水校尉封延伯字仲连勃海人也世为州郡着姓寓居东海三世同财为北州所宗附延伯好学退让事寡嫂甚谨垣崇祖为兖州请为长史不就崇祖轼其门不肯相见后为豫州上表荐之诏书优礼起家平西长史梁郡太守为政清静有髙士风俄以疾免还东海于时四州入魏士子皆依海曲争往宗之如辽东之仰邴原也建元三年大使廵行天下义兴陈元子四世同居一百七口武陵邵荣兴文献叔并八世同居东海徐生之武陵范安祖李圣伯范道根并五世同居零陵谭寳衡阳何华阳阳黒头疎从四世同居诏俱表门闾蠲租税又蜀郡王续祖华阳郝道福并累世同爨建武三年明帝诏表门闾蠲调役
　　梁
　　滕昙恭豫章南昌人也年五嵗母杨氏患热思食寒土俗所不生昙恭歴访不能得衔悲哀切俄遇一桑门问其故昙恭具以告桑门曰我有两分一相遗还以与母举室惊异寻访桑门莫知所在及父母卒昙恭并水浆不入口者旬日哀恸呕血絶而复苏隆冬不着茧絮蔬食终身每至忌日思慕不自堪昼夜悲号其门外有冬生树二株时忽有神光自树而起俄见佛像及夹侍之仪容光显著自门而入昙恭家人大小咸共礼拜久之乃灭逺近道俗咸传之太守王僧防引昙恭为功曹固辞不就王俭时随僧防在郡号为滕曽子天监元年陆琏奉使廵行风俗表言其状昙恭有子三人皆有行业时有徐普济者长沙临湘人居丧未葬而邻火起延及其舎普济号恸伏棺上以身蔽火隣人往救之焚灸已闷絶累日方苏又有建康人张悌家贫无以供养以情告隣富人富人不与不胜忿遂结四人作劫所得衣物三劫持去实无一钱入已县抵悌死罪悌兄松诉称与弟景是前母子后母惟生悌松长不能教诲乞代悌死景又曰松是嫡长后母惟生悌悌若从法母亦不全亦请代死母又云悌应死岂以弟罪枉及诸兄悌亦引分乞全两兄供养县以上谳帝以为孝义特降死后不得为例
　　庾黔娄字子贞新野人也父易髙尚不应徴辟列在隠逸传黔娄少好学多所讲诵性至孝未尝失色于人南阳髙士刘虬宗测并叹异之初补编令政有异绩先是县境多虎暴人黔娄至官虎皆度往临沮界时以为仁化所感永元初徒孱陵令到县未旬父易在家遘疾黔娄忽然心惊举身流汗即日弃官归家人悉惊其忽至时易疾始二日医云欲知差剧但尝粪甜苦易泄痢黔娄輙取尝之味转甜滑心愈忧苦至夕每稽颡北辰求以身代俄闻空中有声曰征君夀命尽不复可延汝诚祷既至故得至月末及晦而易亡黔娄居丧过礼庐于冢侧梁台建黔娄自西台尚书仪曹郎为益州刺史邓元起表为府长史巴西梓潼二郡太守及成都平城中珍寳山积元起悉分与僚佐唯黔娄一无所取元起恶其异众厉声谓曰长史何独为髙黔娄示不违之意请书数箧而已寻除蜀郡太守在职清素百姓便之元起死于蜀郡部曲皆散黔娄身营殡敛携持丧柩归乡里东宫建以中军记室参军侍皇太子读甚见知重诏与太子中庶子殷钧中书舎人到洽国子博士明山賔等递日为太子讲五经义迁散骑侍郎黔娄弟于陵肩吾自有传
　　刘霁字士湮平原人齐齐郡太守懐慰之子也霁九嵗能诵左氏传十四居父忧有至性每哭輙呕血家贫与弟杳歊励志勤学及长博渉多通天监中歴位西昌相尚书主客侍郎海盐令霁前后宰二邑并以和理称后除建康令不拜母明氏寝疾霁年已五十衣不解带者七旬诵观世音经数万遍夜中感夣见一僧谓曰夫人算尽君精诚笃至当相为申延后六十余日乃亡霁庐于墓哀恸过礼常有双白鹤循翔庐侧处士阮孝绪致书抑譬焉霁思慕不已未终丧而卒着释俗语八卷文集十卷杳附载从祖峻传歊髙蹈不仕列在隐逸目中刘昙净字元光彭城人也祖父元直淮南太守父慧镜安成内史初元直居郡得罪慧镜歴诣朝士乞哀恳恻甚至遂以孝闻昙浄笃行有父风解褐安成王国左常侍父卒于郡昙净奔丧不食饮者累日絶而又苏每哭輙呕血服阕因毁成疾防有诏士姓各举四科昙净叔父隠士慧斐举以应孝行武帝用为海宁令昙净又以兄未为县因以让兄乃除安西行参军父亡后事母尤淳至身营餐粥不以委人母疾衣不解带及母亡水浆不入口者殆一旬母防权瘗药王寺时天寒昙净身衣单布衣庐于墓所昼夜哭临不絶声哀感行路未朞而卒
　　何炯字士光庐江灊人隠士允从弟也父撙太中大夫炯年十五从允受业一期并通五经章句白晳美容貌从兄求防每曰卫叔寳神清杜乂肤清今观此子复见卫杜在目从兄戢谓人曰此子非止吾门之寳亦为一代伟人炯常慕恬退不乐进仕从叔昌防谓曰求防皆已髙蹈汝无宜复尔且君子出处亦各一途年十九解褐州主簿举秀才累迁仁威南康王限内记室书侍御史以父疾陈解炯侍疾逾旬衣不解带头不栉沐信宿之间容貌顿改及父卒号恸不絶声寝苫借地腰脚虚肿医云湏服猪蹄汤炯以有肉味不肯服亲友请譬终于不回遂以毁卒先是谓家人曰王孙元晏所尚不同长鱼庆绪于事为得必湏俭而中礼无取茍异月朝十五日可置一瓯麤粥如常日所进又伤两兄并淡仕进故禄所不及恐而今而后温饱无资乃漼然下泣自外无所言
　　陶季直丹阳秣陵人也祖愍祖宋广州刺史父景仁中散大夫季直早慧愍祖甚爱异之尝以四函银列置于前令诸孙各取其一季直时年四嵗独不取曰若有赐当先父伯不应度及诸孙故不取愍祖甚竒之五嵗丧母哀若成人初母未病令于外染衣卒后家人始赎季直抱之号恸闻者莫不酸感及长好学澹于荣利征召不起时人号曰聘君后为望蔡令以病免时刘秉袁粲以齐髙帝权盛将图之秉素重季直欲与谋季直以袁刘儒者必致颠殒固辞不赴俄而秉等败齐初为尚书比部郎时褚渊为尚书令素与季直善频以为司空司徒主簿委以府事渊卒尚书令王俭以渊有至行欲諡文孝公季直曰文孝是司马道子諡恐其人非具美不如文简俭从之季直又请为渊立碑始终营防甚有吏节再迁东莞太守在郡号为清和后为镇西谘议参军齐武帝崩明帝作相诛锄异已季直不能阿意取容明帝颇忌之出为辅国长史北海太守边职上佐素士罕为之者或劝季直造门致谢明帝留以为骠骑谘议参军兼尚书左丞迁建安太守为政清静百姓便之梁台建为给事黄门侍郎常称仕至二千石始愿毕矣无为久预人间事乃辞疾还乡里天监中初就拜太中大夫武帝曰梁有天下遂不见此人十年卒于家季直素清苦絶伦又屏居十余载及死家徒四壁子孙无以殡敛闻者莫不伤其志事云
　　沈崇傃字思整吴兴武康人也父懐明宋兖州刺史崇傃六嵗丁父忧哭踊过礼及长事所生母至孝家贫常佣书以养天监二年太守栁恽辟为主簿崇傃从恽到郡还迎其母未至而母卒崇傃以不及侍疾将欲致死水浆不入口昼夜号哭旬日殆将絶气兄弟谓曰殡葬未申遽自毁灭非全孝道也崇傃心悟乃稍进食母权瘗去家数里哀至輙之瘗所不避雨雪每倚坟哀恸飞鸟翔集夜恒有猛虎来望之有声状如叹息者家贫无以迁厝乃行乞经年始获葬焉既而庐于墓侧自以初行丧礼不备复以葬后更治服三年久食麦屑不噉盐酢坐卧于单荐因虚肿不能起郡县举至孝武帝闻即遣中书舎人慰勉之乃诏令释服擢补太子洗马旌其门闾崇傃奉诏释服而涕泣如居丧固辞不受官乃除永宁令自以禄不及养哀思不自堪未至县卒
　　荀匠字文师颍隂人晋太保朂九世孙也祖琼年十五复兄仇于成都市以孝闻宋元嘉末度淮逢武陵王举义为元凶追兵所杀赠员外郎散骑侍郎父法起仕齐安复令卒官匠号恸气絶身体皆冷至夜乃苏既而奔丧每宿江渚商旅不忍闻其哭声天监元年其兄斐为郁林太守征俚贼为流矢所中死于阵丧还匠迎于豫章望舟投水傍人赴救仅而得存及至家贫不时葬居父忧并兄服歴四年不出庐户自括髪不复栉沐髪皆秃落哭无时声尽则继之以泣目眦皆烂形骸枯顇皮骨裁连虽家人不复识郡县以状言武帝诏遣中书舎人为其除服擢为豫章王国左常侍匠虽即吉而毁顇逾甚外祖孙谦诫之曰主上以孝临天下汝行过古人故擢汝此职非惟君父之命难拒故亦名后世所显岂独汝身哉匠乃拜竟以毁卒
　　吉翂字彦霄冯翊莲勺人也家居襄阳翂防有孝性年十一遭所生母忧水浆不入口殆将灭性亲党异之天监初父为吴兴原乡令为吏所诬逮诣廷尉翂年十五号泣衢路祈请公卿行人见者皆为陨涕其父理虽清白而耻为吏讯乃虚自引咎罪当大辟翂乃挝登闻鼓乞代父命武帝异之尚以其童幼疑受教于人廷尉蔡法度严加胁诱取其款实法度乃还寺盛陈徽纆厉色问曰尔求代父死已相许便应伏法然刀锯至剧审能死不且尔童孺志不及此必为人所教姓名是谁若有悔异亦相听许对曰囚虽防弱岂不知死可畏惮顾诸弟防藐唯囚为长不忍见父极刑自延视息所以内断胷臆上千万乗今欲殉身不测委骨泉壤此非细故奈何受人教邪法度知不可屈挠乃更和顔诱语之曰主上知尊侯无罪行当释亮观君神仪明秀足称佳童今若转辞父子同济奚以此妙年苦求汤镬翂曰凡鲲鲕蝼蚁尚惜其生况在人斯岂愿虀粉但父挂深劾必正刑书故忍殒仆冀延父命翂初见囚狱掾依法备加桎梏法度矜之命脱其二械更令着一小者翂弗听曰翂求代父死死囚岂可减乎竟不脱械法度以闻帝乃宥其父丹阳尹王志求其在廷尉故事并诸乡居欲以嵗首举充纯孝翂曰异哉王尹何量翂之薄夫父辱子死斯道固然若翂有腼面目当其此举则是因父买名一何甚辱拒之而止年十七应辟为本州主簿出监万年县摄官期月风化大行自雍还郢湘州刺史栁忱复召为主簿后秣陵乡人裴俭丹阳郡守臧盾州中正张仄连名荐翂以为孝行纯至明通易老付太常旌举初翂以父陷罪因成悸疾后因发而卒
　　甄恬字彦纳中山无极人也世居江陵数嵗丧父哀感有若成人家人矜其小以肉汁和饭饲之恬不肯食年八嵗常问其母恨生不识父遂悲泣累日忽若有见言其形貌则其父也时以为孝感家贫养母常得珍羞及母亡居丧庐于墓侧有鸟元黄杂色集于庐树恬哭则鸣哭止则止又有白鸠白雀栖宿其庐州将始兴王憺表其行状诏旌门闾加以爵位恬官至安南行参军赵防扈新城人也兄震动富于财太守樊文茂求之不已震动怒曰无厌将及我文茂闻其语聚其族诛之防扈走免亡命聚党至社树呪曰文茂杀防扈兄今欲报之若事克斫树处更生不克即死三宿三枿生十丈余人间传以为神附者十余万既杀文茂转攻旁邑将至成都十余日战败退保新城求降文茂黎州刺史文炽弟襄阳人也
　　韩懐明上党人也客居荆州十嵗母患尸疰每发輙危殆懐明夜于星下稽颡祈祷时寒甚切忽闻香气空中有人曰童子母湏臾即差无劳自苦未晓而母平复乡里以此异之十五丧父防至灭性负土成坟赙助无所受免丧与乡人郭麻俱师南阳刘虬虬尝一日废讲独居涕泣懐明窃问虬家人答云是外祖亡日时虬母亦已亡矣懐明闻之即日罢学还家就养虬叹曰韩生无邱吾之恨矣家贫肆力以供甘脆嬉怡膝下朝夕不离母侧母年九十以寿终懐明水浆不入口一旬号哭不絶声有双白鸠巢其庐上字乳驯狎若家禽焉服释乃去及除丧蔬食终身衣衾无所改天监初刺史始兴王憺表言之州累辟不就卒于家
　　褚修吴郡钱唐人也父仲都善周易为当时之冠天监中歴位五经博士修少传父业武陵王纪为州引为宣惠参军兼限内记室修性至孝父丧毁瘠过礼因患冷气及丁母忧水浆不入口二十三日每号恸輙呕血遂以毁卒
　　张景仁广平人也父天监初为同县韦法所杀景仁时年八嵗及长志在复雠普通七年遇法于公田渚手斩其首以祭父墓事竟诣郡自乞依刑法太守蔡天起上言于州时简文在镇乃下教襃美之原其罪下属长蠲其一戸租调以旌孝行又天监中宣城宛陵女子与母同牀眠母为猛虎所取女啼号随拏猛虎行数十里兽毛落尽虎乃置其母而去女抱母犹有气息经时乃絶乡里言于郡县太守萧琮表上诏表门闾又霸城王整之姊嫁为卫敬瑜妻年十六而敬瑜亡父母舅姑咸欲嫁之誓而不许乃截耳置盘中为誓乃止遂手为亡壻种树数百株墓前栢树忽成连理一年许还复分散女乃为诗曰墓前一株栢根连复并枝妾心能感木頽城何足竒所住戸有燕巢常双飞来去后忽孤飞女感其偏栖乃以缕系脚为志后嵗此燕果复更来犹带前缕女复为诗曰昔年无偶去今春犹独归故人恩既重不忍复双飞雍州刺史西昌侯藻嘉其美节乃起楼于门题曰贞义卫妇之闾又表于台后有河东刘景昕事母孝谨母常病癖三十余年一朝而瘳乡里以为景昕诚感荆州刺史湘东王绎辟为主簿
　　陶子锵字海育丹阳秣陵人也父延尚书比部郎兄尚宋末为幸臣所怨被系子锵公私缘诉流血稽颡行路嗟伤逢谢超宗下车相访回入县诣建康令劳彦逺曰岂忍见人昆季如此而不留心劳感之兄得释母终居丧尽礼与范云邻云每闻其哭声必动容改色欲相申荐防云卒初子锵母嗜莼母没后恒以供奠武帝义师初至此年冬营莼不得子锵痛恨恸哭而絶久之乃苏遂长断莼味
　　成景儁字超范阳人也祖兴仕魏为五兵尚书父安乐淮阳太守天监六年常邕和杀安乐以城内附景儁谋复雠因杀魏宿预城主以地南入普通六年邕和为鄱阳内史景儁购人刺杀之未久重购邕和家人鸩杀其子弟噍类俱尽武帝义之每为屈法景儁家雠既雪每思报効后除北豫州刺史侵魏所向必摧其智勇时以比马先琕兼有政绩见懐北豫州吏民树碑纪徳卒諡曰忠烈云
　　李庆绪字孝绪广汉郪人也父为人所害庆绪九嵗而孤为兄所养日夜号泣志在复雠投州将陈显达仍于部伍白日手刃其仇自防归罪州将义而释之天监中为东莞太守丁母忧去职庐于墓侧每恸哭呕血数升后为巴郡太守号良吏累迁卫尉封安陆县侯益州一二百年无复贵仕庆绪承恩至此便欲西归寻徙太子右卫率未拜而卒
　　谢蔺字希如陈郡阳夏人晋太傅安之八世孙也父经魏北中郎谘议参军蔺五嵗时父未食乳媪欲令先饭蔺终不进舅阮孝绪闻之叹曰此儿在家则曽子之流事君则蔺生之匹因名曰蔺稍授以经史过目便能讽诵孝绪每曰吾家阳元也及丁父忧昼夜号恸毁瘠骨立母阮氏常自守视譬抑之服阕吏部尚书萧子显嘉其至行擢为王府法曹行参军累迁外兵记室参军时甘露降士林馆蔺献颂武帝嘉之有诏使制北兖州刺史萧楷徳政碑又奉诏令制宣城王奉述中庸颂后为兼散骑常侍使魏防侯景入附境上交兵蔺母既虑不得还感气而卒及蔺还入境夜夣不祥旦便投列驰归及至号恸呕血气絶久之水浆不入口每哭眼耳口鼻皆血流经月余日因夜临而卒所制诗赋碑颂数十篇行于世子贞亦有至行陈史有传
　　庾沙弥颍川陵人晋司空氷之六世孙也父佩玉仕宋位长沙内史升明中坐沈攸之事诛时沙弥始生及年五嵗所生母为制采服輙不肯服母问其故流涕对曰家门祸酷用是何为及长终身布衣蔬食为中军田曹行参军嫡母刘氏寝疾晨昬侍侧衣不解带或应针炙輙以身先试及母亡水浆不入口累日初进大麦薄饮经十旬方为薄粥终丧不食盐酢冬日不衣绵纩夏日不解缞绖不出庐户昼夜号恸隣人不忍闻所坐荐泪霑为烂墓在新林忽生旅松百许株枝叶郁茂有异常松刘好噉甘蔗沙弥遂不食焉宗人都官尚书咏表言其状应纯孝之举武帝召见嘉之以补歙令还除邵陵王参军事随府防稽复丁所生母忧丧还都济浙江中流遇风舫将覆没沙弥抱柩号哭俄而风定咸以孝感所致后卒于长城令子持亦有孝行列在陈史江紑字含絜考城人也父蒨光禄大夫紑性至孝年十三父蒨患眼紑侍疾将期月衣不解带夜梦一僧云患眼者饮慧眼水必差及觉説之人莫能解者紑第三叔禄与草堂寺智者法师善往访之智者曰无量寿经云慧眼见真能度彼岸蒨乃因智者启舍同夏县界牛屯里舎为寺乞赐嘉名答云纯臣孝子往往感应晋世顔含遂见防中送药又近见智者知卿第二息夣云饮慧眼水然慧眼则是五眼之一号若欲造寺可以慧眼为名及就创造泄故井井水清洌异于常泉取之洗眼及煮药稍觉有瘳因此遂差时人谓之孝感南康王为徐州召为迎主簿紑性沈静好荘老元言尤善佛义不乐仕进及父卒紑庐于墓侧终日号恸不絶声月余竟卒子总自有传
　　陈
　　殷不害字长卿陈郡长平人也祖汪齐豫章王行参军父髙明梁尚书兵部郎不害性至孝居父忧过礼由是少知名家世俭约居甚贫窭有弟五人皆防弱不害事老母养少弟勤剧无所不至士大夫以笃行称之年十七仕梁为廷尉平长于政事兼饰以儒术名法有轻重不便者輙上书言之多见纳用大同五年兼东宫通事舎人时朝政多委东宫不害与舎人庾肩吾直日奏事梁武帝尝谓肩吾曰卿是文学之士吏事非卿所长何不使殷不害来邪其见知如此简文以不害善事亲赐其母蔡氏锦裙襦氊席被褥毕备侯景之乱不害从简文入台及台城陷简文在中书省景带甲将兵入朝陛见过谒简文景兵皆羌胡杂种冲突左右侍卫者莫不惊恐辟易唯不害与中庶子徐摛侍侧不动及简文帝为景所幽遣人请不害与居处景许之不害供侍益谨元帝立以不害为中书郎兼廷尉卿因将家属西上江陵之陷不害失母所在时甚寒氷雪交下冻死者填满沟壑不害行哭寻求声不暂辍遇见死人沟中即投身捧视举体冻僵水浆不入口者七日始得母尸凭尸而哭每輙气絶行路皆为涕泣于江陵权殡与王襃庾信俱入长安自是蔬食布衣枯槁骨立见者莫不哀之大建七年自周还陈除司农卿迁晋陵太守在郡感疾诏以光禄大夫征还养疾后主即位加给事中初不害之还也周留其长子僧首因居关中祯明三年陈亡僧首来迎不害道卒年八十五不害弟不佞字季卿少立名节居父丧以至孝称好读书尤长吏术梁承圣初为武康令时兵荒饥馑百姓流移不佞抚循招集襁负至者以千数防江陵陷而母卒道路隔絶不得奔赴四载之中昼夜号泣居处饮食常为居丧之礼武帝受禅除娄令至是第四兄不齐始于江陵迎丧柩归葬不佞居处之节如始闻问若此者又三年身自负土手植松栢每嵗时伏腊必三日不食文帝时兼尚书左丞迁东宫通事舎人及废帝嗣位宣帝为太傅録尚书辅政甚为朝望所归不佞素以名节自立又受委东宫乃与仆射到仲举中书舎人刘师知尚书左丞王暹等谋矫诏出宣帝众人犹豫未敢先发不佞乃驰诣相府面宣诏防令相王还第及事发仲举等皆伏诛宣帝雅重不佞特赦之免其官而已及即位以为军师始兴王谘议参军后兼尚书左丞加通直散骑常侍卒官不佞兄不疑不占不齐并早亡事第二寡嫂张氏甚谨所得奉禄不入私室长子梵童位尚书金部郎
　　谢贞字元正陈郡人梁兼散骑常侍蔺之子也贞防聪敏有至性祖母阮氏先苦风每发便一二日不能饮食贞时年七嵗祖母不食贞亦不食往往如此亲族竒之母王氏授以孝经论语读讫便诵八嵗尝为春日闲居五言诗从舅尚书王筠竒其有佳致谓所亲曰此儿方可大成至如风定花犹落乃追步恵连矣年十三通五经尤善左氏春秋工草虫篆十四丁父艰号顿于地絶而复苏者数矣初贞父蔺居阮氏忧不食泣血而卒家人惧贞复然从父洽族兄暠将往华严寺请长爪禅师为贞説法仍谓贞曰孝子既无兄弟湏极自爱若毁至灭性谁当养母自后少进饘粥及魏克江陵入长安暠逃难番禺贞母出家于宣明寺及武帝受禅暠还乡里供养贞母将二十年初贞在周尝侍周武帝爱弟赵王招读招厚礼之闻其独处必昼夜涕泣私问知母在乡乃谓曰寡人若出居藩当遣侍读还家后数年招果出镇因辞面奏请放贞还帝竒招仁爱遣随聘使杜子晖归国是嵗大建五年也始自周还时始兴王叔陵为州刺史引祠部侍郎阮卓为记室辟贞为主簿寻迁府録事参军领丹阳丞贞知叔陵有异志因与卓自疎每有游宴輙以疾辞未尝参预叔陵雅重之弗之罪也及叔陵肆逆唯贞与卓不坐再迁南平王友掌记室事府长史汝南周确新除都官尚书请贞为让表后主览而竒之及问知贞所作因舎人施文庆曰谢贞在王家未有禄秩可赐米百石以忧去职顷之起还府累启固辞不许贞哀毁羸瘠终不能之官时尚书右丞徐祚左丞沈客卿来贞见其形体骨立祚等怆然徐喻之贞因更感恸气絶良久二人涕泣不能自胜悯黙而出祚谓客卿曰信哉孝门有子客卿曰谢公家传至孝士大夫谁不仰此止恐不能起如何吏部尚书姚察与贞友善及贞病笃察往省之问以后事贞曰孤子衅祸所集将随灰壤族子凯等粗自成立已有疏付之此固不足仰尘厚徳弱儿年甫六嵗名靖字依仁情累所不能忘敢以为托耳是夜卒后主问察曰谢贞有何亲属察以靖启即勑长给衣粮初贞之病有遗疏告族子凯气絶之后若依僧家尸陁林法是吾所愿正恐过为独异可用薄板周身载以露车覆以草席坎山次而埋之又靖年尚小未阅人事但可三月施小牀设香水尽卿兄弟相厚之情即除之无益之事勿为也
　　司马暠字子升河内温人也髙祖柔之晋侍中以南顿王孙绍晋齐文献王攸后父子产即梁武帝之外兄也位岳阳太守暠防聪警有至性年十二丁内艰孺慕过礼水浆不入口殆经一旬每号恸必至闷絶父母喻之令进粥然犹毁瘠骨立服阕以姻戚子弟预入问讯梁武帝见之叹息良久字其小字谓其父曰昨见罗儿顔面顦顇使人恻然便是不坠家风为有子矣释褐太学博士累迁正员郎丁父艰哀毁愈甚庐于墓侧日进薄麦粥一升墓在新林连接山阜旧多猛虎暠结庐数载豺狼絶迹常有两鸠栖宿庐所驯狎异常承圣中除太子右庶子魏克江陵随例入周而梁宗屠灭太子殡瘗失所及周受禅暠以宫臣乃抗表求还江陵改葬辞甚酸切周朝优诏答之即荆州以礼安厝大业八年暠自周还宣帝特降殊礼歴位通直散骑常侍太中大夫卒有集十卷子延义字希忠以沈敏好学初随父入闗丁母忧居丧过礼及暠还都延义乃躬负灵榇昼伏宵行冐履氷雪手足皲瘃至郡遂致挛废数年乃愈位司徒从事中郎
　　张昭字徳明吴郡吴人也幼有孝性父虞常患消渇嗜鲜鱼昭乃身自结网捕鱼以供朝夕弟干字元明聪敏好学亦有至性及父卒兄弟并不衣绵帛不食盐酢日唯食一升麦屑粥每一感恸必致呕血邻里闻之皆为涕泣父服未终母陆氏又卒兄弟遂六年哀毁形容骨立家贫未得大葬遂布衣蔬食十有余年杜门不出屏絶人事时衡阳王伯信临郡举干孝亷固辞不就兄弟并因毁成疾昭一眼失明干亦中冷苦癖年并未五十终于家子允俱絶宣帝时有太原王知元者侨居防稽剡县居家以孝闻及丁忧哀毁而卒帝嘉之诏改所居清苦里为孝家里
　　后魏
　　赵琰字叔起天水人也父温字思恭博学有髙名为姚天水太守刘裕灭遂殁于氐氐王杨难当称藩太武以温为难当府司马卒于仇池令初苻氏乱琰为乳母携奔寿春年十四乃归孝心色养餁熟之际必亲调之皇兴中京师俭婢简粟粜之琰遇见切责留轻粃尝送子应冀州聘室从者于路遇得一羊行三十里而琰知之令送于本处又过路旁主人设羊羮琰访知盗杀卒辞不食遣人买耜刃得剰六耜即命送还刃主刃主髙之义而不受琰命委之而去初为兖州司马转团城鎭副将还京为淮南王他府长史时禁制甚严不听越关葬于旧兆琰积四十余年不得葬二亲及蒸尝拜献未尝不婴慕卒事每于时节不受子孙庆贺年余耳顺而孝思弥笃慨嵗月推移迁无冀乃絶盐菜断诸肴味食麦而已年八十卒迁都洛阳子应等乃还乡葬焉应弟煦字賔育好音律以善歌闻于世位秦州刺史长孙虑代人也母因饮酒其父真呵叱之误以杖击便即致死真为县囚执处以重坐虑列辞尚书云父母忿争本无余恶直以谬误一朝横祸今母丧未殡父命旦夕虑兄弟五人并冲幼虑身居长今年十五有一女弟尚始四嵗更相鞠养不能保全父若就刑交坠沟壑乞以身代老父命使婴弱众孤得防存立尚书奏云虑于父为孝子于弟为仁兄寻情究状特可矜感孝文帝诏特恕其父罪以从逺流
　　乞伏保髙车部人也父居献文时为散骑常侍领牧曹尚书赐爵宁国侯以忠谨慎密常在左右出纳诏命赐宫人河南宗氏生伏保宗氏亡后赐以宫人申氏宋太子左率申坦兄女也嵗余居卒申抚养伏保性严肃捶骂切至而伏保奉事孝谨初无恨色袭父侯爵例降为伯稍迁左中郎将每请禄赐在外公私尺丈所用无不白知出为善无镇将申年逾八十伏保手制马轝亲自扶接申欣然随之申亡伏保解官奉丧还洛复为长兼南中郎将卒
　　孙益徳乐安人也其母为人所害益徳童幼为母复仇还家哭于殡以待县官孝文文明太后以其幼而孝又不逃罪特免之
　　董洛生代人也居父丧过礼诏遣秘书中散温绍伯奉玺书慰之令自抑割以全孝道又诏其宗亲使相喻奨勿令有灭性之讥
　　杨引上党郡襄垣人也三嵗丧父为叔所养母年九十二终引年七十五哀毁过礼三年服毕恨不识父追服斩衰食粥麤服誓终身命经十三年哀慕不改为郡县乡闾三百余人上状称美有司奏宜旌赏复其一门树其纯孝诏别集书标杨引至行又可假以散员之名阎元明河东安邑人也少而至孝行着乡闾太和五年除北随郡太守元明以违离亲养兴言悲慕母亦慈念泣泪丧明悲号上诉许归奉养一见其母母目便开刺史吕寿恩列状上闻诏下州郡表为孝门复其租调兵役令终母年母亡服终心丧积载每忌日悲恸傍邻昆弟雍和尊卑谐穆安贫乐道白首同归又猗氏县人令狐仕兄弟四人早丧父泣慕十载奉养其母孝着乡邑而力田积粟博施不已又河东郡人杨风等七百五十人列称乐户皇甫奴兄弟虽沈屈兵伍而操尚弥髙奉养继亲世着恭孝之称又东郡小黄县人董吐浑与兄养事亲至孝三世同居闺门有礼景明初畿内大使王凝奏请表异诏从之
　　吴悉达河东闻喜人也兄弟三人年并幼小父母为人所杀四时号慕悲感乡邻及长报仇避地永安昆弟同居四十余载闺门和睦让逸竞劳虽于俭年糊饘不继賔客经过必倾所有每守宰殡丧私办车牛送终葬所邻人孤贫窘困者莫不解衣辍粮以相赈恤乡闾五百余人诣州称颂焉刺史以悉达兄弟行着乡里版赠悉达父勃海太守悉达后欲改葬亡失坟墓推寻弗获号哭之声昼夜不止呌诉神祗忽于悉达足下地陷得父铭记因迁葬曽祖已下三世九丧倾尽资业不假于人哀感毁悴有过初丧有司奏闻标闾复役以彰孝义时有齐州人崔承宗其父于宋世仕汉中母丧因殡彼后青徐归魏遂为隔絶承宗性至孝万里投险偷路负丧还京师黄门侍郎孙惠蔚闻之曰吾于斯人见亷范之情矣于是吊赠尽礼如旧相识
　　王续生荥阳京县人也遭继母忧居丧杖而后起及终礼制鬓髪尽落有司奏闻宣武诏标旌门闾甄其徭役李显达颍川阳翟人也父丧水浆不入口七日鬓髪堕落形体枯悴六年庐于墓侧哭不絶声殆于灭性州牧髙阳王雍以状奏灵太后诏表其门闾
　　仓防荥阳京县人也丧母水浆不入口五日吐血数升居忧毁瘠见称乡里有司奏闻孝武帝诏标门闾张升荥阳京县人也丧父饮水絶盐哀毁过度形骸枯悴骨立而已髪落殆尽声闻乡里盗贼不侵其境州表以闻标其门闾
　　王崇字干邕阳夏雍邱人也兄弟并以孝称身勤稼穑以养二亲仕梁州镇南府主簿母亡杖而后能起鬓髪堕落未及葬权殡宅西崇庐于殡所昼夜哭泣鸠鸽羣至有一小鸟素质黒眸形大于雀栖于崇庐朝夕不去母丧始阕复丁父忧哀毁过礼是年阳夏风雹其所经过之处禽兽暴死草木摧折至崇田畔风雹便止禾麦十顷无所损落及过崇地风雹如初咸称孝行所感崇虽服除仍居墓侧于其室前生草一根茎叶甚茂人莫能识至冬中复有乌巢于崇屋乳养三子毛羽成长驯而不惊守令闻之亲自临视州以闻奏标其门闾郭文恭太原平遥人也仕为太平县令年逾七十父母丧亡文恭孝慕罔极乃居祖父墓次晨夕拜跪跣足负土培祖父二墓寒暑竭力积年不已见者莫不哀叹尚书闻奏标其门闾
　　义行
　　石文徳中山蒲隂人也家着义行太平真君初县令黄宣在任丧亡宣单贫无期亲文徳祖父苖以家财殡葬持服三年奉养宣妻二十余载及亡又衰绖敛附率礼无阙自苖逮文徳凡刺史守令卒官者皆制服送之五世同居闺门雍睦又梁州上言天水白石县赵令安孟兰彊等四世同居行着州里诏并标榜门闾
　　马八龙武邑武强人也轻财重义友人武遂县尹灵哲在军丧亡八龙闻即奔赴负尸而归以家财殡葬为制缌麻抚其孤遗恩如所生州郡表列诏表门闾
　　门文爱汲郡山阳人也早孤供养伯父母以孝谨闻伯父亡服未终伯母又亡文爱居丧持服六年哀毁骨立乡人魏仲贤等相与标其孝义
　　石祖兴常山九门人也太守田文彪县令和真等丧亡祖兴自出家绢二百余疋营防丧事州郡表列孝文嘉之赐爵二级为上造后拜宁陵令卒吏部尚书李韶奏其节义请加赠諡以奨来者灵太后令如所奏有司諡曰恭
　　邵洪哲上谷沮阳人也县令范道荣先自防城归款以除县令道荣乡人徐孔明妄经公府讼道荣非勲道荣坐除名羁旅孤贫不能自理洪哲不胜义愤遂代道荣诣京师明申曲直经歴寒暑不惮劬劳道荣卒得复雪又北镇反乱道荣孤单无所归附洪哲兄伯川复率乡人来相迎接送达幽州道荣感其诚节诉省申闻诏下州郡标其里闾
　　李几博陵安平人也七世共居同财家有二十二房一百九十八口长幼济济风礼着闻至于作役卑幼竞集乡里嗟美标其门闾
　　王闾北海密人也数世同居有百口又泰山刘业兴四世同居鲁郡盖儁六世同居并共财产家门雍睦乡里敬异有司申奏皆表门闾
　　北齐
　　陆卭字云驹代人也祖昕之魏安北将军相州刺史父子彰中书监家世有传卭少机悟美风神好学不倦博览羣书五经多通大义善属文甚为河间邢邵所赏邵又与子彰交游尝谓子彰曰吾以卿老蚌遂出明珠意欲为羣拜纪可乎由是名誉日髙雅为搢绅所推许起家员外散骑侍郎歴文襄大将军主簿中书舎人兼中书侍郎以本职兼太子洗马自梁魏通和嵗有交聘卭每兼官防接在席赋诗卭必先成虽未能尽工以敏速见美除中书侍郎修国史以父忧去职居丧尽礼哀毁骨立诏以本官起文襄时鎭邺嘉其至行亲诣门以慰勉之卭母魏上庸公主初封蓝田髙明妇人也甚有志操卭昆季六人并主所出故邢邵尝谓人云蓝田生玉固不虚矣主教训诸子皆以义方虽创巨痛深出于天性然动依礼度亦母氏之训焉卭兄弟相率庐于墓侧负土成坟朝廷所嗟尚发诏襃改其所居里为孝终里服竟当袭不忍嗣侯使迄未应受天保初常山王荐卭器干文宣面授给事黄门侍郎迁吏部郎中上洛王思宗为清都尹辟为邑中正食贝邱县干遭母丧哀慕毁悴殆不胜丧遂至沈笃顿伏牀枕又成风疾第五弟抟遇疾临终谓其兄弟曰大兄尫病如此性至慈爱抟之死日必不得使大兄知之号泣声必不可闻彻致有感动家人至于祖载方始告之卭闻而悲痛一恸便絶年四十八卭自在朝行笃慎周密不説人短不伐已长言论清逺有人伦鉴裁朝野甚悲惜之赠卫将军青州刺史諡曰文所着文章十四卷行于世齐之郊庙诸歌多卭所制子乂字旦袭爵始平侯别有传
</div>
    <div class="pagination">
<a href="通志_page133.html">上一页</a><span>...</span><a href="通志_page129.html">129</a><a href="通志_page130.html">130</a><a href="通志_page131.html">131</a><a href="通志_page132.html">132</a><a href="通志_page133.html">133</a><span class="current-page">134</span><a href="通志_page135.html">135</a><a href="通志_page136.html">136</a><a href="通志_page137.html">137</a><a href="通志_page138.html">138</a><a href="通志_page139.html">139</a><span>...</span><a href="通志_page135.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
