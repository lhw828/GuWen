<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 84 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 84 页/共 216 页
  </h1>
  <div class="content">
   ○管理旗务王大臣等议覆。副都统博第奏言、旗下袭职。向于缺出后。方行传集参领佐领骁骑校领催族长等。取具家谱。其所送家谱。旗下无凭查对。不无遗漏错误。请嗣后凡系世职家谱。预取保结。校对钤印。存贮本旗衙门。遇有世职缺出。查对明晰。奏请承袭。从之　　

○辛亥。礼部奏、会试举人、叨荷特恩。合词陈谢。得上□日、朕视天下万民、皆为一体。况读书乡荐之人。异日俱可作朕股肱耳目。是以朕心待之、实有一体联属之意。爱养培护。皆出于中心之自然。并非欲邀天下士子之感颂也。今举子等、以会试叨荷特恩。合词陈谢。是尚不能深悉朕一体相关之意。而存上下彼此之形迹矣。朕待天下、惟有一诚。而崇儒重道之心。尤为笃切。但所崇者皆真儒。所重者皆正道。若徒尚虗文、邀取名誉、致贻世道人心之害。朕不忍为也。尔等读书之人。实四民之所观瞻。风俗之所维系。果能诵法圣贤。躬修实践。宅心正直。行已端方。则通籍于朝。必能为国家宣猷树绩。膺栋梁之选。即退处乡闾。亦必能教孝劝忠。为众人之坊表。故士习既端。而人心尚有不正、风俗尚有不淳者。无是理也。尔等既感朕恩。即当仰体朕心。恪遵朕训。争自濯磨。或出或处。皆端人正士。为国家所倚赖。如此、方为实心报效。不在感恩奏谢之仪文也　　

○壬子。户部议覆。署湖广总督福敏等疏称、大江以南。皆系财赋重地。独至米谷、则江浙等省、每赖湖广接济。苟仓庾所积、充足有余。不但本省无忧乏食。即江浙等省、或有歉收。可以拨运平粜。顺流直下。诚甚便也。今湖北湖南、现存常平仓谷麦、及截留漕米等项。统计止有五十余万石。视他省积贮较少。臣等公同筹画须每年买谷数十万石。分贮各仓。以备不时之需。查楚省向有各衙门盐规银十六万两。经前督臣杨宗仁裁革。迨杨宗仁故后。各衙门仍复明裁暗收。臣蒙皇上高厚隆恩。万无收受丝毫之理。而观感之下。各衙门自不敢收受。以此项银两、买贮谷石。自可备用。再查江浙二省、现开事例。捐纳贡监。以裕积贮。请令湖广照例开捐。著各府知府、收捐本色。实贮在府仓廒。以便盘查。则湖广积贮充裕。不惟本省足食。且东南各省、便于拨运平粜。赈恤黎民。大有裨益。均应如所请。从之　　

○添设安徽江安粮道库大使一员。从安徽布政使觉罗石麟请也　　

○移福建台湾淡水营守备千总把总、驻八里坌地方。从福建总督高其倬请也　　

○阿霸垓达尔汉贝子策伶东洛卜故。遣官致祭　　

○癸丑。谕吏部兵部刑部。盛京人员、习气浇薄。营谋钻剌。朋比侵盗。甚是无耻。屡加教诫。终不悛改。皆缘犯法参。革究治之后。仍在本地居住。往往生事滋扰。诱人为非。无所不至。此等败类。若不即令迁移。望风俗之归于淳厚。终不可得。嗣后盛京居住满洲蒙古汉军文武官员。除因公诖误获罪者。仍准本地方居住外。其犯侵盗亏欠钱粮、及奸贪讹诈之事降革者。酌其所犯事由。或令来京归旗。或著于各省满洲驻防之处安插。如此、则不肖之徒渐少。而盛京浇薄之习可息。尔三部嗣后凡遇盛京人员犯罪案件。俱照此定拟。仍将从前盛京旗员所犯侵盗钱粮、奸贪讹诈等案内废员。查明奏闻　　

○兵部议覆。署湖广总督福敏疏言、岳州府属茅冈安抚司土官覃纯一、擒解奸匪。实属奉法尽职。请加恩议叙。应如所请。照广西安平土知州李氶□车之例。赏给朝衣一袭。得上□日。李氶□车身为土司。养民薄赋。乃其常职。今覃纯一擒解奸匪。非循分尽职者可比。宜加等议叙。以示鼓励。嗣后土司效力者。应酌量功绩之大小、分别等差。加以恩典。著该部定议具奏。寻议、覃纯一、应照内地文武官员、拏获邻境盗首之例。加一级。纪录一次。嗣后各省土司、有拏获奸匪者。亦照此例。立有军功、及奉法称职者。照原题分别议叙。层次加衔。赏给朝衣。庶各省土司、益知鼓励。从之　　

○赏给会试下第举子路费银、各五两　　

○旌表江西烈妇、庐陵县罗钦若妻李氏。遇寇不辱。赴水捐躯。李向荣妻张氏。抗贼不污。冒刃殒命。瑞金县毛冠易妻廖氏。因姑逼嫁。饮药完贞。各给银建坊、入祠致祭如例　　

○甲寅。户部议覆。署江西巡抚迈柱疏言、江西钱粮、请照直隶山东等省之例。将丁银摊入地银。其各卫所屯丁银、摊入屯粮。分派带徵。为数无多。兵民俱有裨益。应如所请。从之　　

○兵部议覆。云贵总督鄂尔泰疏奏、经理狆苗事宜。一、长寨等狆苗、不遵化诲。阻建营房。调兵进巢

□刀。首恶悉经擒获。其未获人犯。有自行投首、及胁从附和者。请一概从宽。一、苗民被巢□刀四散。已失耕种之期。本年正赋。请行豁免。一、归寨苗民、每人请月给粮三斗。盐六两。无力耕种者。给以耔种。以示抚恤。其未归寨者。以一月为限。如逾限不回。将该苗田土。分赏兵丁。一、苗民地亩。多恃强侵占。以致互相讎杀。应令各具契纸。开明四至。官给印信。俾永远承业。一、狆苗姓氏、相同者多。难于分别。应令各照祖姓造报户口清册。编立保甲。其不知本姓者。代为立姓。以便稽察。一、苗民逞□□儿。皆由兵器。嗣后苗民出入、止许佩数寸小刀。所有一切军器。悉令缴出。如有私造者。即行处决。一、营汛兵丁、不得践踏禾苗。生事扰害。如该汛文武官弁、不加钤束。照溺职例治罪。一、长寨既有武职巡防。仍须设一文员、宣谕化导。请以贵阳府同知移驻。就近抚绥。庶兵民咸得相安。一、打壤寨、接连竹林井口。凶苗出没其中。应拨长寨把总一员移驻。则竹林等寨、俱得控制。一、凶苗劫杀。原非三五塘兵所能擒获。应令汛防各员、一面申报督抚提镇。一面率兵擒拏。所获贼犯、文武官会同审究。无得袒庇徇私。均应如所请。从之　　

○以故一等精奇尼哈番左世永子左洪瑞、袭职　　

○予故太子少傅文渊阁大学士兼礼部尚书高其位祭葬。谥文恪　　

○乙卯。兵部议覆。山西太原总兵官袁立相疏言、代州营、向设千总一员。守兵一百九十名。马一百五十九匹。止备递送京报文书。并无紧要差遣。请量留兵一百四十名。专管塘务。余兵五十名。马一百五十九匹。俱行裁汰。应如所请。从之　　

○丙辰。工部议覆。河道总督齐苏勒疏言、黄河大溜顶冲之处。请将＜阝步＞岸削成斜坡。令水随坡溜。再取密叶大柳、悬于坡上。以抵其溜之汕刷。纾其力之猛烈。久之大溜渐归中泓。而柳枝之上、沾挂泥滓。悉成沙滩。易险为平。工不劳而费甚省。并请凡河崖＜阝步＞峻之处。俱照此例行。所需工费、入抢修案内题销。应如所请。从之　　

大清世宗敬天昌运建中表正文武英明宽仁信毅大孝至诚宪皇帝实录卷之五十四


大清世宗敬天昌运建中表正文武英明宽仁信毅大孝至诚宪皇帝实录卷之五十五　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正五年。丁未。闰三月。丁巳朔。谕吏部。朕日理万几。惟欲周知庶务。通达下情。是以广开言路。令人条奏事件。冀于政治有所裨益。近见条陈人员内。颇有能据实陈奏。不避嫌怨。切中情弊者。朕思此等之人。其言既可采录。则其善亦不可泯。嗣后凡内外大小引见人员。如有条奏、发交廷议允行者。著该部记明档册。其人日后或被堂官参劾。或被督抚纠参。该部议处覆本之时。将该员某年条奏某事。曾经允行之处。写签夹于本内进呈。以便斟酌其事之轻重。量与宽减。则国家政治、既得条奏之益。而其人亦深受敢言之效。庶可共加勖励也　　

○谕八旗大臣等。旗人犯罪革退官兵。在京闲住。并无恒业。倚靠亲戚为生。以致良善之人被累。伊等无事。游手好闲。自必为非作恶。将此等之人查出。令于京城附近直隶地方。耕种井田。其作何安置之处。尔等会议具奏。寻议、八旗另户满洲蒙古内、因拖欠钱粮。并为非犯法革退之官兵无产业可依者。请俱查明、连妻子发往井田。每户给地三十亩每五户给牛三只。其制办农具秄种、并半年口粮。每户给银十五两。交与管理井田官员。照伊人口多寡、给与土房居住。如有约束不严生事。扰害等弊。将该管官从重治罪。得上□日、依议。井田地方。著添设骁骑校四员。领催八名其俸禄钱粮升转之处。照京城骁骑校领催之例行。如有已经升转、仍愿在彼效力者。即带所升品级。在彼居住　　

○戊午。湖南巡抚布兰泰、摺奏开矿事宜。奉上谕。开采一事。目前不无小利。人聚众多。为害甚钜。从来矿徒、率皆五方匪类。乌合于深山穷谷之中。逐此末利。今聚之甚易。将来散之甚难也。至于利之在公在私。尚属细事。尔果欲效忠荩。何必谆谆以利为言。岂不闻有一利、必有一害。要当权其利与害之轻重大小而行之耳　　

○添设盛京户部、刑部、工部、汉郎中各一员。员外郎各一员。主事各一员。从监察御史傅色纳请也　　

○己未。以正白旗满洲副都统岳尔岱、署刑部侍郎事　　

○辛酉。诸王大臣等参奏。原任兵部尚书法海、从前阿附允禵。极力钻营。擅自回京。行止狂妄。应按律拟斩。得上□日、法海原系革职发往军前效力之人。伊到军前。并无出力之处。惟极力钻营。阿附允禵。自谓有所依庇。辄敢擅自回京。又有种种不法之处。本应按律治罪。今从宽免死。著发往插汉拖辉。交与通智、单畴书管辖。听其差委。在水利处效力行走。一切事宜。毋许干预。若果实心效力则己。如仍不实心效力。狂妄虚诈。著通智、单畴书、即行参奏　　

○癸亥。圣祖荣妃薨逝。上降上□日、亲往祭奠。诸王大臣合词陈奏、请照从前裕亲王母妃薨逝之例。停止亲往。上命庄亲王允禄、公马尔赛、一等公舅舅白启、率侍卫二十员、往奠　　

○吏部议覆。川陕总督岳钟琪疏言、乌蒙土知府禄万钟、奉上□日革职。提至川省质审。乌蒙沿途土民。俱各投顺。惟白女底、禄未申二人。率所属苗众。截路拒敌。被官兵巢□刀击。旋亦投诚归附。白女底、禄未申、应行提究。乌蒙人民。久为土酋残虐。应请改土归流。以苏边氓积困。查所参乌蒙各案。现在云南。应行令该督。将禄万钟等各犯。解送云南质审。其乌蒙改土归流之处。候上□日遵行。得上□日、征巢□刀乌蒙。捣其巢□刀穴。系云南官兵奋勇、总督鄂尔泰调度之功。然非川陕总督岳钟琪、将冕山凉山不法番夷。悉行巢□刀抚。去其掎角之势。则云南官兵。亦不能成功如此之速。白女底、禄未申、敢于抗拒官兵。甚属可恶。鄂尔泰屡次遣禄鼎坤、招抚禄万钟。而禄万钟不肯就抚。及至势穷力竭。又至岳钟琪军前投到。欲以巧脱重罪。甚属狡诈。部议将禄万钟解往云南质审。甚是。白女底、禄未申、擒获之时。亦著解往云南质审。余依议　　

○又议覆。川陕总督岳钟琪疏言、镇雄土知府陇庆侯、穉弱无知。不能约束土目。恳请改土归流。适准云贵督臣鄂尔泰咨称、陇庆侯向与禄万钟勾通作恶。今复唆使逃匿。抗拒官兵。法所难宽等语。查镇雄土府。界连黔蜀二省。应行令该督、将陇庆侯解赴云南质审。其应否改设流官。归并何省管辖。亦令会同云贵总督鄂尔泰、妥议再奏。得上□日、陇庆侯著解送云南审明。其镇雄地方。改土为流。归并云南就近管辖　　

○旌表烈妇、江南颍州吕明海妻霍氏。山西长治县宋敬臣妻田氏。俱拒奸不污。被刃殒命。各给银建坊。入祠致祭如例　　

○甲子。改广西泗城土府、及三江地方、上林安隆二营。俱归泗城副将管辖。从升任广西巡抚李绂请也　　

○乙丑。吏部遵上□日、会同九卿拣选下第举人引见。上命分发各直省。以州县委署试用。谕曰。守令乃亲民之官。关系百姓之休戚。故得其人。则民生被泽。而风俗日淳。不得其人。则民生受累。而风俗日薄。自古安民必先察吏。此不易之经也。朕御极以来。夙夜孜孜。欲使薄海之内。无一夫不获其所。而此愿一时难遂者。则以县令之不能尽得其人也。果能得有猷有为有守之人。布散各省。分膺民社之寄。彼一人之精神力量。足以贯注乎一邑。凡督抚大吏、耳目心思之所不能遍及者。县令皆能体察经理之。则民生安得不厚。风俗安得不淳。而朕心无一夫不获之愿。于是乎可遂矣。向来各省县令。多循资按次。照例选用之员。故其中庸碌无能者有之。年力衰惫者有之。少不更事者有之。以致苟且因循。贪位窃禄。诸事阘冗。职掌废弛。此等之人。尚不能顾一身之考成。岂能为地方之凭藉乎。今因会试后。天下举子、齐集京师。朕思其中必有才品兼优之士。是以特加遴选。畀以县令之任。朕之所望于尔等者。不仅在于办理刑名。徵收赋税。了薄书期会之责而已。必须实尽父母斯民之道。视众庶为一体。刚柔相济。教养兼施。化浇薄而为醇良。惩佥邪。以安善类。古称爱民如子。此语最宜体会。父母爱子之心。未有不教之以正者。县令果视民如子。岂有优柔贻害。姑息养奸。行妇人之仁。忘圣贤之义。而可谓之恫癏保赤者乎。书经曰。罔违道以干百姓之誉。自古圣贤为治。皆尚实政最恶虚名。若时存沽名市惠之心。必至为同流合污之乡愿。又何能为整纲饬纪之良吏乎。从来父子之间。施者不以为恩。受者并忘其感。守令之于民。果能潜移默化。使闾阎习为固然。而泯其感颂之迹。斯不愧父母之称。而媲美古之循良矣。绅士居乡。傥有违理肆行之处。令有司约束劝导之者。无非欲其同归于善。并非令地方官有意摧折之也。尔等莅任后。于绅士之品行端方者。则当加意敬礼。以树四民之坊表。其小有过愆者。则劝戒之。令其悛改。其不可觉悟、不可宽宥者。则置之于法。以警其余。如此、则赏罚公明。舆情悦服。而观感兴起。比户可封矣。尔等身叨乡荐。皆以古之孝廉相比拟。何以克副此孝廉二字。且现经下第。选期尚远。朕破格遴选。授以官职。即论感恩图报之常情。亦当人人自奋。况朕心实仗尔等、为朕教养斯民。移风易俗。以成一道同风之盛。尔等岂可薄待其身。而为陋习所渐染。私欲所牵制乎。尔等果能卓然自立。不负选用。朕自格外加恩。傥拜命之初。一时感激。而莅官以后。顿改初心。则不但国典王章。无可宽贷。即清夜静思。亦应无地自容矣。勉之勉之　　

○缓徵湖广江夏、沔阳等十七州县卫、雍正四年分、及本年额赋　　

○丙寅。谕内阁。凡州县钱粮之亏空。总不出侵欺那移二项。当其侵那之时。官固主之。而经手之经承。自无不知也。乃不行禀阻。且从而怂恿之。以便作奸分肥。迨至本官监追。而经承且优游于事外。本官问重罪。而经承仅得不行禀阻之处分。故凡亏空累累。多由于官吏之相成也。朕以为经承库吏。经管仓库之人。亦宜重其处分之例。更定以劝惩之法。凡州县官到任。先拣选殷实老成胥吏二人。充钱粮总吏。通详报部。凡徵收钱粮。即令随徵报解。不得存留内署。承办五年。该县无亏空者。即将总吏咨部。以九品杂职即用。本官少有亏空。该总吏力行禀阻。如不听从。许径赴司院呈明免罪。若该吏不行禀阻。致本官以亏空纠参。即将经承一同监追。减本官一等治罪。如此、则经承有所劝惩。不敢顺从本官。擅动国帑。亦杜绝亏空之一法也　　

○又谕。据江西巡抚迈柱奏称、江西存仓谷石。向系二钱一石折价。存留各县。价银二钱。买谷一石。实属不敷等语。朕思离任官员。交代之际。并无谷石存仓。而以二钱一石之贱价。交与接任之员。接任之员、力难赔垫。以致谷石空虚。弊端种种。国帑民生、均受其累。此皆裴＜彳率＞度、及历任布政使等、徇情市惠。强令接任官员收受之故。著将江西通省折价银两。交与裴＜彳率＞度、及历任布政使、作速照数买谷还仓。不得借端丝毫派累小民。再、直隶各省仓谷。若有前任官折价存库者。不许新任官接受交代。仍令前任官买谷交仓。不许颗粒短少。其该管督抚上司。亦不得徇情宽纵。傥敢故违。定将本官及该管官。分别从重治罪。永著为例　　

○礼部议覆。河南巡抚田文镜疏言、捐纳贡监。归并学臣。与生员一体约束。应如所请。嗣后贡监犯事褫革。行令督抚移咨学臣。得上□日、该抚疏称捐纳贡监。平日学臣毫无约束之权。且与文武生员、归并学臣约束之例。亦不画一等语。今部议贡监褫革者。令地方官申报督抚。移咨学臣。一面褫革。一面报部。此议尚未周备。捐纳贡监。既令学臣约束。若必俟督抚移咨学臣。则学臣仍无约束之权。嗣后有应行褫革者。令地方官申报督抚学臣。其事属督抚者。准督抚移咨学臣。其事属学臣者。准学臣移咨督抚。如此、始为周备　　

○旌表江南宿迁县烈妇、周玉妻沙氏。拒奸不污。投缳殒命。给银建坊。入祠致祭如例　　

○丁卯。谕大学士等。从前奉天将军噶尔弼奏、盛京海洋。应添设水师营。分布三处。至凤凰城。讫于海塘。议政大臣、已经议准。续据奉天府尹尹泰奏称、自山海关迤南。锦州、复州、盖州地方海洋。系进登州之海口。不比大海。旅顺口关。现有水师营。今天津又设水师营。此二营水师。尽可轮班巡察。若又添设水师营。将来制造船只。修盖营房。以及兵饷等项。所需钱粮浩繁。究于巡察无益等语。经议政大臣议令噶尔弼、尹泰、会同画一定议具奏。今噶尔弼、尹泰、仍各执己见具题。朕意以尹泰所奏为是。如添设水师营。果于巡察有益。即多费钱粮。亦应举行。今既无益。又何用添设。从前朕降谕上□日。将盛京谷石。由海用船运至天津。盛京大臣奏称、盛京所有船只。难以海运谷石。看来盛京所有船只。未必照数全备。水手未必熟练。著将朕上□日晓谕议政王大臣。此原系议政所议之事。著再会议具奏。寻议、盛京添设水师营。实属无益。应如尹泰所奏停止。从之　　

○戊辰。升署直隶总督宜兆熊、为吏部尚书。仍署直隶总督　　

○命署湖广总督福敏回京。升署江西巡抚迈柱、为湖广总督　　

○兵部奏。浙江武举会试应照文举人例停止。得上

□日、士习浇漓。不干武途。况浙省文有余而武不及。毫无不便之处。武科著照旧会试　　

○己巳。升巡察湖广御史赵城、为湖南布政使司布政使　　

○辛未。谕河南巡抚田文镜。向来河南有老瓜贼。为害行旅。近见该省。屡有图财害命、不知凶犯姓名之案。或系老瓜贼、潜匿伤人。亦未可定。著该抚设法缉拏。务除匪类。毋致拖累无辜　　

○兵部议覆。署理湖广总督福敏、条奏防范苗疆事宜五款。一、严禁苗民互为婚姻。一、严禁奸民与苗借债鬻产。一、严禁奸民勾引凶苗。掘人冢墓。掠人牛畜。为已报讎洩忿。一、凶苗拒捕。责令营弁协拏。禁止苗民毋得私藏军器。贩卖火药。一、凶苗越界抢掠。责令邻省文武官弁。协力捕缉。俱应如所请。从之　　

○壬申。上诣恩佑寺行礼　　

○以翰林院侍读学士沈翼机、侍读康五瑞、司经局洗马王謩、俱署日讲起居注官
  </div>
  <div class="pagination">
   <a href="清实录雍正朝实录_page83.html">
    上一页
   </a>
   <span>
    ...
   </span>
   <a href="清实录雍正朝实录_page79.html">
    79
   </a>
   <a href="清实录雍正朝实录_page80.html">
    80
   </a>
   <a href="清实录雍正朝实录_page81.html">
    81
   </a>
   <a href="清实录雍正朝实录_page82.html">
    82
   </a>
   <a href="清实录雍正朝实录_page83.html">
    83
   </a>
   <span class="current-page">
    84
   </span>
   <a href="清实录雍正朝实录_page85.html">
    85
   </a>
   <a href="清实录雍正朝实录_page86.html">
    86
   </a>
   <a href="清实录雍正朝实录_page87.html">
    87
   </a>
   <a href="清实录雍正朝实录_page88.html">
    88
   </a>
   <a href="清实录雍正朝实录_page89.html">
    89
   </a>
   <span>
    ...
   </span>
   <a href="清实录雍正朝实录_page85.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
