<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 183 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 183 页/共 681 页</h1>
    <div class="content">康熙十七年。戊午。六月。庚午朔。谕议政王大臣等、康亲王杰书用兵、甚为选愞。自至浙江、安居无事之地。及屡降严上

□日督趣、始破衢州之贼、进定福建、福建既平、不事预防固守、俾海贼登岸、遂困海澄。我国家军法严明、无敢轻忽、浙江福建失机将士、杰书未尝察取供词紏劾、有负委任、其会议以闻。寻议政王大臣等议奏、杰书罢庸、怠忽军纪、宜并参赞大臣、严行处分、但见在出征破贼、俟师旋察议。海澄被困之处、应令尽力救援。从之　　

○谕议政王大臣等、福建所有之兵、汛守沿海、讫于潮州、势分力弱、而解海澄之急、又属最要、顷平南王尚之信、已击败高州逆贼、令其速还会城、即率官兵、驰赴潮州镇守。其在潮州满兵、及靖南王并其所属官兵、令赴将军赖塔、喇哈达所、并力剿贼、以援海澄。如尚之信不能亲行、则速遣官兵至潮、同总兵官马三奇防守　　

○授奉国将军苏尔特之子纳尔台、为奉恩将军　　

○升湖广湖北按察使高翼辰、为福建布政使司布政使。湖广下江防道于成龙、为福建按察使司按察使　　

○辛未。福建总督郎廷相疏报、闰三月十六日、山贼蔡寅、拥众万余、突犯安溪。知县李钰、同驻防千总王国栋等、率兵役丁壮士庶、亲身督战、杀伤贼众无算、贼遁去、仍在山立木城据守、署泉州城守营参将寗维国、署提标后营游击王昶等、各带满汉官兵、及该道府厅、调发乡壮民兵、并在籍侍读学士李光地、募发丁壮、令弟侄等、统领、并力进剿、杀败贼众。烧毁贼营。保全县城。又兴化镇标游击刘应祥、亦攻开仓岭、贼败逃窜。下部议叙　　

○壬申。以故三等阿思哈尼哈番满度子额参、袭职　　

○癸酉。谕户部、浙江江山、西安等十九县、温衢各卫所、逼近闽中、首先被陷、百姓困苦。其康熙十六年钱粮、概从蠲免。并令该督抚多方招徕避贼黎庶、各还故土、俾事耕垦　　

○甲戌。上御太和殿视朝。文武升转各官谢恩　　

○予故固山贝子傅喇塔祭葬。谥惠献　　

○征南将军都统穆占疏报、副都统托代、汉军副都统祖泽淳等、率领官兵、自桂阳州起行、于四月二十八日、至蓝山县、大败伪副将王臣等于梁路堡、阵斩伪副将于成民、并贼兵三百余级、余贼败遁。下部议叙　　

○穆占又报、万岩山内贼首伪总兵何兴等六员、副将等三百余员、兵丁二万余名、俱各投诚。下部知之　　

○乙亥。上诣太皇太后皇太后宫、问安　　

○调直隶真定总兵官何傅、为山东登州总兵官。山东登州总兵官石文炳、为直隶真定总兵官　　

○广东广西总督金光祖疏报、惠州甲子港、贼船出没、总兵官苗之秀、亲督官兵、于五月二十六日、与贼战三昼夜、沉贼船一百余只、阵斩及淹没者二千余人、生擒二十余人、获伪劄船只器械甚多。又海贼臭红肉等、于五月初三夜、率领贼＜舟宗＞、突犯潮州团山等处、总兵官马三奇、夸兰大护喇等、分路堵剿、斩贼七百余级。余贼败遁。下部议叙　　

○丁丑。抚远大将军都统大学士公图海疏报、庆阳地方、有贼首袁本秀、受吴逆伪劄、纠合凶徒、盘踞山林、一月之间、聚集千余人、窥隙作乱。随发庆阳、宜君、延安、三营官兵、并移咨奋威将军王进宝、派拨标兵、协力合剿。四月二十二日、追至卫远沟地方、斩伪总兵袁本秀、及伪副将参将等、并贼二百余级、余贼溃败。下部议叙　　

○己卯。先是、抚蛮灭寇将军广西巡抚傅弘烈、欲进兵南宁、以向田州、泗城、至是、将军莽依图、请竟入南宁非策、宜令将军额楚、取平乐桂林、傅弘烈取南宁、两路齐举。上谕将军莽依图等、向因规定广西、调遣满汉官兵甚多、今进征田州、泗城、若俟他路诸军齐集、必稽时日。若孤军独进、恐艰有济。平粤事宜、所系甚重。将军莽依图、额楚、傅弘烈、及参赞诸臣、与总督金光祖等、俟克复浔州、俱赴梧州面议。何路进兵、先取何地、务期和衷为国、勿各图自便　　

○予故山东沂州总兵官李克德、祭葬如例　　

○赠湖广阵亡守备周士英、都司佥书。予祭葬。荫一子、以守备用　　

○辛巳。予故镶红旗汉军副都统柯彝、祭葬如例　　

○给浙江阵亡抚标游击门可贵、三等阿达哈哈番。狭西阵亡固原游击李成梅、王宣、拖沙喇哈番。各祭葬如例　　

○多罗额驸毕喇锡所尚郡君故。遣大臣二员、侍卫十员、往奠茶酒　　

○壬午。上诣太皇太后皇太后宫、问安　　

○谕礼部、朕惟天人感召、理有固然、人事失于下、则天变应于上。捷如影响。岂曰罔稽。今时值盛夏、天气亢旸、雨泽维艰、炎暑特甚。禾苗垂槁、农事堪忧。朕用是夙夜靡宁。力图修省。躬亲斋戒、虔祷甘霖。务期精诚上达、感格天心。尔部即察例择期以闻　　

○癸未。升镶黄旗护军参领宝柱、为蒙古副都统　　

○甲申。征南将军都统穆占疏言、伪将军胡国柱、致书于郴宜参将陈武亨、不敢发函、羁执贼使自首。讯知桂东、桂阳、降将于贤、何兴所、贼亦致书、恐彼等为贼所煽惑。得上□日、将军穆占、所守地方辽阔。而永兴见被贼侵、倘桂东桂阳降将于贤辈、复为贼所煽惑、则疆圉深属可虞。宜章地处最要、若驻兵防守其间、西可以固临武、蓝山、嘉禾、而东至桂东、桂阳、降人不致摇动。宜令平南王尚之信、速调镇守韶州绿旗官兵、驰赴宜章固守。参将陈武亨、出首逆书、忠诚可嘉。该部议叙以闻　　

○丁亥。上躬诣天坛祈雨。自西天门步行至坛。行礼时、甘霖大沛。礼毕。仍步出西天门。乘马回宫　　

○先是、扬威大将军和硕简亲王喇布疏言、茶陵、攸县、安仁诸处、实为江西咽喉、且与贼密迩。将军穆占、谓前所遣援兵尚少、更须增发。臣思茶陵、攸县、安仁诸处、兵力甚单、若再遣发、如逆贼分路出犯、则大兵之路、被贼阻塞。而江西亦甚可虞。且永兴介在茶陵、安仁、郴州、桂阳之间、急宜击却永兴之贼、不当撤兵还郴州。请敕穆占、先剿灭此贼。至是穆占疏言、自寇侵永兴、臣遣驻防郴州诸处护军统领哈克山、喇赛、前锋统领硕岱等、领满洲蒙古汉军绿旗兵、陆续往援、并无撤兵还郴之事。如果撤兵、则暑副都统雅秦所、岂无臣印信文书。此皆妄奏耳。且简亲王疏云、请敕臣先灭永兴之贼。是简亲王知臣不为皇上尽心而请耶。抑知臣之尽心、故不乐而为此奏耶。臣所在剿贼、恢复疆土、皇上洞鉴。但郴州甚要、臣未便轻离。若遣一良将、来守郴州诸处、俾臣率兵讨永兴之寇。或进取耒阳。必能成功。得上□日、将军穆占既言郴州甚要、必难轻离、穆占可驻守郴州、酌调官兵扑剿逆贼。穆占既未撤兵还郴、署副都统雅秦、前何所据、竟以撤兵启报大将军简亲王、简亲王何以竟不详察、即行具奏、其令简亲王明白回奏。又谕兵部、将军穆占、大将军简亲王、总统师旅、受将帅之任、宜求济大事、彼此和衷、若尔各怀嫌隙、恐误疆场。嗣令务相辑睦。尔部即行传谕　　

○海澄总兵官黄蓝疏报、五月初五日夜半、海贼四路攻海澄。官兵力战、众寡不敌、致城外木栅礟台俱陷。贼复从高阜瞰城中、火攻不绝。臣以势迫、请援于将军总督。恐援兵稍迟、则海澄难保。得上□日、总兵官黄蓝、死守孤城、忠贞懋著。大将军康亲王、其速檄将军赖塔、喇哈达等、赴援海澄。密遗书副都统伯穆赫林、总兵官黄蓝等、如有隙可乘、即率满汉官兵、弃城突出、来会漳州大军　　

○征南将军都统穆占疏言、郴州等九州县、幅＜巾员＞辽阔、设有贼出犯、无兵可遣、因檄驻守广东南雄将军舒恕、分兵驰赴郴州。今逆贼逼永兴、宜调江西提督赵赖、往守攸县。畀和硕额驸华善将军印、即率署前锋统领萨克察巴图鲁满兵、总兵官赵应奎标兵、由安仁进发、断耒阳贼后路、毁其浮桥、如不可毁、则遣赴永兴、与副都统雅秦、雅哈喇、额思赫等、协同固守。臣尽撤所部还郴州、整兵前取耒阳、则逆贼自溃。得上□日、特授穆占为将军、统率大兵、由秦入楚、自荆州起行以来、凡兵将或擕或留、及调遣守御事宜、无不如奏允行。即今破贼收疆、亦皆穆占是赖。此等调度、俱如所请行　　

○安远靖寇大将军多罗贝勒尚善疏言、臣等公同会议、将鸟船沙船分拨、令大军进湖。随据讨逆将军鄂内等、湖广总督蔡毓荣等、报称六月初三日黎明、逆贼见我兵船泊柳林嘴、君山二处、乘风齐来、即令各路兵船、分道迎击。炮沉贼船、擒斩伪官兵丁、获鸟船伪劄器械等。又水师营总兵官万正色标下守备陈劳等、在君山看守火药船、见贼船与我兵对敌、即率看守火药官兵迎杀。贼复奔岸、随即追击。斩伪副将游击、及贼兵千余人。生擒伪守备千总、暨贼二百余人。下部议叙　　

○戊子。上诣太皇太后皇太后宫、问安　　

○升江南分巡淮扬道佟康年、为湖北按察使司按察使　　

○己丑。扬威大将军和硕简亲王喇布疏言、贼逼永兴、茶陵、攸县诸处、防兵已经调援、守御力弱、请济师。上谕议政王大臣等、简亲王喇布、自抵江西、未能剿除逆贼、克复疆土、而于失机将士、复不严责军状。及遣守茶陵、攸县、诸处已收复地方、又不能镇防、屡以力单、奏请益兵、凡所题奏、率过其实。此皆喇布庸劣、不能效力之故。俟事平旋师之日、严加议处。大将军安亲王兵、见驻长沙。无论护军甲兵、每佐领选一二人、遣赴简亲王军前。且大军既镇守茶陵、攸县、安仁诸处、则吉安已为内地、吉安署副都统尼满等之兵、亦听简亲王随宜调用。寻复谕兵部、长沙、茶陵、郴州、地势、及逆贼情形、久未知悉。大将军安亲王、将军穆占、大将军简亲王、各遣熟识情形、具谙始末、奏事传上□日、不致遗误者一人、驰驿赴京。安亲王仍遣护卫雅涂、偕来　　

○庚寅。以吏部郎中项一经、为浙江乡试正考官。内阁中书李鸿洼、为副考官。礼科给事中姚缔虞、为江西乡试正考官。内阁中书朱射斗、为副考官。吏部员外郎王雅、为湖广乡试正考官。内阁中书侯璋、为副考官　　

○江西巡抚佟国桢疏报、兴国县知县黄惟桂等、招抚浪川洞伪总兵邱兴佑等五员、兵七千一百人、鲤公等寨伪镇军夫人杨氏、伪总兵曾灵等六十七员、兵六千三百余人、宝石寨伪监军道黄捷先等八员。下部议叙　　

○辛卯。予故太子太保海澄公赠少保黄芳世祭葬。谥忠襄　　

○予福建阵亡镶蓝旗佐领觉罗萨克素、祭葬如例　　

○兵部议覆、抚蛮灭寇将军广西巡抚傅弘烈疏言、臣家子女僮仆、共一百四十四口、标下官兵老幼、约计一千八百余口、悉陷桂林。应令大将军安亲王等、恢复湖南桂林之时、将傅弘烈家口、并标下官兵家口、查明收留给还。从之　　

○壬辰。上诣太皇太后宫、问安　　

○扬威大将军和硕简亲王喇布疏报、吴逆以大队侵永兴。犯我河外营。都统伯宜理布、前锋统领硕岱、护军统领哈克山等御之、失利。宜理布、哈克山、战殁。贼遂据我河外营、环攻永兴。臣移文安亲王、令发每佐领兵二三人来援。安亲王遣夸兰大塔尔拜、毕力克、率醴陵守兵每佐领一人有半驰援。上谕兵部、览大将军简亲王等、奏逆贼以大队犯永兴、有必死之形。由我军每佐领一二人、或数百人、所在遣防、兵势太分、以致失利。将军穆占、大将军简亲王、其速收可缓之地所有防兵、还之要害。会合群力、大创永兴贼兵。务期翦灭。凡摧寇破贼、必审量己力。可击则击之、如贼众我寡、即宜调集诸路、合为一军、壮其声势、以图攻剿。倘株守新复城池、以已经驻镇、惮于旋师、迟留疑畏、于大事殊无所济。尔部明白移文、速传示穆占、简亲王、知之　　

○平南王尚之信疏报、贼首张荒、伪总兵谢琅等、及海贼杜起龙、环攻廉州、署总兵官班绍明、宋思徵、分领马步官兵击败之。解廉州围。下部议叙　　

○癸巳。赠广东阵亡署都司佥书朱鸿祚、为游击。予祭葬。荫一子、以守备用　　

○甲午。上诣太皇太后宫、问安　　

○谕议政王大臣等、贼并力犯永兴诸处、江西不无可虞。顷据报副都统雅塔理、提督石调声、总督李之芳等部兵、陆续抵福建、见在兵数、已不为少。署副都统岳尔多、不必赴福建。即率所部兵、趋江西吉安。至于狭西满汉官兵甚众、将军阿密达、同大将军公图海、自外藩蒙古外、余满洲蒙古汉军、无论护军甲士、合每佐领调四人、量选大臣官员、阿密达率往南昌。仍佩将军印。其原从护军四十人、并听随往。总漕帅颜保、率其标兵、亦往南昌。漕运事务、令总河靳辅摄理　　

○扬威大将军和硕简亲王喇布疏言、前锋统领萨克察巴图鲁、于本月十三日、自安仁率师、前赴永兴。贼于是夕渡河、环据故营。揆贼奸计、虚作声势、用偏师立营、而以大队潜赴郴州。又臣等前得米百石、已令运赴永兴。以道路阻塞、复行撤还。得上□日、逆贼如果并力郴州永兴、前锋统领萨克察巴图鲁、护军统领喇赛等、共议酌量留兵守城、统率余卒、间道驰救。简亲王量所得粮米、拨遣官兵、相续转运、速达永兴　　

○乙未。月祭孝昭皇后　　

○以故三等阿思哈尼哈番许天宠子许廷臣、袭职　　

○免江南徐州沛县等四州县、本年分水灾额赋有差　　

○征南将军穆占疏报、前锋统领硕岱、副都统托岱、宜思孝等、营垒被冲、河之南岸、失陷于贼、退至郴州、而硕岱已赴永兴、俟严取护军统领喇赛口供、另行奏闻、硕岱等、即宜拘禁、但臣军既已深入、郴州兵力甚单、而硕岱复远在永兴、是以未行逮系。统候裁夺。目今贼之大队、及有名伪将、皆并力郴州。请就近速发满汉官兵、守蓝山、嘉禾、桂阳、永宁诸处。得上□日、今逆贼既并力郴永、将军穆占、可尽撤闲地防兵、击败犯郴贼寇。保固广东、江西。勿致疏虞。并令大将军安亲王、速遣兵赴大将军简亲王军。至日、简亲王等、大振军威、剿除郴州永兴之贼。更令广东韶州总兵官尚之瑛、遣副将一员、率乐昌绿旗兵二千、速赴郴州、听穆占随宜调遣。授和硕额驸华善将军印、驰至永兴、总统镇守。以署副都统多诺、参赞军务。至于硕岱等失利、即宜逮系、严加处分。但因穆占调大臣官兵、所在分防、致兵力单薄、遂尔失机。其误事之罪、穆占及硕岱、俱不可辞。硕岱等、各暂留原任、立功赎罪。复谕穆占曰、尔勿因永兴两次失利、遂不计大事有禆与否、冒昧妄动。亟宜鼓舞人心、振扬军威、以图克济。俾能并力破寇、前罪自当涣释　　

</div>
    <div class="pagination">
<a href="清实录康熙朝实录_page182.html">上一页</a><span>...</span><a href="清实录康熙朝实录_page178.html">178</a><a href="清实录康熙朝实录_page179.html">179</a><a href="清实录康熙朝实录_page180.html">180</a><a href="清实录康熙朝实录_page181.html">181</a><a href="清实录康熙朝实录_page182.html">182</a><span class="current-page">183</span><a href="清实录康熙朝实录_page184.html">184</a><a href="清实录康熙朝实录_page185.html">185</a><a href="清实录康熙朝实录_page186.html">186</a><a href="清实录康熙朝实录_page187.html">187</a><a href="清实录康熙朝实录_page188.html">188</a><span>...</span><a href="清实录康熙朝实录_page184.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
