<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1131 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1131 页/共 1860 页</h1>
    <div class="content">
○谕军机大臣等、据傅恒等奏、缅酋得禄万。遣人到营请安并请出寨相见等情。得禄万输诚求见经哈国兴明白晓谕。情愿纳贡。所办甚为得体。此次哈国兴。诸事奋勉。坐办一切。似更优于长青是以将伊调补云南提督。已另降谕旨矣。再摺内奏称、颁给浑觉印信。暂未交付等语。浑觉首先内附。愿为臣仆。故特铸给印信应即颁发。仍问其情愿内移与否。妥为安置。至兴堂扎禀恳解象来京。不过瞻觐邀恩之意。著准其前来。到京后再降谕旨。　　

○军机大臣等奏、查汲古阁刻十三经、十七史、唐诗鼓吹、吴伟业梅村集、王士正渔洋集等书。均有钱谦益序文。应请彻去。得旨、知道了。其经史及诸集内。所有钱谦益序文。语无悖谬者。俱不必彻毁。　　

○予故署云南临元镇总兵吴士胜、祭葬如例。　　

○癸丑。上诣皇太后宫问安。　　

○幸瀛台。　　

○谕、前因阿思哈于军务尚为谙习。特用为云贵总督。乃甫到蛮暮。即以办理粮马竭蹶为辞。显系心存畏怯。豫为诿卸地步。封疆大臣。身任军行重务。如果于边外情形。确有所见。自应将其风土事宜妥筹全局。详悉入告。方为合理。而阿思哈当大军鼓勇进剿之初。遽以动出万难。摇惑众心。岂臣子仔肩军旅重任之义。是以将伊革职。留于军营效力赎罪。今已降旨彻兵。阿思哈在滇无事。且核其前此所奏。虽意存取巧。而其言尚不甚失实。阿思哈。著加恩令其来京。补授吏部侍郎。仍带革职留任。以观后效。　　

○又谕、据杨廷璋奏、验看推升游击之静海营都司苏璋。精力衰老。弓马不堪。不特不宜升任游击。并难胜都司之任。请旨勒休等语所奏甚是。各督抚验看推升武弁。其中即有年力衰颓、不能胜任者。往往以已经升用。心存姑息。概行送部。杨廷璋乃能于验看之时。据实奏闻。具见其实心任事昨经何煟奏、将截取举人徐廷槐。改用教职一摺。曾降旨允行并令各督抚、询明其中如有自不服老。不甘废弃者。即照大计六法官例。送部引见。候朕定夺。以服其心。嗣后督抚验看推升武弁。亦照彼画一办理。著为令。苏璋、即著该督遵例行。　　

○以大学士尹继善。为翰林院掌院学士。　　

○调镶蓝旗蒙古副都统弘晌、为镶红旗满洲副都统。以头等侍卫海兰察。为镶蓝旗蒙古副都统。　　

○甲寅。孝惠章皇后忌辰。遣官祭孝东陵。　　

○谕军机大臣等、据步军统领衙门奏、正白旗大粮庄头潘开第之叔潘煜、呈控富殿和等、霸占官地官房。并刘妃等、欠银不还各情节。请将潘煜解交直隶总督。遴员详勘。讯究明确定拟等语。民人隐占官地。已属大干功令。而潘煜供内。又有升任知州夸喀家人田八、霸种响水窝地二顷一节。以本地官员。纵容家人侵占官地。其事尤不可为训。所控是否确实。必须彻底根究。严行惩治。以肃官箴。著交杨廷璋、即速派委干员。前往详细查勘并所控各情节。一并秉公查办。务得确情。据实具奏。夸喀现任清河道。断不可将伊所属之员派往。致有扶同掩饰情节。如果查出夸喀。实有纵容家人霸地情事。即行据实参处毋得稍有瞻徇。　　

○军机大臣等奏、查续藏经内。有钱谦益塔铭跋二种。拟请删去。得旨钱谦益欨跋二种。所言皆释家之事。语意俱无关碍。亦不必彻去。　　

○乙卯。上幸瀛台。　　

○谕、总管内务府大臣员缺。著刘浩补授。刘浩明年前往泰山时。著迈拉逊署理。　　

○又谕、据吴达善等奏、普安州民人吴国治等、控告许文衡等、私派累民一案。该州知州陈昶。随同会审。勒取悔状。显有回护情事。请旨革职等语。陈昶。著革职。与案内有名人犯。交吴达善等。一并严审定拟具奏。　　

○又谕、据傅恒等奏、护军统领乌三泰。在军营病故。乌三泰自到滇以来。临阵剿贼。甚为奋勇。从前造办船只。亦颇得力。今闻溘逝。殊堪悯恻。著加恩交部照伊柱例议恤。　　

○谕军机大臣等、据吴达善等奏、查审刘标亏缺铜觔。及永泰揭报高积各款。已于摺内批示。良卿与高积交密往还。并令幕宾通同勾结。肆意侵渔。实出情理之外。不料良卿竟敢如此。督抚与藩臬。至于上下一气。串通结纳。任意营私。将何事不可为。此则甚有关系。不可不审明从重治罪。毋令稍有遁饰。至永泰。马元烈。为刘标本管上司。岂有馈送遍及抚司。而道府转无交结之事。切不可听其一面供词。致令狡展。该督等务悉心严究。俾底里尽露。以成信谳。其普安州知州陈昶。于承审吴国治一案。勒取悔状。显有回护情弊。已降旨将陈昶革职。交该督等严行审讯定拟。此案原被告。既确有其人。而被诬之许文衡等、又曾经州民吴国治等控告。必非尽系虚诬。而从前良卿等即委该州会同查办。致有抑勒回护之处。均须彻底查办。以示惩儆。至于民人呈词。散于夹入军台包袱内达御。实属可恶。即所控审讯属实。亦应另案查明。重治其罪。将此一并传谕知之。　　

○又谕、前因军台递到阿桂奏摺。包袱内夹有普安州民吴倎等、具控该州官吏土目人等、侵蚀派累一案。当经寄交吴达善等查审。今据奏称、委员前往查办。原被告俱实有其人。至所控州役许文衡一犯。曾于三月内经州民吴国治等、在经略大学士傅恒处控告。随即发交查讯。良卿饬委贵阳府知府韩极、并令该州陈昶、随同查审。讯系虚诬。取有吴国治等悔状。将许文衡羁讯等语。良卿等查办此案时。以普安州民人所控之事。仍令该州会审。致有抑勒取结情事。办理实属未妥。已谕吴达善等彻底查办矣。经略所过地方。遇有呈控寻常事件。原可饬交该州县详查办理。若事关官役私派累民。即在途次。军务匆忙。不暇具奏。亦应一面批发。一面遇奏事之便。随摺附闻。此案傅恒接受呈词。何以未经奏及。著传谕傅恒、令其遇便奏覆。寻奏、臣赶赴军营。沿途从不接受呈词。此案实未经批发。得旨、览。　　

○经略大学士公傅恒等奏、大兵围攻老官屯。缅匪懵驳。遣人致书。恳求罢兵。情愿缮具表文。十年进贡一次。兹差头目二人。呈送洋锦呢布等物。臣等坚却不受。经头目等、率夷众一百八十余人。负荷陈设营门。再四恳求。即饬令接受。将鱼盐菜蔬等物。分犒军士。绸缎银牌。分赏夷众。并令哈国兴、谕以纳贡时表文。须遵各外藩体例。应恭缮具书缅甸国王臣某。奉表大皇帝陛下。以昭规制。该头目即书写存记。察其言词。似无欺饰。谕军机大臣等、据傅恒等奏称、缅酋懵驳、遣人到军营赍送锦布等物。并见哈国兴、当即谕以表文规制等语。所办甚是。前此懵驳恳求通商。曾经降旨传谕傅恒、不允所请。今既愿奉表称臣。输诚纳贡。通商自属可行。但此时且不必晓谕。俟其来京时。再降恩旨、著传谕傅恒等知之。　　

○以乾清门侍卫兴兆、为正白旗护军统领。　　

○丙辰。上诣大高殿行礼。　　

○奉皇太后幸瀛台。　　

○谕、据永贵、舒赫德等奏称、审明雅尔牧场盗马一案。请将巴尔品等、分别治罪。并令卓勒齐。将图伯特带回哈萨克办理等语。图伯特。虽未经盗马。从前在禁脱逃。究属有罪。应行责惩。乃仅交卓勒齐带回办理。未免姑息。舒赫德、著严行申饬。巴尔品、于此案颟顸了事。甚属不堪。著发往伊犁。枷号示众。扎隆阿。扶同巴尔品草率完案。著交部严加议处。永贵查出实情。不即具奏。亦系瞻徇。著交部议处。寻议、扎隆阿、应照例革职。永贵、应照例降三级调用。得旨、扎隆阿、著革去副都统职衔。仍留塔尔巴哈台。自备资斧。效力赎罪。永贵、著降三级调用。　　

○丁巳。上诣皇太后宫问安。　　

○吏部议奏、署云贵总督彰宝奏、参革云南呈贡县知县杨家驹、科派累民一案。该管各上司。应照例分别降革。得旨、吏部议处、失察参革呈贡县知县杨家驹。科派累民之各该管上司。分别降革一本。朕详核案情。杨家驹借采办军需为名。克扣侵渔。数至累万。而教谕沈锠。串通干与。亦有收受生童豆石之事。该管上司。漫无觉察。非寻常失察可比。但督抚藩臬。系统辖大员。与专管稽查者尚属有间。犹可稍从宽贷。所有本案内之前任总督阿桂、巡抚明德、喀宁阿、布政使钱度、宫兆麟、均著从宽免其革任。仍注册。前任巡抚鄂宁、著仍留三等侍卫职衔。至道府等为州县亲临上司。教职乃学政专辖。平日既不能严行约束。遇事又毫无见闻。若不按例降革。伊等且视吏议为无关轻重。不足以示惩创。学政于雯峻、李敏行、均照部议降四级调用。道员陈作梅、冯光熊、知府张鉴、彭理、赵春福、均著革职。来京引见。近来外省吏治废弛。积习牢不可破。是以朕于议处本章。无不详审批阅。力为整顿。其中有因公干议者。每予加恩曲贷。至于失察所属侵贪大案。其咎实无可逭。若一概姑容留任。何以挽颓风而肃吏治。但不明白宣示。恐外间无识之徒。尚以为朕于票签出名之员。则留心披览。而本内不出名之道府等、并未加详核。不能体朕整纲饬纪之至意。而反有为之抱屈者矣。著将此案内学政道府等照议降革缘由。详悉谕众知之。　　

○步军统领奏、山西监生张英、呈控汾阳县知县收董千□心舒银。曲为枉断等情。请解往晋省。交抚臣委员详审。得旨、此案著派侍郎德成、驰驿前往山西会同该抚秉公查审具奏。　　

○以太仆寺卿袁守侗、为吏部左侍郎。　　

○命工部员外郎李廷扬、提督云南学政。　　

○戊午。谕、明岁为朕六十庆节。祇循彝典。躬谒东陵、西陵。复据杨廷璋奏、直隶臣民。情殷瞻就。吁请欢奉慈辇。巡莅天津。以申祝厘望幸之忱。业已降旨允行。随即奏闻圣母。兹蒙皇太后以后岁为八旬万寿。亦欲于明春。同朕展谒两陵。礼成再幸津门。朕敬承懿旨。益切钦愉。谨涓吉于来年二月十八日。恭奉皇太后圣驾启銮。所有应行典礼。著各该衙门敬谨豫备。　　

○予故协办大学士户部尚书果毅公阿里衮、祭葬如例。谥襄壮。　　

○己未。谕、昨以云南迄东道陈作梅、云南府知府彭理、于杨家驹科派侵肥。数至累万。乃以亲临道府。漫无闻见。非寻常失察可比。因降旨照部议革职。实伊等咎所应得。但滇省虽现已彻兵。而一应粮马军务。道府等均有经办之事。未便遽易生手。陈作梅、彭理、著革职暂留原任。俟经办军务全行完竣后。该督彰宝。再行奏闻。出具考语。送部引见。　　

○谕军机大臣等、据傅恒等奏称、前此寄书懵驳。谕令嗣后毋许侵扰土司人等、伊皆遵奉。猛拱土司浑觉。似应仍回本处等语。大兵一到猛拱。浑觉即行归附。随营复极奋勉。此时理宜代为筹画。若令其仍回本处。万一缅子滋扰。殊为不忍。衣曾降旨、令傅恒询问浑觉。酌量办理。今据来奏、此旨尚未接到。朕意仍须向伊明白晓谕。如愿内移。即择一善地安插。仍于所属头目内。酌派一二人。留驻猛拱。承收地租。其猛拱内亲属。一并携带内徙亦可。如伊不愿。即听其便。再摺内所奏木邦一带、兵俱彻回。甚是。各处水土恶劣。官兵难以驻劄。惟谕令土司等、自为防守。倘缅子来犯。即可率领土练抵御。若果力不能敌。内地自当救援。此际傅恒病势如何。深为廑念。大功已竣。惟宜善自调养。缓程来京。著派御医陈世官、同伊子福康安。驰驿前往调治。　　

○以告休奉恩将军果尔明阿子禄哈布礼。故奉恩将军珠兰泰子灵嵩、故奉恩将军六十八子俊福、各照例袭职。　　

○庚申。谕军机大臣等、前以各省被灾处所。如有应需加赈之处。著各督抚查奏、于新正颁发加恩谕旨、旋据文绶奏称、陕省定边一县。被雹处所。应请加赈等语。该省被雹之处。仅止一县。且雹灾所伤禾稼。不过径直一条。并非遍及。未便因此概予加赈。亦不值以一邑偏灾。特降恩旨、该处民人。如果艰于觅食。止须酌量借给口粮耔种。以济春耕。即或实有待赈情形。该抚亦应据实具奏。候朕批允遵行。将此传谕文绶知之。　　

○辛酉。上御乾清门听政。　　

○诣皇太后宫问安。　　

○户部奏、各省捐纳贡监。旧照未填年貌三代者。前经奏准、勒限三年缴换。今届限满。各省未换者尚多。恐边远穷乡。不谙例限。请勒各督抚、再宽限一年。汇齐报部。逾限外、即将原照查销。得旨、此奏甚是。但勒限一年。恐为期稍紧。尚有未能及时缴换者。著从宽予以二年之限。即在边远省分。俱不难一律呈缴。如再逾其不换。则是伊等自行贻误。即将原照查销。亦不为过。　　

○壬戌。谕、本日御史鲁赞元条奏时事。朕初意其或果有所敷陈。及细加披阅。则胪列各款。不过随意捃抚。支词累牍。所举既无指实。所论又全不晓事体。徒欲附名建白。以博其他日疏稿流传。于朝廷政事。有何裨益。若竟行掷还。恐无知者。又以朕于言路奏章。不为省览。特于摺内逐一举出。明晰宣示。如所称、现在举行计典。卓荐人员内。倘有贪黩不法、及荐后有犯赃劣迹。请将督抚监司。照例予以实降一节。自来内外大臣。滥举赃劣人员。吏部原无不议以实降者。朕随事核其情节。分别定夺。祇以大员中人材难得。因酌量从宽降留。设令尽从部议。上司每案。皆令同时去官。势不能无乏才之虑。此朕用人不得已之苦心。然其中遇有平日庸碌无能、及不肯实心任事。如观保、陆宗机、良诚、嵇璜、吴绍诗、暨失察李应龙、杨家驹、两案之该管道府等。未尝不照议实降。而屡饬不悛之明德、钱度、并革去顶带。俱经降旨通谕。鲁赞元岂因近日办此数案。遂尔妄为揣摩。率引成例。不问事理之能行否耶。又称、奸民聚众。传播邪教等案。详察倡首纠夥。始于何年月。将不能察缉之地方官。照贪黩例永不叙用一节。此等案件。大吏等向多因循陋习。不肯尽法惩创。经朕力为整饬。督抚等始遇事查办。不敢稍存讳匿。是以年来发觉之案较多。若如该御史所奏。于失察人员。治以贪黩之律。则立法过峻。地方官顾避考成。转启掩覆欺朦之渐。是防弊适以滋弊也。又称、荆州官兵。向有资济生息二库。得支官项。今二库议停。借贷富户。生计益难一节。滋生银两一事。于兵丁固属有益。但行之日久。在官居营运之名。究非体制。因而降旨议停。然皆通饬部臣。及各省统辖大员。悉心详酌条款。如红白赏银。自用官项支给。兵丁急需。并非漫无体恤。至其日月省耗盈绌。本在人自为谋。试问二库未停以前。营兵等果能专恃官借。遂无一向人借贷之事。鲁赞元能保之乎。况各省情形不一。惟在驻防大员等、随宜调剂。又何必如此鳃鳃过计。妄生异议乎。至称兵丁驰驿马匹一节。自属势所必有。但彼时正当趱期前进。官兵等途中驰骤。恐致愆期。于理宜然。竟可毋庸置论。又所奏彻回之兵。自湖南改由长江。经江南。山东舟行抵通一节。交军机大臣议奏。以为事不可行。亦无庸置议。至所奏督抚司道。办兵办赈。州县以供给为难一节。有司逢迎上司。豫备供给。久经严禁。从前并曾通谕切查。虽据各督抚佥称现无其事。原不能保其必无违犯。而上司之需索属员者。近日如良卿。方世俊等、一经败露。即予革职审拟。不少宽贷。鲁赞元既为此奏。即应将沿途豫备。及收受供应之员。指名纠劾。自必据摺查讯确实。重治伊等之罪。若所指讯无影响。亦难辞妄奏之咎。乃徒约略其词。显沽直名。而隐以含糊塞责。将复凭何查核。朕用人行政。凡事必使水落石出。从不肯颟顸了事。该御史若以为得自风闻。此乃言官恶习。岂容在朕前尝试。夫风必有所自。闻必有所因。该御史果得自何人。或系亲知传说。此时俱不能更为掩护。若仅托之捕风捉影。妄思诬陷他人。实无此情理。假使有人亦效其技。谓风闻鲁赞元。且将为不轨之事。朕即不立治以重罪。而革职审问。该御史又岂能当之乎。以己度人。则风闻陷人之端。不可开明矣。又奏称、官兵途次。呵辱职官。鞭挞人夫一节。兵行所过。各有管队人员。沿途照料。又有地方司道以下各员。弹压稽查。倘兵丁目无法纪。至于辱及职官。领队及地方各员。岂有不奏闻查办之理。且职官为谁。其人既已受辱。并非姓名不可举似之人。鲁赞元即应指出。便可由此讯究。其事是何月日。何队何员所领之人。逐一根究。无难立穷底里。又岂可以虚词文致。不为举实乎。此二事。俱著鲁赞元明白回奏。务须逐一指实。毋得稍涉游移。自速咎戾。鲁赞元摺。著掷还。军机大臣议摺并发。并将此谕众知之。　　

○又谕曰、达桑阿。著赏给副都统衔。前往辟展。更换福僧额。　　

○癸亥。上御太和殿视朝。文武升转各官谢恩。　　

○谕曰、蔡新住房失火。致伊孙亦经烧毙。情殊可悯。所有烧损官房。著加恩官为修葺。免其自行赔修。　　

○旌表守正捐躯之直隶安肃县民左常女左氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百四十八


大清高宗法天隆运至诚先觉体元立极敷文奋武孝慈神圣纯皇帝实录卷之八百四十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十四年。己丑。十二月。甲子。谕、云南鹤丽镇总兵员缺。著傅恒等。会同彰宝。于军营出力副将人员内。拣选一员。奏明补授　　

○谕军机大臣等、鹤丽镇总兵。现在出缺。此时军营出力人员、堪以调补者。尚不乏人。已降旨令傅恒等、拣选一员奏明补授矣。滇省各镇内。前经兵部议有应行裁汰之缺。彼时因办理进兵之事。曾谕俟军务告竣。再行办理。今已降旨彻兵。傅恒等现筹善后章程。此事亦应办及。著传谕傅恒等、会同彰宝、即将裁镇事宜。一并详议妥办具奏　　

○以翰林院掌院学士尹继善、充日讲起居注官　　

</div>
    <div class="pagination">
<a href="清实录乾隆朝实录_page1130.html">上一页</a><span>...</span><a href="清实录乾隆朝实录_page1126.html">1126</a><a href="清实录乾隆朝实录_page1127.html">1127</a><a href="清实录乾隆朝实录_page1128.html">1128</a><a href="清实录乾隆朝实录_page1129.html">1129</a><a href="清实录乾隆朝实录_page1130.html">1130</a><span class="current-page">1131</span><a href="清实录乾隆朝实录_page1132.html">1132</a><a href="清实录乾隆朝实录_page1133.html">1133</a><a href="清实录乾隆朝实录_page1134.html">1134</a><a href="清实录乾隆朝实录_page1135.html">1135</a><a href="清实录乾隆朝实录_page1136.html">1136</a><span>...</span><a href="清实录乾隆朝实录_page1132.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
