<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 354 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 354 页/共 1860 页
  </h1>
  <div class="content">
   ○以吏部尚书高斌、左都御史刘统勋、内阁学士伍龄安、充经筵讲官。　　

○以詹事德通、为通政使。　　

○以宁夏协领贵楞渣、为西安右翼满洲副都统。　　

○广西罗阳土知县黄恩宪故。无子。以其弟宏宪袭职。　　

○壬寅。吏部等部议覆、安徽按察使都隆额奏称、采生折割凶犯。请严究党羽。并定官弁兵役里邻等。议叙议处赏罚之例。应如所请。除拏获正犯。已得采割确据。别无疑窦应讯者。即照例题请正法。并传授学习。同恶相济。律有明条。无庸更为定例外。买药之人。非合夥而知来历者。照勾引来历不明。窝藏窃盗五名以上。坐家分赃例。发边卫充军。藏匿妖书者。照私有妖书不送官律治罪。南省包头船。最易藏奸。应行令各省严查饬改。违者、照违制律治罪。船入官。地方文武官弁。捕获正犯者。照拏获邻境首盗例。分别议叙。该地方不行查拏。经犯事地方。及别州县拏获。或指名赴籍关拏者。将专管之文武官弁。兼辖统辖之道府州。均照不实力编排保甲例。分别议处。该犯经过地方。及潜匿幽僻处所。不能拏获者。该地方文武官弁。照盗贼经过伊汛。不行穷追例。降一级、照旧管事。该管各上司。罚俸一年。凶犯潜住境内。经地方首报。或被别州县关拏。该地方官并不查拏。且捏称无其人者。照讳盗例革职。兵捕盘获者。首犯、照捕役尽心缉访瓜贼例。赏银五十两。夥犯减半。首告得实者。照此例给赏。诬拏诬首者。照律例分别治罪。地保里邻。知情容隐者。照本律杖一百。再枷号一月。失于查察者。照不应重律杖八十。密首得实。照现定兵捕例、分别给赏。受贿匿报者。照枉法律、计赃从重断。挟嫌妄告者。照诬告例治罪。同居亲属首告者。缘坐之妻子。及同居家口。均免治罪。从之。　　

○兵部等部议覆、奉天将军达勒当阿奏称、酌定水师营、巡查训练一切事宜。一、海洋宜定会巡之例。请拨旅顺战船五只。每年六月。至天津天桥厂会巡。查旅顺水师营战船。原为巡查海警而设。但自旅顺至天津。计程若干。途中有无岛屿沙线泊船处所。六月内、果否可以克期会合之处。俱未声明。应令该将军、会同天津都统。妥商会题再议。一、水师营缺出。未便将陆路官员。概行补放。应如所请。嗣后水师营。协领缺出。令该将军、于佐领内拣选。佐领、于防御内拣选。防御、于骁骑校内拣选。骁骑校、于领催内拣选。引见补放。陆路官员。通晓水师者。亦准一体拣选补放。一、旅顺战船。停泊处所。宜因时改设。应如所请。每年二月。停泊金井山北。派官兵看守。遇贼船、即行追捕。至冬季、仍回娘娘庙停泊。一、水师营兵。宜添设官弁。教习训练。应如所请。照天津水师营例。行令闽浙总督。于水师千把外委内。拣选熟习外洋者十员送部。发往奉天教习。应支饷项。亦照天津水师营例给发。有成效、照天津教习水师例议叙。一、奉天将军、熊岳副都统、巡查海疆。操验水师。宜定年限。应如所请。令熊岳副都统。每年二月初旬。往旅顺操演水师官兵一次。牛庄、盖州、熊岳、复州、南金州、旅顺、岫岩、凤凰等城。陆路官兵。令奉天将军。三年考察一次。至西锦州、所属海口无多。即令西锦州副都统。不时就近查察。从之。　　

○癸卯。孝惠章皇后忌辰。遣官祭孝东陵。　　

○谕内阁、从前广西收买余铜。每百斤、给价八两三钱。前任巡抚杨锡绂。布政使唐绥祖。因商人工本不敷。加价至十三两。后经部议。令照滇省厂价。每百斤九两二钱支给。朕闻该省铜价。每百斤实需银十三两。部议之数。仍属不敷。其杨锡绂任内加价银两。既无侵蚀情弊。著准其核销。可传谕该部知之。　　

○甲辰。工部议准、两江总督尹继善疏称、无为州滨临大江。旧有大坝一道。抵御潮汐。缘江中续生三洲。洲头支水。逼冲坝根。大坝屡经冲坍。请于鱼□华鱼口、鲍家桥、二处。加筑一霸。但逼近大河。无地可筑。应先另开河道。让出余地。请将王家渡、一带河道堵塞。别开新河一道。并挑挖白米塍河。于秋冬水落后兴工。从之。　　

○江苏布政使安宁奏、江都、娄县、金山、等县绅士黄履昊等。因丙寅年恩蠲钱粮。呈请减免佃租。得旨。据安宁奏报。江省绅士。减免佃租。体朕赐复之恩。动彼任恤之谊。堪嘉许焉。著该督抚传旨奖谕。该部知道。　　

○豁除河南祥符、陈留、中牟、阳武、封邱、仪封、考城、等县栽苇地、地丁漕粮。共十三顷三十三亩有奇。　　

○乙巳。上诣大高殿行礼。　　

○礼部等部议准、江西巡抚塞楞额疏称、省会学政考棚。近年应试童生渐多。坐号不敷。请动支盐规银添建。从之。　　

○丙午。上诣皇太后宫问安。　　

○大学士等议覆、吏部右侍郎蒋溥奏称、各部院保题郎中、员外郎、所遗员缺。在双月截缺前到部。则有双月应升应选人员。单月截缺前到部。则有单月应补应选人员。班次不同。各衙门任意先后。双月者不难延至单月。单月者不难赶入双月。请酌定限期。应如所请。嗣后各衙门、遇有保题之缺。不拘保奏先后。总视保题之本缺。出在何月。按照定例。归次月铨选。其各衙门递行保题、后出之缺。应归月选者。无论同日及先后引见。俱按原题之缺。出在何月。分别归月铨选。从之。　　

○户部议准、漕运总督顾琮疏称、东昌卫之平山前后两帮。永减船只军丁内、有粮地一顷四十亩有奇。问运军地内、有粮地十七顷二十五亩有奇。请照本帮、于津贴银八分内、除二分完粮。每年每亩、实津贴银六分。其两帮共垦地九十亩有奇。民人曾费工本。应照本帮有粮地、除完银二分外。每亩酌立津贴银四分。济宁、东昌、临清、三卫。各帮典出赡运地亩。按契照原价取赎。至德州正左两卫、屯地二千四百二十九顷有奇。从前每亩、虽贴租银二分一厘、二分七厘不等。但地户照例给租者。十无二三。请每年概以一分起租。从之。　　

○豁除陕西郃阳县、水冲地折色粮、及折色均徭银、二十七顷九十亩有奇。　　

○贵州沿河祐溪长官司副土官冉永洽患病。以其子冉裕泰、袭职。　　

○旌表守正捐躯之直隶元氏县民路成旺妻、王氏。　　

○丁未。谕、朕爱养黎元。于三年内。普免各省钱粮一周。明年应免湖南正赋。彼地隶有苗民。其归化已久。一例输纳地丁银两者。已在蠲免之内。查有乾州、凤凰营、永绥、三厅。苗民杂粮。共三百八十三石六斗。城步、绥宁、二县。苗米共五百三十七石七斗。每年俱徵本色。凑给兵米。及孤贫口粮等用。朕思此等苗民。既无完纳之地丁。其所纳米粮。亦应一体蠲免。使之均沾恩泽。又城、绥、地方。新辟长安营。有入官叛产、一千三百八十余亩。召佃收租。以为公事之用。此项官田。亦应免租十分之三。著该部即速行文、传谕该巡抚知之。　　

○户部议准、河南巡抚硕色疏报、阳武县、乾隆七年。开挖引河。冲坍滩地九十九顷四十五亩有奇。折实行粮地、四十九顷七十二亩有奇。银粮均请豁除。从之。　　

○以故一等伯鄂尔泰子鄂容安、袭爵。　　

○戊申。谕、国家崇报之文。明禋肇荐。考议周详。凡祀典所关。群神咸秩。即如雩祭诸礼。事系农桑。近复议行。有举无废。皆以为民也。迩年以来。诸臣工每以蜡祭为请。朕追维旧制。酌古准今。有宜于详慎者。考大蜡之礼。昉于伊耆。三代因之。所以报万物之成也。虽咏于诗。详于礼记周官。而古制夐远。传注参错。难以折衷。所谓八蜡配以昆虫。后儒谓其害稼。不当与祭。月令祈年于天宗。蜡祭也。注云日月星辰。则所主又非八神。至谓合聚万物而索飨之。其神甚多。尤难定位。且蜡与腊、冠服各殊。有谓腊即蜡者。有谓蜡而后腊者。是古制已不可考。终无定衡。至于后世。自汉腊而不蜡。此礼已湮。魏晋以降。迄于唐宋。时行时止。或溺于五行之说。甚且天帝人帝。及于龙麟朱鸟。多至百九十二座。议者以为失先王之礼远矣。苏轼曰。迎猫、则为猫之尸。迎虎、则为虎之尸。近于倡优所为。是以子贡观于蜡。言一国之人皆若狂。以其沿习日久。迹类于戏也。盖祀于南郊。已不合于古制。而蜡于四郊。则惟顺成之方始祭。较量区别。丛杂琐细。于义有乖。于礼未洽。于神为亵。自元明以来。停止此典。实有难于举行之处。况蜡祭诸神。如先啬司啬。日月星辰。山林川泽。今皆祀于各坛庙。原于典文无缺。即民间秋成之后。休息农功。祀神报赛。大抵借蜡之遗意。以尽其闾井欢洽之情。犹有吹豳击鼓之风。亦皆听从民便。未尝禁止。是蜡祭原行于民间。但田夫萃处。杂以嬉戏。各随其乡之风尚。初不责以仪文。若朝廷议祀。洁蠲虔享。必严肃整齐。何至有一国若狂之论。可知此祭。即古亦闾阎相沿之旧俗。讵可定以为郊庙典礼。如以为有祈无报。则方春而祈谷。冬又有事于圜丘。礼、谓郊之祭、为大报天。又云、万物本乎天。大报本也。岂得谓之有祈无报乎。况二仲荐馨。并崇社稷。班固所谓为天下求福报功者具在。陈祥道所谓大社国社。农之所报在焉。今社稷坛春秋两祀。祈报之礼已备。至义近于重复。事涉于不经者。即下之礼臣亦难定议。因诸臣但泥古制。多未深考。是以特降此旨。俾共知之。　　

○又谕、近闻侍卫官员内。赌博者甚多。该管大臣。不惟不行管朿训戒。竟有相聚同赌者。夫赌钱乃卑贱恶习。向来禁止已久。而大臣官员。又皆承受朕恩。已升官阶之人。自当不违国禁。勉正躬行。况叠经施恩赏赉。原欲伊等生计有益。当差充裕之意。乃伊等不感朕恩。不顾品行。竟忍为此不肖之事。亦大负朕教养之恩。所有大臣中。何人赌钱。朕未尝不知。然若指出治罪。于伊等毕生名品。不无关系。伊等纵不自爱。甘为不肖之行。朕仍念已将伊等擢用大臣之任。不肯显出其名。以存其颜面也。伊等闻朕此旨。自当痛改前非。自励自新。倘昧朕宽容保全之恩。仍不悛改。朕自得知之。彼时必明降谕旨。加倍从重治罪。侍卫官员等。谕令该管大臣、不时严加查察。似此之人。若不查拏治罪。则众人亦不知警戒矣。著交步军统领。加意严行查拏。包衣官员。著交内务府大臣等。亦严行查拏。　　

○又谕曰。原任山海关税务监督四达子。违例、额外徵收之处。据新任监督奏称。向俱如此徵收。但伊有浮用银七千余两等语。是伊徵收课税。系遵奉旧例。并非自伊创始。且将前任监督等。所有浮收数目。俱据实报出亦未肥己。情尚可原。四达子、著从宽免其治罪赔银。将伊交总管内务府大臣、具奏请旨。　　

○户部议准、贵州总督兼管巡抚事张广泗疏请、将南江等寨、绝产田亩。按各该处价值。令顺苗认买。各给印照为世业。从之。　　

○己酉。上诣皇太后宫问安。　　

○吏部议准、贵州总督兼管巡抚事张广泗疏称、黎平府属之赤溪司。旧管上下衙等寨。镇远府属之卭水司瓦寨。清江所属之那磨等寨。请就近改隶清江通判。其寨民应纳粮米。及词讼等件。俱归该通判徵收管理。从之。　　

○户部议准、四川巡抚纪山疏称、乾隆六年。驻防西藏、彻回官兵六格等。从前借支制备行装银、一千三百两。请照乾隆三年。贾成林等之例免追。从之。　　

○补行宁古塔乾隆七年军政。卓异官三员。不及官二员。年老官一员。分别升赏处分如例。　　

○庚戌。谕军机大臣等、各省回空漕船。抵次迟延。专催督催各官。例有处分。今据湖南巡抚杨锡绂奏称。该省本年回空漕船。约须十二月初中二旬。方得到楚。尚应修艌。即上紧受兑。恐难赶赴冬开之限等语。今岁湖南漕船回空。何以迟滞若此。其在何处逗遛。以致违限。可寄信漕运总督顾琮。令其查明、照例参奏。　　

○又谕、今年上下两江。有被灾之州县。朕已谕令该督抚、加意抚恤。其室庐坍塌。无所栖止者。俱赏给修房之费。于常例外。加增银两。俾得及时缮完屋宇。以安其身。今闻淮安所属之阜宁县。连被水患。因系浑水所过之地。淤高数尺。柴草淹没于泥沙之中。采买艰难。倍于他邑。官赏之银。恐不敷用。著于草房一间。赏银六钱五分之外。再加增三钱。以资穷民缮葺。该部即遵谕行。　　

○和硕庄亲王允禄等奏、遵旨详审周礼六乐、清浊同均之理。谨按礼记月令。郑康成注云。日月之行。一岁十二会。圣王因其会而分之。以为大数。观斗所建。命其四时。又、周礼六乐注。亦以斗建日躔为说。则六合之义。由来旧矣。至贾公彦疏云。奏据出声而言。歌据合曲而言。唐宋以来。无有能办其讹者。夫和声依永。自古为然。若歌奏合为一均。则声不依永。律不和声。必不可以为乐。伏读乾隆七年正月二十八日谕旨。歌奏各为一事。旷若发蒙。伏查仪礼燕礼、乡饮酒礼、并云工歌鹿鸣、四牡、皇皇者华。卒歌、笙入。奏南陔、白华、华黍。则歌奏各为一事。经有明文。方其歌时。未尝奏也。及其奏时。未尝歌也。歌自歌。奏自奏。声调未尝相妨。义理自然相合。正如斗建左旋。日躔右转。时行物生。有相成而无相碍也。古人用乐。制不可考。臣等不敢妄议。而据经论乐。则诚如圣谕。义蕴深融。无所为碍难施行者矣。请敕发三礼馆。昭揭经义。永迪来兹。得旨。朕从前上谕。原为律书而发。今庄亲王等。奏请敕发三礼馆。著交与大学士张廷玉、尚书高斌、看阅。所发上谕。是否允当。并应否颁发三礼馆之处。一并具奏。寻奏。伏查周礼乐制。注疏家聚讼繁多。不可胜考。惟仪礼所载燕射诸礼。工歌合乐之节甚详。盖歌者、人之声。奏者、乐之节也。故陈氏乐书曰。工歌、则琴瑟以咏而已。笙不与焉。笙入、则象笙而已。歌不与焉。歌之与奏。其为两事无疑。又夹漈郑氏曰。古者歌鹿鸣。必歌四牡、皇皇者华。故曰工歌鹿鸣之三。用南陔、白华、华黍、三笙赞之。然后节奏有属。歌自为歌。奏自为奏。显然明白。自唐贾公彦、混歌奏为一事。以致说经者。隔阂难通。我皇上履中蹈和。声律身度。阐康成之说。则前人之未详者。于今益详。指贾疏之讹。则后儒之沿误者。爽然无误。臣等祗诵之下。涣然冰释。怡然理顺。敬谨寻绎。义蕴昭融。实足以补经义之所未备。允宜如庄亲王等所请。敕发三礼馆。纂入成书。垂教万世。查三礼义疏。原纂体例。敬采御制日知荟说。乐善堂文集内、论及三礼者。汇为圣制一门。冠于卷首。今应将钦奉谕旨纂入。其本篇各有案语。应将庄亲王、及臣等奏帖中语意。融洽采取。以广发明。俾研经习礼之家。共知圣训昭垂。实为千古定论。则教泽之所被。更无穷矣。从之。　　

○户部议覆、陕西巡抚陈宏谋疏称、陕省连年米价昂贵。所有增贮豫备兵米。若执定乾隆四年定议。每石给价银七钱一分四厘。不敷采买。请咸、长、二县。米每石、定价银一两。近省州县。米每石、连运费给银一两一钱。如价再昂。即行停止。价平、陆续买足。应如所请。咸、长、二县。米一石、给价一两。近省州县。米价、如咸、长、二县支给。运费、令该抚按程远近。分别核销。从之。　　

○刑部侍郎雅尔图奏、据本部侍郎彭启丰奏称、山东聊城县民王瑞、徐二胡、被殴身死。三年未获正凶。请特遣贤能御史部员。前往审理。奉旨允行。但以数年不结之疑案。欲其昭雪于一时。且从京乍到之员。即欲得闾阎隐秘之私。势亦不易。倘仍不敢定断。亦请另缉正凶。迹近附和巡抚。若因特遣之员。必欲指定正凶。拟抵结案。则必用刑煅炼。恐成冤狱。不若仍交该抚、拣选贤员详审。务得正凶。再、彭启丰奏内。称风闻该县、及承审各官。在京营谋。希图草率结案。既有所闻。自应敕步军统领。严行查拏。并令御史访参。得旨。雅尔图此奏。似得情理。其特派御史等、前往查审之处。不必行。即交与该抚喀尔吉善。拣选贤能大员。详审密访。务得实情。至在京在部。有无营谋情弊。著步军统领。不时查拏。该部知道。摺并发。　　

○旌表守正捐躯之湖南武陵县民淡次苏妻、张氏。　　

○辛亥。谕军机大臣等、张允随参云南永顺镇左营守备陈尚贤。容留匪类。请旨革职。夫守备一官。原以查拏奸宄。肃靖地方。乃陈尚贤将匪类朱瑞廷、留住衙门。且赠以盘费。法纪何在。张允随参本内。祗请革职。并无拏问字样。甚属不合。可传谕申饬之。　　

○又谕、各省城垣关隘。日久不无倾圯。应行修葺者。前已降旨、令各督抚酌量本地情形。分别先后缓急。奏闻修理。今因三年之内。普免天下钱粮。所有一定经费。正在筹画拨补。从前部议。外省如有可缓之工程。暂且缓之。朕已准行。近看各省督抚。尚有以可缓之务奏请者。可密寄信与各省督抚。查察彼地情形。如城垣等工。若有必不可缓者。则奏请兴修。其稍可缓者。则待至二三年后。亦不为迟。　　

○大学士福敏、以老病奏请解任调理。得旨。卿才品优长。老成端谅。内廷讲诵多年。恪慎小心。实有裨益。特简纶扉。正加眷倚。览奏情辞恳切。朕勉从所请。著解任调理。加衔太傅。以示笃念旧学之意。卿善自颐养。以承恩泽。遇精神康健。风日晴和时。仍诣宫门请安。并到内廷书房看视。该部知道。　　

○户部议覆、护江苏巡抚安宁疏称、江苏每年鼓铸。需用黑白铅觔。向由楚办。现闻黔省铅厂甚旺。请照江西改办例。亦改由黔省办买。并酌动钱本银两。专员赍解黔省。交该省委办京铅之员带办。协同苏省委员。运到仪徵。换船交卸。查黔省黑铅。于江西改办时。已据该督咨覆、并无多余。江苏鼓铸。需用黑铅。应令该抚另行筹办。所需白铅。准改由黔省办买。但该护抚所称、动项委解办运之处。是否可行。应令贵督酌筹。咨覆苏抚。妥协办理。从之。　　

○又议准、云南总督兼管巡抚事张允随疏称、办运本年京铜。工本不敷。请将收存江、浙、二省采买铅铜工本银。全数借用。俟部拨铜本到日归还。从之。　　

○旌表守正捐躯之浙江奉化县民黄殿凝女、黄氏。　　

○壬子。谕军机大臣等、瞻对用兵一事。十一月二十四日。接到庆复十一月初六日奏摺。略悉彼地情形。此后便未见庆复再奏。且伊奏内、称中路班滚贼巢。隔江难进。惟俟南北两路兵到夹攻。使班滚反顾。方可进兵。而北路又复险阻难进。现议于寨后。再为加兵夹攻等语。即奏报克捷。亦祇焚毁碉楼数座。杀伤贼徒数人。其余大率逃入箐中。未见有覆巢压卵之势。今贼势颇众。素性狡猾异常。天兵压境。尚敢负险拒敌。看此情形。似难克期剿灭。此番进兵。原期歼灭根株。为一劳永逸之计。若草率结局。不但国体有关。且将来又费周章矣。尔等可密寄信与庆复等。令其酌量情形。若果难于制胜。李质粹似当领兵前进。以壮声援。其李质粹所驻之处。即令庆复前往驻劄。就近调度。若需添兵前去。即将满兵带数百名去亦可。朕意如此。令伊等即速妥议。总以万全妥速、克奏肤功为要。一面办理。一面奏闻。并将近日情形。详悉速行具奏。　　

○又谕曰。庆复、著补授大学士。仍留川陕总督之任。高斌、著协办大学士事务。　　

○户部议覆、甘肃巡抚黄廷桂疏称、陇西、秦州、等州县。夏被水旱等地亩。成灾五分以上者。按分数、分别极次贫民。先赈、加赈。并将不能复种秋禾地亩。照秋灾例赈恤。其陇西县、沙压园地。借给工本垦复。缓至丁卯年。分二年清还。肃州九家窰等处被灾屯田。承种户民拮据。请将伤存夏禾。免其平分。旧欠口粮缓徵。所下耔种豁免。勘不成灾之狄道、金县、渭源、陇西、西和、伏羌、通渭、平凉、崇信、华亭、泾州、灵台、固原、镇原、真宁、阶州、山丹、镇番、平番、西宁、碾伯、等州县之村堡。应借耔种口粮者。酌借接济。得旨。依议速行。　　

○又议准、贵州总督兼管巡抚事张广泗疏称、黔省僻在边徼。环处万山。不通舟楫。每岁产米。不能更供邻近州县赴籴。况隔境采买。脚费较本境过倍。请嗣后有应买米谷。各就本属地方采买。从之。　　

○刑部等部议覆、通政使张若霭奏称、本年秋审。各省罪犯。因调奸致本妇羞忿自尽者甚多。请嗣后凡图奸未成者。即于三日内。将该犯枷责。以平本妇羞忿。不致轻生。该犯亦可免抵偿。应如所请。嗣后似此案件。固无许乡保闻风禀报。但本家投明。乡保不即禀官者。照窃盗等事。甲长不行转报例治罪。乡保已禀。而该州县不即审理。致本妇怀忿自尽者。照违令律参处。再、端方妇女。多畏到官、抛头露面。往往因此反致戕生。应令地方官、虚衷详审。毋得滥拘。并出示晓谕。凡遇调奸情事。即令报官审理。慎勿轻生。从之。　　

○奉恩将军尚嘉纳故。以其子隆泰、袭职。　　

○以故贵州沙营司土官沙浕美之子沙钟琯、袭职。养龙长官司蔡燕故。无子。以其弟蔡鲁袭职。　　

○旌表守正捐躯之安徽阜阳县民谢三得妻、訾氏。
  </div>
  <div class="pagination">
   <a href="清实录乾隆朝实录_page353.html">
    上一页
   </a>
   <span>
    ...
   </span>
   <a href="清实录乾隆朝实录_page349.html">
    349
   </a>
   <a href="清实录乾隆朝实录_page350.html">
    350
   </a>
   <a href="清实录乾隆朝实录_page351.html">
    351
   </a>
   <a href="清实录乾隆朝实录_page352.html">
    352
   </a>
   <a href="清实录乾隆朝实录_page353.html">
    353
   </a>
   <span class="current-page">
    354
   </span>
   <a href="清实录乾隆朝实录_page355.html">
    355
   </a>
   <a href="清实录乾隆朝实录_page356.html">
    356
   </a>
   <a href="清实录乾隆朝实录_page357.html">
    357
   </a>
   <a href="清实录乾隆朝实录_page358.html">
    358
   </a>
   <a href="清实录乾隆朝实录_page359.html">
    359
   </a>
   <span>
    ...
   </span>
   <a href="清实录乾隆朝实录_page355.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
