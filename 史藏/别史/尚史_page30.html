<!DOCTYPE html>
<html>
<head>
    <meta charset="UTF-8">
    <title>尚史 - 第 30 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚史 - 第 30 页/共 91 页</h1>
    <div class="content">　　苌宏周大夫苌叔也景王十四年【昭十一年】王问于宏曰今兹诸侯何实吉何实凶对曰蔡凶此蔡侯般弑其君之嵗也嵗在豕韦弗过此矣楚将有之然壅也嵗及大梁蔡复楚凶天之道也二十年【昭十七年】晋使屠蒯如周请有事于雒与三涂宏谓刘文公曰客容猛非祭也其伐戎乎陆浑氏甚睦扵楚必是故也君其备之晋果灭陆浑其众奔甘鹿周大获二十一年【昭十八年】毛得杀毛伯过而代之宏曰毛得必亡是昆吾稔之日也侈故之以而毛得以济侈于王都不亡何待子朝之乱南宫极右之敬王元年【昭二十三年】八月南宫极震【地震压而死】宏谓刘文公曰君其勉之先君【谓蚠之父刘献公也】之力可济也周之亡也其三川震今西王【谓子朝】之大臣亦震天弃之矣东王必大克二年【昭二十四年】南宫嚚以甘桓公见王子朝刘文公谓宏曰甘氏又徃矣对曰何害同徳度义大誓曰纣有亿兆夷人亦有离徳余有乱臣十人同心同徳此周所以兴也君其务徳无患无人晋范吉射攻其君不克奔朝歌刘氏范氏世为婚姻宏事刘文公故周与范氏二十八年【哀三年】晋赵鞅以为讨周人杀宏初刘文公与宏欲城成周为之告晋卫彪奚及晋女叔寛曰苌叔将不免天之所坏不可支也及是果及祸【左传】
　　论曰同人之类族辨物所以主离徳之明也襄王舍郑即狄敬王释君助臣徳之不明族类之所由紊也富死苌讨等死耳富之死为不可及已然执王使讨王臣晋郑不天而苌之死晋为政乎
　　仓葛
　　仓葛阳樊人襄王十七年【僖二十五年】晋文公杀大叔纳王于王城王以阳樊赐之阳人不服围之仓葛呼曰王以晋君为徳故劳之以阳樊阳樊怀我王徳是以未从于晋谓君其何徳之布以怀柔之使无有逺志今将大泯其宗祊而蔑杀其民人宜吾不敢服也夫三军之所寻将蛮夷戎狄之骄逸不防于是乎致武此羸者阳也未狎君政故臣承命君若惠及之唯官是徴其敢逆命何足以辱师君之武震无乃玩而顿乎臣闻之曰武不可觌文不可匿觌武无烈匿文不昭阳不承获甸而祗以觌武臣是以惧不然其敢自爱也且夫阳岂有裔民夫亦皆天子之父兄甥舅也若之何其虐之也晋侯闻之曰是君子之言也乃出阳氏【国语】
　　伶州鸠
　　伶州鸠周乐官景王二十四年【昭二十一年】王将铸无射问之州鸠对曰臣之守官弗及也臣闻之琴瑟尚宫钟尚羽石尚角匏竹利制【以声竒调利为制】大不逾宫细不过羽夫宫音之主也第以及羽圣人保乐而爱财财以备器乐以殖财故乐器重者从细轻者从大是以金尚羽石尚角瓦丝尚宫匏竹尚议【议从其调利】革木一声夫政象乐乐从和和从平声以和乐律以平声金石以动之丝竹以行之诗以道之歌以咏之匏以宣之瓦以賛之革木以节之物得其常曰乐极极之所集曰声声应相保曰和细大不逾曰平如是而铸之金磨之石系之丝木越之匏竹【越谓为之孔也】节之鼓而行之以遂入风于是乎气无滞隂亦无散阳隂阳序次风雨时至嘉生繁祉人民龢利物备而乐成上下不罢故曰乐正今细过其主妨于正用物过度妨于财正害财匮妨于乐细抑大陵不容于耳非龢也聼声越逺非平也妨正匮财声不龢平非宗官之所司也夫有和平之声则有蕃殖之财若大匮财用罢民力以逞滛心听之不龢比之不度无益于教而离民怒神非臣之所闻也王不听问律于州鸠对曰律所以立均出度也【均者均钟木长七尺有系之以均钟者度钟大小清浊也】古之神瞽考中声而量之以制度律均钟百官轨仪纪之以三【天地人也】平之以六【六律也】成于十二【十二律吕也】天之道也夫六中之色也故名之曰黄钟【十一月曰黄钟干初九六律之首也】所以宣飬六气九徳也【六气隂阳风雨晦明也九徳水火金木土谷正徳利用厚生也】由是第之二曰太蔟【正月曰太蔟干九二也】所以金奏賛阳出滞也三曰姑洗【三月曰姑洗干九三也】所以修洁百物考神纳賔也四曰蕤賔【五月曰蕤賔干九四也】所以安靖神人献酬交酢也五曰夷则【七月曰夷则干九五也】所以咏歌九则【九则九功之则也】平民无贰也六曰无射【九月曰无射干上九也】所以宣布哲人之令徳示民轨仪也为之六间【六间六吕在阳律之间也】以沈伏而黜散越也元间大吕【十二月曰大吕坤六四也】助宣物也二间夹钟【二月曰夹钟坤六五也】出四隙之细也【四隙四时之间气防细者】三间中吕【四月曰中吕坤上六也】宣中气也四间林钟【六月曰林钟坤初六也】和展百事俾莫不任肃纯恪也五间南吕【八月曰南吕坤六二也】賛阳秀也六间应钟【十月曰应钟坤六三也】均利器用俾应复也律吕不易无奸物也细钧有钟无镈昭其大也【细细声谓角徴羽也钟大钟镈小钟有钟无镈为両细不相和故以大平细】大钧有镈无钟【大谓宫商也有镈无钟　　为両大不相和故以小平大】甚大无镈鸣其细也【甚大谓同尚大声也则又去镈鸣其细细谓丝竹革木也】大昭小鸣和之道也龢平则久久固则纯纯明则终终复则乐所以成政也故先王贵之王曰七律者何【七律者黄钟为宫大蔟为商姑洗为角林钟为徴南吕为羽应钟为变宫蕤賔为变徴】对曰昔武王伐殷嵗在鹑火【嵗嵗星从桞九度至张十七度为鹑火周分野也】月在天驷【天驷房星也】日在析木之津【津天漠也从尾十度至斗十一度为析木其间为汉津】辰在斗柄【辰日月之会斗柄斗前也】星在天鼋【星辰星天鼋一曰枵从湏女八度至危十五度为天鼋】星与日辰之位皆在北维【北维北方水位也】颛顼之所建也帝喾受之我姬氏出自天鼋【天鼋齐之分野王季之母大姜齐女故言出自天鼋】及析木者有建星及牵牛焉【建星在牵牛间谓从辰星所在天鼋至析木厯建星及牵牛皆水宿言得水类也】则我皇妣大姜之侄伯陵之后逢公之所冯神也嵗之所在则我有周之分野也月之所在辰马农祥也【辰马谓房心星也心星所在大辰之次为天驷驷马也故曰辰马农祥谓房星晨正而农事起也】我太祖后稷之所经纬也王欲合是五位三所而用之【王武王五位嵗月日星辰也三所逢公所冯神周分野所在后稷所经纬也】自鹑及驷七列也【从张至房七列合七宿谓张翼轸角亢氐房也】南北之揆七同也【嵗在鹑火午辰星在天鼋子鹑火周分野天鼋周所出自午至子其度七同也】凡神人以数合之以声昭之数合声龢然后可同也故以七同其数而以律龢其声于是乎有七律王以二月癸亥夜陈未毕而雨以夷则之上宫毕之【上宫以夷则为宫声夷则上宫也故以毕陈周礼大师执同律以听军声而诏吉凶】当辰辰在戍上故长夷则之上宫名之曰羽【长谓先用之也辰时也辰日月之防斗柄斗当初陈之时周二月昏斗建丑而斗柄在戍上下临其时名其乐为羽】所以屏藩民则也王以黄钟之下宫布戎于牧之野故谓之厉【黄钟在下故曰下宫名此乐为厉】所以厉六师也以大蔟之下宫布令于商昭显文徳底纣之多辠故谓之宣【太蔟在下故曰下官名其乐为宣】所以宣三王之徳也反及嬴内【嬴音妫内汭地名】以无射之上宫布宪施舍于百姓故谓之嬴乱【无射在上故曰上宫名其乐为嬴乱乱治也】所以优柔容民也【国语】
　　王卒铸大钟州鸠曰王其以心疾死乎夫乐天子之职也夫音乐之舆而钟音之器也天子省风以作乐器以钟之舆以行之小者不窕【窕他雕反细而不满也】大者不槬【槬戸化反横而不入也】则和于物物和则嘉成故和声入于耳而藏于心心亿则乐窕则不咸槬则不容心是以感感实生疾今钟槬矣王心弗堪其能乆乎【左传】
　　钟成伶人告龢王谓州鸠曰钟果龢矣对曰未可知也王曰何故对曰上作器民备乐之则为龢今财亡民罢莫不怨恨臣不知其龢也且民所曹好鲜其不济也其所曹恶鲜其不废也故谚曰众心成城众口铄金今三年之中而害金再兴焉惧一之废也王曰尔老耄矣何知二十五年【昭二十三年】王崩钟不龢【国语】
　　论曰仁置徳武置服阳不服而武以临之宜仓葛之有言也阳樊属周不欲晋周之徳犹有所繋有土有民推以及逺安在其旧物之不可复耶记曰大乐与天地同和公孙尼子曰乐者审以一定和和者乐之本也先王作乐以象徳金石丝竹比音而乐之以底于和也轻重细大其或逾之犹之昌阳于冬扶隂于夏天地且戾岂唯一人州鸠之对犹为细夫




　　尚史卷二十七
<史部,别史类,尚史>
　　钦定四库全书
　　尚史卷二十八　　　　　　列传六
　　镶白旗汉军李锴撰
　　周诸王子传
　　平桓荘诸子　王子狐　王子克　王子頽王子带【甘成公　甘景公　甘简公甘惮公　甘平公　甘桓公附】
　　王子狐平王子郑武公荘公为平王卿士王贰于虢郑伯怨王王曰无之故周郑交质王子狐为质于郑郑公子忽为质于周【左传】
　　王子克桓王子子仪也子仪有宠于桓王桓王属诸周公黒肩荘王三年【桓十八年】周公欲弑荘王而立王子克辛伯告王王杀周公王子克奔燕【左传】
　　王子頽荘王子母曰王姚王姚嬖于荘王故子頽有宠蔿国为之师王二年【荘十九年】王取蔿国之圃以为囿边伯之宫近于王王取之又夺子禽祝跪詹父田而收膳夫之秩故蔿国边伯詹父子禽祝跪石速作乱因苏氏奉子頽以伐王不克出奔温苏子奉子頽奔卫卫师燕师伐周立子頽三年【荘二十年】郑伯和王室不克王处子栎秋入于邬四年【荘二十一年】郑虢纳王杀王子頽及五大夫【左传】
　　大叔带王子食邑于甘谓之甘昭公母曰后大叔带有宠于后后将立之未及而卒故齐桓公防王大子郑于首止谋宁周也二十四年【僖七年】王崩襄王恶大叔带之难惧不立不发丧而告难于齐明年春诸侯盟于洮襄王定位而后发丧襄王三年【僖十一年】王子带召扬拒泉臯伊雒之戎同伐京师入王城焚东门秦晋伐戎以救周秋晋侯平戎于王四年【僖十二年】王以戎难故讨王子带子带奔齐十四年【僖二十二年】富辰请召子带王从之子带复归于京师先是王使頽叔桃子【并周大夫】出狄师以伐郑王徳狄人遂以其女为后是为隗氏子带之复也又通于隗氏王替隗氏十六年【僖二十四年】頽叔桃子曰我实使狄狄其怨我遂奉子带以狄师攻王王御士将御之王曰先后其谓我何宁使诸侯图之遂出及坎欿国人纳之秋頽叔桃子奉子带复以狄师伐周大败周师王出适郑处于汜大叔以隗氏居于温王使告难于诸侯十七年【僖二十五年】秦伯师河上将谋纳王晋侯辞秦师而下三月右师围温左师逆王王入于王城取子带于温杀之于隰城【左传】
　　子带之后有甘成公甘景公甘简公简公弟过为甘悼公成公孙防为甘平公平公子为甘桓公桓公党王子朝
　　灵景诸子　太子晋　王子佞夫　太子夀【儋括附】王子朝
　　太子晋灵王子灵王二十二年【襄二十三年】糓洛鬭【谷洛二水名鬬者两水格有似于鬬】将毁王宫王欲壅之晋谏曰不可晋闻古之长民者不堕山不崇薮不防川不窦泽夫山土之聚也薮物之归也川气之导也泽水之钟也夫天地成而聚于髙归物于下疏为川谷以导其气陂唐汚庳以钟其羙是故聚不阤崩而物有所归气不沈滞而亦不散越是以民生有财用而死有所然则无夭昏札瘥之忧而无饥寒乏匮之患故上下能相固以待不虞古之圣王唯此之慎昔共工弃此道也欲壅防百川堕髙堙庳以害天下祸乱并兴共工用灭其在有虞有崈伯鲧播其淫心称遂共工之过尧用殛之于羽山其后伯禹念前之非度厘改制量象物天地仪之于民共之从孙四岳佐之髙髙下下疏川导滞钟水丰物莫非嘉绩克厌帝心皇天嘉之胙以天下胙四岳国命为侯伯若啓先王之遗训省其典图刑法而观其废兴者皆可知也今吾执政无乃实有所避而滑夫二川之神使至于争明以妨王宫王而饰之无乃不可乎人有言曰无过乱人之门又曰佐雝者尝焉佐鬬者伤焉又曰祸不好不能为祸夫见乱而不惕所残必多其饰弥章民有怨乱犹不可遏而况神乎王将防鬬川以饰宫是饰乱而佐鬬也其无乃章祸且遇伤乎自我先王厉宣幽平而贪天祸至于今未弭我又章之惧长及子孙王室其愈卑乎夫事大不从象小不従文上非天刑下非地徳中非民则方非时动而作之者必不节矣作又不节害之道也王卒壅之【国语】
　　晋蚤卒故不立
　　周书晋侯尚力侵我王畧叔向闻储幼而果贤作太子晋晋平公使叔誉于周见太子晋与之言五称而五穷归告公曰太子晋行年十五而臣弗能与言君请归声就复与田平公将归之师旷曰请使瞑臣往与之言若能幪予反而复之师旷见太子称曰古之君子其行可则由舜而下其孰有广徳王子应之曰如舜者天舜居其所以利天下奉翼逺人皆得已仁此之谓天如禹者圣劳而不居以利天下好取不好与必度其正是谓之圣如文王者其大道仁其小道三分天下而有其二敬人无方服事于商既有其众而返失其身此之谓仁如武王者义杀一人而利天下异姓同姓各得之谓义师旷告善又称曰宣辨名命异姓恶方王侯君公何以为尊何以为上王子应之曰人生而重丈夫谓之胄子胄子成人能治上官谓之士士率众时作谓之曰伯伯能移善于众与百姓同谓之公公能树名与物天道俱谓之侯侯能成羣谓之君君有广徳分任诸侯而敦信曰予一人善至于四海曰天子达于四荒曰天王四荒至莫有怨訾乃登为帝师旷罄然又称曰温恭敦敏方徳不改闻物【阙】　下学以起尚登帝臣乃参天子自古谁王子应之曰穆穆虞舜明明赫赫立义治律万物皆作分均天财万物熙熙非舜而谁能师旷曰善哉王子汝将为天下宗乎王子曰太师何汝贱我乎自太皥以下至于尧舜禹未有一姓而再有天下者夫大当时而不伐天何可得且吾问汝之人年长短告吾师旷曰汝声清汗汝色赤白火色不夀王子曰吾后三年上宾于帝所汝慎无言【阙】将及汝师旷归未及三年告死者至尸子太子晋生八年而服师旷潜夫论太子晋死孔子闻之曰惜哉杀吾君也
　　王子佞夫亦灵王子灵王崩灵王弟儋季之子儋括欲立王子佞夫佞夫弗知景王二年【襄三十年】儋括作乱围蔿逐蔿邑大夫成愆五月尹言多杀佞夫儋括及其党王子瑕廖奔晋春秋书曰天王杀其弟佞夫罪在王也【左传】太子夀景王子母穆后景王十八年【昭十五年】六月夀卒八月穆后崩【左传】
　　景王无适立遂啓子朝之乱也
　　王子朝景王之长庶子也景王大子曰夀十八年【昭十五年】夀卒欲立子猛子朝有宠于景王王与其傅宾起説之又欲立子朝二十五年【昭二十三年】夏四月王田北山将杀单穆公刘文公而立子朝【国语是年杀子猛之傅下门子】防王崩子猛立是为悼王五月景王王子朝因旧官百工之丧秩者与灵景之族以作乱帅郊要饯【三邑周地】之甲以逐刘文公刘文公奔扬单穆公逆悼王以归王子还【子朝党】夜取王以如庄宫单穆公出奔羣王子追单穆公单穆公杀之子朝奔京已而巩简公甘平公败绩于京单穆公告急于晋十月晋师纳王于王城十一月悼王崩敬王立元年【昭二十三年】晋师还子朝复入于王城二年【昭二十四年】三月晋侯使士弥牟涖问周故弥牟立于干祭而问于介众乃辞王子朝不纳其使四年【昭二十六年】单穆公复如晋告急晋帅师纳王十月王起师于滑十一月晋师克巩召伯盈乃逐子朝子朝遂与其党奉周之典籍以奔楚王入于成周子朝使告于诸侯曰昔武王克殷成王靖四方康王息民并建母弟以藩屏周亦曰吾无専享文武之功且为后人之迷败倾覆而溺入于难则振救之至于夷王王愆于厥身诸侯莫不竝走其望以祈王身至于厉王王心戾虐万民弗忍居王于彘诸侯释位以间王政宣王有志而后效官至于幽王天不吊周王昏不若用愆厥位携王奸命诸侯替之而建王嗣用迁郏鄏则是兄弟之能用力于王室也至于王天不靖周生頽祸心施于叔带襄辟难越去王都则有晋郑咸黜不端以绥定王家则是兄弟之能率先王之命也在定王六年秦人降妖曰周其有頿王亦克能修其职诸侯服享二世共职王室其有间王位诸侯不图而受其乱灾至于灵王生而有頾王甚神圣无恶于诸侯灵王景王克终其世今王室乱单旗刘狄剥乱天下壹行不若谓先王何常之有唯余心所命其谁敢讨之帅羣不吊之人以行乱于王室侵欲无规求无度贯渎神慢弃刑法倍奸齐盟傲狠威仪矫诬先王晋为不道是摄是赞思肆其罔极兹不谷震荡播越窜在荆蛮未有攸底若我一二兄弟甥舅奨顺天法无助狡猾以従先王之命母速天罚赦图不谷则所愿也敢尽布其腹心及先王之经而诸侯实深图之昔先王之命曰王后无适则择立长年钧以徳徳钧以王不立爱公卿无私古之制也穆后及大子夀早夭即世单刘赞私立少以间先王亦唯伯仲叔季图之鲁闵马父闻子朝之辞曰文辞以行礼也子朝干景之命逺晋之大以専其志无礼甚矣文辞何为十五年【定五年】王人杀子朝于楚【左传】论曰欲知来事视已然事桓王宠克而荘王宠頽恵王宠带景王宠朝创未愈又养痈焉痛之迫身不且甚于已事乎旷林兄弟日寻干戈悼敬之顷旷纪五年周祚之危不啻朽索系队石矣或谓东周无大失道縁迁国以凌夷岂其然哉
　　王子虎　王叔陈生　【伯舆附】
　　王子虎者僖王之子也【公谷并以叔服为王子虎】为周太宰【国语○杜预注为卿士】
　　襄王二十年【僖二十八年】五月晋献楚俘于王王命尹氏及王子虎内史叔兴父策命晋侯为侯伯曰王谓叔父敬服王命以绥四国纠逖王慝癸亥王子虎盟诸侯于践土要言曰皆奨王室无相害也有沦此盟明神殛之俾队其师无克祚国及其孙无有老幼二十一年【僖二十九年】王子虎盟诸侯于翟泉寻践土之盟且谋伐郑也二十八年【文三年】王子虎卒王子虎之子王叔桓公【名未详】为周卿士襄王二十八年【文三年】楚师围江晋以江故告于周王叔桓公晋阳处父伐楚以救江门于方城遇息公子朱【楚大夫】而还定王五年【宣七年】郑及晋平盟于黒壤王叔桓公临之以谋不睦【左传】
　　王叔简公周卿士王叔陈生也简王十一年【成十六年】晋克楚于鄢使郤至告庆于周未将事王叔陈生饮之酒交酬好货皆厚饮酒宴语相説也明日又誉诸朝单襄公讥之【国语】
　　灵王四年【襄五年】戎陵虣周室王使王叔陈生愬戎于晋王叔陈生贰于戎晋人执之以告周九年【襄十年】王叔陈生与伯舆争政王右伯舆王叔陈生怒而出奔及河王复之杀史狡以説焉不入遂处之河上晋侯使士匄平王室王叔陈生与伯舆讼焉王叔之宰与伯舆之大夫瑕禽坐狱于王庭士匄聴之王叔之宰曰筚门闺窦之人而皆陵其上其难为上矣瑕禽曰昔平王东迁吾七姓従王牲用备具王赖之而赐之骍旄之盟曰世世无失职若筚门闺窦其能来东底乎且王何赖焉今自王叔之相也政以贿成而刑放于宠官之师旅不胜其富吾能无筚门闺窦乎唯大国图之下而无直则何谓正矣士匄曰天子所右寡君亦右之所左亦左之使王叔氏与伯舆合要王叔氏不能举其契王叔陈生奔晋【左传】伯舆亦周卿士简王六年【成十一年】又有伯与与周公楚争政或曰即伯舆
　　王孙满　王孙説
　　王孙满周大夫襄王二十五年【僖三十三年】秦将袭郑过周北门左右免胄而下超乗者三百乗王孙满尚幼观之言于王曰秦师轻而无礼必败轻则寡谋无礼则脱入险而脱又不能谋能无败乎秦灭滑而还晋败秦师于殽定王元年【宣三年】楚子伐陆浑之戎遂至于雒观兵于周疆王使王孙满劳楚子楚子问鼎之大小轻重焉对曰在徳不在鼎昔夏之方有徳也逺方图物贡金九牧铸鼎象物百物而为之备使民知神奸故民入川泽山林不逢不若螭魅罔两莫能逢之用能协于上下以承天休桀有昏徳鼎迁于商载祀六百商纣暴虐鼎迁于周徳之休明虽小重也其奸回昏乱虽大轻也天祚明徳有所底止成王定鼎于郏鄏卜世三十卜年七百天所命也周徳虽衰天命未改鼎之轻重未可问也【左传】王孙説周大夫简王八年【成十三年】鲁成公来朝使叔孙侨如先聘且告见王孙説与之语説言于王曰鲁叔孙之来也必有异焉其享觐之币薄而言谄殆请之也若请之必欲赐也鲁执政唯强故不欢焉而后遣之且其状方上而鋭下宜触冒人王其勿赐若贪陵之人来而盈其愿是不赏善也且财不给故圣人之施舍也议之其喜怒取与也亦议之是以不主寛亦不主猛毅主徳义而已王曰诺使私问诸鲁请之也王遂不赐礼如行人及鲁侯至仲孙蔑为介王孙説与之语蔑好让説以语王王厚贿之【国语】
　　周乱臣传
　　徐偃王
　　徐偃王徐君子
　　博物志徐君宫人有娠而生卵以为不祥弃于水滨孤独毋有犬鹄苍衔所弃卵以归覆暖之遂成儿生时正偃故以为名徐君宫中闻之乃更録取长而仁智袭徐君国后鹄苍临死生角而九尾实黄龙也偃王令之徐界中今见狗垄偃王既有国仁义着闻欲舟行上国乃通沟陈蔡之间得朱弓矢以己得天瑞因名为弓自称徐偃王江淮诸侯多伏従伏従者三十六国周穆王遣使乗驷一日至楚使伐之偃王仁不忍鬭害其民为楚所败逃走彭城武原县东山下百姓随之者以万数后遂名其山为徐山
　　徐夷僭号乃率九夷以伐宗周西至河上穆王畏其方炽乃分东方诸侯命徐偃王主之偃王处潢池东地方五百里行仁义陆地而朝者三十有六国【后汉书】穆王西巡狩偃王反穆王日驰千里马攻偃王大破之【史记○后汉书穆王得骥騄之乗使造父御以告楚文王令伐徐一日而至于是楚文王举兵灭之淮南子作楚荘王○按荘王去穆王逺甚且春秋荘十年荆始见于经杜预注曰荆本楚号后改为楚楚僻陋在蛮夷于此始通上国然则令楚伐徐亦殊谬误也】偃王仁而无权不忍鬭其人故致于败乃北走彭城武原县东山下百姓随之者以万数因名其山曰徐山【后汉书】
　　説苑王孙厉谓楚文王曰徐偃王好行仁义之道汉东诸侯三十二国尽服矣王若不伐楚必事徐王曰若信有道不可伐也对曰大之伐小强之伐弱犹大鱼吞小鱼虎之食豚也文王遂伐徐残之徐偃王将死曰吾赖于文徳而不明武备好仁义之道而不知诈人之心以至于此荀子徐偃王之状目可瞻焉尸子偃王有筋而无骨故曰偃也又曰徐偃王好怪使人没深水而得怪鱼入深山而得怪兽多列于庭蒍国　边伯　子禽　祝跪　詹父
　　蒍国边伯子禽祝跪詹父并周大夫蒍国字子国为子頽师初晋武公伐夷执夷诡诸【周大夫】蒍国请而免之既而弗报僖王四年【荘十六年】蒍国作乱谓晋人曰与我伐夷而取其地遂以晋师伐夷杀夷诡诸及王即位取蒍国之圃以为囿又取边伯之宫与子禽祝跪詹父田故五大夫因苏氏作乱奉王子頽以伐王不克出奔温卫师燕师伐周立子頽王处于栎三年【庄二十年】郑伯虢公纳王杀王子頽及五大夫
　　宾起　鄩肹　南宫极　【鄩罗南宫嚚附】
　　宾起是为宾孟子朝之傅也景王立子猛起説子朝欲立之二十五年【昭二十二年】起适郊见雄鸡自断其尾问之侍者曰自惮其牺也遽归告王且曰鸡其惮为人用乎人异于是牺者实用人人牺实难已牺何害【言设使宠人如牺则不宜假人以招祸难使牺在已则无患害喻使早宠子朝】王弗应将立子朝而崩单旗刘狄遂攻起杀之【左传】
　　鄩肹周大夫南宫极卿士并党王子朝悼王既立王子朝作乱单旗以王如平畤遂如圃车次于皇鄩肹伐皇大败被获焚诸王城之市敬王元年【昭二十三年】晋师纳王王子朝入尹南宫极以成周人戍尹地震极死鄩肹子罗晋师纳王而还六月王子朝复入于王城罗纳诸荘宫南宫极子嚚嚚以甘桓公见王子朝及晋师再纳王克巩王子朝及毛伯召氏尹氏南宫嚚奔楚【左传】
　　儋翩　儋括
　　儋翩子朝之余党也敬王十六年【定六年】既杀子朝于楚儋翩率子朝之徒因郑人将以作乱于周郑于是乎伐冯滑胥靡负黍狐人阙外王处于姑莸以辟其乱十七年【定七年】儋翩遂入仪栗以叛冬十一月单旗刘狄逆王晋人送王入于王城先是有儋括者灵王弟儋季之子也灵王崩儋括欲立王子佞夫佞夫弗知景王三年【襄三十年】儋括围蒍逐成愆【林尧叟注蒍周邑成愆蒍邑大夫】尹言多刘毅单蔑甘过巩成【五子周大夫】杀佞夫儋括奔晋【左传】
　　论曰古者天子有四邻三公不必备唯其人是故有问无以对责之疑有志而不志责之丞可正而不正责之辅可扬而不扬责之弼是故天子无爵三公无官参职天子任至重也养徳之器而以淫人乗之蔑不败矣蒍国师頽宾起傅朝以淫防惛树之侈心恶得不为衰周之祸哉诸子之乱佞夫最无罪食毒儋括卒陨厥生悲夫









　　尚史卷二十八
　　钦定四库全书
　　尚史卷二十九　　　　　　列传七
　　镶白旗汉军李锴撰
　　周诸臣传【以下战国时】
　　司寇布【西周】
　　司寇布事西周武公武公之共太子死有五庶子无适立司寇布为周最【即武公庶子】谓周君曰君使人告齐王以周最不肯为太子也臣为君不取也函冶氏为齐太公买良劔公不知善归其劔而责之金越人请买之千金折而不卖将死而属其子曰必无独知【言必无告人独知其良耳】今君之使最为太子独知之契也天下未有信之者也臣恐齐王之谓君实立果【亦庶子】而让之于最以嫁之于齐君为多巧最为多诈君何不买信货哉奉养无有爱于最也使天下见之【国策】
　　周最
　　周最者武公之庶子也
　　史记公子咎为太子国策楚请立公子咎齐请立最説两存姑阙之
　　赧王四十五年周君之秦或谓周最曰不如誉秦王之孝也因以原为太后养地秦王太后必喜是公有秦也交善周君必以为公功交恶劝周君入秦者必有罪矣秦欲攻周最谓秦王【昭王】曰为王之国计者不攻周攻周实不足以利国而声畏天下天下以声畏秦必东合于齐兵敝于周而合天下于齐则秦孤而不王矣是天下欲罢秦故劝王攻周秦与天下俱罢则令不横行于天下矣苏厉为最谓苏子【周臣】曰君不如令王聴最以地合于魏赵故必怒【鲍注苏子怒】合于齐【怒最而反其所合】是君以合齐与强楚吏产子【时齐与楚善合齐则得与楚为与国可至再世产子言易也○按吏产子语义未详鲍解未安也】君若欲因最之事【谓与最同合魏赵此厉本谋也】则合齐者君也割地者最也谓最曰仇赫【宋相】之相宋将以观秦之应赵宋败三国【韩魏齐也】三国不败将与赵宋合于东方【即韩魏齐】以孤秦亦将观韩魏之于齐也不固则将与宋败三国则卖宋于三国【言赫不忠于宋不应秦则应三国】公何不令人谓韩魏之王曰欲秦赵之相卖乎何不合周最兼相【使韩魏皆相之】视之不可离则秦赵必相卖以合于王也最既相魏欲之齐客为最谓魏王【哀王】曰秦知赵之难与齐战也将恐齐赵之合也必隂劲之赵不敢战恐秦不已收也先合于齐秦赵争齐而王无人焉不可王不去周最合与收齐而以兵急之则伐齐无固守矣【言不去周最使之合齐而以兵伐之则秦亦必伐齐】谓最曰魏王以国与先生贵合于秦以伐齐薛公故主【最尝仕齐故以薛公为故主主者犹孔子适宋主司城贞子之谓也鲍彪以为指齐闵王恐误】轻忘其薛不顾其先君之邱墓【谓田文欲去国以避秦兵】而公独修虚信为茂行明羣臣据故主不与伐齐产以忿强秦【产犹生也谓生此节目也】不可公不如谓魏王薛公曰请为王入齐天下不能伤齐而有变臣请为救之无变王遂伐之【言有变臣救齐无变王伐秦】且臣为齐奴也如累王之交于天下不可【言臣为齐如奴事主不可因臣而使王恶于天下鲍注以交谓齐魏恐亦误】王为臣赐厚矣臣入齐则王亦无齐之累也最入齐谓吕礼【齐人】曰子何不以秦攻齐臣请令齐相子【礼使秦攻齐齐欲免攻故可使相礼】子以齐事秦必无虑矣子因令最居魏以共之是天下制于子也子东重于齐西贵于秦秦齐合则子常重矣齐聴祝弗【齐人】外最或谓齐王【闵王】曰逐周最聴祝弗相吕礼者欲深取秦也秦得天下则伐齐深矣【言秦得齐则益强强则亦不能存齐】夫秦齐合则赵恐伐故急兵以示秦【赵恐秦伐之急兵以攻齐】秦以赵攻与之齐伐赵其实同理必不处矣【言秦以赵攻齐与趋齐伐赵其实相同以理断之必不据齐以伐赵齐无兵而赵已出兵故也之趋也处据也鲍注以理字为句】故用祝弗即天下之理也【理在受兵于赵也】谓田文【即薛公】曰周最于齐王厚也而逐之聴祝弗相吕礼者欲取秦也秦齐合弗与礼重矣有齐秦必轻君君弗如急北兵趋赵以秦魏收周最以为后行【后行犹后举言与赵攻秦收最用之以为后举】且反齐王之信又禁天下之率【齐前与秦合今与赵攻之反其信也率从之又禁天下使从于齐】齐无秦天下果弗必走齐王谁与为其国【言齐不合秦天下果于从齐祝弗必将出走而齐舍田文无与为国矣果为句鲍注以果弗必走为决不趋齐恐误】或为最谓金投【葢赵人之不善齐者】曰秦以周最之齐疑天下【疑天下合而攻已】又知赵之难子【言赵不敢违投】齐人战恐【秦既疑齐投又不善齐故齐惧伐】齐之合必先合于秦秦齐合则公之国虚矣公不如救齐因佐秦而伐韩魏上党长子【并韩地】赵之有已公东收宝于秦南取地于韩魏因以困徐为之东则有合矣【东谓齐言齐赵合也】最谓金投曰公负令秦与强齐战【负犹失也其失在此也】战胜【谓齐胜秦】秦且收齐而封之使无多割而聴天下之战【言齐胜秦秦收齐而疆理之诸国求地于齐齐不多割则必战此秦弱齐之计】不胜【谓齐不胜秦】国大伤不得不聴秦【言齐不胜秦国必大伤不得不合于秦也鲍注以战胜收齐谓秦胜而疆理齐不胜国大伤谓赵令秦与齐战秦不胜必咎赵赵必大伤详其辞理恐亦误也】秦尽韩魏之上党太原西土秦之有已秦地天下之半也制齐楚三晋之命覆国且身危是何计之道也【国策】
　　游腾　樊余
　　游腾樊余并周人秦令樗里疾【秦王弟】以车百乗入周周君迎之以卒甚敬楚王【怀王】怒让周以其重秦客腾谓楚王曰昔智伯欲伐厹由【夷国】遗之大钟载以广车因随入以兵厹由卒亡无备故也桓公伐蔡也号言伐楚其实袭蔡今秦虎狼之国也兼有吞周之意使樗里疾以车百乗入周周君惧焉以蔡厹由惑之故使长兵在前强努在后名曰卫疾而实囚之周君岂能无爱国哉恐一日之亡国而忧大王楚王乃悦韩魏易地西周弗利樊余谓楚王曰周必亡矣韩魏之易地韩得二县魏亡二县所以为之者尽包于周多于二县九鼎存焉且魏有南阳郑地山川而包二周则楚方城之外危韩兼两上党【逺韩近赵故言两】以临赵即赵羊肠以上危故易成之日楚赵皆轻楚王恐因赵兵以止易及秦败楚汉中楚王入秦秦王留之游腾为楚谓秦王曰王挟楚王而与天下攻楚则伤行矣不与天下攻之则失利矣王不如与之盟而归之楚王必不敢背盟背盟王与三国攻之义也【国语】
　　綦毋恢
　　綦毋恢周人也秦败魏犀武于伊阙遂进攻周周君之魏求救魏王【昭王】以上党之急【或有韩赵兵】辞之周君反见梁囿而乐之也恢谓周君曰温囿不下此而又近臣能为君取之反见魏王王曰周君怨寡人乎对曰不怨且谁怨乎臣为王有患也周君谋主也而设以国为王扞秦而王无之扞也臣见其必以国事秦也秦悉塞外之兵与周之粟以攻南阳而两上党絶矣【言赵韩援魏之路絶】魏王曰然则奈何恢曰周君形不好小利事秦而好小利【小利谓温囿言有秦助则无国患乃得游观】今王许戍三万人与温囿周君得以为辞于父兄百姓而私温囿以为乐必不合于秦臣尝闻温囿之利计嵗八十金周君得温囿以其事王者嵗百二十金是上党无患而赢四十金魏王因使孟夘致温囿于周君而许之戍【国策】
　　宫他　冯雎
　　宫他周人谓周君曰宛恃秦而轻晋秦饥而宛亡【宛故申伯国秦饥不暇救宛晋灭之】郑恃魏而轻韩魏攻蔡而郑亡【郑君乙二十一年韩哀侯乃灭之】邾莒亡于齐【邾曺姓国莒盈姓国邾二十九世莒三十世楚灭之葢恃齐也】陈蔡亡于楚【楚王十年灭陈四十二年灭蔡葢恃楚不备也】此皆恃援国而轻近敌也今君恃韩魏而轻秦国恐伤君不如使周最隂合于赵以备秦则不毁魏周肖【鲍注疑即霄】谓他曰子为肖谓齐王【王建】曰肖愿为外臣令齐资我于魏他日不可是示齐轻也夫齐不以无魏者以害有魏者【为魏所重者曰有魏无魏反是】故公不如示有魏公曰王之所求于魏者臣请以魏聴齐必资公矣是公有齐以齐有魏也他有罪亡之东周尽输西周之情于东周东周大喜西周大怒有冯雎者曰臣能杀之君予金三十斤雎使人操金与书间遗他曰告宫他事可成勉成之不可成亟亡来事久且泄自令身死因使人告东周之侯曰今夕有奸人当入者矣得而献东周东周立杀他【国防】
　　顔率
　　顔率周人也秦兴师临周而求九鼎周君患之以告顔率率曰大王勿忧臣请东假救于齐率至齐谓齐王【闵王】曰夫秦之无道也欲兴兵临周而求九鼎周之君臣内自尽计与秦不若归之大国夫存危国羙名也得九鼎厚实也愿大王图之齐王大发师五万人使陈臣恩将以救周而秦兵罢齐将求九鼎周君又患之率曰大王勿忧臣请东解之率至齐谓齐王曰周赖大国之义得君臣父子相保也愿献九鼎不识大国何涂之从而致之齐齐王曰寡人将寄径于梁率曰不可夫梁之君臣欲得九鼎谋之晖台之下沙海之上其日久矣鼎入梁必不出齐王曰寡人将寄径于楚对曰不可楚之君臣欲得九鼎谋之叶庭之中其日久矣若入楚鼎必不出王曰寡人终何涂之从而致之齐率曰敝邑固窃为王患之夫鼎者非效壶醯醤瓿耳可懐挟提挈以至齐者非效鸟集乌飞兴马逝漓然止于齐者昔周之伐殷得九鼎凡一鼎而九万人挽之九九八十一万人士卒师徒械器被具所以备者称此今大王纵有其人何涂之从而出窃为大王私忧之齐王曰子之数来犹无与耳率曰不敢欺大国疾定所从出敝邑迁鼎以待命齐王乃止率见韩公仲公仲不见率谓谒者曰公仲必以率为阳故不见也公仲好内率曰好士公仲啬于财率曰散施公仲无行率曰好义自今以来率亦正言之而已矣谒者以告公仲遽见之【国防】
　　马犯
　　马犯周臣也赧王四十二年秦破华阳约【破魏将芒夘】犯谓周君曰请令梁戍周乃谓梁王【安厘王】曰周王病若死则犯必死矣
　　正义周王忧惧国破若身之重病
　　犯请以九鼎自入于王王受九鼎而图犯梁王曰善遂与之卒言戍周因谓秦王曰梁非戍周也将伐周也王试出兵境以观之秦果出兵又谓梁王曰周王病甚矣犯请后可而复之【国防甚作瘉后可而复之者言王病瘉所图不遂请得其后有可之时以鼎入梁也】今王使防之周诸侯皆生心后举事且不信不若令卒为周城以匿事端梁王曰善遂使城周【史记】
　　周累【东周】
　　周累周人也秦攻韩宜阳周君谓周累曰子以为何如对曰宜阳必拔也君曰宜阳城方八里材士十万粟支数年公仲【韩相】之军二十万景翠【楚将】以楚之众临山而救之秦必无功对曰甘茂羁旅也攻宜阳而有功则周公旦也无功则消迹于秦秦王不聴羣臣父兄之议而攻宜阳宜阳不拔秦王耻之臣故曰拔君曰子为寡人谋且奈何对曰君谓景翠曰公爵为执珪官为柱国战而胜则无加焉矣不胜则死不如背秦援宜阳【翠时援宜阳而有秦私故説之】公进兵秦恐公之乗其敝也必以寳事公公仲慕公之为己乗秦也亦必尽其宝秦拔宜阳景翠果进兵秦惧遽效煮枣韩氏果亦効重宝景翠得城于秦受宝于韩而徳东周【国防】
　　杜赫
　　杜赫周人赫欲重楚景翠于周谓周君曰君之国小尽君之重宝珠玉以事诸侯不可不察也譬之如张罗者张之于无鸟之所则终日无所得矣张于多鸟处则又骇鸟矣必张于有鸟无鸟之际然后能多得鸟矣今君将施于大人大人轻君施于小人小人无可以求又费财焉君必施于今之穷士不必且为大人者故能得欲矣【周防　鲍彪注齐策楚防皆有杜赫当齐威王周显王时去此八十年疑杜赫名误　按楚策杜赫曰楚杜赫葢别是楚人而同名氏者】
　　吕仓　工师借
　　吕仓工师借者皆周相也事周文君【鲍彪注公后别有此君或公别称淮南子亦有周昭文君】工师借免吕仓为相吕仓见客于周君前相工师借恐客之伤已也因令人为周君曰客者辩士也然而所以不可者好毁人周文君之免工师借相吕仓也国人不説君亦有闵闵之心或谓周文君曰国必有诽誉忠臣令诽在已誉在上宋君夺民时以为防而民非之子罕释相为司空民非子罕而善其君齐桓公宫中女市女闾七百国人非之管仲故为三归之家以掩桓公春秋记臣弑君者以百数皆大臣见誉者也故大臣得誉非国家之羙也故众庶成强増积如山周君遂不免【谓卒相仓也　国防】
　　温人
　　温人之周周不纳客即对曰主人也问其巷而不知也吏囚之君使人问之曰子非周而自谓非客何也对曰臣少而诵诗诗曰普天之下莫非王土率土之滨莫非王臣今周君天下则我天子之臣而又为客哉故曰主人君乃使吏出之【国策】
　　论曰战国之士重舌辩倾危反覆无足取者滙之以见世风之变尔







</div>
    <div class="pagination">
<a href="尚史_page29.html">上一页</a><span>...</span><a href="尚史_page25.html">25</a><a href="尚史_page26.html">26</a><a href="尚史_page27.html">27</a><a href="尚史_page28.html">28</a><a href="尚史_page29.html">29</a><span class="current-page">30</span><a href="尚史_page31.html">31</a><a href="尚史_page32.html">32</a><a href="尚史_page33.html">33</a><a href="尚史_page34.html">34</a><a href="尚史_page35.html">35</a><span>...</span><a href="尚史_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
