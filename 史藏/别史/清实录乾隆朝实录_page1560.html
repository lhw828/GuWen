<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1560 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1560 页/共 1860 页
  </h1>
  <div class="content">
   ○谕军机大臣等、据穆精阿等奏、阅看盛京礼部。咨到考试助教繙译试卷七本。求取通篇稳顺者。殊不可得。仅择其文理稍顺。疵谬尚少之卷。拟取二本等语。助教有教学之责。自应选择娴习繙译者送考。以便拔补。何至咨到七卷内。竟无通篇稳妥之卷。此项试卷。向例系将军、会同礼部兵部考试。自不应漫无去取。滥行咨送。且此等应试之人。平日岂竟无所讲习。遽应考试耶。著传谕永玮等。即将此次试卷。因何俱属平常之处。据实覆奏。　　

○是月、直隶总督刘峨奏、直属常平未买平粜谷石。值今岁丰收。应乘时采买。因思粟谷与高粱。价值相仿。且高梁一项。直省种植较多。各属采买。若专取粟谷。恐市价昂贵。应请粟谷高粱。酌量兼买。明春出借。先尽高梁。秋后以谷徵还。不过一年。仍可易贮粟谷。得旨、知道了。　　

○又奏、乾隆四十六年大挑一等举人。直隶共拣发六十四名。经前督臣袁守侗、分别拣选、奏请先以地方佐贰改用者十二员。派拨河工委用者十员。咨发长芦委用者四员。除河工人员。已补用外。其地方盐场。现在共有八员。此等举人。原准视其才具。如渐次明练。例得仍以知县题补。今该员等试用已逾两载。臣留心体察。与藩臬二司。公同拣选得黄虞、刘元超、李棠、赵式、四员。练习吏治。有志向上。恳准归入试用知县班内。挨次补用。下部知之。　　

○河南巡抚何裕城奏、河工料价。查例每秸一斤。价银九毫。麻一斤。价银一分四厘四毫。俱系分派通省州县采办。州县按粮派之里下。嗣因连年河堤漫口。地方屡被偏灾。价增数倍。民间办运不前。因于办理青龙冈大工案内。经前抚臣富勒浑奏明。每秸一斤。给价脚银四厘。麻一斤。给价脚银六分在案。今睢州要工。开厂已及旬日。料物未能拥集。缘时价每秸一斤。需银一二厘不等。麻一斤。需银三四分不等。加以运送脚价。如距工远至百里。每百斤、即需运脚银七八分。及一钱不等。进而愈远。运费愈多。例价不敷购买。委系实在情形。应请按照实价采买。其运脚亦照里数酌加。如百里外者。每百斤。加运脚银一钱。进而递远。运费递加。总不得过前此青龙冈加增之数。至向来办夫。亦按粮派之里下。里下雇夫一名。自本地动身。每名日给钱百文。到工之日。每名日给银四分。嗣因食用不敷。于例发四分外。里下加给银一钱。此次应请所需人夫。即在工所招募。除例价四分外。酌增银八分。所有夫料价值。先于司库借垫。工竣核实报销。至加增各项银两。照例归于里下。分年摊徵还款。得旨、著照所请行。该部知道。　　

○山东巡抚明兴奏、睢工漫口。此时集料鸠工。前闻豫省沿河州县。得雨较迟。补种晚秋者居多。恐所产秫秸。不敷应用。势须于邻省购买。查曹单一带。与豫省切近。今岁丰收。购办尚易。现饬地方官设法豫备。如豫省委员到彼采料。即协同趱办。不得稍分畛域。任听乡民擡价。及奸商囤积居奇。得旨、此办可嘉。知道了。　　

○漕运总督毓奇奏、八闸内大汛口淤浅处所。先经挑挖深通。自江广各帮。一进台庄闸后。即下板擎托。将水势蓄高。并于各浅处备船起剥。是以重船无阻。惟八闸一带。本年水势微弱。必须按塘放闭。擎蓄浮送。未免有需时日。臣严督各帮趱行。查浙江帮、日内将次出临清。其后湖南、江西、共九帮。俱催过济宁。衔尾行走。不日即可全行趱出临清闸河。至首进回空船。行抵临清者。共有十七帮。其后亦俱跟接南来。现在督催。俾通漕回空。于十月底渡黄归次。以符冬兑冬开。得旨、去岁以漕运迅速。加尔议叙。今岁春夏。又无河决之事。何致迟误。其病在何处。据实奏来。　　

○陕西巡抚毕沅奏、乾隆八年部议常平仓定额。绥德州、并所属清涧、米脂、吴堡、三县。俱额贮谷四万石。近查绥德一州。民物殷繁。较所属各县烟户。多至数倍。应请于原定额谷外。再增贮四万石。报闻。　　

○广西巡抚吴垣奏、岑溪县流犯戴燮。故杀伊妻梁氏一案。前据该府县审转。均照例拟绞监候。前署司周廷俊。因其情节凶恶。改拟绞决。是错改罪名。实系前署司周廷俊。是以周廷俊自行检举。并非取巧沽名。为属员任过。得旨。览。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百十三

大清高宗法天隆运至诚先觉体元立极敷文奋武孝慈神圣纯皇帝实录卷之一千二百十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十九年。甲辰。九月。癸丑朔。上行围。　　

○谕军机大臣等、据何裕城奏、秋禾约收分数一摺内称卫辉府属之汲县、新乡、获嘉、勘明祇有四分等语。豫省本年秋收。通省合计约及八分。而卫辉所属。仅有四分。看来已为歉薄。阿桂现由甘赴豫。卫辉所必经由。著传谕阿桂、即会同何裕城、查明卫辉所属汲县、新乡、获嘉三县。如已成灾。即将作何抚恤之处。据实奏闻。候朕降旨酌量加恩。至卫辉一带。连年每虞乾旱。是否因该府处河北上游。地势本属高燥。抑系府县各官。不能留心民瘼。以致雨泽愆期。地方既因岁旱。屡致歉数。自应于冬夏之际。虔祈雨雪。以冀感召天和。俾农民得以及时播种。并著传谕阿桂等、留心访询该处情形。及如何设法办理。可以不至因旱成灾之处。一并覆奏。　　

○又谕曰。书麟奏、履勘涡河附近被淹各村庄情形一摺。称该处因与豫省接壤。黄水下注。低洼地亩。俱被淹浸。居民房屋。随时保护。并无倒塌。早种秫粟已经收额。杂豆亦刈获一半。惟荍麦晚豆。尚未全数成熟。此后上游水不下注。将来消涸自速。仍可播种二麦等语。览奏稍慰。已于摺内批示。但该处因黄水下注。低洼地亩。既有被淹处所。书麟务宜督率所属。详悉查明。其有应行抚恤者。即当加意抚恤。况豫省既有漫口之事。恐旬日不能即行堵合。下注之水。谅难立就消涸。二麦究恐不获及时播种齐全。著传谕书麟、当随时留心查察。如或该处被淹地亩。有未经涸出。难于赶种。口食维艰。亦即据实奏闻。候朕加恩抚恤。断不可稍存讳饰。致灾黎或有失所也。将此由四百里传谕书麟、并谕萨载知之。寻书麟奏、现在被淹低也。尚未涸出。如必需按济。自当据实奏请加恩抚恤。至定远县低田被淹之处。情形尚轻。宿州被淹之地。现已全行涸出。赶种冬麦。天长县低下圩田。漫淹情形。亦不甚重。现委员确勘。并将凤阳、泗州、长淮、坐落屯田。一体分别查明办理。得旨、一切抚恤事宜。实力妥协为之。　　

○是日、驻跸安巴究和罗昂阿大营。　　

○甲寅。上行围。　　

○谕曰。毕沅等奏、西安副都统敷伦泰、因伊母病故。现已丁忧等语。从前原将敷泰补授副都统。令往喀什噶尔办事。朕特念敷伦泰父母在西安。俱已年迈。曾加恩调补西安副都统。令其终养。今敷伦泰因伊母故丁忧。例应即行出缺。但伊父尚在西安。著施恩敷伦泰不必出缺。即照在京副都统例。在任丁忧。俟百日期满。仍办理副都统事务。　　

○谕军机大臣等、据永安奏、拏获从习天主教之刘绘川、刘十七、当在各该犯家内。搜出经卷佛像等件。并续获代为送信之刘盛传、一并解交督臣审办等语。向来天主教。并未闻有经卷佛像等件。或系外省无识之徒。私为造作。亦未可定。所有拏获之西洋人四名。前已有旨、令特成额于取供后解京审办。其起出之西洋经卷。及所画佛像等物。著一并解京呈览。至此案、系交特成额办理。现在代为送信之刘盛传、刘十七、二犯。俱已拏获。著即解交该督、究明李姓各犯下落。及西洋人往西安传。教究欲传与何人之处。详细录供具奏。其未获之张永信、刘朝和各犯。并著饬属严密缉拏务获。归案办理。将此由四百里传谕特成额、并谕永安知之。　　

○是日、驻跸乌兰哈达大营。　　

○乙卯。谕、礼部奏。据朝鲜国王李算奏称、自守藩封。已逾八载。年过三十。尚未有子。前岁始生子＜日享＞、今已龄及三龄。恳请赏给封号。理合据情转奏等语。朝鲜于藩服最为恭顺。是以恩赉便蕃。叠加优厚。兹因诞育冢嗣。恳请封号。殊堪欣庆。著准其所请。俾益绵宗绪。永守藩封。所有应封典礼。该部察例具奏。　　

○谕军机大臣等、刑部进呈四川省秋审情实招册内。由缓决改入情实者六起。朕详加披阅。如朱希清、朱希俸、兄弟逞凶殴毙胡居贤。又龚元珑、用力戳死顾廷献、戳伤顾明彩。又唐文煊负欠。听嘱帮殴伍世雄毙命。又赖忠、因梅廷碧、索欠无偿。将债主锄殴致毙。又郑加才袒兄抗欠。踢毙冯国义。又陈德、向陈一堂索欠。用刀砍戳。以致徒手毙命。细核案情。俱系伤重情凶。罪无可宥。刑部改入情实。甚得刑法之平。该省办理秋审时。不问事理轻重。竟将各起列入缓决。试思如朱希清、兄弟二人。共殴一人毙命。自当一人拟抵。龚元珑持刀凶戳。一死一伤。此等凶犯。罪无可疑。该省何所见而概从末减手。李世杰久任藩臬督抚。于秋谳大典。理宜悉心研究。按律定拟。乃于此等重案。率行列入缓决。是其漫不经心。已可概见。除照例议处外。仍著传旨严行申饬。　　

○吏部奏、剿灭甘肃逆回。办理妥速之军机大臣等、遵旨议叙。得旨、和珅、著为一等男、梁国治、福长安、董诰、俱著军功加三级。松筠、吴熊光、俱著军功加一级、史梦琦、著军功纪录二次。　　

○是日、驻跸伊逊河大营。丙辰。上行围。　　

○调河南河北镇总兵观成、为江南筹春镇总兵。以河东河标副将王普、为河北镇总兵。　　

○予故遭风淹毙运京木植委员外委王魁一员。战兵彭定国等七名。赏恤如例。　　

○是日、驻跸六道河大营。　　

○丁己赐扈从蒙古王公额驸台吉等食。　　

○谕、甘省逆回案内。革职通渭县知县王慺、于县城失事时。躲避仓房。不能守城杀贼。效节捐躯。据刑部定拟斩决。请即于该处正法。经朕特降谕旨。令阿桂等将该犯解至行在审讯。今据福康安委员将该犯解到。当交军机大臣、会同刑部讯取供词进呈。朕复亲行廷鞫。加以杖夹。令其羞辱。该犯于原参各款。不能复置一词。著即将该犯速正典刑。以彰国宪。方逆回滋扰通渭县城时。该县典史温模、以佐杂微员。尚能自缢身死。绅衿李南晖、系告休在籍知县。亦能慷慨同仇。率其子侄、奋身巷战。迨势屈力穷。与子侄同时殒命。经该督奏闻。朕即加恩。均予格外恤荫。王慺以现任县令。且系进士出身。读书明理。岂不知城存与存。城亡与亡。为古今通义。乃始则将张文庆之子张太、及掌教张乐等、从城中放出予贼。继则藏匿仓房。贼退后、逡巡复出。是其忍耻偷生。设使贼人向伊逼胁。伊必俯首降贼。岂能如温模之义激投缳。李南晖之挺身骂贼乎。似此靦颜丧节。实为忝窃科名。贻羞民社。于世道人心。大有关系。其罪实不止于失守城池也。且该犯一念贪生。希图苟延性命。殊不知死则没有余荣。生则身遭显戮。一荣一辱。所决须臾。况逆回攻城。系在本年五月。王慺即苟活偷生。亦不过暂延数月。仍正刑诛。又何不为温模、李南晖之取义舍生。荣邀恤典耶。此等贪生忘义之徒。即身受重辟。尚不足蔽辜。其子孙如有业经出仕。及现为举监生员者。俱著即查明斥革。永不许登仕版。夫激浊正所以扬清。朕固不为已甚。但此非牵牛蹊田。夺牛罚重也。其知县李南晖。已给与知府恤荫。典史温模、前已敕部议恤。著加恩赏给知县职衔。仍著该部照知县例、议予恤荫。以示善善从长、赏延于世之意。朕办理庶政。务秉大公。其能死事者。必优予恤荫。恩及后嗣。而于遇贼恇怯。畏死幸生之徒。则不但本身重加惩治。并且罚及子孙。所以励名节而正官方。刑赏俱视其人之自取。至此案内逆回滋扰处所之各该地方官张廷桂等、或藉病玩延。或平时失察。各有应得之罪。然不如王慺之无耻偷生。并著军机大臣、会同刑部按律严审定议。以蔽其辜。将此通谕中外知之。　　

○是日、驻跸张三营行宫。　　

○戊午。谕据何裕城奏、请将现被水旱之卫辉府属汲县、新乡、获嘉三县。怀庆府属之修武县。开封府属之陈留县。并归德府属之商邱、宁陵、睢州、三州县。本年应徵粟米豆麦。缓至五十、五十一、两年。分年带徵等语。本年豫省卫辉、怀庆、开封等处。春夏被旱成灾。屡经降旨抚恤。归德等属。亦因漫口被淹。并谕令该抚加意抚恤。若按例徵输。民力未免拮据。著照所请。汲县、新乡、获嘉、修武、陈留、商邱、宁陵、睢州等八州县。本年应徵粟米共为一万一千二百八十五石零。豆一万五千八百五石零。又新乡、汲县、获嘉、修武、陈留、商邱、睢州等七州县。应徵麦一千五百二十石零。又汲县新乡、获嘉、修武、四县。截存蓟粮米六千二百八十五石零。俱缓至五十、五十一、两年。分年带徵。以纾民力。又、睢州等州县缓徵麦豆。请照例于不被灾州县应徵粟米内。照数改徵。又获嘉等县。缓徵苏粮内。有搭运天津北仓。及密云兵米。于不被灾各县截存蓟米内。派拨搭运。暨睢州未被灾西南二乡。照旧徵收之处。俱著照所请行。　　

○谕军机大臣等、朕于明年仲春临雍讲学。钜典攸关。衍圣公孔宪培。现虽持服。但系伊继高祖母之事。彼时早至百日。自应仍令赴京祇候陪祀。著传谕明兴。即告知孔宪培、令其届期到京。以襄盛典。　　

○是日、驻跸波罗河屯行宫。　　

○己未。谕曰。明兴奏、衍圣公孔宪培呈称。伊曾叔祖继汾、继涑、先于启圣林墓侧。营造虚坟。内置衣发齿甲。现欲将继高祖母徐氏。议葬于所修虚坟之内。窃思祖林乃奉敕建立。从无孔氏附葬之例。仰祈查奏施行等语。启圣王林。为至圣发祥之地。春秋官为致祭。徐氏以一妇人。且系衍圣公孔传铎、第三继室。岂容于墓侧违例营葬。不特于风水有碍。且揆之典制。亦断无此理孔宪培、于伊继高祖母营造虚圹时。虽未经阻止今既呈明更正。尚属可原。孔宪培、著免其议处。至孔继汾、孔继涑、身为圣裔。且曾登仕版。自应恪遵祖制。照例将伊母安葬。乃于徐氏营造虚坟。既不能奉阻于前。仍复固执于后。殊属非是。孔继汾、孔继涑、俱者交部严加议处。其虚坟著即铲平。　　

○谕军机大臣曰、特成额奏、连日审讯西洋四人。语言难办。讯之刘十七等供称张永信、曾言西洋人欲往西安。投焦姓、秦姓、诘以焦秦二姓。实在下落伊等俱称未晓西洋言语。不能确切指实。现飞咨广东抚臣选择通事。暨拘查蔡伯多禄、谢禄茂、解送来楚质讯。并密咨陕西抚臣。根查焦姓秦姓等语。前曾有旨、传谕特成额、令将盘获之西洋人四名。于讯取确供后。同取出之西洋经卷、及所画佛像等物。一并解京。现在案内人犯刘十七等。虽据拏获。而在逃之张永信、粤省之蔡伯多禄、谢禄茂等、及供出之西安焦秦二姓。俱未查拏到案。质讯明确。得其实在情节。著传谕特成额、如现在西洋四人。业经解送起程。即将案内有名人犯。拘提齐集。一并解京。若尚未起解。且暂留该省。俟人犯拏获齐全。审讯明确后。再行解京。不必拘泥前旨。将西洋人先行押解。以致案内情节。转不能水落石出也。至焦秦二姓。现据特成额奏、已密咨陕西抚臣根访查拏。该犯等曾否拏获。著传谕毕沅、即密饬所属查拏。并讯以汝等如果安分习教。尚在可原。何得招致西洋人往来内地。私传经教。务得确供具奏。再行解往楚省。归案办理。勿致要犯得以免脱。将此由五百里传谕特成额、并谕毕沅知之。　　

○以江西南赣镇总兵彭承尧、广东潮州镇总兵王集对调。　　

○是日、驻跸中关行宫。　　

○庚申。遣官祭历代帝王庙。　　

○遣官祭都城隍之神。　　

○贵州巡抚永保琉报、黄平、麻哈二州。湄潭瓮安、清平、天柱、婺川、五县、开垦额内田七十二亩有奇。额外由六十五亩有奇。又额外旱田二十四亩有奇。　　

○予故石峰堡出师阵亡、西安副都统宗室明善、祭葬如例。入祀昭忠祠。　　

○是日、驻跸避暑山庄。至丁卯皆如之。　　

○辛酉。谕、福州驻防正黄旗马甲岱隆阿。因奸戳毙人命。惧罪自缢一案。系常青到任以前。眉绶署理将军印务之时。彼时即应奏闻。乃于常青到后。始行办理具奏。眉绶于有将军地方。尚不能办事。山海关副都统。系专任地方。更不能胜任矣。所有山海关副都统员缺。著宝琳补授。此案眉绶并未专摺请罪。惟夹片入于常青摺内请罪。殊属错谬。不晓事体。眉绶著交部严加议处。　　

○壬戌。谕、本日召见新授兰州道英善。询悉亲老。难以迎养。著仍留御史之任。　　

○又谕、刑部堂官喀宁阿等、上年于审办福隆安家人富礼善一案。群怀观望。不能究出顶凶实情。因降为三品顶戴。并革职留任。以示惩儆。今福隆安业经身故。而本年刑部办理秋谳。尚为妥协。喀宁阿、胡季堂、穆精阿、姜晟、杜玉林、著加恩复还原品顶戴。塔琦、前在刑部所降顶戴。亦著一并复还。俱仍著带革职留任。　　

○谕军机大臣等、陕西学政温常绶、上年召见时。朕看其人尚诚实。该学政到任已及一年。毕沅、近在同省。其才具若何。自当深悉。福康安虽到任未久。该学政赴甘开考。会见时、亦可留心体察。著传谕祏安、毕沅、将温常绶是否堪胜外任之处。据实覆奏。寻毕沅奏、学臣温常绶。驻劄三原县。相距数十里。每逢考试往还。道经省会。屡次面晤。察其才具明白。心地朴诚。洵属堪膺外任。报闻。　　

○以兵部左侍郎纪昀。知武举。内阁学士朱圭、为武会试正考官。右庶子曹仁虎、为副考官。　　

○癸亥。上御依清旷。勾到秋审官犯、服制、及云南、贵州、情实罪犯。停决官犯七人。服制斩犯三十人。绞妇一口。云南斩犯一人。绞犯十人。贵州斩犯一人。绞犯七人。余五十三人、予勾。　　

○甲子。上御依清旷。勾到四川情实罪犯。停决斩犯十二人。绞犯十人。余一百六十一人、予勾。　　

○谕曰、宝琳、已补授山海关副都统。其天津镇总兵员缺。著王柄调。因伊父王进泰。年老。是以加恩将伊调补近京之缺。所遗福建建宁镇总兵员缺。著郑国卿补授。王柄尚在福建。未能即赴新任。宝琳著即赴山海关副都统之任。其天津镇员缺。著刘峨即拣员前往署理。　　

○谕军机大臣等、据福崧奏、雨旸情形一摺。内称晚禾定获丰收。晚禾尚在吐穗结实之时。即使晴雨得宜。亦祇当云可卜丰收。何得遽称为定获。词意颇露满足。又据奏、酌添钱塘江救生船只一摺。内称各该地方。竟有年久破坏未修。及水手并不常川在船守候救援者。水手既不在船。则历年工食。是否仍行给与。抑系作何冒销。该抚不应查参手。况此事总在地方官平日留心稽查。方收实效。福崧系浙省巡抚。整顿地方。是其专责。乃于救生船只一事。尚任其废弛若此。该抚所司何事。且水手既不守候救扰。即加倍增船。亦不过虚糜工费。其所请添设二只。自应如所请。但须实力妥办。朕向闻该抚高兴多事。今阅奏到之摺。于雨旸丰收。全无敬畏。意存自满。而地方船只。又忘乎其为巡抚任内应管之事。率意陈奏。惟思以空言畅论。即此亦足见其高兴之一端。封疆大臣。虽夙称历练老成者。尚当时时谨凛自持。庶几无过。福崧以少年新进。因其前在甘省办事。尚属明白奋勉。是以加恩用为巡抚。乃遽尔志足意满。其何以称封圻重寄。福崧著传旨严行申饬。嗣后该抚务宜速改前习。倍加小心。若再不知改悔。高兴妄行。倘稍贻误地方。则其获戾必重。恐不能承受朕恩矣。
  </div>
  <div class="pagination">
   <a href="清实录乾隆朝实录_page1559.html">
    上一页
   </a>
   <span>
    ...
   </span>
   <a href="清实录乾隆朝实录_page1555.html">
    1555
   </a>
   <a href="清实录乾隆朝实录_page1556.html">
    1556
   </a>
   <a href="清实录乾隆朝实录_page1557.html">
    1557
   </a>
   <a href="清实录乾隆朝实录_page1558.html">
    1558
   </a>
   <a href="清实录乾隆朝实录_page1559.html">
    1559
   </a>
   <span class="current-page">
    1560
   </span>
   <a href="清实录乾隆朝实录_page1561.html">
    1561
   </a>
   <a href="清实录乾隆朝实录_page1562.html">
    1562
   </a>
   <a href="清实录乾隆朝实录_page1563.html">
    1563
   </a>
   <a href="清实录乾隆朝实录_page1564.html">
    1564
   </a>
   <a href="清实录乾隆朝实录_page1565.html">
    1565
   </a>
   <span>
    ...
   </span>
   <a href="清实录乾隆朝实录_page1561.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
