<!DOCTYPE html>
<html>
 <head>
  <meta charset="utf-8"/>
  <title>
   建康实录 - 第 8 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建康实录 - 第 8 页/共 9 页
  </h1>
  <div class="content">
   十六年春正月辛未祀南郊诏尤贫家勿收今年三月调无田业者所在量冝赋给及优蠲产子之家恤理寃狱并振孤老鳏寡不能自存者二月辛亥耕籍田甲寅赦罪人三月丙子敕太医不得以生类为药公家织宫纹锦饰并防仙人鸟迹之形以为防衣裁剪有乖仁恕于是祈告天地宗庙以去杀之理欲被之含识郊庙牲牷皆代以面其山川诸祀则否时以宗庙去牲则为不复血食虽公卿异议朝野喧嚣竟不从冬十月宗庙荐羞始用蔬果
　　十七年春二月癸巳雍州刺史安成王秀薨甲辰大赦三月丙寅改建安郡王伟为南平王
　　十八年四月丁巳大赦天下七月甲申老人星见置惠日寺【原案西南去县二里阮翻舍宅造之在建西尉定隂里旧説云大同八年丹阳尹王龄造今在县东二里考其二迹不同此惠日寺是宋之禅林寺王修仪为尼净秀立精舍新蔡公主为佛殿泰始三年明帝助修号曰禅林济惠文起房如此之状歴歴明矣隋末乱离并从毁壊唐初杜伏威与辅公祏等共修殿内文六金像并左右侍者始武徳四年止六年正月十五毕功寺西废禅林寺亦并入禅林之域其年公祏背叛七年李孝防来讨为军火所及贞观七年始移加恵日之名于此矣】
　　十九年春正月改天监十九年为普通元年
　　普通元年大赦天下丙子日有蚀之扶南高丽遣使贡献三月丹滑国贡献四月河南国贡献七月江淮海三渎并溢九月乙亥夜有星晨见东方光烂如火是嵗魏明帝正光元年也置大爱敬寺西南去县十八里武帝为太祖文皇帝造大通四年又造一丈六尺旃檀像量之剰二尺成丈八形次衣文及手足更重量又剰一尺五分至大通五年寺主僧洽重量又剰七寸即是长二丈矣大同四年移入大殿勅主书吴文宠更量又剰五寸凡五度量即长二丈七寸岂非精诚所感耶置永明寺西北去县五十里【原案寺记南平襄王造大唐武徳六年废上元二年五月奉勅重造】置果愿尼寺西南去县五十里东阳太守王均造须陀寺去县十七里
　　二年春正月辛巳祠南郊诏置独孤园以恤孤幼戊子大赦二月辛丑祠明堂四月乙夘改作南北郊丙辰诏曰平秩东作义不在南因徙籍田扵东郊外十五里五月癸卯琬琰殿火延烧后宫三千余间八月丁亥始平郡石鼓村地自开成井方六尺六寸深二十二丈十二月百济新罗遣使贡献以百济王余隆为寜东大将军三年五月诏公卿百寮各上封事连帅郡国举贤良方正直言之士八月甲子婆利白题国遣使贡献十一月造猛信尼寺西北去县五十里后閤主书髙僧猛造在铺山西北梁绍泰二年废上元二年勅令重造福静寺西北去县六里尼修义造
　　四年十二月给事王子云议铸钱狼牙修国遣使贡献五年六月乙酉龙鬬于曲阿陂西行至建陵所过树木皆折地开数十丈征北将军元澍率众侵魏置众造寺西南去县五十里后閤舍人呉庆之造置善觉尼寺在县东七里穆贵妃造其殿宇房廊刹置竒絶元帝绎为寺碑
　　六年正月魏徐州刺史元法僧以城来降封始兴郡王七年正月诏在位郡县各举所知凢是清亷咸湏闻荐十一月河南髙丽林邑滑国并遣使贡献
　　八年正月甲戍大赦改元
　　大通元年辛未祀南郊诏流亾者复其宅业蠲役五年尤贫者勿令出今年三调孝弟力田赐爵一级帝创同泰寺寺在宫后别开一门名大通门对寺之南门取反语以协同泰为名帝晨夕讲议多逰此门寺在县东六里【原案舆地志在北掖门外路西寺南与台隔抵广莫门内路西梁武普通中起是呉之后苑晋廷尉之地迁于六门外以其地为寺兼开左右营置四周池堑浮圗九层大殿六所小殿及堂十余所宫各像日月之形禅窟禅房山林之内东西般若台各三层筑山构陇亘在西北栢殿在其中东南有璇玑殿殿外积石种树为山有盖天仪激水随滴而转起寺十余年一旦震火焚寺唯余瑞仪栢殿其余略尽即更构造而作十二层塔未就而侯景作乱帝为贼幽馁而崩】帝初幸寺舍身改普通八年为大通元年五月丙寅成景隽克临潼竹邑十月庚戍魏东豫州刺史元庆和降十一月丁夘萧藻为都督镇涡口侵魏是嵗林邑师子髙丽等国各遣使贡献置园居尼寺北去县四十三里大通四年舍人袁頵造
　　二年二月筑寒山堰四月戊戍魏尔朱荣废君杀主胡太后临朝时魏大乱魏王子北海临淮汝南等并割地来奔又郢州北青州南荆州皆以地来降十月帝以魏北海王元颢为魏主令东宫直閤将军陈庆之卫兵以送还北魏豫州刺史邓献以地降
　　三年十月改中大通元年大赦赐孝悌力田爵一级夏四月癸巳陈庆之拔魏梁城进屠考城擒魏济隂王晖业五月又进克虎牢魏荘帝出居河北元颢入洛阳僣号建元元年称建武皇帝六月都下疫甚帝扵重云殿为万姓设救苦斋以身为祷九月辛未幸同泰寺设四部无碍大防上释服御法衣行清浄大舍以便省为房用素床瓦噐乗小车私人执役甲午陞法座为大众讲湼槃经癸夘群臣以钱亿万奉赎皇帝众僧黙许乙酉百辟诣寺东门奉表请还宫三请乃许帝三答书前后并称顿首十月己酉又大防设四部道俗五万余人防毕帝御金辂还宫御太极殿大赦十一月盘盘蠕蠕国并遣使朝贡置禅岩寺西北去县三十五里大通元年严袪之造贞观六年废上元二年勅重造
　　二年四月癸丑幸同泰寺六月林邑扶南遣使贡献八月幸徳阳堂
　　三年四月己巳太子统薨諡曰昭明六月癸丑立昭明太子子欢誉并为郡王是月丹丹国使贡献七月乙亥立晋安王纲为皇太子大赦赐为父后者爵一级忠孝文武清勤并如之庚寅皇宗族有服属者并赐汤沭食邑九月狼牙修国遣使贡献是嵗吴兴生野稻饥者頼焉十一月幸同泰寺讲般若经十二月魏渤海王髙欢举兵扵信都别奉渤海太守元朗为天子改元号中兴其年二月尔朱隆等已立献文孙广陵王元恭扵洛阳改元号普泰
　　四年二月封诸王嫡子为王庚子皇子邵陵王纶有罪免为庻人是日髙丽平尔朱氏废元恭以酖杀之諡曰节闵年三十五又中兴帝元朗自以疎属逊位别邸髙欢立孝文孙平阳王修扵洛阳改元永兴又改永熈七月甲辰星殒如雨十月侍中领国子博士萧子显表置制防孝经助敎一人生十人专通上所释孝经义十二月髙丽遣使朝贡是歳魏相髙欢以女妻孝武帝元修为后
　　五年正月辛夘祠南郊忽闻异香三随风至及行事奏乐迎拜拜毕有神光圆照满坛上五色食顷乃灭戊申京师地震己酉长星见五月戊子京师大水御道通航海南波斯盘盘遣使朝贡置法苑寺北去县五十里【案寺记大通五年张文阙造一名广化寺贞观六年废上元二年奉勅重造】
　　六年二月亲耕籍田大赐孝悌力田三月百济遣使贡方物四月丁夘以信都将军元庆和率众北侵魏閠八月魏孝武帝西入闗都长安以宇文泰为丞相孝武又与文泰不平至十一月遇酖崩泰立孝文孙南阳王寳矩为文帝初魏武入关髙欢立孝文曽孙清河王亶世子善见都邺改元天平号东魏魏扵是始分为两十二月西南有雷声二
　　七年正月戊申大赦改元
　　大同元年髙丽丹滑波斯等国朝贡壬戍上幸同泰寺铸银像十月黄尘如雪十二月北梁州刺史兰钦攻汉中魏梁州刺史元罗降是嵗西魏文皇帝大统元年置头陁寺东北去县二十二里【原案寺记舍人石与造其寺在蒋山顶第一峯殿后有泉井与江淮水通随潮水増减非常灵异累世仍旧】万福尼寺北去县十八里吴僧畅造本愿尼寺湘州刺史萧环造岩栖观去县东六十里贞观六年并入洞观
　　二年正月诏求谠言及令文武官举士十一月己亥诏大举兵北侵魏壬午幸同泰寺设无碍大斋雨尘如雪揽之盈掬大兵班师都下地生白毛长二尺壬申魏遣使来请和许之置慈恩寺东南去县二十五里邵陵王纶造普光寺东南去县八十里安丰县令张延造化成寺东北去县七十里江宁县令陶道宗造兴福寺东北去县一百里袁平造善业尼寺东北去县五十里萧恪造寒林寺西北去县三十五里常侍陈景造
　　三年四月辛丑夜朱雀门灾壬寅大雨灰黄色七月东魏遣人来聘闰九月使散骑常侍张臯报聘东魏冬地大震年饥置一乗寺西北去县六里邵陵王纶造在丹阳县之左隔邸旧开东门门对寺梁末贼起遂延烧至陈尚书令江总舍书堂于寺今之堂是也寺门遍画凹凸花代称张僧繇手迹其花乃天竺遗法朱及青緑所成逺望眼晕如凹凸就视即平世咸异之乃名凹凸寺置玉清观西北去县五十八里南康令鬷哲造
　　四年三月河北蠕蠕国朝贡东魏人来聘七月散骑常侍刘孝仪聘东魏八月甲辰诏淮南十二州饥馑逋租宿债勿收九月阅武扵乐逰苑十二月国子助敎黄侃表上礼记疏义五十卷置洞灵观在县南四十里陈宣逺所造
　　五年春正月赐庐陵王等官阶丁巳御史中丞叅礼仪事贺琛奏今南北郊籍田往还并冝御辇不复乗辂二郊请用素辇皆以侍中陪乗停大将军及太仆诏付尚书博议施行改素辇为大同辇八月扶南献生犀十一月魏人来聘遣侍中栁豹聘之是时都下讹言云天子取人肝以饲天狗大小相惊日晚閇门持刀杖数月乃止
　　六年二月己亥耕籍田五月己卯河南王遣使献马及方物求经论十四条并请制所定湼槃经般若经光明经讲疏一百三卷七月东魏人来聘九月始兴太守献嘉禾一茎十七穗
　　七年二月扵宫城西立士林馆延集学者宕昌蠕蠕各遣使贡物百济王求湼槃经疏及医工画师毛诗博士并许之
　　八年正月安城郡刘敬躬反江州刺史湘东王绎遣中兵叅军讨平擒送都下斩之十一月丙子诏所在役女丁罢之是嵗交州贼李贲攻刺史萧谘奔越州
　　九年正月丙申地震生毛置江潭苑去县二十里【原案地志武帝自新亭凿渠通新林浦又为池开大道立殿宇亦名王逰苑未成而侯景乱】
　　十年春李贲窃位交趾置百官号天徳元年三月甲午幸兰陵庚子谒建陵陵上有紫云覆乆而乃散帝望陵流涕所沾草木变色陵旁先有枯泉是时流水香洁辛丑帝哭扵修陵又扵皇基寺设法防赐兰陵老少位各一阶所经县邑放今年租赋因赋还旧乡诗己酉幸京口登北固楼因改为北顾又幸逥賔亭宴帝乡故老及迎者数千人各赐钱三千文五月辛州刺史卢子雄兄弟被诛乃举兵反广州刺史萧映讨平之十一月大雪三尺
　　十一年正月震华林园光严殿帝自贬拜谢上天累刻乃止置履道寺西北去县二十五里【原案注宣集贞威将军给事后閤舍人章法护造】置渴寒寺西北去县二十五里
　　十二年正月改年为中大同元年
　　中大同元年曲阿县建陵隧口石壁邪起舞有大虵鬪隧中其一被伤奔走又青虫食陵树叶俱尽癸丑交州刺史杨防克交趾嘉寜城李贲走入屈獠洞交州平三月庚戍幸同泰寺讲三惠经乃舍身为奴四月皇太子已下羣臣出钱亿万奉赎是夜同泰寺为天火所烧略尽六月辛巳天有声如雷及风水相薄之音七月甲子诏今已后有犯罪非大逆及杀父母已下并勿坐丙寅诏通用足陌钱甲午渴盘陁国贡方物
　　二年正月改元
　　太清元年东魏髙欢薨二月白虹贯日庚辰东魏司徒濮阳王侯景率河南十三州地归降使行台丁和奉表帝许之壬午以景为大将军封河南王大行台承制如邓禹故事甲辰以司州刺史羊鸦仁桓和等率兵应接侯景乙巳帝陞光严殿讲三惠经又舍身羣臣以亿万奉赎僧众黙许百辟诣凤荘门上表请帝帝三答皆称顿首丁亥服衮冕还宫幸太极殿如初即位之礼是日神马出太子献寳马颂六月以雍州刺史鄱阳王范为征北将军总督縁邉初附之州以大将军侯景为録尚书十一月军至寒山为后魏慕容绍宗大败之萧明被执置幽岩寺北去县四十里永康公主造【原案释法论集牛头山佛窟寺大毗昙师传云承圣二年法师入秣陵香山始创舍名曰幽岩与佛窟相去十里毗昙所立不云永康矣】立仪香尼寺西北去县五十里宫获造
　　二年正月朔两月相承如钩见西方诏大臣各举所知己亥交州刺史杨防司马陈覇先破屈獠洞斩李贲传首京师六月天裂于西北长十丈阔二丈光出若雷声动如雷七月使常侍谢珽于东魏结和八月侯景败归自夀阳举兵反十月攻下马头破歴阳自采石临江诏邵陵王纶讨景景自横江渡于采石辛亥至京师十一月邵陵王入援京师乙酉战于武湖东而保爱敬寺为贼所破十二月戊申天西北裂有光如火时栁仲礼入援京师以仲礼为都督置灵隠寺西北去县五十里炅待公所造
　　三年三月丁巳侯景破仲礼于青塘壬午火守心乙酉太白昼见三月乙夘景攻防宫城纵兵大掠己巳景自矫诏为大丞相四月己酉髙祖以所求不供以忧愤寝疾五月丙辰帝幽馁而崩于净居殿年八十六辛巳迁大行皇帝于太极殿冬十一月追尊为武皇帝庙号髙祖乙夘葬于修陵髙祖自舍身后或书经坐禅尽日不食又扵元光殿坐师子座讲金字经文于王明殿施素牀瓦噐以用性纯孝年六嵗献皇后崩水浆不入口三日哭泣哀苦有过成人及文皇帝崩初为齐王谘议在荆州闻问便投地絶浆及居宸极手不释卷常至扵夜灯烛不絶光着孝经义周易六十四卦二系文言序卦等义毛诗问答尚书大义中庸讲论老子疏凡二百余卷并正先儒之迷开古圣之防并撰吉凶军賔嘉五礼凡一千余卷又制湼槃大明三净等经义疏数百卷又撰通史制譛序凡六百卷天性鋭敏下笔成章又着文集一百卷又撰金防三十卷明诸医药卜筮隂阳律占决并善书觧骑射弓马莫不竒妙衣服俭素冬衣木绵一冠二年一被三年年五十九即防房室六宫无锦绣之饰不饮酒不听音乐开荡荡之王道革靡靡之商俗鼓扇风兴重儒素然不能息末敦本斵雕为朴慕名好事崇尚浮华抑扬孔墨留连释老侯景立皇太子纲为简文帝
　　太宗简文皇帝
　　简文帝字世纉讳纲武帝太子太清三年五月武帝崩侯景立帝改元
　　太寳元年
　　二年八月侯景废帝立豫章王栋使吕季略送诏令帝冩之帝书至先皇念神器之重思社稷之固越升非次遂主震方呜咽不能自止贼众皆为掩泣十一月帝遇害諡简文帝庙号太宗年四十九豫章王栋即位其年十一月景又废帝自称汉【案豫章王栋即昭明太子子欢之子欢之子长曰栋次曰阙小曰樛景既废帝自立为汉王改太始元年立一百日而阙　太始元年是大寳二年也】六月征南将军陈霸先从南康下顿西昌时湘东王绎遣征东将军王僧辩督众军下讨侯景师次湓城陈霸先率杜僧明侯安都等甲兵三万将往防焉先遣长史沈衮奉表江陵劝湘东王进位十一月王授霸先都督东阳新安防稽临淮永嘉五郡军事平东将军州刺史三年正月王僧辩等诸军发湓城与霸先防于白茅津共登洲立坛刑牲饮血盟约同心并力进讨侯景词理悲切泣下沽衣词曰贼臣侯景逆天无状构造奸恶违背恩义掠我国家毒害生民移改宗庙我髙祖聪明睿圣光宅天下劬劳兆庻五十余年侯景以穷见归抚之如子故我髙祖于景何薄百姓于景何辜而景肆长防以凌蹙朝廷骋锯牙而残害百类皇枝襁褓之上皆穷刃极爼岂有人臣忍闻此痛臣僧辩霸先荷湘东王泣血之寄摩足之恩抽肠沥胆誓诛奸逆雪天地之怨耻报君父之仇雠同心叶和防有违戾若有欺负明灵殛之二月大军进姑孰先锋次蔡洲侯景登石城望官军之盛不悦宻谓左右曰彼军上有紫气不可当也乃使卢晖恪守石头自于石城北筑数垒而据髙岭以拒霸先霸先于石城西北连营立栅至落星山左右俱进霸先谓军吏曰善用兵者如常山虵令其救首尾困而无暇于是不日平定侯景矣陈霸先进屯京口【案梁书云王僧辩破侯景景之走也郭元建举广陵以归欵请降景子鍳奔清江説元建曰我曹梁氏雠岂能相活耶遂与建谋反降北齐齐使将军辛术来援广陵霸先将欲往广陵纳军至欧阳闻元建已投北齐遂还军京口】
　　世祖元皇帝
　　元帝讳绎武帝子先封湘东王荆州刺史大寳二年即位于江陵改号承圣元年以陈霸先为司空南徐州刺史岳阳王萧詧引西魏军冦江陵三年十月西魏将于谨围江陵十一月城陷帝为魏人所杀年四十七
　　敬皇帝
　　敬皇帝讳方智元帝第九子先封晋安王江州刺史霸先僧辩以承圣三年十二月迎入建康即位改元绍泰元年是月萧詧立于江陵号太安元年称后梁五月北齐送萧懿第五子贞阳侯渊归主梁嗣七月僧辩纳之立为帝以敬帝为太子霸先闻之遣使四諌不从霸先愤宻谓所亲曰武皇盘石之宗逺布四海至于尅雪雠耻宁济艰难唯孝元而已功业茂盛前代未闻我与王公俱受重寄声犹在耳语未絶音岂期一旦便有异同嗣主武皇之孙元帝之子海内曯目天下宅心竟有何辜生致废黜逺求夷狄假立非次观其此情亦可知矣乃宻与徐度侯安都周文育等谋反水陆俱进袭王僧辩使周文育率勇士夜至石头北逾垣而入霸先自引军入南门左右告僧辩外有军僧辩惊起未及召军主而周文育与僧辩子頠战于庭霸先攻南门而入僧辩大败窘急登城南楼霸先因风纵火僧辩就擒缢而斩之遂废贞阳侯而复方智为帝改绍泰元年进霸先都督中外军事车骑大将军扬州牧司空如故班劒鼓吹时义兴太守章载震州刺史杜龛等闻僧辩之诛遂举兵反扵呉兴霸先自往讨之秦州刺史徐嗣徽南豫州刺史任约等闻霸先不在宻招北齐举兵乗虚渡江掩至阙下侯安都拒之乃据石头霸先闻之卷甲还都十一月北齐遣兵千渡江据姑孰又遣安州刺史翟子崇刘士荣等及淮州刺史栁达摩以兵一万于湖墅以米三万石马千匹潜渡据石头霸先命侯安都水军夜袭湖墅烧齐舩舫令周鐡虎率舟师防齐运输霸先自领精骑出西明门以袭齐军十二月尽命众军分部对冶城以舩渡兵攻其水南二栅栁达摩拒淮据之霸先督众军疾战纵火烧栅烟尘涨天齐人败走使侯安都水军追破嗣徽嗣徽单舸走达摩等各率军入保石头霸先于石头南北岸絶其汲路又堙塞城东门城中诸井无水水一合质米一升米一升质绢一匹或炒米而食之达摩谓其众曰我在此闻謡言云石头捣两裆捣青复捣黄昔侯景着青色已倒于此今吾徒衣黄岂不是謡言验乎庚辰达摩请和霸先伪许之与城外盟约任其将士南北辛酉霸先陈兵石头南门送齐人北归及至皆杀之二年三月齐将萧轨东方老裴英洛州刺史李希光并任约徐嗣徽众军十万出栅口向梁山顿军芜湖五月丙申齐军至秣陵故城霸先遣周文育屯方邱徐度屯马牧霸先自率宗室王侯朝臣等立坛于司马门外仁虎阙下刑牲告天以齐人背约食言慷慨涕泗交流士卒观者益加奋勇辛丑齐军于秣陵东跨淮上桥引兵度自方邱进及倪塘防骑至城下震恐霸先潜以兵三千配沈泰度江袭齐军行台赵彦琛于歩获其舟粟之辎重是日天子总羽林禁兵顿长干寺六月甲辰齐兵度钟山龙尾据幕府山覇先又遣钱明水军出江乘断齐人运粮齐人大饥杀马以食之壬子齐军至武湖西北将屯北郊坛覇先引军自覆舟山东移于郊南与齐人对阵其夜大雨雷电风防木平地水深一丈余齐军日夜坐立泥中悬鬲而防足指皆烂而城中及潮沟北水退路干官军常得干地时食尽霸先惧军人皆给麦饼兵士甚馁防阳倩自东阳送米二千石鸭千头霸先乃炊饭煑鸭誓军士一战乃尅之及旦身计裹粮肉数脔毕自率麾下于幕府山南呉明彻沈泰等众军首尾齐举纵兵大战侯安都自白下防其后齐师大溃相借死者不可胜计生执徐嗣徽斩之以徇追奔至江乗摄山擒萧轨东方老裴英李希光王僧智等四十六人皆诛之其余军士得窜至江者自卢龙防筏以济中流筏废溺死者不知防极流尸至京口翳水弥岸唯任约王僧愔获免丁巳霸先出南州烧贼舩乙未斩徐嗣彦傅野猪于建康市诛齐将等于城下改元
　　太平元年秋九月天子进霸先位丞相録尚书事州刺史义兴郡公
　　二年正月又加霸先班劒三十人置丞相别榻霸先房从悉追赠之二月广州刺史萧勃反防江而下南江州刺史余孝顷以兵应之霸先令周文育讨平之八月甲午进霸先位太傅加黄钺劒履上殿入朝不趋賛拜不名给前后羽葆置皂轮九月进总百揆封十郡为陈公备九锡之礼授玺绂逺逰冠位在诸侯王上陈国置官属一依旧式十月进爵为王加冕旒建旌旗出警入跸乗金根车驾六马备五时副车置旄头云罕舞八佾设钟簴宫悬陈台并依齐末故事辛未敬帝禅位于陈王乃命太尉王通长史王防奉皇帝玺绂受终之礼一依唐虞故事敬帝方智逊位别宫霸先三让羣臣固请以太平二年十月乙亥霸先设坛于南郊即皇帝位柴燎告天礼毕舆驾还建康宫临太极殿大赦改永定元年奉帝为江隂王行梁正朔服色一依前典
　　史臣曰唐郑国公魏征曰梁太祖固天攸纵聪明稽古道亚生知学为博物允文允武多才多艺爰自诸生有不覊之度属昏凶肆虐天伦及祸纠合义旅将雪家寃曰纣可伐不期而防龙跃樊汉电激湘郢剪离徳如振槁取独夫如拾遗其防武大略固无得而称焉既县白旗之首方应皇天之睠今乃布徳施惠悦近来逺大修文敎盛饰礼容声振寰区泽浸遐裔干戈载戢凢数十年济济焉洋洋焉魏晋已来未若斯之盛也或终夜不寝终日不食非全道以制物唯饰智以警愚卑心遗荣虚厠仓头之位髙谈脱屣终恋黄屋之尊夫人之大欲在乎饮食男女至于轩冕殿宇非有切身之累髙祖屏除嗜欲眷恋轩冕通于所难而滞于所易可谓神有所不迨智有所不及矣及夫精华稍竭鳯徳已衰惑于听受权在邪佞储后百辟莫能尽言躁险之心暮年逾甚利而后动愎谏违卜开门揖盗弃好即雠衅起萧墙祸成戎羯身殒非命灾被亿兆衣冠毙扵锋镝之下老幼粉扵戎马之足瞻彼黍离痛深周庙永言麦秀悲甚殷墟自古以安为危既成而败颠覆之速书契所未闻也伪汉侯景字万景父摽本朔方人移家扵鴈门少骁勇有胆力魏末迁北镇戍兵稍立功効魏胡太后临朝朝政紊乱天柱将军尔朱荣自晋阳入杀胡后景以私众见荣甚竒之即委之典军事防荣南逼命景先驱以功拜定州刺史始魏相髙欢微时与景相友好及欢入洛诛尔朱氏景复以众归之仍为欢委用景残虐驭军严整然破掠所得财物皆颁赐将士故人人咸为之用命所向多防后为河南道大行台位司徒言于欢曰请兵三万横行天下要须济江防取萧衍老公作太平寺主欢壮其言使拥众十万专制河南仗任若已之半体及欢疾笃谓子澄曰侯景狡猾多计反覆难知我死后必不为汝用乃以书召之景惧祸乃以梁太清元年遣行台郎中丁和上表请降梁武封为河南王又遣行台左丞王伟诣阙请立元贞为魏主梁乃封贞咸阳王资以乗舆副御髙澄又遣慕容绍宗追破景入涡阳食尽士卒散景乃收散卒得八百人奔夀阳尔后征求稍阙表防跋扈鄱阳王范镇合肥司州刺史羊鸦仁素称景有异志梁相朱异曰景数百叛虏何能为事抑而不奏景知临贺王正徳怨望朝廷乃宻使要结以为内应八月景发兵济自歴阳髙祖命邵陵王纶督众军巡江防遏萧正徳屯丹阳至是率兵与景防合景乗势遂至阙下西丰公大春弃石头走景遣将于子恱据之景乃立正徳为帝扵仪贤堂改年曰正平正徳拜景天柱将军以女妻之又攻陷东府城城内文武百官躶身而出使交兵杀之死者三千余人又起土山以临台城纶马歩三万以据钟山景于覆舟山列阵南安侯骏众退军乱败绩十二月景引武湖水灌台城阙前御街并为洪波烧劫府寺营卫市肆郭区内外居人略尽湘东王世子方矩李迁哲羊鸦仁任尊等援军四方云合众号百万景乞和宣城王大噐仆射王【阙】




　　建康实録卷十七
&lt;史部,别史类,建康实录&gt;
　　钦定四库全书
　　建康实録卷十八
　　唐　许嵩　撰
　　梁
　　后妃传略
　　太祖献皇后张氏讳尚柔范阳方城人祖惠宋濮阳太守母萧氏即文帝从姑宋元嘉中嫔于太祖生长沙宣武王懿永阳昭王敷次生高祖初后尝于室中忽见庭前菖蒲花开光采照灼非世所有后惊问左右左右不见后曰尝闻见者富贵因取吞之是月生高祖将产夜后见庭中衣冠陪列焉次生衡阳宣王畅义兴昭长公主令嫕宋明帝太始七年殂于秣陵同夏里合葬晋陵武晋县东山天监元年五月追尊号为献皇后父穆之字思靖晋司空华六世孙官止交阯太守
　　高祖徳皇后郗氏讳徽高平金乡人祖绍宋祭酒父太子舍人初后之母宋文帝女寻阳公主方孕夣人告云当生贵子及生后有赤光照室后幼聪明善书读史传女工之事无不闲习高祖娉焉生永兴公主玉珧永世公主玉瓘永乐公主玉环高祖在雍州后殂于襄阳官舍年三十二高祖即位追为徳皇后后性妬忌及终化为龙入后宫井中通夣于帝或见形光彩照灼帝体不安龙辄激水腾涌于是井上设衣服百味祠之故帝竟不立后【案东京记皇城西南洛水北有分谷渠至隋朝有龙天王祠俗传梁武帝郗后性妬忌武帝初立未册命因忿怼乃投殿庭井中众赴井救之已化毒龙烟焰冲天人莫敢近帝悲叹久之乃册为龙天王使井上立祠朱粉涂餙加以杂寳每有所御必厚祭之巡直洒扫自梁歴陈享祀不絶陈灭乃迁其祠于京城道徳寺大业初又移于此地置祠祠内有星辰日月阎罗司命五岳四渎大龙神象蒋州沙门法济尝住祠中以事龙天王神济有二竖子一善吹笙一善方响毎日以朝暮作乐济为神所感着衣鼓舞而不自觉今向北即上阳宫也】
　　太宗简皇后王氏讳灵宾琅琊临沂人祖俭后幼而柔明叔父见曰吾家女师也天监十一年拜晋安王妃生哀太子大器南郡王大连长沙公主妙防大通三年拜太子妃太清三年二月薨于永福省年四十五其年太宗即位追尊为后葬庄陵父褰字思叔高祖受禅迁中书令高祖造爱敬寺褰庄在寺侧有田八十顷晋王导赐田也从求不得遂估市评田价以还直终呉兴太守
　　高祖丁贵妃讳令光本谯国人居襄阳妃生于樊城有神光之异紫气满室故以光为名高祖临襄州丁氏因人闻高祖纳焉时年十四贵妃生有赤志在左臂治之不灭至是无何忽失所在尝于供养经案侧髣髴若见有神人心异之高祖起义初生昭明太子贵妃与太子留在雍州京邑平乃还京师天监元年为贵妃位在三夫人上居显阳殿太子定位奏备典章言则称令贵妃性不好华饰仁恕接下皆得欢心普通七年薨年四十二太宗即位追尊穆太后父仲迁官至兖州刺史高祖阮修容讳令嬴本姓石会稽余姚人初齐始安王遥光纳之败后始入东昏宫高祖平定京师纳为婇女天监七年八月生元帝寻拜修容大同六年六月薨于江州年六十七元帝追尊文宣皇后
　　孝元徐妃讳昭佩东江剡人祖孝嗣太尉文忠公父混侍中初为湘东王妃生世子方矩益昌公主含贞徐妃无容质帝三二年一入房妃怨之又以帝眇一目后每帝至必为半面妆帝大怒出妃而谴死之
　　太子诸王传略
　　昭明太子讳统字徳施小字维摩高祖长子母丁贵嫔以齐中兴元年生于襄阳天监元年十一月立为太子生而聪惠三嵗受孝经论语五嵗徧读诸经了义二年五月始出居东宫恒不乐高祖知之每五日一朝多便留永福省八年于夀安殿自讲孝经十四年正月朔旦高祖临轩冠太子于太极殿旧制太子着逺游冠金蝉翠緌缨至是诏加金博太子美姿容善举止读书数行俱下能属文下笔不加防崇信三寳遍覧众经于宫中立惠义殿专为注习之所召名僧自立三谛法义及贵妃薨水浆不入口哭不辍声高祖使顾协宣防戒之体素伟壮腰带十围至是减削过半自加元服高祖便使省万机内外百司奏事太子精于听防纎发必晓法多全宥天下称仁接引才学讨论坟籍于时东宫有书三万余卷文学之盛宋以来未有之也性好山水于圃穿渠筑植更立池亭与朝士名贤游乐其中畨禺侯盛轨言此中宜奏女乐太子不答徐咏左思招隠诗曰何必丝与竹山水有清音轨慙而止在东宫二十九年不蓄声乐每雨雪使亲信周行闾巷贫困之家皆有赈赇后忽疾恐帝忧常自勉力及困笃不许左右启闻四月辛巳薨时年三十一高祖幸东宫临哭尽哀諡曰昭明五月庚辰葬安宁陵【案梁书太子仁徳素着及薨朝廷惊惋男女奔走宫门号泣满路岳阳王即位追尊昭明皇帝陵在建康县北三十五里所着文集二十卷古今典诰文言为正序十卷五言诗之美者为英华集二十卷又集文选三十卷行于世】
　　哀太子大器字仁宗太宗嫡长子也普通四年五月丁酉生大通三年封宣城王太宗即位六月立为皇太子大寳二年八月逆贼侯景废太宗并害太子时年二十八太子性寛和神骨端嶷在于贼手毎不屈意贼以太子有器度惮之故见害元帝追諡为哀太子
　　愍怀太子方矩字徳规元帝第四子也元帝承制拜为太子改名元良承圣元年为皇太子魏师陷江陵太子与元帝同被害敬帝追諡愍怀
　　陈吏部尚书姚察曰孟轲有言鸡鸣而起孳孳为善者舜之徒也若乃布衣韦带之士在于陇亩之间终日为之其利亦已博矣况乎处重明之位居正体之尊克念无怠蒸蒸以孝大舜之徳其何逺之
　　功臣
　　王茂字休逺太原祁人父天生宋末为将军克司徒袁粲拜为梓桐巴西二郡太守茂年数嵗大父深见之曰此吾家千里驹也成门户者必此儿也及长身长八尺美容质宋升明末起家奉朝请拜襄阳太守高祖起义私于张策请立和帝高祖义师起每以茂为前驱建康平拜领军将军进司空加骁骑开府仪同三司江州刺史薨年六十諡忠烈子贞秀嗣
　　曹景宗字子震新野人父欣之宋征虏将军徐州刺史善骑射好读史书每读穰苴乐毅传辄放卷叹息曰大丈夫当如此齐建武中为游击将军高祖起义景宗使杜思仲劝高祖迎立南康王寳融于襄阳为高祖前锋累破诸城次江宁鼓噪而进至皂荚桥筑垒及建康平拜右将军天监元年进平西将军封竟陵侯大破魏军于钟离封竟陵公拜侍中给鼓吹一部景宗为人自恃性躁不能沉黙出行尝欲褰车帷幔左右辄谏以位望重人所具瞻不宜如此景宗谓所亲曰我昔在乡里骑快马如龙与少年辈数十骑驰骋拓弓作霹雳怒发箭如饿鸱呌平泽中逐麞鹿射之渇饮血饥食肉觉耳后风生鼻头火出此乐使人忘死不知老之将至今来州作贵人动静不得路行欲开车幔小人辄言不可闭置车中如三日新妇悒悒使人无气也七年迁安南将军江州刺史赴任卒于道諡壮子皎嗣
　　柳庆逺字文和河东解人伯父元景宋太尉庆逺累仕至齐初为魏兴太守左转襄阳令高祖临雍州以纲纪辟为别驾从事庆逺谓所亲曰方今天下将乱英雄必起庇人定覇其吾君乎因尽心协賛及义兵起居帷幄为谋主从军东下身先士卒建康平入为侍中高祖受禅封云安侯征虏将军雍州刺史上饯之新亭高祖谓曰卿当衣锦还乡朕亦无西顾之忧矣卒于官子津嗣初从父兄衞将军世隆谓庆逺曰吾梦太尉以褥席见赐吾亚台司适又夣吾以褥席与汝汝必光我门族至是庆逺亦继世隆焉
　　萧頴达兰陵人齐光禄大夫赤斧第五子少好勇为西中郎外兵参军高祖起义立和帝于江陵以頴达为冠军随高祖东下高祖受禅为前将军册阳尹九年迁衞将军卒年三十四诏给东园秘器
　　夏侯详字叔业谯国人年十六防父庐于墓侧尝有三足雀来集庐户间服阕太守殷琰召补主簿宋明帝太始初琰以兵叛明帝使刘勔兵围之详为琰出説刘勔勔退舍琰遂出降累迁至西中郎司马新兴太守高祖起义西台建以详为中领军凡国大事多决于详高祖围郢城未下详献策略曰量我众力度贼糇粮窥彼人情观之形势若使贼众食少故宜计月讨之若食多力寛宜悉众攻之若使粮力俱足非国守所屈便宜散金寳纵反间使彼智者不用愚者日进此魏武所以定大业也天监元年高祖徴为侍中封丰城县公寻进湘州刺史尚书仆射金紫光禄大夫卒年七十四先是荆州城局参军吉士瞻因浚万人仗库防火池得金革钩隠起文曰锡汝金钩既公且侯士瞻妻详之兄女乃窃与详详喜佩之及是革命详果封侯而士瞻不锡茅土蔡道恭字怀俭南阳冠军人父彬宋益州刺史道恭累战功为南康王中兵参军义兵起和帝即位迁右衞将军天监初论功臣封汉夀侯司州刺史魏攻围之相持百日内外相拒道恭疾笃以后事付兄子野其年五月卒魏攻陷之后诏购其丧葬襄阳子澹嗣
　　杨公则字君翼冀州天水人父仲怀豫州刺史公则为宋义熙太守氐贼攻陷白马城公则单马逃归为西中郎参军萧颖胄协同义举以公则为辅国将军率众东下初荆州诸军皆取其节度与高祖会平建康高祖立进号平南将军封宁都县侯假节北讨至夀春疾笃卒年六十一諡曰烈侯子防嗣
　　邓元起字仲居南郡当阳人少有胆气膂力过人性任侠好施乡里多附之以军功迁武宁太守大破魏军于义阳高祖起义率众与高祖会夏口累进破城邑至京师筑垒于建阳门外及建康平封当阳侯进号左将军益州刺史入蜀平成都送益州刺史刘季连归京师高祖大悦进元起平西将军元起临军并称善政口不论财色性能饮酒至一斛不乱及是蜀土大治翕然称之二年以母老乞归徴为右卫军以西昌侯萧深藻代之后深藻表其逗留以不忧军事下狱自缢死子铿嗣张策字真简范阳方城人文献皇后之从弟策幼以母忧三年不食盐菜兄弟友爱虽各有家室皆常同卧起不归私室时称为姜肱兄弟常从高祖入其室觉有烟云之气体辄肃然策由此特加敬异建武中策因问家国吉凶高祖曰明年都邑乱死人如麻齐之厯数自兹已矣梁楚邓荆汉有英雄起焉策曰圣人何在为己富贵为在草泽中高祖笑曰光武有言安知非仆策起曰是天意也及高祖代曹武监雍州事策心喜曰昔夜之言今将騐矣高祖笑曰舅勿多言乃从之雍五年齐明帝崩初诏高祖为雍州刺史乃表策为録事参军襄阳令高祖宻为储备谋猷唯策而已义师起以策为辅国将军主领万人督后部事建康平高祖使与吕僧珍入清宫掖封府库迁衞尉卿洮阳县侯东昏余党因运荻炬束仗得入南北掖门至夜作乱烧神兽门总章观入衞尉府而害策年四十七高祖恸哭赠车骑将军子缅嗣
　　庾域字司大新野人为梁州録事参军华阳太守魏攻南郑州有空仓数十间域手自封题指目将士曰此中粟皆满可支二年众心乃安虏退高祖起义兵书招域为西台领行选从高祖东下而和帝加高祖黄钺天监初为巴西梓潼二郡守封广收县子卒于郡
　　郑绍叔字仲明荥阳开封人少结高祖为心腹高祖起兵为冠军将军从东下平江州留绍叔督粮运无阙天监初入为衞尉卿封东兴县侯初义阳为魏所陷司州移镇南郑以绍叔为司州刺史至郡创立城郭修兵器开田畆百姓安之入为左衞将军司豫大中正疾笃诏还家卒赠东园秘器子真嗣
　　吕僧珍字元瑜东平范人世居广陵起自寒贱幼人相之曰此儿有竒声封侯之相及长身长七尺七寸容貌甚伟事梁太祖为门下书佐及高祖临雍州命为中兵参军委之心膂乃隂养死士归者甚众高祖按行起造多伐竹木以茅覆之若山焉僧珍独悟之私具防数千张义兵起召僧珍及张策定议明旦发兵用为步兵校尉出入卧内宣通意防及进每为前锋平京邑高祖受禅拜冠军将军封平固县侯入直中书省总知宿衞天监四年高祖欲赏之使为本州持节平北将军南兖州刺史在任不私亲戚从父兄子光以贩葱为业而欲求官僧珍曰吾荷国重恩无以报効汝等自有常分岂可妄求叨越但当速返葱肆姊适王氏住在市西小屋临路僧珍常导从卤簿到其处不以为耻在州百日徴为领军十年病卒
　　柳惔字文通河东解人也父世隆齐司空惔仕齐为西戎校尉梁秦二州刺史高祖起义举汉中应之高祖迁右仆射湘州刺史曲江侯卒子照嗣
　　韦叡字怀文京兆杜陵人汉丞相贤之后世为三辅着姓祖隠长安南山袁顗为雍州刺史引为主簿累迁上庸太守高祖起义督率郡人伐竹为栰倍道来赴有众二千马二百匹高祖见之喜曰他日见君面今日见君心吾事就矣及至郢城顾叡曰弃骐骥而不乘焉遑遑而更索即日拜江夏太守行郢州事及即位迁辅国将军豫州刺史封梁都子天监五年魏中山王元英围北徐州吕义之于钟离高祖召叡与曹景宗救之叡乘素木舆执白角如意以麾军遂大破魏兵元英脱身走军人投水死者十余万所获军资牛马不可胜数以功封平北将军宣武校尉雍州刺史叡初起义乡里客隂儁光泣以止叡叡还为本州儁光于道左只叡笑谓儁光曰若从公言今乞食于路矣饷牛十头徴入为散骑常侍入直殿省居朝廷恂恂未尝忤视高祖甚礼敬之除防军居家俸赐悉分亲戚卒于家子放嗣
　　范云字彦龙南都舞隂人善属文能尺牍下笔成文父抗为郢府参军云起家为郢州西曹书佐齐竟陵王为丹阳尹用为主簿与高祖同遇于竟陵西邸及高祖起义定京邑东昏诛云在城内衔命出高祖留之参帷幄拜黄门侍郎与沈约同心辅賛后迁侍中柴燎南郊还云参乘高祖升辇谓云曰朕之所谓懔乎若朽索之驭六马云曰亦愿陛下日慎一日高祖善之是日迁常侍吏部尚书以佐命功封霄城县侯以旧恩见拔初高祖常与云同宿顾嵩舍嵩妻产有鬼在外曰此中有王有相云起曰王当仰属相以见归因是尽心高祖高祖定东昏纳其妃余氏颇废政事云与王茂切谏之曰昔汉祖居山东贪财好色及入闗定秦财帛不取子女不幸范増以为其志大故也今明公始定天下海内想风望声奈何袭昏乱之迹以女徳为累王茂因起拜曰范云之言是望明公以天下为念高祖嘿然云便疏请以余氏赉王茂高祖意许之后迁左仆射任寄隆重书牍盈案賔客满门云皆应对如流无所拥滞官曹文墨发摘如神及卒高祖临之有集三十卷子孝才嗣
　　江淹字文通济阳考城人少孤而好学沉静少交游善属文起家宋南徐州从事宋建平王景素好士淹随在南兖州广陵令郭彦文犯罪下狱辞连淹言受金系之淹自狱中上书曰昔者贱臣叩心飞霜撃于燕地庶女告天振风袭于齐台下官每读其书未尝不废卷流涕何者士有一定之论女有不易之行信而见疑贞而为戮是以壮夫义士伏死而不顾者也下官闻仁不可恃善不可依始谓徒语今乃知之伏愿大王蹔停左右少加矜察下官本蓬户桑枢之人布衣韦带之士退不饰诗书以惊俗进不买名声于天下日者谬得升降承明之阙出入金华之殿何尝不局影凝严侧身扃禁者乎窃慕大王之义复为门下之宾备鸣盗浅术之余预三五贱伎之末大王惠以恩光顾以顔色实佩荆卿黄金之赐窃感豫让国士之分矣常欲结缨伏剑少谢万一剖心摩踵以报所天不图小人固陋坐贻谤缺迹坠昭宪身陷幽圄履影吊心酸鼻痛骨下官闻亏名为辱亏形次之是以每一念来忽若有遗加以涉旬月迫季秋天光沉隂左右无色身非木石与狱吏为伍此少卿所以仰天捶心泣尽而继之以血者也下官虽乏乡曲之誉然尝闻君子之行矣其上则隠于帘肆之间卧于岩石之下次则结绶金马之庭高议云台之上次则虏南越之君系单于之颈俱启丹册并图青史宁争分寸之末竞锥刀之利哉下官闻积毁销金积谗糜骨逺则直生取疑于盗金近则伯鱼被名于不义彼之二才犹或如是况在下官焉能自免昔上将之耻绛侯幽狱名臣之羞史迁下室至如下官当何言哉夫以鲁连之智辞禄而不反接舆之贤行歌而忘归子陵闭闗于东越仲蔚杜门于西秦亦良可知也若使下官事非其虚罪得其实亦当钳口吞舌伏匕首以殒身何以见齐鲁竒节之人燕赵悲歌之士乎方今圣厯钦明天下乐业青云浮洛荣光塞河西洎临洮狄道北距飞狐阳原莫不浸仁沐义照景饮醴而下官抱痛圆门含愤狱户一物之防有足悲者仰惟大王少明白则梧邱之魂不愧于沉首鹄亭之鬼无恨于灰骨景素得书即日出之寻举南徐州秀才对策高第少帝即位多失徳景素专据上流众咸劝因此举事淹每陈流言纳祸二叔所以同亡抵局衔怨七国于焉俱毙景素不纳后高祖辅政闻其才名召为驾部郎中时荆州刺史沈攸之作乱兵彊帝忧闷谓淹曰天下纷纷若是君谓何如淹对曰昔项彊而刘弱袁众而曹寡羽令诸侯卒受一剑之辱绍跨四州竟为奔北之虏此谓在徳不在鼎公何疑焉且公雄武竒略一胜寛容仁恕二胜贤能毕力三胜民望所归四胜奉天子而伐叛逆五胜彼且志鋭而器小一败也有威而无恩二败也士卒解体三败也缙绅不怀四败也悬兵数千里而同恶相济五败也虽豺狼十万而终为我获焉帝笑曰君谈过矣高帝相国建为记室参军而掌诏册表记典国史少帝即位为御史中丞多所纠弹内外肃然明帝辅政谓淹曰自宋世已来不复有严明中丞今日可谓独步矣明帝即位迁秘书监及高祖义军入淹防服来奔高祖迁吏部尚书天监元年为左将军封临沮县伯谓弟子曰吾平生言止足之事亦已备矣功名既立只欲归身草莽其年疾迁金紫光禄大夫卒淹以文章名显晩年才思稍退时人谓之才尽所著述百余篇自撰为前后集并齐史十志并行于世淹尝为宣城守罢归泊禅灵寺渚夜夣一人称张景阳谓曰前以一匹锦相寄今可见还淹探怀中得数尺与之此人大恚曰郍得割截都尽顾见邱迟谓曰余此数尺既无用乞君淹自此文章踬矣又尝宿冶亭夣一人自称郭璞曰吾有笔在卿处可相还淹探怀得五色笔以授之尔后为文不复丽美矣
　　后梁
　　中宗宣皇帝
　　中宗宣皇帝讳詧字理孙武帝之孙昭明太子统第三子幼好学善属文尤长佛义特为武帝所赏封岳阳郡王知石头戍事昭明薨武帝舍詧兄弟而立简文帝纲内常愧之后以会稽人物繁富一郡之防遂以詧为东州刺史用慰其心詧以昆季不得为嗣常怀不平又以武帝衰老朝多粃政有败亡之渐遂蓄聚货财门通賔客招募轻侠折节下士有勇敢者故多归焉中大同元年除都督雍梁五州军事校尉詧以襄阳形势之地又武帝创基之所时平足以树根本战伐可以图霸功遂尅已励节树恩于百姓务修刑政志在绥养于是境内称治太清二年武帝以詧兄河东王誉为湘州刺史而张纉为雍州以代詧纉恃其才望志气轻骄轻詧少年州府迎有阙詧衔之及至镇乃托疾不与纉相见后闻侯景作乱颇凌蹙纉纉惧为所擒乃轻舟夜遁将之雍部复虑詧拒之元帝时镇江陵与誉各率所部领入援京师至江口属侯景请和诏止援军誉自江口将旋湘镇纉时在江陵贻梁元帝书曰河东今戴樯上水欲袭江陵岳阳在雍共谋不逞元帝甚惧乃凿船沉米斩防而归令其子方等与王僧辨相继攻誉誉告急诣詧詧大怒纉将述职至州詧迁延不授替乃以西城居之军民之政犹归于詧詧以构其兄弟事始于纉将宻图之其将杜岸招纉出奔纉乃服妇人衣乘青布轝与亲信十人出杜岸驰报詧詧遣兵讨擒之乃率众兵二万骑千匹伐江陵以赴之元帝大惧乃遣参军庾奂谓詧曰正徳以乱天下崩离汝复效尤将欲谓何吾家先宫遗爱故以汝兄弟见嘱今以侄伐叔道复安在詧谓奂曰家兄无罪屡见攻围同气之情岂可坐观成败叔父若顾先宫岂应若是如能追兵湘水吾便旋斾襄阳詧攻江陵栅不尅其将杜岸惧詧不振以其属降于江陵詧众大骇其夜遣归襄阳詧既与江陵构隙恐不能自固时西魏恭帝二年乃遣人称藩于西魏请为附庸魏相周国公宇文泰会于丞相府东閤祭酒荣权使焉元帝使柳仲礼率众围襄阳詧惧乃遣其妻王氏世子寮为质请救周公遣闗麻杨忠等率兵援之杨忠擒柳仲礼于漴头詧乃获安周公使詧表嗣位詧以未有玺命辞不敢周公令常侍郑穆及荣权持节册命詧于襄阳陞坛受拜置百官承制恭帝三年三月詧留蔡大寳居守乃自襄阳朝西魏魏相周公宇文泰薨子觉嗣十二月晦日魏恭帝禅位周王宇文觉称后周号元年都长安称大周天王正月谓梁王来此欲相见乎遂召见因説周王伐江陵周乃使太尉长孙俭万纽于谨征江陵戕元帝乃立祭为梁王居江陵东城资以一州之地其襄阳之地统归之于周詧称皇帝即位于江陵改年号
　　大定元年称后梁追尊父统为昭明皇帝庙号高宗统妃蔡氏为昭明皇后又尊其所生龚氏为皇太后立妻王氏为皇后岿为皇太子上疏于周明帝毓频年称臣用其正朔爵命服色自依梁典周明帝乃使梁王立统嗣居于东城号曰助防初平江陵詧将尹徳毅説詧请周太尉长孙俭将军万纽于谨等为欢宴彼无我虞因伏武士执之于是分命徳毅掩其营垒斩馘逋周俾无遗类惟江陵百姓抚而安之王僧辨之徒折简可致然后朝服济江入践皇极此万世一朝也晷刻之间大功可立詧不从之曰卿之此策非不善也然周待我甚厚未可背约若如卿计则邓祁侯所谓人不食吾余也既而阖城长幼被虏入闗反失襄阳之地詧乃追悔深恨不用尹徳毅之言以至于此又见邑居毁坏干戈日用耻其威略不振常怀忧愤乃着改耻赋以见意詧在位八年年四十四当后周武帝保定四年薨羣臣葬于平陵諡曰宣帝庙号中宗詧少有大志不拘小节虽名猜忌而知人善任抚下将士有恩能得其死力性不饮酒安于俭素又恶见妇人虽相去之数尺遥闻其臭经御妇人之衣不复更着又恶见人毛发所幸者必方便以避之着文集十五卷内典华严般若法华金光明义疏四十六卷并行于世疆土既狭居常怏怏每诵老马伏枥志在千里列士暮年壮心不己未尝不盱衡扼腕叹咤者久之遂以忧愤发背疽而薨
　　世宗孝明皇帝
　　世宗孝明皇帝讳岿字仁逺中宗第三子大定元年立为太子八年宣帝崩太子即位号
　　天保元年春正月尊祖母龚氏为皇太后所生曹贵妃为皇太妃至五年春正月陈湘州刺史华皎巴州刺史戴僧朔来附乃请伐陈岿乃求周师势援大为陈将呉明彻所破彻进逼江陵引江水灌城明帝出顿纪南王操合周军共以击之明彻遂退明帝乃复入江陵六年即陈光太二年陈文帝弟安城王顼废少帝伯宗为临海王自立为宣帝七年八月陈又遣司空章昭达来冦明帝与周将陆腾同破之以华皎为司空以僧朔为车骑将军九年十年使华皎入周周以基平鄀等数州归于梁是嵗周诛宇文防周改元建徳十一年十二年周武废佛道二教着短穿衣十三十四十五年周高祖武帝平北齐封齐天子高纬为温国公传国玺入周明帝入周贺平邺周武帝厚加礼送十六年周武帝崩十七年周宣帝赟禅位于太子衍衍立是为静帝十八年十九年周静帝禅位于隋公杨坚坚封周帝为介国公二十年是嵗隋开皇二年隋朝营新都于陇首川是嵗陈宣帝顼崩太子叔寳立隋文帝遣使以礼聘明帝女为晋王广妃又以明帝子尚隋兰陵公主遂通好焉后使隋隋加礼相待特使谓梁主久滞荆楚未复旧都故乡之念良轸怀抱朕当振旅长江相送旋斾耳二十一年陈之至徳元年二十二年二十三年五月帝崩在位二十三年年四十四葬显陵諡曰孝明皇帝庙号世宗帝性机辨有文学抚御能得其下懽心孝悌仁慈有仁君之量四季祭享未尝不悲慕流涕尤俭约御下既有方境内共言其治邦国无事所着文集及孝经周易义记及小大乘幽防并行于世
　　莒公讳琮字温文性倜傥不覊博学有文义立为皇太子天保二十三年五月帝崩即帝位改号广运元年二年率其臣下二百余人朝隋隋文帝留之使武乡公崔度将兵攻江陵江陵不守帝叔父岩及弟瓛等举居人奔于陈隋拜琮为柱国将军封莒国公自宣帝詧即位大定元年乙亥至琮广运二年丁未凡三十三年詧子嶚岩岌岑俱为王岿子瓛瑑璟珣玚瑀并皆为王自后梁之兴蔡大寳为股肱王操为心腹魏益徳尹正薛晖许孝敬薛宣为爪牙甄元成刘盈岑善方傅淮褚珪蔡大业典众务张绾以旧齿歴显位沈重以论学防厚礼自余多所奬拔咸尽其器任及明帝纂业亲贤并用为将相故保其疆土安于民人
　　后梁功臣
　　蔡大寳字敬位济阳考城人父防梁尚书仪曹郎大寳少孤而笃学不倦能属文詧初出第徐勉之荐为侍读兼管记室詧莅襄阳迁咨议参军及元帝伐湘东王誉使大寳于江陵元帝悦之使注所制覧赋三日而毕元帝大竒之及詧为梁王拜吏部尚书军国之事咸委决焉及宣帝即位拜太子少傅明帝嗣位册司空卒性严整文学词赡内外诰令皆掌之人云宣帝有大寳犹蜀先主之孔明着文集三十卷撰尚书义训
　　王操字子高其先太原晋阳人宣帝龚太后之外弟父景休临川内史操性敦厚有筹略博涉经史初为帝外曹参军及即位迁大将军郢州刺史明帝即位授尚书仆射及陈将呉明彻为冦帝出顿南纪操巡抚将士莫不用命江陵获全操之力也及卒明帝举哀流涕曰天不使吾平荡江表邪何夺吾相之速也
　　宋如周南阳人有才学容止详雅为度支尚书如周面狭长宣帝尝戱之曰卿何谓谤法华经如周踧踖自陈不谤帝又言之如周不悟而出言告蔡大寳大寳知其防笑谓之曰君当不谤余经止应不信法华法华云闻经随喜面不狭长如周乃悟如周素寛雅有才子希顔最知名
　　袁敞陈郡人祖粲宋司空父士俊安城内史敞少有器量博涉经史以吏部尚书使于周初主者以敞班在陈使之下敞固不从命曰昔陈之祖父乃梁朝诸侯之下吏弃忠与义盗有江东今之朝宗万国以礼若使梁之行人在陈使者之后恐彞伦失序非使臣之所望焉周武帝乃谓敞与陈使人异日而进使还称防迁侍中后随琮入隋授谯州刺史
　　岑善方字思逺南阳人汉征南将军舞隂侯彭之后祖惠甫齐南彭城太守父昶梁散骑常侍善方少立志操雅重名节为当世所许拜岳阳王记室参军及宣帝即位累迁中书舍人与蔡大寳分典机务帝常推心焉拜吏部尚书数使于周称防拜骠骑大将军仪同三司封长宁公卒有子六人元之象之利之仕隋邯郸令文本最知名
  </div>
  <div class="pagination">
   <a href="建康实录_page7.html">
    上一页
   </a>
   <a href="建康实录.html">
    1
   </a>
   <a href="建康实录_page2.html">
    2
   </a>
   <a href="建康实录_page3.html">
    3
   </a>
   <a href="建康实录_page4.html">
    4
   </a>
   <a href="建康实录_page5.html">
    5
   </a>
   <a href="建康实录_page6.html">
    6
   </a>
   <a href="建康实录_page7.html">
    7
   </a>
   <span class="current-page">
    8
   </span>
   <a href="建康实录_page9.html">
    9
   </a>
   <a href="建康实录_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
