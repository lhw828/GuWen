<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 220 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 220 页/共 505 页</h1>
    <div class="content">
○漕运总督吴棠奏、据藩司禀称曾国藩批饬。清淮防务已松。防兵大可裁减。查清淮为南北通衢。本年秋收已歉。冬后更虞宵小窃发。拟将得力之兵勇。酌留六七千名。其余各队。渐次遣撤。得旨、著照所请。即咨商曾国藩妥筹办理。毋致顾此失彼。又奏、湖河续涨。赶启高邮各坝宣洩。仍饬道厅竭力抢护。批、仍著督饬该管道厅。分投加镶。极力抢护。所需经费。著与李鸿章筹商。撙节提用。核实报销。　　

○赏已革内阁学士恩承五品顶带交神机营差委。　　

○补铸浙江杭州协副将、绍兴协副将、金华府通判、经历、儒学、武义浦江等县知县、金华兰溪东阳永康等县县丞、东阳县儒学、各关防印信条记。从巡抚马新贻请也。　　

○以奉天开原、昌图等处被匪窜扰。城守尉赓瑞、通判奎寿、知县荣昌、下部议处。　　

○以疏防弁勇滋事。革陕西总兵官李成一等职。仍留营。摘提督萧集山等顶翎。　　

○予陕西城固被戕副将颜明亮祭葬世职加等。　　

○丁酉。祭先师孔子。遣大学士倭仁行礼。　　

○钦奉慈安皇太后慈禧皇太后懿旨。太常寺卿奕庆著在弘德殿行走。教习清文。　　

○谕军机大臣等、文祥奏、督同马步各队。驰抵隆福寺大概情形一摺。此次马贼由边口窜入。该管官业已疏防于前。迨该匪回窜。并不拨兵严密堵御。任令窜出铁门关。抢去炮位擡枪。营务废弛已极。著文祥迅即查明。据实参奏。该匪形踪诡秘。虽经官兵追蹑。并未大受惩创。难保不去而复来。隆福寺暂安殿。防护最关紧要。本日已令福兴驰往。统带神机营守卫马步官兵。所有应行筹办各事宜。著文祥迅速妥为布置。俟福兴到防后。将防务交该都统接管。即行回京覆命。并著将崇厚派出之马步队三百余员名。调赴遵化州择要驻扎。其荣禄等所带马队。已派赴遵化一带。确探贼踪。俟各要口情形查探明确后。文祥如察看现在兵力足敷分布。即著饬令荣禄等带队回京。至所称蓟东一带酌留兵队。沿边各口添兵守御。使该匪不敢再来窥伺。所筹甚合机宜。本日据麒庆奏、查明马贼入口情形。现派佐领济楞带兵赴喜峰口扼截。已严饬该都统督率各营。认真堵剿。并令刘长佑添派官兵。将边墙一带各隘口严密设防矣。麒庆摺著钞给阅看。将此由四百里谕令知之。　　

○又谕、麒庆奏、查明马贼入口。现办情形一摺。该都统平时于所辖地方。漫无觉察。任贼纵横。迨至接奉寄谕。始铺效兵勇追剿贼踪飘忽等词入奏。以图掩饰。昬愦颟顸。实属可恶。现在此股马贼。窜出铁门关。抢去擡枪炮位。在分水岭地方屯踞。并闻口外哈达地方。有贼目丁起陇等马贼数百。成群结党。是否即系该都统摺内所称、自清河沟等处窜来之匪。著即懔遵叠次谕旨。饬令佐领穆济楞等带领马队官兵。将喜峰口边门一带。严密截剿。并一面督饬八沟等营。将丁起陇等贼尽力歼除。傥再形同聋聩。致马贼再行入口。必将麒庆从重治罪。刘长佑身任封圻。徐廷楷统辖绿营。于贼匪窜入内地。地方文武。漫无准备。已属不成事体。又复任令远扬。抢掠关门枪炮。来去自如。肆无顾忌。不识该督等所司何事。著迅遵前旨。添派官兵。将边墙一带各关口。如遵化之鲇鱼池冷水岭山查峪沙宝峪马头峪罗文峪。迁安之喜峰口铁门关等处。以及不甚著名歧出边口。择要堵扼。严加备豫。傥谓贼踪已去。仍无布置致贼复行入口。或另股续行窜入。恐该督等不能当此重咎也。懔之。将此由四百里谕知刘长佑、麒庆、并传谕徐廷楷知之。　　

○又谕、王榕吉奏、臬司到任。商办防务。陈湜奏、驰抵晋省。与抚臣商办防堵事宜。请于楚军内择尤为得力之员。酌派数员来晋各等语。前据刘长佑奏、记名提督黄仁遗等二百余员名。由湖南赴直隶军营投效。当以甘省需员带兵。已谕令刘长佑择其尤为得力者酌留数员。其余令赴杨岳斌军营听候调遣。兹览王榕吉等所奏。请调陈湜旧部楚将到晋教练。自系因共事熟习。易收指臂之效。著刘长佑将前次到直之黄仁遗等二百余员名。开单知照王榕吉、陈湜。其中如有陈湜旧部得力之员。准其调赴晋防。此项人员内。如无该臬司旧部。即不必勉强迁就调往。致滋冗滥。此外或有尚在本籍及他处军营之员。亦准陈湜与该护抚筹商酌调。以资得力。所陈拟将楚军教练之法。酌采条目。咨行各镇协。分饬所属弁兵。于常操外。按照新章认真操演。尚属＜??闲＞便易行。惟须认真办理。方可渐次收效。陈湜将臬司公事稍为料理。即著驰赴泽潞蒲州等处。察看地势兵情。如有应行更张之处。随时与王榕吉筹商妥办。以副委任。将此谕知刘长佑、并传谕王榕吉、陈湜知之。　　

○又谕、张之万奏、祥河厅祥符汛大河溜势。由十四堡对岸。湾折北趋。直射十五堡。奔腾浩瀚。势甚湍激。致顺堤七八两埽。陡蛰入水。其八埽后起至十六埽后止。大堤裂缝七十余丈。现在竭力抢镶。工程万分吃紧。需费浩繁。前经谭廷襄奏明。在开归河北二道。应领壬戌年找拨不敷银款内。酌数行司筹发。并经行令该藩司。将同治二年南岸上南厅邵家寨抢工不敷指拨壬戌年另案不敷三成现银二万五千两。同治三年北岸黄祥二厅抢工不敷指拨壬戌年另案不敷三成现银一万二千五百两。先行筹发。迄今分厘未拨。请饬迅行筹拨等语。祥河厅险工叠出。并上南等处。待款孔殷。亟应宽筹经费。以济要需。著吴昌寿转饬藩司。迅将前项准拨之款。照数筹解。毋再玩延。并由张之万迎提到工。酌核动用仍督饬该道厅等。将应镶堤埽各工实力抢办。俾一律均臻稳固。不准稍有疏虞。昨据刘蓉奏、捻首牛落红等、由内乡西窜淅川厅之板桥川。商南防务。视潼关尤形吃紧。刘蓉已饬刘厚基率所部赴武关一带扼扎并檄黄加焜等军。扼守漫川关金陡关等处。已谕令刘蓉严密防范。惟兵力较形单薄。并著吴昌寿督饬豫省各军。实力遏截夹击。毋令扰及邻境完善地方。近日军情。著随时确探驰奏。将此由四百里各谕令知之。　　

○以湖北汉川县捐输团练。永广学额七名。　　

○以江西永甯县捐输军饷。永广学额四名。　　

○以广东潮阳县捐输军饷。永广学额一名。　　

○戊戌。祭大社。大稷。遣醇郡王奕譞恭代行礼。　　

○谕内阁、前据伊犁参赞大臣联捷奏、陕西布政使林寿图、莅任两年。诸务废弛。终日燕处衙斋。沉湎于酒。巡抚刘蓉诸事听信。以致参劾不公。物议沸腾并据御史陈廷经奏、刘蓉于蔡寿祺一案。回奏摺内。大言不惭。有乖臣礼。且摺内申明从前胡林翼密保之词。忘其洩漏军机之罪。请旨严行惩办。当经特派瑞常、罗惇衍、驰赴陕西严密讯办。兹据奏称、或事属子虚。或实有其事。请交部议处等语。此案既据瑞常、罗惇衍、查明林寿图于陕西善后各事宜。均经随时劄饬各属筹办。亦无沉湎于酒实据。其参劾各员。或由刘蓉特参。或由藩臬会详。非尽出林寿图一人意见。已革通判松龄等、以被参屈抑等词禀诉。经瑞常等逐层研诘。并劄饬林寿图据实声覆。均非无故参劾。其李绍曾所禀轮署到班不委各情。亦系怀疑妄禀。全属子虚。均著无庸置议。惟林寿图因福建会馆会祭天后。演戏宴请同乡各官。于部选通判松龄到任日期。不遵部限。署知县谢辅缨张惶贼势。多报勇数。仅予撤任停委。均未允协。林寿图著交部议处。刘蓉于瑞常等传旨面谕后。即自知前奏措词失平。俯首引咎。所称胡林翼密保之词。虽据呈出胡林翼原信。系由该前抚钞给阅看。究属不合。除胡林翼业经病故。无庸议外。刘蓉著交部议处署淳化县知县谢辅缨、于回匪窜扰县境。虽防守尚称严密而张惶虚报。亦属咎有应得著交部议处。寻议上。得旨、前任陕西巡抚刘蓉。著照部议降一级留任。该抚业经另案降调。此次应得处分。著该部照例注册。林寿图著降三级调用。毋庸查级纪议抵。谢辅缨著即行革职。　　

○谕军机大臣等、文祥奏、酌拟布置防缉情形。并京兵驻扎遵化。及拾获贼匪结盟小摺。钞录进呈各摺片。遵化迁安。为沿边口隘要冲。文祥现令天津兵勇。暂扎迁安。令荣禄等各处□□穴□又□查。事竣酌留所带马队。驻扎遵化。并以口外地方辽阔。京兵情形不熟。饬令荣禄等实力巡防。毋得贪功轻进。与初三日寄谕吻合。即著照所拟办理。至此次贼匪闻风远窜。并未大受惩创。且于窜出铁门关后。在分水岭地方抢劫标车。若不设法□□穴□又

□剿。尽绝根株。其患何所底止。文祥另筹歼除办法。及防护事宜。即著妥筹具奏。至拾获贼匪结盟小摺。所载匪徒姓名住址。是否随意捏造。抑系有心仇扳。本日已寄谕刘长佑、崇厚、麒庆、长善、阎敬铭、派员严密访查。如果属实即行拏获究办。将此谕令知之。　　

○又谕、据文祥奏称、蓟州文武。与该匪接仗后。拾获结盟小摺。内开有山东直隶等处之人。注写籍贯地址。缮单呈览等情。此股马贼。胆敢聚众抢劫。扰及近畿一带。并与直东各匪结盟。难保不句结为患。更恐此外另有匪徒潜匿各境。与该匪暗中联络。亟应设法□□穴□又□拏。以弭后患。即著刘长佑、麒庆、阎敬铭、迅速派委员弁兵丁。按照单开名姓住址。明查暗访。务将结盟匪党。悉数按名弋获。不准有名无实。任令该匪漏网。致干重咎。并著崇厚、长善、将天津永平各犯。就近查拏。毋稍推诿。原单均著钞给阅看。惟此单系属该匪遗失。是否捏造伪名抑或意存仇扳。必应查访明确。方不至滥拏无辜。单内所开遵化县。自系即遵化州。福建一名。是否蒙古旗人。沙珍一名。是否回民。抑系僧人。并著刘长佑等密行访查具奏。斟酌妥办。总期无枉无纵。以昭核实。至古北口官兵与贼接仗。官兵首先溃败。以致标车被劫。文祥已咨查该提督。将带兵不力之员据实严参。并著刘长佑、麒庆、查明详细情形参奏。毋稍徇隐。将此由四百里各谕令知之。　　

○　　

○己亥。遣官祭文昌帝君庙。　　

○谕内阁、朕奉两宫皇太后懿旨。现在天气渐寒。八旗兵丁。生计维艰。殊深轸念。所有该八旗兵丁等、著加恩赏给一月钱粮。即由户部按照现行放款事例。迅速筹给。以示体恤。　　

○谕军机大臣等、吴昌寿奏、贼踪分窜。东股窜及阜阳。西股仍在唐县。官军剿办情形一摺。另片奏、陈国瑞患病请假两月等语。东股赖陈等逆。经参将王文行等追剿截杀。贼由沈项一带。扰及阜阳。西股捻匪。本由唐邓窜扰镇平。折窜邓镇交界之黑龙集地方。意图久踞。经张曜等整旅进击。毙贼甚夥。匪众弃垒东走。张曜率队追击。屡挫贼锋。该匪遂向东南窜去。已至唐县之井楼水虎刘等处。即著吴昌寿严饬张曜等力图进剿。将唐县境内踞匪。悉数歼除。其东窜阜阳之贼。并著吴昌寿督饬王文行等实力追击。相机剿除。惟豫省兵力。止有此数。东西分剿。实有应接不暇之势。官文等前奏、调姜玉顺一军。直赴新野。会合豫军剿贼。何以至今尚未入豫。乔松年前奏、遵派康锦文一军前赴许州。何以迄无抵豫消息。实属玩泄。均著传旨申饬。现在窜扰阜阳贼匪。偪近颍州。乔松年当饬令英翰等实力迎击。曾国藩迅饬刘铭传周口一军。会合兜击。尽殄贼氛。成大吉等军。并著官文、郑敦谨、饬令由孝感一带。节节进兵。以剿为防。不得自顾疆界。再涉延玩。其西股窜至唐县者。与随枣相去甚近。官文、郑敦谨、当饬刘维桢等军认真堵剿。毋令贼踪入楚。一面飞饬姜玉顺带兵出境会剿。不得再事因循。贻误疆事。豫省剿贼。利在驰骋。需用马队甚殷。著曾国藩懔遵前旨。将马队迅速整顿。续行添拨赴豫。交吴昌寿调遣。以厚兵力。陈国瑞现在患病。著赏假两个月。准其前赴清江就医。回籍省墓。假满即令速赴豫省。听候调遣。将此由六百里各谕令知之。　　

○又谕、据瑞麟等奏、官军击败花旗股匪。并拟现复镇平情形一摺。花旗股匪。被江西截击。回窜龙川等处。托为就抚。以款我师。经瑞麟等饬令卓兴等移营进剿。毙贼多各。现仍令该将弁跟踪追剿。所办尚合机宜。惟康逆在镇平。与霆营叛卒互相援应。并有由嘉应出窜之意。设与花旗合股。同窜南雄信丰。势必再扰江楚。瑞麟等虽调派副将朱国雄等移扎连和。并添募楚勇。驰赴南雄扼守。而进偪镇平之军。止有方耀、康国器两军。尚形单薄。未可以操必胜之权。闽粤接壤之区。虽岭路崎岖。而高连升等军。何以日久未到。著左宗棠等严饬各军。迅速驰赴粤省。会同进剿。以期速复镇平。前谕孙长绂饬令席宝田等军越境会剿。刘坤一并有会商粤闽督抚派兵合剿之奏。计程当抵新任。并著迅速催令赣州防军入粤。以厚兵力。毋稍迟误。花旗剿败之余。易于殄灭。若将此股速筹剿除。则不至专待客军。方能蒇事。著瑞麟等严饬卓兴等奋勉攻剿。不得稍涉松懈。致任窜逸。伪天将谭富自拔来归。殊可嘉尚。著准其更名。随营效力。傥能杀贼立功。并著瑞麟等奏请奖叙。将此由六百里谕知瑞麟、左宗棠、徐宗干、刘坤一、郭嵩焘、并传谕孙长绂知之。　　

○以右翼前锋统领伯彦讷谟祜为镶蓝旗汉军都统。　　

○予河南唐县等处阵亡千总张玉丰、把总蒋尚友等、祭葬世职加等。　　

○予直隶阜城等处阵亡殉难文生杜捷三等绅民妇女五千一百八十六名口分别旌恤如例。　　

○缓徵甘肃皋兰、靖远、陇西、会甯、安定、泾、崇信、七州县被灾被扰地方上年额赋。　　

○庚子。遣官祭关帝庙。　　

○谕内阁、御史朱学笃奏、各省京控案件。延玩未能迅结。请饬部严定逾限处分。以清积狱一摺。江南山东等省京控案件。叠经发交各该督抚将军提讯究办。乃有重大案情。虚悬数载。并未讯结。实属玩泄。嗣后著直省督抚将军等。于交审案件督饬各员勒限完结。毋得任意延宕。其有逾限不结等情。应如何严定章程从重议处之处。著该部妥议具奏。寻吏部奏、遵议交审案件逾限未结处分。应照旧章办理。惟提解迟延处分。向例较轻应酌量加严。以杜避重就轻之弊。从之。　　

○又谕、御史朱学笃奏、已革运司营私骨□凡法。请饬押解回籍等语。已革候补盐运使金安清。前因藉捐肥己。屡列弹章。经曾国藩等查明奏请革职。兹据该御史奏称、该革员现仍溷迹扬州。与地方官绅夤缘来往。并使亲友滥入捐局。坐食厚俸。侵蚀厘金。实属怙恶不悛。金安清业经革职。著永不叙用。并著李鸿章、刘郇膏、即派员将该革员押解前赴浙江原籍。交地方官严加管束。毋许出外滋事。　　

○又谕、前因御史丁寿昌等、先后奏参。护理陕甘总督恩麟等偏听议抚。纵贼扰民。并都察院奏、甘肃增生胡第四等呈控大吏狃和殃民各情。均经谕交杨岳斌秉公查办。兹据杨岳斌逐条确查。分别酌拟具奏。此案撤任甘肃布政使前护理陕甘总督恩麟、于陕回变乱之初。既未能严扼边防。迨贼踪窜入甘境。狄河回匪相继滋事。复轻听革员成瑞、和祥、狃于议抚。致甯夏固原等城。叠被沦陷。生民惨遭荼毒。嗣又奏报不实。滥保多人。且平时于升调补署各缺。动辄瞻徇。吏治日就废弛。实属欺蔽昬庸。辜恩溺职。深堪痛恨。恩麟业经撤任著即行革职。已革提督成瑞、开复道员和祥、经恩麟委办回务。偏于主抚。迨回众屡叛辄以汉民挑衅为词。饬令各城乡散团缴械。致回逆横肆残杀。村舍为墟。复敢危言恐吓。禀报欺蒙。贻误事机。实难辞咎。和祥业经病故。著仍行追夺官职。成瑞著仍发往黑龙江充当苦差。不准各统兵大员奏留随营。并由杨岳斌即行起解。已革捐职幕友彭沛霖、经前署督沈兆霖奏参发往黑龙江充当苦差。历时四年。叠经有旨严催起解。仍敢逗遛甘肃省城。往来督署。并夤缘入成禄军营。希图免罪。实属怙恶不悛。目无法纪。彭沛霖著不准留于成禄军营。即行解赴黑龙江充当苦差。永远不准释回。该革员家产。并著查封入官。变价充饷。毋庸给还。勒休参将松林、已革护参将李友伏、守备刘建勋、已革署西甯镇总兵杨永魁、以剿贼武弁。相率迎合。纵寇殃民。弛备丧师。实堪痛恨。除松林业已勒休。李友伏、杨永魁、业经分别革职遣戍。均无庸议外。刘建勋著即行革职。以示惩儆。　　

○又谕、杨岳斌奏、访查劣迹昭著各员。请旨革职等语。甘肃即补知府葛以＜??闲＞、踰闲荡检。行止不端。试用通判郑声文、巧滑钻营、声名恶劣。署永昌县知县李廷辅、卑鄙乖谬。众论不齿。署金县知县刘淇、夤缘奔竞。志趣卑污。署安定县知县胡国栋、贪酷任性。不协舆情。均著即行革职。各该革员中尚有被控之案。著杨岳斌逐案严加审讯。俟定案后再行奏请分别治罪。　　

○又谕、联捷奏、途次接据回民呈词。请饬地方官妥为晓谕开导等语。自陕回滋事以来。延及甘省。该回民等岂尽无良。或住居村庄。房屋被贼焚毁。或恐其句结。家属被官扣留。兹览生员王家琇等呈词。并具连环保结。请准安业。实堪矜悯。朝廷于汉回赤子。初无歧视。如果实系良回。岂能任其流离颠沛而不为之所。王家琇等、著杨岳斌查明。饬地方官妥为安置。并懔遵叠次谕旨。刊刻誊黄。通行晓谕。毋令一夫失所。　　

○谕军机大臣等、刘长佑奏、马贼任意出没。跟踪会剿。并遵旨饬查万禄等被参各情。设法堵御边口各摺片。马贼由铁门关窜出。八沟一带。尚有马贼数百人。聚散无定。刘长佑现在添调提标马步兵二百名。交参将赵喜义管带。并由徐廷楷加派勇敢将弁。前赴八沟一带会剿。即著严檄该员等。会同热河派出官兵。协力进剿。悉数歼除。毋得稍涉疏虞。致令马贼得再奔窜入口。刘长佑俟李鹤年回省。拟即酌带南路马步队数百名。先行驰赴永东遵蓟一带。查勘边隘。即照该督所拟。于出省后妥筹堵剿。一俟布置周密。再行折回查勘桥道。毋稍大意。遵化迁安等处边墙。关口纷歧。刘长佑务当严檄派出弁兵认真防守。昼夜巡逻。力扼该匪窜越之路。毋得有名无实。任令贼踪来往自如。致干咎戾。万禄、章灿、恭钧等、所报剿贼被围登时击退各情。与原参情节迥不相符。著刘长佑秉公查明。如所参属实。即行从严惩办。毋稍宽纵。贼由铁门关逃逸。其时何弁驻守。并附近铁门关等口不能堵御之员弁。均著查明从严参办。将此谕令知之。　　

○又谕、杨岳斌奏、哈密贼众。意图东袭嘉峪关。联捷奏、剿办会甯安定股匪。进军救援北路绘图呈览各摺片。奇台陷后。文麟退扎巴里坤徐图进剿哈密。已据文麟前次奏报。该逆凶焰日炽。其欲攻取坤城。东袭安西敦煌玉门直趋嘉峪关。自在意计之中。文麟兵力单薄。若关内无兵接应。诚恐一意东窜。匪势日张且嘉峪关前次曾被关外猎户袭踞。又肃甘一带。一片回氛。若内外句结。为患何可胜言。成禄、联捷、鹤龄、本系出关之军。现在杨岳斌以甯灵股匪。分窜凉州。商令成禄鹤龄由凉州进发。即著该提督迅速整军。埽荡而前克日西剿。并著杨岳斌饬令黎献之军。将肃州城垣。迅行攻拔。肃甘一带无警。成禄及鹤龄各军。即可取道出关。相机剿办。毋得再事迁延。联捷现因曹克忠失利后。经杨岳斌商令进援北路。该大臣已进扎萧河城。收复石山滩等处回村。上下回民百余里。均已就抚。著即迅由盐茶厅等处采明贼踪。力图剿洗。惟回逆狡诈多端。甘省诸军屡因议抚偾事。可为前鉴。联捷万不可稍涉大意。致堕狡谋。出关兵力不厚。又为肃甘回匪牵掣。而甯灵自雷正绾曹克忠败后。匪势又复蔓延。杨岳斌身任封圻。自当统筹全局。应如何添兵北路。腾出联捷一军。会合成禄西行之处。著该督妥筹调度。联捷另片奏、途次接据回民呈词。请饬妥为安插等语。已明降谕旨。交杨岳斌饬令地方官妥筹安插矣。朝廷于回民初无歧视。如果安分良回。地方官何得一概驱除致令相率从贼。但逆回诡谲百出。动以乞抚施其诡计。亦不可不严为之防。惟在地方官办理得宜。庶可望其观感。不致堕其狡谋。嗣后著杨岳斌细心查核。如实系真心向化者。方可宽其既往。予以自新。万不可再蹈从前覆辙。其私通逆回之彭庆漳、著该督严饬查拏。即行正法。毋任漏网。将此由五百里各谕令知之。　　

○大学士祁寯藻因病请解职。得旨、准其开弘德殿差使。以大学士致仕。仍加恩支食全俸。　　

○以正白旗汉军都统全庆署正黄旗汉军都统。镶白旗汉军都统存诚暂署镶红旗汉军都统。正白旗汉军副都统明春署正白旗护军统领。　　

○予山东泰安阵亡国子监典籍武文培祭葬世职加等。建专祠。家属人等旌恤如例。一并附祀。　　

○予山东泰安殉难直隶知县蒯遐龄聘妻孔氏旌表如例。　　

○予山东平原等处阵亡殉难廪生刘希曾等绅民妇女二千六百五十八名口分别旌恤如例。并予建祠。　　

○辛丑。太宗文皇帝忌辰。遣官祭昭陵。　　

○壬寅。上诣奉先殿寿皇殿行礼。　　

○谕军机大臣等、昨据文祥奏、筹剿马贼。并关内外地方情形各摺片。本日复据长善奏、遵筹固守关隘。并派兵巡防一摺。所奏尚系实在情形。即著长善严饬所属各口防守尉等认真稽查。遇有贼警。飞速驰报。派兵捕剿。傥有仍前玩忽各情。并著长善从严参办。该副都统所派出之兵一百名。应如何驻扎之处。著文祥筹酌办理。文祥俟福兴到后。布置妥协。即行交代回京。长善摺著钞给文祥阅看。将此各谕令知之。　　

○又谕、杨能格奏、庆阳各营分布要隘。截贼东窜一摺。逆回由吴旂镇下窜鄜州王家角等处。经张得胜等军截击。该逆由铁边城窜回。其灵州大水阬定边红柳沟之贼。时在元城镇东西两川民村抢粮。杨能格现派魏添应、驰赴元城镇察看地势。会合陕军夹击。惟因雷正绾进攻李旺堡。饬调韦州红德城各营前往助剿。红德城一带。贼众路歧。仅止智字两营驻防。甚形单薄著杨岳斌将雷正绾所部各军。应留应调。酌量添拨。毋令顾此失彼。甯夏久攻未下。都兴阿、穆图善、务当督率各军。力图攻拔。仍一面将定边花马池一带窜匪。分军埽荡。肃清后路。何得旷日持久。顿兵坚城。刘蓉前派杨得胜驻兵河上原。防贼回窜。并令鄢太愚率所部进攻吴旂镇。著即饬令会合庆防各军。实力攻剿。截贼东窜之路。杨能格亦当督饬各军。严扼要隘。不得任令贼踪纷窜。是为至要。将此由五百里谕知都兴阿、穆图善、杨岳斌、刘蓉、并传谕杨能格知之。　　

○署两江总督李鸿章奏、遵筹御史陈廷经奏请整顿绿营制造军火各节。现在置办外国铁厂机器。并局制造。并饬派京营弁兵学习。以修武备。下所司知之。又奏、遵查海门厅同知李焕文等被参各款。请革职严讯。如所请行。　　

○以两淮盐运使李宗羲为江南江甯布政使。　　


大清穆宗继天开运受中居正保大定功圣智诚孝信敏恭宽毅皇帝实录卷之一百五十二　　

</div>
    <div class="pagination">
<a href="清实录同治朝实录_page219.html">上一页</a><span>...</span><a href="清实录同治朝实录_page215.html">215</a><a href="清实录同治朝实录_page216.html">216</a><a href="清实录同治朝实录_page217.html">217</a><a href="清实录同治朝实录_page218.html">218</a><a href="清实录同治朝实录_page219.html">219</a><span class="current-page">220</span><a href="清实录同治朝实录_page221.html">221</a><a href="清实录同治朝实录_page222.html">222</a><a href="清实录同治朝实录_page223.html">223</a><a href="清实录同治朝实录_page224.html">224</a><a href="清实录同治朝实录_page225.html">225</a><span>...</span><a href="清实录同治朝实录_page221.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
