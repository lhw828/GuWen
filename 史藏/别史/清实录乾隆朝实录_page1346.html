<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1346 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1346 页/共 1860 页
  </h1>
  <div class="content">
   乾隆四十一年。丙申。九月。己巳朔。上行围。　　

○谕、裴宗锡奏、贵州平越府知府阿林、才识拘迂。气局不能开展。虽屡加指示教导。未见振作。办事每形竭蹶。似此才不胜任之员。恐致贻误地方。若降府佐。尚堪供职。请将该员送部引见等语。阿林、著即送部引见。另降谕旨。其平越府知府。著即开缺。照例归部选员补授。阿林系由主事保送直隶州。记名升补陕西鄜州知州。又由知州推升知府。直隶州与知府。职任相仿。阿林既不胜知府之任。则从前保送之该堂官。及推升时出具考语之督抚。均不能无咎。著交部查明。察议具奏。至向来直隶州知州员缺。吏部行文各部院。将主事、都事、经历等官。咨取保送引见。记名选用。虽系旧例相沿。但直隶州职司民社。兼有表率属员之责。非若同知通判。佐贰闲曹可比。以主事等官。骤膺斯选。原难期其胜任。此例未为妥协。著吏部另行改议具奏。　　

○又谕、据杨景素奏、常州帮回空粮船。在夏津县被劫一案。业经拏获盗犯段老等十二名。分别斩决枭示。奏闻在案。续据沂水县拏获逸盗田二歪月□合膊一犯。并据已革夏津县知县范君僎、差家丁购线。访获逸盗王老儿、马二等二犯。起有赃据。俱即审明斩决等语。范君僎、前据该抚参奏、于旗丁具报失事之后。删改供词。意图讳饰。革职尚不足蔽辜。因降旨发往军台效力赎罪。以示惩儆。今范君僎差家丁、协同临清州差役。先获盗犯邓八等五名。现又访获王老儿等二名。是该革令于参革后。尚知悔惧。力图自效。著加恩免其发往军台效力。至此案自阿思哈奏闻。朕即传谕杨景素、令其严饬地方文武。上紧缉拏。今于一两月间。节次弋获十五名。仅余刘老一名未获。可见地方官于缉盗一事。果能实心侦捕。匪犯原可立时就获。不致远扬漏网。且审明即行正法。更足以昭炯戒而儆凶顽。若各省捕盗官员。皆能如此认真办理。盗风自当尽戢。乃承缉者既不肯上紧购访。而督抚等、又以非奉特旨查拏。不加督促。虽有四参议处。及年终汇奏之例。亦多视为具文。每致逸盗经久未获。是以盗不知惧。而犯法者转多。岂除暴止辟之道。著通谕各督抚、嗣后遇有盗案。务照山东缉获油坊盗犯之样。严饬所在州县。实力擒拏全获。勿使稽延窜匿。以副朕绥靖闾阎之至意。　　

○谕军机大臣等、据裴宗锡奏、准咨截留两淮运司大堂失鞘案内之解员盐运司知事刘天焘、现在委员押解起程。由湖南湖北。层次接递。转解江宁质审等语。刘天焘于失鞘一案。商同库官宋炎、私自赔银。捏报捞获。自有应得之咎。但伊系接解饷鞘之员。被窃缘由。无从而知。转不必向伊根究。至此案前据伊龄阿奏、系解员陈文栋差役钱玉。夥同已革长随王天荣。起意偷窃。钱玉现已拏获。王天荣已往甘肃。朕因所奏摺内。疑窦甚多。曾经传谕高晋、将案犯提至江宁。悉心研鞫。务得实情。并谕毕沅等、速将王天荣躧缉务获。嗣据毕沅奏、已将王天荣拏获。解交江督收审。迄今已逾数月。王天荣亦应解到。该督曾否审得偷窃确情。未据奏及。著传旨询问高晋、将王天荣是否系窃鞘正贼。抑另行审有踪线。究获赃贼。及现在作何查办之处。迅速据实覆奏。将此由四百里谕令知之。寻奏、查贼凭赃定。此案该府县初审钱玉供词。并无赃据。所供情形。亦多闪烁。今提王天荣、与钱玉质审。王天荣极口呼冤。称系钱玉挟嫌诬扳。钱玉亦称、到案被追究妄认。将素有微嫌之王天荣。指为起意偷窃。其实皆非正贼。反覆诘明。已无疑义。至此案赃贼。尚未获有踪迹。现严催地方文武、上紧躧缉。刘天焘尚未解到。俟到时、即提同陈文栋等。审拟具题。报闻。　　

○是日、驻跸安巴究和罗昂阿大营。　　

○庚午。上行围。　　

○是日、驻跸乌兰哈达大营。　　

○辛未。上行围。　　

○四川成都将军明亮等奏、番地耔种。先经采买四十余石。不敷散给。饬茂州、保县、于存仓内拨五百名。解往噶喇依、底木达等处。于内地采办麦一千石。解赴美诺、勒乌围等处。至牛只、先经采买五百余头。随饬于松潘所属番地。采买一千六百头。内地附近各属。采买四百头。陆续解往。各项农具。军营存贮生铁多。熟铁少。除内地制解外。雇铁匠十名。赴屯打造。再小金川纳木觉尔宗一带。土盐味苦。内地兵夫不能食。现酌令兵丁遇换班等便。准其带盐前往接济。报闻。　　

○是日、驻跸坡赉昂阿大营。　　

○壬申。上行围。　　

○遣额驸扎兰泰、赴避暑山庄、皇太后行宫问安。　　

○贵州巡抚裴宗锡疏报、铜仁府黄平、普安、施秉、三州县。乾隆四十年、开垦田地、二十七亩有奇。　　

○是日、驻跸塔哩雅图昂阿西大营。　　

○癸酉。赐扈从王公大臣、蒙古王公台吉、土尔扈特郡王等食。　　

○谕军机大臣等、前据满斗奏、蔺沟行宫。被窃软硬门帘一案。将看守行宫之外委兵丁。交内务府大臣审办。当即交英廉严行查讯。今日据英廉奏称、该弁兵等。已据满斗交昌平州看禁等语。所办非是。行宫诸事。及该处弁兵等。皆内务府所管。况满斗已奏明交内务府大臣审办。自应即将应讯之人。解交内务府查审。因何转交地方官看禁。满斗何不晓事若此。著传旨申饬。再满斗前奏、请将该地方文武官查议。朕以看守行宫堆拨。若系绿营所派兵丁。则该管武员。自难辞咎。若即系本处行宫兵丁安拨看守。即不能问及绿营武职。至文员职司民社。如地方公务有误。朕必不为宽宥。至行宫地面。与被无涉。该员等亦无暇照料及此。曾谕知该总管。今日驻跸张三营。令询问该处行宫堆拨。即系本处兵丁看守。则各处可以类推。是其事于该营武职。尚不相属。况文职乎。满斗前奏。妄请概予议处。惟思诿过于人。而不审情理之当。何不明之甚耶。将此一并谕令知之。　　

○是日、驻跸张三营行宫。　　

○甲戌。谕曰、围场内偷打牲口、砍伐木植人等。胆敢拒捕。情殊可恶。嗣后拏获围场内偷打牲口、砍伐木植人等。仍照旧例治罪外。若有缉拏之时。拒捕不肯就擒者。拏获时、著加重治罪。其敢于拒捕、致伤缉获之人者。拏获时、著即行正法。　　

○是日、驻跸波罗河屯行宫。　　

○乙亥。改四川成都副都统衙署、为将军衙署。协领衙署、为副都统衙署。从总督文绶请也。　　

○是日、驻跸中关行宫。　　

○丙子。上诣皇太后行宫问安。　　

○遣官祭历代帝王庙。　　

○遣官祭都城隍之神。　　

○是日、驻跸避暑山庄行宫。至癸未皆如之。　　

○丁丑。上奉皇太后幸卷阿胜境。侍早晚膳。　　

○谕、据杨景素奏、审拟王之彬、挟仇连杀董长海、王三麻子等、六命。将王之彬依律凌迟处死。妻刘氏、子王小雨、改发伊犁为奴等因一摺。览奏深为骇异。王之彬、因挟董长海、王三麻子、挑拨微嫌。辄持刀将董长海、及王三麻子、夫妇子女。同时扎死。连毙六命。凶恶惨毒。实属从来罕有。然按律不过凌迟处死。实觉罪浮于法。至伊妻刘氏、子王小雨、虽据该抚从重拟发伊犁。给与种地兵丁为奴。尚不足以蔽其辜。夫王三麻子全家俱被杀害。而凶犯之子。尚令幸生人世。以延其后。岂为情法之平。若云王小雨年仅十岁。则该犯所杀之王四妮、王五妮、皆孩穉无知。尚未至十岁。一旦尽遭惨死。何独凶犯之子。转因其幼而矜原之乎。且此等凶恶之徒。为戾气所钟。不应复留余孽。即伊四岁之幼女王三姐。亦不宜轻宥。如查明被杀之家、尚有子嗣。即将凶犯妻刘氏、及伊幼女。一并赏给死者家为奴。若现已无人。即发往伊犁。给与厄鲁特为奴。此案即著行在刑部、速行核拟具奏。至刑部律例所载。惟及杀一家非死罪三人而止。至全家被杀多人之犯。作何加重。未经议及。此等凶徒。明知法止其身。或自拚一死。逞其残忍。杀害过多。以绝人之嗣。而其妻子仍得幸免。于天理人情。实未允协。朕非欲改用重典。但为民除害。不得不因事严防。俾凶暴奸徒。见法网严峻。杀人多者。其妻孥亦不能保。庶可稍知敛戢。是即辟以止辟之义。其应如何增改律例。并著刑部、另行妥议具奏。　　

○谕军机大臣等、军机大臣奏、据舒濂、明山保、禀报、查拏周二等抢劫贼犯一案。拏获拒捕之周二、方贤等、二十名。讯供禀报。并应否先行起解。请示遵行等语。周二等既经就获。讯明实系拒捕要犯。著即交该通判、先行押解热河。交军机大臣审讯。并著明山保等、多派兵役。沿途小心防范管解。毋任再有疎脱。舒濂、明山保、仍留该处。将胡国祥等要犯。严行躧缉务获。毋使一名漏网。获到时、如朕已回銮。即著明山保、选派妥干员弁。带领兵役。随同舒濂、管押解京审讯。至方贤供内称、胡国祥从前在盛京去过。有无在高桥地方。偷过高丽银子。实在不知道等语。该犯是否因舒濂等将此案诘讯。始有此供。抑系并未讯及。该犯自行供出。著传谕舒濂、明山保、即速据实具覆。将此由五百里传谕知之。　　

○吏部等部会议、盛京将军弘晌奏称、凤凰、岫岩、二城事务。责令岫岩通判管理。兴京一城事务。归兴京通判专理。无庸旗员经管。应如所奏。从之。　　

○戊寅。上诣皇太后行宫问安。　　

○谕军机大臣等、据英廉奏、审讯蔺沟行宫被窃软硬帘一案。初据看守行宫之该兵丁等供称、自初六日员外郎陈政查点之后。直至二十。并未开门。及经严讯。又供出十三、十六、十七、曾开门三次等语。是官帘被窃即在此三次开门之内。即当从此严切追求。著英廉速将该弁兵等严加审讯。务得实情。即行拟议具奏。至夹单内称、各处行宫内围。俱有内务府千把兵丁看守。惟蔺沟行宫内围。向无内务府弁兵。止有绿营外委一名。兵二十三名。在外围看守巡查。一切铺设扫除出入等事。亦系伊等管理。锁钥并系外委收掌等语。各处行宫。均派有内务府千把看守。朕以为必系伊等为窃。故屡有旨谕英廉。严问千把等。乃蔺沟行宫。委之绿营弁兵。并将锁钥付其掌管。此即上年修理之后。英廉所办未妥之故。著交总管内务府大臣。另行办理具奏。将此传谕英廉知之。仍将曾否究出正贼之处。迅速覆奏。　　

○刑部议准、兵部左侍郎高朴奏称、各省命盗案件。由督抚审拟具题。案犯供情。造揭帖咨部。但揭帖中、该犯当堂画押原供。向不咨送。是以州县改削讳捏。致犯案者越诉赴控。伏思口供微有增删。即系罪名出入。请嗣后各省命盗大案。审确定拟者。令承审州县。于取供画押时。要犯画供二纸。一照旧存署。一申送府道臬司审办。由督抚随案送部查核。倘因有申送之例。抑勒画押。该上司究出揭参。寻常外结案。亦照此例。从之。　　

○己卯。谕、前因郭罗克贼番杀害青海公礼塔尔一事。派理藩院郎中阿林、前往四川。会同该省派出之保宁府知府倭什布、及参将李天贵、至番地谕令该土司等。将凶犯吹斯枯尔拉布坦等、勒限全行拏解。今据明亮等奏、郎中阿林等、勒拏凶犯。仅据该土司玛克苏尔衮布等禀称、吹斯枯尔拉布坦、逃避无踪。将其寨房拆毁。搜获犯属男妇九名口。及牛马等物解送。恳请彻回官兵。宽限擒拏等语。所办大谬。已传旨严行申饬矣。阿林等派往该处。董司缉犯之事。理应督同该土司。到处搜拏。将凶犯缉获。方可完案。乃惟凭该土司一面之词。及绿营虚诳恶习。辄思迁就了事。甚属不堪。阿林、倭什布、李天贵、俱著交部严加议处。　　

○谕军机大臣等、明亮等奏、郎中阿林、参将李天贵、知府倭什布、前往郭罗克勒拏凶犯。据该土司玛克苏尔衮布等禀称、吹斯枯尔拉布坦逃避无踪。将其寨房拆毁。搜获犯属男妇九名口。及牛马等物解送。恳请彻回官兵。宽限擒拏。随令阿林等回赴省城商办。将官兵暂彻。拣派熟谙夷情备弁一员。暗驻境上。严督该土司侦捕凶犯等语。所办大谬。已于摺内批示。郭罗克境壤有限。吹斯枯尔拉布坦等、虽欲逃匿。谅未必遽能远扬。李天贵、倭什布、系该省派令专办之员。阿林由京派往该处。董司缉犯之事。理应督同该土司。到处搜拏。将所有地界。遍行亲历。凶犯一日不获。阿林等一日不回。官兵等一日不彻。该土司自不敢以诳言欺饰。乃阿林等、惟凭该土司一面之词。妄以杀人首犯。诿之绰克宗加尔。又云其已经堕碉身毙。更属死无证见。且言吹斯枯尔拉布坦等、杳无踪迹。仅将犯属解送。率请彻兵宽限。明系该土司狡诈迁延。有何难察。至所云该土司欲跳河自明心迹。经把总拦救。尤必无之事。此乃绿营虚诳恶习。何足为凭。番性素不肯轻生。即如索诺木等、经大兵围困。势穷力蹙。尚欲偷生乞命。该员等并未将土司逼迫。何至欲自投河。尤可见其虚诞。至所称贼番系该土司部落之人。虽恐不无代为隐庇。今既拆毁贼番所住碉房。获其家属牛马。其悚惧实属真情等语。更不成话。碉房虽拆。何难再砌。其家属止系妇女幼孩。并无成丁之犯。而杀人凶犯。仅获其赃。何足示儆。即顶经誓咒。尤番人狡狯长技。如何可信。至该土司愿出银一千两、赔赃服罪。尤为不成事体。幸而仍饬发还。若再收之。不更贻笑柄耶。总之抚驭番人之道。慑以威严。则皆畏服听命。待以姑息。必致玩忽生心。从前两金川之事。实由川省历任督提。优柔迁就。酿成事端。遂致大费兵力。多发帑金。又得阿桂坚心筹办。不避艰险。经五年之久。始得扫穴擒渠。今大功甫竣。正诸番胆丧之时。而在土境勒缉杀人凶徒。并非难事。自当严切督捕。使番众技无可施。罪人斯得。庶可惩一儆百。共知震慑天威。永靖边徼。乃当功成之后。初办此事。即受该土司欺哄。遽彻官兵。草率完局。众番又将毫无忌惮。必以为天朝虽设镇安营。董以大员弹压。不过仍循故辙。郭罗克既以诡谲获免无事。众皆尤而效之。设或绰斯甲布各土司。复有类此者。又当如何办理。抑似前此之养痈贻患乎。此案阿林、李天贵、倭什布、承办勒缉凶犯之事。轻信该土司虚语。据以禀告。惟图将就了事。甚属不堪。已另降旨。交部严加议处。至明亮等、不察委员等庸懦无知之见。竟尔彻回官兵。置之不办。实大不是。文绶、桂林、知识短浅。且蹈外省积习。无怪其然。明亮、舒常、带兵征剿有年。习闻朕之训谕。且深知阿桂实心督办军务。不稍假借。因得成功。何尚茫无定见。不思效法。且明亮、舒常、朕特委以管辖诸番。理应持正。今一事如此。其浅见可知。尚安望其能整饬制驭。使群番敬畏乎。并著传谕严行申饬。据伊等奏称、官兵暂彻。贼番闻事寝息。势必回觅旧巢。土司得以分头密捕。是纵之适所以擒之。不致稍有漏网。较之守候缉拏。似更妥速等语。试问伊等彻兵以后。该土司果如所计。获犯缚献尚可。若此旨到时。仍然无获。伊等又何言自解乎。朕前因阿林、李天贵、倭什布、往彼勒缉凶犯。半年有余。未见覆奏。深知该委员等之无用。曾谕令派查礼前往。妥办此事。令阿林等、果不出朕所料。至前旨由六百里发往。距今已逾二十日。明亮等早应接奉。何以尚未覆奏。岂因有此奏。妄思允准完案。遂意存观望耶。此事责成明亮等四人。妥速勒缉要犯务获。毋任兔脱稽诛。如一年之内。不能获犯。即明亮等、亦当从重治罪。将此由六百里传谕知之。仍即将查礼曾否派往。及现在如何筹办之处。迅速覆奏。　　

○又谕、据满斗奏、前赴南石槽、密云县、罗家桥、各处行宫。按册查点。南石槽行宫。被贼偷去夹布窗帘一挂。密云县行宫。偷去绸夹软帘十三挂。并坐褥三个。又罗家桥行宫。偷去门帘三挂。椅垫三个。请将三处看守行宫内外围千总外委兵丁。交与内务府大臣英廉、一并严审。其北路总管福泰、系专管稽查之员。请交内务府严加治罪。并自请严加议处等语。蔺沟行宫被窃软硬帘一案。朕初意以门帘被窃至十六挂之多。自非外贼所能持以踰墙。或即系看守兵丁。零星偷去。因而装点贼情。冀图掩饰。今复据满斗查出各处行宫内门帘坐褥。均有遗失。自系外来贼匪无疑。朕办理庶务。从不稍存成见。前此止知蔺沟一处。自即系看守之人。陆续潜窃。今又查出数处。而密云行宫。并经该千总私制赔补。其非自盗可知。此等贼犯。敢于偷窃行宫官物。必系积惯猾贼。熟习行宫内门帘等物。易于攫取。故敢屡肆偷窃。似各处俱系一贼所为。或即系前年偷盗银库之贼。亦未可知。不可不即行严拏务获。立寘重典。著传谕英廉、一面将蔺沟一案。详悉严讯。务得实情。一面选差明干兵役。严密访拏各处偷盗官物贼犯。克期弋获。毋任远扬漏网。至各典内查出门帘。已较蔺沟原失之物为多。自系各行宫所失之帘亦有典当者。但统计各处所失之数。似尚未尽典完。英廉当密谕各典铺。如再有持门帘赴典之人。即行盘获。密报提督衙门拏获。或可由此得其踪迹。至看守弁员遗失物件。并不即时禀报。并私行赔补。致贼匪益无忌惮。该弁兵各有应得之罪。均当查明责惩。福泰、满斗、平日漫无稽查。亦难辞咎。并当交总管内务府大臣议处。所有满斗两摺。并著钞寄英廉阅看。仍著英廉、将如何查办缘由。迅速覆奏。　　

○又谕曰、军机大臣等奏、据舒濂、明山保禀报、续获长国祥之子胡柱儿等六名。讯供禀报等语。前日据报拏获贼犯周二等二十名。当经降旨。令派该通判福庆、押解行在审讯。今又续获胡柱儿等六犯。并著明山保、即派委妥员。押解热河。交军机大臣一并审讯。饬沿途多派兵役。小心防范。毋任稍有疎脱。至胡国祥一犯。纠约多人。结盟拜把。自系惯行肆窃要犯。所有高桥地方。偷窃高丽银两之事。自即系该犯所为。不可不严缉务获。著传谕舒濂、明山保、仍留该处。将胡国祥严行躧缉就获。毋任兔脱漏网。胡国祥未获到案。舒濂、明山保、不可遽回。俟拏到时、明山保即选派妥干员弁。带领兵役。随同舒濂、管押解回审讯。将此由五百里传谕知之。仍将现在作何缉捕。曾否弋获要犯缘由。迅速据实具奏。　　

○庚辰。上诣皇太后行宫问安。恭送皇太后回銮。　　

○御依清旷。勾到秋审官犯、服制、及云南、贵州、情实罪犯。停决官犯十五人。服制斩犯三十九人。绞犯一人。云南绞犯二人。贵州斩犯二人。绞犯二人。余四十五人、予勾。　　

○谕曰、健锐、火器、二营。管理大臣过多。舒赫德、福隆安、著照旧总理外。健锐营著派奎林、海兰察、和隆武、管理。舒亮、噶塔布、永平、伍岱、轮班操演。火器营著派绵恩、福康安、三保、管理。乌什哈达、都尔嘉、扎勒桑、阿尔萨朗、轮班操演。其有在内廷行走者。亦著常川前往。扎拉丰阿、努三、弘旿、普尔普、拉旺多尔济、丰昇额、图尔都、春宁、额森特、俱不必管理。　　

○豁免浙江仁和、钱塘、海宁、乌程等、四州县。乾隆四十年分、坍没田地、一百三十四顷五十亩有奇额赋。　　

○辛巳。谕、吏部议奏、嗣后直隶州知州一项。请于各部院京察保送引见、准其一等之主事等官内。出具切实考语。保举引见。按班升用一摺。所议尚未允协。六部主事。分办部务有年。事多谙练。京察时、经该堂官保列一等。必择其才猷卓越之员。以之升补直隶州知州。自堪胜任。至太仆寺等衙门主事。及与主事升转相同之经历、都事、寺丞、署正等官。平日本无事可办。遇京察之年。该堂官祇就其循分供职者。列为一等充数。实非六部主事可比。一旦骤膺直隶州之选。必致竭蹶贻误。阿林即其验也。且六部堂官众多。就本部满汉主事内。甄核保举。原可得人。若小衙门堂官。不过数人。且系三四品京堂。其保举本不能如六部尚书侍郎之明公。且所属主事等、员数无多。不过因地取材。安能名称其实。从前御史陆秩条奏。吏部议准。均属姑息未妥。岂宜复沿其误。嗣后直隶州知州缺。止应于六部京察一等满汉主事内。保举引见。记名铨用。其小衙门之主事等官。概不准其升用直隶州。如有京察保列一等者。止可令其改用六部主事。如外省调繁之例。以资造就。谅此等闲曹散秩。擢用部员。未必能遽膺上考。设其中果有才具出众之员。在部复经保列一等者。原未尝不可录用。庶于慎重吏治。甄拔人才之道。均为有益。其如何酌定章程之处。著军机大臣、会同行在吏部、另行妥议具奏。　　

○又谕、满洲蒙古人员。由道府丁忧回旗。已满百日。在部行走者。曾降旨于每年十月内。该部查明。带领引见。至满员内、曾任丞倅州县。丁忧回旗。在原衙门行走者。伊等曾膺外用。于地方事务。自较谙习。著吏部一并查明。照道府回京人员之例。亦于每年十月。带领引见一次。　　

○又谕曰、弘晌奏、据广宁防守尉贵勒贺、知县伊汤安、拏获逆犯张毅审拟一案。即批交行在法司。议以凌迟处决。已依议速行矣。此等逆犯。实为法所难宽。若地方文武员弁。稍事姑息。必致漏网稽诛。所有拏获该逆犯之防守尉、知县等。尚属实心任事。著交部议叙。以示奖励。　　

○谕军机大臣曰、弘晌奏、拏获乐亭县逆犯张毅审拟一案。已批交行在法司核议速奏矣。该犯逆词内。有庞姓四奴。通汉钩旗。欺君盗库字样。诘问庞姓何人。据供是京城包衣庞大庞二庞四庞五弟兄四人。曾请教书一月。即行逐去。我心里怀恨骂他。并非实有其事等语。逢本音庞。此人将孟子内逄。误认作逢。转讹逢冯为庞。英廉系包衣冯姓。冯逢同音。故该犯呼为庞姓。亦未可知。且英廉现有子四人。似该犯从前曾在英廉家教读。英廉见伊有乖张不法形迹。因而逐出。又欲为之消弭。未经奏明究办。英廉颇能办事。惟素有大事化为小事。小事化为无事之见。往往意存姑息。所短实在乎此。其实此等狂悖逆犯。乃天理所不容。神人所共愤。何所用其怜悯。一有见闻。即当举发严办。安得稍为隐讳耶。著传谕英廉、即将该犯曾否在伊家教读。并因何逐出之处。详悉据实具奏。如有该犯所存字迹。悉行呈出。倘敢稍有隐饰。或将字迹销毁。甘蹈欺罔。试问英廉、其能当此重戾乎。设或设犯实未在英廉家教读。即速查明包衣下庞姓兄弟四人。系属何人。讯明如何延请该犯。及因何驱逐之故。有无存留该犯字迹。一并据实奏覆。将此由六百里传谕知之。寻奏、查包衣有拜唐阿庞保恩弟兄四人。传讯据供、张毅经周鹏举荐来教读属实。因该犯忽患疯颠辞去。并无存留张毅字迹。及加搜查庞周两处。俱无悖逆文句形迹。但庞保恩等、见张毅妄诞狂谬情形。并不报官究办。均属冒昧不合。应酌加惩儆。得旨、不必责处。令各回去可也。　　

○壬午。上御依清旷、勾到四川、广西、秋审情实罪犯。停决四川斩犯六人。绞犯十四人。广西斩犯二人。绞犯三人。余八十六人、予勾。　　

○以湖南长宝道梁敦书、为福建按察使。　　

○癸未。谕、刑部进呈秋审招册。朕详加披阅。内浙江僧静峰、起意殴死其俗家胞弟周阿毛。图赖邢直武等一案。照故杀期亲弟妹律。拟绞监候。又江西省郭义焙、谋财杀死小功堂侄郭了头仔一案。照尊长谋杀本宗卑幼。已杀者。依故杀律。拟绞监候。虽皆拟入情实。而所引之律。俱未允协。僧人披剃出家。即不当复论其俗家卑幼。且致死人命。即已犯其杀戒。今静峰因周阿毛痴呆无用。辄行谋死。图赖洩忿。凶残殊甚。彼既不念手足之谊。何得复援尊长之条。刑部所以引此者。因律有为僧于本身亲属有犯。仍按服制定拟等语。遂尔概行比附。殊未思律言有犯。专指尊长而言。如僧人犯其祖父伯叔。自不可因已出家。稍为末减。若卑幼本不可言犯。又安得由犯尊之律。推而下及乎。是僧人致死俗家卑幼。断不当复以服制论也。至郭义焙、因其六岁幼侄郭了头仔、颈戴银项圈。辄行起意扭取。见其哭喊。遂行推跌粪坑溺毙。凶恶残忍。情殊可恶。且该犯意在图财。视伊侄如草芥。盗攫而残其命。于死者恩义已绝。又岂可复引谋杀卑幼之条乎。夫尊长之于卑幼。或不遵教诫。或干犯名分。责打致毙。本律原止拟流。若因财产起衅。则不得概用此律。从前曾降谕旨。敕部准情定拟。是以有兄及伯叔、因争夺财产。将弟侄故行杀害者。拟绞监候一条。然此亦第专指寻常索财争产。因伤毙命而言。盖弟侄原有赡给尊长之义。故尊长之罪。尚可稍轻。若谋财害命。及强盗得罪。致死弟侄。更复有何伦理。以及图奸卑幼之妻。复将卑幼谋杀者。此等凶徒。身已蔑伦伤化。定拟时、转因伦纪原情。又岂明刑弼教之本意乎。朕办理庶狱。鉴空衡平。轻重悉视其人之自取。而于秋谳大典。披览再三。期于无枉无纵。若此二条。旧例尚未合情理之正。著刑部另行改议具奏。以昭平允。　　

○谕军机大臣等、据英廉奏、蔺沟等四处行宫被窃门帘等物一案。已将正贼苏云程拏获。现在严行鞫诘等语。所办甚好。行宫重地。该犯敢于屡肆偷窃。恐同夥必不止一人。并尚有窝家为之容留藏匿。自当详悉研求。将其党与、一并拏获。从重定拟。此种贼匪。情罪实为重大。所当明正典刑。以示惩创。著传谕英廉、务令该犯多受痛楚。俾其逐一供吐。毋任狡饰。但不可因刑致毙。转合幸逃显戮。至此贼或系从前偷盗银库之人。亦未可定。并著英廉、设法究诘。务令供吐实情。但须详加体察。从前所查银库阁下墙边。曾有血迹一块。自系贼人跌伤所致。如该犯头面有跌伤旧痕。更不从此根究。但不得因该犯原系应死之人。即将前此偷盗银库之事。归并该犯。以图销除旧案。所有番捕留心缉获。当商据实指线。并著量加奖赏。可将此由四百里传谕知之。仍将如何审究之处。即行奏覆。寻奏、将苏云程详细究诘。据供、向在口外喇嘛庙、偷马数次。后复随营偷窃屡实。至京城内、路径尚不能全识。不曾偷窃过别项官物。王玉之外。亦再无同夥贼人等语。刑夹再三。坚供如前。又查验该犯头面。并无旧日跌损伤痕。报闻。　　

○又谕、三座塔结盟抢犯案内各犯。陆续就获。止余正犯胡国祥一名。余犯数名。现已饬令各该厅、上紧缉拏。谅亦无难擒获。明山保、舒濂、可无庸在彼督缉。且热河现在建盖文庙。一切运送木植等事。亦须明山保料理。著传谕明山保、即回至热河。舒濂、亦即今回京。　　

○工部等部会议、巡视通州漕务御史索兴阿奏称、通惠河各闸工程。请改归通永道管理等语。应如所奏。以专责成。仍令坐粮厅会验。详报仓场侍郎。随时查察。从之。
  </div>
  <div class="pagination">
   <a href="清实录乾隆朝实录_page1345.html">
    上一页
   </a>
   <span>
    ...
   </span>
   <a href="清实录乾隆朝实录_page1341.html">
    1341
   </a>
   <a href="清实录乾隆朝实录_page1342.html">
    1342
   </a>
   <a href="清实录乾隆朝实录_page1343.html">
    1343
   </a>
   <a href="清实录乾隆朝实录_page1344.html">
    1344
   </a>
   <a href="清实录乾隆朝实录_page1345.html">
    1345
   </a>
   <span class="current-page">
    1346
   </span>
   <a href="清实录乾隆朝实录_page1347.html">
    1347
   </a>
   <a href="清实录乾隆朝实录_page1348.html">
    1348
   </a>
   <a href="清实录乾隆朝实录_page1349.html">
    1349
   </a>
   <a href="清实录乾隆朝实录_page1350.html">
    1350
   </a>
   <a href="清实录乾隆朝实录_page1351.html">
    1351
   </a>
   <span>
    ...
   </span>
   <a href="清实录乾隆朝实录_page1347.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
