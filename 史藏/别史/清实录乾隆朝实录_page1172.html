<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1172 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1172 页/共 1860 页</h1>
    <div class="content">○兵部议覆、山西巡抚兼管提督鄂宝奏称、大同镇属沿边营堡。从前弁员驻守。并不更换嗣经前抚臣鄂弼。和其衷。奏裁杀虎协等营营堡名色。令千把总轮防。而汛兵仍不更换。查汛兵既不更换。而汛弁屡易生手。不独兵丁视非专管。易生怠玩。即弁员遇事因循。亦恐日久废弛。请将杀虎协所管马市口等三十二汛汛弁。各按地久驻。毋庸轮换。应如所请从之　　

○蠲长芦属沧州、青县、庆云、三州县。严镇。海丰兴国、富国、丰财、芦台、六场。乾隆三十五年水灾灶地额赋。并缓蠲余。及勘不成灾地亩应徵银两有差　　

○旌表守正捐躯河南镇平县民魏腊梅妻时氏　　

○是日、驻跸曲阜县行宫。至丁未皆如之　　

○丙午。上诣先师庙释奠。至大成门降舆。步入。行三跪九拜礼。遣官祭崇圣祠。分献四配十哲两庑　　

○丁未。上诣孔林。至墓门。降舆。步入墓前。北面跪。三酹酒毕。行三拜礼　　

○临阅复圣庙　　

○诣少昊陵。元圣周公庙行礼　　

○赐衍圣公孔昭焕合族等食。赏银币银牌有差　　

○谕、前岁修葺太学告成。因念阙里庙堂。设有牺象诸尊。爰择旧藏周笵铜鼎尊等十事。陈之大成殿。用备礼器。兹临幸曲阜。祇谒先师。阅视所列各器。不过汉时所造。且色泽亦不能甚古。惟兹昌平圣里。宜陈法物。以为观美。著仿太学之例。颁内府所藏姬朝铜器十事。备列庙庭。用惬从周素愿。俟朕回銮后。慎选邮发。交与衍圣公孔昭焕。世守勿替。以副朕则古称先至意　　

○又谕、前以长芦盐坨。去夏偶被水淹。且询知今年钱价较前更为平减。因降旨准将盐价暂加钱一丈。以一年为限。仍照旧值行销。兹临莅山东。闻该处商人历年引课无欠。而积盐仍有未销。业经降旨、将乾隆三十五年应徵正课。分作八年带徵。第念东省钱价。亦甚平减。著再加恩。准照长芦之例。每觔暂加钱一文。以奉旨之日为始。定限半年。俾商力益资宽裕。该部即遵谕行　　

○谕军机大臣等、前据留京办事王大臣奏、京城每日过午起风。看来并未得雨。今奏到得雨二寸。跫惝未能沾足。著寄信王大臣、如未续有透雨。即传旨令内务府大臣四格、带领萨哈勒索丕、前往静明园祈祷。得雨后即行奏闻。　　

○又谕、据尹继善等奏、审拟纳逊特古斯一案。已于摺内批示矣。纳逊特古斯、谋毒亲兄吹扎布。其情罪较谋毒格格更为重大。即内地遇此等两案并发之事。亦当从重归结。律以杀兄之条。既为名正言顺。且使蒙古等、知纳逊特古斯、实因谋毒亲兄。自取重罪。其死并不由于格格。更当心服。亦更加畏法。前降谕旨甚明。今摺内仍将纳逊特古斯以谋毒格格定罪。计发此摺时。尚未奉到前旨。总之纳逊特古斯定罪。重在谋害其兄。此时应先将吹扎布中毒一案。上紧鞫讯。以成信谳。巴尔丹格隆。济兰泰二犯。既系纳逊特古斯心腹同谋。则此事自当向该二犯穷究。况济兰泰所供去岁送羊问病一节。于吹扎布中毒之事。已露端倪。尤当从此追踪细鞫。而巴尔丹格隆。既知配合毒药。自不能舍彼他求。务须详悉研讯。使真屋落石出。至敏集特多尔济、现在逃避无踪。必系情虚畏罪。现已传谕喇特纳锡第。令将该犯迅即弋获解讯。毋任漏网。其治病之喇嘛博特巴尔、及中毒之吹扎布。应令其速行来京验质。使各犯更无从抵饰。但此等凶险之徒。设或揣度罪重。畏惧自戕。不能明正刑诛。成何事体。又不可不留心防范。若济兰泰。巴尔丹格隆。俱即供吐确凿。则纳逊特古斯、谅亦不能狡展。一经成招。即将纳逊特古斯、照谋杀亲兄律、拟以凌迟。倘二犯供吐游移。必须吹扎布、博特巴尔质证。未免时日较多。前奏称赛哈赖体甚委顿。恐拖延日久。瘐死狱中。转得幸逃显戮。其赛哈赖已有确供。即可将其先行正法。使济兰泰等知彼案已结。不致忧惊。即纳逊特古斯闻之。亦可稍宽其疑惧。并不妨向彼用甘言抚慰云。格格一案。已将赛哈赖处死。不复加尔之罪。即谋毒吹扎布一事。尔兄未死。其情尚轻。将来结案奏闻。皇上自必加恩于尔。以安其心。庶不致有疎虞。俟审明定案。仍将济兰泰。巴尔丹格隆。归于谋毒格格一案定罪。其纳逊特古斯拟罪摺内。祇叙及格格之案。谋杀妻罪轻。谋杀胞兄。应从重完结。将此传谕尹继善等知之　　

○直隶总督杨廷璋奏、直隶岁徵额赋银二百四十余万两。岁需经费二百二十七万数千余两。零星杂款。亦复计费不赀。俱于徵银内支领。遇有蠲缓。即不敷动拨。如偏灾赈恤。必须奏请部帑。或邻封协拨。往返领解。未免需时。应请拨库银四十万两。遇应行赈恤之时。即于此项借动。并随时奏请赏拨归款。使常年存备有资。得旨、向来部拨直隶省银两。俱系散银。后经降旨。发给元宝。著军机大臣存记。嗣后直隶豫拨备赈银两。著给与散银。毋庸给发元宝。并令银库存案　　

○以工部左侍郎阎循琦、为会试知贡举。大学士刘统勋、为正考官。左都御史观保、内阁学士庄存与、为副考官　　

○命刑部侍郎伍讷玺、兼管钦天监事务　　

○旌表守正捐躯之浙江长兴县民潘朝名妹潘氏　　

○戊申。上奉皇太后回銮　　

○诣皇太后行宫问安　　

○谕、济宁州寿妇孙李氏。年跻百有二岁。著加恩赏缎二疋　　

○是日、驻跸济宁州行宫。翼日如之　　

○己酉。谕军机大臣等、前因高晋查审南昌府知府李枝昌案内。有垫用前任巡抚明山修理书房银两。当经谕令明山、明白回奏。今据奏称、前此两任江西巡抚。为期仅止八月。彼时因书房窄狭。拆去房间截板。所费十余两。俱系随时发价。不过因关防衙门。家人不便出入。所需工役。不得不令首县代雇等语。如果所奏属实。尚不至有干吏议。其事既系首县承办。无难彻底根查。著传谕高晋、再行秉公查明具奏。原摺并钞寄阅看　　

○庚戌。上诣皇太后御舟问安　　

○是日、御舟驻跸大长沟　　

○辛亥。祭先农之神。遣怡亲王弘晓行礼。上诣分水龙王庙、禹王庙、关帝庙行礼　　

○湖北按察使秦鑅、缘事降调。以湖南粮储道刘秉愉、为湖北按察使　　

○旌表守正捐躯之河南洛阳县民郑添叙妻孙氏　　

○是日、御舟驻跸王老口　　

○壬子。上诣皇太后御舟问安　　

○孝贤皇后忌辰。遣官祭陵寝　　

○谕曰、大学士刘统勋现在入闱。尹继善病尚未愈。刘纶著同办留京事务　　

○又谕、闻临清州。及陵县。有经水冲漫沙压盐鹻地一千余顷。屡年试种无成。不能垦复。农民完赋无资。著加恩。将该州县所有沙压盐鹻地亩钱粮漕米。概予豁除。以示体恤民隐至意。该部即遵谕行　　

○是日、御舟驻跸五里铺　　

○癸丑。谕、据莽古赉奏称、副都统衔常在病故。动库银三百两送回灵柩等语。常在在藏病故可悯。著照所奏办理。并施恩加赏都统衔　　

○谕军机大臣等、据尹继善等奏、审讯纳逊特古斯、已将谋毒伊兄吹扎布情节。供认不讳。业于摺内批示矣。此事既经讯明。俟吹扎布来京。一为质证。即可定案。现在可无庸再为研鞫。致伊转生疑惧。祇须严密防范。毋令稍有疎虞。至将来定拟纳逊特古斯罪名摺内。并应叙明谋毒格格一节。不过夫谋妻律绞候。今伊谋毒亲兄。忍心害理。实为罪大恶极。自应从重拟以凌迟。虽律载谋杀期亲尊长已行者斩。已杀者凌迟处死。但律设大法。而缘情定罪。贵有权衡。如纳逊特古斯之谋毒格格。即令侍女分食中毒而死。是其计行。而格格并未入口。尚可谓之已行而未杀。至谋毒伊兄吹扎布。业令饮药得病。吹扎布幸而医治不死。而纳逊特古斯、必欲致死其兄之凶谋已遂。即与已杀无异。正不得拘泥律文。曲为轻贷。著传谕尹继善等。定案时。将纳逊特古斯、照凌迟律定拟。并将伊谋杀亲兄情真罪当。并不由谋毒格格之故。明晰声叙。候朕另降谕旨。俾众蒙古闻之。知朕办理此案。一秉大公至正。而藏伦凶恶之徒。罪由自取。当益感恩畏法。将此谕令知之。此数日间得雨否。若得雨速奏来　　

○命降调户部侍郎索琳。以副都统衔赴西藏办事　　

○是日、御舟驻跸刘家湾　　

○甲寅。上诣皇太后御舟问安　　

○是日、御舟驻跸朱官屯　　

○乙卯。谕、今年京察届期。吏部开列在京各部院三品以上大臣、暨督抚等。奏请甄别。内阁大学士以领袖班联。向不与列。第念大学士尹继善等。或赞襄机务。兼掌部曹。或扬历封疆。勤劳毒著。均能敬公称职。宜加优叙。以昭恩眷。尹继善、刘统勋、阿尔泰、刘纶、俱著交部议叙　　

○又谕、吏部开具在京部院三品以上官。请旨甄别。以重考绩大典。协办大学士尚书官保、于敏中、尚书托庸、程景伊、素尔讷、福隆安。侍郎旌额理、英廉、期成额。均勤慎称职。宜加优奖。著交部议叙。内阁学士陆宗楷、盛京侍郎富德、大理寺卿长福。俱年过七十。精力衰颓。均予原品休致。余著照旧供职　　

○又谕、今年京察届期。吏部将总督巡抚开列名单进呈。请旨甄别。总督杨廷璋、高晋、吴达善、李侍尧。河道总督吴嗣爵。巡抚钟音、德福、富明安。均宣力封疆。克称厥职。著交部议叙。余俱著照旧供职　　

○又谕曰、贵州按察使金祖静。年逾七旬。精力渐衰。现今来京陛见。候朕另降谕旨。其贵州按察使员缺。著蔡应彪补授。　　

○谕军机大臣等、据彰宝查奏、安南夷目黄公缵等。恳请投诚之始。系将军永瑞、移会巡抚喀宁阿、行知力临安府张若渟。转饬建水州知州张彦烈查覆。其过自在永瑞等。然当该夷内附之初。地方官查核来历办理。尚无大误。迨后安南夷目移文建水州张彦烈、索取黄公缵、领回处治。该州并不禀报上司。辄以境内并无黄公缵其人。擅自备文移覆。罪无可贷。彰宝既经查明。即当据实参处。乃从前既不办及。迨经军机大臣议令徐为查办。并非欲竟寝其事。乃该督仍然付之不问。殊难辞咎。著传谕彰宝。即行据实明白回奏。余俟该督到京时。面降谕旨　　

○署云贵总督彰宝奏、安南夷目黄公缵等。前安插普洱府思茅厅属那可乐地方。今尚存一百二十六名口。其地虽非毗连安南边界。究嫌荒僻。查昆明县尚有旷地。已移送至省。日给银米应用。报闻　　

○是日、御舟驻跸新庄　　

○丙辰。兵部议覆。署云贵总督彰宝奏称、滇省步守兵内。因粮缺稍多。致有老弱充数。请于每百名内。裁四。共可裁兵八百九十六名。节省银米。足资赏项。其原领生息本银。即彻归原款。应如所请。从之　　

○旌表守正捐躯之直隶成安县民王泽长婢郭氏。湖北建始县民姚耀廷妻张。氏　　

○是日、御舟驻跸珠泉屯。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百八十

</div>
    <div class="pagination">
<a href="清实录乾隆朝实录_page1171.html">上一页</a><span>...</span><a href="清实录乾隆朝实录_page1167.html">1167</a><a href="清实录乾隆朝实录_page1168.html">1168</a><a href="清实录乾隆朝实录_page1169.html">1169</a><a href="清实录乾隆朝实录_page1170.html">1170</a><a href="清实录乾隆朝实录_page1171.html">1171</a><span class="current-page">1172</span><a href="清实录乾隆朝实录_page1173.html">1173</a><a href="清实录乾隆朝实录_page1174.html">1174</a><a href="清实录乾隆朝实录_page1175.html">1175</a><a href="清实录乾隆朝实录_page1176.html">1176</a><a href="清实录乾隆朝实录_page1177.html">1177</a><span>...</span><a href="清实录乾隆朝实录_page1173.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
