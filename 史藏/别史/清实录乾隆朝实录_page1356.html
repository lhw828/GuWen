<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1356 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1356 页/共 1860 页
  </h1>
  <div class="content">
   ○谕、缅甸自彻兵以来。已经八载。每岁沿边派人驻守。究属不成事体。而其地水土恶劣。朕意又不欲用兵。惟严令各关隘绝其贸易。稍足使之畏惧耳。但向来虽有禁遏之名。仍恐具文塞责。徒尔因循岁月。总未能完此事之局。原拟令阿桂为云贵总督。前往经理边务。其事庶可早竣。兹据图思德奏、闻得缅酋懵驳已死。其子赘角牙袭职。前据该处头目得鲁蕴、具禀镇将等称、情愿送还内地之人。输诚纳贡。恳请开关。随遣谕来人先回。俟其到关再定。今据张凤街办事之腾越州知州吴楷禀称、派送孟矣等出口之犭□罢夷南多木比等回关。据称、孟矣等至老官屯。向该头目绽拉机、称扬大皇帝威德严重。及地方广大富庶光景。该头目甚为感畏。孟矣等、即日登舟赴阿瓦。闻得鲁蕴、现在阿瓦料理贡物。并将苏尔相、多朝相、接往阿瓦。要同杨重英、俱从天马关送还内地。并欲亲自到关。叩恳纳贡等语。缅匪果知悔罪投诚。还人纳贡。自可就此完事。但受降通市。及善后章程。必须晓事之重臣。相度妥办。方能合机宜而符体制。著阿桂、即速驰驿前往云南。办理受降诸事。完竣、即行回京。至开关以后。沿边一切事宜。均关紧要。非图思德所能经理。所有云贵总督员缺。著李侍尧调补。两广总督员缺。著杨景素补授。山东巡抚员缺。著郝硕补授。图思德、著回贵州巡抚之任。裴宗锡、著回云南巡抚之任。郝硕、现在四川办理军需奏销之事。尚未能即赴新任。所有山东巡抚印务。著国泰、暂行护理。　　

○谕军机大臣等、据图思德奏、闻得鲁蕴在阿瓦办贡。将苏尔相、多朝相、接往阿瓦。要同杨重英、俱从天马关送还内地。并欲亲自到关。叩恳纳贡等语。果尔。即可就此完局。但受降诸事。必得重臣经理。而善后事宜。均关紧要。亦非图思德所能办。已降旨派阿桂、前往云南。经理其事。所有云贵总督员缺。将李侍尧调补矣。阿桂日内即起程、驰驿赴云南。行程甚速。李侍尧接奉此旨后。亦即束装、驰驿迅往云南。其两广总督印务。即著李质頴、暂行署理。阿桂及李侍尧未到云南之前。缅匪或另有文禀。或得鲁蕴亲自到关。图思德务须相机妥办。谕以大皇帝现差协办大学士阿公到后。即可定局。至前谕有得鲁蕴如亲自到关。谕令亲身进京朝见之语。系就彼时情形而言。今缅匪既情愿还人纳贡。即可完局。又无庸令该头目进京。致使怀疑生畏。图思德又不可拘泥前旨。致有舛误。至此时图思德如有奏摺。已谕令阿桂、沿途遇见。即行拆阅。如有应办紧要机宜。即一面奏闻。一面行知图思德遵照。图思德务须妥协为之。俟李侍尧到滇交代后。再赴贵州巡抚之任。云贵总督、现在办理此事。为最要之缺。各省总督、老成有识。能办大事。实无出李侍尧之右者。是以将伊调补。李侍尧到滇。将诸事妥为经理。至开关通市以后。所有内地民人出口。定数稽查。及严禁沿边百姓。不许前往茂隆厂生理诸事。已详悉面谕阿桂。李侍尧先见阿桂时。即可问明。一切妥商为之。既定章程。阿桂即可回京。而实力永久查办。则惟李侍尧是赖。杨景素接奉此旨。将印务交国泰护理。即起程来京请训。再赴新任。至裴宗锡前在滇抚任内。办理铜厂盐务诸事。最为尽心。是以将伊调任。裴宗锡、俟图思德到黔后。即赴云南新任。诸事仍须妥协办理。所有云贵广东、俱著由六百里加紧发往。山东、由四百里发往。　　

○丙戌。上诣长春仙馆、问皇太后安。　　

○谕曰、阿桂现在前往云南。办理受降诸事。著给与钦差大臣关防。　　

○谕军机大臣曰、图思德于地方民事。尚可承办无误。至于边务夷情。茫无主见。不能得事之要领。即如秤官猛等到滇后。图思德概行交送长清处。经长清以秤官猛系苗温所遣。与老官屯另是一路。将其暂羁张凤街大营。先令孟矣、波一、出口。随即具摺奏闻。如此分别料理。自属正办。然尚系长清之意。图思德即未能见及于此。乃接到长清回札。因其将秤官猛暂留。复奏称于南多木比等回关之日。即札知长清遣其出口。此又图思德不晓事之处。秤官猛、系木邦苗温所属。即遣其回。亦未必前往阿瓦。与得鲁蕴办贡还人之事。毫无干涉。何必急急遣往。如长清接到图思德回札。已遣秤官猛出口。即无庸另办。若秤官猛尚未起程。仍将伊暂留张凤街。俟阿桂到滇时。再行酌定办理。将此由六百里加紧、谕知图思德、长清、并令海禄知之。　　

○以陕西按察使孙含中、为浙江布政使。　　

○丁亥上诣长春仙馆、问皇太后安。　　

○山东巡抚杨景素奏、汶上县境宋家洼。坡水汇聚。有碍民田。向有顺堤引渠。自牛鼻潭入赵王河。经新挑河、牛头河、达南阳、昭阳、二湖。年久淤垫。今议逐加挑挖。又黄姑闸、金门狭窄。应挑月河一道。牛鼻潭、渠头亦须接挑。再挑支河二道。作吸川之势。使洼底水尽引入渠。其赵王河合流处。恐有顶阻。应于白家桥下。另开支河、俾渠水直达郑家桥。入河归湖。现据汶上、嘉祥、济宁、三州县民呈请。各出夫力挑修。恐间有口食不足之户。请令该州、县、核算夫数。拟每夫借给仓谷三斗。计需谷二千九百余石。秋后免息还仓。批、竟当给与。不必令还。又奏、洼水引归南阳、昭阳、二湖。仍可归入微山湖济运。与下游有益无损。得旨嘉奖。　　

○以陕西督粮道王时薰、为陕西按察使。　　

○戊子。上诣长春仙馆、问皇太后安。　　

○谕、昨因简放陕西按察使员缺。检阅各省督抚所奏属员贤否单。其陕甘两省进到之单。未将王时薰列入。查其单、系吴达善任内所奏。而勒尔谨、毕沅、到任。并未据续奏府道以上贤否名单。殊不可解。王时薰、近因卓异送部引见。知其在陕西历官已久。并于请训时、询问所及。奏对颇为明晰。看其人亦去得。是以密记擢用。若仅凭督抚奏单。不几遗漏乎。朕令各省督抚、体察属员贤否。开单密奏。原以备升调时之考核。兼可察督抚等之注考是否平允。今勒尔谨、毕沅、在任俱已数年。于属员贤否。早应深悉。乃竟未列单具奏一次。殊属不合。勒尔谨、毕沅、俱著饬行。并著勒尔谨、毕沅、将陕甘两省所属府道以上各员。加具切实考语。开单密奏。至其余各省。恐亦有似此者。并著遵照此旨办理。将此通谕各督抚知之。　　

○谕军机大臣等、据舒常等奏、查拏里塘、巴塘、一带夹坝贼犯。格戎七立等十三名。审拟分别斩决发遣一摺。已批交三法司核拟速奏矣。里塘一带。为通藏大路。各番等敢于抢劫塘马。及过路行人衣物。实属大干法纪。自应追捕尽获。从重办理。方足以示惩儆。现据奏、将所获之犯严行鞫讯。其为首之犯。即行斩枭。济恶之犯。亦即斩决。所办尚是。此案夹坝各犯。惟安错一犯。尚未弋获。亦当上紧缉拏。勿使漏网。至里塘、巴塘、两土司。现俱在京。已令军机大臣晓谕。伊等属下、派出土兵。随同官兵、协拏脱逃各犯。颇为出力。即赏给缎匹示奖。并谕以夹坝两次抢劫。系里塘之滥泥坝、大海子二处。巴塘之黑漆沟地方。皆两土司所辖。今犯已就获。姑免深求。嗣后当严行约束属下番人。不使复有夹坝之事。设再有犯者。该土司即速查明、获犯縳献。方不负大皇帝恩德。伊等咸叩头感悦。将此谕令舒常、文绶等知之。　　

○成都将军明亮奏、驻防清字事件。向有章京缮办。但现在统辖沿边州县营汛。所有设镇开屯、夷务边情。禀报批发。皆用汉字。分别咨行文稿。所关紧要。该章京难期胜任。请会同督臣。于川省分发人员、择文理明通、行走勤慎者。遴选两员。赴将军衙门效用。以资办公。从之。　　

○署成都将军副都统舒常等奏、种地降番。上年赏给耔种口粮。奏明在案。兹查各番户收获杂粮。或收石余。或仅数斗。缘番境久荒。耕屯伊始。未能一律收成。所获有限。又须留来年耔种。若将口粮概行停支。穷番口食无资。请将不敷口食之户。分别酌借口粮。以资耕作。俟春收、准其以麦抵还。报闻。　　

○己丑。上诣长春仙馆、问皇太后安二次。　　

○谕曰、阿桂现在出差。所有协办大学士事务。著英廉暂行署理。　　

○刑部议奏、定拟办理秦廷基一案。捏报袒护之已革布政使苏尔德、按察使广德、署按察使周升桓等罪名。谕、此案秦廷基袒护属员。禀恳总督求免。问拟斩罪。实所应得。然核其情节。尚较康坦岳之换犯教供。营私作弊者。稍觉有间。使照例解京办理。朝审时尚不至予勾。或数年后、发往新疆效力。并不至久系囹圄。乃不将伊即行收禁。致令在寓自戕。黄邦宁复敢移尸狱中。捏报病故。实出情理之外。若非吴虎炳据实参奏。则上下相朦。伊于何底。然吴虎炳、亦因李侍尧近在东省。恐其觉察。自干罪戾。不得不和盘托出耳。总由粤西官官相护恶习。锢蔽已久。为天理所不容。故尔尽行败露。实皆若辈之自罹法网。其黄邦宁一犯。尤属罪无可逭。业于。勾到时明正典刑。至原署臬司之周升桓、藩司苏尔德、臬司广德、均有应得之罪。并拏解来京。并提熊学鹏到京。交刑部一并质讯。今据刑部审明定拟具奏。朕披阅供情。详加核定。当秦廷基结案时。周升桓正署臬司。岂不知该犯问拟重罪。理应即行收监。乃托辞熊学鹏未将奏稿行知。又未饬令收禁。此等荒词。岂能卸罪。刑部拟以发往军台效力。自属允当。即著照所拟行。至熊学鹏、审拟秦廷基、恐拟以轻罪。不能逃朕洞鉴。故不敢不将该犯拟斩。而秦廷基在省。未经收禁。并非不知。故作朦胧。不为查察。是其定谳虽似执法。而于该犯仍不免徇情。熊学鹏亦无可置辩。但已经革职查产。足蔽厥辜。熊学鹏、著仍往四川。办理军需奏销。以观后效。至苏尔德、广德、俱系满洲世仆。尤当实心办公。且苏尔德曾任巡抚。后因获罪罢斥。复经弃瑕录用。用为藩司。自应屏绝情面。以图报效。当黄邦宁因秦廷基在寓自缢。赴署面商。伊护理巡抚。卸事未久。若能持正阻止。黄邦宁必不敢径行作弊。其移尸之意。倡自何人。黄邦宁已死。无可对质。但苏尔德、明知黄邦宁欲行掩饰弥缝。听从弊混。与诱人犯法何异。即立置重辟。尚复何辞。广德、身任臬司。秦廷基定罪时。广德既以为定拟过重。向熊学鹏争执不从。臬司原有奏事之责。何妨就已见陈奏。候朕裁夺。乃在外惟以辩论沽名。而在朕前、又不敢据实入告。已属不堪。及两次传旨询问。复敢巧词隐饰。意涉欺罔。照律斩决。亦无可贷。但朕临御至今。从不肯辄兴大狱。从前如钱度贪婪败检之案。尚不欲稍有株连。况此案康坦岳、黄邦宁、二犯。已经勾决。苏尔德、广德、无庸即予骈诛。均著从宽、改为应斩监候、秋后处决。余依议。朕办理刑狱。从不豫设成心。轻重悉视其人之自取。至外省吏治。袒护徇私。皆所不免。今就已破之案。惩一儆百。各省督抚司道。俱当倍加警惕。勿负朕谆切告诫之意。将此通谕知之。　　

○谕军机大臣等、前据图思德奏、闻得鲁蕴、现在阿瓦料理贡物。并将苏尔相、多朝相、接往阿瓦。要同杨重英、俱从天马关送还内地。并欲亲自到关、叩恳纳贡等语。已令阿桂驰驿前往云南。经理受降诸事。又调李侍尧为云贵总督。并将筹办机宜。详谕图思德矣。计此时得鲁蕴、或已办贡投诚。并将杨重英、苏尔相等。送还内地。亦未可定。到时。图思德即可收受。差人送京。此等送回之人。恐其心生畏惧。其实苏尔相、原系彰宝派往老官屯投递檄文。致被拘留。伊本属无罪。即杨重英、亦系木邦失事之后。被贼裹去。拘留缅地最久。势亦处于无可如何。其罪亦不至于死。图思德、可派委妥员。伴送来京。不必加以锁押。惟沿途宜留心防范。勿稍疎虞。致令自戕。转属不成事体。所有杨重英家产已经尽抄。其妻子现在监禁。及苏尔相妻子已经发遣之处。皆不可令伊等闻知。致使惊惶。至其余送回之人。如有官员在内。自应解京。若文职巡检、典史、武职千总、把总、俱无庸解京。但此等人员。断无仍令列名仕版之理。即当令其各回原籍。其送回兵丁等。如有八旗之人。亦一并送京。若系绿旗兵。均不必解京。但亦不便仍令食粮。自当查明各原籍。发回安插。令各安分谋生。图思德办理此事。务须分别妥办。其伴送杨重英等、尤须选委妥员。途中防闲周密。毋稍疎忽。致干咎戾。将此由六百里加紧、谕令图思德、并谕阿桂、李侍尧、知之。　　

○吏部议奏、向例同知以下官。因公来京、告病回籍者。取具同乡官印结。委司坊官验实。准其回籍。暂停开缺。俟行查任所督抚。有无未清、及规避情弊。文到开缺。原以杜规避串通之弊。但既据呈验实。准其回籍。行查如有前项情弊。无难即予处分。自不必俟查覆到部。始行开缺。致原缺久乏正员。公务易至废弛。请嗣后验准回籍。即行开缺。从之。　　

○户部议覆、广西布政使孙士毅奏称、粤西官荒地土。向未查明定界。开垦后、居民彼此互争。甚至有械斗匿匪等弊。应如所请。饬各州、县、亲身会勘。或建石碑、挖壕堑、使疆界分明。并取图结存案。如仍有争控。即将经管官参处。应咨吏部酌定处分。从之。　　

○庚寅。子刻。皇太后疾大渐。上至长春仙馆问侍。丑刻。崇庆慈宣康惠敦和裕寿纯禧恭懿安祺宁豫皇太后崩。上哀痛号呼。擗踊无数。摘冠缨。易素服。命备黄舆。恭奉大行皇太后还宫。上哭无停声。先诣寿康宫东配殿祇俟。辰刻。大行皇太后黄舆至慈宁宫。上翦发。服缟素。跪迎于永康左门外。亲扶安奉大行皇太后于慈宁宫正殿。礼部奏奉升梓宫吉时。豫陈仪驾。张幕。设供。届时。大行皇太后大殓。一切仪服隆备。尽礼尽诚。上痛哭失声。擗踊不已。既殓。行奠献礼。侑食如视膳时。妃、嫔、及皇子、皇孙等。皆成服。亲王以下、有顶带官员以上。公主、福晋以下、侍卫、佐领等妻以上。并内务府佐领、拜唐阿等男妇。皆齐集、成服、举哀。　　

○自中夜迄日暮。上哀恸深切。水浆不御。群臣环跪。恳上节哀。上悲不自胜。左右皆感泣。莫忍仰视。　　

○以含清斋为倚庐。席地寝苫。王公大臣恳请还宫。上不允。朝夕诣梓宫前供奠。日凡三。自是日至启奠前、有常礼。哭必极哀。　　

○是日丑刻、奉大行皇太后遗诰曰、予以薄德。祇膺昊苍眷佑。列圣笃祥。诞育帝躬。丕绍鸿绪。今皇帝秉性仁孝。承欢养志。克敬克诚。视膳问安。晨夕靡间。每当巡幸所至。必掖辇同行。亲见亿兆呼嵩。尊亲并笃。合万国欢。以天下养。信可谓之兼备矣。且木兰秋狝前期。必奉予幸避暑山庄。以协夏凊之理。新正御园庆节。必奉予驻长春仙馆。以惬宴赏之情。至凡遇万寿大庆。必躬自起舞。以申爱敬。每当宫庭侍宴。必亲制诗画。以博欣愉。予因益怡乐康强。颐和晚景。又见皇帝神武懋昭。庙谟广运。平定准夷回部。广拓幅员。而近年征剿两金川。宵旰焦劳。运筹五载。大功幸得告成。皇帝之心始宽。予怀亦因以大慰。方谓际兹海宇乂宁。丰登迭奏。予更得长延景福。葆养天和。惟念年齿日高。未免桑榆景迫。深惕于衷。犹幸体气素强。精神未耗。期颐或可渐臻。皇帝每见予康健如常。喜形于色。讵意昨者偶遘寒疾。寖至沉疴。皇帝侍药问安。忧心时切。日叩天神保助。祈予速就痊可。予亦思调理向愈。以安皇帝之心。不期延至二十三日丑时。大数垂尽。遂至弥留。予寿已八十有六。母仪尊养。四十二年。因集勋归羙、而三晋徽称。遇万寿祝厘、而三举庆典。中外一统。五世同堂。稽之史册。实罕伦比。今予福寿考终。夫复何憾。惟念皇帝孝思纯笃。久侍膝下。孺慕终身。今大故忽婴。虑必过于悲痛。宜勉自节哀。勿致稍毁。惟当以国事为重。中外文武群臣。恪恭奉职。共襄郅治。予灵爽庶少安焉。其丧制悉遵典礼。皇帝持服。当依以日易月之制。二十七日而除。天、地、宗庙、社稷之祭。不可久疎。百神群祀。亦不可辍。故兹诰谕。其各遵行。　　

○谕、朕蒙圣母皇太后。鞠育恩慈。情深罔极。临御四十二年。承欢奉养。深荷慈愉。且见圣母动履康强。不烦扶掖。私心庆慰。第寿日益高。万年岂真可祝。欣喜之余。并不敢存孔子一则以惧之想。惟有诚祈天佑。益算延祺。而朕躬爱日之悃忱。实无能一刻稍置。今春恭奉皇太后幸御园。初九日、于九洲清宴、侍膳观灯。五世一堂。同伸欢忭。是日慈颜康豫。不减常年。朕方庆幸。以望七之龄。得侍望九圣母。实从来史册所未有。十一日、进宫斋戒。十四日、祈谷礼成。回御园请安。知圣母偶尔违和。旋进参药调治。体亦稍安。不意疾寻反复。圣母犹不欲令朕知慈躬病剧。恐朕忧烦。然势日以增。急难平复。朕昨两次诣寝宫问安。圣母言笑如常。惟气力稍觉疲倦。谕朕云、颐养数日。可即就痊。朕亦冀可克副慈谕。讵意将及夜分。痰忽上涌。遂至大渐。遽于二十三日、丑时仙驭升遐。奄弃朕躬。一何迅速。昨日未时请安以后。竟无由再仰懿颜。呼天抢地。痛何能极。朕尝命皇六子推测算法云。乾隆五十一年、六十年、皆正旦日食。朕私计以五十一年丙午。皇太后春秋已九十有五。朕年亦七十有六。是岁或遇圣母大事。虽未满百岁。而已届期颐。且系人生必有之事。庶稍无憾。其六十年乙卯。则系朕当归政之年。均可以应悬象。孰意距丙午尚十年。皇太后忽尔宾天。竟不能遂朕之愿。则朕将来归政。亦恐难如奢望。此究系朕心不诚。未能仰邀天鉴。今呼号无及。哀痛之外。更复何言。至于孝服日期。皇太后遗诰。令朕止穿孝二十七日。然追忆雍正十三年。遭皇考大故。朕欲持服三年。因奉圣母慈谕。止令穿孝百日。朕即遵从。今值皇太后之事。朕仍当依前谕。穿孝百日。其余王公大臣官员等、并照例二十七日而除。所有大丧礼仪。著派皇四子永珹、皇六子永瑢、庄亲王永瑺、协办大学士尚书英廉、尚书永贵、署尚书迈拉逊、侍郎金简、管理。其一切应行事宜。并著详稽旧典。悉心核议。随时具奏。至于圣母慈爱朕躬。每谕朕勿过忧劳。惟当以国事为重。今朕遭此大故。虽不能节哀。亦不敢过毁。至国事所系。惟当益勉孜孜。朝乾夕惕。以副天下臣民之望。以慰圣母在天之灵。将此通谕中外知之。　　

○又谕、闲散宗室觉罗等、俱著穿孝。　　

○又谕、蒙古王公台吉等、现今在京者。俱著穿孝。　　

○又谕、现遇大行皇太后大故。其年班、及木兰应来之内扎萨克、喀尔喀、杜尔伯特、乌梁海、土尔扈特、和硕特等蒙古王公额驸台吉。回子伯克、及一切人等。今年、明年、俱著停止前来。该部院即遵谕行。　　

○谕军机大臣等、前令杨景素来京谕军机大臣等、前令杨景素来京请训。再赴两广总督之任。今皇太后升遐。猝遭大故。朕心哀痛。伊即到京。朕亦不能召见训示一切。尔等可传谕杨景素。此时竟不必来京。径赴两广总督之任。俟今年冬底。伊于该处吏治民情。渐可熟悉。再行奏闻陛见。　　

○军机大臣等议奏、礼部所奏仪注、内有姻戚大臣之妻一语。奉谕、皇太后系天下圣母。即属亲族。亦不得以姻亲为词。实为至当。请将仪注内姻戚字删去。此项人等。均令一体穿孝二十七日。报闻。　　

○又奏、附近坤宁宫等处太监。俱不必摘冠缨。祇穿素服。其余各宫太监。俱穿孝服。准出入内右门、及隆宗门、景运门、行走。但不准由乾清门经过。报闻。　　

○辛卯。命大学士九卿议。恭上大行皇太后尊谥。谕曰、大行皇太后。坤元协德。懋著徽音。四十二年。母仪天下。尊养兼隆。福德备至。实古今史册所未有。今忽遭仙驭升遐。朕心哀痛。不能稍释。敬稽典礼。宜隆谥号。以表尊崇。第至德难名。实非臣下拟议所能切当。朕欲亲尊为孝圣宪皇后。其令大学士、九卿、公议可否如是。所有节次晋加徽号。其中或有按例应行酌减、及应增加字样。仍著敬谨详议具奏。　　

○又谕、朕自登极以来。即尊养皇太后于畅春园。迄今四十二年。视膳问安。承欢介景。所以奉懿娱而尽爱敬。为时最久。今奄遭大故。遵例于慈宁宫办理丧仪。痛深罔极。因念奉安梓宫于陵寝地宫。诹吉鸠工。尚需时日。稽诸旧典。理宜殡宫移奉。以展哀诚。与其另择暂安奉殿。自不若畅春园为皇太后颐和娱志之地。神御所安。最为妥适。业于九经三事殿。易盖黄瓦。敬设几筵。谨蠲本月二十九日、举行奉移礼。所有应行事宜。各该衙门即速敬谨豫备。　　

○又谕曰、泰东陵为皇太后万年吉地。典礼綦重。著派諴郡王弘畅、侍郎刘浩、前往敬谨办理。　　

○又谕、现在礼部办理丧仪。关系重大。尚书永贵、年逾七旬。经理未能周到。著派丰昇额兼管。　　

○命普免天下钱粮。谕、前因圣母万寿。特宏锡类之仁。普蠲各省钱粮。以昭庆惠。朕本欲俟恭祝圣母九旬万寿之年。再溥恩施一次。兹者仙驭升遐。此后更无可推广慈仁之处。现在部库帑项。又积至七千余万。著再加恩。自戊戌年为始。普蠲天下钱粮。仍分三年轮免。俾寰宇亿兆人民。仍得共被慈恩。永申哀慕。而朕终天罔极之忱。虽不能仰酬万一。庶几藉兹稍展。其如何轮派年分。著户部即速悉心核奏遵行。　　

○又谕曰、旺沁班巴尔、曾经降旨指婚。定于本年冬下嫁。今遇大行皇太后大故。宫中格格、与众格格不同。应俟二十七月后下嫁。即鄂勒哲特穆尔额尔克巴拜、丰绅济伦、皆公主之子。亦应俟二十七月后完婚。　　

○饬禁各省进贡。谕军机大臣曰、向来各督、抚、盐政、关差、织造等。于年节庆典。每备物呈进。虽屡经饬禁。而诸臣仍有再三恳请、以尽悃忱者。朕亦难以固拒。因阅收一二。以备赏赉之用。今奄遭皇太后大事。五中摧绝。哀痛难穷。永无奉侍承欢之日。即遇佳时令节。方触景伤情。弥增悲恸。岂复能行庆宴赏。著传谕各督抚盐政等。今年概不许呈进贡品。如或不遵。以违制论。其各仰体朕意。恪奉母违。　　

○和硕显亲王蕴著、大学士舒赫德、率同宗室王公、满汉文武大臣等。奏恳稍节哀情。暂请还居养心殿。得旨、知道了。朕心不忍移居。且过明日再定。　　

○和硕显亲王蕴著、大学士舒赫德、率同宗室王公、满汉文武大臣等、再奏、恭阅实录。世宗宪皇帝、居仁寿皇太后丧。因念宗庙社稷之重。曾在宫内。居丧斋次。今日天气甚寒。皇上既因哀毁弥至。偶患头痛。若再居丧次。实非所以仰体皇太后在天慈爱之心。礼记所称七十处于内者。原以倚庐非高年所宜。皇上春秋已高。宜循礼经。以协正理。谨合词沥诚再恳。得旨、朕猝遭圣母大故。哀痛方深。实不忍移居宫内。今王公大臣等援据典礼。再三恳吁。勉从所请。于今日午奠后。暂居养心殿。　　

○还居养心殿。　　

○壬辰。上诣大行皇太后梓宫前、行殷奠礼。陈大行皇太后冠服于几筵。仪驾全设。王以下百官齐集。届时。上举哀。视馔。读文致祭。成礼而退。　　

○定二十七定二十七日内大祀朝服用乐之制。谕、昨据礼部奏大行皇太后丧仪。二十七日之内。所有社稷坛等祭祀。援照雍正九年孝敬宪皇后丧仪。素服致祭。乐设而不作等因。朕以郊庙大祀。典礼綦重。似不应因大丧而稍略其礼。因命军机大臣查明具奏。兹据奏称、会典所载康熙年间列后之事。遇大祀典。祭日即穿朝服作乐。礼部此奏。未将远年旧例细查。仅引雍正九年、乾隆十三年、近年之例。所办原未周到。今公同酌议。二十七日之内。如遇郊庙大祀。仍作乐、穿朝服行礼。其余寻常祭祀。均用素服致祭。乐设而不作等语。所奏甚是。孝敬宪皇后圣母大事。系九月二十九日。翼日即遇孟冬时享太庙。彼时礼官。或因为期太近。不及详查会典。从权率办。本不可据以为例。至孝贤皇后丧事。系三月十一日。至仲秋祭祀。已在百日以外。尤不当引雍正年间二十七日以内之例。其时礼部所办。本属未协。朕亦忽略看过。未为核定。今既知其误。自应更正。著照军机大臣所议。二十七日内。如遇郊、庙、社稷、及日坛、诸大祀。虽系遣官致祭。仍当作乐、穿朝服行礼。其余寻常祭祀。均用素服致祭。乐设而不作。方为允当。著交礼部、即照此办理。其从前误办之案。不必存稿。即以此著为令典。　　

○命议百日后服色礼制。谕曰、雍正十三年。皇考龙驭上宾。朕欲持服三年。群臣请循以日易月之制。朕皆未允。嗣奉圣母慈谕。令朕持服百日。因即遵行。然百日释服后。仍素服满二十七月。今遭圣母大故。自应仍遵懿旨。持服百日。昨已明降谕旨矣。其素服二十七月。亦照前例。惟遇坛庙大祀行礼。及致斋三日。阅视祝版。先期诣坛。并视朝、听政、诸事。朕从前惟准理而行。并未载在令典。此时当详议及之。又如王公大臣官员。持服二十七日而除。素服则满百日。至百日后。用何服色。及陪祀斋戒。常朝坐班。并一切典礼。应如何定制。亦当酌定章程。顷检阅雍正十三年。王大臣等所定条款。颇为该括。著将原摺交军机大臣、会同办理丧仪王大臣等。悉心详议具奏。　　

○又谕、朕于本月二十九日。敬移皇太后梓宫、于九经三事殿安奉。朕即在畅春园之无逸斋居住。以便朝夕侍奠几筵。用伸哀悃。　　

○礼部议奏、向例颁发遗诰。由各部院拣员赍往。未免稽迟。臣等酌议。朝鲜国、照例奏派大臣前往。其应颁各省遗诰。即敬谨封交提塘官递送。似更妥协。得旨、是。　　

○癸巳。显亲王蕴著、大学士舒赫德、率同宗室王公、满汉文武大臣等奏、满洲向例。奉移之日。即回原处居住。圆明园、为世宗宪皇帝、皇上久居之处。即与宫中无异。恳于礼成后。即回圆明园居住。谕、朕本意俟皇太后梓宫、于九经三事殿奉安礼成。即在畅春园之无逸斋居住。以伸哀悃。兹据王公大臣等合词具奏。满洲旧例。奉移之日。应回原处居住。且称圆明园、系皇考及朕久居之处。即与宫中无异。请于是日即回圆明园等语。既旧例如此。著照所请。于二十九日奉安皇太后梓宫礼成。仍回圆明园居住。至朕遭圣母大故。理应于皇祖皇考前告哀。但寿皇殿在城内。二十九日步送梓宫后。自揣实不能再行礼。且应即往畅春园恭候奉迎。因思安佑宫、系皇祖皇考神御所在。与寿皇殿相同。拟于二月初一日、躬诣祇告。初二日、仍至畅春园之无逸斋。设苫次居住。以伸哀恋。　　

○又谕曰、大行皇太后梓宫。于二十九日奉移九经三事殿。王大臣官员等、于每日齐集后。即退归办事。　　

○又谕、圆明园之长春仙馆。正殿、偏殿、俱著改为佛堂。将畅春园内现供佛座、移往供奉。并添设佛像。　　

○又谕曰、总兵乔照、在伊犁九年。理应更换。著照伊勒图所请。派西宁镇总兵刘鉴、前往更换。
  </div>
  <div class="pagination">
   <a href="清实录乾隆朝实录_page1355.html">
    上一页
   </a>
   <span>
    ...
   </span>
   <a href="清实录乾隆朝实录_page1351.html">
    1351
   </a>
   <a href="清实录乾隆朝实录_page1352.html">
    1352
   </a>
   <a href="清实录乾隆朝实录_page1353.html">
    1353
   </a>
   <a href="清实录乾隆朝实录_page1354.html">
    1354
   </a>
   <a href="清实录乾隆朝实录_page1355.html">
    1355
   </a>
   <span class="current-page">
    1356
   </span>
   <a href="清实录乾隆朝实录_page1357.html">
    1357
   </a>
   <a href="清实录乾隆朝实录_page1358.html">
    1358
   </a>
   <a href="清实录乾隆朝实录_page1359.html">
    1359
   </a>
   <a href="清实录乾隆朝实录_page1360.html">
    1360
   </a>
   <a href="清实录乾隆朝实录_page1361.html">
    1361
   </a>
   <span>
    ...
   </span>
   <a href="清实录乾隆朝实录_page1357.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
