<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 64 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 64 页/共 263 页</h1>
    <div class="content">　　○辽东总兵官都督佥事曹义都指挥焦礼陈庆等酷害军士有奏之者  上命具实以闻义等输罪诏宥之
　　○丙子  太宗文皇帝忌辰遣官祭  长陵
　　○琉球国中山王世子尚忠遣使吉且坦等来朝贡马赐宴并赐彩叚表里布有差
　　○代府怀仁王逊烠奏郡民逼近府第请他徙之且于府之四隅立巡更铺以巡盗贼  上从其请
　　○丁丑命故金吾右卫带俸都指挥佥事王斌子贵袭为本卫带俸指挥使
　　○戊寅升工部左侍郎王卺为本部尚书
　　○伊王颙炔奏府中缺内使及宫人  上遣内使四人给王使令其妇人女子听于护卫及仪卫司军校家择谨厚无依者二十人入府使用量给以直仍谕王必愿者乃收勿容下人挟势强取有累令德
　　○四川董卜韩胡宣慰使克罗俄监粲奏请开通杂谷瓦等处道路求伴送军人谙晓通事及起站马脚力文书  上敕四川三司勘实所言回奏定夺遂赐克罗俄监粲及其父其妻其头目禳结儿等绒锦彩币表里有差
　　○哈密忠顺王倒瓦答失里奏近遣头目亦剌马丹送礼与赤斤蒙古卫都督佥事且旺失加缔婚至中途被本卫都指挥可儿即男写令掠其牛羊马驴  上敕写令还之
　　○敕谕哈密忠顺王倒瓦答失里及王弟孛罗哥都指挥脱脱卜花帖卜烈思地面头目者罕沙柳城地面头目阿卜都剌哈剌火州地面头目阿剌苦困等各赐以彩币表里有差命来使莽哈剌等赍与之又以忠顺王奏欲与也先太师缔婚及建佛寺答父母恩别赐以纻丝彩绢及颜料等物
　　○命云南大理府阿叱力僧纲司土僧何清等为本司都纲等官初靖远伯王骥奏征麓川时何清等在彼结坛行法将思任发及刀招汉父子缚藁为人背书名字枷镣刀箭砍射驱魂在坛昼夜咒魇果有青蛇花雀入坛黄昏神号鬼哭后随大军过江杀贼持旛行法直至贼门呼风止雨佐助火攻有验宜录其功事寝不行至是都纲董荣等仍奏保何清及请增设僧纲等司八处兵部及礼部再言之  上不允其增设僧纲司但令授何清等僧官仍还本寺修其本教
　　○己卯京城南之十里河旧有土桥倾圯殊甚校尉田广请自募缘改为石桥以便往来从之
　　○巡抚河南山西大理寺左少卿于谦奏河南水旱蝗虫相仍该徵租税乞暂停止山西夏麦薄收该输边饷乞布麦兼收事下户部言夏麦虽云薄收秋禾尚有可望请河南折收布货山西全徵米麦  上曰国以养民为本宜从谦言俟秋成仍具丰凶以闻
　　○锦衣卫指挥使徐恭等奏鸿胪寺卿杨善托修葺衙门科歛本寺各官银两宜付法司鞫问  上曰善为公故其勿问
　　○庚辰给密云等处卫所官军马八百匹
　　○湖广荆州府民王聪丁阔才四川重庆府民邢良徐福林程本理黄辅欧时用杨伦李智直隶苏州府民钱涧浙江湖州府民范三源台州府民王文奎嘉兴府民杨璇处州府民丁叔显杨孟平直隶河间府民张刚各出稻麦千石有奇佐官赈济赐玺书旌劳复其家
　　○天文夜月犯毕宿
　　○辛巳曲先卫使臣打剌罕撒法儿贡玉石赐彩叚表里纻丝袭衣钞绢靴袜
　　○给山西行都司大同卫官军马八百一十二匹
　　○壬午鸿胪寺卿杨善九年任满  上命复职
　　○命故旗手卫指挥使高瑛弟安指挥佥事成得子兴燕山左卫指挥同知陈贤子景虎贲左卫指挥同知郭斌子文金吾左卫指挥佥事刘旺子成俱袭职羽林前卫带俸都指挥佥事王太平子贵代为本卫指挥使虎贲左卫指挥同知张琰子玉金吾左卫指挥同知陈政子宣通州卫指挥同知张青子斌府军后卫指挥佥事李贵子玉叶旺子成俱代职
　　○省直隶保定府抚民通判一员从知府常景先言事简官冗也
　　○免直隶淮安府被灾州县粮九万余石草八万四千余包
　　○云南总兵官右都督沐昂奏据木邦宣慰使罕盖法言叛寇思任发遁投缅甸已遣人督罕盖法合干崖南甸等处夷兵擒思机发兄弟并募缅甸土官混孟平擒思任发  上敕昂等悉心擒剿务在得获
　　○广西总兵官安远侯柳溥奏臣随行家人日用食米将欲取给于岁禄则路远难致将欲籴之于街市则恐招物议乞于广西官仓岁给米百八十石食用仍于南京岁禄中扣除偿官从之
　　○癸未命山东所属府州县该徵夏麦俱折收布钞以自春至夏不雨故也
　　○修筑淮安西湖中路十余里以便漕运
　　○甲申以修理南京  太庙  社稷坛殿宇门厢厨库等俱完遣驸马都尉赵辉祭告  太庙参赞机务兵部右侍郎徐琦祭告  太社  太稷并祭谢司工之神
　　○复除工部主事史潜专理料甎以剩员待次也
　　○免福建福州府宁德县绝户鱼课米二百二十余石
　　○靖远伯王骥奏宜选在京达官旗舍人等善骑射战斗者往云南剿捕蛮贼  上从其言选六百十一人命都督冉保毛福寿率之以往仍命人赏银三两绢布各二匹钞三百贯
　　○给万全左等卫东关等驿马一百一十八匹
　　○夜有流星大如鸡弹色青白尾迹有光起天棓行至贯索
　　○乙酉擢知县等官吉庆周纪张魁蒋诚孙庆欧阳澄刘仁宅程勉李璇为监察御史以庆等理刑考称故也
　　○靖远伯王骥奏臣缺人赴南京收禄米乞命南京户部暂为收贮又奏乞于禄米内除二百石折收绢帛以给家用  上悉从之骥自始受命征麓川迨今数以私家琐事上请士论薄之
　　○丙戌楚王季堄奏欲于昭园庄园立碑表扬先德  上从之复书曰此孝子慈孙当然之义叔文学迈众且素得于侍下目见者最详且实于自撰述为宜或授事实于府中儒臣俾之代述亦皆宜也
　　大明英宗法天立道仁明诚敬昭文宪武至德广孝睿皇帝实录卷之九十四
　大明英宗睿皇帝实录卷之九十五
　　正统七年八月戊子朔广西左州遣舍人黄英等贡马赐钞彩币表里有差
　　○命驸马都尉焦敬新宁伯谭璟往南北二太仆寺印记马骡驹计五万九千一百五十匹
　　○给闲住官李英月俸五石英初以军功封会宁伯食禄千一百石后坐法削爵闲住至是以艰窘自陈故有是命
　　○己丑命监察御史赵全等十一人分往南北直隶并浙江等处清理军伍俱赐敕谕之
　　○四川董卜韩胡宣慰使克罗俄监粲遣使乞封王爵  上不允第升镇国将军都指挥同知掌宣慰司事给之诰命
　　○巡按广西监察御史徐朝宗奏庆远卫指挥佥事孙春等失机以致峒贼杀虏人民请治其罪  上命俱取死罪招状住俸擒贼如无所获及贼再生发俱重罪不宥并行总兵官严督擒捕如其无功一体治罪
　　○发麓川头目陶孟忙怕等四人于大同在城卫分充军
　　○庚寅命兵部尚书徐晞工部尚书王卺锦衣卫指挥同知王山与经筵侍班
　　○湖广贵州副总兵官都督佥事吴亮等奏广西泗城州土官岑豹与利州土官岑颜讎杀  上敕亮等及广西总兵三司等官如堪抚谕宣布恩威令各罢兵否则会兵剿之
　　○辛卯先是广西安平州土官赵仁政奏被交阯下思郎州土官农原洪侵占地方杀虏人畜遣给事中汤鼎等往交阯追理原洪反诈称被仁政占其地虏其人兵部言宜敕广西总兵官柳溥等将彼此虚实情由仍行安南国遣人拘原洪来所争地界会勘追理从之
　　○壬辰江西按察司副使石璞诉臣先任本司按察使以狱囚反逸蒙降今职今所逸之囚俱获如数乞矜悯仍复前秩  上不允
　　○癸巳建中左右前后五军都督太常寺通政司锦衣卫各衙门于大明门之西行人司于长安右门之西以是日兴工遣工部尚书王卺祭司工之神
　　○甲午命甘州操备狭西都指挥同知杨得青掌本都司印署都指挥佥事张通代往甘州操备
　　○广东新会县抚猺生员邓钺同猺首黄进盛等贡方物赐钞彩币表里袭衣有差
　　○命曲先卫都指挥同知都立为都指挥使故指挥同知答即干子额儿格袭其父职
　　○命设小盐仓于南京清水潭岸时监察御史王骥奏国初设盐仓检校批验所于龙江关以贮掣下客□余盐其时于关下石灰山掣盐收受甚便近因江水冲决舟不得泊乃徙掣盐所于清水潭而盐仓如故相去三十余里事甚不便请别立小盐仓于清水潭以便收受事下户部遣官覆视遂从其请
　　○乙未遣顺天府官祭宋丞相文天祥
　　○敕谕四川都司布政司按察司官曰董卜韩胡遣剌麻端竹监粲等朝贡奏已后进贡或令从威州古敦地方或令从杂谷瓦普东来缘董卜韩胡归化年久屡来朝贡其往还必有故道但未知何者为便尔等须体实计议其无妨碍之处奏来处置
　　○命江西宜春县县丞孙昇复任升正七品俸昇九年考满巡按监察御史等官会奏昇抚字公勤逋亡乐归民不忍其去告保复任事下吏部亦言考称故有是命
　　○命四川重庆府贫民逋负赈济仓粮悉令折布偿官从评事李福奏请也
　　○命出淮安官仓小麦十七万有奇粜银赴京从知府杨理奏请也
　　○命乌思藏剌麻远丹坚锉老咓藏卜等为都纲赐敕护持
　　○镇守密云等处署都指挥佥事陈海等弗严守了致贼犯边虏掠事觉  上命锦衣卫执海等至京鞫实发独石充军
　　○丁酉释奠先师孔子遣少保礼部尚书兼武英殿大学士杨溥行礼
　　○命山东都司大嵩卫指挥同知王通为署都指挥佥事镇守密云狭西西安府民王珩王海等巩昌卫都指挥同知王寿董俊岷州卫指挥佥事后能西固城千户李瑛等各出稻麦千石有奇赈济诏赐玺书旌劳复其家
　　○开设直隶隆庆州永宁县医学
　　○修浙江萧山县长山浦丁村爪沥等处海塘
　　○戊戌祭  太社  太稷
　　○书复益阳王贵烰曰承喻府中乏内使今遣阮成等四人往供使令其善遇之
　　○升太常寺典簿许俊为本寺寺丞俊九年考称本寺少卿蒋守约举其熟间祀事故有是命
　　○礼部尚书胡濙等奏广西左州土官遣目头周凭等赍表庆贺  万寿圣节却将庆贺  皇太后表文誊进况其表函内外水湿迹污甚为不敬俱合究问  上命宥之
　　○给宣府马二百四十匹
　　○命回回头目撤必等俸粮俱于京仓支给初户部奏准在京官军俸粮于京仓通州各给半岁时撤必等差往云南故有是命
　　○山东济南卫指挥同知邓鉴奏按察司与卫俱三品衙门旧例行文平关正统初年以来按察司始劄付各卫经历司比者山东按察司进表之日令卫官赴司随班行礼有违洪武礼制乞敕该部申明旧例行文平关进表行礼各于本衙门为当  上命礼部议尚书胡濙等言各卫欲与按察司平关未可从其进表行礼宜令各于本衙门从之
　　○湖广左参议黄仲芳奏自正统元年以来分遣御史清理军政之后较之往年军卫自勾之数倍以万计民免侵渔军无旷伍诚为良法而卫所官旗人等因怀私愤每遇填册发勾之时以有作无以壮为弱或在营有丁捏称病故或将平民坐名勾扰奸弊多端乞行禁约从之
　　○庚子命锦衣卫带俸达官都指挥同知阿老丁子迭儿必失袭为指挥使
　　○辛丑命苏松常嘉湖杭六府粮长岁一更之从监察御史柳华奏请也
　　○壬寅制谕兵部尚书靖远伯王骥今命尔往云南总督军务镇守城池抚安军民肃清边境其云南军卫有司及土官衙门悉听节制仍命都督同知冉保充左参将都督佥事毛福寿充右参将统领京卫官军俱听尔调度麓川贼酋尚未授首比者其子思机发奏乞来谢罪而其头目刀放革亦请自率夷兵擒其父子来献事之虗实难以遥度父子果能革心悔罪躬赴军门哀叩乞怜尔即遣人护送赴京朕将赦其前罪如或冥顽不悔仍怀余毒即与翦除其刀放革果有实情量加奖谕起调土兵协助之于乎有罪必诛圣王大典知罪能悔理亦可宥靖安边方朕一付于汝务图万全以副委任仍给骥金牌信符便宜行事
　　○敕沿边宣府等处总兵等官永宁伯谭广等曰屯兵所以备不虞不可以无事而忽之况今秋高马肥胡虏出没之时而我使臣将归自瓦剌安知兀良哈无窥伺之心乎卿等其严加堤备毋怠毋忽○敕右佥都御史曹翼代右佥都御史程富参赞甘肃军务
　　○先是巡按云南监察御史等官言云南都司及各卫所军官数多正副千户及百户等官一所多余有至二三十员者亦有全缺员者其间老成历练者少贪暴柔软者多乞加精选调补又言都司及各卫所官宜照原额定员管事庶得军政修举  上悉从所言至是敕总督云南军务兵部尚书靖远伯王骥公同总兵等官简选调补
　　○敕南京户部于该库支钞一十二万六千一百贯绢三百九十一匹绵布三百六六十四匹遣官运至广西浔州府赏征剿大藤峡蛮寇官军并阵亡者
　　○定西侯蒋贵自陈祖坟在扬州府江都县乞复一户以供祭扫从之
　　○癸卯遣神乐观道士赍祝帛往命所在守臣祭历代帝王陵寝
　　○升兵科掌科事给事中薛谦为本科都给事中以给事中陈浩等奏举故也
　　○命故贵州都司都指挥佥事侯义弟礼袭为都指挥佥事义勇右卫指挥使任永子义袭升都指挥佥事仍于原卫带俸以义等俱从征麓川阵亡故也
　　○革福建延平府南平县西芹河泊所以其岁课不及数并归本府河泊所
　　○甲辰赐韩府襄陵王冲炑子镇国将军范址范土□列范土□见范墑清涧县主诰命冠服等物
　　○命湖广故都指挥佥事莫荣子英袭为指挥使江西都指挥佥事葛亮子喜代为指挥使狭西署都指挥佥事许英子鉴代为指挥佥事
　　○乙巳开设云南曲靖军民府医学从本府知府张敏言也
　　○夜月生晕木星在晕内
　　○丙午祭山川城隍等神○遣旗手卫官祭旗纛之神
　　○敕谕沙州卫掌卫事都督困即来及头目人等曰比者尔等言哈密援引瓦剌人求索物件及踏看道路已力拒不与尔之忠诚朕深嘉悦盖尔等臣事朝廷已历四朝继自今务坚此心如复有人邪言扇诱慎勿听信则  上天鉴祐永远享福尔虑瓦剌今冬或来劫掠欲修赤斤城以为备御又言赤斤是且旺失加地方虑有争竞乞修尔沙州境内苦峪旧城朕已敕总兵镇守官遣官军前来修理汝可熟计若尔与且旺失加等两相和好久后无争欲修赤斤城即从修理如以苦峪城为便即修苦峪城计定当即兴工时将寒冻不可缓也尔等亦须起集军马协力修筑远出哨了不可怠忽复谕赤斤蒙古卫都督佥事且旺失加都指挥佥事革古者可儿即及头目人等曰沙州卫虑瓦剌劫掠乞修赤斤城以为保障朕已敕困即来计议之矣如尔等与其和睦即听修理遇急同住或有相碍尔亦明白声说令只修理沙州旧苦峪城务要两相利便共图长远已敕遣去官军不许扰害尔亦宜戒饬部属无或生事自取罪愆
　　○沈王佶焞奏臣弟稷山王佶焆薨逝岁禄例应停支然宫眷用度不足  上命户部给之如故
　　○命故曲先卫指挥同知答即干子额儿格袭职
　　○两淮都转运盐使司运使严贞奏所部二十九场其掘港等六场地下潮涌不堪煎办盐课连年逋负请令六场灶丁于富安等场暂借空闲盘灶并盐滩草场煎办以偿所负俟盐课既足仍回本场从之
　　○狭西宁夏久雨水泛坏屯堡仓房墩台甚众诏有司修筑之
　　○丁未旌表孝子郭玄节妇孔氏等五人玄狭西邠州儒学生母遘疾昼夜侍汤药不离人有劝其受室者玄曰母疾未瘳忧心忡忡何忍娶邪母殁庐墓终丧虽虎狼交错不能害旌其门曰孝行孔氏顺天府东安县监生陈琏妻夫亡守节五十六年傅氏南京府军卫军张来家儿妻夫亡守节四十三年陈氏山西辽州民张泽妻夫亡守节六十二年程氏山东宁阳县民巩敬妻夫亡守节四十七年俱旌其门曰贞节
　　○浙江按察司佥事雷鐩弗严督官军巡视致丽水等县贼徒偷采银矿劫杀人财  上命巡按御史执鞫之
　　○戊申太仆寺奏本寺累年俵剩并孳生马匹共八万八千六百七十匹无人领养  上命分俵西北边境仍敕宣府等处总兵等官审核所部缺马骑操军士之数水草便利可以牧放之地空闲军余可以牧放之人以闻
　　○己酉升江西按察司副使石璞为山西布政司右布政使从吏部会官荐举也
　　○四川卭部长官司长官何乔遣舍人领阿寿等贡马赐钞有差
　　○庚戌刑部右侍郎杨宁自陈臣早失怙赖母袁教育幸致有成今母老病日侵尚未沾恩乞不循常例先赐诰命  上命封赠其祖父母父母妻后不为例
</div>
    <div class="pagination">
<a href="明实录英宗实录_page63.html">上一页</a><span>...</span><a href="明实录英宗实录_page59.html">59</a><a href="明实录英宗实录_page60.html">60</a><a href="明实录英宗实录_page61.html">61</a><a href="明实录英宗实录_page62.html">62</a><a href="明实录英宗实录_page63.html">63</a><span class="current-page">64</span><a href="明实录英宗实录_page65.html">65</a><a href="明实录英宗实录_page66.html">66</a><a href="明实录英宗实录_page67.html">67</a><a href="明实录英宗实录_page68.html">68</a><a href="明实录英宗实录_page69.html">69</a><span>...</span><a href="明实录英宗实录_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
