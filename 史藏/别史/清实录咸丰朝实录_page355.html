<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 355 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 355 页/共 502 页</h1>
    <div class="content">
○以本年乡试、考试应开列试差人员、于正大光明殿。　　

○命镶白旗满洲副都统熙拉布、署管保定等五处官兵事。　　

○予安徽阵亡守备张春发、徐士埙、训导沈广策、祭葬世职。　　

○丁巳。谕军机大臣等、昨据谭廷襄等奏、咪俄二夷、仍愿说合。当谕知该督等、除遣使进京、及在内地传教两事、断难允准外。其余利之所在。尚可斟酌办理。且看俄咪转述如何。再行奏闻。本日据该督奏称、战守两难、仍宜用抚、已派员往俄咪探询等语。想日内必有回覆。此时崇纶即欲赴京。一切机宜。俟崇纶到后、再行指示。该督即遵照昨奉谕旨。妥为布置。俟俄咪转述有信。即行奏闻。该督现驻葛沽。与昨所谕前敌筑营之旨、尚属相符。本日复谕知僧格林沁、一俟密云官兵、行抵通州。即饬驰赴天津。归托明阿统带。著即相度地势劄营。以资防御。该夷探测水势。均系舢板。自非如轮船之迅疾。当可易于阻止。且恐此项测水之船。复有俄咪在内。则转圜之说。仍属空言。尤应督饬提镇、严为防御。勿使再有深入。将此由六百里密谕谭廷襄、托明阿、乌尔棍泰、并传谕钱炘和知之。　　

○又谕、前因＜口英＞口□佛两夷、在天津要挟。尚有俄咪两夷说合。谕令黄宗汉、将攻打广东省城之事。暂缓举行。原恐一经用兵。则沿海地方。必有夷船寻仇报复。而与天津现办情形。事出两歧也。本日据罗惇衍等奏、移劄花县、激励绅团、并密筹布置各情形。粤东士民、敌忾同仇。忠义可用。当该夷攻城之时。地方大吏、不能借以为力。转行阻止。原属坐失事机。现在天津虽仍议羁縻。广东则系绅民义愤。与官兵暂缓攻打之意、本不相妨。且使该夷知众怒难犯。而将来官为转圜。亦可使之知畏知感。前令谭廷襄等告知该夷、限四月内、缴还广东省城。一交五月。即兴兵攻打。并绝＜口英＞口□佛二夷沿海贸易。业已寄知黄宗汉。该督行抵粤境。定与罗惇衍等、会谋此事。如该侍郎等业已举行。该督到时。务当多调兵勇。严以自卫。防其报复。如尚未举行。亦须与罗惇衍等密商。操必胜之权。然后举发。使该夷凶锋稍挫。然后地方官出为调停。较易就范。省城夷人无多。自不难于驱逐。香港为该夷赀货所聚。兵船精悍。恐急切难图。即使毁其巢穴。而将来肆意索赔。更难了局。著该侍郎等、于克复省城后。作为进攻香港之势。然后黄宗汉出而调停。保全其货物。将来该夷还粤。既畏绅民。仍感该督。庶可恩威并示。京师距粤东遥远。文报迟延。其中操纵机宜。著黄宗汉与罗惇衍等、密计施行可也。现在＜口英＞口□佛二夷在天津。因要求不遂。已于初八日先开大炮。夺我炮台。虽未深入。仍用俄咪二夷为说合。以肆其要求。但其所欲无厌。故天津羁縻。亦未有把握耳。另片奏、江国霖等媚夷情形。深为可恨。柏贵种种畏葸。毫无振作。惟系巡抚大员。将来事定之后。朕自有权衡。至藩司以下。皆黄宗汉属员。即可随时惩办。著将江国霖先行撤任。一面派员署理。一面据实严参。蔡振武署事本不合例。亦著一并撤参。已革道员俞文诏、以寄寓革员。冒用翎顶。甚至造作蜚语。通同夷人。情尤可恶。著黄宗汉即行查拏。从重惩办。伍崇曜、潘仕成、及潘斯濂、叶炳华等、均系著名绅富。著该督等、即饬捐赀助饷、以为士民之倡。将此由六百里各密谕知之。　　

○又谕、谭廷襄奏、夷船倏忽内驶、筹防紧要、仍请酌拨京兵星夜来津等语。现在京兵已难再调。惟察哈尔三四起兵一千名。本日据西淩阿奏、已派员驰赴永平等处、截回通州。此项官兵抵通后。并著僧格林沁等、简派得力之员管带。饬令前赴天津。听候谭廷襄、托明阿调遣。僧格林沁等驻劄通州。原以保卫京师。设津郡事机紧急。必须亲自前进。亦祗宜于杨村蔡村等处、择要驻劄。庶于京师相距不远。而于津郡呼应亦灵。至官兵调赴津郡。僧格林沁等军营、兵力太单。所有直隶通永等镇官兵、相距尚近。即著酌量调拨。以资防守。将此密谕知之。　　

○又谕、本日早间。因谭廷襄昨有请调京兵之奏。特命僧格林沁等、俟密云兵到通州时。即饬赴天津。顷又据谭廷襄等来报。据称、沿河兵勇。万难阻遏。仍请添调京兵。复谕知僧格林沁等、俟察哈尔官兵到通。再派员管带赴津。一并归托明阿分拨布置矣。惟此二项官兵。一时未能到齐。国瑞、珠勒亨、富勒敦泰、所带马步队京兵。本有二千。何以不闻接仗。亦不见其扼守何处要隘。现在僧格林沁所带京兵。原为京师保障。岂能尽赴天津。若如所请。则国瑞等所带、皆不足恃。岂有如此办法。此项京兵、即有伤亡。为数当尚不少。加以张殿元、达年、皆有本标之兵。何至如此一日数惊。张皇无措。托明阿久历戎行。素称勇敢。此时当已抵津。即著妥筹调度。该夷现虽乘船驶进。而陆路亦应严防。若以步兵练勇防河路。而以马队防陆路。布置更为周密。富勒敦泰等、业已降旨革职。即国瑞珠勒亨、一同退却。亦难辞咎。若再不力为防御。或致别有疏失。自问当得何罪。前谭廷襄屡次奏报、总言兵勇声势甚壮。迨一经溃败。即毫无筹画。事前既无布置。今又如此恇怯。即使再添精兵。何能有益。著即与托明阿、国瑞、珠勒亨等、妥速筹办。务使郡城得保无虞。方可徐图议抚。若再有贻误。致失机宜。朕惟执法惩治。不能宽贷也。将此由六百里密谕谭廷襄、崇纶、乌尔棍泰、托明阿、国瑞、珠勒亨、富勒敦泰、并传谕钱炘和知之。　　

○两江总督何桂清等奏、江甯省城未复、本科文武乡试、请展缓举行。从之。　　

○以办理江苏江北粮台。及万福桥军营出力。赏知府许如骏、师荣光、朱金城、同知姚丙吉、倪楣、知州马传和、花翎。余加衔升叙有差。　　

○以克复安徽婺源县城。赏在籍郎中江暄、直隶州知州张庆安、参将胡定国、游击蒋廷选、黄熊飞、都司叶宪忠、花翎。知府俞德基等、蓝翎。余升叙有差。　　

○以直隶天津炮台失守。革副都统富勒敦泰、提督张殿元、总兵官达年、副将德魁职。仍留营督带兵勇。　　

○予江苏阵亡知县叶松年、祭葬世职。　　

○拨密云兵五百名。赴天津防守。　　

○戊午。谕内阁、何桂清奏、豫筹淮南引盐销路、请派员前赴湖北察看等语。候补盐运使前任湖北督粮道金安清、现在赴部引见。著该部查明该员是否到部。即饬前往湖北。由荆襄宜昌一带、驰赴汉口。察看情形。就近禀请该省督抚、酌定章程。奏明办理。　　

○谕军机大臣等、前因夷船驶入海口。炮台被占。谕令文彩等、将未经进口沙船、妥筹办理。并谕崇恩、查明山东各海口收泊米船。设法起运。本日据文彩等奏称、江苏钮隆盛沙船一只。于十一日进口。被夷人将船掳去。抢去漕米九百余石。据该沙船耆民称、北上时、见有沙卫米船数百只。在山东石岛、俚岛、一带停泊。未敢前进。著崇恩即派妥员、分赴各口。查明停泊米船。共有若干。应如何囤积仓廒。陆续由运河运至通州。或俟天津事定。再行由海前进。妥筹办理。并先饬令各海口文武、将停泊各船、设法保护。无令稍有疏失。后来船只。并著知照。勿令径赴天津。其直隶各小口、有无沙船停泊。著谭廷襄饬属详查。应如何设法运通。即著文彩妥为筹办。现在崇纶会同谭廷襄、办理夷务。海运事宜。系文彩专司。著仍驻津城。俟查验米石完竣。再行来京。至未到米船。如均在山东境内。天津无可查验。俟东省议定章程后。应否饬令江浙粮道、前往山东各海口、盘交米石之处。并著文彩、谭廷襄、崇纶、崇恩、届时酌办。将此由五百里各谕令知之。　　

○漕运总督邵灿等奏、铜山、睢甯、捻匪回巢。淮南贼焰复炽。现抽调兵勇。扼要严防。得旨。蒋坝之防。最为紧要。虽兵勇未免单薄。然须慎固藩篱。以保北路。　　

○庚申。谕军机大臣等、前因谭廷襄等、屡次奏请添调京兵。节经饬令僧格林沁等、将密云兵五百名。察哈尔三四起兵一千名。调赴天津。本日复据谭廷襄等奏、该夷大小火轮船七只。带舢板多只。直入内河。经该督等、沉船下石堵塞。不料夷船乘潮而上。仍复开通。居民迁徙。兵勇溃散。扼守北河、及分布近城地面之兵、为数无多。现在导水旁洩。以涸其船各等语。览奏实深愤懑。业经谕令谭廷襄等、设法抵御。并于津郡以北、一带水路。侦察严防。以资补救。夷船恃强。直入内河。兵勇慑其虚声。纷纷溃散。几至偪近津郡。不知该夷虽船坚炮利。为数究属无多。且系入我重地。岂遂无制伏之法。兵家因地制宜。或囊沙遏流。或沈石阻船。或决堤洩水。总在用我之长。攻彼所短。使其伎俩无所施。方为得计。谭廷襄等、于守御已无把握。僧格林沁久于行阵。著即相度地势。默运机宜。于天津以北。密为防备。闻武清县之王家务、天津县之筐儿港、两处引河。皆可归入甯河县之芦台入海。由此洩水。即可使夷船不能再行前进。并著妥筹办理。至现在兵勇。数既无多。前调之兵。一时未能到齐。恐尚不敷调派。如需添调京兵之处。并著僧格林沁等、酌量奏调。以资防守。将此谕令知之。　　

○又谕、谭廷襄等奏、夷船驶入内河。并呈递俄夷来文各摺片。览奏殊堪愤懑。该夷先启兵端。狂悖至此。以情理而论。直不能再与说合。惟有斥回广东、与之一决。所以仍俟俄咪回信者。因念天津为近畿重地。姑与转圜。以为缓兵之计。乃俄夷来文。仍执进京为说。又欲在天津府城会议。设令该夷恃强占踞。岂不蹈广东覆辙。此皆万不能行之事。该督等所称、仍示羁縻。究竟如何办法。岂事事允准。遂为羁縻之法耶。至沉船阻水。原须节节设备。断非一二处所能阻隔。且两岸必须有兵防守。庶使该夷拔船起碇之时。岸上即可轰击。今览该督所奏、似止单层一道。岸上又无兵勇。致有此失。殊堪痛恨。据称、将北运河堤决口洩水。能否使夷船涸浅。不至深入。至分布兵勇于近城一带。固系防其内犯。然自近城至海口百余里。岂遂置之不顾。任听该夷句结奸匪。要胁良民。私通贸易。日久相安。岂不以大沽为香港。而以天津为广州。将来何能驱之使去。该督等于夷务办理月余。毫无把握。迨事机决裂。又不能远守。而节节退避。设竟闯入城中。该督等又将作何收拾耶。京营官兵。惟国瑞所带、未被冲散。则珠勒亨所带、自必亦已退败。著即查明、据实具奏。本日据许乃普奏、悬赏募勇。袭击夷船。是否可办。著将原摺、钞给该督等阅看。如可采择。亦足慑该夷之胆。其另片所称、稽察奸民、安插水手、并廉兆纶奏、招集水手、编为义勇各等语。如海运船只。尚未出口。则照此办法。亦可潜消隐患。廉兆纶所称、办团绅士费荫章、乡望未孚之处。著谭廷襄另择素洽舆论之人。专司团练。以期得力。原摺片均著钞给阅看。将此由六百里密谕谭廷襄、乌尔棍泰、托明阿、并传谕钱炘和知之。　　

○又谕、英桂奏、捻匪偪近归陈派兵堵剿并瑛棨暂缓出省一摺。颍亳捻匪、四出窜扰。现经豫省堵击。窜往东南。而匪踪飘忽。难保不复行窥伺。归陈两郡防务。实为吃紧。虽经英桂派令德楞额、赵书升等、前赴太和剿办。并令遴派兵勇、驻劄亳境策应。惟并无大员督率。深恐呼应不灵。致有贻误。现当上忙开徵。督催固属紧要。惟此系署任藩司专责。且英桂虽在请假。于省中一切事宜。仍可择要调度。著该抚等斟酌情形。如军务吃紧。即著瑛棨出省。赴归陈一带督剿。至蒙亳等处。匪势蔓延。既经该抚派令德楞额等往剿。即著严饬该总管等、迅速前进。会同江皖官军。实力兜击。毋许迁延株守。致误事机。将此由六百里谕令知之。　　

○以废驰营伍。革河南都司瑞林等职。　　

○辛酉。谕内阁、前因国瑞奏、朝审案内、胡大诱拐蕣儿、吓偪成奸一案。拟罪未协。交军机大臣速议具奏。并因刑部未传质证。难成信谳。复派翁心存、瑞常、秉公查核。兹据翁心存等奏称、详细研鞫。该犯于拐后偪奸一节。坚不承认。惟质之众供。已无疑义。仍照原拟罪名定拟。请旨定夺等语。胡大一犯。著仍照刑部原拟。入于情实。即行处绞。　　

○又谕、理藩院代奏、察罕达尔罕呼图克图、呈请住京一摺。察罕达尔罕呼图克图、呈请情愿住京。实属出于至诚。即著照所请、准其住京。在唪经等差使上、妥为学习。　　

○谕军据大臣等、谭廷襄等奏、夷船直抵津关一摺。据称、十四日。逆夷火轮船、直抵津关。在后之船、亦相联而进。并未上岸滋扰。该督等令府县往见。该夷请另派大臣、前往共议等语。逆夷驶抵津关。偪近郡城。猖獗已极。惟请另派大臣前往商议。未必非自愿转圜。现在天津设备。全不足恃。若再拒之。必至荼毒小民。本日已明降谕旨。派大学士桂良、吏部尚书花沙纳、前往查办。谭廷襄等接奉此旨。即可宣示该夷。告以大皇帝特派大学士、尚书、前来相见。即可毋庸进京。惟二十日以前。恐不能到。须少迟一二日。必来会晤也。天津人烟辐辏。若令其在城内见面。恐居民惶惑。海口为逆夷占踞。桂良等亦未便前往。可于离城二三十里。择地相见。须陈兵防卫。不可大意。该夷既云、先派之大臣、可不再见。谭廷襄、等即毋庸与之接见。至委员人等、往来其间。情形熟悉。仍可随同桂良等前往。夷船既偪近郡城。该处人心。难免惊慌。谭廷襄务当亲督地方官、妥为安抚。以固民心。仍须设法防其上驶。毋得以有钦派大臣。遂可卸责也。懔之慎之。将此由六百里密谕谭廷襄、乌尔棍泰、托明阿、并传谕钱炘和知之。　　

○又谕、本日据何桂清会同和春等奏、浙东贼势蔓延、沥陈涣散情形一摺。朕前阅晏端书所奏、常山、开化、连被贼扰。即知福兴统兵、不能得力。特加周天受提督衔。督办浙江防剿事务。各路援浙之师。均归调度。并谕福兴、将原带官兵五千余名。酌留一半。交周天受调遣。其余一半。仍由该将军督带、回驻玉山。就近剿办常山贼匪。既授周天受以统领全军之责。呼应较灵。即可由该总兵、体察何路贼情紧急。派兵往援。福兴虽援应衢州、尚有微劳。惟前此拥兵不战。致令贼匪蔓延。业经革职暂留本任。以示薄惩。现在遂安告急。并有失陷处州之信。昨已据和春奏派周天培、带兵一千名。前往应援。此时援兵将次云集。合计兵勇已有二万余人。如调度得宜。足敷防剿。至苏杭唇齿相依。和春已屡次添兵兼顾。何桂清于饷糈亦能不分畛域。通筹大局。浙省军务。谅可望有起色也。将此由五百里谕令知之。　　

○命大学士桂良、吏部尚书花沙纳、驰往天津。查办事件。　　

○壬戌。孝端文皇后忌辰。遣官祭昭陵。　　

○谕内阁、官文等奏、九江克复、逆匪尽数歼除一摺。粤逆占踞九江。负嵎久拒。自湖口攻克以后。官文等添募劲旅。穵濠合围。并分水师十余营。驻守北面江岸。贼援遂绝。本年二三月间。李续宾等督勇开穵地道。昼夜攻击。轰塌城垣数次。本月初六等日。水陆各军。分攻北门、及东南一带。将弁等以梯登城。用火轰塌一百余丈。伏勇城中。内外冲杀。歼贼净尽。并将伪贞天侯林启荣、伪元戎李兴隆、各贼目。寸磔枭示。共毙贼一万六七千名。九江府城。即于初七日克复。其逃窜之贼。亦经官军概行截杀。并无一名漏网。剿办实属奋勇。在事出力员弁兵勇。著官文等查明、择尤请奖。候朕施恩。　　

○谕军机大臣等、御史何璟奏请严防奸宄等语。京师人烟稠密。宵小最易潜踪。现在米价增昂。饥民甚众。窃盗日多。夷船近在天津。不免讹言四起。该御史请藉行保甲。隐寓团防。自系严诘奸宄、镇定人心之意。著顺天府、五城、严饬所属地段。实力举行。勿令吏役骚扰。至外城各门守官。著步军统领衙门、五城等、留心稽察。遇有外来形迹可疑之人。随时严诘。或每门添派员弁。轮流帮查。以昭严密。勿得视为具文。将此各谕令知之。　　

○又谕、僧格林沁、瑞麟奏、抵通布置情形、并请调黑龙江等处官兵一摺。僧格林沁等、于通州东关外、运河两岸劄营。布置水陆两路。因所带兵力尚单。拟豫为备调黑龙江、吉林、两处官兵。已谕令景淳、奕山、各调五百名。其哲里木盟、昭乌达盟、蒙古兵各一千名。已谕理藩院咨调。但天时渐热。恐于水土不服。已令暂驻热河矣。昨派桂良、花沙纳、前往天津筹办夷务。能否理谕。尚未可定。设该夷另换小船。由运河北驶。我之炮力。足以御之。著僧格林沁等、在沿河一带。节节设防。托明阿现在杨村驻劄。并有珠勒亨马步队。正可联络堵截。以固藩篱。谭廷襄毫无布置。天津兵勇、已不足恃。所称北河横浅。业已决口洩水。层层阻滞。著僧格林沁等、悉心体察。不可有名无实。其通州负米人夫。为数甚多。著严饬地方官、妥为弹压。毋令滋事。将此密谕知之。　　

○又谕、昨因谭廷襄等奏请、已派桂良、花沙纳、驰往天津筹办夷务矣。兹复据奏称、夷船窥伺北河、迅宜堵截等语。逆夷反覆无常。以直入北河、为挟制之具。该河水势。向多浅阻。最易设防。该督等所称决口洩水等事。必须实力督办。务令层层阻隔。方有把握。断不可仍前玩泄。致干重罪。桂良等约于二十一日到津。能否即与该夷说妥。尚难豫定。该督等仍当稽察奸宄。镇定人心。以资捍卫。再闻夷船内有长发潮勇。为之向导。该夷来自广东上海。难保无此等匪徒。与之句结。并著该督等、于沿途密查防范。毋令潜入郡城。将此由五百里密谕谭廷襄、乌尔棍泰、托明阿、并传谕钱炘和知之。　　

○又谕、寄谕湖广总督官文等、粤逆占踞九江。久未攻克。经杨载福等督兵、不分昼夜。水陵环攻。并开宄地道。轰塌城垣。将弁兵勇。均各奋力先登。将坚城克复。剿办深堪嘉尚。此时除分兵留守九江外。杨载福、李续宾等、统领得胜之师。分道东征。应先往何处。著即乘此声威。妥速筹办。现在和春等、围攻金陵。屡获胜仗。尚属得手。惟因浙西告警。江南叠次拨兵、至衢州助剿。邓绍良一军。亦因贼匪欲内窜东坝、高淳一带。防剿兼施。兵力实形单薄。九江兵勇。共有若干。如可分兵援应他处。即著抽拨二三千名。派委得力将备。带赴邓绍良军营。听候该提督调遣。既可防守甯国等处内窜之路。设或浙中吃紧。亦可调往援剿。杨载福等水师。仍当迅速东下。节节埽除。即可与江南师船。联络一气。一日金陵克复。太平、芜湖一带。窜匪必多。此时先为肃清。日后易于剿办。李续宾已加巡抚衔。出境后准其专摺奏事。将此由六百里谕令知之。　　

○调黑龙江、吉林兵、各五百名。来京听调。哲里木盟、昭乌达盟、蒙古兵各一千名。暂驻热河听调。　　

○以克复江西九江府城。加湖广总督官文、湖北巡抚胡林翼、太子少保。浙江布政使李续宾、巡抚衔。按察使衔道员彭玉麟、布政使衔。副将李济清、总兵衔。赏李续宾、并福建提督杨载福、黄马褂。副将李续焘、雷风云、巴图鲁名号。知县萧积仰、守备邹玉堂、胡镇南、何昌登、花翎。从九品毛有铭等、蓝翎。余加衔升叙有差。予阵亡都司朱春堂、刘正南、千总谢芝辉、叶定海、尹得荣、把总萧楚胜、谭占秋、陈仕炳、李续隹、毛汀泗、李林盛、外委邓荣堂、李光耿、王切义、舒才锦、黄泽和、祭葬世职。　　

○予江西吉安府殉节按察使周玉衡、建立专祠。子恩庆、炎、暨家丁魏璜等、一并附祀。并赏其嗣祖父毋、本生祖父母、父毋、二品封典。　　

○癸亥。该内阁、德兴阿奏、官兵进剿、来安县城克复一摺。皖匪窜陷来安。经翁同书、于四月初七日。饬穆克登额等、带队进剿。蹋毁南门外贼垒一座。斩俘不可胜计。初八日。分三路进剿。直扑城根。邓凤林等立梯登城。魁霖等焚烧城门。马步兵勇。四面围攻。该逆抵死抗拒。贼援纷至。东北门出贼二三千名。经邓凤林等分堵。毙贼多名。富明阿等阿截。贼尸遍野。纷纷败窜。官兵追杀二十余里。毙贼无数。翁同书督队、乘胜进攻。该逆开炮拒御。我军乘势下城。遂启南门。兵勇继进。内外夹击。共杀贼二三千名。生捦长发悍贼二百余名。立将来安县城克复。救出难民一千余名。此次进剿来安。乘胜急攻。迅拔县城。歼贼净尽。办理甚为妥速。在事出力文武员弁等、著准其择尤、并案奏请奖励。　　

○谕军机大臣等、户部奏、近来粮价又复骤长。铁制钱亦渐有壅阏之象。必有奸商蟠结牟利情弊。亟宜豫遏其萌。请饬严密稽查等语。粮价钱法。食用攸关。岂容奸商把持盘踞。任意低昂。著顺天府、五城、各饬所属。严密访查。如有粮店钱行。或高擡价值。阻挠圜法之人。即行拏究。以示惩儆。毋庸张贴告示。使民间不至先行讹传。转滋惶惑。将此各谕令知之。　　

○又谕、谭廷襄等奏、夷船窥伺北河、因水浅退回一摺。＜口英＞夷小火轮船一只。行至北河王家庄。即被浅阻。渐渐退回。谅该夷不敢遽行北驶。桂良、花沙纳、不日抵津。与该夷会晤。惟初次接办。于其中曲折。尚恐未能深悉。著崇纶随同接见。以便将从前办理准驳之处。随时申说。不为该夷所蒙混。至相见时。应照会该夷。将夷船退出。或十数里。或数里。方可与之会议。所称奸民煽惑。此时虽未便轻动。该督仍督率地方官、妥为弹压。傥有土匪滋事。即行从严惩办。商人张锦文、办理城关练勇。既能得力。著即责成该商、认真经理。将此由五百里密谕谭廷襄、崇纶、乌尔棍泰、并传谕钱炘和知之。　　

○又谕、胜保、袁甲三奏、攻剿六安逆匪、屡次克捷、请饬英桂、迅即派兵助剿一摺。前因六安兵力尚单。谕令英桂、将前调陕甘兵二千名内、酌拨一千名。赴徐宿协剿。尚余一千名。即著胜保、催赴六安。嗣据英桂奏、陕甘后起官兵一千名。尚未到齐。因六安紧急。拟即派赴胜保军营。是此项官兵。日内计可驰抵六安。胜保等即可以资攻剿。其拨往徐宿之陕甘兵一千名。是否堪以调归六安。著英桂等酌量情形办理。现在六安剿匪。叠次获胜。功在垂成。自应厚集官兵。迅图克复。本日已谕知官文、即令李续宾、统领九江得胜之师。先赴六安。胜保等得此劲旅。兵力已厚。务当迅克州城。所奏山西兵一千名。可留交朱连泰。会合豫省官兵。办理太和一带余捻。自可保固豫疆。英桂等仍当遵照前旨。如归陈情形吃紧。瑛棨即出省督剿。毋任捻匪分窜。至袁甲三前已谕令驰赴徐宿一带。临淮等处、已谕胜保添兵前往。并著严饬黄元吉等、竭力防剿。由临淮兼顾清流。毋稍疏虞。将此由六百里各谕令知之。　　

○又谕、福济奏、沥陈苦衷、自请严议、并片请饬德兴阿等速拨马队、及李孟群全军赴庐援应等语。本日复据德兴阿奏、皖营拨兵未到、请饬该抚催令速赴全滁等语。福济株守庐州。不能出奇制胜。牵制贼势。致令全滁等处、相继失陷。虽因地处当冲。兵单贼众。而一筹莫展。咎实难辞。乃累次陈奏军情。总以各路统兵大臣、未肯协助为词。如果他处兵力有余。自宜分拨应援。即如六安被陷。胜保、李孟群等、越境进攻。和全告急。翁同书、鞠殿华、移师往剿。以及都兴阿之进取宿太。皆系皖省地方。并不稍分畛域。该抚但知责备他人。自问岂无愧耶。前因该抚奏请、已谕李孟群、迅赴庐州军营。昨因官文等奏、楚军克复九江府城。复谕李续宾等、即日东征。先同胜保、克复六安。再往庐州等处、相度情形。先其所急。次第攻剿。本日复据德兴阿奏、翁同书攻克来安县城。胜保等奏、围攻六安。大获胜仗。福济果能与德安、郑魁士、李孟群、同心戮力。勿徒专顾一隅。可期渐有起色。至来安克复后。鞠殿华等、复于初四日。在滁州、以少胜多。现在塔思哈攻剿全椒。亦获胜仗。著飞饬该员、会同江北之兵。两省合剿。以杜北窜。勿再延玩干咎。将此由六百里谕令知之。　　

○又谕、官文等奏、九江克复。已谕令杨载福、李续宾等、统领得胜之师。分道东征。应先往何处。即行妥速筹办。本日据胜保等奏、现在攻取六安。屡次克捷。功已垂成。惟官兵仅有二千余名。不敷攻剿。附近贼船。尚有数百。窜突堪虞。所调豫省官兵。又因归陈防堵。不能即时前往。须厚集兵力。方可迅复州城。福济亦以庐州兵力不敷。奏请添兵。著李续宾即带九江得胜之师。先行驰赴六安。会同胜保、奋力围攻。俟六安克复。再赴庐州一带、相度情形。先其所急。次第攻剿。该藩司奋勇过人。乘此声威。谅必能所向成功。其宿太一路贼匪。并著都兴阿迅速埽除。毋令蔓延。将此由六百里各谕令知之。　　

○广东巡抚柏贵奏、军务未平。贡院号舍。尚须修造。本年文武乡试。俟善后完竣。奏请开科。从之。　　

○以刑部尚书麟魁、兼署礼部尚书。　　

○以惇郡王奕誴、署镶白旗满洲都统。正白旗领侍卫内大臣德木楚克扎布、署镶蓝旗汉军都统。　　

○以江苏绅士郎中衔郁松年、捐输上海善后经费。永广松江府文武学额各十名。上海县文学十名。武学九名。并赏郁松年盐运使衔。　　

○以河南固始解围。赏防御常海、卓立布、委防御乌章阿、巴图鲁名号。参将恒德、双兴、斌升、防御春喜等、花翎。七品军功马起兰等蓝翎。余加衔升叙有差。　　

○以克复安徽来安县城。候补侍郎翁同书、下部优叙。赏副都统富明阿、头品顶带。协领常寿、巴图鲁名号。守备王家干、花翎。余加衔升叙有差。　　

○以天津马队退散。革正黄旗护军统领珠勒亨职。仍留任。　　

○甲子。谕内阁、前据御史来仪、奏参奉天海城县知县鲍师钊、贪污不职各情。当交庆祺严参惩办。兹据该将军等访查、鲍师钊在典史任内、赴庙行礼。至下马牌、未曾下马。失察家人私受商船饭钱。且于本城绅商、为其母祝寿、馈送礼物。辄行收受。实属不知检束。鲍师钊著即革职。以示惩儆。　　

○谕军机大臣等、昨据谭廷襄奏、＜口英＞夷小火轮船、至北河王家庄。即被浅阻。渐渐退回。是该夷此时不敢遽行北驶。仍应于水陆两路。节节设备。以免疏虞。据军机章京焦佑瀛呈称、北运河岸杨村、有坝一道。南运河岸静海县以上、亦有坝一道。若启放洩水。则天津海河、来源已断。可使夷船阁浅等语。北运河一带。瑞麟已前往查看。其南运河是否可以照办。著僧格林沁即派妥员、会同该地方官、查明办理。原呈著钞给阅看。将此谕令知之。　　

○又谕、伊兴额、史荣椿奏、捻逆分窜徐境、请饬催援兵添调劲旅一摺。并请令傅振邦来徐等语。徐州为北路门户。捻匪分扰萧砀。阑入丰沛。势甚猖獗。恐由旧黄河北岸、直趋徐城。伊兴额、史荣椿、兵力不敷。自应酌拨会剿。前谕袁甲三带兵赴徐宿一带。当此军务吃紧。著即迅速前往。勿稍迟延。傅振邦前在徐州。屡著战功。现在江南驻守湾沚。著和春、张国梁、饬令该总兵、酌带兵勇千名、迅赴徐州应援。其湾沚要地。另派得力大员驻守。毋少疏忽。至伊兴额等、请调吉林、黑龙江、马队。现在各路军营。皆无可分拨。其四川川北、建昌、官兵。道途窎远。更恐缓不济急。均毋庸议。惟前谕英桂、拨陕甘兵一千名。又令在河南各营内、酌拨一二千名。前往徐宿。何以至今尚未前往。昨据胜保奏调陕甘兵。当谕英桂等酌办。现在徐州贼势鸱张。著英桂、瑛棨、即饬此项陕甘兵一千名。仍赴徐州。毋庸调往胜保军营。此外豫省尚有可拨之兵。并著就近酌量调往。以资协剿。至山东与徐州接壤。前据崇恩奏、峄县、郯城等处。添派防兵。自千名至六七百名不等。著崇恩酌抽此项防兵。即饬得力将弁管带出境。交伊兴额调遣。以厚兵力。伊兴额、史荣椿、先就现有兵力。妥筹布置。袁甲三及河南山东援兵、到徐谅必迅速也。将此由六百里各谕令知之。　　
</div>
    <div class="pagination">
<a href="清实录咸丰朝实录_page354.html">上一页</a><span>...</span><a href="清实录咸丰朝实录_page350.html">350</a><a href="清实录咸丰朝实录_page351.html">351</a><a href="清实录咸丰朝实录_page352.html">352</a><a href="清实录咸丰朝实录_page353.html">353</a><a href="清实录咸丰朝实录_page354.html">354</a><span class="current-page">355</span><a href="清实录咸丰朝实录_page356.html">356</a><a href="清实录咸丰朝实录_page357.html">357</a><a href="清实录咸丰朝实录_page358.html">358</a><a href="清实录咸丰朝实录_page359.html">359</a><a href="清实录咸丰朝实录_page360.html">360</a><span>...</span><a href="清实录咸丰朝实录_page356.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
