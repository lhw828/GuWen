<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1624 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1624 页/共 1860 页
  </h1>
  <div class="content">
   ○己卯。谕、每年新正元旦。及八月庆万寿之期。所有守护各陵贝勒贝子公大臣等、皆轮班特来朝贺。朕念伊等逢朕巡幸各处。既已接驾朝觐。而新年及朕万寿。各处又有望阙拜贺之例。嗣后朝正庆寿。毋庸前来。俾省劳费。其总管等、亦著一体遵行。　　

○又谕曰。琅玕奏、浙省漕白帮船。节年借领各款。有未完银一十六万八百余两。本年应扣八万二千两零。请旨分别宽限完缴。以纾丁力。又另片奏称、浙漕本年应行搭解四十七、八、九等年缓交余米。及失风赔补米。共二万二千九百七十余石。请于本年先搭解一半。余俟下运解交各等语。浙省丁力疲乏。各帮扣项既多。办运恐致拮据。著加恩将极疲扣款较多之台前、台后、温前、温后、处前、处后、金衢所、杭头、杭二、严所、嘉白、湖白、十二帮。借款银十三万九千一百五十六两零。于五十一年为始。分作八限扣缴。次疲扣款较少之宁前、宁后、杭三、杭四、湖所、海所、嘉海、绍前、绍后、九帮。借款银三万一千六百八十三两零。于五十一年为始。分作六限扣缴。其各帮应行搭解余米二万二千九百七十余石。亦著加恩。于本年先行搭解一半。余俟下运全数解交。以示体恤。该部即遵谕速行。　　

○又谕、前据常青等奏、闽省台湾有奸民林爽文等、纠众戕官。占夺县城一案。节经谕令该督等、督饬镇道等、实力查办。并经提督黄仕简等、带兵渡台。堵截搜捕。嗣据常青等奏、总兵柴大纪等、用炮轰击。十四日澎湖兵到。贼势退避。本日复据常青奏、有贼夥吴异人、到艋舺地方。称欲带兵接应贼人。经署都司守备易连、将吴异人等四犯。拏解营中枭示。又有监生黄朝阳等、并本处及广东省义民各五六百名不等。募集乡勇。协力攻杀贼匪。枪炮齐发。杀死匪犯数百名。余贼望风奔散各等语。林爽文、于光天化日之下。胆敢纠众戕官。占据县城。实属罪大恶极。法不容诛。该署都司易连、于贼夥吴异人等前往助贼时。即擒拏斩枭。以安民心。所办甚属可嘉。易连、俟事竣后。著该督给咨送部引见。至该处生监商民。激发公义。纠众攻杀贼匪。保护地方。实可嘉奖。著该督等、查明分别旌赏。以示优奖。其义民内有被贼伤害者。并著该督等于事竣后、查明具奏。照阵亡兵丁之例。一体议恤。　　

○又谕曰、台湾奸民林爽文等、纠众滋事一案。该督常青、剿捕逆匪。一切调度堵御机宜。办理尚属镇静妥协。现在水陆两提督、业经渡台会剿。逆匪自无难立时扑灭。惟是海疆重地。将来善后事宜。均须妥协筹办。常青系初任总督。恐未能料理裕如。李侍尧久任封疆。虽于军旅未娴。而办理地方事务。于轻重缓急机宜。较为熟练。李侍尧、著调补浙闽总督。即驰驿前赴新任。湖广系腹地省分。且地方宁谧无事。常青自能胜任。即著调补湖广总督。俟李侍尧到闽接印后。常青即来京请训。再行赴任。现在李侍尧、自京启程。常青到楚。往返尚需时日。李封年老。兼署督篆。恐精神未能周到。所有湖广总督印务。著舒常、驰驿前往署理。俟常青抵任后。再行回京。　　

○谕军机大臣等、常青甫经擢用总督。即遇地方有此等案件。亦其年运所致。会逢其适。但伊于办理此案。尚无不合。惟是事定后、一切善后要务。均须妥协筹办。常青究系新任。恐未能料理裕如。李侍尧久任封圻。能知事体之轻重缓急。是以降旨将伊与常青对调。所降谕旨、俟李侍尧将次到闽时。再行发钞。若不然、该省一闻李侍尧来闽之信。常青必心疑获咎。恐钦差查办。意存畏惧。转致惊惶失措。于事尤属无益。常青接奉此旨。固不可因调任在即。于调度剿捕一切事宜稍存观望。尤不可稍露端倪。致地方文武员弁。闻总督业经更换。各存弛懈之见。以致呼应不灵。并传谕徐嗣曾、一体慎密。诸事帮同常青。实力妥办。若稍有洩漏。致文武员弁闻知。常青遇事掣肘。朕必重治其罪。恐徐嗣曾不能当此重戾也。　　

○又谕曰、李世杰奏、亳州知州赵霖禀称、准山东鱼台县来咨。缉获代段文经拉车之张二小供称。上年八月二十三日。曾送□文经至亳州北关礼拜寺西北李姓饭店。当据该州分派委员。将开设饭店之李端士。李福海等、逐一搜查。并无段文经踪迹。恐李端士等因无人质证。狡供不吐。已委员押解山东质审等语。张二小、现据鱼台县拏获。并有拉车送段文经至亳州李姓饭店之语。该县既咨会亳州。断无不禀报明兴之理。何以该抚竟未将此情节具奏。独不知要犯未获。朕时时烦懑耶。明兴、著传旨申饬。仍即将张二小于何日缉获。其如何替段文经拉车。及送至亳州后。在何处分手。逐一讯取确供。再李端士等、解到后。曾否质对明确。有无段文经实在下落之处。著一并迅速覆奏。将此由五百里传谕明兴、并谕李世杰知之。　　

○又谕曰、琅玕奏、浙省帮船积欠银两。酌请分限扣还一摺。已明降谕旨准行矣。至摺内所称新船义会银两。及帮丁宽限扣项外、应行找发银两。于沿途找发等语。所奏殊未明晰。闽省屡有结会滋事之案。现在台湾复有奸民林爽文等、纠众立会。正当剿除搜捕。以净根株。此等义会名色。日久相沿。恐滋事端。且帮船内人夫众多。稂莠不一。尤宜严禁。嗣后即将义会字样。另行酌改。毋得仍沿旧习。以资影射。至帮丁找发银两。如应行给发。尚未全给之项。为之找发。此等宽限后于沿途陆续补给者。只应写补发字样。何得谓之找发。转致眉目不清。总缘该抚不谙文义所致。以后务宜留心检点。又该抚奏、浙省民灶沙地。题请升科。及奏销完欠钱粮各摺。内称正课珠车并正珠银两。此项究系何款。何以有此名色。摺内并未声叙明晰。著传谕琅玕、即查明各款。详晰覆奏。寻奏、浙省帮丁借欠银两。系乞恩缓扣。自应声叙补发字样。至义会一项。系各帮旗丁、公借帮贴新船费用。义会名目。旧习相沿。应请改为新船公借名目。又浙省民灶沙地。题请升科。及奏销完欠钱粮内。有正课滳珠。并车脚各名色。历来奏销册内。率将正课滳珠。并为正珠。将滳珠车脚。并为珠车字样。未经分晰改正。请嗣后将三项分行开列。不敢并写牵混。得旨、以后慎之。毋为俗幕宾所误。又批、实为可笑。外省省文陋习。可厌之极。　　

○庚辰。上诣南郊斋宫斋宿。　　

○谕、据毓奇、管干珍奏、淮安等属头进帮船。业于上年十二月二十八日。盘验过淮。其后接之扬州等帮。亦据报次第开行。现在派员迎催。务期依限来淮等语。此次南漕头进首帮。依限催趱。于年前签盘过淮。其后接之帮船。亦俱衔尾前进。无虞阻滞。办理尚为妥协。上年回空漕船南下时。毓奇正在患病。兹新漕得依限渡淮。自系管干珍上紧督催。帮同妥办所致。管干珍、著交部议叙。　　

○谕军机大臣等、琅玕奏谢恩赏一摺内。恩赐福字并鹿肉鹿□肉肉到省等语。各省督抚。年例俱赏给麅鹿。且字典内并无鹿□肉字。自系麅字之讹。已用朱笔点出。此皆缘琅玕不谙文义。一任庸幕率行缮写所致。此等陈谢之摺。缮写舛误。尚非紧要。若遇地方事务。亦如此漫不经心可乎。著传谕琅玕、嗣后于具奏事件。务宜加意自己检点。莫任庸幕疎忽舛错疎忽尚可。至于作弊则不可也。　　

○辛巳。祈谷于上帝。上亲诣行礼。　　

○幸圆明园。　　

○谕军机大臣等、据毕沅奏、盘获直隶清丰县人樊永锡、讯系震卦邪教余党。并究出该犯上年闰七月内。与素识之南乐人张兴相遇。张兴令其纠约会众。同往大名。该犯畏惧。未经前往。现将该犯解回直隶。交刘峨审办等语。樊永锡既系邪教余党。且经张兴相约谋逆。显系大名案内夥党。自应严行根究。刘峨现在查阅营伍公出。著传谕梁肯堂、一俟豫省将该犯解到。即派委妥员。迅速解送刑部审讯。并饬沿途小心管押。毋致疎纵。　　

○壬午。谕军机大臣等、闽粤境壤毗连。台湾贼匪纠众滋事。孙士毅接准咨文。派兵前往。豫备策应。及严饬各隘口严密盘诘。此系当办之事。至孙士毅、系邻省总督。止当镇静地方。堵拏逸犯。岂得轻离省城。以致粤东内地民人。心怀疑惑。外省各督抚、遇有此等事件。每以亲身前往。见其急公。而不权事理之轻重缓急。孙士毅此时如尚未起程。即毋庸前往。若业已起程。亦即速回省。　　

○癸未。上御奉三无私殿、赐皇子皇孙皇曾孙诸王等宴。　　

○台湾镇总兵柴大纪奏、臣于初七日拏获奸细林马、讯供贼匪现分水陆两路。来犯郡城。臣相度形势。惟盐埕桥厄要。随驰往察看。见贼船数百只。浮水而来。当饬弁兵。施放枪炮。打沉小船数十只。余船逃去。而遍野贼匪万余众又至。复督兵剿杀。至初九日、打死数十名。连日旋退旋来。我兵奋战。毙贼数十名、数百名不等。生擒十余人。俱即正法。又奏、接台湾道永福札称。凤邑参将瑚图里、于十二日、闻贼欲犯凤山城。即带兵驻劄城外防御。十三日、贼匪二千余名来攻。瑚图里、即督兵攻击。轰毙五六人。贼匪俟其追剿。乘虚入城。该参将即纵马南去。不知下落。知县汤大奎、见贼已入城。当即自刎。臣现派澎湖协、及城守兵一千名。赴南路抵御。臣仍驻兵盐埕。截拏北路贼匪。谕军机大臣等、此次柴大纪与贼打仗。奋勇得胜。尚属可嘉。北路贼势蔓延。盐埕桥、系水陆扼要之区。该镇自应仍在彼督率剿捕。未便遽回郡城。以致贼人踵后。且南路、既经该镇派拨澎湖协、及城守兵丁。共一千名前往。谅亦足资抵御。至林爽文等、辄敢＜监-皿立＞旗结会。并用枪炮攻犯城池。竟属有心谋逆。此皆由从前办理械斗各案。该地方官等、止期就案完结。将就了事。并未彻底严办。以致刁民肆无忌惮。酿成巨案。此次惟有痛加诛捕。以示惩创。断不可使一名幸逃显戮。但此时不可稍露端倪。使贼匪自知必死。负嵎固守。转于攻捕无益。总之助贼者。即系乱民。法无可贷。其不肯从贼、及帮同官军出力者。无分漳泉。俱系良民。自应一体奖励。使贼势日孤。易于竣事。　　

○甲申。上诣安佑宫行礼。　　

○御正大光明殿。赐朝正外藩等宴。召左翼科尔沁和硕亲王恭格喇布坦、旺扎勒多尔济、多罗郡王鄂勒哲特穆尔额尔克巴拜、喇什噶勒当、乌珠穆沁和硕亲王玛哈索哈、喀喇沁亲王品级多罗郡王喇特纳锡第、巴林亲王品级多罗郡王巴图、固山贝子德勒克、奈曼多罗郡王拉旺喇布坦、翁牛特多罗贝勒济克济扎布、阿鲁科尔沁多罗贝勒阿尔达什第、敖汉固山贝子桑济扎勒、右翼喀尔喀和硕亲王固伦额驸拉旺多尔济、和硕亲王车登扎布、敖汉多罗郡王齐默特噜瓦、阿巴噶多罗郡王喇特纳什第、科尔沁多罗贝勒三音察衮、土默特贝勒索诺木巴勒珠尔、翁牛特固山贝子图扪巴颜、鄂尔多斯固山贝子丹巴达尔济等、至御座前赐酒成礼。　　

○闽浙总督调任湖广总督常青奏、接署守备陈邦光两次禀称、林爽文于十一月二十七日夜。抢劫大墩营盘。游击耿世文、全军俱陷。二十九日即攻入彰化。知府孙景燧等数十人被害。复来犯鹿仔港。并淡水诸邑。恳请救援。一称十八日、贼匪谋犯鹿仔港。陈邦光传集义民。豫先埋伏。杀贼百余名。焚毁贼庄数处。复于二十日辰刻。率义民攻袭贼巢。贼匪退踞乌日庄。又称十二日午刻。督率义民。抵彰化攻剿。擒获伪副元帅杨振国等四名。杀贼百余名。获马二匹。炮位刀械八十余件。余贼逃逸。将擒获伪官。解送泉州候勘。二十三日、林爽文党羽陈泮、吴领等烧毁泉粤民庄。随率义民等追捕。杀贼三十余名。拾获红旗器械四十余件。该署备、及义民等、奋勇可嘉。俟查明后、奏请优奖。至水师提臣黄仕简、陆路提臣任承恩、均于二十八日放洋。计期两三日内。即可扬帆直达。谕军机大臣等、贼匪敢用枪炮。攻犯城池。罪大恶极。不特首恶之父兄妻子。应行缘坐。即如现在拏获之杨振国等四犯。俱曾受伪职。并与官兵抗拒者。亦应一律缘坐。该犯等系漳州民人。其家属想仍在内地。若此时遽行查办。恐漳民闻而生骇。转多未便。著常青、俟杨振国等四犯解到时。讯明各要犯家属下落。密为存记。俟黄仕简等、在台搜捕贼匪事竣。大兵彻回时。按名查拏办理。自无虞其兔脱漏网。至署守备陈邦光、督率兵民。杀退贼众。并擒获贼目。解送内地审办。尚属奋勇可嘉。著常青于事竣后、查明给咨。送部引见。其义民乡勇等、亦当分别旌赏。以示奖励。至贼匪滋扰凤山时。参将瑚图里、乘马追贼。转被贼人乘虚扑入城内。兵丁冲散。瑚图里由南而去。不知下落。是该参将之不能抵御贼众。由于兵散。与临阵退缩者不同。此时尚可不治以委城而去之罪。若该参将能收集兵民。再行出力杀贼。则其功罪足相抵。统俟常青于事竣后、查明具奏到日。再行核办。其知县汤大奎、虽未能堵贼守城。但既经自刎。究属可悯。亦应查明议恤。至黄仕简、与任承恩、因海洋风色不顺。难涉险轻进。朕亦不责以迟延。计此时各路大兵俱已早到。黄仕简等、务宜督率兵弁。分路会剿。奋勇剿贼。速奏蒇功。　　

○顺天府行乡饮酒礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百七十二



大清高宗法天隆运至诚先觉体元立极敷文奋武孝慈神圣纯皇帝实录卷之一千二百七十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十二年。丁未。正月。乙酉。上御正大光明殿。赐大学士尚书等宴。　　

○谕军机大臣等、据明兴覆奏、鱼台县拏获张二小、讯据供出之段姓客人。年貌俱与段文经相同。看来必系段文经、刘勤、上年实属逃至亳州。现在自仍在亳颍一带。及江省境内藏匿。著传谕李世杰、书麟、务宜督饬所属。购线躧踪。实力捕缉。以期必获。即或该犯上年逃至亳州后。其窝留之人。见查拏紧急。知难久藏。惧干连累。任令该犯自戕。或将伊致毙。以饰其窝留之罪。皆不可知。然此时如果据实呈首。转可宽其从前知情不举之罪。但此事仅出示晓谕。恐愚民无知。仍不肯首出。须令该地方官、到处详悉晓谕开导。速令呈首。首出后、并当验明尸身。方可完结此案。此事该督抚既失察于前。若现在再不能实力查缉。将来别经拏获。审出该犯又在江南颍亳等处藏匿。恐该督抚不能当此重戾也。再湖北、江南、二省。俱与安省毗连。段文经等、见徐克展被拏。恐其到案供出。果由盐船逃至汉口一带。否则又由凤颍转至归德、周家口等处、潜回原籍。探听消息。均未可定。并著刘峨、舒常、毕沅、李封、严饬所属。上紧缉拏。务须跟寻该匪等实在下落。毋得因日久生懈。若视为海捕具文。则刘峨等获咎滋重矣。将此由六百里传谕刘峨、李世杰等、并谕明兴知之。　　

○丙戌。谕曰、王进泰奉职中外。宣力有年。近因年逾八旬。曾经降旨加恩。准其原品休致。赏给内大臣职衔。给与全俸。俾得优游闲居。并令伊子王柄回京侍餋。而王进泰旋即溘逝。殊属可悯。著加恩赏给银五百两、办理丧事。以示优恤老臣之至意。所有应得恤典。著该部查例办给。　　

○谕军机大臣等、据陈杰奏、查看统辖漕属盐庙五营。实存火药。与册档不符。诘问其故。皆因岁需硝磺。不能按期到营。只得借动储备。又查得镇属通州中左右三营。四十九、五十、五十一、三年之硝。祇有二年到营。其一年之硝。三年之磺。皆未到营等语。所奏实属可嘉。已于摺内批示。各营火药。为兵丁操演之需。最关紧要。自应照数实贮。以资储备。况该省沿海地方甚多。尤应随时查察。乃陈杰到任未几。即查出漕属、及通州等营。岁需硝磺。俱不能按期到营。以致借动储备。可见该省营务废弛。殊不可问。此项火药。系由江宁藩司。委员采办。自应年清年款。以实军需。何以迟玩若此。著传谕李世杰、毓奇等即行会同秉公据实详查。如系藩司办理迟延。不能如期运到。即将该藩司严行参奏。若藩司已经派委。而承办之员。采运延玩。即将该委员一并劾参。倘该藩司及委员等俱系按期采办。运送各营。而营员别有那移短缺情弊。亦应将该营员据实参奏。况藩司采办火药。年终俱有报销。若并未按期送营。而年底造报册内。已有此项开销。若非承办之员。私自分肥。即系以采买价银。那移侵用。尤不可不彻底查办。又据陈杰检查旧案。内有四十七、八、两年。岁需之磺。系五十年六月间、奉借苏州军火局内磺一千九百余觔。分给狼标八营配用。直至五十一年秋间。采办之员。方买回拨还苏局等语。看来此事弊端已非一日。李世杰等、务须逐层严究。核实详查。使积弊清厘。营储充实。毋得稍存瞻徇回护之见。将此由四百里传谕李世杰等、并谕陈杰知之。　　

○又谕、本日据书麟奏、寻常案犯已未缉获。分别核记功过一摺。已于摺内批示。该省于大名案内徐克展一犯、在亳州藏匿时并未能立时拏获。现在段文经、据山东获犯张二小供出。亦曾在亳州经过。该督抚等、迄今并未将该犯缉获。可见该省于督缉要犯。尚不过视为海捕具文。此等寻常汇奏之事。祗系空言敷衍。更不可信矣。李世杰、书麟、著传旨严行申饬。该督等、务须督饬所属。上紧缉拏要犯。毋得因日久稍存懈弛。仍蹈海捕具文。致干咎戾。　　

○丁亥。谕、前于十公主指额驸时。曾经降旨。俟年及岁。再将指婚一切礼仪。著该部查例举行。兹公主年已十三岁。朕之幼女。生质端庄。天性敏慧。温和笃厚。朕优爱之。本年又值及笄吉礼。著加恩晋封为固伦公主。所有指婚一切应行礼仪。该部即查例遵照办理。　　

○又谕、向来大学士缺出。多按资格。以协办大学士补授。刘墉、在尚书中资分较深。且协办有年。本应实授。惟是上年在热河时、及回銮后。曾与军机大臣等论及嵇璜年老。若求回籍。不忍不从。及曹文埴现有老亲。若求回籍养亲。亦不忍不从。而皆惜之。此不过寻常议论耳。然见嵇璜精力尚未就衰。在汉大臣中。最为老成。且欲留以相伴。又部院诸臣。一时乏人。曹文埴亦属能事。故胥迟之。意军机大臣。自不敢以议论之言。即行宣露。事隔多时。嵇璜等亦并未有所陈请。昨冬召见刘墉、偶曾与之闲论及此、乃次日曹文埴于召见时。即有告养之奏。朕询之军机大臣。俱称并未向嵇璜等说及。同称系刘墉在懋勤殿所言者。朕召见诸臣。君臣之间。原如家人父子。且以刘墉系刘统勋之子。内廷行走之人。非不可与闻者。是以向其论及。乃刘墉即以告之嵇璜等。其意不过欲嵇璜闻知请告。刘墉即可觊觎补授大学士。似此言语不谨。此时岂可即以刘墉实授。以遂其躁进之私耶。现在尚书中、王杰资俸亦深。在内廷行走有年。且现在大学士、军机处已有满洲二人。亦不可无一汉大学士。王杰、著补授大学士。所有兵部尚书员缺。著彭元瑞调补。其礼部尚书、著纪昀补授。德保、纪昀、俱属中材。王杰著管理礼部事务。以资经理。将此通谕知之。　　

○谕军机大臣等、近闻李封年力就衰。有重听健忘之处。恐湖北巡抚事务繁剧。李封未能办理裕如。著传谕舒常、于到湖北后。留心体察。如李封精神尚能周到。堪以胜任。即行具奏。若该抚果系精力就衰于地方事务。未能办理妥协。难以胜任。亦即据实奏闻。候朕另行简放。　　

○又谕、据书麟奏、搜查亳州李姓家。并无段文经踪迹一摺。内称重犯雇车逃窜。自必隐姓埋名。断无向张二小自道名姓之理。即李端士等各饭铺。亦何由而知未经留歇段文经等语。书麟所奏。颇为有见。已于摺内批示矣。段文经、系大名首逆。自该犯逃逸后。各省画影图形。通行缉捕。该犯自知罪大恶极。到处自必易姓移名。希图窜匿。断不肯向张二小自称姓段之理。或系张二小素与段文经认识。恐干容隐之咎。故将段文经说出。为卸罪地步。或系地方官向其严讯。张二小畏刑妄供。俱未可定。著传谕明兴、即提张二小、反覆开导。令将前此所供。是否属实。如果实系段姓。即将段文经实在下落、该犯是否确知之处。逐一根究。务令据实供吐。即行覆奏。毋得回护原奏。稍存讳饰。将此传谕明兴、并谕书麟知之。　　

○两广总督孙士毅奏、台匪纠众滋事。臣密札镇将等访查。凡在漳泉游食民人。有回潮形迹可疑者。一面盘诘。一面拘管。毋许轻易释放。谕、现在台湾剿捕贼匪。即有粤东义民在彼。帮同官兵出力杀贼者。此时如有回潮民人。正系不肯从贼。及避乱回籍之人。该督应令地方官收恤安慰。何得转令拘管。不准释放。是敺良民转令从贼。更属不成事体。著传旨严行申饬。该督系军机司员出身。曾经随同出兵。非若未经军务者可比。乃于事体轻重。毫无定见。适足为朕所轻矣。孙士毅、当于该处明白晓谕。以此事办理错误。现奉谕旨训饬。所有回潮民人。仍俱各安生业。毋须拘管。俾该处民人。安居乐业。不致惊疑。设遇有漳州台匪余党。窜匿粤省。自应访拏究办。　　

○军机大臣奏、查阅大清会典。载有固伦额驸服色与贝子同一节。其一切穿戴。并未详细开载。复询之从前固伦额驸色布腾巴勒珠尔、未袭王爵以前。及缘事革去王爵以后。皆系戴红宝石帽顶三眼花翎。金黄带。紫缰。服色与贝子同。得旨、固伦额驸丰绅殷德、即著照此例。　　

○戊子。礼部题、朝鲜国王李算、遣使表贺万寿、冬至、元旦、三大节。及进岁贡方物赏赉筵宴如例。　　

○己丑。谕、据李世杰奏、查办狼山镇统辖之盐城等营。岁需硝磺均有缺额一摺。内称推求欠解之故。因各营硝觔。向在徐州各属采办。长途往返。不无折耗。是以每年查办之硝。不能一一清款。其磺觔一项。系委员赴山西采办。两年并办一次。每届办磺之年。又搭买运司衙门岁需烟盒磺觔。此项价银。各属催解不前。委员守待需时。不能适合两年一办之期。遂致支绌等语。此事昨据陈杰、于到任后。查出各营火药短少情形。据实具奏。已有旨查办矣。今李世杰、因该镇陈奏在先。知难掩饰。方以一奏塞责。为此取巧之言。已大属非是。而摺内并以岁需烟盒为词更无此理。硝磺为军火要需。向来俱系委员采办足额。如期运送到营。即以两江而论。如安徽省亦有采办硝磺。据奏足额。何独江苏遂形短缺。不能年清年款。其两淮年例。每岁不过烟盒七架。大小爆竹一筒。所需能几。较之京师每岁制办烟火等项。尚不及十分之一。而内府花爆作。每岁开销。仅需硝磺一千余觔。是两淮承办烟盒。所用硝磺。更属无几。且此项系盐商自行买办。年例进贡。与通省营伍。毫无关涉。何得以此藉口。况硝磺产自民间。铺户制造花爆售卖者甚多。即如京城、每遇除夕元旦灯节。居民所放花爆。昼夜喧阗。不可胜计。从未闻有关碍健锐、火器、骁骑、巡捕、各营军火之需。此人所共知者。若果于军器所储有碍。国家早有定制。禁止民间花爆矣。即如江浙等省。商贾辐辏之区。此风尤盛。而两淮商人。争新斗胜。烟盒花爆。备极繁靡。由来已久。即该处地方官衙门。遇新年令节亦岂竟不施放花爆。此等硝磺。所用不知凡几。又从何而来。岂皆官为采办。致与营伍军火。有关碍乎。明系承办委员。采运迟延。故创为此语。以为卸罪地步。乃该督不以为怪。转以此牵涉声叙。巧为支饰。有是理乎。李世杰向来办事。尚为细心。今乃为此奏。看来该督、竟系因病精神惝恍。颠倒瞀乱。而本来又不通文理。于此等事不能认真查核。轻听承办之藩司委员等巧饰之词。一任庸劣幕友。率行缮摺入告。李世杰、著交部严加议处。并著将采办硝磺不敷。由于岁需烟盒之处。此语得自何人。会同徵瑞据实具奏。毋得稍有讳饰。致干咎戾。又据另片奏称、江南沿海各营火药。本属急需。现在台匪滋事。尤应豫为储备。已于附近各营内。借动火药。拨赴狼山、崇明、各营等语。台湾匪徒。不过一时乌合之众。现在官兵会剿。无难立时扑灭。何至需用他省兵力。即广东、浙江、邻省。朕尚以其张皇。屡行申饬。李世杰以此为词。尤为不知事体轻重。总属一错百错。籍词掩咎。欲盖弥彰耳。至各营火药。关系紧要。乃节年解送短缺。其弊自非一日。非李世杰一人所能查办。徵瑞向来细致。著会同该督、秉公严查。据实参奏办理。其现在短缺火药。务须严饬委员。采买足额。迅速解营。若再因循玩误。恐李世杰不能当其咎也。将此并谕知之。　　

○又谕曰、魁亮、自发遣以来。业经十有余年。当亦自知前罪。痛加省改矣。著加恩宽免。令其来京。　　

○又谕曰、江宁副都统武德礼、年力衰迈。著以原品休致。　　

○谕军机大臣等、本日据李世杰奏、江南各营岁需硝磺。不能依限到营。实因各属采办。往返迟延。并搭买运司衙门岁需烟盒磺觔等项。价银催解不齐。不得不为守待。以致支绌等语。业经明降谕旨。交该盐政会同李世杰查办矣。向来盐运司衙门。承办年例呈进烟盒花爆。硝磺如何采买。系属何商承办。每年发价若干。共采买硝磺若干。是否商人自行备办。该盐政到任数月。自当访问明悉。著传谕徵瑞、即将向年采买磺觔。如何办理。因何于营伍硝磺搭解。致相牵涉之处。详悉查明。据实覆奏。李世杰原摺、及朕朱笔谕旨、并著钞寄阅看。其通省迟延买运之故。著徵瑞认真严查。并申明通省应买硝磺。盐商进烟盒花爆。所用几何。并其中有无弊窦。据实明白查奏。不可颟顸了事。　　

○闽浙总督调任湖广总督常青奏、台地将贼目杨振国、高文麟等解到。据供、逆犯林爽文、住彰化大里杙庄。平日窝贼抢窃。树党结会。经该县俞峻访闻。差役杨咏、即杨振国往拘。嗣知从前林爽文犯窃被获。系该役卖放。遂将该役收禁。又闻别案逸犯张烈等、亦逃避林爽文处。该县即禀知镇道。带兵搜捕。林爽文起意戕官。占据县城。即于十一月二十九日。攻破彰化。自称盟主大元帅。杨振国为副元帅。分攻诸罗、淡水。杨振国等、旋经陈邦光募集乡勇擒获。又供、天地会、系平和县人庄烟、即严烟。于五十二年过台起会。云系广东后溪凤花亭和尚洪二房。同一十五六岁朱姓人倡立等语。该犯等瞻敢从逆戕官。占据城池。实属罪大恶极。应请解京究办。一面派员密访严烟下落。一面飞洛粤省。躧缉洪二房、及朱姓人踪迹。期于必获。以便归案办理。谕曰、常青办理此事。初时未免稍涉矜张。嗣据该督等、节次奏到调度进剿各事宜。办理渐有主见。至所获匪犯。朕意本欲令其解京。今该督于获犯审明后。即请解京审办。并镇静办理各事宜。皆与朕意适合。不意常青竟能如此。甚属可嘉。至严烟、籍隶漳州。不难即时擒获。并著常青于拏获该犯后。一并妥速解京。前因该处善后事宜紧要。恐常青究系初任。因思李侍尧外任有年。较为谙练。是以降旨调任。令其前往办理。此时该督、惟应督率弁兵。于应行办理之事。悉心调度。以期迅速蒇事。朕必加恩嘉奖。更不必以调任萦心。稍存疑畏。转于剿捕无益。现在黄仕简、任承恩、自必已到台湾。厚集兵势。合力剿捕。贼匪自无难立就歼灭。一得捷音。迅速驰奏。　　

○又谕曰、台湾逆匪倡立会名。戕官占城。实属罪大恶极。至所供起会根由。系和尚洪二房、并姓朱的、俱是广东人。朱姓年祇十五六岁。何能纠众匪徒兴起会名。辄敢有谋叛等事。恐即系洪二房。依附朱姓名目。从中煽诱。又如从前朱一贵谋逆情事。皆未可定。不可不严行根究。著孙士毅、查明后溪凤花亭。究在何府州县。即将和尚洪二房、并朱姓、严密躧缉。迅速查拏。一经缉获到案。讯得确情。即一并派委妥干员役。迅速解京。归案审办。并著饬令沿途地方。一体小心押送。毋得稍有疎虞。　　

○庚寅。谕、据曹文埴奏、伊母年逾八旬。陈请终养等语。曹文埴供职有年。如伊母本迎养在京。自毋庸令其回籍。兹念伊母年登大耋。远处本籍。若不准其归养。朕心实有所不忍。亦非以孝治天下之意。曹文埴著准其终养。伊久直内廷。办理部务。颇为出力能事。著施恩加太子太保衔。并御书扁额。赏给伊母。以示优眷。所有户部尚书员缺、著董诰补授。彭元瑞、著充补武英殿总裁。蒋赐棨、著调补户部左侍郎。兼管顺天府尹事务。其仓场侍郎员缺、著刘秉恬调补。　　

○又谕曰、兴福系由乾清门侍卫、补放察哈尔副都统。年班来京陛见。祇随众请安。而朕前行走一切差使。伊不与列。竟不似向在禁廷行走之人。可见少年一得外用坐享安逸。便心足意满。著调补乌里雅苏台副都统换回阿克东阿。兴福到彼后。当感激朕恩。协同将军办理诸事。黾勉学习。　　

○谕军机大臣等、台湾地方。自康熙年间。始隶版图。因远隔海洋。该处府厅各县。俱未建立城垣。后经朱一贵聚众滋事。平定后、总督满保曾议建城。惟时以地处海外。无城虽难于防守。然失之易。复之亦易。是以未经建立。以节繁费。但该处久成郡县。与内地无异。而城围尚相沿用竹木编插。不足以垂久远。且此次林爽文纠众猝起。县城遂被砍破。究由莿竹不能防御所致。朕意与其失之复取。既烦我兵力。又骇众听闻。何如有城可守而勿失。更为有备无虞乎。况方今国帑充盈。该处郡城厅县。不过五处。即建立城垣。动用不过百万。何惜而不为。至建城时、如该处可立窰座。或用外砖内土之法。如窰座不便。该处遍地皆山。即开采石料。以代砖工。更为巩固。著李侍尧于台匪荡平之后。详细熟商。归入善后事宜案内。一并妥议勘估。绘图具奏。　　

○又谕曰、高文麟等、系台匪案内领受伪职要犯。必须解京严行究讯。尽法惩治。著沿途各督抚、于该犯等到境时。务须遴委妥员。多派兵役。小心防范。迅速解京。毋致中途稍有疎虞。致干咎戾。　　

○以镶白旗满州副都统萨炳阿、为江宁副都统。散秩大臣吉庆、为镶白旗满洲副都统。　　

○辛卯。谕曰、户部奏、五十一年分、扬关由闸收税赢余银两。比照上届。及再上两届短少。请照例以短少最多之六万七千二百五两零。著落管理关税前后任道员。按照经徵月日。分别赔补等语。固系照例办理。但查上年春间。因运河筑坝蓄水。夏秋以来。又因湖河漫溢。商贾稍稀。其收税银两短缺。尚属有因。所有应行赔补银六万七千二百五两零。著加恩宽免一半。余仍著该管道员。各按经徵月日。分别赔补。
  </div>
  <div class="pagination">
   <a href="清实录乾隆朝实录_page1623.html">
    上一页
   </a>
   <span>
    ...
   </span>
   <a href="清实录乾隆朝实录_page1619.html">
    1619
   </a>
   <a href="清实录乾隆朝实录_page1620.html">
    1620
   </a>
   <a href="清实录乾隆朝实录_page1621.html">
    1621
   </a>
   <a href="清实录乾隆朝实录_page1622.html">
    1622
   </a>
   <a href="清实录乾隆朝实录_page1623.html">
    1623
   </a>
   <span class="current-page">
    1624
   </span>
   <a href="清实录乾隆朝实录_page1625.html">
    1625
   </a>
   <a href="清实录乾隆朝实录_page1626.html">
    1626
   </a>
   <a href="清实录乾隆朝实录_page1627.html">
    1627
   </a>
   <a href="清实录乾隆朝实录_page1628.html">
    1628
   </a>
   <a href="清实录乾隆朝实录_page1629.html">
    1629
   </a>
   <span>
    ...
   </span>
   <a href="清实录乾隆朝实录_page1625.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
