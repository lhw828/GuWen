<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 326 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 326 页/共 848 页</h1>
    <div class="content">○前往喀喇沙尔办事大臣萨迎阿奏、自军兴以来。台市银价日减。每银一两。换普尔钱一百余文。现在办理草料等项。均须用钱采买。查粮局有历年库存房租。并?缎变价。当五普尔钱七百余串。除留备今冬明春搭放本处兵丁盐菜二成普尔钱三百余串外。其余四百串。请即拨在军需项下动用。入于案内钱款。造册咨部核销。将来毋庸归还粮饷局库项。以免轇轕。从之。　　

○又奏、喀喇沙尔迤东之六军台内。均系戈壁。现在紧急摺报。络绎不绝。每台额设马匹。往返驰递。力实不支。恐致迟误。应量为变通。查自乌沙克他尔、至喀喇河色尔、计一百五十里。自库木什阿哈玛、至阿哈尔布拉克、计一百三十里。均请于适中之牌坊桑树园地方。安设腰站两处。每处各添设自兵一名。兵丁五名。在本城牧厂内。每腰站拨给马十匹。照军台例。每马一匹日支料三升。以济驰递。俟军务完竣。再行裁撤。报闻。　　

○丁酉。上诣大高殿。寿皇殿行礼。　　

○奉皇太后还宫。　　

○谕内阁、前因喀什噶尔驰报。有逆回入卡滋扰。新城被围。蔓延英吉沙尔。该处坚守孤城。待援甚急。当即调派伊犁官兵民勇。及乌噜木齐、并喀喇沙尔所属土尔扈特等处官兵。星驰援救。叠经严催带兵大员。无论何人先到阿克苏。即会商长清赶紧进发。毋得观望。致误事机。乃本日容安等奏称、伊犁官兵民勇四千五百名。已抵阿克苏。以之进剿则有余。以之分布乌什阿克苏、并前路进剿则不足。现飞催乌噜木齐、及土尔扈特官兵。俟到齐分拨防守。容安再会同哈丰阿等分队进剿等语。览奏实深愤懑。伊犁官兵民勇。已有四千五百名全抵阿克苏。军声大振。必当迅速进发。能早到一日。即得一日之用。若犹谓兵力不厚。亦应先行起程。驰往叶尔羌一带。以壮声威。不日乌噜木齐等处官兵相继而至。会合赴救。即可解围歼贼。况叶尔羌已获胜仗。军台廓清。道路无虞梗阻。乃容安等观望迁延。坐视不进。舍二危城于度外。是何居心。至所称分布乌什等处防堵。更不成话。试问飞调援兵。因为何事。且援兵未到之前。乌什阿克苏未能防守耶。容安以带兵大员。任意宕延。怯懦无能。著交部严加议处。长清于伊犁官兵到后。私心自用。祇知防守阿克苏。并不催令前进。亦属迟误。著交部议处。以示惩儆。　　

○又谕、彦德等奏、喀尔喀扎萨克图汗、赛因诺颜二部落汗王公扎萨克台吉呼图克图喇嘛等、闻得逆回安集延、布噜特等、在喀什噶尔一带地方猖獗。呈请各于名下共进马三千八百匹。驼三千只。参赞大臣车林多尔济、进马二百匹。驼二百只等语。具见诚悃。甚属可嘉。惟军营需用驼马。已交杨遇春等备办足额。兼之乌里雅苏台、距古城路途遥远。现在天寒草枯。若令护解古城。不免疲乏。此项马匹。著毋庸议备。但乌噜木齐解运粮石。需驼必多。伊等所进驼只。恐尚应用。已谕杨遇春等、傥用此项驼只。即一面具奏。一面调用。如不需用。亦著行知该将军等停其豫备。著彦德接奉此旨、转谕该汗王等、著将所进驼只。妥为牧放。俟杨遇春咨文到日。遵照办理。现在该处官厂挑出驼只。著即护解古城。择有水草地方牧放。以备需用。　　

○谕军机大臣等、寄谕扬威将军长龄、本日容安、长清奏、兵力未足。请俟各兵到齐。再行进剿一摺。览奏深为愤懑。已将容安交部严加议处。长清交部议处。并谕胡超、哈丰阿等、迅速带兵进援。毋得稍存观望。该将军即当加紧遄行。出关督办。将此谕令知之。　　

○又谕、前屡经降旨、令胡超等迅速带兵进援。将喀什噶尔、英吉沙尔、二城解围。剿散贼匪。即为汝等之功。此时各路官兵。已星驰云集。不难妥速进援。著胡超等乘机剿捕。迅就肃清。能早到一日。即可收一日之用。断不准稍存观望。致失事机。将此由六百里加紧谕知胡超、哈丰阿、额尔古伦、贵成、孝顺岱、查隆阿、并谕长清、传谕奇拉布知之。　　

○又谕、常德等奏、卡内夷回安静。升依莫特、遣人呈献逆信一摺。据称卡外奇里克爱曼布噜特比托依莫特、遣布噜特胡玛什迈玛特、同前派出卡探信金顶莫洛雅和普到城。呈出逆夷爱散所寄密信。令其纠结所属布噜特、攻取乌什阿克苏各城。自以世受国恩。不敢附逆。现惟弹压所属。同心效顺。等候大兵进剿。随同出力等语。托依莫特一接逆信。即时遣人呈献。情词恭顺。具见忠悃可嘉。既经该大臣等赏给该比缎匹。并布噜特银两。著即传谕嘉奖。令其益加奋勉。合力防守。如将来更有出力之处。自必重加恩赏。至所称探得霍罕遣来贼目。系明伯克为首。其次爱散木萨等逆。攻围新城。俱不得手。可见贼众乌合。我兵天人顺助。即日云集。不难悉数歼捦。现已叠次饬催带兵各员迅速前进。该大臣等惟当倍加防范。随时密加侦探。以待大兵进剿。毋稍疏虞。将此由六百里谕令知之。　　

○又谕、本日据容安等奏、伊犁官兵行抵阿克苏。及筹办后路粮饷各一摺。容安于伊犁。官兵民勇全抵阿克苏。迟疑不进。尚欲等候乌噜木齐等处官兵到齐。再行进剿。怯懦无能。长清并不催令带兵各员及早遄行。亦属迟误。已另降谕旨、将容安、长清、分别惩处。并严催带兵各员即行进发。毋得再有耽延。此时乌噜木齐、并喀喇沙尔所属土尔扈特等处兵。计已相继而至。该大臣当将粮饷一切事宜。迅速筹备。以利军行。所请于乌噜木齐先行筹拨驼一千只。已谕令成格如数筹办。顺带应运口粮。一并解往阿克苏。以资应用。所有阿克苏设立军需局。已降旨派诚端前往妥为经理。至另片奏、续行筹备各事宜。俱著照所议办理。惟前后路办理文案。及军需局营务处、随营粮台等处、一切文案。照上届成案派员。并招募书识人等分司其事一节。此项官员及书识人等帮办文案。祇须敷用。不准滥派多人。以为日后邀恩地步。又另片奏、阿奇木伯克爱玛特、愿再捐口粮面十万斤。供应征兵。踊跃急公。深堪嘉尚。加恩赏给大缎二匹。由该处给领。著长清传旨奖励。并告以伊父伊萨克、现在坚守新城。贼势尚单。必无意外之虞。援兵一到。立翦贼氛。彼时大功告竣。伊父子即可庆成欢聚也。将此谕令知之。　　

○又谕、据彦德等奏、扎萨克图汗赛因诺颜爱曼、恭进驼只。已饬知在古城地方牧放。一面派拨官兵。将驼只分定起数。先行运往等语。现届严冬。天寒道远。此项驼只恐不免疲瘦。难供挽运之用。著杨遇春等通盘核算。计应需驼若干只。及各处购办若干只。如已足用。即行札知该处不必解往。傥尚有不敷。著一面咨调。一面奏闻。将此由六百里谕令知之。　　

○又谕、前据成格奏、此次大营应调军火各物。请由内地筹备驼只。直解阿克苏。其东路运送驼只。不得截留羼越过站。兹据容安等奏、将来大兵进剿。后路滚运粮饷等项。均须由阿克苏一处供应筹拨。若非宽为协济。恐致贻误。著成格即妥为雇觅。先行筹拨驼一千只。顺带应运口粮。一并迅速解往备用。俟内地拨解阿克苏驼只出关。该处即照数就近截留。以资滚运。将此由六百里谕令知之。寻奏、查内地征兵。除酌拨驼只尚可直送阿克苏外。其甘省车辆。多系木轮。难以经久不损。若赶办铁脚车辆。又恐糜饷费时。且车夫等多因站长路生。裹足不前。与乌噜木齐车夫。常赴回疆各城载运贸易者不同。傥强令前往。诚恐沿途车损夫逃。转致有误军行。应请仍照道光六年章程。按站倒换车马供送。庶臻妥协。得旨、依议妥速办理。　　

○又谕、前因和阗地方紧要。诚端现留叶尔羌。该处祇有舒伦保一人。降旨令诚端即回和阗以资守御。嗣据该大臣节次奏称、叶尔羌屡获胜仗。和阗现无贼迹。该二处防守一切俱尚周密。此时各路援兵。自已驰赴叶尔羌进剿。阿克苏为南路总汇。军行粮饷尤关紧要。现准长清等设立军需局。支应收发。以专责成。著派诚端迅赴阿克苏。妥为经理。将此由六百里谕令知之。　　

○又谕、本日据松筠奏、途次叠见回疆军报。密陈剿办事宜一摺。览奏均悉。此次喀什噶尔、英吉沙尔、二城被逆匪滋扰。叶尔羌已屡获胜仗。和阗现无贼迹。节据玉麟及壁昌等奏、探得逆酋是玉素普父子。霍罕从逆者依萨、木萨、胡什伯克、布噜特从逆者阿坦台、汰劣克、冲莫得特、奇布勒得依、并纠结巴俟斯、希布察克、冲巴噶什等爱曼人众。此外布噜特不肯从逆者尚多。喀什噶尔黑帽回子多不从逆。虽系侦探之词。未足全信。而谋逆起衅。亦不尽系安集延因禁贩茶叶。激生事端。现在喀什噶尔、英吉沙尔、婴城固守。以待救援。伊犁等处及关内各路官兵。多已抵阿克苏。自可相继进发。昨明降谕旨、授长龄为扬威将军。并严饬军营带兵大员迅速剿援。兵威所至。自无难立就肃清。至伊萨克现尚在喀什噶尔新城协力防守。本年并未派伊年班进京。又所请停调吉林、黑龙江劲旅。该二处仅调兵二千名。分起启程。吉林头二起官兵。现已抵京遄发。将此谕令知之。　　

○命乾清门三等侍卫齐克唐阿、驰赴军营。赏治装银。　　

○命添阿克苏各军台马四百二十匹。以资递送。　　

○缓徵湖北汉川、潜江、天门、钟祥、嘉鱼、汉阳、孝感、黄冈、江夏、通山、荆门、十一州县并屯坐各卫被水被旱军民新旧额赋。　　

○免阿克苏防堵逆匪回民本年应徵麦石。　　

○戊戌。上诣皇太后宫问安。　　

○谕内阁、长龄现在将次出关。边外天气冱寒。著赏给黄里貂皮马褂一件。青白钦皮袍一件。即著舒淩阿、巴清德、赍交祗领。以昭眷注。　　

○又谕、吏部等衙门奏、议处失察私办假照之户部堂司各官等摺。各部堂官经管部务。分应督饬司员。尽心查核。杜绝弊端。此案蔡绳祖等以捐纳房贴写。胆敢雕刻部监假印。私办贡监职衔封典文照。如果历任各该堂官督饬司员。认真查察。烛破其奸。随时惩办。何至该犯等藐法作弊。累月经年。得赃难以数计。乃相率因循。竟无一人能除奸剔弊。念及此。朕代诸臣抱愧。朕亦不能辞责。现经部臣分别核议。其咎至降革各员。本应悉照部议。惟一时更易多员。实难简补。而其中失察冒捐名数多寡不同。亦不能不分别示惩。朕详阅单内所开历任户部各堂官。英和失察三千一百十七名。顾皋失察三千一百九十六名。为数最多。除英和业经缘案发遣。毋庸议外。顾皋著降四级顶带休致。黄钺失察二千八百五十一名。著降三品顶带。敬徵失察二千四百十名。著降四品顶带留任。其部议降级之案。八年无过。方准开复。禧恩失察一千八百七十四名。王鼎失察一千七百九十四名。耆英失察一千四百四十六名。均著降二品顶带留任。其降级之案。八年无过。方准开复。李宗昉失察一千四百四十八名。著降三品顶带留任。其降级之案。八年无过。方准开复。卢荫溥失察一百九十九名。那彦宝失察二百十六名。均著改为降三级留任。托津失察四百七十五名。裕恩失察五百六十名。汤金钊失察九百六十九名。穆彰阿失察七百四十四名。恩铭失察六百二十一名。均著改为降四级留任。文孚失察二十九名。成格失察二名。均著改为降一级留任。王引之失察一百八十七名。博启图失察一百六十九名。汪守和失察一百八十四名。海龄失察三十五名。均著改为降二级留任。颜检失察一百七十五名。著降六品顶带。宝兴失察七名。著降一级留任。至司员承办事件。是其专责。乃于贴写私办假照。毫无觉察。其各省送到捐生身家清白册结。并不核对。迨至将假底加捐各项。又不详查照簿库收。率据扣改稿件及呈验假照批符。以致蔡绳祖等肆行无忌。非寻常疏忽可比。除单内所开之玉英。乌尔恭额。平日当差尚勤。现在办事均属认真。俱著加恩降四品顶带留任。其降级之案。八年无过。方准开复外。陆以烜、庆锡、马洲、董基诚、陆荫奎、潘榞、承办扣捐。率行批符。其咎较重。均著照部议革职。呈麟在任三年。著照部议降四级调用。李韫英、春庆、博勒洪武、夏炳、俱在任二年以上。均著照部议降三级调用。夏炳现已告病。著于补官日降三级调用。德成额、重谦、恒文、爱成阿、瑞麟、张敬恒、陈传均、绰勒恭额、林绍龙、阿达顺、象曾、孙炳图、锡镇、三圣保、方玉璞、觉罗桂葆、恒祥、宗室荣静、绵能、穆克德起、伊隆阿、孙起端、庆玉、魏成宪、恒光、秀伦、联昌、蒋策、邵桓、宝琳、吉明、成山、张颉云、唐惇培、刘灼、胡培翚、蔡绍江、何世城、齐斌达、何顺之、朱昌颐、嵩山、文麟、恩成、刘遵和、俱在任一年以上。均著照部议降二级调用。孙炳图、三圣保、业经休致。均著降顶带二级。杨镇业经终养。方玉璞业经告病。病痊又经丁忧。庆玉已丁忧孝满。在户部员外郎上行走。魏成宪、邵桓、均已告病。刘遵和系候补之员。又经丁忧。均著于补官日降二级调用。恒景、常敬、俞诵芬、钱仪吉、尹佩珩、赵光禄、托纶布、春和、台斐英阿、张美如、德云、李鹏、赵照、陈震东、达林、路德、胡美彦、唐方煦、均在任不及一年。俱著照部议降一级调用。达林业经告病。路德、胡美彦、唐方煦、均已丁忧。著于补官日降一级调用。德云系笔帖式。无级可降。著即革职。国子监失察贴写偷窃照纸、及录科验照、未经查出之厅员荣第、蒋国连、均著照部议降一级调用。瑞庆著照部议降一级留任。吏部办理封典、未接户部知照、不行确查之司员清平、廖运发、均著罚俸二年六个月。以上降调降留及罚俸各员。均不准查级抵销。　　

○谕军机大臣等、据恒棨奏、查明道光八年分。两淮欠解淮关三季盐钞银两。前任盐政屡以一俟运库徵存。即行起解咨覆。继又移称戊子年积欠京外各饷。业经奏明暂行停解。又九十两年盐钞。除已咨催解到两季外。截至本年七月。又欠四季钞银。统计未解到七季钞银一万七千五百两等语。淮关正额款内、每年例收淮北盐钞银一万两。向由两淮按年分作四季批解。历系年清年款。从无积欠。何以现在未经解到者。尚有七季钞银。著王鼎等会同陶澍、查明因何迟延。据实具奏。将此谕令知之。寻奏、盐壅滞销。是以积欠累累。各省帑息匣费悬欠未解之款。非止淮关一处。皆历年纠缠垫占所致。请自辛卯年开纲日起。截清前积。以断葛藤。庶可从新整理。其余附贮各款。及各官各商承领未解银。应查明勒限追缴。以归有著。下部议。从之。　　

○己亥。谕军机大臣等、杨芳奏、带兵驰抵肃州。于十月初三日起程出关一摺。现在喀什噶尔、英吉沙尔、二城待援甚急。叠经谕令胡起、哈丰阿等、迅速驰往援剿。并令长龄等务将著名逆贼。悉数就捦。以除后患。兹据杨芳奏、倍道趱程。约须十一月初旬可到阿克苏。如彼时哈哴阿亦已赶到。著即会同进发。如哈哴阿尚未到彼。著杨芳先行带兵。斟酌时势。或由树窝子、或由叶尔羌大路。驰抵喀什噶尔。其时伊犁等处援兵先到。已可解围。著酌量应行追剿。或应防守。妥为办理。如有须筹酌之处。一面咨商长龄。一面具奏。该参赞等膺此重任。当与长龄计出万全。务将逆孽除根。永绥边圉。方为不负委任。将此由六百里各谕令知之。　　

○又谕、杨遇春奏、已抵肃州筹办事宜一摺。据称军务所需。款目纷纭。支用繁杂。除前经饬部拨银二百四十万两外。仍当筹拨。现经降旨令户部速议具奏。至驮脚一项。亦关紧要。前已降旨令杨遇春等通盘核算。以备拨用。现在伊犁、乌噜木齐、暨喀喇沙尔所派之土尔扈特等处官兵。均已接续会集阿克苏。已谕令胡超等迅速进援。兹据杨遇春将督标官兵选派一千六百九十余员名。并河州镇属已到官兵五百余员名。共二千二百余员名。即交杨芳带领。于本月初三日先行出关驰往。妥速甚好。其杨芳原带在后官兵。俟逐起到肃州时。即饬催继进。至肃州应驻官兵。俟续调兵到。应行留驻若干。著杨遇春酌量办理。将此由五百里谕令知之。　　

○庚子。谕军机大臣等、陶澍奏、遵旨将盐枭黄玉林正法。并筹办大概情形一摺。黄玉林一犯。业经正法。其随同投首之伍步云等八名。于黄玉林复图贩私。是否知情同谋。必应严行根究。该犯等现已提至江宁省城收禁。委员审办。著该督于回署后亲提各犯。审讯明确。按律定拟具奏。至老虎颈、地隶仪徵。为淮南监掣捆盐之场。兼系泊船马头。据该督奏、该处舟航栉比。时有私盐船只杂出其中。其代为雇觅掩藏。抽分微利。谓之外代。黄玉林之外。尚有回侉各匪在彼争占等语。此等匪徒。现在虽因惩办黄玉林后。四散逃走。而利之所在。已散者难保其不来。不可不实力查拏。以净根株。该处情形。据奏不在枭徒之冒法贩私。而在小民之情迫食私。且贩私者不尽在枭徒。而商厮商夥。与运盐之江船夹带实甚。现交冬令。若再不称掣行运。则此捆盐之夫役数万人。何从得食。尤应筹度善策。妥为经理。陶澍身任两江总督。兼辖盐务。责无旁贷。于该处私枭应解散者。即当设法解散。应缉拏者。即当饬属缉拏。总使私枭敛戢。盐务日有起色。方为不负委任。至老虎颈、及丹徒、江都、扼要之区。应如何移驻官兵弹压之处。著该督酌量情形。详细筹议具奏。将此谕令知之。　　

○命镶黄旗护军统领苏清阿、管火器营事。　　

○命乌里雅苏台将军彦德回京。以库伦办事大臣乐善、为乌里雅苏台将军。赏乌里雅苏台参赞大臣奕颢、副都统衔。为库伦办事大臣。　　

○采买古北口兵粮七千石。从热河都统裕恩请也。　　

○展缓河南杞、兰仪、封邱、考城、四县积歉灾区并汤阴县被雹村庄应徵新旧额赋有差。　　

○辛丑。谕内阁、前据御史祥福奏、报捐分发人员上库在先。应掣省分奏停分发在后。文武事同一律。请归画一办理。当交吏部核议。兹据吏部奏、查明文职报捐分发人员、业经上库、现无省分可掣者。盐场各官共十九员。地方各官。业经上库、其有省分可掣者。仅止四川广西云南贵州等四省未停分发。设将来此四省一并停止。该员等亦无省可掣等语。各省因候补人员壅滞。补缺无期。俱已奏停分发。其四川等省。将来亦必奏停发往。所有此项地方盐务人员。俱著停止分发。　　

○又谕、容安带领伊犁官兵民勇四千五百名。行抵阿克苏。即使酌留一千名防守各处。尚有三千五百名之多。且各路援兵接续赶到。尽可先赴叶尔羌一带。以壮声威。俾喀什噶尔。英吉沙尔。两处贼匪。闻风震慑。其围自可立解。即如叶尔羌防守兵力无多。尚能大获胜仗。今拥此重兵。观望不进。实属怯懦无能。况据容安等奏。委员前往大路一带地方。侦探齐兰台以南并无贼踪。是前途军台廓清。道路无虞梗阻。正可乘时进发。若云阿克苏等处尚须留兵防守。保以援兵未到之前。阿克苏乌什皆安堵如常。调度乖方。藉词延宕。迟误之咎。实无可辞。容安著暂行革职。将来喀什噶尔、英吉沙尔、二城获保安全。或可施恩另赏差使。若该二城日久力竭。援兵不至。容安必当从重治罪。伊所袭子爵。著容照承袭。长清著照部议降三级调用。仍留阿克苏效力。暂停开缺。俟军务告竣。再行降旨。　　

○又谕、刘彬士奏、缉捕出力之通判典史请量予奖励一摺。据称浙江试用通判言尚熙、于署杭州府总捕同知任内。缉获纠夥叠窃首夥贼犯。又协拏萧山县越狱绞犯一名。盘获定海县窃贼逾贯贼犯一名。仁和县典史卡询、随同言尚熙拏获贼犯。缉捕均属出力等语。各省地方官侦缉人犯。如系案情重大。人数众多。或事隔多年始行破案。方可加恩鼓励。若祇寻常缉捕。皆地方官职分内所当为之事。何得率行奏请恩施。致滋冒滥。刘彬士所请将言尚熙尽先补用。卜询以主簿升用。俱著不准行。　　

○谕军机大臣等、杨遇春等奏、委员出关。办供征兵马匹料草一摺。前因徵调各路官兵乘驮马匹。应需草料。曾降旨令杨遇春等派委妥员。先期购买。以备供支。兹据奏、此次徵调各路官兵。除伊犁乌噜木齐等处满汉官兵业已经过。无庸供备外。所有调派京营东三省及陕甘满洲营官兵四千五百名。四川绿营官兵六千名。陕甘绿营官兵二万三百八十名。约计乘驮马一万七千四百六十余匹。又调口内各营备战马五百四十匹。统共约马一万八千匹。自哈密迤西至阿克苏止。计四十站。共应支进征官兵马匹仓斗料二万一千六百石。十斤重草七十二万束。自应赶紧采买。现经杨遇春等派员酌带银两。前往托克逊、喀喇沙尔、库车等城购办。仍查照上届成案。一面飞咨乌噜木齐都统成格、先行派员。就近前往各城备办料草。俟关内委员到日。再行接办。著杨遇春等妥速办理。早日购买齐备。一俟大兵出口。俾得源源支应。无误军需。又另片奏、阿拉善王等供进骟驼二千只。均已分起解往肃州军需局查收。前令再办驼一万只。恐所属之地。采办为艰。现又檄行福呢雅杭阿、转饬伊克昭盟长、在鄂尔多斯贝子七旗地方。采办壮健骟驼七八千只。送交宁夏府点收转解。并著如数筹备。迅速解往。无得迟误。将此谕令知之。　　

○续拨部库、及山东地丁盐课加价、河东河工经费、江西地丁、九江关税银二百万两。解往甘肃。以济军需。　　

○调镶蓝旗蒙古副都统巴哈布、为正蓝旗满洲副都统。以和阗办事大臣诚端、为镶蓝旗蒙古副都统。　　

○以捐修浙江新昌县城垣。予知县章邦彦等议叙有差。　　

○旌表守正捐躯安徽五河县民刘大玉妻汤氏。　　

○蠲缓直隶文安、大城、高阳、任邱、蓟、宁河、保安、安肃、容城、雄、安、河间、无极、钜鹿、任、隆平、宁晋、深泽、阜城、东光、景、南皮、盐山、冀、武邑、深、武强、青、静海、新河、衡水、三十一州县被水被旱被雹村庄新旧额赋有差。并赈文安、大城二县贫民。　　

○缓徵安徽芜湖、灵壁、泗、五河、怀宁、桐城、当涂、繁昌、无为、寿、宿、凤阳、怀远、定远、凤台、盱眙、天长、潜山、太湖、望江、宣城、铜陵、和、贵池、东流、庐江、巢、亳、二十八州县并屯坐各卫被水被旱田亩新旧额赋。给芜湖、灵壁、泗、天长、五河、五州县及屯坐各卫军民一月口粮。　　

○壬寅。谕内阁、奕绍等奏、查明永靠、华英、所袭奉恩将军。请旨分别办理一摺。永靠所袭之奉恩将军。系由伊父及岁时封授承袭者。应不准承袭。著毋庸议。至华英所袭之奉恩将军。据奕绍等查明。系由伊高祖傅勒赫追封公爵后缘事递袭。傅勒赫系英亲王阿济格之第二子。英亲王阿济格本有军功。缘事削爵。康熙年间。将傅勒赫复还宗支。追封公爵递袭。其余诸子仍除籍。嗣于乾隆年间。将伊有后之伯尔逊等各支。及无后之和度等、复还黄带子。列入宗谱。所有华英现出之奉恩将军。著宗人府查明英亲王后裔。一体拣选。带领引见。其华英一支。著不准拣选。　　

○谕军机大臣等、松筠等奏、同抵山西省城。查讯大概情形一摺。御史葛天柱原摺内所称徐炘署内仆人。刀戮心窝。割落肾囊身死。及知县相验未终。即令具结。并将尸妻藏匿一案。据按察使额腾伊覆称、徐炘家人刘泳成、于本年六月十二日。在院署自戕身死。已据阳曲县知县李培谦验讯详报。系属因疯自戕等语。刘泳成既系自戕。业将肚腹近上刃伤一处。何能复将下体用刃割伤。其中必有别情。所称因疯自戕。难以凭信。案关人命。必须彻底根究。该尚书等现已饬调外县妥实仵作。著于到日详细覆验。其刘泳成之妻刘杨氏、已随徐炘眷属前赴陕西。现经委员迎提该氏及门丁等。著于解到时亲提审讯。务得确情。以成信谳。至该御史所奏绛州直隶州知州吕士淳、善于钻营各情节。业经该尚书等面交阿勒清阿查传。著于到日详细查办。其徐炘在任情形。已据该处藩臬两司禀称、性多刚复。办事往往宽严失当。致滋物议。试用各员委署调补。不免招尤。秋审过堂时。徐炘家属在堂后竹帘内看视。实有其事。至奏修城垣。官捐商捐银各四万两。据该尚书等奏称、访查啧有烦言。所言究系若何。因何而起。著详细确查具奏。如稍有隐饰。即是不公不忠。懔之。其查阅营伍。有无任听家人勒索情事。现交阿勒清阿查覆核办。阿勒清阿甫经到任。现令会查一切。自无所用其回护。本日已将徐炘解任。令其前往山西。听候传讯。徐炘曾任该处巡抚。恐其示意属员书役等。有代为容隐情事。该尚书等与阿勒清阿查办一切。总当严密防范。务将各款确切查明。据实奏办。无得稍有不实不尽。致受欺朦。傥有心徇隐。别经发觉。惟松筠等是问。将此谕令知之。　　

○吉林将军福克精阿奏、道光九年抽收薓余银两。不敷归款。请照成案缓限交纳。从之。　　

○调正白旗满洲副都统奕经、为镶黄旗满洲副都统。正白旗蒙古副都统安福、为正白旗满洲副都统。吉林阿勒楚喀副都统精钦保、为正白旗蒙古副都统。　　

○赏通政使司参议恩铭、二等侍卫。为乌里雅苏台参赞大臣。　　

○癸卯。上诣皇太后宫问安。　　

○谕内阁、巴哈布等奏、拏获抢掳马匹什物哈萨克贼匪。审明正法一摺。哈萨克贼匪托克托巴依、胆敢起意纠合哈萨克伯尔德里等五人进卡。白昼截抢送文兵丁。情殊可恶。据巴哈布等审明。即将托克托巴依伯尔德里正法。逸犯四名。饬令该台吉等严行缉捕。所办甚是。著俟缉获时照例办理。其驻莫多巴尔鲁克伦之锡伯骁骑校图明阿。未能查出踪迹。著交部议处。　　

○谕军机大臣等、据壁昌等奏、剿败贼匪。复率众来城滋扰。经防堵兵回剿散一摺。此次贼匪由叶尔羌东北。率众滋扰。经参将任贵邦等车领兵回接仗。枪毙贼匪十余名。生捦八名。旋有英吉沙尔黑孜庄骑马贼匪窥伺。复经商伯克玉素普等分带回子。两路夹攻。并开放鸟枪。贼匪著伤逃散。已另降谕旨。将出力之伯克兵回。分别加恩。以示鼓励。此时叶尔羌贼匪尚未净尽。必须加意严防。喀什噶尔。英吉沙尔、二城待援尤急。乃昨据容安奏称、伊犁官兵民勇四千五百名。全抵阿克苏。尚欲等候乌噜木齐等处官兵到彼。酌分兵力防堵各处。再行带兵赴援。如此迟疑。可恶可恨。大兵既已全抵阿克苏。必应迅速起程。驰往叶尔羌一带。以壮声威。俾喀什噶尔、英吉沙尔、二城贼匪。闻风震慑。其围立解。并叶尔羌余匪。亦不敢复来滋扰。设非壁昌等三人能安回众。而该城回众。又能如此奋勇效顺。则叶尔羌亦不可问矣。前已叠谕胡超、哈丰阿等、星驰前赴喀什噶尔、英吉沙尔救援。又谕哈哴阿、杨芳、赶紧驰往。著于官兵等到叶尔羌时。催令迅速前进。毋得稍有逗留。致滋贻误。叶丙羌地方亦属紧要。诚端前已有旨派赴阿克苏。办理粮台事宜。如已起程。著壁昌、常丰、督率兵回。严密防范。毋稍疏懈。至另片奏、卡外所属色哷库勒地方。前有安集延勾结喀拉提锦布噜特等。将该处阿奇木迈玛沙财物家属。全行抢掳。嗣经舒克舒庄之五品伯克萨依特、带领兵回剿败。贼目素都尔、将迈玛沙并所抢人口财物等、带赴牌斯热瓦特达坂。不知下落。现因兵回防堵隘口。山内得雪。贼匪未能窜入等语。现在叶尔羌卡内不靖。势难兼顾。自应俟大兵到时。将贼兵剿除后。再行派员出卡查办。已谕令长龄妥筹办理。将此由六百里谕令知之。　　

○又谕、常德等奏、乌什夷回安静。侦探喀什噶尔贼势情形一摺。据奏探报喀什噶尔、英吉沙尔、二城现虽被围。该城官兵守御甚固。霍罕安集延贼目明伯克爱散等、假玉素普和卓之名。煽惑勾结。而从逆者多系上次附逆。幸逃法网之犯。及白帽回子。惰兰回户。现今被逼从逆回众。均盼大兵前往救援。其阿坦台、汰劣克、沙提伯克、斯底克等、均已先后出卡等语。朕料该处情形。亦必如此。容安带兵。不肯急速前进。甚属可恨。已降旨将容安革职。前已叠谕胡超、哈丰阿等、到彼迅速进兵。又谕哈哴阿、杨芳、赶紧驰往援剿。此时各路援兵云集。无难克日廓清。常德等当激励兵回。严密防堵。毋得稍有疏虞。将此由五百里谕令知之。　　

○又谕、寄谕扬威将军大学士公长龄、本日据壁昌等奏、叶尔羌剿败贼匪。复来滋扰。经参将任贵邦等带兵分路夹攻。贼匪逃散。并安集延勾结喀拉提锦布噜特等。将该处阿奇木迈玛沙财物家属抢掳。赴牌斯热瓦特达板而去。又据常德等奏、探报喀什噶尔、英吉沙尔、二城守御甚固。霍罕安集延贼目明伯克爱散等、煽惑勾结。其从逆者多系上次附逆。及白帽回子。惰兰回户。阿坦台。汰劣克。沙提伯克、斯底克等。均已先后出卡各等语。逆回入卡滋事。附逆者自必无多。一经大兵进剿。二城之围即可立解。朕料该处情形。亦必如此。可恨者容安、长清、迟疑观望。前叠经谕令胡超、哈丰阿等、迅速进兵。并谕哈哴阿、杨芳、一俟行抵阿克苏。即带兵或由树窝子、或由叶尔羌大路、驰赴喀什噶尔。相机办理。现又谕知壁昌等严守城垣。俟各路官兵行抵叶尔羌时。即催令进援英吉沙尔、喀什噶尔、俾得及早解围。歼除逆匪。其霍罕安集延贼目明伯克爱散、假玉素普之名。煽惑勾结。并阿坦台、汰劣克等、入卡抢劫。复先后出卡。各回游牧。均属狡谲异常。必应按名捕获。著该将军行抵喀什噶尔。与哈哴阿、杨芳、会商。相机设法。务令悉数就捦。以靖乱源而安边徼。至叶尔羌卡外色哷库勒地方。案集延勾结喀拉提锦布噜特等抢劫。现在未能兼顾。大兵一到。卡内肃清。亦应随时剿办。著该将军行抵该处。妥为筹酌办理。将此由五百里谕令知之。　　

○乌什办事大臣常德等奏、乌什粮饷局存贮普尔红钱一千五百串。经督兵伊犁参赞大臣容安咨调一千串。运赴阿克苏备用。并咨调乌什阿奇木伯克等捐备乌拉马二百匹。拨赴阿克苏应用。报闻。　　

</div>
    <div class="pagination">
<a href="清实录道光朝实录_page325.html">上一页</a><span>...</span><a href="清实录道光朝实录_page321.html">321</a><a href="清实录道光朝实录_page322.html">322</a><a href="清实录道光朝实录_page323.html">323</a><a href="清实录道光朝实录_page324.html">324</a><a href="清实录道光朝实录_page325.html">325</a><span class="current-page">326</span><a href="清实录道光朝实录_page327.html">327</a><a href="清实录道光朝实录_page328.html">328</a><a href="清实录道光朝实录_page329.html">329</a><a href="清实录道光朝实录_page330.html">330</a><a href="清实录道光朝实录_page331.html">331</a><span>...</span><a href="清实录道光朝实录_page327.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
