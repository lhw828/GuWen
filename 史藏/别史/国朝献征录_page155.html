<!DOCTYPE html>
<html>
<head>
    <meta charset="UTF-8">
    <title>国朝献征录 - 第 155 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 155 页/共 245 页</h1>
    <div class="content">　　○高邮州判官娷君旭墓志铭（唐顺之） 

　　唐顺之 
　　君讳旭字景旸姓娷氏姚氏居湖之芦溪至先生□石门而先生尝有意复芦溪故居矣顾力不能后稍买田芦溪之上岁时上冢辄低徊不忍去因自号曰芦溪叟然姚氏故自石门徙芦溪至先生五世复徙石门亦有数云先生人喜施戚族多仰先生于诸昆弟尤笃诸昆弟或不能守故所分产产且尽先生辄割产与之又尽则又与而先生所自有产实不丰也以是人皆推长者先生少治尚书补邑弟子员后以贡国学生至拜官高邮州判时年巳五十有四矣既老而始仕其仕又卑且不久罢去故所设施者不显然其在高邮亦多有爱利可纪邮故水壑而先生判官职治水尝缮完白马诸湖故堤不穴堤下通水溉并湖田邮人及往来者皆利赖焉一日先生视水堤上会风起湖中覆船船人多溺死者先生匍匐召水工救之其出水生者给之襦敛流尸葬之城北原上所获篙橹器械钱布以万数令溺水者各自认其物而归之其无主者悉以犒水工当是时全活赀还者几百人葬者倍之□□□咨嗟感涕而君尝署州事州富人陈钱朱□□□气力渔食里人里人诉之上官上官素与诸富人钱交不肯置于法先生既署事□诸富人至庭下卒按法剌配之千户刘坐疑狱论死家苦贫不能关说会狱疫先生起阅狱次逮刘出伏庭仰天者再首颔日呼曰日顾犹在邪左右杖呵曰何言也刘诡曰某系狱自以不覩日久窃或亡尔先生异之屏左右问状刘顿首流涕良久曰某重辠法固当蚤戮无赦顾复何言先生觉而详置之阴令人刺其所状即召更狱白御史出之邮人以是愈重慕先生然先生故喜施虽在官中亦不废施故人就先生率得所欲去以是乡曲常连接官署中而先生又不善结纳显者竟坐是罢计其在官仅三年耳生子曰翼女四壻潘密钱汝周孙熙通茅坤耶举嘉靖戊戌进士先生送其女京师明年坤请告与先生南还道病至家卒年六十有五 

　　◆知县 

　　应天府上元县知县安福伍洪传（李时勉） 
　　萧县令汪致道墓志铭（汪蓉□） 
　　休宁令周德成墓志铭（黄佐） 
　　沛县知县颜公瓖传（尹直） 
　　萧县知县郑恕传 
　　黟县知县严禄传（黄佐） 
　　潜山县知县俞益传 
　　盐城令刘谅传 
　　靖江知县郑锜传（唐龙） 
　　沐阳令周先生盛传（樊鹏） 
　　王□卿去思碑（陆深） 
　　常熟令赠太仆寺少卿王公鈇墓表（陈□） 
　　江阴令赠光禄寺少卿钱公錞传 
　　霍丘艮令林君一阳墓表（洪朝选） 
　　送王邑侯俨序（王樵） 

　　○应天府上元县知县安福伍洪传（李时勉） 

　　李时勉 
　　伯宏伍先生死孝近五十年翰林侍读学士后学李时勉乃之传先生讳洪伯宏其字也世谓吴行人子胥之裔宋福州长史醇始家安福宫教先生诰皆其祖也资禀清纯人刚介幽僻僧舍力学二十余年时或友硕儒诸君子讲论道义游玩山水而巳慨然有志三代顾夷虏之时耻事之我　高皇帝逐夷定夏洪武三年庚戌诏各行省以经义试士备用先生曰道可以行矣以春秋就试主司石门梁寅荐于春官明年由春官登吴伯宗榜进士传胪擢山东临清丞会有族任宪司又改徽州绩溪簿有惠政部使奏最升应天上元令未几　上察其清慎将拟大任适父讳性中总邑赋输于应天病卒于官邸先生视病执丧靡不尽厚奉柩归葬悉仿礼制远近贤之郡邑趣之仕先生辞曰乌有母老而养不顾者又吾幼失恃荷母训爱良多而吾之志亦小试矣奚必计其爵之崇卑乎先生家富丁繁每欲效张公艺以齐之诸弟或不遵先生曰是吾德薄古人强之终生异也于是隐于梅溪以养母至于众积凭弟自择惟拾一二疲敝之具庶弟曰仲舒甚穉母子孑立先生子视之及长割其所有俾获成立洪武丙寅异母弟曰伯让得罪出亡　上遣官校擒之弗得直趋梅溪执其母复命先生哭求代母曰汝往必死莫若老身当也婣族朋旧讽之亦然先生曰母离步子即自死敢以弟故累老母而全巳身也官校颇难之先生奋然曰罪固死矣以子代母以兄代弟何不可之有就系而行不知所终矣得寿五十有九悲夫平生诗文有温雅之趣忆勉童时稍知向往每于先正辄求亲炙先生见辄奇之动必教之以正逮先生别于凤林送者数百无不涕泣先生神色怡然若不介意又进时勉等曰吾家也子其异日国乎言犹在耳不敢忘也每欲表以励世未及耿适仪曹刘友球编集郡志勉故述所见闻并以遗先生孙冕今任桂东司训云赞曰勉读经史而知吕尚之择主大胜之笃学两疏之归田薛包之让产固羡其贤至于孔褒一门争死未尝不三叹其难若夫先生之一身聚诸贤之善行振千载之纲常吾邑一人而巳况我国朝以来道义自先生而倡科第又自先生而始也世有骨肉相残名利驰驱者闻先生之风宁不愧死哉有功于名教大矣孔子所谓笃好学守死□道□子所谓非文王而兴之豪杰呜呼徽先生其谁耶 

　　○萧县令汪致道墓志铭（汪蓉□） 

　　汪蓉□ 
　　呜呼时哉出处之难也惟萧县令汪公当兵革扰□之际从容周旋充保其家安全乡里之民以归于　天朝终又不失禄仕归老于家是葢人所甚难而能优之岂非操心制行之有素造物者亦阴有以相之与故人陈自新状其行来请墓道之铭故不辞而志之曰公名致道字成德吾徽之黟人也曾祖讳一龙祖讳元号傅岩居士考讳太初俱隐不仕公自幼倜傥不羣厥考延倪仲弘先生毅□义方之训与弟存心成性亦知劝勉元统甲戌公年十六弟年十二即丧其考率先将事哀毁尽礼治丧葬祭禀承倪先生一遵文公家礼事母尽孝道总理家务植立门户乡闾称善越十年甲辰丧其母一循故典壬辰兵变所在剽掠乃损家赀以保乡里继募义兵从官军复郡邑主帅李克鲁上其功署黟县簿岁丁酉天兵南下宁河王时佥枢密院事总兵克定吾徽公即以所部义兵散归田里而籍其名数于有司邑令贤公之人具书币礼请至仍牒委以县簿率吏民往筑郡城昼夜尽瘁民忘其劳岁癸卯郡守李纳荐于朝授滁州全椒县簿之官未踰年改监安庆湖池规画有方锡报优异中书省以才干委核镇江之丹徒□阳金坛民兵单骑而往躬循村落召集邻戚参询互考实情无隐休役家居者谕令还戍逃亡户绝者官录其产鳏寡废疾者削籍民既复命洪武戊申升知徐州萧县地当南北之冲累年兵燹人民散逃下车之初竭力招怀礼下贤俊恤孤抑强既踰时民襁负归耕庶务咸理治诸县最俄有黠吏以飞语中公部使者廉公治行惩吏奸欺而公略不自辩唯求解印南归使者叹曰汪知县忠厚长者乃从其请既归田里日以诗酒自娱散步丘园遇田夫野老笑谈忘倦自号高闲野叟公之出处进退大略如此至于友爱其弟至老不异待宗族乡里恩义无爽接朋友久而能敬初倪先生葬未得地即与其弟谋捐重赀购地于余思坞力迁葬详见东山赵汸先生改葬志大抵公之接人待物忠信端悫终始不渝故人无贵贱皆听信之乡里称之曰成德之排难解纷如鲁仲连望庐自讼如王彦方是葢操心制行之有素者与 

　　○休宁令周德成墓志铭（黄佐） 

　　黄佐 
　　洪武二十有七年徽之休宁邑丞甘以声以其邑教官所状故令周德成在官治绩有系去后之思者□诸石舆议宜得翰林制文因请于予按状德成姓周世广东雷州宦族父讳正前元钦州路判官德成随侍家法崭然不敢子弟豪侈状惟杜门读书洪武庚申春用乡邑荐授闽之泰康邑税务大使规画有条月课增羡满除山东莱州逓运官恪勤所职供亿无乏往来便之十有七年有官未入流品者得以明经举之令用知潍州张友直荐学通经术以年未及五十授前职下车初值时袪除民害邑乏员孤身喧嚣倥偬之间裁剸如流□兴秉烛视事严立信牌之禁发遣销缴必于其前来者不得一迹六房蹊关罅节吏无所容其弊熏良莸奸题帖无贷邑四履东歙西黟南遂安北太平籍民三万余户里长二百四十有七每里一图户口赋税悉疏其间徭役三等九甲周而复始吏不敢欺民从其令无田者核之以丁丁一岁庸止五日先是里甲勾军无问虗实费不訾则庭审之有无与决而请托不行和买病民籍其时直对物支付人得实惠怕曰官无侈用则民无妄费□□□□以律巳无籍游食乡井田野者得其□□二十七人痛绳之余屏迹各卫勾军补役余丁更□异籍转相奸审得其实立发遣之十有九年始设粮长察有害民者立除之余悉震悚府每帖下勾稽无问事完与否惟货黩否则毛举细事罪事至立决有所拘阂诣行与辩竟泥不行千户所有卒丁蛮儿者强犷无赖人畏之若虎格杀小旗屡问不屈移委会间至则俛首伏罪曰周相公来我尚何词十七都民有牛在山被割其舌者踪迹勿得则语之以曾有人来买否曰有之酬价不及而去曰即其人矣第杀此牛必有来告私宰者巳而果然推问得实其舌尚在人神其事可方包孝肃云邻邑歙民有诉杀人者初检诬勘乎民当其覆检察得其人一讯即大而平之冤蔑获伸邑民吴姓者任广东知事赃盈巨万征之属邑不足滥及本县所雠不巳密缄上闻抵罪本府而诬指之患遂息邑□万山间不通舟楫往来使客必以轿民病之谓同寅官置一轿在厅待彼不应索而索者吾属当自舁之闻者之不敢启齿黄瑾妻吴氏朱原妻李氏皆□居四十余年抚子若孙特表其志节得旨旌其门阖邑知劝其政务崇大体敦风化尝于厅事后堂扁曰正巳以见志在任七年屡以旁累赴逮法曹而耆民范续卿朱巽斋等不难重迹愿以家产保其无他迄得宥还耆民受赏而归二十二年秩满之京例当调用邑之耆民方德茂等还举再任本府媢其廉能诬以他事令亦上其奸弊事府获罪巳仍还职二十四年春以军事错迕再取至兵曹耆民朱良弼等复诣阙举留悉允所请不幸婴病卒于客邸是年三月二十日也邑民无不恸哭曰天故不寿若人使得终惠我民也耶至罢市相与择地葬邑之城南邑民朱昆之所献也既葬更相率买田置宅之代耕输税养其妻子终身焉 

　　○沛县知县颜公瓖传（尹直） 

　　尹直 
　　颜伯玮讳瓌字伯玮以字行江西□□县□□□末任沛县知县死节年五十颜氏出唐大师鲁国文忠公后居乡城忠简胡公故里元至顺壬申有讳洸者由乡贡进士辟宪府史死节广东伯玮之先世也伯玮聪敏介直能文辞洪武己卯诏郡邑征贤良有司以伯玮名上擢徐州沛县令以善政抚民未几南北构兵官军驻德州淮北之民终岁给饷伯玮布置有方民趋事赴功不敢告劳三年辛巳六月望北兵直捣济宁过沛邑沛民多窜匿兵退伯玮设法招来之民复业如故秋九月有旨设丰沛军民指挥司集民壮五千人筑七堡备御计寻调三千人益前军所存二千皆疲弱不仕战四年正月兵驻沙河二十二日北兵来攻伯玮遣县丞胡先百夫长邵彦庄诣徐都督告急二十六日攻益急伯玮呼弟珏暨次子有曰兵势盛孤城无援事不可测倘有难汝脱身还家白大人瓌既人臣子职弗克尽矣又名士临难岂容苟免乎取笔赋诗一章题察院壁曰太守诸公鉴此情祗因国难未能平丹心不改人臣节青史谁书县令名一木岂能支大厦三军空拟作长城吾徒虽死心无憾望采民艰达圣明漏下二鼓报兵入东门指挥王显迎降伯玮具冠带升堂南望拜雉经死子有自刎以从俄而诸军至擒主簿唐子清典史黄谦俱死弟珏幸脱走济宁踰月还沛询邑人知伯玮父子尸巳胡先埋瘗二十二日至徐泣道其故伯玮于予同郡沛于徐属邑予家居时知伯玮善事父母友于兄弟睦于族婣乡尚称其六行无异辞故郡守县令所知以其名闻及沛令数以事至徐又同督运德州每连床共食谈诵慷慨练达机宜予深喜乡郡之有人属县之得贤长吏期其远且大也呜呼竟止于斯耶夫人莫不有死非死之难处死之难也古语云谋人之军师败则死之谋人之邦国危则亡之若伯玮以藐然之躬寄百里之命其居素忐巳定视死如归赋诗述情其贤于人远哉 

　　○萧县知县郑恕传 

　　郑恕字本忠浙江仙居人治尚书能赋诗好古博雅家甚贫釜甑生尘一毫不妄取萧然斗室日与学徒数十人讲论经理高风劲节一时倾向之宁波知府礼聘昌国县训导寻升知萧县甚得民心建文四年靖难支将王聪攻破萧恕不屈死之后籍其家二女当配亦死之子濂湜侄温汲谪北平种田或曰恕尝有平幽燕疏归起义兵时无应者遂往就戮葢事定加刑也台州祀恕于八忠祠邑祠祀恕及其二女 

　　○黟县知县严禄传（黄佐） 

　　黄佐 
　　严禄字伯宜衢州开化人自少好学师事从兄好□好礼官思恩临汾建平不惮险远率往从之学既成有司荐上铨部洪武中除太仆羣牧官三岁罢羣牧改国子监掌馔晨夕会馔禄执事惟谨簿正器皿分属□夫具有条绪应用弗失以是虽千百人萃七箸绝无哗者自祭酒至六馆之士皆称之故其才名以剸剧闻永乐初用荐升闽县知县县在会府临其上者贵重且众而朝命之使及海南诸蕃国贡献往来宿顿供亿之繁应接趋走无宁斯须禄从容应办如在掌馔时事集而民不扰闽赋旧十倍他邑民不克堪禄力言于府平其赋民至于今赖之岁庚寅改知黟县爱民如闽尤笃意于兴学民甚向服无几率于官禄天性孝友养孤侄如巳子处族姻闾里汲汲好义及政益着贤声焉子珊乙未进士翰林庶吉士授刑部主事赠禄如其官云 

　　○潜山县知县俞益传 

　　安庆府潜山县知县俞益浙江余杭人由进士预修永乐大典书成授江西靖安知县□平治民甚安之亲丧服阕改知潜山县潜山僻陋益抚绥加劳谦兴学教其持巳爱民始终一节学问长于春秋公暇辄以授诸生屡考乡试会试明于鉴别宣德九年十月卒室如悬磬至无以吏民哀慕而助给焉 

　　○盐城令刘谅传 

　　刘谅字守贞湖广兴国人景泰间以国子生授盐城令灶户非重犯例不服有司勾摄谅至别灶户之籍名于官者余悉入编户法乃得行城启闭由守御所有司出入不自由谅乃白于当道夺城禁锁钥掌于县慨科目乏人延礼硕彦训诲庠士暇则出郊劝农亲授耘刈之法值蝗祷于城隍蝗皆入海荻死每旱祷辄雨雨不出境有一村雨不及使人廉其故则得妻杀夫冤状人尤异之偶宿民舍梦有赴愬者明日猫投灶死命掘之下一古墓徙葬是夜又梦赴愬者来谢淮贼乔亮当道捕不获乔贯盐城责谅捕乔闻曰母累贤父母自投听解出盐城境仍亡入海终谅之任不患当道奖淮之治行第一九载考绩民不忍其去复留三年致仕 

　　○靖江知县郑锜传（唐龙） 

　　唐龙 
　　听庵先生姓郑氏名锜初字湘之改威甫而以威甫行龙母太淑人乃先生女故龙□孩提即随先君吏部侍郎以事先生且舅氏北园大人又怕以先生之德学与善行嘉言训诸龙知先生复有如龙者乎先生父长史公履方茹洁轨于大义没时先生方九岁哀毁行成人之礼孝出至性然也既长家贫窭孜孜矻矻刻厉学问冬夜炉火弗具每拥衾然油手羣书口诵心惟达旦弗就枕是固德性以胜其晏安尔日外大母王夫人怕以是劝龙学故知之今之儒生亦能是乎先生每服膺举子业闻丰城宿儒丁公秉英克明性学乃请于母丘夫人括田仅十余亩尽鬻而得资挟以从丁公游日所论难者诚敬以立本察识以辩几扩充以致用操存以执德涵养以定性先天后天以穷化有要哉丁之学大者沉潜义理故及门之士虽多聪明才辩皆弗许惟于先生以斯文望焉居三年先生归乃与枫山文懿公连舍而居更相师友辩析疑难明炳洪纤切劘德行动曰迈古至于文字勘磨抑又末巳由是二先生之名重于四方学士从者彬彬然金华易学始大倡矣葢二先生根据六经博综子史而尤深于易文懿公抡魁跻华奋□□时先生乃弗利有司迹落落然而益奋曰予非□□有司而学也则焉能予困成化戊子乃登乡荐卒业太学祭酒邢公让校六馆士以贤关赋籍籍数千人先生褎然居首焉邢公出赋悬示六馆徧呈在廷公卿咸曰是固贤士乎今读其文犹洒然有浴沂风雩之意乙未登谢迁榜进士除靖江令专务以平易立政以德教导民幸民弗犯法偶有犯者辄蹙然于色讼牒至庭以理喻之而巳训人力本业习耕织逐末者则务抑之崇明县流民三十余口泛海种田风扬其舟至靖江澜港司禁武弁诬海贼案具而以闻于县先生按其赃仗惟耒耜笠镈尔曰是岂盗耶乃多方辩之其冤立白三十余口赖以活虽然先生长者所活人岂惟是特其至著者尔会监司行县暴骋刑威弗悦先生之政欲加以非礼先生拂衣而出檄封其印而纳之曰予自兹隐矣监司愧谢而留先生先君每语龙如此云六年政成执丘夫人丧而归羣老穉欷歔啼泣若失慈母然至勒像于石户各模印尸而祝之先生平日事丘夫人至孝凡得珍味夫人未食则不食在公弗获一称寿乃自像跽而拜若捧觞之状者函献以乐夫人之心至是葬祭祥禫一弗愆于礼虽五十有奇而致毁若少壮人既即吉怃然曰吾仕养亲而今弗逮于养何以仕北园舅氏方举进士乃命代奏书以致官政超乎泊乎而弗以爵禄滑其心文懿公称先生彭泽流亚岂非以其脱□爵禄则同乎抑弗折腰督邮与庭抗监司之嫚遐风劲气尤有契焉者乎 

　　○沐阳令周先生盛传（樊鹏） 

　　樊鹏 
　　余读太史公伯夷传曰颜回虽笃学附骥尾而行□颢岩穴之士趋舍有时名堙灭而不称悲夫未尝不抚膺而长叹也嗟乎今世有生平碌碌无可传述得所亲捉影表章何异圣贤其有笃行忠信若尾孝夷齐事落落无闻亦复不少不可痛哭流涕乎哉作周先生传周先生讳盛字永昌号诚斋其先吴县人也永乐间迁江南大姓实京师乃顺天大兴县人先生童时即谨礼容动遵尺度治毛诗府学诸生尝谢客闭户诵读一日大雪无火拥衾端坐至夜半声益悲邻舍闻之皆叹以告里中长老自是里中所尊礼学成诸生尽心下之以周君冠首固当巳而果然凡七应试辄弗中有流涕者先生口吟曰丈夫有命将奈何及岁贡入太学太学诸生亦心下之每试亦复首冠诸生然而终不遇也弘治乙卯选直隶沐阳县令其治以敦大务绝苛刻又廉谨尝有乡人窃邻舍物者主人翁觉而缚之县先生曰汝亦人耳胡羞邻里如是贻之斗米居无何里有遗物候还者诘之乃向贻米盗人也一县闻之皆感化外户自是不闭令七年移牒告归令未下飘然而行民泣送之如失慈母此其人岂可与寻常竞名声趋势利者道乎哉归而家居徒壁立顾终日陶陶赋诗奕碁乐而大学士李公东阳大司马曹公元与先生文友李公子兆先才士又先生门人吁其人又可知矣先生生正统戊午卒正德壬申寿七十有三子二人长礼次南女三人其季生二年而先生卒逾十五年归鹏鹏不识先生何如人然闻先生之风于戴仲鹖氏详巳先生葬京西香山乡八里庄鹏曰人有言曰燕多忼慨悲歌之士又曰燕赵多奇士葢闻荆轲之风而起者信哉乃又有笃塞世所称长者如周先生者焉仲尼云君子欲讷于言而敏于行其是之谓乎居有温温仕无赫赫悬车之日贫而不愠含光隐曜贻厥子孙其古之有道者乎 

　　○王□卿去思碑（陆深） 

　　陆深 
　　侯姓王氏名卿字良佐太原人初有戎籍于弘农卫遂以河南贯举正德甲戌进士戊寅夏来令上海葢自德州之德平迁也令上海三年有荐于　朝召户部主事去去而民思之侯敦厚质实所居不赫赫名其治上海也循循然因土之故而办上官未之或知也侯处之淡然不疑无甚高深城府人乐亲附有以非意干侯者侯瞠目视面頳然变竟不一语其人流汗走故侯之去行李才数簏尔举之若囊槁叶也民尤以是思之　武庙南廵道路汹汹有缘以奸利者侯抗诸邀索一不应第曰　车驾至日供不俱有令也何先事自扰竟以安堵他郡邑有坐是得谴者县粮长有曰门黾头门黾头者兜揽聚敛之首人也其人必且材技尖儇候伺人意隙中之大率官取门黾头门黾头取之粮长粮长取之民民输十粮长输六七门黾头四三之岁罔虗日侯悉除去曰此假一手取诸吾无取吾何门黾头之每岁里甲赋钱于田敛之官以克经费曰柜钱柜钱者官操其奇赢而出纳之诸行市卖有折阅者有入空券而待命者侯每公用先簿直之给而后入岁杪羡余且数请于上官岁运灾或出柜余赈之民以不伤时疫流行侯操善□□糜粥躬行乡落遍给之小舟独行侍御简少民初不知官也江藩犯顺人心骚动侯谕众曰江海潮汐非贼利也固无虑奈武库何吾且有备乃以告讦人获罪者许以铁赎由是兵刃森然而民免科赋矣尤慎改作三年无土木之役旧民复苏公宇廨舍尝曰取足居止巳矣至于出令则曰令何可遽出出必祈于行行必祈于久朝自之暮自更之何以范民故终侯之任若画一焉虽胥隶坊甲之人亦以不哗尝语诸学官曰松郡文名尚矣讲习讨论诸生所自致也规程以烦三专士恤其家礼其身令寔主之何敢诬也会有计偕士窘于行者曰举贤邑令责也举而不能行焉用令遂捐俸若干赆之士用感激乃若稀简权幸抑遏刁顽理剔冤滞躬亲淡泊一用清净之治海俗几之一变其德远矣深按上海古华亭也地尽东海耕织之力甲天下人易富其失也僭奢俗喜相雄其失也嚣讼礼让之风少衰于曩日矣故海之政也廉慎俭信所宜先焉侯人品高有得于诚意之学故言行咸凿凿而感应随之彼巧饰以捷取者系民之心果何如也又闻诸唐贡十周曰侯尝有言造化所甚恶者财也所甚靳者福也吾得之而不能享吾享之而子孙不克肖多多亦奚用吾见以利贻子孙而竟破其家者何限也嗟乎侯斯言也岂惟系吾海之思哉耆老胡锦等合数百人发私财市片石以请曰陵迁谷变此石永存惟侯以永存深故史官也槩于所闻良是故得牵联书之碑树之县衙之右以长海人之思 

　　○常熟令赠太仆寺少卿王公鈇墓表（陈□） 

　　陈□ 
　　王公讳鈇字德咸其先五季时曰安者将军镇□州行部卒东阳县葬其地画溪后人因家焉二十五传至□徙顺天左骧卫季子睿娶郭氏生公暨鍭自诸生傥荡有大志所与游皆四方豪隽谭论好称奇节常目笑咕咕竖儒不足共天下事嘉靖庚子举于乡庚戌登进士第会胡骑薄京师公盛气白大司马愿提三尺从行间击虏都人士壮之寻　上命如楚封八王道东阳上先人冢具酒食大会族里意气逸甚壬子拜常熟令邑海壖大豪多薮亡命作奸监司檄收之公曰网疏则鱼漏绳急则麐惊招之便亡何诸大豪蹑踵至公尽贳其罪俾隶署中爪牙岁癸丑岛夷入寇吴中震动公语诸大豪曰尔辈罪百吾不即尔刑以有缓急也倘一目寇来尔辈何以报我咸曰愿効死公乃立耆长俾部署子弟得数百人合邑中素练士教射列陈至旰食命工厉兵械试以击刺无不应手糜者邑故无城公请监司城之甫兴役寇犯福山且内向市人惶急走公拥众壁野誓以死御会邑簿李君宗昭有苍头安者猝遇贼挟毒弩射殪三人贼惴恐宵遁公乃亲执秩行筑凡三月而城成明年甲寅□□月贼由故道入薄城北矢礟交下贼稍稍去公曰贼来未创也而去其懈我耳倍缮具待之诘朝贼果突至公督兵出间道接战斩首数级贼溃走仲夏复入三丈浦犬掠公驰羽书乞援备兵任公环统苗卒应公驻浦七日会天雨将战犹豫卜灵棋决之繇曰有客王孙夜叩我门以往应之其福无伦是夜公果叩任公门请昧爽进兵任私喜协卜亟从公请比战大捷斩首百五十级生缚七人溺死者不可胜数吴越中论剿寇功辄以三丈浦冠自是公料贼必不敢复犯我即犯成擒矣明年乙卯秩三载当上计时方急公公乃止夏五月贼掠旁邑方舟从吴门向尚湖还海上公案剑起曰蕞虏乃尚敢涉吾地耶吾不能坐令阳阳去时参藩钱公泮者素善射初寇至从公登陴耦而射相顾沾沾喜至是钱从臾公公益奋仓卒召诸耆长各率所部扬小艇数十追蹑贼侦我入隘中出不意夹山攻我时独耆长数人从公前诸健儿皆后数人者力鬬死公奋击及泞不克进怒发上指瞋目大呼而刃剚公腹中□钱亦鬬而死时公年四十二监司列其状闻于　上上重死事诏赠太仆寺少卿制文□祭赐长子汝佑锦衣百户世勿绝 

　　○江阴令赠光禄寺少卿钱公錞传 

　　钱錞字鸣叔显陵卫人也其先籍浙之安吉七世祖喜兴　国初以功授荆州左卫百户巳徙承天护　显陵而錞家在荆州父最生錞绝颕异读书一过目不忘年二十六中嘉靖己酉湖广乡试庚戌登进士第壬子出知江阴錞性刚果遇事敢时倭夷乱浙东　朝廷置督抚大臣镇之錞度浙直唇齿地彼有备贼必西向亟请缮城待之明年癸丑城成而贼果犯苏松又明年甲寅四月贼掠江阴錞遣兵逆之斜桥三战却之贼不敢偪城退营于定山会岁侵江阴羣盗亦起錞恐其翼贼稍招辑之诛其魁而解散其余党是年冬贼据柘林明年乙卯春贼自柘林入三丈浦腾陆疾趋青旸镇巳贼艘在三丈浦者参政任环所燔乃夺民艘南趋无锡攻无锡城不克又还趋江阴錞御之于石撞矢尽继以瓦石錞被创犹闘贼遂遁去錞策贼意未满当复来预营华墅而阵贼果复来官兵斩首九级相距久之死伤略相当乃更合常熟贼三千人析其半寇靖江而余航蔡港入偪城錞业领檄援靖江得报亟还江阴贼巳度大桥明日攻城城守固贼移营蔡泾距城九里焚掠四野烟焰蔽天錞从城上望之君指誓曰剪屠烈矣奈何与此贼俱生耶乃骑而背城决死战时狼兵与所募甲士仅千人先是狼兵骄錞素折之至是乘其薄贼故望风溃走錞自督其所从□其有仁起錞坠马复跃而上贼戟之下死焉时六月十三日明日县人求錞尸杂莽间不得有识其印囊于肘者舆之归□其殊始成殓廵按御史周如斗上其事于朝诏赠錞光禄少卿荫一子锦衣卫百户立祠江上岁以春秋祀錞死年三十一妻赵氏先錞死二日生一男子于家岁余亦死錞无子以弟铢袭锦衣百户 

　　○霍丘艮令林君一阳墓表（洪朝选） 

　　洪朝选 
　　君讳一阳字复夫漳州漳浦人其仕霍丘以调迁也曰良令都御史楚侗耿公所表也霍丘赤县而文物不显独吏农省祭至四五百辈持令长短与抗礼连败二令君至班肃而后入屏侧而后坐抗礼之风遂绝士子无明师虽讽占毕业举业率懵然津涯罔知攸涉君指授训释导以作文乐矱未朞年文风稍振田生既沾遂知名士邑氓敦朴而附镇开顺阻山出矿椎埋盗敓鼓铸之奸视它邑多君晓谕诏告所以本业保身之道甚悉氓俗遂变徭役高卜纤巨例传籍前令受赀濡手由此册役不相应氓破家亡产相随属君立变其法按籍赀与氓调令相得氓以大苏其它建学阁行乡约保甲法正乡饮酒礼厘私秤积公廥先后举行邑人相谓数十年未见有令如君者会迁王官去既去而邑人思之不忘之立生祠以祀君者六七区逮万历甲戌去君迁官丙寅八稔矣犹求名公文以志其碑既归杜门扫轨不通交游之籍不预宴嬉之会虽居阛阓中有司罕识其面独与太仆少卿朱君淡庵游而与一二学子辈谈说义理学问宗人习其行淫放侈僻之事不待禁而绝乡人有不善畏君知多自改君自少即□□有志于理学行古道惟恐不及家故儒者君又喜儒举止步趋一准于仪则其仕其归莫不以古道官七品任两官四壁萧然犹故儒生也由是部使者绝无知君君亦不求人知家居十余年长吏高君之风式君闾者仅今山东道御史旧令房君寰一人而巳始君霍丘而都御史耿公督学使者江南北辅郡畿邑守令以百余其高者厉蠭锐其下者饰供帐巧趋媚公悉不喜独称君治行而故事使者不复命不得荐人君罢归耿公独刺心君下世之二年耿公来吾省都御史下车出教下漳州曰其行县勒石题林君之墓道云明霍丘良令林君之墓有司以礼致祠而以表墓之文委予且核其行实上督学宪臣□祀之乡县贤刻石请文上行谊督学宪臣入祀贤祠具如教于是君在事循良之绩与夫居乡靖重之操一旦见褒显云余尝观宋时欧阳修之论吏治以富医贫医不能愈人病能愈人病况其言深切曲中又尝读我朝崔公铣之论吏有五杨公一清之论吏有三一何与欧阳子之论符也岂非明治体达国论士哉又尝恠汉世去古未远风俗宜醇厚而贡禹在当时巳有居官而致富者雄杰处家而得利者豪隽之言亦何恠于今之靡靡也然国家既有黜陟之典以计吏治又有崇祀之科以核乡贤令举措得其人吏治宜兴士行宜惇顾如君者以循良见黜于世而没身之后乃见褒显并其居乡之行而录焉士苟愿君子其毋徒取快于一时之耳目求悦于庸人孺子之口以俟百年之公论后世之圣贤哉然则耿公之兹举岂徒风厉一时之贤守令其殆淑人心回世道之大机也 

　　○送王邑侯俨序（王樵） 

　　王樵 
　　邑于江之南称地僻而俗淳者曰宜兴金坛宜兴重山复湖其水渟演其田美千亩竹千树茗山居千章之材其富皆可以拟封君十家之墟有藏粟蓄缗之室无飞鹰走犬弯强用长带剑之民金坛襟洮滆而扆句曲附山之民梯山而田堨泉而灌山水时涌则溃亩泛□南出不十里即萑苇之乡围土如盘盂而稼其中以与水争尺寸之地不胜则鞠洪波而百石之舟扬颿而出其上其无水旱忧而号上地者不过十之二三而巳以故金坛俭县无物产之饶末业贸迁之利区区以土命丰年犹不足以补败大抵然也西蜀王侯知民之艰顺谷之悫治以清俭民以宁一水陆置邮旧供以民势陵其弱猾侮其愚横需立办适当者破侯曰是不可计粮输金而代之以官乎　国初制额名田七而王田三田之有公私犹户之有军民不可乱也均税之议诚见王田之困也而名田有劝征矣有马刍矣有丝直矣有夫征矣有驿传矣岁五征焉不不繁矣而合军兴急缺之所加派又不止于五也困视王田等耳不登之上本税犹艰而况加乎侯曰是不可审议而从众以众□公以行而无后言允乎役十年而编例也税比年而割时也宿蠧先期而飞诡纤寒并应而重累侯曰是不可通之以一而均节其力乎往役者庶人之义吾邑里百三十有六在市曰坊坊六而其甲六十其义宜均而近有偏重侯曰是不可均班以田番上以月使无独优之里独蹙之家乎侯之政宜民而民之颂侯政其大略如是乃隆庆壬申六月侯擢司寇邑佐常君黄君造予请有志焉予曰是固邦人之心也敬述其得诸邦人之协论者如此云 
　　公讳俨字若思号睿斋四川威远人隆庆戌辰进士弱冠尹金坛清简峻绝不与人交一言惟敬方麓先生邑民素弱久屈于豪右莫敢吐气公甫下车伸之豪家奴屏迹民始有生气矣邑中多弊政一一厘革之振作士类在任五年终始如一但疾恶太严豪通新郑媒孽之止升南刑部主事后历官福建右布政使其治行多在湖广广东二省云方麓先生与人未尝轻假一言其文如此则其人亦可知矣 

　　◆县丞 

　　武进县丞刘亨传 
　　长洲县丞刘干传 

</div>
    <div class="pagination">
<a href="国朝献征录_page154.html">上一页</a><span>...</span><a href="国朝献征录_page150.html">150</a><a href="国朝献征录_page151.html">151</a><a href="国朝献征录_page152.html">152</a><a href="国朝献征录_page153.html">153</a><a href="国朝献征录_page154.html">154</a><span class="current-page">155</span><a href="国朝献征录_page156.html">156</a><a href="国朝献征录_page157.html">157</a><a href="国朝献征录_page158.html">158</a><a href="国朝献征录_page159.html">159</a><a href="国朝献征录_page160.html">160</a><span>...</span><a href="国朝献征录_page156.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
