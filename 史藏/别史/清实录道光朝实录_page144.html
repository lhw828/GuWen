<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 144 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 144 页/共 848 页
  </h1>
  <div class="content">
   ○丙子。上诣皇太后宫问安。　　

○谕内阁、嵩孚奏、鼓铸缺额。请减搭兵饷。并加买滇铜一摺。湖南省宝南钱局。前因缺额过多。奏准减炉五座。免其补铸缺卯。并减买滇铜四万斤。自更定章程以后。委员赴滇采买。既未能克期运回。本省桂阳州厂铜斤。又因年久砂碣。近复缺铸六十八卯。恐致支放不敷。经该抚体察情形。议请调剂。该省局钱。除搭放兵饷之外。别无支用。各营领饷。每年例应搭放七成钱三万一千余串。现在局钱无多。而市钱价贱。兵饷每钱一千。作银一两。按照市价。得钱较少。兵情亦不愿多搭。著照所请。自道光五年春季起。各营饷钱。减为二成搭放。所减五成钱文。即作为六七等年兵饷之用。尚余钱一万一千余串。留为贮备之需。俾兵丁可获余资。局钱亦无虞短绌。如将来钱价增长。该抚仍随时妥筹。奏明办理。至该省前因接署乏人。未经按年委员赴滇采买。嗣后著逐年接续委办。俾得源源接济。本年运回嘉庆二十五年分滇铜。即先行补铸缺卯。后运之铜。以次接续鼓铸。按年递行报销。惟移后补前。未能年清年额。仍著该抚设法筹办。其买运滇铜。现既需铜补卯。著自此次委员陈宸书办运铜斤起。每运加买铜四万斤。仍符旧额二十万斤之数。以供鼓铸。俟补足缺额。再行奏明停止。仍将该省桂阳州厂应办之铜。责成厂员设法调剂。尽收解局。并广觅子垄。实力采买。不得再有短少。所有嘉庆二十五年以后、该厂员历年短解局铜。著该抚严饬追解。如有藉词延宕。即行严参。务期铜数充盈。毋致卯额再有短缺。该部知道。　　

○谕军机大臣等、永芹等奏、官兵剿贼。连获助逆贼目多名。审明惩办。并酌量撤兵一摺。张格尔纠合贼匪。到乌鲁克卡伦焚抢。旋窜卡外。经巴彦巴图、色普徵额、带兵追剿。斩获抢卡布噜特贼匪二十余名。并拏获贼目伊斯拉木。经永芹督率郡王迈玛萨依特、讯出张格尔烧卡。与官兵对敌不住。率同四五十人。尽命奔逃。现探明张格尔仅带二十六人。困乏已极。奔投喀拉提锦部落。苟延残喘。其近卡喀拉提依特部落助逆头人那尔巴他、并其弟西尔就获。摉出官鸟枪五杆。及侍卫花山布所戴花翎。又捦获为张格尔执旗之头人阿玉巴什。供出巴哈提拜尖胡里图尔底等。经永芹等讯明后。将六犯斩枭。其雅曼提依特部落头人西尔噶孜。即系孜牙墩作乱助逆之犯。业已伤死。并歼弊贼匪四十余名。甚为妥善。至伊斯拉木一犯。系奈曼部落布噜特比五品顶翎爱萨胞弟。其怂恿张格尔滋事。罪不容诛。惟竟予正法。其兄爱萨、必生疑惧。著暂交迈玛萨依特、小心看守。并谕伊兄爱萨。以后如果出力捦拏逆裔。即可免伊弟一死。如此剀切晓谕。或畏罪不敢助逆。张格尔无所纠约。必将自毙。如敢仍前觊觎。即著该大臣等随机捦拏。务净逆孽。其随声附和之贼。自不必重劳兵力。旷日持久。著派可靠之布噜特比、拜尼杂尔查拏。解该大臣惩办。巴彦巴图等、著即撤兵。于可防各卡伦。增兵严守巡缉。加意防范。毋稍疏虞。所有前此阵亡之侍卫花山布等。并此次捦贼接仗阵亡汉兵一名。受伤索伦兵一名。汉兵一名。著该大臣一并咨部。照例分别赏恤。其随同出力之布噜特比等。各带所属布噜特。于差探不辞劳瘁。著准其援照成案。每小布噜特一名。赏银二两。每回子兵一名。除自备口粮马匹外。酌赏盐菜银九钱。其满汉官兵。随营所给口粮。准其报销。在事出力之布噜特比回子伯克等。著永芹会同巴彦巴图、色普徵额、详核具奏。再降谕旨。又另片奏、派出伊尔古楚卡伦外、迎堵逆裔归路官兵。未能截拏。应行究问。所奏甚是。著俟撤兵回城。该大臣查问明确。据实具奏。将此谕知永芹、巴彦巴图、并谕色普徵额知之。　　

○以土谢图汗、赛因诺颜、两部落孳生驼群溢额。该管王公及官兵等、议叙赏赉有差。　　

○修直隶承德府仓廒。从协办大学士总督蒋攸铦请也。　　

○缓徵黑龙江、齐齐哈尔、墨尔根、打牲等处旗人上年续借口粮银。　　

○展缓湖南澧州被水各垸、新旧下忙钱粮。并本年借给耔种银。　　

○丁丑。谕内阁、富俊等奏、查勘双城堡三屯、种地纳粮情形一摺。吉林双城堡地方屯田。前经奏准、分为中左右三屯。挑选闲散旗丁三千名。每丁给地三十晌。五年后徵粮二十仓石。中屯于道光二年起徵。左右二屯。于道光五年起徵。嗣以中屯丁力竭蹙。复令将实届六年、按照现种晌数纳粮。兹据该将军等、查勘三屯垦种之地。明年均届交粮之期。惟中屯屯丁千名。自道光二年起徵。至今未纳粮五千石。明年左右二屯二千丁起徵。即须纳粮四万石。未免偏枯。自应量为调剂。著照所请。自明年起。除已交京旗地亩之丁、不纳粮外。将三屯屯丁。无论现种地亩多寡。五六两年。每年每丁纳仓石粮十石。至道光七年仍照原议章程。每丁各纳仓石粮二十石。以符定议。该部知道。　　

○又谕、前据御史周贻徽奏参、粤西商人开设盐埠。藉引行私。及盐斤应行减价各款。降旨交阮元会同康绍镛、确查妥议。兹据阮元等奏、查明粤西商人。实无夹带私盐、及贿嘱消弭情弊。至粤省盐价。节经该省督抚、先后奏咨。核定成本办理。除海洋加价。久经奏停。毋庸再议外。所有粤盐成本。系省河潮桥一百八十八埠行销六省之事。年来物力昂贵。场盐出产。并未丰旺。各商照现定成本发卖。尚虞转运不继。自系实在情形。著照阮元等所议。仍照向定数目。免其议减。如该商等于定数之外。私自加增。该督等一有见闻。即著严行惩办。毋稍宽纵。其柳浦子埠。设立已久。著免其迁移。饬令将堆盐仓房等、酌为裁去数间。上厂地方。离淮界较近。原歇子店。永远不准再开。以杜充赚淮引。仍由该督等咨明湖南。于东安、零陵界首。派委员弁稽查。并责成该管盐道、随时严察。如有奸民转贩出境。即行拏究。临桂至柳浦一路。向来改包运行。嗣后著不准其改包影射。　　

○又谕、明山等奏、查明铅厂炉欠实在情形。分别有著无著。勒限追赔一摺。黔省威厂额办铅斤。因近年产矿不旺。炉户缴铅濡滞。又值上年夏间大雨。＜?石曹＞硐被淹。不能烧办。递相积压。共有炉欠铅一百八十九万九千五百一十斤。核计银三万三千六百七十六两零。据该督等查明。均系实欠在户。并非厂员有意滥放。亦无侵那掩饰情弊。现在分别有著无著。勒限追赔。该厂员贵西道何金。因上次大计卓异。应行赴部引见。所有无著炉欠银一万三千九百四十六两零。著准其俟何金引见回任。分作三年赔缴。随时买铅运供。遇有升调及离任。亦令按年缴清。其有著炉欠银一万九千七百三十两零。著无论正署各员。勒限二年。将应办铅数缴足。如追不足数。并令经放之员赔补。以重帑项。该部知道。　　

○山西巡抚福绵奏、遵旨查办丁归地粮摊徵情形、阳曲、岚、阳高、应、灵邱、绛、稷山、绛、八州县民。愿将丁银摊入地粮。兴县一半摊入。一半仍随丁纳。岢岚、宁武、偏关、神池、五寨、右玉、平鲁、寿阳、永和、辽、十州县。均不愿摊。又乾隆年间摊并未尽者。祁、和顺、黎城、长治、长子、潞城、宁乡、翼城、繁峙、广灵、永宁、沁、沁源、武乡、大宁、隰、十六州县。今请全摊。屯留、壶关、夏、河曲、保德、榆社、六州县仍旧。代州民丁全摊。卫丁摊三成。吉州向分七里。提出丁多地少之同乐等二里丁银五百五十两。在七里地粮内均摊。得旨、依议妥办。　　

○旌表守正捐躯直隶邢台县民袁功妻司氏。　　

○蠲缓江苏安东、沛、江浦、山阳、阜宁、清河、桃源、盐城、高邮、泰、甘泉、兴化、宝应、铜山、丰、萧、砀山、邳、宿迁、睢宁、海、沭阳、二十二州县、及大河、淮安、徐州、三卫、被水被旱新旧额赋有差。　　

○戊寅。谕内阁、曾燠奏、请展限奏销一摺。两淮旧积过重。骤难疏通。现距来年二月奏销。祇有四月。其已请未运之引。势难全竣。该盐政奏请展限。以免再滋壅积。著照所请。准其将两淮甲申纲奏销。展限六个月。至道光五年八月奏销。该盐政即严督该商等、赶请赶运。核实办理。务令旧积渐清。俾此后得年归年额。仍循例自乙酉纲起。按纲提早一月。至庚寅纲二月。复归奏销原限。毋得再有迟逾。该部知道。　　

○旌表守正捐躯山东寿光县民魏泳妻胡氏。　　

○己卯。旌表守正捐躯河南商邱县民袁六妻王氏。广东顺德县民叶槐庭妹欲洁。　　

○庚辰。除青海玉舒番上下隆坝族、被雪压毙番人七十八户马贡银。　　

○辛巳。上御懋勤殿。勾到朝审情实人犯。停决斩犯二人。绞犯二人。余十一人予勾。　　

○铸给陕西佛坪厅抚民同知、巡检、镇坪县丞袁家庄巡检、各关防印信条记。从巡抚卢坤请也。　　

○旌表逼嫁捐躯安徽灵壁县民程玉平妻王氏。　　

○展缓山东鱼台、济宁、汶上、三州县、及济宁卫、嘉庆二十二年修筑湖河堤埝摊徵银有差。　　

○展缓山东盐商道光三年引票课银。并旧欠帑利等银有差。　　

○壬午。谕内阁、嵩孚奏、查明局铜折耗。钱款久悬。请分别追赔归补一摺。湖南宝南钱局。近因鼓铸缺额。业经降旨。准其减搭兵饷。并加买滇铜、以资补铸。兹复据该抚奏称、从前委员已故知县陶发源、赴滇买运嘉庆十一二年铜斤。铜色低潮。至折耗十万三千八百四十余斤。适该员另案参革回籍。无可赔补。经前任藩司朱绍曾、盐道图勒斌、转据管局之长沙县知县赵文在、以折耗铜数。按钱计算。应铸钱一万三千八百四十五串有零。详准以钱一串。折银一两。定限两年。由各属捐廉。归齐补铸。嗣因捐项解交未清。尚未发给补额。历年报销。亦未据实开造。现在查明鼓铸钱文。例应铜铅配搭。前项折耗铜斤。将铅斤加入并计。除去工料钱文。实应铸正饷并牌串钱二万一千二百五十六串有零。前此酌筹归补时。仅以铜斤扣算。以致计数短少。殊属错误。自应另筹追补。著照所请。准将每年应给炉匠工料钱五千八百六十四串零。按照市价。每钱一千。折给库平银九钱。按年扣回钱文。以归应铸正饷及牌串钱实数。计共需银一万九千一百三十两零。除前议公捐银一万三千八百四十余两。并前项应配未用存局铅九万五千八百余斤。按照例定价脚。值银四千一百四十九两零。俟将来赴滇买铅。即将此项抵作应买之数。提出价银、同公捐之项。合计银一万七千九百八十余两。尚短银一千一百三十余两。即著按数分作五成。在于原议错误之局员名下、分赔三成。率行转详之藩司盐道名下、分赔二成。均勒限半年完缴归款。毋任稍延。至前议公捐银款内。已解存司库银九千一百六十余两。即按每年炉匠应支公料。陆续发交局员办理。其未完银四千六百七十余两。业据列入积欠摊捐案内。奏明立限追补。一俟追收齐全。即行按年给发。嗣后钱局报销。仍饬局员、务令据实开造。不得仍前含混。该部知道。　　

○又谕、蕴端多尔济、系属旧臣。昨朕特沛恩施。授伊为土谢图汗部落盟长。兹据蕴端多尔济奏称、伊年近六旬。且患痔疮。办理库伦办事大臣。兼理盟长事务。恐致贻误。恳恩免其管理盟长事务。伊与松长相商。由本部落内、遴选谙练人员。列名另请补放等语。尚属实情。著加恩照蕴端多尔济所请。伊既情愿与松长遴选贤能人员、办理盟长事务。著即交蕴端多尔济等、拣选二员。报部具题补放。如所放之人。此后不能办理。及有舞弊情事。朕惟蕴端多尔济等是问。慎之。　　

○又谕、蕴端多尔济等奏、哲布尊丹巴呼图克图之呼毕勒罕。恳请明年瞻觐一摺哲布尊丹巴呼图克图、至诚恳请。殊属可嘉。朕甚欣悦。惟念哲布尊丹巴呼图克图之呼毕勒罕。尚在年幼。正当学习经艺之时。明年暂且不必前往热河。俟伊应来之时。再行降旨、令其前来瞻觐。赏去黄哈达一方。蕴端多尔济等接奉时。转赏哲布尊丹巴呼图克图之呼毕勒罕。即将朕旨。明白晓谕遵行。　　

○谕军机大臣等、嵩孚等奏、访获私雕假印各犯。已明降谕旨。交该抚严讯矣。此案营书王桄桦等。串同道书谢帼铭。雇倩朱三等、私雕各营关防印信。至十三颗之多。冒领粮道库银一万七千余两。硝磺二万一千余斤藐法已极。此而不加严办。何以伸国法而儆奸邪。该犯等作奸犯科。已历十余年之久。其永州、靖州、长安、绥宁、各营关防。既已伪造。断无未经行用之理。所有冒领银两硝磺。及伪造关防。均恐不止此数。其书吏张慎度等。于王桄桦等节年假印冒领。何竟毫无见闻。显有通同分肥情弊。硝磺系营中制备火药之需该犯等冒领后。何以各该营均未按年赴司具领。其长安等营空白文领。何又入该犯等之手。且冒领硝磺二万余斤。省中爆竹店户。何至收买如许之多。必有偷漏别情。均应彻底根究。该抚接奉此旨。即亲提全案犯证。将指出各情节。严密推鞫。务期水落石出。以成信谳不可稍有疏纵。至粮道库大使黄云翔于该犯王桄桦等、伪造印文。冒领银两。皆该员行内之事。是否漫无觉察。抑竟有知情讳匿情事。亦应彻底究办。所有从前失察之历任藩司粮道。俱著俟定案时附参。将此谕令知之。寻奏、审明王桄暹身充河溪辰州等营差书。辄夥同镇筸营差书王桄桦、粮道书吏谢帼铭、雇令朱三雕刻各营关防。先后向司道库、冒支米折罚俸等银二万二百余两硝磺五万九千余斤。藐法已极。王桄暹依律拟斩立决。王桄桦绞立决。谢帼铭业已身死免议。道书张乐林、蒋冰鉴、讯无知情分肥情事。惟查出假印。畏罪不首。拟杖一百。流三千里。张慎度、听从其父张乐林、扶同隐匿。拟杖一百革役。各铺户分买硝磺。均系循例呈明。每次不过十斤。并无不合。应毋庸议。库使黄云翔、于历年假印冒领。漫无觉察。应照溺职例革职。失察之历任藩司粮道。请交部议处。冒领库项。责令分赔。至各营差弁请领款项。俱未亲身赴领。辗转倩托。以致滋生弊端。实属咎有应得。应与失察假印未能查拏之地方官。一并查取职名。咨部分别核议。下部议、从之。　　

○旌表守正捐躯河南荥阳县民朱同新妻赵氏。　　

○癸未。谕内阁、十一月初三日。冬至大祀。朕已降旨亲诣行礼。近因感寒初愈郊坛典礼重大。若勉强从事。诚恐登降仪节稍愆。转不足以申诚敬。著瑞亲王绵忻、敬谨斋戒。恭代行礼。　　

○又谕、前已降旨于十一月初五日升殿。现在应行谢恩人员无多。著暂停止。明岁届期。鸿胪寺再行照例奏请。　　

○甲申。谕内阁、嵩溥奏、查办各属仓谷一摺。江西省各属额贮常平仓谷。除报部之清查等案未买缺谷外。共应实存谷一百二十万一百九十八石零。该护抚饬属查明。南昌等十二府州所属各厅州县。缺谷自数百石、至一万余石不等。共计二十四万石有零。其致缺之由。或出借耔种。民欠未完。或历任交代。盘折霉变。作价流交。历久相沿。官非一任。现在缺数。几及额贮十分之二。若不彻底清查。及早归补。必致折耗久而愈多。且启掩饰亏那之弊。该护抚奏称、乘本年收成丰稔。严勒期限。赶紧采买。所办是。著交新任巡抚成格、即饬各府、督率该州县、将历任缺谷。乘时采买报盘。其由原交价银。系民欠钱漕作抵者。即同民欠耔种。一律严限催徵买补。自本年十月为始。缺谷一万石以上者。勒限三年。五千石以上者。勒限二年。一千石以上、至数百石者。勒限一年。埽数买补完足。该州县果能依限买完。其从前徇隐折价之咎。尚可宽免。如再逾限。不能买补足数。即著一并参办。自此次查办之后。傥再有续缺仓谷。即以侵亏例从重治罪。接任之员。徇隐收受者。一体究参。以挽积习而重仓储。其现在饬查、尚未详覆之广信饶州二府。并著严催核实查办。该部知道。　　

○谕军机大臣等、据蒋攸铦奏、前因归完积欠。议加盐价。并非因新卫河工需。有此加价之请。前项工程。系芦商自愿捐输。必豫期解到工银。方可及时兴办。若芦商藉端推诿。必致办理周章等语。直豫交界新卫河工程。前经芦商呈请捐输。转瞬春融。即应兴办。著福珠隆阿转饬该商、将愿捐工需地价银两。赶紧如数筹解。俟春融冰冸。迅速集夫开工。勒限大汛以前。一律完竣。将此传谕知之。　　

○又谕、孙玉庭等奏、赶办启放王营减坝情形一摺。据称洪湖水势。现蓄至一丈七尺以外。无可再蓄。启放祥符五瑞二闸。黄水未能速减。初七日以后。或消或长。十六十七两日。清水较高。十八日黄水复长七寸。万分焦灼。惟赶办王营减坝等语。前因军船久阻河北。所关甚钜。屡经降旨、令该督等会同设法筹办。现已盼望旬余。本日该督等奏到。朕以为自系军船可以趱渡。及阅所奏情形。仍无一帮渡黄。该督等所司何事。竟毫无把握。迟误至此。本年漕船归次。必须冬兑冬开。方可不误来年新运。朕心实为廑念。此时应如何设法赶办。朕亦不为遥制。既据该督等请开王营减坝。著即迅速相机妥协办理。务令克期启放御黄坝。督趱漕船衔尾前进。不许稍有脱帮。果能悉数渡黄。昼夜兼行。以速补迟。不致贻误。尚可少赎前愆。万一坐失机宜。现届冬至期近。转瞬河冰冻结。孙玉庭系兼辖之员。张文浩专管河务。责无旁贷。自问能当此重咎否耶。该督等一俟清水畅注。粮船顺行。即著由驿速奏。以慰谨注。将此由四百里谕令知之。　　

○协办大学士直隶总督蒋攸铦奏、青县知县李锡玠。会同营弁。传令屠户行刑。误将绞犯斩决。请解任审办。得旨、著革职严讯。又批、已作屠者。有不愚鲁者耶。看来此事若专在该屠身上吹求。必见其一误又误矣。行刑之际。县令营员。不知在何所安适也。玩视公事。以至于此。深辜职守矣。　　

○予告大学士章煦在籍卒。予祭葬。谥文简。　　

○修山东滕、峄、二汛微山湖石堤。浚上河、捕河、运河、泇河、四厅塘长各河淤浅工段。从河道总督严烺请也。　　

○乙酉。谕内阁、孙玉庭等奏、启放御黄坝口门。漕船现已趱渡一摺。据称黄水自十月十九二十等日。消落七寸。清水已高于黄水九寸。经该督等督率工员。将御黄坝启拆口门。清水畅出。回空漕船。挽出中河杨庄口门。于二十一日渡过大河前泗州后两帮。后船衔尾趱渡等语。此次南河黄水盛涨。帮船停待至两三月之久。朕心深为廑念。屡经降旨。谕令该督等妥为筹办。设法催挽各船。兹据该督等督率工员。于本月二十日。将御黄坝启拆口门。清水畅出。已挽出军船两帮。以后均衔尾趱渡。事机极为顺利。看此情形。不过十数日。即可全行渡黄。不致有误新漕。此皆仰赖河神佑护。得以迅速挽运。著发去大藏香十炷。交孙玉庭、张文浩、代朕敬谨祀谢。仰答昭贶。其本日魏元煜具奏、筹酌新漕事宜各条。所有借给旗丁银四万六千余两。已有旨准其借给。此时帮船虽已挽渡。但旗丁守候日久。著孙玉庭察看情形。如果形支绌。仍行借给。以示体恤。该督等俟帮船全数渡黄。即由驿奏闻。用慰廑注。寻奏、旗丁银两。请减半借给。从之。　　

○谕军机大臣等魏元煜等奏、豫筹新漕兑运事宜一摺。本年南河黄水骤长。清水势不敌黄。以致漕船在河北停阻多帮。昨虽据孙玉庭等奏、现已赶办王营减坝。惟办理需时。瞬届冬至。若各帮守冻眈延。必致贻误新漕。亟应豫为筹议。以期妥善。兹据该漕督酌量情形具奏。所有苏松、浙江、两粮道。著即饬令回省。办理新漕。其停待帮船。责成总押丞、倅、运弁、及地方文武、加意防范。毋致疏虞。至江浙空船。向系归次后修艌。现因开坝需期。守候已迟。未便再为拘泥。著即将三修银两。分给各帮。责令购料雇匠。先时修理。以免延误。又应列首进之镇、常、等帮。如减歇在次船只。业已受兑。著于镇江开坝、空船进口后。饬提来淮盘验、苏、松、太、三属。上冬全减帮船。亦令先期开兑。跟接来淮。俱俟渡黄后、停候回空续兑之船。归并北上。其江广空船行走。历系殿后。此次如竟迟至明年正月初旬、及开印间、方趱出瓜洲口。则归次已在常年重运出境之后。必须雇剥迎帮受兑。著俟十二月初间。该漕督再行体察情形具奏。徒、阳、运河岁挑工段。向在十一月初十前后兴工。现在帮船进口无期。著缓至十一月二十后察看。照例兴挑。再守候日久之帮丁。食用未免支绌。著照成案。酌借银两接济。所需银四万六千一百六十两。准其在河库道动借。按船散放。仍饬各该粮道暂动闲款。解还河库。自明年冬起。在各丁应领新运钱粮内。分两年扣还。以纾丁力。该漕督务当实心经理。俾臻妥协。并严饬在运员弁。一体奉行。毋许玩视。庶几未雨绸缪。不致过期贻误。至雇船迎兑一节。扰累商民。易滋弊窦。种种窒碍之处。非万不得已。不得妄议及此也。将此谕令知之。　　

○署户部右侍郎吏部左侍郎裕恩、因病赏假。以户部左侍郎明志、暂署右侍郎。兼管钱法堂事务。　　

○户部议准、云南巡抚韩克均疏报、禄劝县开垦屯田六十八亩。照例升科。从之。　　

○丙戌。谕内阁、赵慎畛奏、台湾水陆官兵。请令该道会同总兵管辖等语。台湾道例加按察使衔。本有奏事之责。每年大操。著照旧例。会同该镇秉公阅看。其台湾营伍。亦著责成该道实力查察。毋任武弁通同徇隐。并令台营官兵。勤加训练。如有官兵懈玩。著会同该镇、严行惩究。逐月营伍情形。著该道据实呈报。傥兵丁赌博斗殴。及作奸犯科等理。厅县移提。营弁不即交讯。该道于厅县具禀后。即会同该镇、提弁讯究。如系有心徇庇。立即斥革究办。或仅止任意玩延。即将该弁棍责。饬令交出滋事兵丁。押送厅县审讯。若怙不悛改。并不严加管束。仍纵兵丁滋事。又延不移交厅县收审者。即非有心庇护。亦著将该弁斥革。押回内地。至犯事兵丁。即届班满。不准遽回内营。俟在台审结后。再行释回。该道务实力整顿。毋得积习相沿。致弁兵日益藐玩。　　

○又谕、赵慎畛奏参、防范夷船不严之游击。请降补守备一摺。闽洋来有夷船寄碇。必系希图贩售违禁货物。经该督饬属巡防。内地各洋。业将夷船驱回。惟台湾寄泊一只。值该抚孙尔准在台。饬委署艋舺营游击现升台湾水师中营游击张朝发、前往驱逐。该夷船藉称遭风捐坏。驶去复回。逗留月余之久。始行开去。该游击张朝发。犹以被雨所阻、具禀支吾。实属玩视。即予以斥革。亦属咎所应得。姑念其熟谙水务。平日缉捕。尚属勤奋。著加恩降为守备。留于闽省。俟有相当缺出。酌量补用。以观后效。仍著该督饬查在洋舟师、及守口员弁。如有得规徇纵。并沿海奸民有交通私售禁物情弊。即据实严参究办。　　

○展八旗兵丁应扣借支库银限期两月。　　

○丁亥。谕内阁、程含章等奏、请择要估挑河道修筑桥坝一摺。直隶办理水利。节经动拨银两。专派工部侍郎程含章、会同蒋攸铦。妥商筹办。业已次第兴工。兹据该侍郎等奏、千里长堤。已筑成十分之七。因水深冰冻。停俟春融接筑。其余应行疏浚各河道。自宜豫为勘定。俾工员先事讲求。庶明春兴办。易于集事。据称塌河淀、上承六减河。下达七里海。请挑宽罾口河。以洩北运、大清、永定、子牙、四河之水入淀。再挑西堤引河。添建草坝。洩淀水入七里海。挑邢家坨。洩七里海水入蓟运河。达北塘入海。并在罾口北岸。另开一河。及拆造王家务石坝。挑穵八道沽以下减河。均著照所议办理。南运河减河四道。与山东毗连交错。著届时先委大员前往覆估。俟明秋知会东省抚臣。同时并办。其捷地、兴济、二河。应行挑展宽深。堤身卑薄处所。亦著确估增培。此外东淀、西淀。为全省潴水要区。十二连桥。为南北通途。俱著择要浚治修筑。惟白沟盛涨。不减清河。仍无出路。著于明岁秋间。自新城十九垡村。修复卢僧河。以分白沟上游之势。再开复窑河十望中亭河。宣洩清浊二水。俾支流贯输。不致动遭水患。所有各工。该侍郎等派出委员。著于明年春分后。一律动工。勒限大汛前完竣验收。并饬令清河、天津、通永、各道、天津府、分投督率稽查。如有偷减迟误。即著指名严参。至估计土方。著照通永道成案、分别办理。毋许工员藉口赔累。　　

○又谕、程含章等奏、减水引河。工费浩繁。请照旧章。听民自行修守一摺。直隶朱家马头决口工程。前经蒋攸铦委员承修。并酌挑下游河身。工甫报竣。因减河水涨。复被冲决。当将该委员等参奏。责令赔修完竣。兹据程含章详加履勘。实已坚固高厚。惟是险要堤工。不难于修而难于守。全在水大时防护有人。自可化险为平。该河堤向系民修民守。因连年冲决。民力拮据。经御史王世绂奏请动项官修。不可引为常例。且下游小侯庄一带。堤皆低平。水一出槽。到处皆可漫决。若官为筑堤。则工费愈繁。国家经费有常。焉能处处增加工段。所有筐儿港、朱家马头、一带河堤。著仍照旧章。责令堤内人民。自行修守。各保田庐。就近易于集事。嗣后如有应行堵筑之事。亦照民修民埝办理。不得再动官项。　　

○抚恤琉球国遭风难夷如例。　　

○戊子。吏部左侍郎京营左翼总兵裕恩、因病请展假。允之。以礼部左侍郎舒英、暂署京营左翼总兵。　　

○除甘肃平罗县修渠占用民田四顷四十一亩有奇额赋。　　


大清宣宗效天符运立中体正至文圣武智勇仁慈俭勤孝敏成皇帝实录卷之七十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修
  </div>
  <div class="pagination">
   <a href="清实录道光朝实录_page143.html">
    上一页
   </a>
   <span>
    ...
   </span>
   <a href="清实录道光朝实录_page139.html">
    139
   </a>
   <a href="清实录道光朝实录_page140.html">
    140
   </a>
   <a href="清实录道光朝实录_page141.html">
    141
   </a>
   <a href="清实录道光朝实录_page142.html">
    142
   </a>
   <a href="清实录道光朝实录_page143.html">
    143
   </a>
   <span class="current-page">
    144
   </span>
   <a href="清实录道光朝实录_page145.html">
    145
   </a>
   <a href="清实录道光朝实录_page146.html">
    146
   </a>
   <a href="清实录道光朝实录_page147.html">
    147
   </a>
   <a href="清实录道光朝实录_page148.html">
    148
   </a>
   <a href="清实录道光朝实录_page149.html">
    149
   </a>
   <span>
    ...
   </span>
   <a href="清实录道光朝实录_page145.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
