<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 190 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 190 页/共 523 页
  </h1>
  <div class="content">
   监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十年。乙丑。夏。四月。甲寅朔。享太庙。命皇次子旻宁恭代行礼。　　

○谕内阁、前因裘行＜闲＞条奏、调剂闽浙盐务一摺。经大学士等议请敕交闽浙总督详悉妥议具奏。到日再行核覆。兹据玉德奏称、该省盐埕、系灶丁用本开成、世守恒产、按埕徵输丘折、并无另有私埕、各路商人、祇有完课领引赴场向灶买盐运销、并不在场晒盐、亦无民地尽为商有之事、又称若将漳泉四府盐斤、听民自晒自销、则盐埕尽归民有、不免更起争夺、且恐私贩充斥、有妨邻省纲地等语。所奏自系实在情形。闽省盐务。前经叠次办定章程奉行。已日久相安。此时固不必轻议更张。况议立一法。必须通盘筹画。行之方无窒碍。闽省毗连省分甚多。即如江西之建昌抚州等府应食淮盐地方。现在犹虑闽盐偷越。不得不减价敌私。设法行销。若将漳泉等府盐斤。听民自晒自销。则小民趋利若骛。贩负载涂。随处充斥。查禁益难。必致淮纲大有妨碍。从前晋省盐务。自改归地丁之后。私盐往往侵越淮盐引地。查缉难周。若闽盐再有偷漏。则淮纲南北口岸。岂不尽被私贩侵占。于鹾课殊有关系。其余接壤之浙江广东等省。情形均可类推。至海洋盗匪、多系地方无赖。啸聚为奸。何至贫民无业。遽致流为窃劫。是即盐归民运。在安分者或资生业。而桀黠愚顽。未必即能尽化为良。且漳泉一带。民俗犷悍。利之所在。易起争端。更不免益滋斗很。讼狱繁兴。尤不可不大为之防。所有闽省盐务。仍著循照旧章办理。该督惟当随时体察。以期裕课恤商。勿致积欠累累。徒使官民受困。方为妥善。　　

○又谕、据李亨特奏称、黄沁厅秦家厂一工、从前滩宽溜顺、并无临黄要工、自嘉庆四年王秉韬任内、于广武山对岸老滩之上、饬挑东西引渠、复筑土坝一道、横亘滩面、直抵河唇、以致河势迁改、壅塞漫溢、糜帑转多、可否于准销项下、著落王秉韬家属赔缴十分之四等语。秦家厂本非要工。皆缘王秉韬在广武山对岸老滩之上。桃渠筑坝。引溜生工。致有漫溢之事。实属昧于机宜。伊从前历任地方官。人尚勤慎。自擢任总河后。于河工事务。并不留心讲求。一味以钱粮为重。将应办工程。刻意减省。及至此等不应兴办之事。又复逞其臆见。率行办理。致有贻误。设其身若在。必应重治其罪。此工糜帑甚多。自应即将此项准销银十四万八千三百两。著落王秉韬家属赔缴十分之四。以为河臣贻误宣防、办理不善者戒。　　

○户部议准、署陕甘总督那彦成疏报、乌噜木齐芦草沟、开垦地六顷六十亩。照例升科。从之。　　

○乙卯。上还宫。　　

○谕内阁、本日吏部带领月选官引见。有签掣竹溪县知县王家榕、跪奏履历后。自称恐不胜民社之任。恳恩改用京职。当交吏部询问。该员自认冒昧糊涂。经吏部参奏、请将该员以知县用之处注销、缺归月选等语。王家榕由保举孝廉方正引见。加恩以知县用。如果自揣不胜民社之任。则当于在部候选、及掣签验看时。自行呈明。乃引见时冒昧陈奏。明系因签选竹溪。知该处地方连年教匪滋扰。现在甫经平定。治理不易。始为此非分之请。实属取巧规避。王家榕、著革去知县。并将孝廉方正注销。以教职降用。因思湖北竹溪地方。山谷险隘。兵燹甫靖。一切抚绥安辑。必须贤干之员。方足以资整顿。其毗连之竹山县。情形亦属相同。著将竹溪、竹山、二县知县。俱改为题缺。所有竹溪县一缺。著该督抚即行遴员题补。其竹山县一缺。并著查明现在知县、是否实能胜任。据实具奏。此系因时制宜。期于吏治民生。均有裨益。该部即遵谕行。　　

○旌表守正捐躯直隶宁晋县民王骡妻贾氏。　　

○以常雩祀天于圜丘。自是日始。斋戒三日。　　

○丙辰。谕内阁、阿林保奏、苗人震慑兵威、缴出强占田亩、分别筹办、以固边隅而垂永久一摺。据称此次剿办永绥八里逆苗、石宗四名下、查有侵占各寨田地一千余亩、其余各犯、亦多有侵占之田、正在查办闲、旋据各里苗守备陇八月等呈称、各处苗民、情愿将从前侵占田地、全行缴出、请收作官田、分佃良苗、查照苗例、每年田亩纳租谷三成、山地纳杂粮一成五分、以充公用、将来边防彻后、仍挑留苗兵分交管带、将此项租粮、赏给支食、以期办公无误、现在永绥七八九十等里、已缴出一万余亩、其余乾州、凤凰、保靖等处、亦纷纷呈缴等语。从前平苗案内。查出逆苗叛产、并客民插花地亩。原应分给无业穷苗。乃当日俱为强苗侵占。并未均匀分给。现在边防将竣。土塘苗兵即须停支口食。既虑无以谋生。且该处究少兵力弹压。既据该苗民等、将从前侵占田地。自行缴出。出于至诚。著照该抚所议。查明缴出田亩、及此次叛产确数。划明畛畔。分佃收租。将来边防裁彻之后。仍挑留苗兵在彼捍卫。即将此项租粮、支给口食。以为安边经久之策。至此项地亩。该苗民本由强占而得。此时慑威呈缴。自应留备边糈。但该抚仍当妥协经理。约束苗备等、不得借此扰累。强令各寨苗民一概派出。又致失其恒产。方足以靖边疆而绥苗寨。其应如何核办之处。并著照该抚所请、归于屯均经久案内汇核办理。　　

○湖南巡抚阿林保等奏报、剿补永绥厅逆苗情形。得旨嘉奖。同知傅鼐、下部议叙。赏苗守备陇八月、都司衔。并花翎。都司鞠争鳌等、升擢有差。　　

○丁巳。上诣南郊斋宫斋宿。　　

○戊午。常雩。祀天于圜丘。上亲诣行礼。　　

○幸圆明园。　　

○己未。谕内阁、孙玉庭奏、要犯李崇玉闻拏潜逃、先获犯属匪徒多名、地方安静情形一摺、据称先饬道员吴俊、带同委员兵役、亲赴陆丰县甲子地方、查拏逃遣李崇玉、正欲前赴围捕、适碣石镇总兵李汉升闻信、带兵二百名、与该县会商前往、于二月十三日黎明齐抵该处、李汉升临时迟疑逗遛、至辰刻始抵甲子地方、距该犯住屋里许、碣石镇所带兵丁、忽放炮三声、又放排枪一阵、该犯正在早饭、闻声惊起、出屋逃遁、将该犯父母兄弟子侄及匪党等、共获二十五名口、起出铁炮火药刀械等件、并经该道于附近之圭湖、华涌、两村、查获匪徒四百余名、押至甲子所城分起羁禁、设法根究李崇玉下落等语。李崇玉一犯、纠众稔恶。胆敢私藏炮械火药。必应严拏务获。照大逆惩办。兹既经孙玉庭、率同吴俊、密为布置围擒。而碣石镇总兵李汉升、本未奉有檄调。辄因闻信带兵前往。其意自在分功。迨临期又复逗遛。致该犯知觉脱逃。是皆李汉升一人之咎。著那彦成传旨、将李汉升革职。并所带兵丁、一并拏至省城。严切讯问。据实具奏。所有碣石镇总兵一缺。并著那彦成遴员保奏。候旨补用。　　

○庚申。谕内阁、本年秋闲。朕亲诣盛京。恭谒祖陵。皇后及内廷妃嫔阿哥等。俱不必随往。　　

○又谕、据那彦成奏、武职举劾届期、恳请展限考核一摺。据称广东、广西、两省、自嘉庆七年十月军政后、计至十年四月、届当举劾之期、那彦成到任未久、人材未能备悉、且海中捕盗、各口岸防守将弁、一时不便更换、碍难调考、恳请展至明年再为举行等语。军政为激扬大典。自当详细考察。今那彦成甫经莅任。于将弁贤否。尚未周知。固不便轻率举行。著照所请、准其展至明年举行军政。但粤东营伍。废弛已极。弁兵等怯懦无能。如上年防守石狮炮台之外委杨耀、队目张得华等、于盗匪拢岸时。首先躲避。以致兵房炮位。均被焚劫。此次碣石镇总兵李汉升、带兵往捕逃遣李崇玉、又复恇怯逗遛。任令弁兵等施放枪炮。致要犯闻声窜逸。可见积疲成习。必须大加整顿。申明纪律。用饬戎行。那彦成惟当将所属将备。随时认真察核。奖擢贤能。其有懈弛不职劣员。即据实参劾。并将官兵勤加训练。以作士气而靖海疆。　　

○又谕、和宁奏、叶尔羌已故阿奇木伯克迈玛特阿布都拉之妻子、情愿居住叶尔羌地方、看守坟墓、该回子向无产业、请俟叶尔羌六品伯克缺出、以迈玛特阿布都拉之长子二等台吉迈玛特阿散补授、俾得养赡家口等语。著照所请、叶尔羌六品伯克缺出。加恩即著迈玛特阿散补授。俾资养赡。　　

○刑部议覆、山东民人田二、强奸张氏、按律定拟一案。得旨、此案田二与父田坤、弟田三、均系掖刀匪徒。田二先将犯奸之王谢氏奸宿。逼令其夫王振海卖休。留占为妻。经伊父田坤放还。田二复声言欲将王振海杀死。以致王振海畏惧。弃家充当道士。田二又因邻村朱汉清之妻张氏少艾。图抢为妻。见张氏独处。即拔刀吓禁。强抢奸污。转向朱汉清、吓诈牛只钱文。刑部等衙门照依豪势之人强夺良家妻女奸占为妻妾者绞监候律、将田二拟绞监候。尚觉情浮于法。田二一家父子兄弟。均系掖刀匪徒。平日行凶生事。扰害良民。本有应得之罪。田二复叠逞淫凶。种种不法。情罪尤重。将来办理秋审时。亦必予勾。田二著改为绞立决。嗣后除寻常强夺良家妻女奸占为妻妾者、依照本律定拟外。如有似此掖刀匪徒行凶强横、奸占良家妇女者。均著照此案办理。余依议。　　

○以故土尔扈特副盟长贝子奇布腾子玛尔噶锡哩、袭爵。　　

○旌表守正捐躯湖南桂阳县民罗中升妻李氏。　　

○辛酉。上幸万寿山。　　

○缓徵湖南武陵县、被水灾民原借麦种、及堤工银。　　

○壬戌。谕军机大臣等、御史郑士超奏、广东省开设赌局、名曰番摊馆、为洋土各匪勾通兵役探听消息之处、其主持开局、多系各衙门长随吏役人等、省城关厢内外、即不下二百余处、匪徒溷迹其中、其于缉捕消息、知之最确最速、地方不肖官员。及查街道之委员兵役人等、每日收受陋规、因而纵容包庇、请敕下该督抚等严行查禁等语。粤东查拏匪犯。正在吃紧之时。今各衙门长随兵役人等、公然开设赌局。日与匪徒勾引。以致缉捕消息。动即透漏。甚至不肖官吏、得受陋规。纵容包庇。尚安望其缉盗安民乎。那彦成、百龄、当实力严查省城及各府州县、有似此开局聚赌、踪迹诡秘者。即严行究办。傥地方官等得受陋规。尤当严参示儆。方与缉捕有益。至洋匪土匪、办理之法。总当使洋匪不能登岸。以杜其勾结之缘。土匪不能下洋。以绝其逋逃之路。二者不能合一。则盗匪势单。踪迹不能联络。再加以分投缉捕。自可全数扫除。将此传谕知之。　　

○以故质郡王绵庆子奕绮、袭封贝勒。　　

○赏会试年老举人张泳祚等二百六十八名、司业、编修、检讨、助教、学正衔、有差。　　

○癸亥。谕内阁、向来繙译会试头二场题目。均系钦命。因思顺天乡试及会试文场。每届命题。惟头场四书诗题。系由钦命。其二三场题目。由正副考官公同拟出。繙译会试。事同一例。其二场题目。何以概请钦命。况主司既能阅文。焉有不能出题之理。嗣后繙译会试、除头场文论钦命题目外。其二场题目。应否即交考官拟出之处。仍著礼部妥议奏定。载入科场条例。寻议、请嗣后繙译会试、二场满洲蒙古繙译题目。由考官拟出。刊发各士子。仍照文场例。于二场士子出闱日将题纸进呈。至繙译乡试、与宗室会试。定例止考一场。其繙译题亦应令考官拟出。以归画一。从之。　　

○以都察院左都御史英善、为满洲繙译会试正考官。理藩院侍郎玉宁、为副考官。理藩院尚书博兴、为蒙古考官。　　

○甲子。以庄亲王绵课、署正白旗领侍卫内大臣。　　

○丙寅。命借给随扈盛京文职四品以下武职三品以下官员、一年正俸。兵丁一月钱粮。　　

○予江苏故工部尚书归宣光、入祀乡贤祠。从巡抚汪志伊请也。　　

○予福建出洋捕盗伤亡守备黄云台、祭葬加等。世职如例。　　

○丁卯。谕内阁、兵部议覆、额勒登保等所奏、嗣后恭逢巡幸、两翼前锋营、八旗护军营、派出官兵、请照健锐、火器、两营成案、准其将各本营所拴之马、自行拟给各官兵乘骑、俾免交收之烦一摺。所议非是。健锐、火器、两营。日须操演。该官兵等均实有拴养马匹。是以准令各骑本营之马。自不虞其缺乏。至两翼前锋八旗护军营官兵。平日多有不拴马匹、虚领马银者。迨至车驾巡幸。经部调取马匹时。始行凑数交纳。此等敝□大窦。朕在藩邸时素所稔悉。但既设有调马交纳章程。该官兵等临时自当按照交官。即闲以驽骀充数。亦不敢过于废弛。旧例应循。岂可轻易。今若准令将本营所拴马匹给与乘骑。则漫无稽核。该官兵等视为具文。平素全不拴养马匹。至派出随扈时。必致有徒步从行者。尚复成何事体。所有议准额勒登保等奏请将前锋营、护军营、官兵领骑本营马匹之处。著不准行。　　

○江宁副都统田国荣、年老。命来京在散秩大臣上行走。以散秩大臣松龄、为江宁副都统。　　

○戊辰。以候补三四品京堂策丹、为太常寺卿。　　

○西宁办事大臣都尔嘉、以营私骫法革职逮问。以理藩院右侍郎玉宁、为西宁办事大臣。头等侍卫吉勒章阿、为镶白旗蒙古副都统。　　

○命乌什办事大臣绷武布、来京。赏宗人府主事晋昌、头等侍卫。为乌什办事大臣。　　

○旌表逼嫁捐躯陕西褒城县民李光连妻罗氏。　　

○己巳。上幸静明园。诣龙神庙拈香。　　

○谕内阁、勒保奏、查明嘉庆三年以前军需报销案内、部驳驮折人夫、及扣出不准入销之赏号等款、开单请旨一摺。朕阅单内所开汉土兵丁、及随征乡勇支用长夫、官员驮折、并满兵驼马驮折银两四款。前经部议、以魁伦未奏以前概不准销。但此项银两。从前早经支发。今自魁伦具奏之后。既准其照数报销。同一款项。自当画一办理。除官员驮折一项、据奏减去银十五万三千五百六十七两零外。其余银一百三十八万二千六百十六两零。均著加恩准其报部核销。至军营赏需一项。前经叠次降旨。申明训谕。赏罚为军纪之要。随征官兵等、如果有奋勉出力者。一经奏闻。无不立沛恩施。或擢授官职。或赏给翎枝勇号。或赏给钱粮银牌。皆当恩出自上。即必须格外加赏。亦应据实奏明。候旨颁赏。带兵大员等、何得擅立赏号。用市私恩。是以从前历次用兵。本无此项名目。我皇考高宗纯皇帝曾经屡颁圣训。著之令典。自福康安出师台湾等处。始有自行赏给官兵银两缎之事。尔时藉其声势。向各省任意需索。供其支用。假公济私。养家肥己。其后各军营习以为常。带兵大员等、不得不踵行犒赉。而力有不能。辄于军需项下动用支销。以公帑作为私用。今此项银两。既经查明。自应责令支用各员、按数分赔。但此时大功早经告蒇。阅单内所开各员。均无力追赔。惟勒保尚任总督。廉俸较优。若将其余宽免。而独令该督赔缴。亦未免偏枯。所有此次川省军营赏需。嘉庆三年以前、支用银五万一千一百五十四两零。四年以后、支用银二万七百十两零。均著加恩免其追缴。作正开销。嗣后设遇办理军需时。不得再立赏需名目。惟当恪遵功令。慎重军储。傥实有必须赏赉之处。务须奏闻请旨。候朕赏给。如仍擅自动项支给。核销时必当全数罚赔。治以违制之罪。不能曲邀恩贷矣。至官员驮折案内核减一半银两、兵勇长领骡价、及额外制备兵勇号帽等项七款银两、勒保奏请分别追赔摊扣之处。著照所请办理。　　

○又谕、国家设兵卫民。可百年不用。不可一日不备。是以训练卒伍。必申儆于无事之时。所以谨戎政、饬武备也。乃比年每遇徵调。于额兵之外。多有藉资乡勇之力、冲锋陷阵者。即如湖南近日攻除苗寨。同知傅鼐、督率练勇千余人。陟险登先。所向克捷。而总兵魁保、转带领兵丁在后。为之策应。岂非以官兵怯懦。不若练勇之趫健乎。苗疆如此。内地营伍。更不待言矣、夫选充练勇之人。即可选充卒伍之人。未有文员尚能练习乡民使之尽力、武员转不能练习兵丁使之用命者。推求其故。实由绿营习气。废弛已甚。各省营员。大者养尊处优。小者偷安徇利。当募补兵额之时。即不认真挑选。率以市井游惰之徒充数。及入伍以后。又不勤加训练。其所谓按期操演者。不过列营布阵。炫耀观瞻。循行故事而已。且有克扣额饷。以衙署杂色技艺服役之人、支领虚粮。冒充兵目。而兵丁等亦因此心存怠玩。无所儆畏。不特技勇毫无足恃。甚至如粤东营卒。竟有潜通匪党、毒害平民者。戎政旷废如此。若不急加整顿。则国家岁用数百万帑金。豢养师徒。岂不竟同虚设耶。著各省督抚提镇等、各发天良。通饬所属。嗣后挑捕兵额。务取精壮骁勇之人。随时与之讲明纪律。教习技艺。其演放枪箭。比试刀牌。勿但取架式整齐。进退合度。惟以挽强命中、击刺趫捷为上选。以练习乡勇之法。练习兵丁。因其勤惰。分别劝惩。再多方鼓励。以作其有勇知方之气。行之日久。庶士皆劲旅。可收干城之效。督抚提镇等、尚其实力整饬。慎勿视为具文。有负朕谆谆训诫至意。将此通谕知之。　　

○庚午。孝端文皇后忌辰。遣官祭昭陵。　　

○谕内阁、昨据勒保奏、查明军营赏需银两一项。朕阅单内所开各员。均无力追缴。惟勒保尚任总督。廉俸较优。若将其余宽免。独令该督赔缴。未免偏枯。业经降旨将此次川省军营赏需。加恩免其追缴。作正开销。因思上年楚省奏清查军需款目案内。有带兵大员犒赏银六万余两。亦经降旨免其追缴。惟全保等原奏、称福宁、鄂辉、永保、惠龄、所收银两。虽系犒赏官兵。究皆曾任督抚。养廉优厚。兴肇所收。或系赏兵。或系盘费。应请照数追赔。当经照议均令其赔缴。今勒保既已加恩免赔。所有楚省已支赏需。自应一体施恩。除兴肇应赔银两。现令吴熊光等查奏。俟奏到时再降谕旨。其福宁、鄂辉、永保、惠龄、应赔赏兵之项。著加恩免其追缴。以示体恤。　　

○福建水师提督倪定得、因疾休致。调浙江提督李长庚、为福建水师提督。以江南苏松镇总兵官孙廷璧、为浙江提督。　　

○辛未。谕内阁、御史蔡维钰奏。严禁西洋人刻书传教一摺。京师设立西洋堂。原因推算天文。参用西法。凡西洋人等、情愿来京学艺者。均得在堂栖止。乃各堂西洋人、每与内地民人往来讲习。并有刊刻书籍、私自流传之事。在该国习俗相沿。信奉天主教。伊等自行讲论。立说成书。原所不禁。至在内地刊刻书籍。私与民人传习。向来本定有例禁。今奉行日久。未免懈弛。其中一二好事之徒。创其异说。妄思传播。而愚民无知。往往易为所惑。不可不申明旧例。以杜歧趋。嗣后著管理西洋堂务大臣、留心稽察。如有西洋人私刊书籍。即行查出销毁。并随时谕知在京之西洋人等、务当安分学艺。不得与内地民人往来交结。仍著提督衙门、五城、顺天府、将坊肆私刊书籍。一体查销。但不得任听胥役藉端滋扰。致干咎戾。　　

○又谕、本日刑部具奏、审拟逆犯刘士兴家属、及同演枪棒各犯定案一摺。经军机大臣等随摺附片参奏、请将直隶失察地方官分别议处等语。直隶民风素称良善。乃刘士兴一犯、平日在藁城地方。与周廷敬等结拜弟兄。并向魏迎春学习枪棒。其好勇斗很。本非一日。竟敢于禁门外持械逞凶。实为罪大恶极。业经照大逆律办理。其余该犯家属、及与该犯结盟演习枪棒各匪徒、亦均分别缘坐发遣矣。至地方官稽查奸宄。责任綦重。如寻常赌博细故。尚皆申明禁约。何于此等匪徒传习枪棒。毫无闻见。即云乡闲防护庄稼。亦何必枪棒方资守望。今刘士兴已酿成重案。地方官失察之咎。实无可辞。除藩司裘行＜闲＞、臬司景安、皆系新任、藁城县知县刘以垂、前已降旨斥革外。总督颜检、前任藩司瞻柱、前任臬司傅修、著交部议处。该管道员蔡齐明、前任正定府知府裘增寿、著交部严加议处。嗣后该督等、务当各知凛惕。督饬所属加意查察。于地方不法棍徒。随时严拏惩办。以诘奸慝而靖闾阎。　　

○又谕、据常安奏、核明赛因诺颜部落扎萨克公、齐旺达什所属该旗蒙古等拖欠民债、均已还清、将民人驱逐回籍、并请宽免该盟长等失察处分一摺。该旗蒙古等旧欠民债。自定限以来。已陆续偿还过半。德木楚克扎布等、任听民人牵混刁赖。呈请展限。殊属糊涂。本难辞咎。惟查办此事。德木楚克扎布等、皆能尽心实力催办。数日之闲。即将新旧欠债清偿。民人概行驱逐。所办尚属妥速。该盟长王德木楚克扎布等、失察处分。俱著加恩宽免。嗣后该盟长等、务将该旗蒙古严行管束。不准私容奸民、贸易放债滋事。傥再有此等情敝□大。不惟将民人蒙古重惩。定将该盟长等、一并治罪不贷。　　

○旌表守正被戕浙江慈溪县民励德显妻周氏。四川平武县民刘文举妻毛氏。　　

○壬申。谕内阁、前经降旨通谕侍卫部院满汉司员。于本管满汉堂官前。不得屈膝请安。致堕体制。本日据御史郑士超奏称、本月初九日、尚书戴衢亨、侍郎英和、典试出闱、各司员在奏事门外、纷纷遮道屈膝请安、直至军机门首而止、司员相习成风、该堂官亦不加以参处、应请旨严行申禁等语。朕见其所奏尚是。因于召见军机大臣时。向戴衢亨英和面询。据伊二人奏称、是日考竣覆命后。出至奏事门外。路旁实有请安之人。不敢隐饰。但亦不致纷纷遮道。如该御史所奏之多。伊等于属员请安时。亦皆随时向阻。但未参奏。殊属不合。自请处分。至当时请安之人。因匆匆行走。今已数日不能记忆。并据英和奏称、是日尚有本管之笔帖式、骁骑校、拜唐阿等、一并在内等语。因思笔帖式、骁骑校、拜唐阿等、分属微末。于见该管上司时屈膝请安。尚非例禁。至各部司员等、体制较优。若于见该堂官时、不知恪守礼仪。妄为屈膝。实属不遵定例。渐开谄謀恶习。不可不查办示惩。该御史既有此奏。自必能确指其人。当派庆桂、董诰、刘权之、向该御史详悉询问。据称伊是日站立较远、彼时请安之人、实在望不真切、不敢混指等语。该御史既不能确指姓名。势难概行查办。所有此次屈膝请安之人。姑无庸议。戴衢亨、英和、于司员等未经查参。究属非是。著交部察议。至此种风气。一衙门如此。各衙门谅皆不免。既于定制有乖。且相率效尤。兼恐渐趋卑鄙。不可不严行申禁。嗣后侍卫、部院、满汉司员、务当凛遵定例。各知自爱。傥再有向该堂官屈膝请安者。即著该堂官据实劾奏。傥徇隐不言。致被科道纠参。必将该堂官一并议处。但必须指名查参。无得含糊具奏。转使自蹈卑鄙之员。得以幸免处分。此事该御史系初九日目击之事。于次日即应参奏。何以迟至十日之久。始行列诸弹章。朕心知其故。若明白晓谕。恐阻言路。然此等伎俩。徒自苦耳。于朕前不应尝试也。　　

○以江南京口协副将杨华、为苏松镇总兵官。
  </div>
  <div class="pagination">
   <a href="清实录嘉庆朝实录_page189.html">
    上一页
   </a>
   <span>
    ...
   </span>
   <a href="清实录嘉庆朝实录_page185.html">
    185
   </a>
   <a href="清实录嘉庆朝实录_page186.html">
    186
   </a>
   <a href="清实录嘉庆朝实录_page187.html">
    187
   </a>
   <a href="清实录嘉庆朝实录_page188.html">
    188
   </a>
   <a href="清实录嘉庆朝实录_page189.html">
    189
   </a>
   <span class="current-page">
    190
   </span>
   <a href="清实录嘉庆朝实录_page191.html">
    191
   </a>
   <a href="清实录嘉庆朝实录_page192.html">
    192
   </a>
   <a href="清实录嘉庆朝实录_page193.html">
    193
   </a>
   <a href="清实录嘉庆朝实录_page194.html">
    194
   </a>
   <a href="清实录嘉庆朝实录_page195.html">
    195
   </a>
   <span>
    ...
   </span>
   <a href="清实录嘉庆朝实录_page191.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
