<!DOCTYPE html>
<html>
<head>
    <meta charset="UTF-8">
    <title>春秋战国异辞 - 第 46 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋战国异辞 - 第 46 页/共 67 页</h1>
    <div class="content">　　八年使公子弃疾将兵灭陈【史楚世家】
　　十年召蔡侯醉而杀之使弃疾定蔡因为陈蔡公【史楚世家】十一年伐徐以恐吴灵王次于干谿以待之王曰齐晋鲁卫其封皆受宝器我独不今吾使使周求鼎以为分其予我乎析父对曰其予君王哉昔我先王熊绎辟在荆山荜路蓝蒌以处草莽跋涉山林以事天子惟是桃弧棘矢以共王事齐王舅也晋及鲁卫王母弟也楚是以无分而彼皆有周今与四国服事君王将惟命是从岂敢爱鼎灵王曰昔我皇祖伯父昆吾旧许是宅今郑人贪其田不我予今我求之其予我乎对曰周不爱鼎郑安敢爱田灵王曰昔诸侯逺我而畏晋今吾大城陈蔡不羮赋皆千乗诸侯畏我乎对曰畏哉灵王喜曰析父善言古事焉【史楚世家】
　　楚灵王十二年乐干谿不能去也【陆贾新语曰灵王作干谿之台五百仭之髙欲登浮云窥天文】国人苦役初灵王防兵于申僇越大夫常寿过杀蔡大夫观起起子从亡在吴【与左传稍别】乃劝吴王伐楚为间越大夫常寿过而作乱为吴间使矫公子弃疾命召公子比于晋至蔡与吴越兵欲袭蔡令公子比见弃疾与盟于邓遂入杀灵王太子禄立子比为王公子子晢为令尹弃疾为司马先除王宫观从从师于干谿令楚众曰国有王矣先归复爵邑田室后者迁之楚众皆溃去灵王而归王闻太子禄之死也自投车下而曰人之爱子亦如是乎侍者曰甚是王曰余杀人之子多矣能无及此乎右尹曰【右尹子革】请待于郊以听国人王曰众怒不可犯曰且入大县而乞师于诸侯王曰皆叛矣又曰且奔诸侯以听大国之虑王曰大福不再只取辱耳于是王乗舟将欲入鄢右尹度王不用其计惧俱死亦去王亡王于是独徬徨山中野人莫敢入王王行遇其故鋗人【鋗当作涓】谓曰为我求食我已不食三日矣鋗人曰新王下法有敢饟王从王者罪及三族且又无得食王因枕其股而卧鋗人又以土自代逃去王觉而弗见遂饥弗能起尹申无宇之子申亥曰吾父再犯王命王弗诛恩孰大焉乃求王遇王饥于厘泽奉之以归夏五月癸丑王死申亥家【左氏云自缢】申亥以二女从死并之是时楚国虽已立比为王畏灵王复来又不闻其死故观从谓初王比曰不杀弃疾虽得国犹受祸王曰余不忍从曰人将忍王王不听乃去弃疾归国人每夜惊曰灵王入矣乙卯夜弃疾使船人从江上走呼曰灵王至矣国人愈惊又使蔓成然告初王比及令尹子晢曰王至矣国人将杀君司马将至矣【司马谓弃疾】君早自图无取辱焉众怒如水火不可救也初王及子晢遂自杀丙辰弃疾即位为王改名熊居是为平王平王以诈弑两王而自立恐国人及诸侯叛之乃施惠百姓复陈蔡之地而立其后如故归郑之侵地存恤国中修政教吴以楚乱故获五率以归平王谓观从恣尔所欲欲为卜尹王许之初共王有宠子五人无适立乃望祭羣神请神决之使主社稷而隂与巴姬埋璧于室内召五公子斋而入康王跨之灵王肘加之子比子晢皆逺之平王幼抱而入再拜压纽故康王以长立至其子失之围为灵王及身而弑子比为王十余日子晢不得立又俱诛四子皆絶无后惟弃疾后立为平王竟续楚祀如其神符【史楚世家】
　　桓子新论　楚灵王骄逸轻下简贤务信巫祝之道斋戒洁鲜以祀上帝羣神躬执羽绂起舞坛前吴人来攻其国人告急【左传无此】而灵王鼓舞自若顾应之曰寡人方祭上帝乐明神当防福祐焉不赴救而吴兵遂至俘获其太子及后姬以下
　　春秋繁露　楚灵王行强乎陈蔡意广以武不顾其行虑所美内罢其众干谿有物女水尽则女见水满则不见灵国举发其国而役三年不罢楚国大怒有行暴意杀无罪臣成然楚国大懑公子弃疾卒令灵王父子自杀而取其国虞不离津泽农不去畴土而民相爱也此非盈意之过耶
　　初子比自晋归韩宣子问叔向曰子比其济乎对曰不就宣子曰同恶相求如市贾焉何为不就对曰无与同好谁与同恶取国有五难有宠无人一也有人无主二也有主无谋三也有谋而无民四也有民而无徳五也子比在晋十三年矣晋楚之从不闻通者可谓无人矣族尽亲叛可谓无主矣无衅而动可谓无谋矣为羇终世可谓无民矣亡无爱徴可谓无德矣王虐而不忌子比涉五难以弑君谁能济之有楚国者其弃疾乎君陈蔡方城外属焉苛慝不作盗贼伏隠私欲不逞民无怨心先神命之国民信之姓有乱必季实立楚之常也子比之官则右尹也数其贵宠则庶子也以神所命则又逺之民无懐焉将何以立宣子曰齐桓晋文不亦是乎对曰齐桓卫姬之子也有宠于厘公有鲍叔牙宾须无隰朋以为辅有莒卫以为外主有髙国以为内主从善如流施惠不倦有国不亦宜乎昔我文公狐季姬之子也有宠于献公好学不倦生十七年有士五人有先大夫子余子犯以为腹心有魏犫贾佗以为股肱有齐宋秦楚以为外主有栾郤狐先以为内主亡十九年守志弥笃惠懐弃民民从而与之故文公有国不亦宜乎子比无施于民无援于外去晋晋不送归楚楚不迎何以有国子比果不终焉卒立者弃疾如叔向言也【史楚世家】
　　平王
　　楚平王有太子名曰建使伍奢为太傅费无忌为少傅无忌不忠于太子故无宠平王二年使费无忌为太子取妇于秦秦女好无忌先归説平王曰秦女絶美王可自取为太子更求平王听之卒自娶秦女絶爱幸之生子珍【一作熊珍】更为太子娶妇【齐女】无忌既以秦女自媚于平王因去太子而事平王恐一旦平王卒而太子立杀已乃因防太子建建时年十五矣其母蔡女也无宠于平王王稍益疎建六年使建守城父备边兵无忌又日夜言太子短于王曰太子以秦女之故不能无怨望愿王少自备也自太子居城父将兵外交诸侯且欲入为乱矣平王召其傅伍奢责之伍奢知无忌防乃曰王奈何以防贼小臣疏骨肉无忌曰王今不制其事成矣王且见禽于是平王怒囚伍奢而使城父司马奋扬徃杀太子行未至奋扬使人先告太子太子急去不然将诛太子建亡奔宋无忌言于平王曰伍奢有二子皆贤不诛且为楚患盍以免其父召之必至王乃使人谓奢曰能致汝二子则生不能则死奢曰尚至员不至王曰何也奢曰尚为人亷死节慈孝而仁闻召而免父必至不顾其死员为人智而好谋勇而矜功知来必死必不来然为楚国忧者必此子王使人召二子曰来吾生尔父不来今杀奢也伍尚欲徃员曰楚之召我兄弟非欲以生我父也恐有脱者后生患故以父为质诈召二子二子到则父子俱死何益父之死徃而令雠不得报耳不如奔他国借力以雪父之耻俱灭无为也伍尚曰我知徃终不能全父命然恨父召我以求生而不徃后不能雪耻终为天下笑耳子其行矣子能报杀父之仇我其归死尚既就执使者捕伍员伍员弯弓属矢出见使者曰父有罪何以召其子为将射使者还走伍员遂出奔闻太子建之在宋徃从之奢闻员之亡也曰楚国君臣其苦兵乎楚人遂杀伍员伍尚【平王七年　史楚世家合伍子胥传　伍奢之先曰伍举以直諌事楚庄王故其后世有名于楚奢子员字子胥员兄曰伍尚　地志伍尚为棠邑宰多惠政民称棠君今江浦县　事见左昭二十年详畧各异费无忌作费无极】
　　吕览【慎行】楚平王有臣曰费无极害太子建欲去之王为建取妻于秦而美无极劝王夺之王夺之而疏太子无极説王曰晋之霸也近于诸夏而楚僻也故不能与争不若大城城父而置太子焉以求北方【城父楚北境邑】王收南方是得天下也王説使太子居于城父居一年乃恶之曰建与连尹【连尹伍奢子胥之父】将以方城外反王曰已为我子矣又尚奚求对曰以妻事怨且自以为犹宋也齐晋又辅之将以害楚其事已集矣王信之使执连尹太子建出奔左尹郄宛国人説之无极又欲杀之谓令尹子常曰郄宛欲饮令尹酒又谓郄宛曰令尹欲饮酒于子之家郄宛曰我贱人也不足以辱令尹令尹必来辱我且何以给待之无极曰令尹好甲兵子出而寘之门令尹至必观之已因以为酧及飨曰帷门左右而寘甲兵焉无极因谓令尹曰吾几祸令尹郄宛将杀令尹甲在门矣令尹使人觇之信遂攻郄宛杀之国人大怨动作者莫不非令尹沈尹戍谓令尹曰夫无极楚之防人也亡夫太子建杀连尹奢屏王之耳目今令尹又用之杀众不辜以兴大谤患几及令尹令尹子常曰是吾罪也敢不良图乃杀费无极【在昭公元年】尽灭其族以説于国説苑【辨物】王子建出守于城父与成公干遇于畴中问曰是何也成公干曰畴也畴也者何也所以为麻也麻也者何也曰所以为衣也成公干曰昔者庄王伐陈舍于有萧氏谓路室之人曰巷其不善乎何沟之不浚也庄王犹知巷之不善沟之不浚今吾子不知畴之为麻麻之为衣吾子其不主社稷乎王子果不立
　　淮南子【人间】楚平王使太子建守城父命伍子奢傅之居一年伍子奢游人于王侧【遣人説王】言太子甚仁且勇能得民心王以告费无忌无忌曰臣固闻之太子内抚百姓外约诸侯齐晋又辅之将以害楚其事已构矣王曰为我太子又尚何求曰以秦女之事怨王王因杀太子建而诛伍子奢
　　吴越春秋　平王遣使者驾驷马封凾印绶徃召子尚子胥令曰贺二子父奢以忠信慈仁去难就免王内惭囚系忠臣外愧诸侯之耻反以奢为国相封二子为侯尚赐鸿都侯胥赐盖侯相去不逺三百余里奢久囚系忧思二子故遣臣来奉进印绶尚曰父系三年中心忉怛食不甘味尝苦饥渴昼夜感思忧父不活惟父获免何敢贪印绶哉使者曰父囚三年王今幸赦无以赏赐封二子为侯一言当至何所辞哉尚乃入报子胥曰父幸免死二子为侯使者在门兼封印绶汝可见使子胥曰兄且安坐为兄卦之今日甲子时加于已支伤日下气不相受君欺其臣父欺其子今徃方死何侯之有尚曰岂贪于侯思见父耳一面而别虽死而生子胥曰兄且无徃父当我活楚畏我勇势不敢杀若误徃必死尚曰父子之爱恩从中出徼幸相见以自济逹子胥叹曰与父俱诛何明于世寃仇不除耻辱日大兄从是徃我从是决尚泣曰吾之生也为世所笑终老地上而亦何之不能报仇毕为废物汝懐文武勇于策谋父兄之仇汝可复也倘吾得反是天佑之其遂沉埋亦吾所喜胥曰兄且行矣吾去不顾旋泣辞行与使俱徃楚得子尚执而囚之复遣追捕子胥胥乃贯弓执矢去楚楚追之见其妻曰胥亡矣去三百里使者追及无人之野胥乃张弓布矢欲害使者【子胥长一丈睂间一尺】使者俯伏而走胥曰报汝平王欲国不灭释吾父兄若不尔者楚为墟矣使返报平王平王闻之即发大军追子胥至江失其所在不获而返
　　越絶书　伍子奢得罪于平王且杀之其二子出走子尚奔吴子胥奔郑王使使者召子尚于吴子胥闻之使人告子尚母入子尚曰爱身之死絶父之望贤士不为也子其居尚请入平王复使使召子胥于郑子胥介胄彀弓出见使者曰介胄之士固不拜矣请有道于使者王以奢为无罪赦而蓄之其子又何适乎使者还报王知子胥不入也杀子奢并杀子尚子胥闻之从横岭上泰山北望齐晋谓其舍人曰去此邦堂堂被山带河其民重移乃南奔吴
　　吴越春秋　子胥行至大江仰天行哭林泽之中言楚王无道杀吾父兄愿吾因于诸侯以报仇闻太子建在宋奔之道遇申包胥谓曰楚王杀吾父兄为之奈何申包胥曰呜呼吾欲教子报楚则为不忠教子不报则为无亲友也子其行矣吾不容言子胥曰吾闻父母之仇不与戴天履地兄弟之仇不与同域接壤朋友之仇不与邻乡共里今吾将复楚辜以雪父兄之耻申包胥曰子能亡之吾能存之子能危之吾能安之胥遂奔宋宋元公无信于国国人恶之大夫华氏谋杀元公国人与华氏因作大乱【见左昭二十年】子胥乃与太子建俱奔郑郑人甚礼之
　　伍胥既至宋宋有华氏之乱乃与太子建俱奔于郑郑甚善之太子建又适晋晋顷公曰太子既善郑郑信太子太子能为我内应而我攻其外灭郑必矣灭郑而封太子太子乃还郑事未防防自私欲杀其从者从者知其谋乃告之于郑郑定公与子产诛杀太子建建有子名胜伍胥惧乃与胜俱奔吴到昭闗昭闗欲执之【韩子説林云　子胥出走边侯得之子胥曰上索我者以我有美珠也今我已亡之矣我且曰子取吞之侯因释之】伍胥遂与胜独身步走几不得脱追者在后至江江上有一渔父乗船知伍胥之急乃渡伍胥伍胥既渡解其劒曰此劒直百金以与父父曰楚国之法若得伍胥者赐粟五万石爵执珪岂徒百金劒耶不受【史伍子胥传】
　　伍员亡荆急求之登太行而望郑曰是国也地险而民多知其主俗主也不足与举去郑而之许见许公而问所之许公不应东南向而唾伍员载拜受赐曰知所之矣因如吴过于荆至江上欲涉见一丈人刺小船方将渔从而请焉丈人渡之絶江问其名族则不肯告解其劒以与丈人曰此千金之劒也愿献之丈人丈人不受曰荆国之法得伍员者爵执圭禄万担金千镒昔者子胥过吾犹不取今我何以子之千金劒为乎伍员至于吴使人求之江上则不能得也每食必祭之祝曰江上之丈人【吕览异宝　髙士传云员至吴为相求丈人不能得毎食輙祭之曰名可得闻而不可得见其惟江上丈人乎】
　　吴越春秋　郑定公与子产诛杀太子建建有子名胜伍员与胜奔吴到昭闗闗吏欲执之伍员因诈曰上所以索我者美珠也今我已亡矣将去取之闗吏因舍之与胜行去追者在后几不能脱至吴江上有渔父乗船从下方泝水而上子胥呼之谓曰渔父渡我如是者再渔父欲渡之防旁有人窥之因而歌曰日月昭昭乎侵已驰与子期乎芦之漪子胥即止芦之漪渔父又歌曰日已夕兮予心忧悲月已驰兮何不渡为事寖急兮当奈何子胥入船渔父知其意也乃渡之千浔之津子胥既渡渔父视之有饥色乃谓曰子俟我此树下为子取饷鱼去后子胥疑之乃潜身于深苇之中有顷父来持麦饭鲍鱼羮盎浆求之树下不见因歌而呼之曰芦中人芦中人岂非穷士乎如是至再子胥乃出芦中而应渔父曰吾见子有饥色为子取饷子何嫌哉子胥曰性命属天今属丈人岂敢有嫌哉二人饮食毕欲去胥乃解百金之劒以与渔者曰此吾先君之劒中有七星价值百金以此相答渔父曰吾闻楚之法令得伍胥者赐粟五万石爵执圭岂图百金之劒乎遂辞不受谓子胥曰子急去勿留且为楚所得子胥曰请丈人姓字渔父曰今日凶凶两贼相逢吾所谓渡楚贼也两贼相得得形于黙何用姓字为子为芦中人吾为渔丈人富贵莫相忘也子胥曰诺既去诫渔父曰掩子之盎浆无令其露渔父诺子胥行数步顾视渔者已覆船自沉于江水之中矣子胥黙然遂行至吴疾于中道乞食溧阳防女子击绵于濑水之上筥中有饭子胥遇之谓曰夫人可得一餐乎女子曰妾独与母居三十未嫁饭不可得子胥曰夫人赈穷途少饭亦何嫌哉女子知非恒人遂许之发其箪筥饭其盎浆长跪而与之子胥再餐而止女子曰君有逺行何不饱而餐之子胥餐而去谓其女子曰掩夫人之壶浆毋令其露女子叹曰嗟乎妾独与母居三十年自守贞明不愿从适何宜馈饭而与丈夫越亏礼仪妾不忍也子行矣子胥行反顾女子已自投于濑水矣子胥叹曰呜呼贞明执操其丈夫女哉【末三句见烈女传】
　　越絶书　子胥奔吴至江上见渔者曰来渡我渔者知其非常人也欲徃渡之恐人知之歌而徃过之曰日月昭昭乎侵以施与子期乎芦之漪子胥即从渔者之芦漪日入渔者复歌徃曰心中目施子可渡河何为不出船到即载入船而伏半江而仰谓渔者曰子之姓为谁还得报子之厚徳渔者曰纵荆邦之贼者我也报荆邦之仇者子也两而不仁何相问姓名为子胥即解其劒以与渔者曰吾先人之劒直百金请以与子渔者曰吾闻荆平王有令曰得伍子胥者购千金吾奈何以百金之劒为渡子于斧之津乃发其箪饭清其壶浆而食曰亟食而去毋令追者及子也子胥曰诺食已而去顾谓渔者曰掩尔壶浆无令之露渔者曰诺子胥行即覆船挟匕首自刎而死于江明无泄也子胥遂行至溧阳界中见一女子击絮于濑水之中【地志女子史氏溧阳人】子胥曰可托食乎女子曰诺即发箪饭清其壶浆而食之子胥食而去谓女子曰掩尔壶浆毋令之露女子曰诺子胥行五步还顾女子自纵于瀬水之中而死子胥遂行
　　地志【扬州府】胥浦在仪真县相传为子胥解劒渡江处浣纱女庙亦在仪真女马氏也子胥亡楚见女浣
　　纱嘱曰追兵至勿言女投江死
　　平王十年楚太子建母在居巢开吴吴使公子光伐楚遂败陈蔡取太子建母而去楚恐城郢初吴之边邑卑梁与楚边邑钟离小童争桑两家交怒相攻灭卑梁人卑梁大夫怒邑兵攻钟离楚王闻之怒发国兵灭卑梁吴王闻之大怒亦发兵使公子光因建母家攻楚遂灭钟离居巢楚乃恐而城郢【史楚世家】按左传城郢在吴灭巢之前年史误
　　楚之边邑曰卑梁其处女与吴之边邑处女桑于境上戯而伤卑梁氏之处女卑梁人操其伤子以譲吴人吴人应之不恭怒杀而去之吴人徃报之尽屠其家卑梁公怒【公卑梁大夫也楚邑大夫皆僭称公】曰吴人焉敢攻吾邑举兵反攻之老弱尽杀之矣吴王夷昧闻之怒【夷昧当作王僚】使人举兵侵楚之边邑克夷而后去之吴楚以此大隆【隆当作格鬭也】吴公子光又率师与楚人战于鸡父【平王十二年】大败楚人获其师潘子臣小帷子陈夏齧又反伐郢得荆平王之夫人以归实为鸡父之战【吕览察防】
　　十三年平王卒将军子常曰太子珍少且其母乃前太子建所当娶也欲立令尹子西子西平王之庶弟也有义子西曰国有常法更立则乱言之则致诛乃立太子珍是为昭王【史楚世家】




　　春秋战国异辞卷二十八
　　钦定四库全书
　　春秋战国异辞卷二十九
　　右春坊右谕德陈厚耀撰
　　楚
　　昭王
　　昭王元年楚众不説费无忌以其防亡太子建杀伍奢父子与郤宛宛之宗姓伯氏子嚭及子胥皆奔吴吴兵数侵楚楚人怨无忌甚令尹子常诛无忌以说众众乃喜【史楚世家】
　　四年吴三公子奔楚楚封之以扞吴【史楚世家】
　　五年吴伐取楚之六潜【史楚世家】
　　七年楚使子常伐吴吴大败楚于豫章【史楚世家约左氏文】晋人已胜智氏归【晋人平智氏在阖庐袭郢后当楚惠王时则智氏二字误也】而缮甲砥兵楚王恐召梁公曰晋人已胜智氏矣归而缮甲兵其以我为事乎梁公曰不患害其在吴乎夫吴君恤民而同其劳使其民重上之令而人轻其死以从上使如虏之战臣登山以望之见其用百姓之信必也勿已乎其备之若何不听明年阖庐袭郢【説苑权谋】
　　楚使囊瓦【子囊之孙】兴师伐蔡蔡昭公闻子胥在吴请救蔡子胥于是报阖庐曰蔡公南朝被羔裘囊瓦求之蔡公不与拘蔡公三年然后归之蔡公至河曰天下谁能伐楚者乎寡人愿为前列楚闻之使囊瓦伐蔡蔡非有罪楚为无道君若有忧中国之心意者时可矣阖庐于是使子胥兴师救蔡而伐楚【越絶书　楚昭王十年】
　　十年冬吴王阖闾伍子胥伯嚭与唐蔡俱伐楚楚大败吴兵遂入郢辱平王之墓以伍子胥故也吴兵之来楚使子常以兵迎之夹汉水阵吴伐败子常子常亡奔郑楚兵奔吴乗胜逐之五战及郢己夘昭王出奔庚辰吴人入郢昭王亡走至云梦云梦不知其王也射伤王王走郧郧公之弟懐曰平王杀吾父今我杀其子不亦可乎郧公止之然恐其弑昭王乃与王出奔随吴王闻昭王徃即进击随谓随人曰周之子孙封于江汉之间者楚尽灭之欲杀昭王王从臣子綦乃深匿王自以为王谓随人曰以我予吴随人卜予吴不吉乃谢吴王曰昭王亡不在随吴请入自索之随不听吴亦罢去【史楚世家】吴伐楚昭王奔郧郧公之弟懐将杀王郧公辛止之懐曰平王杀吾父在国则君在外则仇见讐弗杀非人也郧公曰夫事君者不为外内行不为丰约举茍君之尊卑一也且夫自敌以下则有仇非是不讐下虐上为弑上虐下为讨而况君乎君有讨臣何讐之为若皆仇君则何上下之有吾先人以善事君成名于诸侯自伯比以来未之失也今尔以是殃之不可懐弗听曰吾思吾父不能顾矣郧公以王奔随王归而赏及懐子西曰君有二臣或可赏也或可戮也王均之羣臣惧矣王曰夫子期之二子耶吾知之矣或礼于父均之不亦可乎【此见四书人物考注不知何本】
　　楚昭王与吴人战楚军败昭王走而屦决背而行失之行三十步复旋取屦及至于随左右问曰王何曽惜一踦屦乎昭王曰楚国虽贫岂爱一踦屦哉恶与偕出弗与偕反也自是之后楚国之俗无相弃者【新书卷之七】
　　昭王之出郢也使申包胥请救于秦秦以车五百乗救楚楚亦收余散兵与秦击吴【史楚世家】
　　申包胥者楚人也吴败楚兵于栢举遂入郢昭王出亡在随申包胥不受命而赴秦乞师曰吴为无道行封豕长蛇蚕食天下从上国始于楚寡君失社稷越在草莽使下臣告急曰吴夷狄也夷狄之求无厌灭楚则西与君接境若隣于君疆场之患也逮吴未定君其图之若得君之灵存抚楚国当世以事君秦伯使辞焉曰寡君闻命矣子其就馆将图而告子对曰寡君越在草莽未获所休下臣何敢即安倚于庭墙立哭日夜不絶声水浆不入口七日七夜秦哀公为赋无衣之诗言兵今出包胥九顿首而坐秦哀公曰楚有臣若此而亡吾无臣若此吾亡无日矣于是乃出师救楚申包胥以秦师至楚秦大夫子满子虎帅车五百乗子满曰吾未知吴道使楚人先与吴人战而会之大败吴师吴师既退昭王复国而赏始于包胥包胥曰辅君安国非为身也救急除害非为名也功成而受赏是卖勇也君既定又何求焉遂逃赏终身不见【新序卷七与左氏小异】
　　淮南子【修务训】申包胥赢粮跣走跋涉谷行【赢裹也跣足不及着履也】上峭山赴深谿游川水犯津闗躐防笼蹷沙石蹠达膝曽茧重胝七日七夜至于秦庭【蹷僵蹠足达穿也】鹤跱而不食【跱音致】昼吟宵哭面若死灰顔色霉墨【鹤峙峙立不动霉音梅】涕液交集以见秦王曰吴为封豨修蛇蚕食上国虐始于楚【封修皆大也豨蛇喻贪也上国中国虐害始先也言将以次至秦也】寡君失社稷越在草莽百姓离散夫妇男女不遑啓处【遑暇啓跪处安也】使下臣告急秦王乃发车千乗步卒七万属之子虎逾塞而东【塞亟谷】击吴浊水之上【浊水盖江水】果大破之以存楚国【申包胥一作棼冒勃苏包胥与勃苏声近也见国策莫敖子华对威王语】
　　子胥之将之吴也辞其友申包胥曰后三年楚不亡吾不见子矣申包胥曰子其勉之吾未可以助子助子是伐宗庙也止子是无以为友虽然子亡之我存之于是乎观楚一存一亡也后三年吴师伐楚昭王出走申包胥不受命西见秦伯曰吴无道兵强人众将征天下始于楚寡君出走居云梦使下臣告急哀公曰诺固将图之申包胥不罢朝立于秦廷昼夜哭七日七夜不絶声哀公曰有臣如此可不救乎兴师救楚吴人闻之引兵而还【説苑至公】
　　楚平王夫人伯嬴秦穆公之女【穆当作哀】吴入郢昭王亡国吴王阖庐尽妻其后宫次及伯嬴伯嬴持刀曰妾闻天子者天下之表也公侯者一国之仪也天子失制则天下乱诸侯失节则其国危夫妇之道固人伦之始王教之端今君王弃仪表之行纵乱亡之欲犯诛絶之事何以行令训民且妾闻生而辱不若死而荣若使君王弃其仪表则无以临国妾有淫行则无以生世一举而两辱妾以死守之不敢承命且君王所欲妾者为乐也近妾而死又何乐之有如先杀妾又何益于君王吴王慙遂退舍伯嬴与其保阿闭永巷之门皆不释兵三旬秦救至昭王乃复【列女传】
　　越絶书【纪策】子胥笞平王墓久而不去楚乃购之千金莫能止之有野人谓子胥曰止吾是掩壶浆之子发箪饭于船中者子胥乃知是渔者也引兵而还
　　十一年六月败吴于稷会吴王弟夫概见吴王兵伤败乃亡归自立为王阖闾闻之引兵去楚归击夫概夫概败奔楚楚封之堂谿楚昭王灭唐九月归入郢【史楚世家】十二年吴复伐楚取畨楚恐去郢徙都鄀【史楚世家】
　　二十年楚灭顿灭胡【史楚世家】
　　二十一年吴王阖闾伐越越王勾践射伤吴王遂死吴由此怨越而不西伐楚【史楚世家】
　　初楚昭王当房而立愀然有寒色曰寡人朝饥馑时酒二重裘而立犹憯然有寒气将奈我元元之百姓何是日也出府之裘以衣寒者出仓之粟以赈饥者居二年阖闾袭郢昭王奔随诸当房之赐者请还战至死之冦阖闾一日而五徙卧不能赖楚曳师而去昭王乃复当房之德也【新书卷之七】
　　吴人伐楚昭王去国国有屠羊説从行昭王反国赏从者及説説辞曰君失国臣所失者屠君反国臣亦反其屠臣之禄既厚又何赏之辞不受命君强之説曰君失国非臣之罪故不伏诛君反国非臣之功故不受其赏吴师入郢臣畏冦避患君反国説何事焉君曰不受则见之説对曰楚国之法商人欲见于君者必有大献重质然后得见今臣智不能存国节不能死君勇不能待冦然见之非国法也遂不受命入于涧中昭王谓司马子期曰有人于此居处甚约议论甚髙为我求之愿为兄弟请为三公司马子期舍车徒求之五日五夜见之谓曰国危不救非仁也君命不从非忠也恶富贵于上甘贫苦于下意者过也今君愿为兄弟请为三公不听君何也说曰三公之位我知其贵于刀俎之肆矣万钟之禄我知其富于屠羊之利矣今见爵禄之利而忘辞受之礼非所闻也遂辞三公之位而反乎屠羊之肆【韩诗卷八　又庄子譲王小异】
　　越絶书　昭王臣司马子期令尹子西归相与计谋子胥不死又不入荆邦犹未得安为之奈何莫若求之而与之同邦乎昭王乃使使者报子胥于吴曰昔者吾先人杀子之父而非其罪也寡人尚少未有所识也今子大夫报寡人也特甚然寡人亦不敢怨子今子大夫何不来归子故坟墓丘冢为我邦虽小与子同有之民虽少与子同使之子胥曰以此为名名即章以此为利利即重矣前为父报仇后求其利贤者不为也父已死子食其禄非父之义也使者遂还乃报荆昭王曰子胥不入荆邦明矣
　　越絶书子西叹于朝蓝尹亹曰吾闻君子惟独居思念前世之崇替与哀殡丧于是有叹其余则不今吾子临政而叹何也子西曰阖闾能败吾师吾闻其嗣又甚焉吾是以叹对曰子患政德之不修无患吴矣夫阖闾口不贪嘉味耳不乐逸声目不淫于色身不懐于安朝夕勤志恤民之羸闻一善若惊得一士若赏有过必悛有不善必惧是故得民以济其志今吾闻夫差好罢民力以成私好纵过而翳諌一夕之宿台榭陂池必成六畜玩好必从夫先自败也已焉能败人子修德以待吴吴将毙矣
　　吴越春秋　昭王反国乐师扈子非荆王之信防杀贤以致辱楚君臣昭王困迫乃援琴作穷刼之曲以伤之其词曰王耶王耶何乖劣不顾宗庙听防孽任用无忌多所杀诛夷白氏族几灭二子东奔适吴越吴王哀痛助忉怛垂涕举兵将西伐伍胥白喜孙武决三战破郢王奔发留兵纵骑虏荆阙楚荆骸骨遭发掘鞭辱腐尸耻难雪几危宗庙社稷灭严王何罪国几絶卿士凄怆民恻悷吴兵虽去怖不歇愿王更隠抚忠节勿为谗口能谤防昭王垂涕深知琴曲之情扈子遂不复鼓
　　楚昭王欲之荆台游司马子綦进諌曰荆台之逰左洞庭之波右彭蠡之水南望猎山下临方淮其乐使人遗老而忘死人君游者尽以亡其国愿大王勿徃游焉王曰荆台乃吾地也有地而游之子何为絶我游乎怒而击之于是令尹子西驾安车四马径于殿下曰今日荆台之游不可不观也王登车而拊其背曰荆台之游与子共乐之矣步马十里引辔而止曰臣不敢下车愿得有道大王肯听之乎王曰第言之令尹子西曰臣闻之为人臣而忠其君者爵禄不足以赏也为人臣而防其君者刑罚不足以诛也若司马子綦者忠臣也若臣者谀臣也愿大王杀臣之躯罚臣之家而禄司马子綦王曰若何能止听公子独能禁我游耳后世游之无有极时奈何令尹子西曰欲禁后世易耳愿大王山陵崩陁为陵于荆台未尝有持钟鼓管之乐而游于父之墓上者也于是王还车卒不游荆台令罢先置【説苑正諌】庄子【徐无】子綦【类函于子綦上加楚司马三字】有八子陈诸前召九方歅【音因】曰为我相吾子孰为祥九方歅曰梱也为祥子綦瞿然喜曰奚若曰梱也将与国君同食以终其身子綦索然出涕曰吾子何为以至于是极也九方歅曰夫与国君同食泽及三族而况于父母乎今夫子闻之而泣是御福也子则祥矣父则不祥子綦曰歅汝何足以识之而梱祥耶尽于酒肉入于鼻口矣而何足以知其所自来吾未尝为牧而牂生于奥未尝好田而鹑生于窔若勿怪何耶【牂牝羊也室西南隅为奥东北隅为】窔吾所与吾子游者游于天地吾与之邀乐于天吾与之邀食于地吾不与之为事不与之为谋不与之为怪吾与之乗天地之诚而不以物与之相撄吾与之一委蛇而不与之为事所宜今也然有世俗之偿焉凡有怪征者必有怪行殆乎非我与吾子之罪几天与之也吾是以泣也无何使梱于燕盗得之于道刖而鬻之于齐当渠公之街食肉而终【渠公齐富室为街正】
　　芋尹文者荆之欧鹿彘者也司马子期猎于云梦载旗之长拖地芋尹文拔劒齐诸轸而防之贰车抽弓于韔援矢于筩引而未发也司马子期伏轼而问曰吾有罪于夫子乎对曰臣以君旗拽地故也国君之旗齐于轸大夫之旗齐于轼今子荆国名大夫而灭三等文之防也不亦可乎子期悦载之王所王曰吾闻有防子之旗者其人安在吾将杀之子期以文之言告王悦使文为江南令而大治【新序卷八子期昭王兄】
　　楚昭王燕游越姬从王谓姬曰愿与子生死共此姬曰君王乐游要妾以死不敢闻命后王病太史请移于将相王不可曰将相犹股肱也姬曰大哉君王之德乎妾请从王死矣【列女传】
　　楚昭王燕游蔡姬在左越姬参乗王亲乗驷以逐登附庄之台以望云梦之右乃顾谓二女曰乐乎吾愿与子生若此【列女传】
　　楚昭王出游留夫人贞姜居渐台忽江水大至王遣使迎夫人忘持符夫人曰王与宫人约召必以符使者曰水方大至还取符则恐后矣夫人曰吾与弃约而生不如留而死使者还取符水至台崩夫人流水死王曰守义死节不为茍生处约持信以成其贞乃号之曰贞姜【列女传】
　　秦欲伐楚使使者徃观楚之宝器楚昭王闻之召令尹子西而问焉曰秦欲徃观楚之宝器吾和氏之璧隋侯之珠可以示诸令尹子西对曰不知也召昭奚恤而问焉昭奚恤对曰此欲观吾国得失而图之不在宝器在贤臣珠玉玩好之物非宝重者王遂使昭奚恤应之昭奚恤发精兵三百人陈于西门之内为东面之坛一为南面之坛一为西面之坛一秦使者至昭奚恤曰君客也请就上位东面令尹子西南面太宗子敖次之叶公子髙次之司马子反次之昭奚恤自居西面之坛称曰客欲观楚之宝器乎楚之所宝者贤臣也理百姓实仓廪使民各得其所令尹子西在此奉珪璧使诸侯解忿悁之难交两国之欢使无兵革之忧太宗子敖在此守封疆谨境界不侵邻国邻国亦不见侵叶公子髙在此理师旅整兵戎以当强敌提枹鼓以动百姓之众所使皆趋汤火蹈白刃出万死不顾一生之难司马子反在此懐霸王之余议摄治乱之遗风昭奚恤在此惟大国之所观秦使者戄然无以对昭奚恤遂揖而去秦使者反言于秦君曰楚多贤臣未可谋也遂不伐楚【新序卷一　绎史九十三卷子反昭奚恤前后异时人也此篇所载不可据以为信】
　　越絶书【宝劒】楚王召风胡子而问之曰寡人闻吴有干将越有欧冶子此二人甲世而生天下未尝有精诚上通天下为烈士寡人愿赍邦之重宝皆以奉子因吴王请此二人作铁剑可乎风胡子曰善于是乃令风胡子之吴见欧冶子干将使人作铁劒欧冶子干将凿茨山泄其溪取铁英作为铁劒三枚一曰龙渊二曰泰阿三曰工布【布一作市】毕成风胡子奏之楚王楚王见三劒之精神大悦风胡子问曰此三物何物所象其名为何风胡子对曰一曰龙渊二曰泰阿三曰工布楚王曰何谓龙渊泰阿工布风胡子对曰欲知龙渊观其状如登髙山临深渊欲知泰阿观其鈲巍巍翼翼如流水之波欲知工布鈲从文起至脊而止如珠不可袵文若流水不絶晋郑王闻而求之不得兴师围楚之城三年不解仓谷粟索库无兵革左右羣臣贤士莫能禁止于是楚王闻之引泰阿之劒登城而麾之三军破败士卒迷惑流血千里猛兽除江水折扬晋郑之头毕白楚王于是大悦曰此劒威耶寡人力耶风胡子对曰劒之威也因大王之神楚王曰夫劒铁耳固能有精神若此乎风胡子对曰时各有使然轩辕神农赫胥之时以石为兵防树木为宫室死而龙藏夫神圣主使然至黄帝之时以玉为兵以伐树木为宫室凿地夫玉亦神物也又遇圣主使然死而龙藏禹穴之时以铜为兵以凿伊阙通龙门决江导河东注于东海天下通平治为宫室岂非圣主之力哉当此之时作铁兵威服三军天下闻之莫敢不服此亦铁兵之神大王有圣德楚王曰寡人闻命矣【工布一曰工市鈲亦曰锷】
　　吴越春秋　湛卢之劒恶阖闾之无道也乃去而出水如楚楚昭王卧而寐得吴王湛卢之劒于牀昭王不知其故乃召风湖子而问曰寡人卧觉而得宝劒不知其名是何劒也风湖子曰此谓湛卢之劒昭王曰何以言之风湖子曰臣闻吴王得越所献宝劒三枚一曰鱼肠二曰磐郢三曰湛卢鱼肠之劒已杀王僚磐郢以送其死女今湛卢入楚也昭王曰湛卢所以去者何也风湖子曰臣闻越王元常【史作允常】使欧冶造劒五枚以示薛烛烛对曰鱼肠劒逆理不顺不可服也臣以杀君子以杀父故阖闾以杀王僚一名磐郢亦曰豪曹不法之物无益于人故以送死一名湛卢五金之英大阳之精寄气托灵出之有神服之有威可以折冲拒敌然人君有逆理之谋其劒即出故去无道以就有道今吴王无道杀君谋楚故湛卢入楚昭王曰其直几何风湖子曰臣闻此劒在越之时客有酬其直者有市之乡三十骏马千匹万户之都二是其一也薛烛对曰赤堇之山已令无云若耶之溪深而莫测羣臣上天欧冶死矣虽倾城量金珠玉盈河犹不能得此宝而况有市之乡骏马千匹万戸之都何足言也昭王大悦遂以为宝【楚昭六年】
　　蘧伯玉使至楚逢公子晢濮水之上子晢接草而待曰敢问上客将何之蘧伯玉为之轼车公子晢曰吾闻上士可以托色中士可以托辞下士可以托财三者固可得而托耶蘧伯玉曰谨受命蘧伯玉见楚王使事毕坐谈语从容言至于士楚王曰何国最多士蘧伯玉曰楚最多士楚王大悦蘧伯玉曰楚最多士而楚不能用王造然曰是何言也蘧伯玉曰伍子胥生于楚逃之吴吴受而相之发兵攻楚堕平王之墓伍子胥生于楚吴善用之衅蚠黄生于楚走之晋治七十二县道不拾遗民不妄得城郭不闭国无盗贼蚠黄生于楚而晋善用之今者臣之来逢公子晢濮水之上辞言上士可以托色中士可以托辞下士可以托财三言者固可得而托身耶又不知公子晢将何治也于是楚王发使一驷副使二乗追公子晢濮水之上子晢还重于楚蘧伯玉之力也【説苑善説】
　　楚昭王有士曰石奢其为人也公而好直王使为理于是道有杀人者石奢追之则父也还返于廷曰杀人者臣之父也以父成政非孝也不行君法非忠也弛罪废法而伏其辜臣之所守也遂伏斧锧曰命在君君曰追而不及庸有罪乎子其治事矣石奢曰不然不私其父非孝也不行君法非忠也以死罪生不亷也君欲赦之上之惠也臣不能夫法下之义也遂不去铁锧刎颈而死乎廷君子闻之曰贞夫法哉石先生乎【韩诗卷二又新序卷七又吕览髙义畧同石奢作石渚　又史记循吏传】
　　楚狂接舆躬耕以食其妻之市未返楚昭王闻其贤使使者赍金百镒造门曰大王使臣奉金百镒愿请先生治河南接舆笑而不应使者遂不得辞而去妻从市而来曰先生少而为义岂将老而遗之哉门外车轶【车一作辙】何其深也接舆曰今者王使使者赍金百镒欲使我治河南其妻曰岂许之乎曰未也妻曰君使不从非忠也从之是遗义也不如去之乃夫负釡甑妻戴织器变易姓字莫知其所之【韩诗卷二】
　　楚王闻接舆贤致舆币聘之接舆固辞焉其妻从外来顾曰始以夫子可事今不可事也门外辙迹何深也接舆曰楚王不以我为不肖重为聘我妻曰许之乎曰许矣妻曰噫夫子左琴右书躬耕而为食纺织而为衣据义而动其乐亦足矣今受人重禄乗人良驷食人肥浓将何以待之接舆曰吾固未许也遂偕深隠楚王复聘莫知所之【列女传】
　　髙士传　陆通字接舆楚人也好养性躬耕以为食楚昭王时通见楚政无常乃佯狂不仕故时人谓之楚狂孔子适楚楚狂接舆游其门曰鳯兮鳯兮何如德之衰也来世不可待徃世不可追也天下有道圣人成焉天下无道圣人生焉方今之世仅免刑焉福轻乎羽莫之知载祸重乎地莫之知避已乎已乎临人以德殆乎殆乎画地而趋迷阳迷阳【迷阳伏阳也】无伤无行郤曲郤曲无伤吾足山木自冦也膏火自煎也桂可食故伐之漆可用故割之人皆知有用之用而不知无用之用也【自孔子适楚至此见庄子】孔子下车欲与之言趋而避之不得与之言楚王闻陆通贤遣使者持金百镒车马二驷徃聘通曰王请先生治江南通笑而不应使者去妻从市来曰先生少而为义岂老违之哉门外车迹何深也妾闻义士非礼不动妾事先生躬耕以自食亲织以为衣食饱衣暖其乐自足矣不如去之于是夫负釡甑妻戴絍器变名易姓游诸名山食桂栌实服黄精子隠蜀峩睂山寿数百年俗传以为仙云【列仙传陆通好养生食槖卢木实及芜菁子游诸名山在蜀峨眉山上见之】
　　孔子使宰予使于楚楚昭王以安车饰象因宰予以遗孔子焉宰我曰夫子无以此为也王曰何故对曰臣以其用思其所在观之有以知其然王曰言之宰予对曰自臣侍从夫子以来窃见其言不离道动不违仁贵义尚德清素好俭仕而有禄不以为积不合则去退无吝心妻不服防妾不衣帛车器不雕马不食粟道行则乐其治不行则乐其身此所以为夫子也若夫絶目之丽靡窈窕之淫音夫子过之弗之视遇之弗之听也故臣知夫子之无用此车也王曰然则夫子何欲而可对曰方今天下道德寝息其志欲兴而行之天下诚有欲治之君能行其道则夫子虽使步以朝固犹为之何必逺辱君之重贶乎王曰乃今而后知孔子之德也大矣宰予归以告孔子孔子曰二三子以予之言何如子贡对曰未尽夫子之美也夫子德髙则配天深则配海若予之言行事之实也夫子曰夫言贵实使人信之舍实何称乎是赐之华不若予之实也【孔丛子上】
　　楚王使使奉金币聘夫子宰予冉有曰夫子之道至是行矣遂请见问夫子曰太公勤身苦志八十而遇文王孰与许由之贤夫子曰许由独善其身者也太公兼利天下者也然今世无文王之君也虽有太公孰能识之乃歌曰太公隠兮礼为基贤人窜兮将待时天下如一欲何之【孔丛子上】
　　孔子迁于蔡三歳吴伐陈楚救陈军于城父闻孔子在陈蔡之间楚使人聘孔子【楚迎夫子在昭王二十七年】孔子将徃拜礼焉陈蔡大夫谋曰孔子贤者所刺讥皆中诸侯之疾今者久留陈蔡之间诸大夫所设行皆非孔子之意今楚大国也来聘孔子孔子用于楚则陈蔡用事大夫危矣乃相与发徒役围孔子于野不得行絶粮七日外无所通藜藿不充从者皆病孔子愈讲诵歌不衰孔子知弟子有愠心乃召子路而问曰诗云匪兕匪虎率彼旷野吾道非耶吾何为于此子路曰意者吾未仁耶人之不我信也意者吾未知耶人之不我行也且由也闻诸夫子曰为善者天报之以福为不善者天降之以祸今夫子积善懐义久矣奚居之穷也子曰由未之识也汝以仁者而必信安有伯夷叔齐汝以知者而必行安有王子比干夫遇不遇者时也贤不肖者才也君子博学深谋而不遇时者众矣何独丘哉且芝兰生于深谷不以无人而自芳君子修道立徳不以穷困而改节为之者人也生死者命也子路出子贡入见告如子路子贡曰夫子之道至大故天下莫能容夫子盍少贬焉子曰赐良农能稼而不能穑良工能巧而不能顺君子能修其道纲而纪之统而理之而不能为容今尔不修尔道而求为容赐而志不逺矣子贡出顔回入见问亦如之顔回曰夫子之道至大故天下莫能容虽然夫子推而行之世不我用有国者之丑也不容何病不容然后见君子孔子欣然而笑曰有是哉顔氏之子使尔多财吾为尔宰于是使子贡至楚楚昭王兴师迎孔子然后得免【合家语及史记　此事见于説苑吕览庄子韩诗外传皆大同小异不録】
　　仲尼适楚出于林中见痀偻者承蜩【痀音居偻音吕曲背人也以竿黏蜩曰承】犹掇之也仲尼曰子巧乎有道邪曰我有道也五六月累丸二而不坠则失者锱铢累三而不坠则失者十一累五而不坠犹掇之也吾处身也若撅株拘吾执臂也若槁木之枝虽天地之大万物之多而惟蜩翼之知吾不反不侧不以万物易蜩之翼何为而不得孔子顾谓弟子曰用志不分乃凝于神其痀偻丈人之谓乎【庄子达生】
　　仲尼之楚楚王觞之孙叔敖执爵而立市南宜僚受酒而祭曰古之人乎于此言已曰丘也闻不言之言矣未之尝言于此乎言之市南宜僚弄丸而两家之难解孙叔敖甘寝秉羽而郢人投兵丘愿有喙三尺【二人皆以无为而解难息兵则言实用不着必喙三尺而后能言此事言其不能言之意　庄子徐无】
　　叶公子髙将使于齐【奉命求成于齐】问于仲尼曰王使诸梁也甚重【叶公姓沈名诸梁】齐之待使者盖将甚敬而不急匹夫犹未可动也而况诸侯乎吾甚栗之子尝语诸梁曰凡事若小若大寡不道以懽成【未有无术而使人懽然成事者】事若不成则必有人道之患事若成则必有隂阳之患若成若不成而后无患者惟有德者能之吾食也执粗而不臧爨无欲清之人今吾朝受命而夕饮氷我其内热欤【必非外面苦热所致】吾未至乎事之情而既有隂阳之患矣若事不成必有人道之患是两也为人臣者不足以任之子其有以语我来仲尼曰天下有大戒二其一命也其一义也子之爱亲命也不可解于心臣之事君义也无所逃于天地之间是之谓大戒是以夫事其亲者不择地而安之孝之至也夫事其君者不择事而安之忠之盛也自事其心者哀乐不易施乎前知其不可奈何而安之若命德之至也为人臣子者固有所不得已行事之情而忘其身何暇至于悦生而恶死夫子其行可矣丘请复以所闻凡交近则必相靡以信逺则必忠之以言言必或传之夫传两喜两怒之言天下之难者也夫两喜必多溢美之言两怒必多溢恶之言凡溢之类也妄妄则其信之也莫【无也】莫则传言者殃故法言曰传其常情无传其溢言则几乎全且以巧鬭力者始乎阳常卒乎隂泰至则多奇巧以礼饮酒者始乎治常卒乎乱泰至则多竒乐凡事亦然始乎谅常卒乎鄙其作始也简其将毕也必巨言者风波也行者实丧也夫风波易以动实丧易以危故忿设无由巧言偏辞兽死不择音气息茀然于是并生心厉尅核太至则必有不肖之心应之而不知其然也茍为不知其然也孰知其所终故法言曰无迁令无劝成过度益也迁令劝成殆事美成在久恶成不及改可不慎与且夫乗物以游心托不得已以养中至矣何作为报也莫若为致命此其难者【庄子人间世自天下有大戒至德之至也答二患之问自为人臣至行可矣答不足以任之句自凡交近至几乎全论使者传言之道自且以巧鬭至可不慎欤答寡不道以懽成之句自且夫乗物至末答惟有德者能之问】
　　楚昭王将以书社地七百里封孔子楚令尹子西曰王之使使诸侯有如子贡者乎曰无有王之辅相有如顔回者乎曰无有王之将率有如子路者乎曰无有王之官尹有如宰予者乎曰无有且楚之祖封于周号为子男五十里今孔丘述三王之法明周召之业王若用之则楚安得世世堂堂方数千里乎夫文王在丰武王在镐百里之君卒王天下今孔丘得据土壤贤弟子为佐非楚之福也昭王乃止其秋楚昭王卒于城父于是孔子自楚反乎卫【史孔子世家】
　　説苑【杂言】楚昭王召孔子将使执政而封以书社七百子西谓楚王曰王之臣用兵有如子路者乎使诸侯有如宰予者乎长官五官有如子贡者乎昔文王处丰武王处镐丰镐之间百乗之地伐上杀主立为天子世皆曰圣王今以孔子之贤而有书社七百里之地而三子佐之非楚之利也楚王遂止
　　韩非子　荆令公子将伐陈丈人送之曰晋彊不可不慎也公子曰丈人奚忧吾为丈人破晋丈人曰可吾方庐陈南门之外公子曰是何也曰我笑勾践也为人之如是其易也已独何为宻宻十年难乎　荆伐陈吴救之军间三十里雨十日夜星左史倚相谓子期曰雨十日甲辑而兵聚吴人必至不如备之乃为陈陈未成也而吴人至见荆陈而反左史曰吾反复六十里其君子必休小人必食我行三十里击之必可败也乃从之遂破吴军
　　二十七年春吴伐陈楚昭王救之军城父十月昭王病于军中有赤云如鸟夹日而蜚昭王问周太史太史曰是害于楚王然可移于将相将相闻是言乃请自以身祷于神昭王曰将相孤之股肱也今移祸庸去是身乎弗听卜而河为祟大夫请祷河昭王曰自吾先王受封望不过江汉而河非所获罪也止不许孔子在陈闻是言也楚昭王通大道矣其不失国宜哉【史楚世家】
　　楚昭王之时有云如飞鸟夹日而飞三日昭王患之使人乗驿东而问诸太史州黎州黎曰将虐于王身以令尹司马説焉则可令尹司马闻之宿斋沐浴将自以身祷之王曰止楚国之有不谷也由身之有胷脇也其有令尹司马也由身之有股肱也胸脇有疾转之股肱庸为去是人也【説苑君道】
　　二十七年昭王病甚乃召诸大夫公子曰孤不佞再辱楚国之师今乃得以天夀终孤之幸也让其弟公子申为王不可又让次弟公子结亦不可又让次弟公子闾五让乃后许为王将战昭王卒于军中公子闾曰王病甚舍其子让羣臣臣所以许王以广王意也今王卒臣岂敢忘王之意乎乃与子西子綦谋伏师闭涂迎越女之子章立之是为惠王然后罢兵归【史楚世家】
　　列女传　楚昭越姬者越王勾践之女昭王燕游蔡姬在左越姬参右王亲乗驷以驰逐遂登附社之台以望云梦之囿观士大夫逐者既驩乃顾谓二姬曰乐乎蔡姬对曰乐王曰吾愿与子生若此死又若此蔡姬曰昔敝邑寡君固以众黎民之役事君王之马足故以婢子之身为苞苴玩好今乃比于妃嫔固愿生同乐死同时王顾谓史书之蔡姬许从孤死矣乃复谓越姬越姬对曰昔者吾先君庄王淫乐三年不听政事终而能改卒霸天下妾以君王为能法吾先君将改斯乐而勤于政也今则不然而要婢子以死其可得乎且君王以束帛乗马取婢子于敝邑寡君受之太庙也不约死妾闻之诸姑妇人以死彰君之善益君之宠不闻其以茍从其闇死为荣妾不敢闻命居二十五年王救陈二姬从王病在军中有赤云夹白如飞鸟王问周史周史曰是害王身然可移于将相将相闻之将请以身祷于神王曰将相之于孤犹股肱也今移祸焉庸为去是身乎不听越姬曰大哉君王之德以是妾愿从王矣请愿先驱狐狸于地下王曰昔日之游乐吾特戯之耳若将必死是益彰孤之不徳也越姬曰昔者妾虽口不言心既许之矣妾闻之信者不负其言义者不虚设其事妾死王之义不死王之好也遂自杀王薨于军中蔡姬竟不能死弟子闾与子西子期谋曰母信者其子必仁乃伏师闭璧迎越姬之子熊章立为惠王然后罢兵归葬昭王　【据云前此二十五年则越姬似非勾践之女】
　　荆州图记　江陵县东七十里有楚昭王墓髙四丈【王仲宣登楼赋所谓西接昭丘者是也】











　　春秋战国异辞卷二十九
　　钦定四库全书
　　春秋战国异辞卷三十
　　右春坊右谕德陈厚耀撰
　　楚
　　惠王
　　惠王二年子西召故平王太子建之子胜于吴以为巢大夫号曰白公白公好兵而下士欲报仇
　　六年白公请兵令尹子西伐郑初白公父建亡在郑郑杀之白公亡走吴子西复召之故以此怨郑欲伐之子西许而未为发兵
　　八年晋伐郑郑告急楚楚使子西救郑受赂而去白公胜怒乃遂与勇力死士石乞等袭杀令尹子西子綦于朝因刼惠王置之髙府欲弑之惠王从者屈固负王亡走昭王夫人宫【史楚世家】
</div>
    <div class="pagination">
<a href="春秋战国异辞_page45.html">上一页</a><span>...</span><a href="春秋战国异辞_page41.html">41</a><a href="春秋战国异辞_page42.html">42</a><a href="春秋战国异辞_page43.html">43</a><a href="春秋战国异辞_page44.html">44</a><a href="春秋战国异辞_page45.html">45</a><span class="current-page">46</span><a href="春秋战国异辞_page47.html">47</a><a href="春秋战国异辞_page48.html">48</a><a href="春秋战国异辞_page49.html">49</a><a href="春秋战国异辞_page50.html">50</a><a href="春秋战国异辞_page51.html">51</a><span>...</span><a href="春秋战国异辞_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
