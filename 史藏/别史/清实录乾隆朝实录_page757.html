<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 757 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 757 页/共 1860 页
  </h1>
  <div class="content">
   乾隆二十二年。丁丑。十一月。甲辰。上回圆明园。　　

○谕、各省提镇。皆有专阃之责。履任三年已满。自应请旨陛见。朕得随时察看。以别贤否。向来未经定有成例。或有间隔数年。不行奏请入觐者。殊非慎重职守之意。嗣后各提镇、著照藩臬之例。三年已满。奏请陛见。如未允准。次年仍具摺请旨。其踰期不行陈请者。该部即查明具奏。　　

○谕军机大臣等。前据钟音参奏李友棠、场规不肃等因一摺。彼时以事关考试。理应慎重严密。乃该学政任意草率。殊乖职守。已将李友棠交部严加察议。并传谕该督等、令查有无别项劣迹。据实奏闻。今阅吏部议覆、李友棠参奏德化训导郑达三、贪鄙不职一案。将该县令周植、一并附参。因忆该抚原参摺内。称出巡永春。访闻参奏。看来此案情节。或系该县令被劾后。挟嫌禀诉。而钟音又因李友棠题参时。并未会衔。心存意见。遂有此奏。亦未可定。学政如果不能胜任。该抚自应确访奏闻。若因有微嫌。辄思倾轧。岂身任封疆者所宜。而亦岂能行之朕前者。著传谕杨应琚、令将此情节、秉公查察。抑或另有别情。一并据实陈奏。朕办理诸务。一秉大公。稍有疑义。必使彻底根究。从不屈抑一人。该督自能体朕此意。不稍有偏向也。将此传谕知之。寻奏、抚臣钟音参奏学臣李友棠、场规不肃各款。臣密加访查。俱系确实。此外亦无别项劣迹。查学臣附参周植、系九月初七日拜疏。而试事草率。抚臣已查访在先。永春查勘水灾。系七月间事。所经地方。距德化尚远。该县令周植、并未出境谒见。且其时尚未被劾。自无挟嫌禀诉情事。学臣题奏时。因按试龙岩。距省遥远。未及会衔抚臣钟音、似不因此心存倾轧。惟是郑达三婪赃一案。周植含糊徇纵。确有可凭。乃抚臣转题请免议。是虽无与学臣挟嫌倾轧情事。而袒护属员。实属不合。报闻。　　

○又谕曰、方观承题参大名县知县陈睿、因病自戕一案。据伊家人呈称、陈睿于本年六月。因卫河水涨受惊。时时自言自语。于十月间。旧病陡发。用小刀抹伤颈项等语。该县令既于六月水涨后。致有心疾。其不能视事。已不待言。何以彼时该管道府。并不据实揭报。勒令离任。直延至十月。待其自戕。始行题参。岂数月之间。该管上司。竟漫无觉察耶。恐其中或有情节。著传谕方观承、详细确查具奏。寻奏、臣于六月内。赴大名查勘水灾。见该县陈睿、办理赈务。俱无舛错。实不见有带病情状。据伊子并亲丁人等、称该员本有痰疾。多年不发。今系猝中痰邪。心迷自戕。并非久病等语。似属可信。委无别情。报闻。　　

○乙巳。谕军机大臣等、昨据车布登扎布奏称、令车木楚克扎布、会同察达克、办理乌梁海博和勒、那木扎勒等语。此际应已前往。现在逆贼阿睦尔撒纳、逃入俄罗斯。或俄罗斯令伊带领乌梁海逃人。复出滋事。亦未可定。可传谕车木楚克扎布、于途次留心察访。一闻阿逆之信。即带兵前往擒拏。并谕知察达克奋勉协助。仍将现办乌梁海情形。及有无他处贼人踪迹。作速奏闻。　　

○又谕、昨谕和硕齐等、于护送哈萨克使臣之便。沿途或遇逆贼阿睦尔撒纳、及大队贼众。伊等兵力无多。令唐喀禄带兵二百名。于中途等候。一得信息。即前往接应。今阿逆逃入俄罗斯。或俄罗斯令其带领乌梁海逃人。复出滋事。亦未可定和硕齐于沿途察访。一有阿逆信息。即带兵往擒。仍速饬唐喀禄接应。若阿逆果如所料。正和硕齐立功之时。哈萨克使臣、原可自回游牧。若愿协擒逆贼。即与同行。至唐喀禄系获罪之人。亦可藉以自赎。其务悉心访查。奋勉效力。　　

○大学士管陕甘总督黄廷桂等奏、钦奉恩旨。将陕甘二省满汉各营、采买补缺马匹、借垫银三十五万九千三百两零。免其扣还。其解送马驼。添补口食盘费。坐扣未完银六十万八千三百两零。酌量分年展扣。以纾兵力。臣等酌议、各营应支马乾。俱已留为餧马之用。每岁添制军装。及差使盘费。俱系该营自行措办。于季饷内扣还。又有朋扣银两。并年底在司库接济。及粮贵时豫借银米。均应于季饷内扣缴。现在朋餧解送正余马一万三千余匹。加添料豆。制备衣装。统须陆续扣还。再加此项坐扣银六十万八千余两。自应宽以限期。俾季饷扣还之外。各有余剩。应请自乾隆二十三上春季为始。各于本营季饷内。分六年扣还。得旨、六年尚觉限迫。著宽至十年。　　

○丙午。上诣皇太后宫问安。　　

○还宫。　　

○谕军机大臣等、现在由巴里坤送至肃州、赏给官兵之厄鲁特等。特因其情有可原。始如此办理。但伊等心怀叵测。而肃州等处。距口甚近。或有约会逃走。妄行生事之处。即当正法示众。著晓谕得赏官兵。留心驱策。如不遵约束。虽致死亦不加罪。若生事逃窜。则罪有所归。黄廷桂等、亦当时为稽察。　　

○丁未。上御乾清门听政。　　

○谕、前令刑部查参、直隶审题富山迟延一案。已将承审审转各员。交部严加议处。今据该部将各直省迟延未结之案。通行查明。案犯患病迟延者。共八十二案。而直隶一省。则多至六十四案。该省即有差务。何至陈案未结。若此之多。可见直省因循阘茸。竟成痼习。大非慎重刑名之道。所有承审审转各员。著照富山一案之例。逐案严加议处。　　

○谕军机大臣等、前据刑部查参、直隶审题富山故杀七十、迟延一案。该犯报病、至逾三年。始行题结。明系承审各官怠玩所致。因令该部将各省人命案件、似此迟延逾限者。详查具奏。今据刑部奏、各省共八十余案。而直隶一省。独至六十四案之多。现已交部议处。刑名关系最重。自应速为结案。即属员以差委为辞。该督亦当严饬审解题结。不应怠玩至此。部议不过按例薄惩。若不将此等阘茸故习。痛行湔涤。该督其无所辞咎。必当从重治罪。将此传谕知之。　　

○吏部奏、户部侍郎阿里衮、于满福领兵前进时。并不迅速进兵接济。办理糊涂。应照例革职。得旨、阿里衮今复遵旨进兵。俟伊如何勉力行走之处。奏摺到日。再降谕旨。　　

○河南巡抚胡宝瑔参奏、查办河工赈务。怠惰偷安之太康县知县傅煇文。请革职示惩。得旨、此所参傅煇文、办理河工赈务。怠惰偷安。该抚仅请革职。不足蔽辜。昨鹤年将规避要工之鱼台令刘朝宗、参请留工赎罪。甚为允当。胡宝瑔殊属宽纵。著严行申饬。朕于灾赈河工。不惜钜万帑金。冀登灾黎于衽席。司牧者苟有人心。自当奋勉分忧。思称厥职。况该令由废员加恩录用。更应出力自效。以赎前愆。乃敢忍心怠误。非刘朝宗寻常玩旷者可比。傅煇文著革职、发往军台效力。　　

○戊申。掌山西道御史汤世昌奏、直隶、河南、山东、山西、四省。请兼设督抚。以密防闲。得旨、督抚之设。因地制宜。不藉以去弊也。此中正有宜酌夺者。待朕熟思详定。　　

○山西道御史吴龙见奏、截取候选知县之举人。年力近衰者。请豫行甄别。咨回本籍。候选教职。得旨、候选知县之改教。盖不得已而为之。其人则无过也。但老迈龙钟。令往司民社。亦随即参处耳。今于选时甄别。已属无可如何。若复截而止之。不太迫乎。然使其免守候之苦。或亦一道。该部会九卿详议具奏。寻议、拣选验看之例。立法遵行已久。应无庸议。从之。　　

○己酉。上诣皇太后宫问安。　　

○幸瀛台。　　

○谕军机大臣等、昨因察达克等所属之乌梁海、归顺已经数载。应与新降人等、一体纳贡。曾经降旨查办。今据车布登扎布奏报、察达克此次招服乌梁海博和勒等。甚属奋勉可嘉。著传谕车布登扎布、将乌里雅苏台所贮缎疋。酌量奖赏。其所属乌梁海等、今年应纳之贡。俱行宽免。以明岁为始。即行知车布楚克扎布等、遵照办理。　　

○庚戌。谕军机大臣等、察达克招服乌梁海。甚属奋勉。著赏缎四端。其次奋勉人等。各赏缎二端。车布登扎布、仍传谕博和勒。伊等去年虽附和妄动。今察达克一经招抚。即时归服。是以宽宥前罪。博和勒著还原职。仍授为三品总管。赏缎二端。其那木扎勒、库克新等、投顺之日。亦照此传谕、复职受赏。博和勒等游牧、与俄罗斯相近。逆贼阿睦尔撒纳、逃入俄罗斯。伊等一有所闻。即当报明陈奏。车布登扎布等、如得阿逆信息。一面知会和硕齐、唐喀禄、带兵协助。车木楚克扎布等、一面带兵剿捕。总以擒获阿逆。始可竣事。伊等务益加奋勉。以奏肤功。再俄罗斯等、寄博和勒之托忒字书内。有柰曼噶杂克之人。逃入内地等语。此项人等。如果来投。即应受降。亦当留心办理。　　

○署定边左副将军车布登扎布奏、钦奉恩旨、喀尔喀应赔马驼牲只。酌量于伊等生计有益。宽限办理。臣委管理收牧之扎萨克等。自乾隆十八年、至二十二年。收牧动用。销算倒毙数目。拟定应免应赔。及交还限期具奏。得旨、军机大臣议奏。寻议、查军营收牧定例。按年销算。若未经动用者。每年每百匹、准销倒毙四匹。已经动用者。准销八匹。今车布登扎布、未将倒毙数目。按年销算。与例不符。但蒙皇上爱养喀尔喀。降有恩旨。臣等仰体皇上仁慈。俾喀尔喀生计饶裕。酌议应如车布登扎布所奏。将乾隆十八年、收牧马六千匹。驼三千只。照未经动用例。每百准销四匹。十九年以来、收牧马驼。照已经动用例。每百准销八匹。不计所牧年岁。作为一年应免之数销算。其牛羊系属口粮。自难照动用马驼之例。应准其每百内倒毙四只外。仍有额外倒毙。亦应如所奏。先将车臣汗部落收回各数。于一年内追交完项。再自己卯年起。展限五年交纳。仍将现在牧放马驼牲只。饬交扎萨克等、加意牧放。其应追各项数目。令该副将军分晰造册报部。按限催交。从之。　　

○又奏、钦奉谕旨、将军营原有马驼。办给交回、及例准倒毙各数查奏。臣谨将办给各队官兵。及交还骑回马驼数目。酌量准销倒毙分数具奏。得旨、军机大臣议奏。寻议、查该副将军所奏、乾隆二十年。彻回京营、黑龙江等兵丁。行至额尔齐斯等处者。已蒙恩旨。照金川军需例。准其豁免十分之三。又另摺所奏、杜尔伯特汗车凌等。应追马驼。业经展限。现奉恩旨豁免。均毋庸另议外。二十年、大兵平定伊犁。直抵布噜特边界。较额尔齐斯更远。应将所领马驼、豁免十分之五。二十一年、进剿乌梁海、哈萨克官兵。俱至伊什勒河。归途又趱拏青滚杂卜。该将军奏请全行豁免。但恐官兵恃有此例。将远行马匹。不复爱惜。应较前往伊犁、酌量加倍。豁免十分之八。其和托辉特官兵。随青滚杂卜、私回游牧。所领马驼、不准豁免。俱令照数赔补。又擒拏青滚杂卜官兵。并未远行。但时值冬寒。应将所领马驼、豁免十分之三。又收取阿陆尔撒纳游牧。追剿包沁等官兵。亦未远行。应将所领马驼、豁免十分之二。再本年彻回之京营、绥远城等官兵。交兵部行。查现在两路官兵。俟彻回时、行查办理。其喀尔喀等所领马驼内。除应豁免数目外。其余理应追缴。但伊等赔补牧放牲只。已议展限五年。俟交完后、再限三年。令其补交。至厄鲁特班珠尔等马驼。业经籍没。应毋庸议。其扎哈沁乌梁海等、原领马一千七百匹有奇。驼二百只有奇。除豁免外。仍应追缴马九百匹有奇。驼九十只有奇。照例令其交出。其官兵应交马驼、造册咨送户部。喀尔喀等应交马驼、造册咨送理藩院。按限追缴。得旨、依议。扎哈沁乌梁海人等。甚属安静。亦俱奋勉效力。应交马驼、著加恩宽免。　　

○理藩院奏、旺布多尔济等、豫备兵丁不齐。请分别议处。得旨、去年逆贼青滚杂卜之案。旺布多尔济等旗分。人口牲畜。微有亏损。近复被灾。生计艰难。所备兵丁不齐。并非有意推诿。著加恩将降罚之处、悉行宽免。三都布车木伯勒、既患疯疾。不能办事。著将公爵开缺。令伊子承袭。　　

○命协办大学士鄂弥达、在紫禁城骑马。　　

○辛亥。上幸瀛台。　　

○谕、据德尔敏等奏报、徐城增筑石工。于十一月十九日。如式完竣。一律整齐坚固等语。披览深为欣慰。徐城滨临黄河。而旧有石堤。间段断续。一遇盛涨。时罹水患。今春南巡。亲临阅视。指授增筑石堤。兹开工以来。曾未两月。遂克告成。城郭民居。永资保障。诸臣能仰体朕念切民瘼之意。奋勉集事。迅速奏绩。甚属可嘉。德尔敏、梦麟、尹继善、白钟山、嵇璜、陈宏谋、俱著交部议叙。其在工文武员弁。并著查明。一体交部议叙。以示奖励。　　

○军机大臣等奏、臣等遵旨、询问伊什克。据供、我父原系拉藏汗属人。于康熙年间。为准噶尔所掠。遂属绰和尔鄂拓克。今因游牧扰乱。是以来投等语。臣等看伊什克、人尚明白。年力亦壮。应如何安插之处。侯旨遵行。得旨、伊什克著在上驷院司辔上行走。仍编入蒙古旗分。　　

○云南道御史程廷栋奏、各省上司幕友。多有包揽分肥。州县幕中。非其与类。一切详案。立意苛驳。州县官势不能支。向上官禀请荐幕。以图照应。上下钩连。作奸行贿。势所不免。上官偶有觉查。先通信息。巧为弥缝。迨经败露。上官明知情弊。而事涉于己。不敢揭参。转致通同徇隐。其有妨吏治者非浅。应请敕部、将勒荐幕友、严定处分。得旨、此弊朕殊不知。所奏甚是。该部详议速奏。寻议、查上司荐幕、与偏私苛驳等弊。久经著有例禁。惟在该管各官。关防严密。毋致幕友与属员往来交接。书札相通。潜滋弊窦。应饬各该督抚、不时留心查察。倘有徇私荐引。及徇庇失察等项。照例分别议处。从之。　　

○壬子。上诣寿康宫。侍皇太后膳。　　

○谕、左都御史木和林。年逾八十。著以原品休致。所遗员缺。著吴拜补授。盛京刑部侍郎员缺。著石柱补授。　　

○谕军机大臣等。昨命车木楚克扎布等。因办理乌梁海之便。察访逆贼阿睦尔撒纳信息。今思阿逆奸诡异常。或差遣数人到乌梁海。探听情形。亦未可定。然即擒此数人。亦于事无益。若果有此举。则察达克、不妨阳为约结。告伊来人。以现在大兵尽彻。乌里雅苏台、亦驻兵不多。我等乘此会合。扰乱喀尔喀。抢掠乌里雅苏台之语。若阿逆肯来。便可擒获。或察达克相机前往。虚作投顺之状。诱出逆贼。相机办理亦可。著传谕察达克、悉心筹酌。不拘何时。皆可用此策。但宜密而又密。不可漏洩。致无知妄传。转足偾事。察达克自必有亲信数人。相与计议。若能擒获逆贼。朕于察达克、及乌梁海人等。必沛殊恩。务宜奋勉。车木楚克扎布等、如何密行传谕。察达克所见如何。及现在阿逆信息。俱作速奏闻。并传谕纳木扎勒知之。　　

○又谕曰、成衮扎布、兆惠等。自本月初十十三等日奏事后。距今十余日。未见摺奏。前经屡谕伊等、回至济尔哈朗。同雅尔哈善等、酌议驻兵之地。及明岁进兵之期。并来京请训等事。伊等此时已至何处。未见奏到。岂台站尚有迟误耶。至阿里衮虽据奏称、沙喇斯、玛呼斯等贼。已过达朗岭。伊与额敏和卓、带兵追往。但曾否与满福相会。又端济布、前追巴哈曼集贼众。朕虑伊兵力单弱。命哈宁阿带兵协助。若已会满福。距端济布甚远。即不必再往。此际哈宁阿、究与何人会兵。均未奏到。并传谕询问。　　

○癸丑。皇太后圣寿节。遣官祭太庙后殿。　　

○上诣寿康宫。行庆贺皇太后礼。王大臣于慈宁门、众官于午门、行礼。　　

○奉皇太后幸静怡轩、重华宫、侍宴。　　

○谕军机大臣等、此数日、军营并未奏到事件。恐台站或有疎虞。今巴图济尔噶勒等、由巴里坤护送马匹。带有兵丁。著传谕伊等。如遇玛哈沁贼人。即行剿杀。其兵丁自有乘骑。足以击贼。不可动用军营马匹。以致疲乏。如无此事。惟以谨护马匹为要。计此旨到日。伊等已过巴里坤。著交与巴里坤办事大臣等。速为追送。　　

○甲寅。上诣皇太后宫问安。　　

○幸瀛台。　　

○以刑科给事中伊禄顺、为内阁学士、兼礼部侍郎。　　

○乙卯。谕军机大臣等、今年河南卫辉等府被灾。虽经多方赈恤。其应徵钱粮。亦已有旨蠲免。但现在灾黎。是否俱有起色。明年青黄不接之际。或尚应接济。深为轸念。可传谕胡宝瑔、查该省被灾各属。如有应须加恩。作何办理之处。即行据实奏闻。当于新正颁发恩旨也。　　

○又谕、前据黄廷桂、挑选马八千匹。解送军营。今成衮扎布等奏到、现在台站及官员乘骑。尚需马二千匹。已咨行该督等语。著传谕黄廷桂、如接到将军等咨文。即照数挑选膘壮马二千匹。委员解往。同前项马匹。一并交与巴图济尔噶勒、带赴应用。仍饬解员、沿途小心餧饲。毋致疲瘦。　　

○定边将军成衮扎布等奏、臣等于十月二十八日、十一月初一日。节次奉到谕旨。令将彻兵过冬处所。明春进兵程期。及兵马数目。公议具奏。查巴图尔乌巴什等贼。会合一处。向沙喇伯勒逃去。自应速行追剿。至回人既敢戕害阿敏道。又闻布拉呢敦、霍集占等。聚众拒守。其阿克苏、库车等处。系进兵道路。叶尔羗、喀什噶尔等处。乃其巢穴。俱宜陆续办理。计厄鲁特贼众。约数千户。可得战兵五六千。伊等皆自知必死。如我兵力弱。恐致逃窜。至剿灭贼众后。即应于特穆尔图诺尔、那林等处。休息马力。进取回城。臣等公同详议。臣成衮扎布等、及满福、所领兵。共二千七百余名。臣兆惠、及富德、瑚尔起、磒德讷、端济布、所领兵。共三千四百余名。合计现兵六千余名。计可挑选四千名。军营马既多倒疲。济尔哈朗一带。久住草枯。惟乌噜木齐、至玛纳斯一带。水草俱佳。可游牧过冬。仍派兵五百名。安设台站。查驻兵之地。至沙喇伯勒程期。约四五十日。若于来年正月下旬进兵。计三月十五日前后可到。余兵千余名。令爱隆阿带领至鲁克察克。整理豫备。再派巴里坤绿旗兵一千、合二千余名。在鲁克察克豫备。又现在吐鲁番屯田绿旗兵八百名。亦令带耔种。于来春在哈喇沙尔、或伊拉里克等处种地。令鲁克察克豫备兵二千余名同往。又豫备哈萨克贸易。派绿旗兵五百名。并令额敏和卓、酌派回兵。遣往乌噜木齐种地。俱先至鲁克察克。自巴里坤办给口粮耔种。至进剿官兵口粮、及耔种器具。均须大员经理。臣等公议、派臣永贵前往。再臣等现议来年正月进兵。若趱赴京师。复回军营。恐踰期限。谨酌拟领队大臣侍卫等、开列名单。恭候钦定。谕军机大臣等、成衮扎布等奏称、来年正月进兵。若趱赴京师。往还恐逾期限等语。著照所请。不必来京。但朕昨命车布登扎布、同兆惠明岁进兵。今阿逆已逃入俄罗斯。喀尔喀处。索取阿逆。及办理地方事务。伊兄弟二人。不可不驻劄一人。成衮扎布年长。喀尔喀素所心服。车布登扎布、年力富强。著伊同兆惠进剿。成衮扎布、仍著来京请训。再赴喀尔喀办理事务。成衮扎布、奉到此旨。其将军印务。交与兆惠。俟车布登扎布到日。以副将军印务交代。时值冬寒。成衮扎布不必速行。惟量力前进。明岁进兵。车布登扎布、富德、哈宁阿、罗布藏多尔济、明瑞、鄂博什、温布、俱著在哨探队内行走。其巴图鲁侍卫。酌量派出。巴图济尔噶勒、送马到日。亦在哨探队内行走。果木尼勒图、富绍、酌派领队。其驻兵鲁克察克。豫备回部。永贵一人不足。著雅尔哈善、同顺德讷、爱隆阿、酌派巴图鲁侍卫二员前往。永贵既在鲁克察克办事。俟事竣。再赴陕西巡抚之任。其余大臣侍卫官员。分队安台。屯田牧马等事。俱照所奏行。前曾谕车布登扎布、雅尔哈善、带兵先行。兆惠、富德、来京。驰驿回营。尚可追及。伊等奉到此旨。如已起程。亦不必中途复回。再额敏和卓、现同阿里衮、追剿沙喇斯等贼众。如已竣事。即回游牧休息。来年办理回部。著同富德、在哨探队内行走。　　

○又谕曰、成衮扎布、兆惠等奏。来京恐误进兵之期。朕已允所请。富德奉到此旨。如尚未起程。即不必来京。至伊所奏、遣使赴哈萨克时。令其供备口粮驼马一事。哈萨克甫经归附。且素习贪吝。不可稍有派累。即遣使前往。携带物件。亦可换易口粮。今阿睦尔撒纳、逃入俄罗斯。努三不必在哈萨克久住。著行文彻回。　　

○又谕曰、成衮扎布等奏称、明岁进兵。计马八千匹。不敷派拨。请添送二千匹等语。已谕黄廷桂趱办矣。著于巴图济尔噶勒三人内。留富绍守候。巴图济尔噶勒等、大队前行。已经搜剿玛哈沁。富绍护送此项马匹。不必多留兵丁。惟酌量足敷照管马群可也。　　

○丙辰。谕、山西交城等四十州县。秋成稍觉歉薄。所有民欠未完常平仓谷。虽应徵收还仓。但念各该处商贩稀少。本地所产。仅供民食。若令依限徵输。闾阎未免拮据。著加恩将交城等四十州县、未完二十年分、民借八万九千余石。缓至明年麦熟后交纳。其本年民借常平仓谷九万九千余石。缓至明岁秋成后交纳。以纾民力。该部即遵谕行。　　

○谕军机大臣等、陕甘两省。挑解军营马匹。所有摘缺应买补之马。定价不敷。多借公项垫用。分限扣还。朕已降旨加恩矣。直隶连年挑解马匹。各标营摘缺买补。或亦有似此借垫者。著方观承即查明具奏。其动项买补者。不在此例。寻奏、直隶买补马匹。定价每疋九两。已足敷用。并未借垫公项。亦无私行那垫之累。与陕甘情形不同。报闻。　　

○又谕、湖南靖州属、耙冲地方。产有铜矿。陈宏谋任巡抚时。曾与辰沅靖道黄凝道、议令招商试采。旋即封禁。昨已据该抚将商人采出交官铜觔。交钱局鼓铸。奏到允行矣。耙冲地方。本系苗疆。自以安静为是。陈宏谋等、既令试采。旋复封禁。是否从前试采之举。不无冒昧草率。富勒浑于此事。想当留心。可即查明据实奏闻。　　

○又谕、据塔永宁奏、晋省营伍。有因连年挑解军需马匹。额定价值银八两。不敷买补。那垫公项。陆续坐扣还款之事。与陕甘两省情事相同等语。陕甘不敷之项。前已降旨加恩。晋省营伍。若果系因公那垫。此与州县侵亏者迥别。著交刘统勋、就近详查。据实奏闻。朕自酌量施恩。倘有私自侵用者。亦据实指参。不得稍涉瞻徇。　　

○又谕曰、阿里衮、额敏和卓奏称、伊等由阿斯罕布拉克、和什特哷克一路。取道速行。于十月二十八日。抵沙喇斯、玛呼斯、游牧之哈喇沙尔等处。搜查山僻贼众。至塔木顺和尔、纳木噶、擒获玛哈沁奇齐克等、男妇二百余口。今往呼噜木什和罗。俟剿灭玛呼斯贼众。再越达朗岭。进剿沙喇斯、昂吉岱贼众等语。阿里衮、额敏和卓、此次办理颇属奋勉。从前因阿里衮带兵迟延。交部议处。经部议革职。朕谕以且观后效。今既自知罪愆。奋勉行走。著加恩免其革职。额敏和卓、著赏缎四端。遣往侦探之佐领爱斯玛特、及奋勉之官兵回人等。俱著查明奖赏。再据玛哈沁供称、玛呼斯得木齐和通告称、满都统遣伊前来。现在两三路进兵等语。则似满福已招服玛呼斯人等矣。满福现在何处。究未奏及。著阿里衮等带兵速进。即使满福业已招降。亦不可凭信。仍行剿杀。满福甚属无用。一切事务。阿里衮惟与额敏和卓、悉心商酌。并将满福信息。作速奏闻。
  </div>
  <div class="pagination">
   <a href="清实录乾隆朝实录_page756.html">
    上一页
   </a>
   <span>
    ...
   </span>
   <a href="清实录乾隆朝实录_page752.html">
    752
   </a>
   <a href="清实录乾隆朝实录_page753.html">
    753
   </a>
   <a href="清实录乾隆朝实录_page754.html">
    754
   </a>
   <a href="清实录乾隆朝实录_page755.html">
    755
   </a>
   <a href="清实录乾隆朝实录_page756.html">
    756
   </a>
   <span class="current-page">
    757
   </span>
   <a href="清实录乾隆朝实录_page758.html">
    758
   </a>
   <a href="清实录乾隆朝实录_page759.html">
    759
   </a>
   <a href="清实录乾隆朝实录_page760.html">
    760
   </a>
   <a href="清实录乾隆朝实录_page761.html">
    761
   </a>
   <a href="清实录乾隆朝实录_page762.html">
    762
   </a>
   <span>
    ...
   </span>
   <a href="清实录乾隆朝实录_page758.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
