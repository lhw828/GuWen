<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 234 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 234 页/共 502 页
  </h1>
  <div class="content">
   ○谕军机大臣等、贾桢、谭廷襄奏、凯撤官兵。应由何路行走。请旨遵办一摺。连镇凯撤官兵。现皆由南运河、行抵通州。除察哈尔官兵、由通州取道昌平。必须路过京城外。其东三省、密云、并哲里木、昭乌达、热河、各官兵。若令一并来京。转多纡折。著照贾桢等所请。东三省官兵、即由通州等处出山海关。密云官兵、即由通州顺义至密云县。哲里木、昭乌达各盟官兵、并热河官兵、即由通州顺义出古北口。即著咨会伊勒东阿等、就近分路撤遣。毋庸到京。其路过京城之察哈尔官兵。著贾桢等照例办理。将此谕令知之。　　

○又谕、曾国藩、塔齐布、先后奏报、陆军渡江剿贼。并迎剿九江城中扑营逆匪。及筹办情形各摺。览奏殊深悬系。所称办理错误之处。如水师冲入内河。以致声势隔绝。诚不免锐进贪功。至武汉收复后。未留后路声援一节。则其势本有不及。水陆两军。全数进剿。犹恐兵力单弱。若彼时即分防武汉。兵数愈少。刻下更不知如何棘手。以现在情形而论。上窜汉口之贼。现有杨霈督兵江北。李孟群等师船。亦已驶抵武昌。统计杨霈收集、及续调之汉川官兵。沔阳等处练勇。不下六七千名。李孟群战船可用者。亦尚有四五十号。胡林翼等回援之兵。复有三千余名。尽可相机夹击。曾国藩等、既定直捣金陵之计。即著迅速设法、攻克九江。合军东下。毋得再存顾虑。该侍郎等、营中粮饷军资。上赖湖南。下赖江西接济。此时若轻舍九江。回顾武汉。不但江西之贼。全行窜出。即汉口之贼。亦必愈偪愈上。两路饷道皆梗。孤军尤属可虞。自以力攻九江、为扼要之策。萧捷三等、冲入内河之船。虽屡经获胜。而轻舟散泊。不能成军。殊非深算。亟应设法接应出湖。以为陆军掎角。外江大船。现已全令上驶。添船添勇。自系紧要机宜。但制造尚须时日。而陆军锐气正盛。览所奏、塔齐布独当贼队情形。亦属过于冒险。曾国藩既拟亲至吴城。即著一面与陈启迈、商酌制船事宜。一面谆属塔齐布加意慎重。总须内河师船驶回。与城外陆军、会合进攻。方有把握。曾国藩抵吴城后。能将前项船只。即行带出。固为应手。若一时未能全数出湖。亦须察看军情。仍回大营。免致与塔齐布内外睽隔。居隆阿、恽光宸、恩龄等、现攻九江。赵如胜、吴锡光等、现攻都昌。亦系内外分办。总宜速筹会合。攻破湖口贼卡。以通援应之路。本日陈启迈奏、省城现造长龙三板。而水营所需。乃在大船。著该抚即行赶紧添造。毋得迟误。李孟群、彭玉麟等、武昌水营。需用粮饷铅药。及修整船只经费。著杨霈迅筹接济。并知会骆秉章、一体筹款拨解。不得推诿。杨霈自抵德安后。未据续有奏报。现由何路进剿汉镇。续调兵勇。已到若干。荆州官兵。是否即能下击。均著迅速奏闻。该督节节退守。已属咎无可辞。若再株守德安。致逆贼负嵎久踞。试问能当此重咎否耶。将此由六百里加紧各谕令知之。　　

○壬辰。谕军机大臣等、官文奏、汉镇逆匪、突入襄河、现在派兵防剿一摺。前因逆贼回窜汉口。扬霈退驻德安。叠经谕令官文、酌派精兵。速往会剿。并将能否亲往之处。速筹驰奏。兹阅所奏情形。该逆现已窜入襄河。扰及沔阳。是其意图上窜。仍系上年故计。惟究系分股。抑或全数西窜。摺内未经声叙。官文所派兵勇。既须先剿仙桃镇。即不能遽抵德安。径攻汉镇。杨霈前调之陕西宜昌官兵。皆近在汉川。自应早已到营。何以自正月十一日发报后。至今竟无续报。此股回窜逆匪。虽不尽由北岸而来。究其所以得入楚境之由。实因广济一军。不能堵御所致。此次上窜沔阳。又从汉川阑入襄河。该督岂竟毫无闻见。现在无论该逆全股分股。杨霈总不能株守德安。待援邻境。傥该逆悉数奔突襄河。杨霈即应督兵上剿。傥汉镇尚有大股盘踞。杨霈即应赶紧进攻。掣回贼势。使不得上窥荆襄。旁犯武昌。若竟一筹莫展。徒以扼贼北窜为名。独不思沿襄河而上。安陆、荆门、处处皆可上窜耶。官文所派兵勇。不下四千余名。如仙桃镇贼匪击退。亟应沿河东下。若因荆州紧要。即于载增、贵升、二人中。酌派一人、带兵前往。该将军能亲自督兵进剿。更足以壮声威。至德安、武昌、两处兵饷。前已有旨、饬催四川前拨银十万两。陕西前拨银五万两。此项银两。均由荆襄一路行走。所有官文一军。需用款项。即著于此款内通融动用。将此由六百里加紧各谕令知之。　　

○又谕、本日据官文等奏、汉镇逆匪。突入襄河。已谕令官文、杨霈等、督兵堵剿矣。该逆现由汉镇分股。至襄河抢船。意图上窜。是豫省西路各要隘。防堵最关紧要。英桂前奏、已于信阳州三关等处。层层设备。光商一带、责成邱联恩、严密防堵。现在西路情形吃紧。著英桂妥为布置。严防逆匪乘虚北窜。所有添兵募勇各事宜。务须确探贼踪。体察事机。迅速筹办。毋稍疏虞。将此由六百里加紧谕令知之。　　

○又谕、易棠奏、酌拟变通制钱分两一摺。甘肃省铜价甚贵。且须兼铸大钱。若制钱分两。仍按每文重一钱二分鼓铸。非独工料过重。亦易启奸民私销改铸之弊。所有该省宝巩局、鼓铸制钱分两。著照易棠所请。酌量变通。每钱一文。减为八分。每千以重五斤为率。仍著督饬局员、认真经理。务期制作精良。俾轮廓字画分明。不致有漏风缺边等弊。以重圜法而便行用。将此谕令知之。　　

○浙江处州镇总兵官哈丰阿、因病解任。以金华协副将阿麟保、为处州镇总兵官。　　

○癸巳。孝仪纯皇后忌辰。遣官祭裕陵。　　

○上诣寿康宫、问皇贵太妃安。　　

○谕内阁、王懿德奏、查明失守城池各员、请宽免处分等语。代理龙溪县候补县丞苏宗勤、云霄同知潘骏章、代理云霄厅照磨候补县丞雷以鏻、漳州府教授张正元、训导黄凤仪、龙溪县训导魏开镕、海澄县教谕杨镛、训导郑朝元、漳浦县训导苏克诚、自漳州府县失守之后。或劝捐济饷。或筹办乡团。密约文武绅民。奋勇杀贼。克复城池。功过尚足相抵。所有该员等应议处分。均著加恩宽免。长泰县训导陈祖璇、于贼匪窜扰县城之时。不能鼓励绅民。力图保卫。实属咎有应得。陈祖璇著即革职。　　

○谕军机大臣等、昨据官文等奏、汉镇逆匪。突入襄河。扰及沔阳。本日杨霈奏称、贼由汉镇、分窜汉川之麦旺嘴。经沔阳乡勇截击。余匪穷蹙。仍思折回汉镇。复经乡团拦截。歼毙多名。仅賸四五百人。奔至侏儒山。未能窜出等语。与该将军所奏情形不同。若如该督所奏。是襄河一带贼势。尚不十分吃紧。但逆匪系分股上窜。希图牵击我兵。然仙桃镇已被焚掳。所称仅四五百人。尚恐未确。官文已派兵勇前往剿办。自应飞饬各员确探贼踪。迎头截击。汉阳汉口贼匪。不过六七千人。并未抢有船只。李孟群炮船已抵省城。王国才、胡林翼、陆路兵勇。彭玉麟水勇。指日均可抵省。军威已壮。武昌可保无虞。但李孟群等、亦断无株守省垣之理。汉口贼匪尚多。攻剿汉口。即以保护武昌。况有胡林翼、玉山、刘富成等、陆路兵勇接应。水师亦不为孤。著杨霈饬令各该员等。先剿汉镇。以埽贼巢。勿任负嵎久踞。至襄河一带师船。能否驶入。该逆窜扰仙桃镇。业经官文酌派满洲兵四百名。并调团勇四千名。协同沔阳州知州萧荫恩。力图攻剿。如果贼势猖獗。兵力尚单。杨霈仍须饬令李孟群等水军。设法追剿。并能否添派陆军策应之处。相机酌办。务将上窜之匪。尽数歼除。勿令滋蔓。官文奉到昨降谕旨。是否亲自带兵前进。谅该将军、必能斟酌尽善。妥为筹办也。将此由六百里加紧各谕令知之。　　

○兵部左侍郎王茂荫、奏请收买铜斤。以济部用。得旨。户部查核办理。　　

○以福建绅民克复漳州府城、及剿办漳浦云霄等厅县贼匪出力。赏举人陈元榜等、蓝翎。余加衔升擢有差。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之一百五十八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯。二月。甲午朔。遣官祭先医之神。　　

○谕军机大臣等、贾桢、谭廷襄奏、连镇大兵、移营山东。粮台支应、应否仍由该衙门备办一摺。僧格林沁、大营粮台支应。向由顺天府派员承办。现在该大臣由连镇移营高唐。督兵进剿。所有带往官兵。应行支发各款。著即归并山东粮台支应。仍派通永道海瑛、会同办理。以资熟手。贾桢等、即行咨会山东巡抚崇恩、妥速筹备。毋误供支。将此谕令知之。　　

○又谕、王懿德等奏、夷商贩茶、请准租屋居住一摺。福建省因茶贩不通。暂开海禁。各国夷商。多来贸贩。该督抚为广收茶税。俯顺舆情起见。准该夷领事、承租南台天安寺、双江台后、空旷地基。并准夷商等、承租大桥以南观音井下衕等处、屋地六所。为储货栖身之地。均系民夷两愿。并立租约。盖用印信。系照从前和约办理。该夷等向化远来。自应处以馆舍。用示怀柔。惟民夷杂居。必须严加约束。且南台一带。偪近省垣。既已租与屋地。著该督抚、谕令该夷领事官金执尔等、稽查弹压。务令与本地居人。相安无事。免生嫌隙。方为妥善。其续到夷商。需租房屋。并著饬令该地方官。一律办理。将此谕令知之。　　

○荆州将军官文等奏、遵调满营精兵仍由贵升统带。迅赴下游会剿。得旨。汝未便远离荆州。自属实情。惟贵升能否得力。殊深系念。川陕军饷。已有寄谕、令伊等催解矣。　　

○湖北巡抚陶恩培奏、逆贼分踞汉口汉阳。水师获胜。臬司带兵回省。现筹以战为守之策。请迅拨饷银。以济急需。得旨。各处饷银。已有旨、令杨霈官文等迅速分解。汝既知以战为守。岂能聚集多兵。株守武昌。况逆匪现已分股上窜。更应追剿。　　

○以直隶劝办团练出力。予训导张锡纶等、升叙有差。　　

○乙未。谕内阁、吴振棫、蒋霨远奏、兴义首要匪徒、歼除净尽。地方肃清。剿办尚属迅速。所有云南会剿官兵。著吴振棫等、酌量裁撤归伍。至遵义府属匪徒。窜往黔西。前经官兵叠获胜仗。谅不难克日蒇事。惟首逆杨＜氵凤＞等、尚未就获。著蒋霨远严饬文武各员。迅速缉拏务获。毋任漏网稽诛。　　

○谕军机大臣等、御史伍辅祥奏、黔匪渐就肃清。请饬划清黔蜀疆界。驻劄武弁。以资弹压一摺。据称、四川之綦江。贵州之桐梓、仁怀。该三县疆界错杂。最易藏奸。应将各处所插之地。分别归并。无许犬牙相错。各于交界要隘。酌驻武弁。其黔蜀本省。有似此夹杂者。亦请一律划清等语。各省交界处所。遇有盗贼。地方官互相推诿。原系向来恶习。该御史请明定黔蜀疆界。互相归并。自为巡缉奸宄。使盗贼无可隐匿。著该督抚会同体察情形。如无流弊。即行酌量归并。傥有窒碍难行之处。祇可仍照旧章。责成该地方文武。不分畛域。认真缉捕。傥有藉词推诿。捕务废弛者。即著严参惩办。原摺著钞给阅看。将此各谕令知之。　　

○又谕、和春、福济奏、遵查甯国等属、捐输防堵各案、未经请奖原委一摺。所奏自系实情。各属劝谕捐输。办理防堵。如果实能出赀出力。著有成效。原应亟与请叙。以奖其劳。兹阅另单开列各案。藩司辗转驳查。均出有因。若以款目混淆之捐项。小有斩获之微劳。率行胪列多人。纷纷给奖。诚不足以重饷项而服人心。著和春等、即责成该藩司道府、迅速查明。务使捐饷不致虚糜。而奖励亦无冒滥。再行奏请恩施。傥所属府县、有浮销捐项。含混详报。以致辗转饬查。迟延请奖者。即著据实参办。庶足以鼓舞人心。俾捐生不致藉口。另片奏、捐输防费、及军饷各项。请分别给奖等语。著照所请。所有捐输防费之员。即照常例给予封典职衔。其偪近贼氛。捐赀堵剿。著有成效者。仍照筹饷事例。给予职官选补。以示区别。将此由五百里谕令知之。　　

○又谕、吉尔杭阿奏、酌拟夷人奖赏等语。口□佛＜口兰＞哂提督口□辣呃口□尔、于官军攻剿上海逆匪。情殷助顺。吉尔杭阿、请赏给该夷绸四卷、银一万两、以示怀柔。尚为妥协。著即照所拟办理。将此谕令知之。　　

○又谕、各省办理捐输。原以接济兵饷。若任令不肖州县。恣意侵吞。藉端需索。徒饱官吏之橐。无补饷项之实。误国病民。深堪痛恨。前据河南学政张之万、奏参知县汪曜奎、侵吞捐输。业经革职拏问。恐他省似此者。亦复不少。前次载龄奏、道经山陕。访闻州县。多有吞捐冒销等弊。是该署抚未到任时。早有见闻。必应严杜弊端。以归核实。著载龄、严密访查。如有侵渔情弊。即行据实严参。从重惩办。将此谕令知之。　　

○江南提督和春等奏、官军昼夜环攻庐舒巢等县贼匪。屡有斩捦。得旨。览奏不过小有斩获。实难指日克复。汝等每次奏摺。率云毙贼数百。或不计其数。若果尽属从实。何以愈杀愈众。每至攻城。必为所觉。伤亡想亦不少。虽逆焰鸱张。何官兵无能之至。琐琐赘言。全属搪塞。和春、福济、督师皖境。一载有余。迟延委靡之罪。百喙难辞。朕尚不处治汝等。原望奋勉图功。以赎前愆。朕犹不惜谆谆手谕。若仍恃奏章为敷衍。则罪由自取。朕惟知以军法从事。勿谓言之不先也。懔之。特谕。　　

○赏宗人府理事官存诚、头等侍卫。为哈密办事大臣。　　

○以克复安徽含山县城。赏翰林院编修李鸿章、知府衔。花翎。佐领辑顺、多隆武、常寿、参将扎隆武、守备俞应彪等、花翎。卫千总桂五等、蓝翎。余升擢有差。　　

○以剿办贵州兴义匪徒、地方肃清。赏知府张锳、通判胡霖澍、花翎。守备李成锦、蓝翎。　　

○上以祭社稷坛。自是日始。斋戒三日。　　

○丙申。遣官祭文昌帝君庙。　　

○谕内阁、德勒克多尔济奏、喀尔喀图谢图汗、车臣汗、两处汗、王、贝勒、贝子、公、扎萨克等、呈称、因贼匪尚未荡平。情愿捐助马匹。以备军需。求为转奏等语。喀尔喀两处汗、王、贝勒、贝子、公、扎萨克等、因贼匪尚未荡平。屡请捐助银两马匹。实为出于至诚。朕甚嘉悦。若再捐助马匹。朕心深为不忍。现在直省贼匪。已竟歼除。河北贼匪。亦就肃清。著德勒克多尔济、传谕图谢图汗、车臣汗、两处汗、王、贝勒、贝子、公、扎萨克等、伊等所捐马匹。著勿庸赏收。以示朕嘉尚体恤蒙古世仆之至意。　　

○谕军机大臣等、英桂奏、密县土匪、戕弁焚署、并窜扰郑州一摺。该州县密迩省城。突有土匪窃发。何至如此狓猖。据该府县所禀。又无起衅根由。显系地方官办理不善。意存讳饰。现在河南东南两面。偪近皖楚贼氛。甚关紧要。而河北各属。聚众抗漕之处。尚复不少。若不速将此股扑灭。设有蔓延句结。全省将不可问。余炳焘出省剿办。所带兵勇。仅止数百名。是否足资剿捕。著英桂、体察该省边境情形。傥安徽边界。防务稍松。即添拨官兵。星速驰往。如牛鉴、张维翰等、无论何人。皆可酌量派往。崇安、于辉县之案。如已办结。亦可带兵会剿。总以迅速殄除。毋致酿成巨患为要。仍著英桂、查明此股土匪。究由何处窃发。因何起衅。并余炳焘出省后。如何剿办情形。迅速详细具奏。至楚省军情。据该抚奏报、与杨霈所奏、大致尚同。惟塔齐布已到汉镇之语。未为确实。窜扰仙桃镇之贼。是否已被荆州兵勇击退。亦未据楚省奏报。著英桂一面严防信阳等处。一面确切探明。随时具奏。将此由六百里加紧谕令知之。　　

○钦差大臣向荣奏、叠次攻剿镇江贼匪。并筹调兵勇。布置上下游要隘。得旨。吉尔杭阿、已有旨帮办军务。自可督师迅克镇江。汝仍在金陵、扼贼防窜为要。一面严饬吴全美等、速行斩炼上驶。以期水陆合击。上游师船。已回武昌。俟回窜楚北之贼。剿灭净尽。方能再下九江。浔郡安庆克复。方能直捣金陵。现在事机不顺。一至于此。惟冀汝等协力和衷。无论江镇两城。先克一处。庶几渐有握胜之机也。　　

○湖南巡抚骆秉章奏、贼窜汉口。现筹造炮船。添募壮勇。为援剿之计。得旨。所造炮船。仍应接济曾国藩。是为至要。又奏、请将已革道州知州王揆一、暂留军营带勇。批。王揆一、获罪甚大。汝今又欲令其带勇。以观后效。豫为将来保举地步。著不准行。带勇或武弁、或绅士、皆可。亦何必须一革员耶。　　

○命湖南按察使魁联、为候补按察使。仍留湖南办理防剿事宜。调广西按察使文格、为湖南按察使。以广西右江道张敬修、为按察使。　　

○丁酉。春分。朝日于东郊。遣恭亲王奕行礼。　　

○祭先师孔子。遣吏部尚书花沙纳行礼。　　

○戊戌。祭大社。大稷。上亲诣行礼。　　

○诣寿康宫、问皇贵太妃安。　　

○引见各衙门保送京察一等官员。得旨。此次京察一等圈出人员。著各该堂官再行出具切实考语。交吏部带领引见。圈出之满洲蒙古中书笔帖式等官。著归入理事同知通判内。遇有缺出。与旧记名人员。一体带领引见。汉军汉人。著交部以抚民同知通判等官。分别选用。户部员外郎宗室灵杰、起居注主事雅尔杭阿、大理寺左寺丞国棨、太常寺寺丞兼赞礼郎特克什布、内阁典籍陈寯、上谕处委署主事色勒、宗人府委署主事宗室英元、宝泉局中厂大使祥禧、太常寺赞礼郎富兴额、德瑞、太常寺读祝官图桑阿、庆瑞、太常寺赞礼郎察杭阿、国子监助教诺穆欢布、徐振鑅、鸿胪寺鸣赞文琇、銮仪卫鸣赞鞭官禄祥、钦天监灵台郎音德讷、俱著交部照例以应升之缺升用。户部笔帖式阿宝、著改为二等。所有内阁侍读斌越等二百六十五员。俱著准其一等加一级。　　

○己亥。以举行仲春经筵。遣官告祭奉先殿。传心殿。上御文华殿经筵。直讲官麟魁、赵光、进讲四书为君难。为臣不易。讲毕。上宣御论曰。书曰。后克艰厥后。臣克艰厥臣。自古圣君。未有不兢兢业业。忧勤惕厉于上。百僚庶司。思日赞襄于下者也。夫子所谓为君难为臣不易。其意尤深切著明焉。夫人君一日万几。清和咸理。固觉难矣。至于雝宫肃庙。懔敬天法祖之心。旰食宵衣。廑知人安民之虑。有严有翼。无怠无荒。为开创之君难。为守成之君尤难。为蒙业承庥之君难。为持盈保泰之君尤难。以此思难。难可知矣。若夫为臣者。思熙绩亮工之不易。当毋蹈因循。思献可替否之不易。当毋甘泄沓。思敬事后食之不易。当毋等素餐。勤职不易。受职无愧愈不易。尽心不易。问心无欺愈不易也。要之君之乾惕终日。难也。非不易也。臣之靖共夙夜。不易也。非难也。在昔唐虞郅治。一堂交儆。百度惟贞。所由协和时雍。臻上理者。其难其慎之道得也。直讲官穆荫、李钧、进讲书经慎乃俭德。惟怀永图。讲毕。上宣御论曰。昔成汤之表正万邦也。不迩声色。不殖货利。以义制事。以礼制心。用能垂裕后昆。永保天命。何俭德若斯之盛欤。旨哉、伊尹之训太甲曰。慎乃俭德。惟怀永图。所以承家法。即所以传心法。诚千古不易之治法也。夫必以茅茨土阶为法尧。以饭糗茹草为法舜。则将捐金于山。藏珠于渊。以斯云俭。犹其迹也。所谓俭者。当以一身为天下臣民万世子孙法。无从匪彝。无即慆淫。始于家邦。终于四海。于时为之臣者。不至以位高禄重而忘俭。为之民者。不至以家给人足而忘俭。为之子孙者。不至以席丰履厚而忘俭。各守尔典。以承天休。尚何欲败度。纵败礼。三风十愆之待儆哉。良由君人者。克绥厥猷。检身不及。以不迩不殖者杜其弊。以制事制心者清其源。思艰图易。永永万年。被盛泽而大丰美。受厚福以浸黎元。无非此克俭之德。有以致之也。可不慎哉。可不慎哉。礼成。上幸文渊阁、赐讲官及听讲诸臣茶。复赐宴于本仁殿。　　

○遣官祭关帝庙。　　

○谕内阁、僧格林沁等奏、设法诱贼出巢、收复高唐州城。逆匪南窜、现被痛剿一摺。正月二十九日夜闲。僧格林沁、密令南面站墙官兵。分开列队。停止更筹。故作疏防之势。诱贼出巢。该逆果疑城外无兵防守。全股向南奔窜。僧格林沁等、督带马队。整队穷追。该逆拌死狂奔。至茌平县属冯官屯。入村踞守。该处三村相连。意欲死守抗拒。本月初二日。官兵一拥向前。登时由西面扑入村中。短兵相接。痛加歼剿。立将西面二村夺回。殄毙逆匪二百余名。夺获擡枪刀予无数。烧毙逆匪二百余名。生捦十余名。现仅賸余匪五百余名。蚁聚冯官屯村庄东南一隅。抵死抗拒。现将大炮运到。向内轰击。毙贼多名。该大臣等、务当激励兵勇。昼夜环攻。立将丑类尽歼。及早蒇事。以慰朕望。　　

○谕军机大臣等、僧格林沁等奏、收复高唐、贼窜冯官屯一摺。该逆穷蹙余生。困守一隅。大兵四面合围。谅不至再有窜逸。现在大炮已经运到。即应尽力轰击。村庄设备。虽为严密。究不能如城池之坚固。在城则利其窜出。以便跟追。在村则必须兜围。以防奔突。计自初二日进仗后。又已数日。当必更形得手。务宜于奋勇之中。加以慎重。傥任其旁窜他处。或困守村庄。则又蹈从前故辙。谅该大臣等、必已早有成算。不令釜鱼槛兽。日久稽诛也。崇恩奏、资遣裁撤练勇等语。著即照所拟。妥为筹办。刑部主事杨熙、本由四川带勇前来。现在裁撤川勇。需人弹压。著崇恩详加察看。如该员尚能约束。即饬令管带回籍。毋令沿途滋事。傥此外尚有带勇之员。无须该员管带。即饬令回京当差。将此由六百里加紧谕知僧格林沁、并传谕德勒克色楞、西淩阿、崇恩、知之。　　

○先是叶尔羌参赞大臣常清奏、筹画新疆南路八城全局。酌裁防兵以减经费。并折徵加铸。以济兵饷。命军机大臣、会同户部兵部议。至是会奏。叶尔羌满洲换防官兵二百五十五员名。既议全行裁撤。应令乌噜木齐都统、于绿营兵内、照数添派。赴叶尔羌等城换防。抵减内地调派。以节糜费。喀什噶尔满洲换防官兵、出队得力。绿营换防官兵、分守各城要隘。均无庸议裁。以重边防。其折徵仓粮一节。既因各城仓粮储积愈多。出粜不易。应自咸丰五年起。将正科粮石。徵收本色一半。折价一半。所收折价。由该大臣酌中定价。以示均平。至加铸原以裕饷。叶尔羌所属、及乌什、喀什噶尔、两城。既经采有铜苗。可资鼓铸。应令该大臣、商同各城大臣。广行开采。加炉鼓铸各项大钱。分成搭放兵饷。以济银两之不足。从之。　　

○以拏获贵州瓮安县榔匪。予知县杨承照等、升赏有差。　　

○予山东高唐州阵亡头等侍卫达崇阿、吉林协领丰山、参领丰玉、祭葬世职。　　

○缓徵福建云霄、龙溪、漳浦、海澄、长泰、厦门、同安、安溪、仙游、沙、永安、尤溪、永春、德化、大田、兴粮、莆田、诏安、平和、南平、马巷、晋江、南安、惠安、南靖、松溪、武平、二十七厅州县、暨罗溪县丞所属被扰地方。新旧额赋。
  </div>
  <div class="pagination">
   <a href="清实录咸丰朝实录_page233.html">
    上一页
   </a>
   <span>
    ...
   </span>
   <a href="清实录咸丰朝实录_page229.html">
    229
   </a>
   <a href="清实录咸丰朝实录_page230.html">
    230
   </a>
   <a href="清实录咸丰朝实录_page231.html">
    231
   </a>
   <a href="清实录咸丰朝实录_page232.html">
    232
   </a>
   <a href="清实录咸丰朝实录_page233.html">
    233
   </a>
   <span class="current-page">
    234
   </span>
   <a href="清实录咸丰朝实录_page235.html">
    235
   </a>
   <a href="清实录咸丰朝实录_page236.html">
    236
   </a>
   <a href="清实录咸丰朝实录_page237.html">
    237
   </a>
   <a href="清实录咸丰朝实录_page238.html">
    238
   </a>
   <a href="清实录咸丰朝实录_page239.html">
    239
   </a>
   <span>
    ...
   </span>
   <a href="清实录咸丰朝实录_page235.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
