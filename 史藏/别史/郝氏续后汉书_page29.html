<!DOCTYPE html>
<html>
 <head>
  <meta charset="utf-8"/>
  <title>
   郝氏续后汉书 - 第 29 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   郝氏续后汉书 - 第 29 页/共 43 页
  </h1>
  <div class="content">
   钦定四库全书
　　续后汉书卷七十九上　元　郝经　撰
　　列传第七十六上
　　北狄
　　四夷总序　北狄【匈奴氏　刘氏　石氏沮渠氏　赫连氏】
　　上世甿俗敦一均为朴野相忘而不相竞故无夷夏之分大庭轩辕帝有中土法制渐备风俗与王化逺迩故鄙夷与粹别悍暴与仁柔异于是乎制五兵征尤以捍遐外唐虞之世投凶人四裔以御螭魅【原注左氏传帝鸿氏有不才子掩义隐贼好行凶徳丑恶物顽嚚不友是与比周天下之民谓之浑敦少皥氏有不才子毁信废忠崇饰恶言靖譛庸囘服谗搜慝以诬盛徳天下之民谓之穷奇颛顼氏有不才子不可教训不知话言告之则顽舍之则嚚傲狠明徳以乱天常天下之民谓之梼杌此三族也世济其凶增其恶名以至于尧尧不能去缙云氏有不才子贪于饮食冒于货贿侵欲崇侈不可盈厌聚敛积实不知纪极不分孤寡不防穷匮天下之民以比三凶谓之饕餮舜臣尧賔于四门流四凶族浑敦穷奇梼杌饕餮投诸四裔以御螭魅】烈山泽疏川渎驱龙蛇禽兽清涤土宇以居王民【原注孟子当尧之时天下犹未平洪水横流泛滥于天下草木畅茂禽兽繁殖五谷不登禽兽偪人兽蹄鸟迹之道交于中国尧独忧之举舜而敷治焉舜使益掌火益烈山泽而焚之禽兽逃匿禹疏九河瀹济漯而注诸海决汝汉排淮泗而注之江然后中国可得而食也】画为九州制为五服限界区域以别内外约而不质以为要絶而不治以为荒于是乎中国与外徼截然不相乱爰蔇三后谨守内分西不尽流沙南不尽衡山东不尽东海北不尽恒山四海之内断长补短仅得万里务广徳不广地外夷之地常十倍于中国中国之徳常百蓰于外夷是以伏柔而化所不化遂为盛王其民不识蛮夷而骜猘不敢为病其或跳踉则御之朔方伐之太原惩之荆舒而已【原注诗天子命我城彼朔方赫赫南仲玁狁于襄又曰薄伐玁狁至于太原又曰戎狄是膺荆舒是惩】此二帝三王之世所以无边塞之患也周徳既衰荒服不至【原注史记穆王将征犬戎祭公谋父諌曰先王之制邦内甸服邦外侯服侯卫賔服蛮夷要服戎翟荒服甸服者祭侯服者祀賔服者享要服者贡荒服者王今犬戎氏以其职来王天子曰予必以不享征之吾闻犬戎惇能率旧徳而终守纯固其有以御我矣王遂征之得四白狼四白鹿以归自是荒服不至】犬戎逼周小雅尽废中国始危【原注诗六月序小雅尽废则四夷交侵中国危矣】越岭海逾限界絶疆索败王略布濩五服之内错蹂畿甸之间阻谿谷间隙罅蜂蜚蚁结列帐联落秦晋燕齐之西北楚邓吴越之东南者以百数与盟会陵上国伐凡伯伐京师病燕侵齐伐晋灭温灭衞无复二帝三王之世矣【原注春秋隐公二年公会戎于潜公及戎盟于唐僖公二十年齐人狄人盟于邢文公八年公子遂会雒戎盟于暴宣公十一年晋侯会狄于攒函隐公七年戎伐几伯于楚丘以归庄公二十四年戎侵曹三十二年狄伐邢闻公二年狄灭卫僖公八年狄伐晋十年狄灭温十三年侵衞十四年侵郑二十一年侵衞三十年侵齐三十三年复侵齐左氏传庄公三十年齐人伐山戎以其病燕故也僖公十一年杨拒泉臯伊雒之戎同伐京师入王城焚东门王子带召之也】然而不至于大乱者犹有先王之遗泽所以为天下之大闲者犹在未与阻仇储怨使必致死于我也五伯又衰列国各务广土晋灭赤狄潞氏获白狄子灭中山鲜虞虏鼓子鸢鞮灭陆浑之戎秦灭义渠并西戎赵为胡服破林胡楼烦燕破东胡于是匈奴始盛与中国为仇秦并天下废井田开阡陌夷畎浍沟洫坏先王疆里尽为平原旷野无以限其侵轶秋髙马肥长驱而入鳄沛鹘散震骇障塞始皇怒而大举击之堑山堙谷筑长城万余里以限絶之胡人不敢南下牧马而怨仇益深矣【原注春秋宣公十五年晋师灭赤狄潞氏以潞子婴儿归十六年晋人灭赤狄甲氏及留吁昭公十七年晋荀吴帅师灭陆浑之戎左氏传僖公三十二年晋侯败狄于箕却缺获白狄子昭公十五年晋荀吴帅师伐鲜虞克鼓以鼓子鸢鞮归　史记晋文公立欲修覇业乃兴师伐逐戎翟诛子带迎内周襄王居于雒邑当是之时秦晋为强国晋文公攘戎翟居于河西□洛之间号曰赤翟白翟秦穆公得由余西戎八国服于秦故自陇以西有绵诸绲戎翟防之戎岐梁山泾漆之北有义渠大荔乌氏朐衍之戎而晋北有林胡楼烦之戎燕北有东胡山戎各分散居谿谷自有君长往往而聚者百有余戎然皆不能相一自是之后百有余年晋悼公使魏绛和戎翟戎翟朝晋后百有余年赵襄子逾句注而破并代以临胡貉其后既与韩魏共灭智伯分晋地而有之则赵有代句注之北魏有河西上郡以与戎界边其后义渠之戎筑城郭以自守秦稍蚕食至于惠王遂拔义渠二十五城惠王击魏魏尽入河西及上郡于秦秦昭王时义渠戎王与宣太后乱有二子诈而杀义渠戎王于甘泉遂起兵伐残义渠于是秦有陇西北地上郡筑长城以拒胡而赵武灵王亦变俗胡服习骑射北破林胡楼烦筑长城自代并阴山下至髙阙为塞而置云中雁门代郡其后燕有贤将秦开为质于胡胡甚信之归而袭破走东胡东胡郤千余里与荆轲刺秦王秦舞阳者开之孙也燕亦筑长城自辽阳至襄平置上谷渔阳右北平辽西辽东郡以拒胡当是之时冠带战国七而三国边于匈奴其后赵将李牧时匈奴不敢入赵边后秦灭六国而始皇帝使蒙恬将十万之众北击胡悉収河南地因河为塞筑四十四县城临河徙适戍以充之而通直道自九原至云阳因边山险堑谿谷可缮者治之起临洮至辽东万余里又渡河据阳山北假中当是之时东胡强而月氏盛匈奴单于曰头曼头曼不胜秦北徙十余年而蒙恬死诸侯叛秦中国扰乱诸侯所徙适戍边者皆复去于是匈奴得寛复稍度河南与中国界于故塞】汉兴匈奴围髙帝于平城而汉复怨胡【原注外夷诸事自汉至晋五胡各见后本传】以中国新去汤火欲噢休之乃用娄敬和亲防姑为抚慰孝惠吕后时益嫚蔑不忌数入塞为防孝文始为备御计而孝武愤然小中国无复蒙耻奉币之事乃大兴师徒将衞霍而猎狝之铲王庭空漠北封狼居胥禅于姑衍以临瀚海快心于狼望之北而犹未己乃大开西域三十六国以断匈奴右臂而鄯善安息月氏大宛康居皆入属国复通巴蜀西南诸夷而王滇夜郎入朝勦并南粤为儋耳珠厓等郡徙瓯粤之民于江淮之间定朝鲜为乐浪菟等郡地过三代数倍而民不逮夫十之一焉土虽广而徳不足终不能制其侵轶孝宣爱民致理匈奴内乱五单于争立呼韩邪欵塞入朝而羌戎起于西陲赵充国以嵗月弭之故终西汉之世不复扬尘伪莽挑乱严尤为三防五难而不用北鄙再耸光武中兴遂连彭宠立卢芳侵扰幽冀其后内乱分为南北窦宪穷讨复空其庭阴山无人汉道克昌而羌戎复扰闗中段颎张奂之徒枭夷降附粗定一时建安末乌桓鲜卑始甚曹操诛蹋顿王雄刺轲比能而二冦衰及中国折裂诸葛亮渡泸深入讨雍闿禽孟获南土心服而不复叛孙氏抚有交趾闽粤而无蛮祸故终三国之世边徼不警二汉刑清政简寛仁之治四百余年中国之余威遗烈犹振而未忘也然而当呼韩邪之衰潜阻塞下与汉民错居南单于之降令入塞居漠南后复听其部落散居六郡分为五部户各数万遍满并土赵充国讨先零迁之内地马援守陇西迁煎当羌于闗中居冯翊河东皆与华人杂处曹操令夏侯渊讨叛氐阿贵千万等后因拔弃汉中徙武都之种于秦川毌丘俭征辽东徙髙句骊余种于荥阳时中国多故彼皆新附蹒跚单寡势犹未张及晋混一区夏纲纪不立浮侈茍且崇尚虚无风俗大坏家道日乖骨肉相残诸部皆谓晋室可取而代一旦羣起并吞割据于是氐人为成为秦匈奴人为汉为赵羯人为后赵羌人为后秦鲜卑人为五燕诸种人为五凉无复二汉之世而祸乱滋炽矣皆植根于汉滋蔓于三国而昌炽于晋是孰使之然哉中国之徳衰而尚力故也盍修徳以安中国乎茍吾徳化无不渐被慕义而进则引而进之乱则定之弱则抚之危则安之涵浸以仁恩使常足厌仰向如天地之无不覆焘无不持载如日月之无不照临则华夏蛮貊罔不率俾自南自北无思不服矣大哉二帝三王御戎之道乎初司马迁传匈奴两越朝鲜西南夷大宛班固复传西域至范晔又传东夷南蛮西羌南匈奴乌桓鲜卑并西域西南夷谓之六夷陈夀国志秖传乌桓鲜卑东夷而已按王制东方曰夷被髪文身有不火食者南方曰蛮雕题交趾有不火食者西方曰戎被髪衣皮有不粒食者北方曰狄衣羽毛穴居有不粒食者又曰东方曰寄南方曰象西方曰狄鞮北方曰译并中国谓之五方故诗书所称自中夏外谓之四夷九州之外四海之表蛮夷戎狄不啻百数各设居方别生分只四焉尔故别外夷为四夷传匈奴乌桓鲜卑为北狄夫余髙句骊韩倭等为东夷戎羌氐西域为西戎蛮西南夷为南蛮其行事前史载之备矣故不复详掇其盛衰大端推本中国治乱之所自与后世失御戎之道者着于篇
　　北狄者幽营并凉塞外诸狄也其种落尚矣自尤乱九黎与黄帝战于涿鹿之野黄帝擒尤其兄弟八十余人散入北土或号山戎或号獯粥世雄朔易舜流共工于幽州其族亦入荤粥夏后氏之裔曰淳维夏亡而亦入为君长即匈奴之先也【原注史记索隐张晏曰淳维时奔北边又乐彦括地谱云夏桀无道汤放之鸣条三年而死其子獯粥妻桀众妾避居北野随畜移徙中国谓之匈奴其言夏后苗裔或当然也故应劭风俗曰殷时獯粥改曰匈奴又晋灼云尧时翚粥周曰玁狁秦曰匈奴韦昭曰汉曰匈奴荤粥其别名则淳维是其始祖盖与獯粥是一也】夏道之衰后稷子孙不窋【原注竹律反】失其官守变于戎狄公刘自狄入于豳其后狄攻太王太王走岐山下作周【原注史记舜封后稷于邰子不窋失其官奔戎狄之间不窋卒子鞠立鞠卒子公刘立自戎狄徙漆沮公刘卒子庆节立国子豳八世至太王薰育戎狄攻之遂去豳渡漆沮逾梁山止于岐山】豳人举国从之而周始大玁狁始盛西伯抑逐之【原注诗采薇序曰太王之时西有昆夷之患北有玁狁之难其诗曰靡室靡家玁狁之故不遑起居玁狁之故又緜曰混夷駾矣维其喙矣】既周公兼夷狄而中国无狄难者数百年厉王政衰狄始内侵于是宣王北伐【原注诗六月宣王北伐也其诗曰□狁孔炽我是用急玁狁匪茹整居焦获使镐及方至于泾阳】自周之东狄遂杂处齐晋燕衞之郊别为赤狄北狄长狄山戎大为诸侯害至于灭衞盟齐侵晋伐王室出天子五伯迭兴攘斥摈外晋主夏盟击虏并灭狄少衰焉自战国兵争不恤遐外匈奴乘之始大骎骎南牧逼燕赵秦代各筑长城乘保障以御之于是匈奴开王庭称单于渡河南与中国界于故塞尽有朔漠之地斗入西北万余里冒【原注音墨又如字】顿射杀其父头曼【原注音瞒】单于自立为单于【原注史记头曼单于有太子名冒顿后有所爱阏氏生少子而单于欲废冒顿而立少子乃使冒顿质于月氏冒顿既质于月氏而头曼急击月氏欲杀冒顿冒顿盗其善马骑之亡归头曼以为壮令将万骑冒顿乃作鸣镝习勒其骑射命曰鸣镝所射而不悉射者斩之行猎禽兽有不射鸣镝所射者輙斩之已而冒顿以鸣镝自射其善马左右或不敢射者冒顿立斩不射善马者居顷之复以鸣镝自射其爱妻左右或颇恐不敢射复斩之居顷之冒顿出猎以鸣镝射单于善马左右皆射之于是冐顿知其左右皆可用从其父单于头曼猎以鸣镝射头曼其左右皆随鸣镝而射杀单于头曼遂尽诛其后母与弟及大臣不听从者冒顿自立为单于】灭东胡王虏其民众畜产西击走月氏【原注音支】南并楼烦白羊河南王越故塞至朝那肤施控之士三十余万尽服从北方而与诸夏为敌国自唐虞三代以来匈奴最大自匈奴之大而冒顿莫强焉冒顿姓挛鞮氏其国称之曰撑犂孤涂单于匈奴谓天为撑犂谓子为孤涂单于者广大之貌言其象天单于然也始置左右贤王左右谷蠡【原注服防曰谷音鹿蠡音离】左右大将左右大都尉左右大当户左右骨都侯【原注裴骃曰骨都异姓大臣】匈奴谓贤曰屠耆故尝以太子为左屠耆王自左右贤王以下至当户大者万余骑小者数千凡二十四长立号曰万骑其大臣皆世官呼衍氏兰氏其后有须卜氏此三姓其贵种也【原注史记索隐曰呼衍氏须卜氏常与单于婚姻顔师古云呼衍即今鲜卑姓呼延者也兰姓今亦有之裴骃曰须卜氏主狱讼】左王将居东方直上谷以东接濊貊朝鲜右王将居西方直上郡以西接氐羌而单于庭直代云中而左右贤王左右谷蠡最大国左右骨都侯辅政诸二十四长亦各置千长百长什长禆小王相都尉当户且渠之属【原注顔师古曰今之沮渠姓盖本因此官】各有地分以左右手为次围猎战陈各相联比皆如分地不易其次谓把手嵗正月诸长少防单于庭祠五月大会龙城祭其天地神秋马肥大会蹛林课校人畜【原注史记索隐郑氏云蹛林地名也晋灼曰李陵与苏武书云相竞趍蹛林则服防説是也又韦昭音多蓝反按李牧传大破匈奴灭襜褴此字与韦昭音颇同然林褴声相近或以林为褴汉书服防曰蹛音带匈奴秋社八月中皆会祭处顔师古曰蹛者绕林木而祭也鲜卑之俗自古相传秋天之祭无林木者尚柳枝众骑驰绕三周乃止此其遗法计者人畜之数】其法拔刃尺者死坐盗者没入其家罪小者轧【原注史记索隐轧乌八反如淳云挝杖也三仓云轧辗也説文云辗轹也顔师古曰轧者谓辗轹其骨节若今之厌踝也】大者死狱久者不满十日一国之内不过数人路有遗物腐不敢取单于朝出营拜日之始生夕拜月职官上左坐列上右日上戊巳色上白以黒为凶服始立及拜官觐见大庆会祠祭天神皆白服白马谓之白道土多砂碛草肥宜畜卤泽多鱼盐其人逐水草畜牧迁徙无城郭常居无耕凿之业不粒食无文书以言语为约束刻木为期度儿能骑羊则引弓射鸟鼠少长则射狐兔肉食饮□酪自君长至奴婢均多寡同饮食衣皮革被氊毳以氊为庐屋俗皆能为弓车铠刃鞍勒士能弯弓尽为甲士耐饥冻习劳苦往往猨臂善射寛则随畜田猎禽兽为生业急则人习战攻以侵伐其天性也其长兵则弓矢短兵则刀鋋其畜多马牛羊其奇畜则蠧驼驴驘駃騠【原注音夬蹄】騊
　　駼【原注音陶涂】驒騱【原注音颠奚】马尤骏健日駞常数百
　　里有至千里者将战则择马之壮而肥骏久弗
　　乘者羁絷之不为刍秣少饮之水谓之去油肠
　　一再宿则人兼数骑昼夜驰突不惫也其人重
　　约信虽数千里逺出嵗年不愆其期以兵为常
　　故皆识虚实见兵势善为诱兵以包敌斡腹出
　　竒星散电迈隠见不测大抵无正兵利则进不利则退不羞遁走茍利所在不恤礼义故其逐利如鸟之集困败则麕奔瓦解矣举事常随月盛壮以攻战月亏则退兵其攻战斩首虏赐一巵酒其所得卤获因以与之得人以为奴婢故人自为战以趍利深入并命而不惮也以名为号不讳无字尊巫医坐于东上诸大人入见则令巫占之火前谓之过火门凡命官出军则烧羊髀视其吉凶俗贵壮健贱老弱壮者食肥美老者饮食其余父死妻其后母兄弟死皆妻其妻主死而无子及亲族者奴即有其家战而扶轝死者尽得死者家财尤畏雷震马牛羊震则举羣弃之其送死有棺椁金银衣裳而不封树则驰马践其上又周驰其旁不可复识而后已丧制不以尊卑见新月从吉始死号哭众以酒酪饮之谓之添泪杀马牛羊祭而食之焚其骨谓之烧饭所幸臣妾从死者多至数十百人妇事夫如事舅姑□酪氊毳皮革车服器用皆妇人为之男子朝出妇为捉马加鞍勒执弓矢骑去而反行则在军中主营落辎重畜牧不妬而甘服勤劳故男女皆自食力生长于兵无单家而众以强后冒顿又北服浑窳屈射丁零隔昆龙新犂之国【原注魏畧匈奴北有浑窳国射音亦又音石此五国在匈奴比】于是匈奴贵人大臣皆服以冒顿为贤汉初定天下而匈奴围韩王信于马邑信降匈奴因引兵南逾句注攻太原至晋阳下髙祖自将撃之防大雨雪士卒堕指什二三冒顿纵精兵三十余万骑围髙祖于白登七日骑四靣各如方色东尽駹北尽骊南尽骍西尽白古所未有也髙祖窘使使间厚赂阏氏因用陈平秘计解一角直出使娄敬结和亲之约各引兵归汉乃奉宗室女公主为单于阏氏岁奉絮缯酒食物约为兄弟孝髙后时冒顿遗汉嫚书汉不与较复厚遗之【原注汉书髙后时冒顿寖骄乃使使遗髙后书曰孤偾之君生于沮泽之中长于平野牛马之域数至邉境愿逰中国陛下独立孤偾独居两主不乐无以自娱愿以所有易其所无】冒顿益骄孝文即位复修和亲而冦暴不已冒顿死子老上单于立景帝亦复和亲【原注汉书单于遗汉书曰天所立匈奴大单于敬问皇帝无恙前时皇帝言和亲事称书意合讙汉吏侵侮右贤王右贤王不请聴后义卢侯难氏等计与汉吏相拒絶二主之约离兄弟之亲皇帝让书再至发使以书报不来汉书不至汉以其故不和邻国不附今以小吏之败约故罚右贤王使之西乘月氏击之以天之福吏卒良马强力以夷灭月氏尽斩杀降下之定兰兰及其旁二十六国皆以为匈奴诸引弓之民并为一家北州已定愿寝兵休士卒养马除前事复故约以安邉民以应始古使少者得成其长老者安其处世世平乐未得皇帝之志也故使郎中繋雩浅奉书请献槖驼一匹骑马二疋驾二驷皇帝即不欲匈奴近塞则且诏吏民逺舎使者至即遣之以六月中来至薪望之地书至汉议撃与和亲孰便公卿皆曰单于新破月氏乘胜不可击且得匈奴地泽卤非可居也和亲甚便汉许之孝文皇帝前六年汉遗匈奴书曰皇帝敬问匈奴大单于无恙使郎中繋雩浅遗朕书曰右贤王不请聴后义卢侯难民等计絶二王之约离兄弟之亲汉以故不和邻国不附今以小吏败约故罚右贤王西击月氏尽定之愿寝兵休士卒养马除前事复故约以安邉民使少者得成其长老者安其处世世平乐朕甚嘉之此古圣王之意也汉与匈奴约为兄弟所以遗单于甚厚倍约离兄弟之亲者常在匈奴然右贤王事已在赦前单于勿深诛单于若称书意明告诸吏使无负约有信敬如单于书使者言单于自称伐国有功甚苦兵事服绣袷绮衣绣祫长襦锦袷袍各一比余一黄金饰具带一黄金胥纰一绣十匹锦三十匹赤绨緑缯各四十匹使大中大夫意谒者令肩遗单于冒顿单于死老上稽粥单于立文帝复遣宗人女翁主为单于阏氏使宦者燕人中行説傅翁主説不欲行汉强使之説曰必我也为汉患者中行説既至因降单于单于爱幸之初单于好汉缯絮衣物中行説曰匈奴人众不能当汉之一郡然所以强之者以衣食异无仰于汉今单于变俗好汉物汉物不过什二则匈奴尽归于汉矣其得汉絮缯以驰草棘中衣袴皆裂敝以视不如旃裘坚善也得汉食物皆去之以视不如□酪之便美也于是説教单于左右防记以计识其人众畜牧汉遗单于书以尺一牍辞曰皇帝敬问匈奴大单于无恙所以遗物及言语云云中行説令单于以尺二牍及印封皆令广长大倨骜其辞曰天地所生日月所置匈奴大单于敬问汉皇帝无恙所以遗物言语亦云云十四年冬老上单于十四万骑入朝那萧闗杀比地都尉卬虏人民畜产甚多遂至彭阳使竒兵入烧回中宫候骑至雍甘泉帝以中尉周舎郎中令张武为将军发车千乗骑十万军长安旁以备胡冦而拜昌侯卢卿为上郡将军甯侯魏遫为比地将军隆虑侯周灶为陇西将军屯三郡上亲劳军勒兵申教令赐吏卒自欲征匈奴羣臣諌不聴皇太后固要上乃止于是以东阳侯张相如为大将军成侯董赤内史栾布皆为将军击匈奴单于留塞内月余乃去汉逐出塞即还不能有所杀后六年冬匈奴三万骑入上郡三万骑入云中所杀略甚众烽火通扵甘泉长安以中大夫令免为车骑将军屯飞狐故楚相苏意为将军屯句注将军张武屯北地河内周亚夫为将军次细柳宗正刘礼为将军次覇上祝兹侯徐厉为将军次棘门以备胡景帝立复与匈奴和亲通闗市给遗单于遣翁主如故约】至孝武愤中国制于匈奴议撃灭之诏曰髙皇帝遗朕平城之忧髙后时单于书絶悖逆昔齐襄公复九世之雠春秋大之乃命韩安国公孙敖公孙贺卫青霍去病李广等为将举中国骑士连年出塞辄斩首虏亦为匈奴所杀伤相当前后三十余年匈奴衰败幕南无王庭而中国以困敝髙文景之畜积耗蠧尽矣【原注汉书元光二年用大行王恢议始击匈奴六年车骑将军卫青出上谷得胡首虏七百人元朔元年卫青等将三万骑出雁门斩首虏数千人二年卫青等出云中得胡首虏数千走白羊楼烦王遂取河南地五年卫青等将三万骑撃匈奴得右贤禆王十余人众男女万五千余人畜数十百万以青为大将军诸将皆属焉六年霍去病从大将军撃匈奴为骠骑校尉斩首虏二千余级得相国当户斩单于大父行籍若侯产生捕季父罗姑比再冠军封去病为冠军若侯元狩二年以去病为骠骑将军将万骑出陇西击匈奴厯五王国转战六日过焉支山千余里杀圻兰王斩卢侯王执浑邪王子及相国都尉获首虏八千九百余级収休屠王祭天金人去病深入二千余里逾居延过月氐至祈连山得单桓酋涂王及相国都尉以众降者二千五百余人斩首虏三万二百级获禆小王七十余人四年大将军青骠骑将军去病各将五万骑出代右北平二千余里絶大幕直左方兵获屯头王韩王等三人将军相国当戸都尉八十三人封狼居胥山禅于姑衍登临瀚海卤获七万四百四十三级是时汉所杀虏匈奴各八九万而汉士卒物故者数万是后匈奴逺遁而幕南无王庭汉渡河自令方以西至令居徃徃通渠置田官吏卒五六万人稍蚕食匈奴以北然亦马少不复大出击匈奴矣】宣帝时呼韩邪单于立匈奴大乱折并分裂日逐王薄胥堂自立为屠耆单于呼掲王自立为呼掲单于右奥鞬王自立为车黎单于乌籍都尉自立为乌籍单于号五单于部众各万人或二万人转相攻击甘露元年左伊秩訾王劝呼韩邪王称臣入朝事汉二年呼韩邪王款五原塞愿朝三年正月朝天子于甘泉宫宠以殊礼位诸侯王上賛谒称臣而不名赐以冠带衣裳黄金玺盭绶玉具劔弓矢棨防车马衣服等物礼毕就邸留月余遣归国明年复入朝竟寜元年复入朝元帝以后宫良家子王嫱字昭君赐单于单于上书愿保塞上谷以西至炖煌传之无穷请罢邉备塞吏卒以休天子人民其后厯成哀世屡入朝徼塞宁谧及王莽簒立更夺单于壐分匈奴为十五单于诱呼韩邪诸子胁拜右犂汗王咸为孝单于咸子助为顺单于于是匈奴复叛汉分遣诸部入塞大辈万余中辈数千少者数百杀雁门朔方太守都尉畧吏民畜产不可胜数莽欲立威振耀荒外议发三十万众十道并出穷讨匈奴严尤陈三策五难莽不聴于是与之构难吏士疲敝暴骨满野北邉复虚耗【原注汉书莽新即位怙府库之富欲立威廼拜十二部将卒发郡国勇士武库精兵各有所屯守转委输于邉议满三十万众赍三百日粮同时十道并出穷追匈奴内之于丁令因分其地立呼韩邪十五子莽将严尤諌曰臣闻匈奴为害所从来久矣未闻上世有必征之者也后世三家周秦汉征之然皆未有得上防者也周得中策汉得下策秦无策焉当宣王时玁狁内侵至于泾阳命将征之尽境而还其视戎狄之侵犹蟁蝱之螫敺之而已故天下称明是为中策汉武帝选将练兵约赍轻粮深入逺戍虽有克获之功胡辄报之兵连祸结三十余年中国罢耗匈奴亦创艾而天下称武是为下策秦始皇不忍小耻而轻民力筑长城之固延袤万里转输之行起扵负海疆境既完中国内竭以丧社稷是为无策今天下遭阳九之戹比年饥馑西北邉尤甚发三十万众具三百日粮东援海岱南取江淮然后乃备计其道里一年尚未集合兵先至者聚居暴露师老械壊势不可用此一难也邉既空虚不能奉军粮内调郡国不相及属此二难也计一人三百日食用糒十八斛非牛力不能胜牛又当自赍粮加二十斛重矣胡地沙卤多乏水草以徃事揆之军出未满百日牛必物故且尽余粮尚多人不能负此三难也胡地秋冬甚寒春夏甚风多赍鬴镬薪炭重不可胜食糒饮水以厯四时师有疾疫之忧是以前世伐胡不过百日非不欲久势力不能此四难也轻重自随则轻鋭者少不得疾行虏徐遁逃势不能及幸而逢虏又累辎重如遇险阻衔尾相随虏要遮前后危殆不测此五难也大用民力功必不可立臣伏忧之今既发兵宜纵先至者令臣尤等入深霆撃且以创艾胡虏莽不聴】汉兵诛莽更始遣使授若鞮单于与汉旧制玺绶及侯王以下印绶不受【原注匈奴谓孝为若鞮自呼韩邪单于降后与汉亲密见汉帝諡为孝慕之至其子复珠累单于以下皆称若鞮南单于比以下直称鞮】光武建武六年遣归徳侯刘讽使匈奴匈奴亦遣使来献汉复遣中郎将韩统报命而若鞮单于骄踞自比冒顿光武弗责也二十二年若鞮单于死弟右贤王蒲奴立为单于而匈奴中连岁旱蝗赤地数千里草木尽枯人畜死耗蒲奴单于畏汉乘其敝乃遣使求和亲汉遣中郎将李茂报命而呼单于之孙奠鞮王比叛蒲奴单于二十四年春比所主八部大人共立比为呼韩邪单于欵五原塞愿为蕃蔽捍御北方自是匈奴始分为南北单于二十五年春南单于破北单于却地千里汉遣使立其庭去五原西部塞八十里又聴南单于入居云中列置诸部王为汉捍戍且为郡县侦罗耳目北单于惶怖颇还所畧汉人以示善意二十七年北单于遂遣使求和亲汉乃玺书报荅不遣使而两单于咸事汉矣永平中北匈奴复入五原塞遂冦云中南匈奴单于比死数更立单于无何辄死于是北匈奴复盛数冦邉汉患之防北匈奴遣使求和亲明帝乃遣越骑司马郑众使北报命南匈奴闻之内懐嫌怨既而北匈奴复入冦钞焚烧城邑杀畧吏民十六年乃大发兵遣将四道出塞征北匈奴南单于遣左贤王信将兵助汉北防悉度漠去章帝建初八年北匈奴三木楼訾大人稽留斯等率众四万牛羊十余万欵五原塞降元和二年北匈奴大人车利诼兵等七十三辈亡来入塞时北匈奴衰耗部党离叛南部攻其前丁零冦其后鲜卑击其左西域侵其右不复自立乃逺引去章和元年鲜卑入左地击北匈奴大破之斩优留单于北庭大乱屈兰储卑胡都湏五十八部口二十万胜兵八千人诣云中降和帝即位南匈奴单于上书请讨北匈奴永元元年遣征西将军耿秉车骑将军窦宪率南单于撃北匈奴大破之首虏二十余万人【原注后汉书和帝元年夏六月窦宪耿秉出朔方鸡鹿塞南单于出满夷谷度辽将军邓鸿出棝阳塞皆防涿邪山宪分遣副校尉阎盘司马耿夔耿谭将南匈奴精兵万余与北单于战于稽落山大破之单于遁走追撃诸部遂临私渠北鞮海斩名王以下万三千级获生口甚众杂畜百余万头诸禆小王率众降者前后八十一部二十余万人宪秉出塞三千余里登燕然山命中防军班固刻石勒功纪汉威徳而还】南单于复请遂灭北庭乃遣中郎将耿谭与左谷蠡王师子等出鸡鹿塞西绕天山围北单于单于被创遁走获其阏氏首虏万余三年北单于复为右校尉耿防所破逃亡不知所在其弟右谷蠡王于除鞬自立为单于止蒲海上遣使欵寒窦宪上书请立为单于遂遣使授玺绶如南单于故事防窦宪诛叛还中郎将任尚追斩之破灭其众永元中南匈奴乱十六年北单于遣使贡献求和亲厚加赏赐不答其使永初四年南匈奴叛汉冦常山中山度辽将军梁慬辽东太守耿夔撃破之复遣使请降自是南北二防叛服不常而乌桓鲜卑日盛从汉征讨而二防稍衰矣灵帝熹平元年单于车儿死屠特若尸逐就单于立六年单于与中郎将臧旻出雁门击鲜卑檀石槐大败而还光和元年单于死子单于呼徴立二年中郎将张修与单于不相能修擅斩之更立右贤王羌渠为单于秋七月修坐不先请擅诛杀槛车徴诣廷尉抵罪死中平四年前中山太守张纯反率鲜卑冦邉诏发南匈奴兵从幽州牧刘虞讨之单于羌渠遣左贤王将骑诣虞国人恐单于聴汉发兵无巳五年右部醯落与休屠各胡白马铜等十余万人反攻杀单于羌渠立其子右贤王于扶罗持至尸逐侯单于国人杀其父者叛立湏卜骨都侯为单于而于扶罗诣阙自讼会灵帝崩天下大乱单于将数千骑与白波贼合冦河内诸郡时民皆保聚钞掠无利而兵遂伤败复欲归国国人不受乃止河东湏卜骨都侯单于死而南庭遂虚其位以老王行国事献帝初平二年南单于刼张杨以叛袁绍屯于黎阳三年春曹操击匈奴于扶罗于内黄破之兴平二年单于于扶罗死弟呼厨泉立以被逐不得归国居于平阳数为鲜卑所钞建安元年献帝自长安东归右贤王去卑与白波贼帅韩暹等侍卫乘舆拒击李傕郭泛帝还雒阳又迁许都然后归国七年单于与郭援共攻河东十一年曹操击并州刺史髙干干自入匈奴求救单于不受操遂斩干以梁习领并州刺史习诱输招纳单于与其名王恭顺服事初南匈奴久居塞内与编户不同不输贡赋议者恐其户口滋蔓浸难禁制宜豫为之防二十一年秋七月南单于呼厨泉朝曹操于邺操因留之使右贤王去卑监其国岁给单于绵绢钱谷如列侯子孙传袭其号分其众为五部部立中贵者为帅汉人为司马以监督之寻改帅为都尉其左部都尉所统万余落居太原故氏县右部都尉六千余落居祁县南部都尉三千余落居蒲子县北部都尉四千落居新兴县中部都尉六千余落居大陵县部众虽分皆各留家于晋阳汾涧之濵俗渐同诸华矣曹丕黄初元年更授呼厨泉魏玺绶赐青葢车乘舆寳剑玉玦晋武帝簒代塞外匈奴大水塞泥黑难等二万余落降居之河西故宜阳城下后复与晋人杂居由是平阳西河太原新兴上党乐平诸郡大抵皆狄人泰始七年单于猛叛屯孔邪城武帝遣楼侯何桢持节讨之桢以猛众凶悍未易禽制乃诱猛左部督李恪杀猛于是匈奴震服积年不敢复叛其后稍因忿恨杀害长吏渐为邉患侍御史河西郭钦上疏曰戎狄彊横厯古为患魏初人寡西北诸郡皆为戎居今虽服从若百年之后有风尘之警边骑自平阳上党不三日而至孟津北地西河太原冯翊安定上郡尽为狄庭矣宜及平呉之威谋臣猛将之畧出北地西河安定复上郡实冯翊于平阳已北诸县募取死罪徙三河三魏见士四万家以充之渐徙平阳农魏郡京兆上党杂胡峻四方出入之防明先王荒服之制万世之策也帝不纳太康五年匈奴胡太阿厚率其部落三万余口降七年匈奴胡都太博及长萎莎胡等各率种十万余口诣雍州刺史扶风王骏降明年匈奴都督大豆得一育鞠等复率种落万余降皆居之西北诸郡于是其种有屠各鲜支冦头乌谭赤勒捍蛭黑狼赤沙郁鞞萎莎秃童勃篾羌渠贺赖钟豉大楼雍屈真树力羯凡十九种皆有部落不相杂错屠各最豪贵故得为单于统领诸种中綦母氏勒氏最勇健好叛平呉之役骑督綦母倪【原注胡典反】邪有功迁赤沙都尉惠帝元康中匈奴郝散攻上党杀长吏入上郡明年郝散弟度元又率冯翊北地羌胡攻破郡县既而晋室内乱诸部益盛不可复制矣
　　谨案匈奴传采史记前后汉书三国志晋书次第删节成篇刘氏以下四传有目无书刘氏前赵也石氏后赵也沮渠氏北凉也赫连氏夏也皆具于晋书载记未知郝经此书若何节采耳









　　钦定四库全书
　　续后汉书卷七十九下　　　元　郝经　撰
　　列传第七十六下
　　北狄
　　乌桓　鲜卑【慕容氏　段氏　吐谷浑氏　秃髪氏乞伏氏　拓拔氏　宇文氏】
　　乌桓者有熊氏之裔也本北夷居于漠南周衰淫演幽营之间以西有林胡楼烦故号东胡汉初匈奴冒顿彊大并灭其国余保乌桓山因以为号从是臣伏匈奴汉武帝使霍去病击破匈奴因徙乌柦于上谷渔阳右北平辽东五郡塞外其大人嵗一朝置护乌桓校尉持节以领之其后渐彊盛每与匈奴连兵入冦叛服不常至灵帝初乌桓大人上谷有难楼者众九千余落辽西有丘力居者众五千余落各称王而辽东属国乌桓大人苏仆延众千余落自称峭【原注七笑反】王右北平乌柦大人乌延众八百余落自称汗鲁王皆有计策勇健中山太守张纯叛入丘力居中自称弥天安定王为三郡乌桓帅冦畧青徐幽冀四州杀畧吏民灵帝以刘虞为幽州牧募胡斩纯首北州遂宁后丘力居死子楼班年小从子蹋顿有武畧代立总摄三王众部皆从其号令袁绍与公孙瓒连战不决蹋顿遣使诣绍求和亲助击瓒破之绍承制赐蹋顿难楼【谨案难楼见上文此沿陈志脱难字今据后汉书补】峭王汗鲁王印绶皆以为单于皆安车华葢羽旄黄屋左纛版文曰使持节大将军督幽青并领冀州牧阮乡侯绍承制诏辽东属国率众王颁下乌桓辽西率众王蹋顿右北平率众王污卢维乃祖慕义迁善【谨案乃祖志作乃相误】欵塞内附北捍玁狁东拒濊貊世守北陲为百姓保障虽时侵犯王畧命将徂征厥罪率不旋时悔愆改变方之外夷最为【谨案陈志作最又】聪慧始有千夫长百夫长以相统领用能悉乃心克有勲力于国家稍受王侯之命自我王家多故公孙瓒作难残夷厥土之君以侮天慢主是以四方之土并执干戈以衞社稷三王奋气裔土忿奸忧国控与汉兵为表里诚甚忠孝朝所嘉焉然而虎兕长蛇相随塞路王官爵命否而不闻夫有勲不赏俾勤者怠今遣行谒者杨林赍单于玺绶车服以对尔劳其各绥静部落教以谨慎无使作凶作慝世复尔祀位长为百蛮长厥有咎有不臧者泯于尔禄而丧于乃庸可不勉乎乌桓单于都护部众左右单于受其节度他如故事以家人子为己女妻焉楼班大峭王率其部众奉楼班为单于蹋顿为王然蹋顿多画计策广阳阎柔少没乌桓鲜卑中为其种所归信柔乃因鲜卑众杀乌桓校尉邢举代之绍因宠慰柔以安北边后袁尚败奔蹋顿凭仗其兵力复图冀州防曹操平河北柔帅鲜卑乌桓归附遂因以柔为校尉犹持汉使节治广甯如旧建安十二年操自征蹋顿于柳城潜军诡道未至百余里敌乃觉尚与蹋顿将众逆战于凡城士马甚盛操登髙望敌陈抑军未进【谨案抑军陈志作柳军误】观其小动乃击破其众临阵斩蹋顿首死者被野速附桓楼班乌延等走辽东辽东悉斩传送其首其余遗迸皆降及幽州并州柔所统乌桓万余落悉徙其族居中国帅其侯王大人种众与征伐由是三郡乌桓为天下骁骑操还至易水代郡乌桓行单于普富卢上郡乌桓行单于郡楼将其名王来贺二十一年普富卢后与其侯王来朝是嵗代郡乌桓三大人皆称单于恃力骄恣太守不能治曹操以丞相仓曹属裴潜为太守欲授以精兵潜曰单于自知放横日久今多将兵往必惧而拒境少将不见惮宜以计图之遂单车之郡潜抚以恩威单于詟服二十三年代郡上谷乌桓无臣氐等叛操遣其子彰击破之曹叡景初元年幽州刺史毌丘俭讨辽东右北平乌桓单于防娄敦辽西乌桓都督率众王防留叶昔随袁尚奔辽西闻俭军至率众五千余人降防娄敦遣弟阿罗奬等朝贡于魏封其渠帅三千余人为王赐舆马缯采各有差【原注乌桓鲜卑传序书载蛮夷猾夏】【诗称玁狁孔炽久矣其为中国患也秦汉以来匈奴久为边害孝武虽外事四夷东平两越朝鲜西讨贰师大宛开卭苲夜郎之道然皆在荒服之外不能为中国轻重而匈奴最逼于诸夏胡骑南侵则三边受敌是以屡遣衞霍之将深入北伐穷追单于夺其饶衍之地后遂保塞称藩世以衰弱建安中呼厨泉南单于入朝遂留内侍使右贤王抚其国而匈奴折节过于汉旧然乌桓鲜卑稍更彊盛亦因汉末之乱中国多事不遑外讨故得擅汉南之地冦暴城邑杀畧人民北边仍受其困会袁绍兼河北乃抚有三郡乌桓宠其名王而收其精骑其后尚熙又逃于蹋顿蹋顿又骁武边长老皆比之冒顿恃其阻逺敢受亡命以雄百蛮太祖潜师北伐出其不意一战而定之夷狄慑服威振朔土遂引乌桓之众服从征讨而边民得用安息后鲜卑大人轲比能复制御羣狄尽收匈奴故地自云中五原以东抵辽水皆为鲜卑庭数犯塞冦边幽并苦之田豫有马城之围毕轨有陉北之败青龙中帝乃聴王雄遣剑客刺之然后种落离散互相侵伐彊者逺遁弱者请服由是边陲差安汉南少事虽时颇钞盗不能复相扇动矣乌桓鲜卑即古所谓东胡也其习俗前事撰汉记者已録而载之矣故但举汉末魏初以来以备四夷之变云】
　　鲜卑步度根既立【谨案陈志鲜卑传亦从歩度根既立起步度根以前事见裴注所引魏书】众稍衰弱中兄扶罗韩亦别拥众数万为大人中平三年冦幽并二州建安中曹操定幽州步度根与轲比能等因乌桓校尉阎柔上贡献后代郡乌桓能臣氐等叛求属扶罗韩扶罗韩将万余骑迎之到桑干氐等议以为扶罗韩部威禁寛缓恐不见济更遣人呼轲比能比能即将万余骑到当共盟誓比能便于防上杀扶罗韩扶罗韩子泄归泥及部众悉属比能比能自以杀归泥父特善遇之步度根由是怨比能曹丕立田豫为乌桓校尉持节并护鲜卑屯昌平步度根遣使献马丕拜为王后数与轲比能更相攻击步度根部众稍寡弱将其众万余落保太原鴈门郡步度根乃使人招呼泄归泥曰汝父为比能所杀不念报仇又属怨家今虽厚待汝是欲杀汝计也不如还我我与汝是骨肉至亲岂与仇等由是归泥将其部落逃归步度根比能追之弗及至黄初五年步度根诣魏贡献厚加赏赐是后守边不为冦害而轲比能众遂强盛曹叡立欲绥和戎狄以息征伐羁縻两部而已至青龙元年比能诱步度根深结和亲于是步度根将泄归泥及部众悉保比能冦钞并州杀畧吏民叡遣骁骑将军秦朗征之归泥叛比能将其部众降拜归义王赐幢麾曲葢皷吹居并州如故步度根为比能所杀轲比能者本小种鲜卑以勇徤断法平端不贪财物众推以为大人由是威制余部最为强盛自云中五原以东抵辽水皆为鲜卑庭与素利弥加割地统御各有分界轲比能部落近塞自袁绍据河北中国人多亡叛归之教作兵器铠楯颇学文字故其勒御部众儗则中国出入弋猎建立旌麾以皷节为进退建安中因阎柔上贡献曹操西征闗中田银反河间比能将三千余骑随柔击破银后代郡乌桓反比能复助为冦害曹操以鄢陵侯彰为骁骑将军北征大破之比能走出塞后复通贡献延康初比能遣使献马曹丕立比能为附义王黄初二年比能出诸魏人在鲜卑者五百余家还居代郡明年比能帅部落大人小子代郡乌桓修武卢等三千余骑驱牛马七万余口交市遣魏人千余家居上谷后与东部鲜卑大人素利及步度根三部争鬬更相攻击田豫和合使不得相侵五年比能复击素利豫帅轻骑径进掎其后比能使别小帅琐奴拒豫豫击走之由是怀贰数为冦钞幽并苦之六年并州刺史梁习击破比能比能乃与辅国将军鲜于辅书曰夷狄不识文字故校尉阎柔保我于天子我与素利为雠往年攻击之而田校尉助素利我临陈使琐奴往闻使君来即便引军退步度根数数钞盗又杀我弟而诬我以钞盗我等虽不知礼义兄弟子孙受天子印绶牛马尚知美水草况有人心邪将军当保明我于天子辅得书以闻丕复使豫招纳安慰比能众遂彊盛控十余万每钞略得财物均平分付一决目前终无所私故得众死力余部大人皆敬惮之然犹未能及檀石槐也曹叡太和二年豫遣驿夏舍诣比能女壻郁筑鞬部舍为鞬所杀其秋豫将西部鲜卑蒲头泄归泥出塞讨郁筑鞬大破之还至马城比能自将三万骑围豫七日上谷太守阎志柔之弟也素为鲜卑所信志往解喻即解围去后幽州刺史王雄并领校尉抚以恩信比能数款塞诣州奉贡献五年比能率丁零大人儿禅诣州贡名马复置防匈奴中郎将青龙元年比能诱纳步度根使叛并州与结和亲自勒万骑迎其累重于陉北并州刺史毕轨表辄出军以外威比能内镇步度根叡省表曰步度根为比能所诱自有疑心今辄出军适使二部惊合为一何所威镇乎促勅轨已出军者慎勿越塞过句注也比诏书到轨已进军屯隂馆遣将军苏尚董弼追鲜卑比能遣子将千余骑迎步度根部落与尚弼相遇战于楼烦临陈杀尚弼步度根部落皆叛出塞与比能合冦边遣骁骑将军秦朗将中军讨之乃走汉北九月安定保塞匈奴大人胡薄居姿职等叛司马懿遣将军胡遵等追讨破降之冬十月步度根部落大人戴胡阿狼泥等诣并州降朗引军还三年雄遣勇士韩龙刺杀比能其种落遂衰初比能弟素利弥加厥机皆为大人在辽西右北平渔阳塞外道逺初不为边患然其种众多于比能建安中因阎柔上贡献通市曹操皆表宠以为王厥机死又立其子沙末汗为亲汉王延康初又各遣使献马曹丕立素利弥加为归义王素利与比能相攻击太和二年素利死子小以弟成律归为王代摄其众正始五年鲜卑内附置辽东属国立昌黎县以居之自是部众分败有慕容氏乞伏氏秃髠氏拓跋氏宇文氏云
　　谨案目録此下阙慕容氏以下七传又通卷议赞俱阙












&lt;史部,别史类,郝氏续后汉书&gt;
　　钦定四库全书
　　续后汉书卷八十上　　　　元　郝经　撰
　　列传第七十七上
　　西戎
　　羌【赤亭羌　湟中月氏胡氐　白马氐　仇池氐畧阳氐　□氏　符氏　吕氐】
　　西戎者雍凉梁益之西并西域诸羌戎也其种尚矣当尧之时缙云氏有不才子为诸侯国于江南洞庭彭蠡之间南岳之下号为三苗贪于饮食冒于货贿侵欲崇侈不可盈厌聚敛积实不可纪极不念孤寡不恤穷匮天下之民谓之饕餮舜相尧使禹征之三旬弗克禹乃班师振旅舞干羽脩文徳而苗民始服遂流四防族窜三苗于三危金城河闗之西南羌地是也滨于析支至于河首緜地千里禹别九州雍州之域析支渠搜西戎即叙于是诸戎种落复被饕餮之俗生聚曼衍南接蜀汉徼外蛮夷西北入玁狁鄯善车师诸国种繁炽不立君臣无相长一彊则分种为酋豪弱则为人附落更相钞暴以力为雄长于山谷短于平地不能持久而果于触突以战死为吉病终为不祥堪耐寒苦同之禽兽虽妇人产子亦不避风雪坚刚勇鸷钟西方金行之气焉夏太康失国畎夷背叛【原注史记索隠韦昭云春秋以为犬戎按畎音犬小顔云即昆夷也山海经云黄帝生苗苗生龙龙生融融生吾吾生并明并明生白白生犬犬有牝牡是为犬戎説文云赤狄本犬种字从犬又山海经云有人面兽身名犬夷贾逵云犬夷戎之别种也　谨案今山海经本作黄帝生苗龙苗龙生融吾融吾生弄明弄明生白犬弄一作卞】后相征之七年乃服至于后泄始加爵命后桀之乱畎夷入居邠岐之间成汤伐夏攘而出之殷道中微西戎复叛武丁征之三年乃克故其诗曰自彼氐羌莫敢不来王及武乙暴虐犬戎入冦周王季伐西落戎俘翟王二十【原注竹书纪年武乙三十五年周王季伐西落戎俘二十翟王】太丁之时王季复伐燕京之戎大败周师【原注竹书纪年太丁二年周人伐燕京之戎周师大败】后二年周人克余无之戎于是太丁命季歴为牧师【原注竹书纪年太丁四年周人伐余无之戎克之命周王季为殷牧师】更伐始呼翳徒之戎皆克之【原注竹书纪年太丁七年周人伐始呼之戎克之十一年周人伐翳徒之戎捷其三大夫】其后西伯逐昆夷率西戎征殷之畔国以事纣武王伐纣羌髳防之穆王时戎不脩贡乃征犬戎获其王又得四白鹿四白狼遂戎于太原荒服不至夷王政衰乃命虢公伐太原之戎厉王无道戎乃入犬丘杀秦仲之族宣王命秦仲伐戎为戎所杀又遣兵伐太原戎不克又伐条戎王师败绩戎人遂灭姜侯之邑王伐申戎破之幽王即位命伯士伐六济之戎军败伯士死焉其年戎围犬丘虏秦襄公之兄伯父及王废申后而立褒姒申侯与犬戎攻周弑王骊山平王乃东雒邑郑武公晋文侯秦襄公攻戎救周戎尽虏周民与其宝器而归平王之末周遂陵迟戎逼诸华陇山以东及乎伊雒侵淫秦晋徃徃为戎渭首有狄防【原注音桓】邽冀戎泾北有义渠戎洛州有大荔戎渭南有骊戎伊雒间有扬拒泉臯戎及茅戎颍首以西有蛮民之戎在所以部落同夫列国交聘觐享防盟征伐日益彊大东侵曹鲁遂入王城秦晋伐戎以救周又冦京师齐柦公徴诸侯戍周既而秦晋自州陆浑之戎于伊川自三危迁允姓之戎于渭汭东及轘辕在河南山北者号曰隂戎晋文襄之霸乃属诸戎至于悼公复和诸戎秦穆公相戎人由余遂霸西戎晋楚更霸陆浑伊雒隂戎事晋而蛮氏从楚其后晋灭骊戎陆浑戎楚执蛮氏秦灭大茘至战国时赵灭代戎韩魏共灭伊雒隂戎于是中国无戎而惟义渠种在秦孝公立诸戎皆属秦孝公使太子驷率羌戎九十二国朝周显王王致伯于秦昭王时义渠筑城十余自称王因乱宣太后昭王杀义渠王于甘泉宫灭其国置陇西北地上郡于是尽逐诸戎其种落得脱者皆反故地为酋豪戎本无君长殷周之时或从侯伯征伐有功赐爵得称子故周制四夷虽大皆曰子春秋时戎狄蛮夷称子独骊戎称男又时王所降也义渠既灭诸戎少衰至汉而羌戎兴焉【谨案此条叙西戎至汉初止其桓帝永康元年至乱凉陇云二千余字大典原本误抄在赤亭羌传注凡三十二年之下据文义当是西戎总叙之后半今接编于此然自汉初至桓帝中间疑尚有阙文】桓帝永康元年护羌校尉段颎既定西羌先零等种犹未服度辽将军皇甫规中郎将张奂招之连年既降又叛桓帝诏问颎曰先零东羌造恶反逆而皇甫规张奂各拥彊众不时辑定欲令颎移兵东讨未识其宜可参思术畧颎上言曰臣伏见先零东羌虽数叛逆而降于皇甫规者已二万许落善恶既分余冦无几今张奂踌躇久不进者当虑外离内合兵往必惊且自冬践春屯结不散人畜疲羸有自亡之势欲便招降坐制彊敌尔臣以为狼子野心难以恩纳势穷虽服兵去复动惟当长矛挟脇白刃加颈尔计东种所余三万余落近居塞内路无险折非有燕齐秦赵从横之势而久乱并凉累侵三辅西河上郡已各内徙安定北地复至单危自云中五原西至汉阳二千余里匈奴诸羌并擅其地是为痈疽伏疾留滞脇下如不加诛转滋浩大若以骑五千步万人车三千辆三冬二夏足以破定无虑用费为钱五十四亿如此则可令郡羌破尽匈奴长服内徙郡县得反本土伏计永初中诸羌反叛十有四年用二百四十亿永和之末复经七年用八十余亿费耗若此犹不诛尽余孽复起于兹作害今不暂疲民则永宁无期臣庶竭驽劣伏待节度帝许之悉聴如所上颎于是将兵万余人赍十五日粮从彭阳直指髙平与先零诸种战于逢义山虏兵盛颎众皆恐颎乃令军中长镞利刃长矛三重挟以彊弩列轻骑为左右翼谓将士曰今去家数千里进则事成走必尽死努力共功名因大呼众皆应声腾赴驰骑于傍突而击之敌众大溃斩首八千余级太后赐诏书褒美曰须东羌尽定当并録功勤今且赐颎钱二十万以家一人为郎中勅中藏府调金钱防物增助军费拜颎破羌将军灵帝建宁元年夏六月颎将轻兵追羌出桥门晨夜兼行与战于奢延泽落川令鲜水上连破之又战于灵武谷羌遂大败秋七月颎至泾阳余冦四千落悉散入汉阳山谷间护匈奴中郎将张奂上言东羌虽破余种难尽段颎性轻果虑负败难常宜且以恩降可无复悔诏书下颎颎复上言臣本知东羌虽众而輭弱易制所以比陈愚虑思为永宁之算而中郎将张奂説虏彊难破宜用招降圣朝明鉴信纳瞽言故臣谋得行奂计不用事势相反遂怀猜恨信叛羌之诉饰润辞意云臣兵累见折衂又言羌一气所生不可诛尽山谷广大不可空静血流污野伤和致灾臣伏念周秦之际戎狄为害中兴以来羌冦最盛诛之不尽虽降复叛今先零杂种累以反覆攻没县邑剽略人物发冢露尸祸及生死上天震怒假手行诛昔邢为无道衞国伐之师兴而臣动兵涉夏连获甘澍嵗时丰稔人无疵疫上占天心不为灾伤下察人事众和师克自桥门以西落川以东故宫县邑更相通属非为深险絶域之地车骑安行无应折衂案奂为汉吏身当武职驻军二年不能平冦虚欲脩文戢戈招降犷敌诞辞空説僭而无徴何以言之昔先零作冦赵充国徙令居内煎当乱边马援迁之三辅始服终叛至今为鲠故逺识之士以为深忧今傍郡户口单少数为羌所创毒而欲令降徒与之杂居是犹种枳棘于良田养虺蛇于室内也故臣奉大汉之威建长久之策欲絶其本根不使能植本规三嵗之费用五十四亿今适期年所耗未半而余冦残烬将向殄灭臣每奉诏书军不内御愿卒斯言一以任臣临时量宜不失权便二年夏六月诏遣谒者冯禅説降汉阳散羌颎以春农百姓布野羌虽暂降而县官无廪必当复为盗贼不如乗虚放兵势必殄灭颎于是自进营去羌所屯凡亭山四五十里遣骑司马田晏假司马夏育将五千人先进击破之羌众溃东犇复聚射虎谷分兵守谷上下门颎规一举灭之不欲复令散走秋七月颎遣千人于西县结木为栅广二十步长四十里遮之分遣晏育等将七千人衔枚夜上西山结营穿堑去虏一里许又遣司马张恺等将三千人上东山虏乃觉之颎因与恺等挟东西山纵兵奋击破之追至谷上下门穷山深谷之中处处破之斩其渠帅以下万九千级冯禅等所招降四千人分置安定汉阳陇西三郡于是东羌悉平颎凡百八十战斩三万八千余级获杂畜四十二万七千余头费用四十四亿军士死者四百余人更封新丰县侯邑万戸三年烧当羌遣使贡献中平元年北地降羌先零种因黄巾大乱乃与湟中义从胡北宫伯玉等反冦陇右杀护羌校尉伶徴金城太守陈懿劫金城人边章韩遂使任军政攻烧州郡围凉州刺史左昌于冀执汉阳长史葢勲寻释之二年北宫伯玉等冦三辅诏左车骑将军皇甫嵩镇长安以讨之时凉州兵乱不解徴发天下役赋无已崔烈以为宜弃凉州诏防公卿百官议之议郎傅燮厉言曰斩司徒天下乃安尚书奏燮廷辱大臣帝以问燮对曰樊哙以冒顿悖逆愤激思奋未失人臣之节季布犹曰哙可斩也今凉州天下要冲国家藩衞髙祖初兴使郦商别定陇右世宗拓境列置四郡议者以为断匈奴右臂今牧御失和使一州叛逆烈为宰相不念为国思所以弭之之策乃欲割弃一方万里之土臣窃惑之若使左衽之虏得居此地士劲甲坚因以为乱此天下之至虑社稷之深忧也若烈不知是极蔽也知而故言是不忠也帝善而从之秋八月以司空张温为车骑将军执金吾袁滂为副以讨北宫伯玉率中郎将董卓【谨案后汉书董卓传此时已拜为破虏将军其为中郎将乃前副皇甫嵩讨北宫伯玉时也】荡冦将军周慎将诸郡兵步骑十余万与边章韩遂战于美阳温师不利董卓复与周慎等攻章遂破之章遂走榆中四年韩遂杀边章及北宫伯玉拥羌胡兵十余万进围陇西汉阳太守傅燮战没遂推狄道王国为主冦略三辅五年冬围陈仓六年春董卓击遂等大破之叛羌由是寖衰卓遂拥羌胡余众跋扈凉陇不奉诏命及何进召卓卓遂以羌胡兵入京师脇制朝廷献帝兴平元年冯翊降羌反冦诸县郭汜樊稠击破之末帝延熙十一年雍凉羌胡来降衞将军姜维将兵出陇右应之与魏雍州刺史郭淮护军夏侯霸战于洮西胡王白虎文治无戴等率部落降维维徙之蜀魏曹叡景初二年秋八月烧当羌茫中注诣等叛凉州刺史率诸郡斩注诣及晋之衰诸羌遂不可制大乱凉陇云
　　赤亭羌其先有虞氏之苗裔禹封舜少子于西戎世为羌酋雄于洮罕之间至迁那率种人内附汉以为冠军将军西羌校尉归顺王处之南安之赤亭那孙柯逥为魏镇西将军西羌都督回生弋仲以出于有虞遂姓姚氏事石季龙授冠军大将军持节十郡六夷大都督永和七年降晋拜使持节六夷大都督车骑大将军大单于封髙陵郡公卒有子二十四人子襄代领其众晋不能绥御遂叛大败殷浩于山桑率众西图闗中为苻坚所杀弟苌降秦苻坚以为扬武将军封益都侯坚大举冦晋以苌为龙骧将军坚败苌自称大将军大单于万年秦王执坚杀之遂入长安称尊号国号大秦尽有闗中苻氏故地传兴宋髙祖灭之【原注晋载记太元九年姚苌乗坚之败起兵北地自称秦王改元白雀十一年苌据长安称帝改元建初国号大秦十八年苌死在位八年子兴立隆安三年取洛阳义熙十二年兴死子立十三年刘裕克长安执送建康斩之在位二年三世凡三十二年】谨案湟中月氏胡氐以下七传阙议亦阙















　　钦定四库全书
　　续后汉书卷八十下　　　　元　郝经　撰
　　列传第七十七下
　　西戎
　　西域【六十国】
　　谨案前后汉书皆有西域传晋书有焉耆兹大宛康居大秦诸传陈志裴注引魏畧亦载西域诸国是皆此书所本也今目録六十国而书止乌弋山离条支安息大秦数篇其大月氏四国云云乃一篇之总结则其所佚者多矣又诸传前当有总叙今亦失之
　　乌弋山离国地方数千里户口胜兵名大国也时改名排持地暑热莽平其草木畜产五谷菓菜饮食宫室市列钱货兵器金珠之属皆与罽宾同而有桃拔狮子犀牛【原注孟康曰桃拔一名符拔似鹿长尾一角者或为天鹿两角者或为耏邪狮子似虎正黄有耏尾端茸毛大如斗顔师古曰狮子即尔雅所谓狻猊也拔音步葛反耏亦颊旁毛也】俗重妄杀其钱独文为人头幕为骑马以金银饰杖自玉门阳闗出南道歴鄯善至乌弋山离南道极矣转北而东至安息条支国城在山上周回四十里临西海海水曲环其南及东北三面路絶惟西北隅通陆道土地暑湿有狮子犀牛封牛孔雀大雀小雀卵大如瓮人众甚多往往有小君长安息役属之以为外国善【原注顔师古曰读与幻同即今吞刀吐火植种树屠人截马之术本从西域来】安息长老传闻条支有弱水西王母亦未尝见也【原注顔师古曰中记云昆仑之弱水鸿毛不能起尔雅云觚竹北户西王母日下谓之四荒】自条支乗水西行可百余日近日所入云安息国治和椟城【原注汉书治畨兠城】地方数千里小城数百最为殷盛大国其东界木鹿城号小安息武帝时遣使献大鸟卵犂靬人【原注李竒曰靬音剧服防曰犂靬张掖县名顔师古曰葢取骊靬县为国名即大秦国也靬又音轩】章帝章和元年遣使献狮子符拔形似麟而无角以银为钱文独为王面幕为夫人面王死更铸钱有大马爵【原注顔师古曰广志云大爵颈及膺身蹄似橐驼色苍头髙八九尺张翅举丈余食大麦】临妫水商贾车船行旁国书革旁行为书记【原注服防曰横行为书记也顔师古曰今西方胡国及南方林邑之徒书皆横行不直下也革谓皮之不柔也】和帝永和九年都护班超遣甘英使大秦抵条支临大海欲渡而安息界船人谓英曰海水广大往来者逢便风三月乃得渡风迟则有二嵗者故入海人皆赍三嵗粮海中善使人思土恋慕数有死亡者英乃止自安息西行至阿蛮国从阿蛮国西行至斯宾国从斯宾南行渡河又西南至于罗国安息之西界极矣自此南行乗海乃通大秦
　　大秦国一名犂鞬以在海西亦云海西国地方数千里有四百余城小国役属者数十以石为城郭列置邮亭皆垩塈之有松柏诸木百草俗力田作多种树蚕桑髠头衣文绣乗辎軿白葢小车出入击鼓建旌旗幡帜所居城周圜百余里中有五宫相去各十里宫室皆以水精为柱食器亦然其王日居一宫聴政五日而周王行则使人持囊随车有言事者以书投囊中至宫则省治之有官曹文书置三十六将议国事则皆防其王无常人贤者则立国有灾异及风雨不时辄废而更立废者不疾怨其人长大平正同夫中国故谓之大秦土多金银竒宝夜光璧明月珠骇鸡犀【原注抱朴子通天犀有白理如綖者以盛米置羣鸡中鸡欲往啄米至辄惊却故南人以为骇鸡犀】瑚琥珀琉璃琅玕九色玉石朱丹青碧刺金缕绣织成金缕罽杂色绶作黄金涂火浣布又有水羊毳野蚕茧所作细布合诸香煎其汁谓之苏合以金银为钱银钱十当金钱一与安息天竺交市海中获利十倍其人质直市无二价谷食常贱国用富饶邻国使到界首乗驲诣王都给以金钱其王常欲通使于汉而安息欲以汉缯防与之交市故遮阂不得自达至桓帝延熹九年大秦王安敦遣使自日南徼外献象牙犀角瑇瑁始一通焉或云其国西又有弱水流沙近西王母所居几于日所入也又云从安息陆道绕海北行出海西至大秦人庶连属十里一亭三十里一置无盗贼冦惊而道多猛虎狮子遮害行旅百人持兵辄为所食又言有飞桥数百里可渡海北诸国所生诸物谲怪名不经云
　　大月氏四国于晋则焉蓍兹大宛康居大秦五国葢其并灭者既不复见附属者不能自通中国也其后五胡更盛五凉限越中州扰乱西域不复通矣【原注魏畧炖煌西域之南山中从婼羌西至葱数千里有月氏余种葱茈羌白马黄牛羌各有酋豪北与诸国接不知其道里广狭传闻黄牛羌各有种孕身六月生南与白马羌邻西域诸国汉初开其道时有三十六后分为五十余从建武以来更相吞灭于今有二十道从炖煌玉门闗入西域前有二道今有三道从玉门闗西出经婼羌转西越葱岭经县度入大月氏为南道从玉闗西出发都护井回三陇沙北头经居卢仓从沙西井转西北过龙堆到故栖兰转西诣兹至葱岭为中道从玉门闗西北出经横坑辟三陇沙及龙堆出五般北到车师界戊巳校尉所治髙昌转西与中道合兹为西道凡西域所出有前史已具详今故畧説南道西行且志国小宛国精絶国楼兰国皆并属鄯善戎卢国扞弥国渠勒国皮穴国皆并属于防罽宾国大夏国髙附国天竺国皆并属大月氏临儿国浮屠经云其国王生浮屠浮屠太子也父曰屑头邪母曰莫邪浮屠身服色黄发青如青丝乳青毛蛉赤如铜始莫邪梦白象而孕及生从母左脇出生而有结堕地能行七步此国在天竺城中天竺又有神人名沙律昔汉哀帝元寿元年博士弟子景卢受大月氏王使伊存口受浮屠经曰复立者其人也浮屠所载临蒲塞桑门伯闻疏问白疏闻比丘晨门皆弟子号也浮屠所载与中国老子经相出入葢以为老子西出闗过西域之天竺教胡浮屠屠弟子别号合有二十九不能详载故畧之如此车离国一名礼惟特一名沛王在天竺东南三千余里其地卑湿暑热其王治沙竒城有别城数十人民怯弱月氏天竺击服之其地东西南北数千里人民男女皆长一大八尺乗象槖驼以战今月氏役税之盘越国一名汉越王在天竺东南数千里与益部相近其人小与中国人等蜀人贾似至焉南道而西极转东西尽矣中道西行尉犂国危须国山王国皆并属焉耆姑墨国温宿国尉头国皆并属兹也桢中国莎车国竭石国渠沙国西夜国依耐国蒲犁国亿若国榆令国捐毒国休脩国琴国皆并属疏勒自是以西大宛安息条支乌弋乌弋一名排持此四国次在西本国也无增损前世谬以为条支在大秦西今其实在东前世又谬以为强于安息今更役属之号为安息西界前世又谬以为弱水在条支西令弱水在大秦西前世又谬以为从条支西行二百余日近日所入今从大秦西近日所入大秦国一号犂靬在安息条支西大海之西从安息界安谷城乗船直截海西遇风利二月到风迟或一岁无风或三岁其国在海西故俗谓之海西有河出其国西又有大海海西有迟散城从国下直北至乌丹城西南又渡一河乗船一日乃过西南又渡一河一日乃过凡有大都三却从安谷城陆道直北行之海北复直西行之海西复直南行经之乌迟散城渡一河乗船一日乃过周回绕海凡当渡大海六日乃到其国国有小城邑合四百余东西南北数千里其王治滨侧河海以石为城郭其土地有松柏槐梓竹苇杨柳梧桐百草民俗田种五谷畜乗有马骡驴骆驼桑蚕俗多竒幻口中出火自缚自解跳十二丸巧妙其国无常主国中有灾异辄更立贤人以为王而生放其故王王亦不敢怨其俗人长大平正似中国人而胡服自云本中国一别也常欲通使于中国而安息图其利不能得过其俗能胡书其制度公私宫室为重屋旌旗击鼓白葢小车邮驿亭置如中国从安息绕海北到其国人民相属十里一亭三十里一置终无盗贼但有猛虎师子为害行道不羣则不得过其国置小王数十其王所治城周回百余里有官曹文书王有五宫一宫间相去十里其王平旦之一宫聴事至日暮一宿明日复至一宫五日而周置三十六将每议事一将不至则不议也王出行常使从人持一韦囊自随有白言者受其辞投囊中还宫乃省为决理以水精作宫柱及器物作弓矢其别支封小国曰泽散王曰驴分王曰且兰王曰贤督王曰汜复王曰于罗王其余小王国甚多不能一一详之也国出细絺作金银钱金钱一当十有织成细布言用水羊毳名曰海西布此国六畜皆出水或云非独用羊毛也亦用木皮或野蠒丝作织成氍毹毾防罽帐之属皆好其色又鲜于海东诸国所作也又常利得中国丝解以为胡绫故数与安息诸国交市于海中海水苦不可食故往来者希到其国中山出九色次玉石一曰青二曰赤三曰黄四曰白五曰黑六曰緑七曰紫八曰红九曰绀今尹吾山中有九色石即其阳嘉三年时疎勒王臣槃献海西青石金带各一又今西域旧图云罽宾条支诸国出琦石即次玉石也大秦多金银铜铁铅锡神白马朱髦骇鸡犀瑇瑁熊赤螭辟毒鼠大贝车渠玛瑙南金翠爵羽翮象牙符采玉明月珠夜光珠真白珠虎珀瑚赤白黑緑黄青绀缥红紫十种琉璃璆琳琅玕水精玫瑰雄黄雌黄碧五色玉黄白黑緑紫红綘绀金黄缥流黄十种氍毹五色毾防五色九色首下毾防金缕綉杂色绫金涂布绯持布发陆布绯持渠布火浣布阿罗得布巴则布度伐布温宿布五色桃布绛地金织帐五色斗帐一微木二苏合狄提迷迭兠纳白附子薰陆郁金芸胶薰草木十二种香大秦道既从海北陆通又循海而南与交阯七郡外夷北又有水道通益州永昌故永昌出异物前世但论有水道不知有陆道今具畧如此其民人户数不能备详也自葱岭西此国最大置诸小王甚多故録其属大者矣泽散王属大秦其治在海中央北至驴分水行半岁风疾时一月到最与安息安谷城相近西南诣大秦都不知里数驴分王属大秦其治去大秦都二千里从驴分城西之大秦渡海飞桥长二百三十里渡海道西南行绕道直西行且兰王属大秦从思陶国直南渡河乃直西行之且兰三千里道出河南乃西行从且兰复直西行之汜复国六百里南道防汜复乃西南之贤督国且兰汜复直南乃有积石积石南乃有大海出瑚真珠且兰汜复斯宾阿蛮北有一山东西行大秦海东东各有一山皆南北行贤督王属大秦其治东北去汜复六百里汜复王属大秦其治东北去于罗三百四十里渡海也于罗属大秦其治在汜复东北渡河从于罗东北又渡河斯罗东北又渡河斯罗国属安息与大秦接也大秦西有海水海水西有河水河水西南北行有大山西有赤水赤水西有白王山白玉山有西王母西有修流沙修流沙西有大夏国坚沙国属繇国月氏国四国西有黑水所传闻西之极矣北新道西行东至且弥国西且弥国单桓国毕陆国蒲陆国乌贪国皆并属车师后部王王治于頼城魏赐其王壹多杂守魏侍中号大都尉受魏王印转西北则乌孙康居本国无增损也北乌伊别国在康居北又有柳国又有岩国又有奄蔡国一名阿兰皆与康居同俗西与大秦东南与康居接其国多名貂畜牧逐水草临大泽故时羁属康居今不属也呼得国在葱岭北乌孙西北康居东北胜兵万余人随畜牧出好马有貂坚昆国在康居西北胜兵三万人随畜牧亦多貂有好马丁令国在康居北胜兵六万人随畜牧出名鼠皮白昆子青昆子皮此上三国坚昆中央俱去匈奴单于庭安息水七千里南去车师六国五千里西南去康居界三千里西去康居王治八千里或以为此丁令即匈奴北丁令而北丁令在乌孙西似其种别也又匈奴北有浑窳国有屈射国有丁令国有鬲昆国有新犁国明北海之南自复有丁令非此乌孙之西丁令也乌孙长老言北丁令有马胫国其人音声似雁鹜从膝以上身头人也膝以下生毛马胫马蹄不骑马而走疾马其为人勇健敢战也短人国在康居西北男女皆长三尺人众甚多去奄蔡诸国甚逺康居长老传闻常有商度此国去康居可万余里　鱼豢议曰俗以为营廷之鱼不知江海之大蜉蝣之物不知四时之气是何也以其所在者小与其生之短也余今汜览外夷大秦诸国犹尚旷若发蒙矣况夫邹衍之所推出大易太元之所测度乎徒限处牛蹄之涔又无彭祖之年无縁托景风以迅游载騕防以遐观但劳眺乎三辰而飞思乎八荒耳】
　　议曰中国地偏东南故星全见东南騐以晷影而雒阳滑台之间当日之中葢其大势在天地之中而所见之地偏东南也故东不尽东海西不尽流沙截长补短才得万里自雍凉之西则逾二万里而两海之孔径尽矣故北狄广莫极于西北而羌戎西域经带限表极于西南其延袤又过之当肃杀之气其人刚劲善鬬亦中国之勍敌也圣人即而叙之置之荒外不大搅动啓其戎心故不能为中国患及公刘西迁太王东徙已渐其俗厉宣之际遂杀秦仲而戎始张矣既而犬戎杀幽王因以毙周王室遂卑终之秦人遂伯西戎征东诸侯至率九十余戎脇周而问鼎遂吞二周亡诸侯以祸天下咸周人之自取之也汉又不监孝武以雄材大畧逞无疆之欲拨实露本倾倒肝脑赭隂区血冰天空王庭骸觜蔽松漠头颅属斗尾而未快也又勦两粤夷朝鲜贾其余勇大开西域列郡河湟发兵驰使枭系躏借殊俗异种参覃震悼顿颡请命翻金海碎玉山泻珠窟祛宝穴赤翠羽之背童灵犀之首粪苜蓿之种铲卜萄之园空宛马之羣走封牛之牧河源昆仑尽在郊甸莫敢谁何而天子之欲未厌至于中国之民举为盗贼绣衣直指所在诛杀【原注汉书武帝末郡国盗贼羣起遣暴胜之等为直指使者衣绣衣持斧逐捕盗贼督课郡国以事与诛不从命者威振州郡】蚩尤之旗长竟于天桐人妖蛊哄闹宫掖父子战于京师而戾园不得其死【原注汉书戾太子赞建元六年蚩尤之旗见其长竟天后遂命将出征畧取河北建置朔方其春戾太子生自是之后师行三十年兵所诛屠夷灭死者不可胜数及巫蛊事起京师流血僵尸数万太子子父皆败故太子生长于兵与之终始何独一嬖臣哉】始厌兵而下轮台之诏亦已晚矣【原注汉书桑羊奏言轮台东有溉田五千顷可遣屯田卒益垦溉田上乃下诏深陈既往之悔曰轮台西于车师千余里前开陵侯系车师时虽胜降其王以辽逺乏食道死者尚数千人况益西乎由是不复出军而封田千秋为富民侯以明休息思富养民也明年帝崩】至于东京戎索屡朽鸟惊兽骇复肆侵轶恣睢内地越三辅犯赵魏闯河内上党直出蜀汉横被并凉杀民人系累子女焚烧城郭将帅不能支撑与遇辄败储庾空竭君臣旰食又甚西周之季延蔓侵淫百余年间溃洞腹背董卓因之刦制朝廷废立天子贼杀大臣汉遂亡余种羡落布濩生聚乘晋之衰一旦羣起并吞割据皆中国之君以欲导之也呜呼褒姒笑而戎人至【原注史记褒姒不好笑幽王欲其笑万方故不笑幽王为烽燧大鼓有冦至则举烽火诸侯悉至而无冦褒姒乃大笑幽王悦之为数举烽火其后不信诸侯益亦不至及废申后去太子申侯怒与缯西夷犬戎攻幽王幽王举烽火徴兵兵莫至遂杀幽王骊山下】贰师宠而西域开【原注汉书李广利女弟李夫人有宠于上产昌邑哀王太初元年以广利为贰师将军发属国六千骑及郡国恶少年数万人以往期至贰师城取善马故号贰师将军】和熹立而羌胡肆【原注后汉书和熹邓太后殇帝即位太后临朝称制西域诸侯反攻都护任尚于疏勒安帝即位太后复临朝时诸降羌布在郡县皆为吏人豪右所徭役积以愁怨烧当羌豪麻奴兄弟因与种人俱西出塞断陇道朝廷不能制】南风妬而五胡起【原注晋书贾后讳南风贾充女也妬忌多权诈既废太后杀杨骏及汝南王亮又杀太子遹赵王伦起兵诛之故有八王之乱五胡之祸】书曰念兹在兹诗曰大风有隧有空大谷复谁咎哉
　　赞曰坤维干门海徼天殻气钟肃杀俗喜击搏玉关弗键金城遂倾饮血解仇扬徽鸟惊戒在内修録戎惟谨逺略勿勤即叙是允












　　钦定四库全书
　　续后汉书卷八十一　　　　元　郝经　撰
　　列传第七十八
　　东夷
　　东夷【夫余　髙句丽　勃海　东沃沮　挹娄濊　马韩　辰韩　弁韩　弁辰　倭人】
  </div>
  <div class="pagination">
   <a href="郝氏续后汉书_page28.html">
    上一页
   </a>
   <span>
    ...
   </span>
   <a href="郝氏续后汉书_page24.html">
    24
   </a>
   <a href="郝氏续后汉书_page25.html">
    25
   </a>
   <a href="郝氏续后汉书_page26.html">
    26
   </a>
   <a href="郝氏续后汉书_page27.html">
    27
   </a>
   <a href="郝氏续后汉书_page28.html">
    28
   </a>
   <span class="current-page">
    29
   </span>
   <a href="郝氏续后汉书_page30.html">
    30
   </a>
   <a href="郝氏续后汉书_page31.html">
    31
   </a>
   <a href="郝氏续后汉书_page32.html">
    32
   </a>
   <a href="郝氏续后汉书_page33.html">
    33
   </a>
   <a href="郝氏续后汉书_page34.html">
    34
   </a>
   <span>
    ...
   </span>
   <a href="郝氏续后汉书_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
