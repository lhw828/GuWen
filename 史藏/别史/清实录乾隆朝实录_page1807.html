<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1807 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1807 页/共 1860 页</h1>
    <div class="content">
○谕、昨据福康安等将查审吉林办理参务亏缺库项勒派民户一案。分别定拟一摺。此案前经副都统秀林查讯参奏。该管协领诺穆三、托蒙阿、早知此事破露。必干查究。先将档册私行改换。并向同案人证及铺户等患合供词。希图掩饰。迨至福康安到彼传提讯问。伊等豫经商定。遂尔扶同供认。众口如一。谁肯首先吐露。福康安等摺内声称遍加质对。所供俱属相符之处。原不足信。诺穆三、托蒙阿、经管参务有年。参局一切事宜。系其专办。乃并不妥协经理。以致刨夫借欠日重。库项亏缺滋多。又复怂恿摊派。累及无干民户。实为此案罪魁。兹福康安等将诺穆三问拟斩候。托蒙阿问拟发遣新疆。业属将就完事。此事因系参务。近于言利。是以朕不加深究。即照拟完结。该协领等已为侥幸。乃福康安等另片奏称。诺穆三等本身虽查抄入官。但有兄弟亲族。拟请将该二犯照例监禁。责令将现筹接济刨夫银三万两。勒限措交。准其减等发落等语。实不免意存开脱。且近言利矣。即如福康安等查出诺穆三家赀内。各有数千两私银存店。据该犯等供称。俱系未亏官项以前。先行入本。及阅福康安等另摺。又称诺穆三家住宁古塔。置有产业。典当卖产而来。移住吉林等语。试思诺穆三原住宁古塔。久已安居乐业。若非因吉林办理参务。可得赢余沾润。人情安土重迁。又岂肯变弃产业。远去其乡。至吉林居住。即如两淮商人。在扬州贸易。积有厚赀。又岂肯无故将其盐产概行变卖。迁住长芦之理。即此一端而论。可见承办参务之员。显有从中沾润之事。其存店私银。必非尽属伊等赀本。乃福康安等于此一节并未一语究诘。伊等更事有年。不应如此疎漏。即以此询之福康安。亦无词可对。至恒秀身为将军。到任后明知参局亏短缘由。并未据实参奏。复私派无干民户。其罪实无可诿。试思各省地方官。如有亏短库项。私行摊派。累及百姓者。应得何罪。福康安等岂不知之。乃仅将恒秀于托蒙阿流罪上减一等问拟杖徒。又以伊系宗室。押带赴京。交宗人府照例办理。显系福康安与恒秀谊属姑表弟兄。有心徇庇。从宽定拟。希图含混了事。至胡季堂、因其系汉大臣。无可瞻顾。是以派令前往。会同审办。即云吉林官员。多习清语。伊未能通晓。参务亦非所悉。但如诺穆三祖居宁古塔。若非贪图参局沾润。因何变产移居吉林。此等情节显然。朕一经披阅。即行看出。长季堂久办刑名。岂竟见不及此。及亦置之不问。是此事胡季堂、松筠、不过随同附和。联衔入奏。又安用派令伊等前往会办为耶。福康安受朕厚恩。特加简派。自应秉公持正。方为无负任使。乃瞻顾亲谊。曲庇局员。本应治以应得之罪。因念其办理廓尔喀一事。不辞艰险。著有劳绩。是以姑从宽宥。但伊审办此案。种种瞻徇。岂能于朕前调停混过。若朕必欲彻底根究。无难再派和珅前往覆审。设和珅又复瞻徇情面。将就完案。朕即可提至京中。亲加研鞫。一经得实。又何难一并治以徇隐之罪。朕特以此事究因参务起见。具不为已甚。是以不复深加究诘。福康安、胡季堂、松筠、著严行申饬。至此案昨经福康安等奏到。经朕看出。详细指斥。即令军机大臣缮写饬谕。而军机大臣亦复意存瞻顾。迁延观望。并未即日拟旨进呈。现距归政之期。尚有二年。朕一日临御。即一日倍加兢业。岂容大臣等颟顸从事。阿桂、和珅、王杰、福长安、董诰、俱著交部议处。朕今年八十有四。幸叨昊眷。精神强固。办理庶务。钜细靡不躬亲。于臣下功过。权衡至当。虽现值盼雨焦劳。亦不肯因此倦勤。稍有忽略。且亦非因心不怡。办理从严也。内外大臣。尤当仰体朕心。倍思勤惕。以期无负朕谆谆训诫至意。　　

○又谕、据长麟奏、请严水师监哨、及汛弁降补各章程一摺。所奏尚是。已依议批交该部知道矣。至摺内称把总因盗案降调。其平日居官。尚属可用者。若准其仍留原任。该弁等恃有此例。未免心存玩视。应请先以经制外委补用。不得仍留把总原任等语。向来武职承缉盗案。限满无获。例应降调之把总。因其无级可降。例得询问居官。该督等如查其平日居官尚好者。仍准留任。即文职内未入流一项。无级可降者。亦系如此办理。而各省督抚。往往多以平日居官尚属可用。咨部留任。是此等承缉不力人员。徒有降调之名。并无惩戒之实。总由该督抚意存姑息。不能严行察核。率请留任。以致该员弁等无所顾畏。于承缉案件。不肯认真出力。国家爱惜人材。如系因公处分。尚无大过者。原可弃瑕录用。若此等微末员弁。其才具既非必不可少之人。且业有应得处分。亦无足深惜。是长麟徒博严核之名。而忘其办理自相矛盾之实。嗣后文武各员弁。职分较小无级可降者。遇有承缉降调处分。除居官平常者。照例斥革外。其经该督抚等察其居官尚属可用者。把总即以经制外委补用。不准食俸。至文职之未入流一项。即使准其留任。亦不得支领廉俸。如革职留任之例。四年开复。庶该员弁等知所儆畏。于承缉案件。不敢稍存怠玩。以示惩创而专责成。　　

○谕军机大臣等、本日召见原任衢州镇总兵伊楞额。询其居官。并无劳绩。且两耳重听。于清语全不谙习。人甚平庸。业经降旨将该员革职。发往伊犁当差。以示惩儆矣。伊楞额在浙有年。因检伍拉纳所奏该员三次考语清单内。俱称该员熟练营伍。办事循谨。此等庸劣之员。该督自应早行参劾。乃一味因循。任其恋栈。并出具上考。且三次俱属一律。并无更改。可见该督于考核属员。并不随时留心。查察认真。竟似照本填写。殊负委任。伍拉纳著传旨严行申饬。并将该督三次考语单。发交阅看。令其据实覆奏。　　

○乙酉。谕军机大臣曰、陈淮奏、五十八年销盐溢额一摺。内称仍督饬该护道衡龄实心整理。以期官引源源畅销等语。衡龄本系南昌府知府。前因委署盐道任内。所报销数不实。经部议降调。嗣后加恩赏给同知衔。仍令护理盐道事务。迄今又已数年。该员在任。究竟能否认真整顿。设法调剂。俾盐务日有起色。著传谕该抚、即会同两淮盐政。秉公查明。如该员果能奋勉妥办。其任内官引畅销。渐符原额。自无庸另易生手。该抚等当将衡龄奏请赏还知府原衔。仍护道篆。以示鼓励。倘该员在任。于盐务并无出力之处。或恐升衔后。不无高兴惰懈。亦即据实奏明。另请简放。勿稍回护。　　

○丙戌。遣官祭历代帝王庙。　　

○谕曰、乌什哈达、前在廓尔喀军前。并未奋勉。藉称在前修路跌伤。福康安因其无用。置于后队。朕所深知。乃今日召见时。伊转以为有功。巧饰奏对。实属不堪。乌什哈达、著革职。发往伊犁当差。以为巧佞者戒。　　

○谕军机大臣曰、长麟奏、拏获海洋行劫及销赃各犯分别定拟一摺。此案巡检唐文藻。能不避危险。出洋捕获多盗。尚属奋勉可嘉。著即送部引见。其首先追赶之千总萧武彬。亦著送部引见。以示鼓励。前因闽浙洋面。盗劫之案较多。节经降旨谕令该督抚饬属严缉。其情罪重大者。从严办理。以儆奸宄而靖海疆。粤东与福建毗连。雷琼各府。在在滨海。洋面情形。亦与闽浙相同。著传谕长麟等、务宜督饬沿海地方文武。购线访缉。遇有上岸销赃之犯。立即盘获。并派委员弁。实力巡哨。见有盗劫之船。即赶紧追擒。按名捕获。从重严办。俾匪徒咸知畏法敛戢。其浙江洋面。仍著该抚饬属一体严拏。勿得日久生懈。　　

○丁亥。谕、户工二部议覆、龙江、西新等关徵收税课。一年期满。短少盈余银五万二千余两。著落该监督等赔补。并交部议处等语。固属照例办理。第念该处上年春夏阴雨连绵。商贩稀疎。江潮水宽溜急。到关簰筏稀少。以致盈余比较不敷。尚系实在情形。所有此次西新关短少户税盈余银二万二千二百余两。龙江关短少工税盈余银二万九千七百余两。共核计银五万二千余两。著落该监督等赔补银二万两。其余银三万二千余两。俱著加恩宽免。并从宽免其议处。　　

○谕军机大臣曰、伍拉纳覆奏、查察海口情形一摺。内称闽省洋面。节次拏获匪犯。俱由内地潜行出口。与康熙年间盘聚海岛者情形不同。现在各海口一切会哨缉捕章程。已极周备等语。该省海洋岛屿。既据查明并无盗匪盘聚窝巢。是此时惟在该督抚等督饬沿海地方文武。恪遵成例。实力缉捕。自不必另议更张。但昨据长麟奏。粤省营船。不敷巡哨。请借养廉。添造船只。以利缉捕一摺。已照所请行。未稔闽省营船。是否足敷巡缉。抑或应照粤省量添造之处。著传谕伍拉纳、即查明船数。并体察情形。据实具奏。　　

○以叶尔羌参赞大臣爱星阿、为镶红旗蒙古副都统。　　

○旌表守正捐躯直隶安州民梁元妻黄氏。　　

○是月。江南河道总督兰第锡奏、据清河、山阳、桃源、高邮各州县报称。于二月初八、九、十、十一等日。每日得雨寸许及二三寸不等。不特二麦春蔬。长发茂盛。而春泉旺发。湖水渐增。于漕运尤有裨益。现在洪泽湖志桩。存水三尺二寸。由清口畅出敌黄济运。尚为充裕。得旨、欣慰览之。　　

○浙江巡抚觉罗吉庆奏、范公塘迤西为字等号柴工。五百四十四丈。已逾保固之限。历经大汛。柴桩朽坏。应请拆修。又三官堂迤西沙涂单薄。现届春汛。潮势渐旺。请接筑埽工一百丈。以资捍卫。报闻。　　

○山西巡抚蒋兆奎奏、据太原府属及平阳、汾州、潞安、泽州、蒲州、大同、朔平、宁武等府属州县。及各直隶州属各州县。陆续报到。于二月初八、九、十等日。各得雨雪二三寸至五六寸。及深透不等。正值需泽之时。宿麦倍加畅发。即布种秋禾。亦有裨益。得旨、寸雨即系天心。京畿正在望泽。不知所云。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百四十七


大清高宗法天隆运至诚先觉体元立极敷文奋武孝慈神圣纯皇帝实录卷之一千四百四十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十九年。甲寅。三月。戊子朔。谕、据永琨等奏称、宁夏蒙古佐领防御缺出。请无论翼分。将八旗蒙古归并拣选保举等语。佐领防御。乃办理佐领事务之人。如遇缺出。理宜选择保荐。宁夏蒙古应升之员较少。如按翼拣选。恐不得人。著照所请。嗣后凡遇蒙古佐领防御缺出。无论翼分。归并拣选保举。　　

○谕军机大臣等、本日据秦承恩奏、西安省城。于二月初八、初十、及十七、十八等日。得雨六寸。又延安、凤翔、汉中、榆林等府属。于二月初二、三、初八、九、及十一、二等日。得雨五六寸等语。陕省二月以来。省城及各属。连获甘膏。俱至五六寸。甚为深透。该省与山西境壤毗连。今既得有透雨。则晋省自当同时沾被。前据蒋兆奎于二月十八日奏到。亦祇称该省平定州等处。于正月二十九日。得雪一二寸。省城于二月初十日。得雨寸许。又太原府属、及平阳、汾州等府。辽州、沁州等所属各县。于二月初八九等日。各得雨雪自二三寸至五六寸及深透不等。而于二月十七八等日。曾否续得雨泽之处。并未据该抚奏报。若山西于此数日。未经一律均沾。则该省迤东与直省接壤处。自更不能普被渥泽。著传谕蒋兆奎、即将该省二月中旬。曾否续经得雨。何以未据奏报之处。迅速覆奏。以慰廑注。寻奏、太原省城。于二月十六及十八日。两次得雨五寸。嗣据太原府属、及平阳、潞安、汾州、大同、朔平、宁武、泽州等府。暨辽州、沁州、平定州、忻州、代州、解州、霍州、并所属各县。陆续报到。于二月十六、七、八等日。各得雨雪自二三寸至五六寸及深透不等。报闻。　　

○旌表守正捐躯河南某县民宋杰媳姬氏。　　

○己巳。上御勤政殿听政。　　

○谕、原任兵部尚书李世杰、前经简任封疆。宣力有年。办理地方事务。认真整饬。今闻溘逝。殊堪轸惜。所有应得恤典。著该部察例具奏。　　

○军机大臣会同刑部议奏、钦差大学士福康安等、审拟参局协领亏帑累民。分别治罪。得旨、诺穆三、依拟应斩。著监候秋后处决。恒秀、依拟应绞。著监候秋后处决。至此案历任将军副都统等、办理参务。不能妥协。因循掩盖。以致酿成积弊。予以革职降调。本属罪所应得。姑念伊等祇系经理不善。尚无侵肥入已情事。都尔嘉、著革职。从宽留任。琳宁、著降三级。从宽留任。庆桂、著降一级。从宽留任。那奇泰、著降二级。从宽留任。索喜、宁泰、俱著降一级。从宽留任。余依议。　　

○军机大臣会同户部议奏、钦差大学士公福康安等酌定吉林参务章程。一、向来领票承总揽头。原不出铺户民户之外。但祇宜善为劝谕。若概令务农编户。领票刨参。难保不仍滋弊混。应令嗣后将军副都统等、于放票时。广为招徕。毋任官为勒派。一、参票原额八百张。自五十年以后。渐行少放。致有那移科派等弊。原议请自五十九年为始。每年定以五百张为试放之数。如二三年后。领票增多。再行据实给票复额。查此项参票。不必拘定五百张之数。如刨夫等情愿多领。即不妨酌量加增。以期渐复旧额。其宁古塔参务。亦令该将军查照吉林章程办理。一、近年夫力凋疲。请仍循例借动备用银三万两。及时垫给。一俟刨夫出山之日。即于所得余参变价。按数扣清。如实在交不足数。始准在商捐项下补足。务于刨夫出山两月限内。全行缴还。以清年款。于年底专案报部查核。一、商捐一项。名目虽出自商人。实则向刨夫购买余参时。减其价值。仍属以刨夫之有余。济刨夫之不足。应请照旧捐输。改为参余银两。从前每参一两。收银八两至二十三两不等。亦令量为限制。每两不得过二十两之数。如此酌定。官项自可渐清。每年遇有刨夫出山。力不能完官欠。及实有事故。不能出山。并官参交不足数。揽头无力赔缴者。准用参余银两。量为归补。仍令承办局员。随时报明存案。一、刨夫自五十一年至五十七年。拖欠官项。除完过外。尚欠官银十二万三千余两。五十八年。又增新欠。此等本系无业游民。现虽屡次追比。总属无完。查此项业将诺穆三、托蒙阿、家产抵补。其余令历任将军副都统等、照数分赔。复将余参银两。按年划补。官项已有著落。应请将五十八年以前夫欠银两。全行豁免。倘不知悛改。屡次官银。自当劝惩并用。除搜获藏匿余参。按私参本律严办外。仍将负欠最多之刨夫。从重枷责递籍。一、刨夫出山。应令该将军等、饬承办各员。严行稽察。毋使有卖放并包之弊。以防偷漏。如有负欠刨夫。通同不负欠之刨夫。＜扌嶲＞带余参出山。及盘获黑参之人。他票刨夫。混同滋弊。一经查拏。即照例治罪。并将该管官从严议处。一、参局借项。必由银库给发。银库出纳。必移户司备案。从前参局协领。往往俱兼三处行走。是以那移支借。无人稽察。嗣后应令三处官员。各司其事。互相稽察。如一处滋弊。即将互查各员。以失察议处。以上各条。均应如所奏。至所称吉林库贮备用银两。尚有节年奏报户部未经补还银一万八千余两。请行令参局各员。于公用参折脚价税银二项。及参局年例备用银一万两。应缴回三千余两款内。共筹银一千两。递年补足报部。查诺穆三等亏短项内。有未经交回公用参折及备银剩一万七千余两。是否即系此项。抑或另有短缺别项。摺内未经声叙明晰。及所称五十八年新欠。究系何款。为数若干。均应行令该将军等查明覆到再议。得旨、吉林刨挖人参。向来刨夫等出山时。于定例交官之外。所得余参。准其同行变卖。俾资糊口。是该夫丁等已可藉沾余润。何至动辄需借。逋负累累。本应按数著追。第念此事究由该将军等办理不善所致。且历年既久。其中逃亡事故者不少。而该夫丁等本系游民。所欠银数过多。力难完缴。所有五十八年以前夫欠银十六万三千余两。著加恩普行豁免。并著该将军等晓谕各夫丁。此系格外恩施。伊等虽属小民。亦当具有天良。倍加感奋。嗣后进山。务宜尽力刨挖。毋得藉词惮远。拖欠官项。如敢仍前疲玩。必当从重治罪。该将军等仍宜随时稽察。分别劝惩。勿任再有拖欠。致滋弊端。至该处参务。废弛已久。经此番查办之后。亟须实力整顿。妥协办理。新任将军宝琳。人尚老成。向来办事。亦属认真。但于参务究系生手。秀林、曾任吏部司员。擢任副都统。尚能办事。现在查办此案。一切利弊。又可深悉。将来参务事宜。著责成秀林会同妥办。以期日有起色。不得仍似从前观望因循。以副委任。余依议。　　

○以詹事萨敏、为大理寺卿。　　

○旌表守正被戕直隶定兴县民杨起珍女杨氏。　　

○庚寅。谕军机大臣曰、孙士毅奏拏获倡教惑众骗钱讐杀放火之匪犯。审明定拟一摺。此案杜朝举等倡立邪教。惑众骗钱。并因保正程范受、赴州首报。胆敢将伊家杀死四命。放火烧房。又复两次拒捕。不法已极。该署督一接禀报。即派令臬司等先后带领兵役。前往搜捕。当将拒捕首犯四名。立即擒拏。又续获匪犯八十三名。亲提审讯。分别办理。甚为迅速。孙士毅、著赏给大荷包一对。小荷包四个。以示优奖。所有查拏此案之臬司林俊、知府邱之芬、及捕搜出力之文武员弁。俱著一并查明。交部议叙。其千总高杰、带兵往捕。将拒捕之匪犯五名。即时格杀。并擒获匪犯六名。甚属可嘉。著将高杰遇有应升之缺题补。保正程范受、访闻奸民有倡教惑众情事。即行赴州禀报。被匪犯闻知怀恨。将伊家残杀四命。焚烧房屋。殊属可悯。著加恩赏给银一百两。用资抚恤。并赏给金顶荣身。以示鼓励。至首先起意戕杀保正一家四命之王应陇。实属凶残可恶。著该署督。查明该犯如有子嗣。即行正法示儆。其逸犯二名。著该署督饬属严拏务获。毋致漏网稽诛。将此谕令知之。　　

○辛卯。谕军机大臣曰、和琳奏查办夹坝窃劫差员一摺。据称峨眉县知县王赞武。委解察木多饷银。带印出口。事竣回省。行至阿足石板沟两界地方。突遇夹坝。抢去骡头行李。并峨眉县印一颗。当即飞饬兼管之察木多游击乌勒公阿。驰赴该处。督同弁兵。实力迅速查拏等语。此案前据孙士毅奏到。业经降旨。令该署督派委镇道督率附近汛弁兵丁。实力缉拏务获。今据和琳等奏、乍公在察木多迤东。土俗称为恶八站。其附近之夹坝沟一处。通三暗巴。向为夹坝出没处所。是该处地方。番民刁悍。实为奸薮。必须随时督饬查拏。方可使贼番敛迹。今止有游击兼管。恐不足以资弹压。应另派职分较大之员专管。督率搜捕。较为得力。著该署督察看情形。酌量妥办。至此案该县印信被贼窃劫。固由该县疎虞。贼番等未必知系差员。故行窃劫印信。但该员系奉公差往。人从较多。尚被抢窃。则往来行旅。自必更易受其扰害。该处系出口通衢。官民行走络绎。似此贼番乘机窃发。殊有关系。必须严行搜捕。俾知敛戢。若贼番抢窃官物。尚不痛加惩创。势必盗风寖长。无所顾忌。更为行旅之害。除俟福康安赴任时。面为传谕。令其到任后。务须督饬员弁。实力搜捕。净尽根株。共期肃清边徼外。此时孙士毅、更当责令派出之镇道等。迅速购线追踪。务将此案贼犯按名拏获。即行正法示儆。现在和琳等已派领戴绷带领番兵。随同该游击一体侦缉。亦当饬令上紧搜拏。克期弋获。毋任漏网稽诛。至成德历任成都将军提督。今系驻藏大臣。该处地方。是其管辖。现因更换进京。经过该处。见有此等夹坝肆窃。自当留驻督率搜捕。乃奏称现有游击在彼。自可了事。未便徒事张皇。致骇物听等语。竟若置身事外。未免存诿避之见。著传旨严行申饬。并著传谕成德、如接奉此旨。伊已进口。此时贼番业已就获。即无庸转回。若成德尚未行过。该处正在搜拏贼番。即当留驻、督同严缉务获。毋得再有推卸。致干咎戾。　　

○以西藏扎萨克辅国公诺尔布朋楚克子额琳沁朋楚克、袭爵。　　

○壬辰。清明节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。　　

○遣官祭孝贤皇后陵。端慧皇太子园寝。　　

○上诣安佑宫行礼。　　

○以故贵州定番州属韦番司土官韦廷玉子绳祖、铜仁府属平头长官司杨光裔嫡堂叔祖政达、各袭职。　　

○旌表守正捐躯直隶东光县民王进才妻郑氏。　　

○癸巳。祭先蚕之神。遣妃行礼。　　

○谕曰、十七阿哥业封贝勒。理宜分府居住。今伊府第将次修竣。著交该处、所有应得款项。即行查例办理。俟秋各工竣时。选择吉日移徙。　　

○又谕、据董椿奏、湖广江西口岸。向来不免堕销缺额。近年以来。湖北盐道保定、江西护盐道衡龄、督饬认真。官引得以畅销等语。保定现届六年俸满。例应调取来京引见。今该处鹾务。正资调剂。未便遽易生手。保定、著再留任三年。且不必送部引见以资驾轻就熟。衡龄前于知府护理盐道任内。所报销数不实。部议降调。今护篆数年。办理尚知奋勉。著加恩赏还知府原衔。仍令护理江西盐道事务。该员等当倍加感激。实力妥办。以期官引源源畅销。毋得始勤终怠。致滋贻误。　　

○又谕、据雅德奏、请将哈密印务处办事防御、及蒙古领催裁汰。添设主事职衔一缺等语。著照所请。哈密印务处办事防御。蒙古领催。均著裁汰。所添主事职衔一缺。著笔帖式委署章京塔宁阿顶补。　　

○又谕、据伍弥乌逊奏、领队大臣同福保病故。所遗员缺。请另补放等语。伊犁协领吉星阿。著赏给副都统职衔。授为塔尔巴哈台领队大臣。吉星阿引见回任未久。不必来京谢恩。即由该处赴任。　　

○甲午。谕曰、长麟等奏、驻劄海陵炮台把总陈耀祥。向民人曾开华图诈妄拏随带兵丁放枪。致毙曾开昂、曾亚庇二命。并枪伤曾怀造。刃伤曾绍和一案。审明图诈属实。将把总陈耀祥、照光棍为首例拟斩立决。放枪毙命之兵丁蔡胜雄、罗得汉、照为从例拟绞。从重拟斩立决。用刀伤人之兵丁陈亮、陈胜光、拟绞监候等因一摺。此事大奇。该督等所奏未免迟缓。国家设兵所以卫民。遇有匪徒抢劫。扰害百姓之事。该营弁方当率领兵丁。帮同赶捕。以期绥靖闾阎。今把总陈耀祥。因向民人曾开华索诈起见。辄妄拏无辜。所带兵丁。复敢听从本官。开放鸟枪。击打平民。以致二死二伤。不法已极。似此肆意妄行。尚复何事不可为耶。今该督等将陈耀祥、暨放枪毙命之兵丁蔡胜雄、罗得汉二犯。皆拟斩立决。所办尚是。陈亮、陈胜光二犯。虽伤人未死。拟绞监候。并当入于本年秋审情实。俾不法弁兵。共知炯戒。此案著军机大臣会同该部速议具奏。并著传谕各督抚。提镇等。转饬各将弁。于所辖弁兵。平日务宜严加管束。毋许滋生事端。如再有似此营私藐法者。不特将该弁兵立正刑诛。其不能约束之督抚提镇将备等。亦当一并从重严处。断不宽贷。　　

○又谕、据毕沅等奏、襄阳县巡检衙署失火。该巡检蒋启绪、将印抢出之后。复冒火入室。负母趋逃。猝被烟迷倒地。其妻子上前拉救。亦一同烧毙等语。该巡检蒋启绪、因衙署失火。即将印信抢出。复因救母情急。冒火趋救。以致烧毙。情殊可悯。著加恩赏给银一百两。交该巡检家人等。俾得料理归籍。其长子蒋福基、并著以巡检即用。以示体恤。　　

○乙未。谕、据永庆等奏、请于江宁京口公费银两内每年动支一千一百余两。以为养赡两处孤寡之用等语。所办甚是。早应如此办理。尚属稍迟。所有养赡江宁京口孤寡之处。著即加恩俱照永庆等所奏。每名各给赏银一两。以示朕轸恤旗仆之意。　　

○丙申。谕军机大臣曰、彭廷栋奏、恳请赴京陛见一摺。该省古州镇总兵马诏蛟。于来京瞻觐后。业已回任。即日可抵滇省。著传谕彭廷栋、即将提督印篆。交马诏蛟署理。于交代后。再行起程。来京陛见。　　

○又谕、据宜兴等奏报二月盛京得雨一摺。摺内所奏。仅得雨一寸。自属未透。现在粮价有无增长。仍望雨泽与否。均未据宜兴奏及。惟缮写地方安静。无关紧要之语。宜兴等著传旨申饬。仍令将粮价有无增长。及有无望雨情形。据实奏闻。不可稍有隐讳。　　

○豁免凉州庄浪满营弁兵借支俸饷银如例。　　

○丁酉谕、朕此次巡幸天津。所有经过地方。及天津阖府所属。本年应徵钱粮。著加恩蠲免十分之三。　　

○又谕曰、哈当阿等奏、台湾民人。前次被贼胁从者。业奉恩旨概从宽宥。此外尚有初曾为匪。旋即畏法自新。而台湾民风。喜争健讼。因其人曾经为匪。多有呈请缉拏者。若再行追论前非。寘之重辟。实觉情有可悯等语。此等民人。于前次贼势滋蔓时。力不能御。从而为匪。究由被贼胁迫。非有心从贼。随同抗拒者可比。既经悔罪畏法。迁为良善。若重论前非。寘以重典。既无以使之自新。而台湾民情健讼。或因此挟嫌告讦。转长刁风。自应宥其既往。量为宽贷。嗣后拏获此等人犯。审明后。如现在已为良善。并无过犯。即取具保结。免予治罪。如审明别项过犯。惟当查明现犯实迹。分别按律办理。概不必追问前经从贼之罪。于曲宥之中。仍寓创惩之道。使前蹈重愆之徒。益知争自濯磨。勉为良善。以示朕肆眚好生。法外施仁至意。　　

○戊戌。孝贤皇后忌辰。遣官祭陵寝。　　

○谕、前因直隶节年递欠。为数较多。业经降旨。因灾带缓未完银两。宽免十分之三。此次巡幸天津。已降旨将经过地方。及天津阖府属本年应徵钱粮。蠲免十分之三。兹朕巡方观俗小民望幸情殷。自应渥沛恩施。所有经过地方之大兴、宛平、东安、保定、涿州、新城、容城、雄县、任邱、霸州、文安、大城、武清等州县。节年未完缓带银八万三百六十九两零。著再加恩蠲免十分之四。并将天津府属。节年积欠未完之缓带徵地粮银十三万三千一百四十两零。普行豁免。俾跸路所经。及海滨蔀屋。益庆盈宁。共安乐利。以示省耕施惠至意。该部即遵谕行。　　

</div>
    <div class="pagination">
<a href="清实录乾隆朝实录_page1806.html">上一页</a><span>...</span><a href="清实录乾隆朝实录_page1802.html">1802</a><a href="清实录乾隆朝实录_page1803.html">1803</a><a href="清实录乾隆朝实录_page1804.html">1804</a><a href="清实录乾隆朝实录_page1805.html">1805</a><a href="清实录乾隆朝实录_page1806.html">1806</a><span class="current-page">1807</span><a href="清实录乾隆朝实录_page1808.html">1808</a><a href="清实录乾隆朝实录_page1809.html">1809</a><a href="清实录乾隆朝实录_page1810.html">1810</a><a href="清实录乾隆朝实录_page1811.html">1811</a><a href="清实录乾隆朝实录_page1812.html">1812</a><span>...</span><a href="清实录乾隆朝实录_page1808.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
