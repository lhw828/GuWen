<!DOCTYPE html>
<html>
<head>
    <meta charset="UTF-8">
    <title>国朝献征录 - 第 206 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 206 页/共 245 页</h1>
    <div class="content">　　○桑悦传 

　　桑悦字民怿居海之沙溪颕悟博学凡读书过辄□曰既能忆矣何所用之敢大言尝铨次古人以孟轲自况班马屈宋而下不论也有问韩文公曰此小儿号嗄耳问翰林文学曰虚无人举天下惟悦耳其次祝允明其次罗玘由是喜侠者多慕焉海虞水利体故重部使者每驻节悦诣谒之书剌曰江南才子桑悦时悦博士弟子固不当剌又厚自夸使者大骇不解其何物人问左右曰书生也乃延之校书而预刊落以试悦校至不属即索笔请书足使者敬服因规之子大夫服高世之资弘博无前正须自立以待昂霄晋人衰世之习非所宜追也间者屈迹一来奖特可冀不有今日几失南金若更不裁是有狐白之丧而□□之也后以贡士试礼部文大奇典试日岂江南□□耶狂士遂下第大学士兵浚慕其名召令观所□□绐曰某人譔悦心知之曰明公谓悦不怯秽乎□□若文而令悦观浚曰然则生试之归譔以奏□□善浚尝馈以屯项悦诣谢浚曰屯项美何如生固□□否对曰使悦尝上方芍药僎所不足甘而一□□□殊草具哉初悦名在乙榜至是调某州博士浚赠之牡丹一种戏曰后当迁洛阳令□遗生袁家紫对曰引公知未形事岂巳饮上池水乎其便利如此山东提学掾将行诣浚别浚曰某州博士桑悦有文才宜加优礼掾至州不迎掾问长吏悦今何在岂有恙邪长吏素遭禆侮皆衔之曰无恙此人虚有重名自负不肯来掾使吏往召之悦曰连宵旦雨淫此传舍泥家室皆不康何得候掾言既据胡床坐吏赧归掾益两吏使促之必来悦怒曰始吾谓天下未有无耳者乃今知有无耳者掾是也且悦非可能令来者掾非可能召悦者必欲相屈乎不能也第还三日后来复则不来矣掾闻欲之缘浚不果后三日悦诣掾见礼博士当跪掾悦长揖即就列掾作厉曰博士以掾不当跪耶不足跪耶即有学何能加乃公悦前曰昔汲长孺不拜大将军未闻获谴岂大将军不如明公耶汲长孺贤过悦耶今明公以面皮相恐岂寥廓之士可笼之威重耶悦虽贱诚所不能当但悦去则天下莫不曰明公不容悦因解杀请去掾不得巳容之掾尝选两博士自随悦在选他博士被顾问必端拱对侍校文不坐悦请曰犬马齿长不能以筋骨礼亦不能久任立愿假借且使得坐即移所便坐按御史闻悦名数召问谓悦曰□衡讲经书能解人颐今子亦复能乎对曰悦所谈玄妙匡衡不敢望假令匡衡而在可使解颐何但名公愿赐清闲之宴御史壮之令坐讲悦因跣足扪虱御史不能禁令出后复荐之迁长沙别驾寻转柳州州迫西戎荒落殊甚悦不堪思归因作诗有鹧鸪道我行不得杜宇劝人归去休之句会丁外艰服阕遂不就居家益不饰褐衣楚制往来郡邑间 
　　论曰以民怿之才加之绳墨上可以休赞龙章下可以美垂兔迹盖文以行彰位无虚践也而落落下僚岂命也哉文则隽拔欲使端士祖述难矣世固有雅量之贤成就其志谦尊君子不亦相去远乎其所诋□皆古今名硕固难尽是亦难尽非传曰笑古人之未工忘巳事之巳拙则其大较也孟轲在当时无所遭而民怿称之可谓千载知巳推原其意岂亦以轲狂耶狂者未尝无人至如民怿可与进取者也 

　　◆知州 

　　宾州知蔡运传（忠节录） 

　　○宾州知蔡运传（忠节录） 

　　忠节录 
　　蔡运江西南康人洪武中以贡士历官四川参政清劲直谅不谐于俗寻罢归建文中复起宾州知州有惠政靖难后以奸党论死百姓怜而思之 

　　◆州同知 

　　郁林州同知张君铎墓表（王直） 

　　○郁林州同知张君铎墓表（王直） 

　　王直 
　　张氏之先洛阳人五季之乱始徙家泰和木熙宁中有兄弟二人同举进士曰汝贤江淮发运使曰汝明湖南观察使皆有盛名而家益大有谱牒至君之曾祖君瑞祖文良父子礼皆不仕文良长身玉立言行不妄乡称善人子礼则谨于事亲而勤以植家自少与翰林侍读梁先生友善及君则又与先生之子候官令叔蒙尝同学有丽泽之益讳铎字振文自邑庠生充贡入太学友天下之贤而学益进谦恭自持谨于礼度历事兵部礼部俱以谨慎得名岁丙辰有郁林之命郁林瓯越地自昔称僻陋之邦其人知力田务本而秀民亦颇好读书然风俗未尽淳君一以宽简治而民安之乃兴学校申教条暇则躬诣明伦堂集诸生讲论丰其供给蠲其徭役以课励之由是诸生皆勉学以图仕进民有兄弟争讼者君谕以大义使退而自思往往不终而罢州南有废地弗治君教旁近民使垦耕而食之曰吾不取汝税也人知君意在利民凡废地皆垦耕郡中几无遗利于诸坛土遣以事神保民者皆治祭以时由是水旱疾疫祷之辄应而民受其福田州人争地相雠杀久不决藩省大臣知君可任乃委君及诸司所遣官属往平之宣布　天子恩德与不忍加兵之意按图志考故实俾各循其旧一毫馈赂不得行于是皆悦服而罢壬戌述职朝京师奏课在优等归至郡得疾惟第三子志在侧医药弗効志祷于神请以身代亦弗应疾革谓志曰尔幸领乡荐宜益勉于学以显亲扬名毋怠言讫而逝距其生洪武丙寅年五十七志自太学选南刑部主事当之官来求文表墓上 

　　◆州判官 

　　广西横州判官王君济墓志铭（刘麟） 
　　广西横州别驾王君济行状（张寰） 

　　○广西横州判官王君济墓志铭（刘麟） 

　　刘麟 
　　王君讳济字伯雨别号雨舟其先泗州人元季六世祖道辅避兵乌墩镇遂世乌程人道辅生敬先敬先生宗孝宗孝生瑜瑜生英号且闲林器豪爽而笃于义弘治间例授苏州卫指挥使君之考也娶朱继娶何何生君君少颕敏好学弱冠补郡学生例补太学生试秋闱屡蹶年踰壮谒铨曹授广西横州判官横岭南瘴厉地去乡几八千里君怡然就之横会缺守州政多弛盗且作君视篆得其习俗利獘召横人集议议定乃因革之凡所设施咸与横宜横俗丕变盗亦潜弭州以无事君退食之暇植湘竹盈庭吟咏其下采其风土物宜与域中异者类一编曰君子堂日询手镜远近传之所论逆猛事尤详识者服其先见无何以母老乞疏终养横民倾城留之不得归事何又十年色养之余沈酣古雅与佥宪西溪龙公霓太白山人孙君一元辈觞咏取适君衣冠甚古居当吴越要冲骚人墨客日常满座酒行意畅忽自称紫髯仙客或病其放君不然若泛爱而中实介然决择若今银台张石川奉其翁天方公吟眺往来殆且十年得诗若干篇好事者题曰浙西倡和梓行于时夫贤斯慕慕斯集集斯胜胜斯述述斯永观是诗君子以知道乐而贞和而文名教余地庶几乎□沂之亚座上如云者不能向风而耒乎千里逢迎恭不劳慎不葸非忠信固存其何能谷或以放何□以知之若其从弟大学生洲少失怙又罹多难君内劝之学外御其侮怛焉惠焉放者固如是乎下洲一等者君捐赀以通其有无难则排之纷则解之有告于君君应之无难色放者能之乎又其下者达诸婣党饥食之寒衣之药饵槥埋之虽倒囊不惜放者不也故内外人士瞻望雨舟若缀旒之有冕深延庇覆以恒至浮屠倾圯亦力治而不惜或曰雨舟才所使不然要皆义禀独厚遇事激发无所不至求之同生固稀逢也庚子八月十九日卒所著有谷应水南词和花蘂夫人宫词若干卷传于世嗟乎雨舟巳矣君有决科应制之器不获取一第有长民御俗之术不获领一牧有博物崇古之识可以追骚翼雅谷应水南宫词诸作不足尽其才太白山人西溪龙氏兄弟姑苏张氏桥梓论道说诗以及四□儒彦临眺往来观其雕梁藻榻锦衾绣茵多上世所遗益以法书名墨朋从赠和之词阅之信宿不可穷尽意兴隆然非寻常可及银台君状其行有曰冲襟旷度可以敦鄙可以宽薄葢久交而独见也 

　　○广西横州别驾王君济行状（张寰） 

　　张寰 
　　君讳济字伯雨雨舟其别号云按王氏其先泗州人元季六世祖道辅避兵南迁遂籍吴兴之乌墩镇道辅生敬先敬先生宗孝宗孝生瑜瑜生英号且间君之考也以材能自振豪爽而酣于义弘治间例授苏州卫指挥使娶朱氏继何氏生君君少颕敏而好学博洽自许寻由郡学生例补太学生屡蹶于秋闱齿既踰壮始谒选铨曹授广西横州判官横岭南瘴地士多不乐往君怡然就道比莅州州方缺守既摄篆视事尽得其俗之习尚政之利獘召父老庭下集议可否而从革之于是民知向方盗亦潜弭俗用丕变君退食多暇植湘竹盈庭日录其风上物产大异域中者一编曰君子堂日询手镜俾后之人有考焉其论逆猛事尤详确人服其先见君以儒术缘饰吏事超然远览一州别驾居未展其骥足而方可以观其政矣未阅岁忽念母氏春秋高疏乞终养上官倚任方隆下及耄倪遮道留之竟弗能夺归事其母何夫人年踰八十养志者十年睱日游心篇翰寄兴山水时则有若致仕尚书南坦刘公麟佥宪西□龙公霓太白山人孙君太初方结社湖南喜君之归争邀致之登临觞咏高风自持所谓崇雅小社者倡自南坦公传诸海内美谈云且闲翁故富饶有赢蓄将卒左右言于君请视其所有者君斥之□□省问曰吾母及吾女兄弟在忍以细事伤厥心耶从弟太学生洲少失怙罹多难君延师家塾教之而扞御其外侮力抚其成祖茔基广税繁族人莫辨沅州卫军装每五年征派遗累其族之贫者尤甚岁割巳产代之婣党邻里故旧凡以贫病死告急于君者衣食之庐居之乐饵槥埋之无吝容境内浮图□废或谓修复可以兆人文君独任之未几登科者果二人 

　　◆教授 

　　教授李文利传（蔡于□附） 

　　○教授李文利传（蔡于□附） 

　　李文利字干遂成化庚子乡□授桂阳县教谕家传理学行巳清修尝校文两浙如方伯范辂及侄方伯永銮皆其所甄拔升思南府教授所著书有□□元声葢据吕氏春秋并隋志刘恕通鉴外纪所载伶伦制律三寸九分黄锺之宫因而评加考证以三寸九分正司马迁黄锺九寸之误以太极阴阳五行由一生二由少及多见黄锺数少极清正宫声极浊之误以左右对待各得一百二十九分正三分损益上生下生至仲吕而穷之误以正征循环无穷正隔八相生往而不返之误画图立说凡六卷杨月湖廉称其天授独见嘉靖三年永銮御史题请于朝以复古乐惜有司鲜通其说者辂宦闽谒其墓从其兄元讲究是书序而刻传之然王浚川廷相辨其不然葢习于旧说久矣厥后有蔡于谷者字虞璧东沙人岁贡入太学授湖广行都司经历卒于榖修行积学博通古今在国子时礼曹郑善夫疏荐其明习理数请召擢以正司天之谬不果用尝辑开国事略十卷有抄其稿者久而易名曰龙飞纪略刊布人不知其出于榖也时论以于榖之学与文利颉顽云 

　　◆驿丞 

　　龙江驿丞杜长公常墓志铭（张时□） 

　　○龙江驿丞杜长公常墓志铭（张时□） 

　　张时□ 
　　在昔驺虞化行兔罝俗美鬯□宣介竞相慕悦以躬之不逮也故缁衣箸好枤杜兴怀斯其欢之亦至而赴之亦勤矣世之衰也机械繁兴质行鲜寡干戈起于比邻毒蛰藏于燕妮又恶暏所谓朴茂岂弟之风乎呜呼若杜长公不犹行古之道哉公讳常字守□竹月隐公长子也孝友天至逮事王父母极诚共蹇而竭力窀穸之事竞竞焉即隐公亦不知其费所由□也有弟三人曰升曰晟曰旵悉推世业与之而独□□生送死琐巨诸务升游学四方客死于杨躬往归其丧曰于我乎瘗旵未有室曰于我乎室女兄殡而贫其子惰弗振也曰生于我乎养死于我乎葬他如厚筐篚以资从女者三如其□□□以葬人之不能丧者如其丧诸种种义行都若此乎生不妄言笑不轻与人羣御家庄而有礼诸弟葢甚严之女妇肃肃治蚕织馈饷事罔哗于室罔羣聚而嬉谓施于有政者非耶子姓踰礼凌节即□逐亦挞责之行于道则卑幼肃恭俟其过过卑幼门门者疾趍降阶肃揖而送之与人子言依于孝与人父言依于慈与人兄弟言依于友间有反唇谇语或戾而阋墙者日有孚格曰杜长公得无非乎初奉化功曹同曹□有患疫痢者众徙以避长公曰□固舍中兄弟也而□乃弃之乎躬视汤药或竟夕不还其人有妾而弗蠲也而众颇疑之长公每往必与其仆偕□烛达旦入之人始服其至诚云后移役兰溪晨出走衢路路遗一青衣囊举之中如有金也归而悬之廨舍往迹其人于亡所俄有泣而至者曰我里役也掌都料持五十金输县时天未曙假寐道左会县官仓卒至前驱避而遗之死无以偿矣长公曰汝泣吾以是待君久矣即挈而授之其人以十金谢长公曰君谓有还金而望取分者耶辞而去之后奉化曹尹兰溪唐尹同会于棘闱葢谈及杜椽事而各举所闻叹曰孰谓世无好人哉枫山章先生理学名臣也见长公辄礼之谓他客曰此其人素行合于圣贤非可以椽吏少之巳而授广西龙江驿丞上司廉其干会有以毒藤自杀者而诬怨家杀之郡守谓怨家实杀之也而当之死具狱上宪司则移长公覆讯讯乃出之守恶其反而笞之长公曰嗟天乎辨冤而死可矣笞何憾耶后征蛮事起台宪檄之□兵以此婴疾卒于□谷 

　　
《国朝献征录》　（102～104）/一百十九卷　（明）焦竑 编辑  


　　广西（布政使　参政　参议　按察使　副使　佥事　知府　同知　通判　知州　州同知　州判官　教授　驿丞） 

　　◆布政使 

　　广西左布政使胡智（实录） 
　　广西右布政使伍公希渊神道碑（李□阳） 
　　明中奉大夫广西右布政使拙庵伍公希渊墓 表（莆田林俊） 
　　广西左布政使庞公泮墓志铭（夏鍭） 
　　广西左布政使陈公奎墓表（严嵩） 
　　广西左布政使魏公一恭传（李德用附　柯维骐） 
　　广西右布政使许公应元墓志铭（侯一元） 

　　○广西左布政使胡智（实录） 

　　实录 
　　智字宗愚浙江会稽县人永乐辛丑进士擢监察御史巡按陕西夏大雪智疑有冤狱未伸悉按部内诸司狱有继母不安其室子谏之者继母诬以不孝智廉得其情讯之遂释其子宣德间升广西副使龙州与交址思郎州连岁交兵争地智定以公议交人不敢复争景泰初升广西左布政使致仕十余年足迹未尝入公门至是卒 

　　○广西右布政使伍公希渊神道碑（李□阳） 

　　李□阳 
　　伍氏世居吉安之安福元季有性中者以乡兵扞州里生子洪国初以春秋举进士临清县丞是公高祖处士讳述经者公曾祖知乐清县赠监察御史讳冕者公祖封刑部员外郎讳体祥者公考也公讳希渊字孟贤少敏悟季父御史骥奇之言于刑部公俾与从弟希闵同受世业一日塾师请辞曰吾不能二子师也天顺己卯公举乡贡癸未试礼部彭文宪公以春秋宗一时□主试事擢公第四人经义梓行者不窜一字甲申登二甲进士授刑部四川司主事未踰年尚书以能令勘狱北畿归辄称旨有大臣荐按察佥事例以资格弗许迁员外郎进陕西司郎中决南畿重辟及录浙江系囚多所开释复荐大理寺丞不果有中贵臣衔命谳狱尚书以下禁莫敢抗公执论侃侃麾之不肯退坐是贾怒寻以诖误出广州府同知会后山有剧寇承檄与按察使陶鲁分路进捕多所擒获勾稽军籍陈便宜二十事御史下列郡行之民相与语曰非伍贰守几不可郡矣传闻京师擢知府公益自展布事无剧易务力之尝相水□陂堰多积榖储蓄□保伍使民自相扞卫征科差役必审定丁户凡所规画有至今存者狱讼尤所习辞察面折庭无留案兴学表善取乡先达遗文刻于郡斋时集诸生称说经史以风厉之登上第显官者踵相属每部使举郡县能吏必称首一月间吏部连拟云南按察副使及湖浙参政皆不果弘治己酉九载考绩王端毅公吏部方欲进用而巡抚都御史请还公旧治乃擢广东右参政诸路习闻公名皆安其教令不敢犯乙卯迁广西右布政使取道归省遂丁刑部公忧继母刘宜人亦丧家居数年公亦谢事不复仕而子符巳进云南右布政使用事者所中就理浙藩既而用事者败始得白归比有后命公巳属疾踰旬而卒公宽厚豁达不设崖谷而中有介辨解纷治错皆谈笑之虽专城牧长若不尽其用者事继母甚孝谨抚二弟遗子女皆底成立官所入俸禀奉养宾祭费余辄以分子侄暨诸婣族赙丧给婚不可胜纪生正统丁巳九月卒正德辛未四月年七十五 

　　○明中奉大夫广西右布政使拙庵伍公希渊墓 表（莆田林俊） 

　　莆田林俊 
　　正德辛未卒广藩右辖拙庵公也子符亦右辖湖南留侍未赴得自尽于公碑铭二笔得吾师少师西涯翁吾友少宰圭峰翁二翁名宗工良副矣左辖吾闽又属俊表其墓呜呼其无巳是心乎公讳希渊字孟贤伍出安成显姓安成擅春秋伍尤正传公在诸生与羣从佥宪君希闵号双璧天顺癸未公会试礼部名第四程序之文无涉芟润名一日震京师传置之天下奇历刑部属予辱尾公后翻阅旧牍法比精练公独先辈人英抱直槩同官能道者部之大狱两畿之大狱浙之虑囚皆择能授公公当辄平司寇诸老鉴赏荐台宪荐廷尉丞坐与审录贵臣争是非阳虽公屈而竟行其中同知广州清戎多袭具文公搜摘弊隐二十事中其肯綮御史行其式式郡事属公冤伸滞流费省而諠以寂有无公不成府之谣分捕山后剧贼谋预机先与陶察使鲁功埒部知广之宜公也擢其府知府临人出政预有以塞其利孔清其弊源布行其宽大以基教化宜其下以孚乎其上之人官能连旌宪使藩参连荐广士民在京师者羣然哗所欲留部知广之果宜公也擢□藩参政令行于百越岭海之间人人指巨人长德左官放臣恃若地主若疾得医风雨得大厦以庇姻族乡聚之施亦然立弟之孤禄之入至委而尽独不事媕娿规规然校礼柄人触忌讳既迁广西右布政使念父员外翁春秋高纡道省床下因得以视药视敛视葬以自尽于翁及其刘氏继母丧既除遂无四方之志而符亦进士累如公官乡以难公亦之私慰呜呼外藩之重至方伯而极矣昔柳公绰与子仲郢并节度使公同也公绰善事继母又同柳取进士四人伍八人公及符及正郎全祖孙三世柳其或少也仲郢及玭之到将无同乎伍自御史翁冕员外翁体祥德厚开先公世引之柳根叶之论殆然至谓孝友敬忠食之酰酱伍无一□无墓田云物固□□□润而被龙光者矣表以并俟之 

　　○广西左布政使庞公泮墓志铭（夏鍭） 

　　夏鍭 
　　公讳泮字原化别号芹斋由县学生中成化丁酉乡试登甲辰二甲进士第简授工科给事中稍迁刑科都给事中公在谏司久而又事无不言扶理善类五沮格幸进一斥贱异教妄术三灾伤二节罢好玩二戚里一出身与中官敌怨二凡十有六疏可考悉有头尾每一疏入众遫遫危公虽长贰皆以可不必言者公自不能止若责独在我又如论驳反活及一事联名副从尚多未计所幸遭遇　先帝仁明间多报可即有未合亦不过诏狱一旨戊午升福建右参政近年大理之贰以待科道之交次者公两拟大理丞于南京皆无成福建亦再上乃得公在闽分守漳泉兴福先是福安县库被掠县官利在得盗杂捕平民二十人趣毙之公至及活者三人权其罪尽绌知县丞簿既而以才力总督粮事辛酉当入觐李布政适病死公次当行检李箧中得银千四百两辞不取曰朝觐人事书一部足矣宋儒黄勉斋故宅中贵香火院公毁之改弥陀堂弥高以祀勉斋壬戌补河南右布政使首革镇守太监刘琅及马尚书家私役钱银以两计日省三四十驾帖取洛阳牡丹疏请罢之司礼太监李荣索古铜镜器物公曰物非土产官取之民民无以应则累及冢墓卒不与甲子转左广西未几思恩土官有叛谋调发旁午具有成绩乙丑用病归御史何道亨给事中戴宝之等交章留公不顾也既归诗酒亲旧十有二年而卒得年六十有七其先襄阳德公之裔至隋有讳玉者仕唐总管十三世曰正巳宋大中祥符间天台尉遂家焉高祖伯静号石湖居士曾祖叔圭有士行洪武中辟不起祖讳瑞父讳计赠工科给事中公平居坦易遇事振发斩绝不左右顾视分所当行贪若嗜欲挈利害而趋之不可扼挽予年十七八纔少知趋向口不常儿语尝公举前人之言曰秦桧秉政三十年只成就得一个胡邦衡公曰吾辈耳中不可无此等论议夫言必先有之不然安望其相人如此也乃今日益验公卒之明年栎卜以某月某日合葬公于县西芝山之原手录公历官行实请铭墓中予不得辞公尝评吾文曰如我所见子之文比于韩柳氏更若理到虽推许过实要不薄吾文也况栎又以□铭固吾责也公在官手不离卷帙发诗文视其人有谏垣薇垣归田三稿宠嘉录名臣论略若干卷藏于家或曰前所举十六疏者若又出姓名指列某事以后信可乎予曰得畅御史亨与浙江镇守张太监讦奏一山东副使杨茂元言触时忌几死二刑部郎中丁哲断事横下诏狱三武冈知州刘逊见构藩府四中官何文鼎言家法忤旨五□宁伯王越营求再入六戒璇乘轿七滥度八烧丹禁中九京师大水十陜西旱干十一内监请备元宵灯料十二传奉取铜鼓十三侯伯周彧张鹤龄纵奴杀人十四论置蒋琮于法十五数李广十死十六当畅张构讦时适有知名巳殁大臣视事两浙反若有助张者并出之非止以见公之难亦使居位者知谨于未死之前于乎有如公者诚不敢不表而益着之铭曰志则难于举世嘻嘻蹇蹇匪躬臣实以之若锢臣心山否可移虎豹食牛视其儿时所乏矫矫亦有自持公一不少气隘殿墀惴惴小□便汗弗支石不能言我之词百世而下铭公者谁 

　　○广西左布政使陈公奎墓表（严嵩） 

　　严嵩 
　　中奉大夫广西布政使陈公以嘉靖乙酉四月十五日卒于南昌之里第公讳奎字文表始诸生学成久弗试部使以年例黜之或曰名士可失乎复之遂领省荐登弘治己未进士除广济知县县有名召监察御史时逆瑾用事公往核甘肃边储忤瑾意摭公征过逮赴诏狱久之得白擢山西按察副使河南按察使山东右布政使广西左使凡仕二十余年其行事可纪者众矣在广济廉正率僚□戒私谒俗号嚚讼常伺吏得失倾陷计公治其桀黠者数人羣党戢刊谕俗之文教民行冠婚诸礼改作庙学买民地以广黉舍程艺相劝学者由是日起岁大侵贻书富民咸愿出宿峙助赈全活甚众罪赎所入至瓜代粟积不下数万邑人铭其政于石在御史论事无所避出按广西风采整峻临试事称得士在山西筑城南关工费甚巨公规画有方城成汾河大决将逼城民惶扰不知所时方岁凶公廪粟二千七百有奇募贫氓计口日给令浚河导流由故道城得不灭而饿者亦赖以赈屡殄剧寇而不任其功公前后所历皆宪职慎于刑狱精断明恕窜正吏牍运笔□流吏抱案立不得出一语屡谳大辟可疑者率破械释之而奸赃之吏则按劾无少贷葢公施于政者如此然以性直不能随世俯仰贵要所忌获不根之谤言者论公前在河南尝逆藩市马朝廷下所司考验无几微实迹虽事枉得白而公巳倦且休矣属疾方剧冠适奉使南方间道归侍公无他语但来以守官报国葬制从俭而巳陈氏之先江州人后徙吉水五世祖天锡徙南昌天锡生子隆子隆生铭铭生聪浙江余姚县簿公之考也赠监察御史闻诸君子之论曰大夫饰巳厉行期自树遇事敢往有乃一遭污蔑卒黯抑终其身惜哉嗟夫爱憎异情誉毁□□今之士其不幸而蒙此者亦多矣岂独公哉 

　　○广西左布政使魏公一恭传（李德用附　柯维骐） 

　　柯维骐 
　　魏一恭字道宗号立峯莆田县人嘉靖己丑进士授温州府推官郡中张璁当路一子弟恃势慢忽官府一恭擒而笞之境内肃然民立生祠转抚州府同知擢刑部员外郎论事忤堂官谪潮州府通判转杨州府同知擢广西提学佥事浙江按察副使嘉靖丁未一恭坐镇四明郡而开府朱纨以行部至时有倡议于定海邑海岛中筑城且列置戍楼朱径可其语一恭奏记开府曰是役也非费巨万更再岁不能卒业且旦夕波涛撼激不出数年即举而弃之无益也绝不可行朱乃檄守巡二大夫偕一恭同历海壖暏形势既至朱指画上下跃然抵掌以倡议者言便二大夫复从旁是之朱乃以面向一恭视一恭复持初议否且欲面难言不便者何状公转盻故作望洋不顾朱一恭好乖其意不怿甚巳而朱复以大捷盛帐具宴一恭语诸佐吏曰海上幸获无事吾曹莫能效尺寸功奈何以捷闻巳而强从宴宴之日定海令具金花文绮自开府下至材官各有差一恭独掉头麾却朱目摄之一恭不以意朱倨坐席上之不怡者久之酒数行即罢宴后乃以他事劾论一恭疏巳驿发矣御史裴绅方言魏有盛名劾且不利乃遣疾骑从间道追还巳进江西参政广东按察使山东右布政使广西左布政使俱有劳绩其未擢左使也山东广西士夫羣赴吏部争乞一恭再任未几卒于任年六十五一恭起自单族刻意清约累宦行李萧然无长物过里敝服徒步如寒士平生一毫不苟取虽交际微物亦固却寮寀多訾其形人之短一恭闻之不变也一恭之后有李德用字于父号弦所棣江人嘉靖庚子乡荐授广东长乐知县性介而宦贫不能养交六年弗迁藩司亦弗与考绩德用因病图归省恳乞致仕不俟报径归殷分巡知德用清苦檄县赎金百两赆坚辞不受卒于途父老筑却金亭以旌其节又立祠县左子多见万历甲戌进士 
</div>
    <div class="pagination">
<a href="国朝献征录_page205.html">上一页</a><span>...</span><a href="国朝献征录_page201.html">201</a><a href="国朝献征录_page202.html">202</a><a href="国朝献征录_page203.html">203</a><a href="国朝献征录_page204.html">204</a><a href="国朝献征录_page205.html">205</a><span class="current-page">206</span><a href="国朝献征录_page207.html">207</a><a href="国朝献征录_page208.html">208</a><a href="国朝献征录_page209.html">209</a><a href="国朝献征录_page210.html">210</a><a href="国朝献征录_page211.html">211</a><span>...</span><a href="国朝献征录_page207.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
