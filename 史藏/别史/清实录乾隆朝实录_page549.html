<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 549 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 549 页/共 1860 页</h1>
    <div class="content">
○又谕、前因浙江地方。米价昂贵。现资接济。已降旨令湖广、江西、江南、浙江、各督抚通盘筹画。今据王师奏、浙省来江借米。已就近于苏、松、常太仓、各府州内。拨谷十万石。碾米兑交浙省。拨缺之谷。前奉旨于浙省漕粮内、截留补仓。可否即就江省截留补数等语。王师所据。系五月内谕浙抚之旨。但江、浙、同属有漕省分。自可各就本处截留补拨。何必又从浙省徵收。辗转运交江省补数。如此拘泥办理。实乃误会朕旨矣。即其所拨仓谷。以截漕计之。仅数万石。若一一降旨。无此政体。今既令江、楚、各该督抚、会同商酌。著伊等彼此速行咨商办理。俟奏到、酌量降旨。漕粮所关綦重。亦不可因有此旨。截留过多。著一并传谕知之。　　

○又谕、前据巡抚定长奏报、广西沿边裁插筋竹一案。朕已传谕该督陈大受、令其乘暇亲赴粤西阅视。会同该抚定长、面商办理。今陈大受亦经奏到。朕思向来磊石树栅。以资堵截。原有定界。此事本可无庸办理。但既经舒辂奏明改种筋竹。若仅依旧界。亦无扰于交夷。何至夷人擅毁竹栅。此必沿边兵民。借种竹之名。乘机侵占。以致夷众妄行。盖驭夷之法。不可示弱。亦不可借事侵凌。俾滋事端著再传谕该督、令其会同该抚、务遵前旨。秉公查办。不可存回护内地兵民之见。转不足以服夷众之心。务使兵民勿越界侵占交夷亦不至肆意妄为。永绝衅端。以安边圉。　　

○军机大臣等奏、前议覆云贵总督硕色查明茂隆厂课长吴尚贤一摺。遵旨会同伊继善再议。今据尹继善议称、设官则法在必行。法行或不尽便于夷境。不如仍选课长。但不得复用吴尚贤之羽翼。所奏自有所见。请饬该督硕色、该抚爱必达、详察情形具奏。从之。寻奏、查茂隆厂、远在边外自古不通声教。现葫芦酋长。虽称臣纳贡。每年以厂课为贡款。在厂徒众。有内地民人。亦有本处夷类。素未受制于官。且该厂山场周六百余里。距内地十五站。中隔南合□□手江。既无官兵塘汛。止委一二文员。原难总理弹压。不如仍选课长董理为便。前督臣张允随、所委课长。虽止吴尚贤一人。实则另有唐启虞、杨公亮、王朝臣等、各为课长。厂民信服。今吴尚贤、及其义子吴世荣已议彻退。又不便遽易生手。请于唐启虞等三人中。公举诚实干办一人董理。并饬永昌府密为查察。报闻。　　

○户部议覆、山东巡抚准泰疏称、乾隆十三年。圣驾东巡。经由御路御河里数。前经题请、蠲免钱粮。奉旨著于藩库、照蠲免之数。先行赏给。即于十六年地丁额下。照数扣除。应如所奏。令该抚将所蠲银数。示谕民间。务俾咸沾实惠。从之。　　

○又议覆、福建巡抚潘思榘疏报、闽省宁化县泉。上里、蛟水陡发。冲塌学宫衙署城垣道路。淹浸田庐。清流县、为宁化下游。同时被灾。又归化、建宁、被灾略同。其无力穷民。请照例抚恤。查宁化、清流、业奉谕、饬该督抚钦遵办理。其归化、建宁、二县灾民。应如所请。赈恤口粮外。酌借耔本。补种晚禾。如不能垦复者。勘明题豁。学宫衙署等项。确查修理。得旨。依议速行。　　

○授和硕诚亲王允秘女为郡主。婿敖汉多罗额驸德莫楚克之子、弥扎特多尔济、为郡主额驸。　　

○授禹陵奉祀裔孙姒恒甸、八品世职。　　

○壬申。上以秋狝木兰。奉皇太后自圆明园启銮。　　

○诣皇太后行宫问安。　　

○谕军机大臣等、朕今日经过清河地方。见道旁秋禾。有前经被雹损伤。至今残茎零落田间。并未另行补种者。被雹尚在夏月。正可乘时补种荍麦杂粮。即云贫民无力。亦可照例借给耔种。何至遂成弃地。此必系地方官办理不善。著传谕蒋炳等、令其将被雹田禾。不行补种缘由。及此等被雹人户。有无赈恤。现在曾否办理之处。查明据实奏闻。并将此传谕方观承、令其查奏。寻方观承奏、本年六月。大、宛、昌平、三州县被雹。当即饬地方官酌动仓谷。借给耔种。俾民补种荍麦秋蔬。嗣据该州县覆称、有力之家。无藉补种杂粮。待白露后种麦。至实系贫户。分别轻重。按亩借谷。无不踊跃补种。其高梁被损。未经犁种者。询之农民。皆云、内有抽发新苗。可望秀实。又或佃种旗地。希图蠲免。遂尔补种不力。但地方官于出借后、听民自便。劝谕不力。查察不周。致未尽行补种。办理不善咎实难辞。再、应行赈恤之处。查本年夏麦丰收。并设厂平粜。粮价未昂。俟秋收后、确勘成灾与否分别办理。得旨。究系汝等办理不妥。另有旨谕。　　

○是日。驻跸南石槽行宫。　　

○癸酉。上诣皇太后行宫问安。　　

○谕、朕此次巡幸木兰。经过州县地方。目睹秋禾茂盛。彧彧芃芃。虽经严饬随从人等、不许践踏。犹恐不无蹂躏。著加恩将经过州县。本年应徵地丁钱粮。蠲免十分之三。其有夏月被雹。偶成偏灾者。蠲免十分之五。该督方观承、查明照例妥协办理。该部即遵谕行。　　

○是日。驻跸密云县行宫。　　

○甲戌。孝懿仁皇后忌辰。遣官祭景陵。　　

○上诣皇太后行宫问安。　　

○是日。驻跸要亭行宫。　　

○乙亥。上诣皇太后行宫问安。　　

○是日。驻跸两间房行宫。　　

○丙子上诣皇太后行宫问安。　　

○谕军机大臣等、据杨锡绂摺奏、湖南备贮谷三十万石。部议无庸买补。但湖南产米之乡。各省每资接济。如本省或有赈济。及额谷价昂。均可于此内动支拨给。请于各属买补平粜额谷外。再行酌买备贮等语。该抚此奏。亦先事筹画之道。前因浙东天时亢旱。安徽米价亦昂。降旨令楚省酌量拨米十五万石。运至浙江。五万石、运至安徽。以资调剂。今湖南各属、雨泽多未沾足。将来自有需用之处。即浙省现在藉资楚米接济之处。自应豫为筹办。俾不至临时拮据。朕已经降旨、川督策楞、豫备米数十万石。分运南北二省。复令流通商败。源源相接。亦恐该处接济邻省稍多。转致有缺乏之虞也。但从前降旨停买溢额谷石。盖因官买过多。市价不无腾涌。今该省既需采买。务宜于谷贱之地。从容买补。不得一任属员。但图近便。或于价贵处所。按数趸买。使米价顿昂转失调剂之道。著传谕该抚、令其酌量情形。妥协办理。至所请令安省解还运往平粜价值之处。已传谕张师载矣。一并谕令知之。　　

○又谕曰、叶存仁奏到、汇陈浙属被旱情形一摺。已在该督抚等屡经奏报之后。且所奏酌筹民食事宜。亦不过督抚现办之事。未见另有筹画。于民生亦复何裨。藩司职在承宣。于所属被灾。尤当早筹补救。与督抚相助为理。乃克胜方面之任。叶存仁本非勇往任事之人。自摺用布政使以来。不过斤斤自守。今阅所奏。于地方民事。并不能尽心奋勉。著传谕申饬。使知痛自省改。毋蹈前辙。　　

○军机大臣等议奏、前据原任湖广总督永兴奏称、荆州水师营。额设沙船十只。战船二十只。巡船四只。宜昌镇标前后二营。乾隆九年。裁存战船四十只。二处均船多兵少。停泊无用。请于荆州营、拨出战船五只。宜昌镇标二营、各拨出战船五只。在荆州驻防满兵内、拨兵四百名。改习水操嗣议、满洲兵现习乌枪骑射。若改习水师。未免用违其长。二处船既多。应交督臣阿里衮、确按情形量减。兹据该督奏称、宜昌镇标。现存船四十只。每船配兵二十四五名。并非船多兵少。未便再裁。荆州营、战船二十只。巡船四只。分防水汛。亦未空闲。至沙船一项。荆州系水陆交冲。八旗官兵驻劄重地。荆江涛浪。以巨舰为宜。缓急实资利用。亦未便轻裁。均应如所请存留。并令荆营参将。于春秋二季。督率水师官兵。酌配陆营枪炮。一体操演。报闻。　　

○是日。驻跸常山峪山宫。　　

○丁丑。谕军机大臣等、清河地方。被雹田禾。未行补种者。经朕目睹情形。传谕询问该督方观承。今据查明覆奏、并称地方官劝谕不力。查察不周。亦所不免。俟秋收后、将被灾村庄。照例确勘等语。此等被雹处所。朕已降旨。加恩蠲免钱粮十分之五。该督惟应遵照谕旨。妥协办理。嗣后所属地方。如遇此等偏灾。事关民瘼。最为紧要。该督即应严饬所属。详悉查明。实力办理。俾乘时速即补种。无任地方有司。草率朦混。俾贫民或致失所。再、天津至武清一带。往来大路。向来常有积水。旋即消涸。今闻该处百里之内。积水滉漾。无分堤岸。今年雨水。亦与常年相等。何至久未疏洩。或因运河漫口。抑系海河倒漾所致。于民田有无妨碍。其实在情形若何。现在如何办理。一并传谕方观承、令其详查据实具奏。寻奏、清河被雹地方。奉旨蠲免钱粮十分之五。自当督率属员。实力妥办。至武清大路积水之处。查今年南运河、挟漳卫之水。奔流浩瀚。在在平槽。自静海独流镇。至天津杨柳青。此四十里西岸无堤。往年如遇淀涨。则令东洩入运。运涨。则令西洩入淀。今南运河水大。俱于杨柳青入淀。仍由大清河归西沽。一时宣洩不及。即从韩家树小埝北。漫于北运河西岸之后。加以武清庞家庄西北沥水。俱积于运河堤后。是以高出桃花口一带叠道。而武清杨村驿大路。皆有积水也。当即设法疏消。并勘被水村庄。成灾与否。兹奉谕旨。复委员确勘积水远近。及河淀近日水势何如。其应行筹画处。再行具奏。得旨。详悉绘图面奏。　　

○谕、据驻藏都。统衔班第等奏称、将劫害商民高士玉之七罗特、汪结、二犯。依律拟斩立决。俟命下之日。遵旨办理等语。西藏地处极边。往返遥远。该犯劫害属实。自应即时正法。候朕旨办理。甚属拘泥迟延。嗣后西藏地方。若有此等应行正法之案。不必候旨。汝等一面办理。遇奏事之便奏闻。其拏获匪犯之人。亦应量予奖赏。将此传谕班第等知之。　　

○浙江巡抚永贵遵旨覆奏、杭、嘉、湖、三府。闰五月内。望雨甚殷。今于前月下旬得雨。虽觉稍迟。尚无大碍。惟浙东八府。被旱颇重。臣于闰五月望前。即令开仓平粜。劝富招商。豫行各属、尽动常平粜价。前赴外江采买。小暑尚不得雨。秧多生节。已有成灾之象。又于闰五月杪。奏请借拨楚谷。并动帑三十余万。委员分赴江楚采买。迨交六月。尚未得透雨。早禾失收。中禾亦槁。实非偏灾可比。先于浙西拨谷数万。运往接济。暂弛宁波海禁。奏令温、台、宁、处、四府。与江闽二省通商。并委员赴苏借米。赴闽告籴。近省各府。臣就近提调。其稍远者。仍于浙西道府中。遴委妥员。会同地方官、先赈一月。俟各属报齐后。奏请加赈。此臣于浙东大暑前后。未得透雨。斟酌办理之事也。目下已过立秋。严、绍、二府。现在数县报雨。金衢、等六府。虽报得雨。未称沾足。若再不能透足。则晚禾成灾。秋收无望。臣自当亲往查灾。一面发赈。一面奏闻。得旨。览奏俱悉。据喀尔吉善奏称、来浙办赈。汝等正可和衷相济。镇静地方也。　　

○是日。驻跸喀喇河屯行宫。　　

○戊寅。上诣皇太后行宫问安。　　

○遣官祭黑龙潭昭灵沛泽龙王之神。　　

○谕曰、罗卜藏等查审土默特种地民人案内、有巡检孙际澄、立约贿求银两一款。虽系按律应追入官之项。但念微员完纳维艰。且尚无派歛民财情事。著加恩免其追缴。　　

○吏部议覆、御史范廷楷奏称、蝻子萌生。十八日生翼。又十八日然后能飞。方其初生。不难即时扑灭。但地方官虑搜捕未尽。有干吏议。并不详请公费。止拨民夫。坐致群飞蔽野。乃称来自邻封。希图卸责。不可不申严此弊。现河间县西里门等处。飞蝗为害。该督奏称地方员弁。合力搜捕。如果即时扑灭。应照例议叙。至云蝗自东来。则从前滋长何地。繁衍几时。该管官何不速行扑灭。亦应查明题参。应如所请。饬直督确实查奏。到日、照例议叙处分。从之。　　

○礼部刑部议奏、陕西南郑县民李国柱、扎伤童养未婚妻蔺氏身死一案。查蔺氏、因未婚本夫欲与苟合。守礼不从。被戕殒命。除李国柱按律拟绞外。请照例给银建坊。以表贞烈。从之。　　

○是日。驻跸避暑山庄。翌日如之。　　

○己卯。中元节。遣官祭永陵。福陵。昭陵。昭西陵。孝陵。孝东陵。景陵。泰陵。　　

○遣官祭端慧皇太子园寝。　　

○谕、浙东各府。雨泽未遍。禾稼歉收。经该抚永贵、汇疏题报者。五十余州县卫。前已降旨。令该抚一切抚绥。无令失所。但该省今年被灾较重。若但照夏月被灾之例。赈给耔本。恐不足以资接济。著加恩将各属勘实成灾之地。概照秋灾定例。分别极贫次贫。亦其成灾分数。均予按月加赈口粮。所有应徵各项银米。亦照定例分别蠲缓。以纾民力。该抚董率属员。悉心查勘。一面办理。一面奏闻。务使贫民得沾实惠。　　

○又谕、据河东河道总督顾琮奏称、豫省北河阳武县汛十三堡大堤。因今年漫滩汇聚。浸泡日久。兼之六月、二十七八等日。大雨如注。河水增长数尺。堤身蛰裂。遂于二十九日漫溢。并请饬部严加议处。以警疎忽等语。河堤捍卫居民。最关紧要。现在冲刷处所。著即督率属员。上紧堵闭。其附近村庄庐舍。有被水淹浸者。著该抚鄂容安、悉心查勘。照例抚恤。毋致失所。至顾琮总理河务。一应调度防范。是其专责。乃不能先事防维。以致猝被漫溢。疎忽之处。咎实难辞。著交部严加议处。　　

○又谕军机大臣等、永贵所奏、筹补常平谷石一摺。内称、浙省从前题准捐监之例。原就丰岁常价核定。今米价昂贵。若仍照定例报捐。终恐有名无实。请就地方情形。酌为核减。外省俊秀。亦准赴浙报捐。本省之人暂停赴部捐纳折色。有情愿捐米者。即照一米二谷之例收纳等语。浙省今年被灾较重。现在多方赈恤。需米孔殷。所有贮备接济事宜。该抚自不得不亟为筹画。前此借谷协济。采买截漕。朕已屡经降旨。令其悉心妥办。至开捐事例。以其非可常行。虽经明切传谕。但阅该抚摺奏、欲请设法变通。似待用孔亟。意甚拮据。该省此时。实在情形若何。是否必需通融办理。全在督抚等、揆时度势。斟酌合宜。期于民食有裨。喀尔吉善现请驰赴浙省。此时亦将次抵浙。著传谕该抚永贵、将此会商该督。无拘成见。一切和衷共济。通盘筹算。将该处情形。实在应如何办理之处。详悉奏闻请旨。至永贵奏请免徵米豆税银。前已明降谕旨。该抚此时、想已陆续奉到矣。　　

○又谕、据鄂容安奏开、归、陈、等属被水。亲往查勘。及办理情形一摺。豫省今年被水之处较多。该抚环历郡邑。周查户口。勤加抚恤。防杜弊端。朕阅其先后奏报。俱甚明晰。但此摺内。又称高梁颖实。秋禾茂盛。可望丰收等语。该处既经被水。则收成不无减少。若云开归等属。虽经被水。而其余各处。仍可望丰收。其实被水之处。与丰稔之处孰多。合该省各属而统计之。大概今岁秋成光景。比往年究竟若何。可传谕鄂容安、令其详悉确查。据实速行奏闻。不得稍有回护粉饬之意。又朕闻丹沁二水异涨。于本年六月二十七日。武陟县大虹桥地方。冲漫民堤百余丈。该抚摺内、所奏沁河复涨。委员勘办。是否即系此处。该抚于查明覆奏时。亦著一并具奏。寻奏、开、归、各属。有被水成灾者。有被水未成灾者。现俱分别办理。合全省计之。丰稔者十之八九。被水者十之一二。虽收成较逊往年。然被水之地。高梁亦属有收。早禾早豆。并未全损。再、臣前奏沁河水涨。系六月十六二十等日。河内、武陟、济源、三县。雨后水溢而言。嗣是二十七日。丹沁异涨。河内、武陟、又复被水颇重。业将勘明成灾情形具奏。得旨。览奏欣慰。然其成灾者。则已苦矣。善为抚恤之。　　

○户部议覆、御史欧堪善奏称、浙省偶遇偏灾。米价昂贵。前奉旨准抚臣暂弛海禁之请。但闻迩年来。外洋米价。较内地倍昂。沿海地方。时有商贩偷运。关隘弁役。得贿私放。江楚闽越米价之贵。未必不由乎此。今海禁一弛。倘防范不周。徒饱欲壑。于民食仍无裨益。请饬江、闽、文武大吏。酌量地方出海情形。以杜偷漏。应如所请。令该督抚严饬守口员弁。于出口时、验明关照。如无夹带等弊。加戳挂号放行。并知照浙抚。于入口时、查验印票相符。即令前往温、台、等处发卖。如领票装载。迟久不到。及商船到口。并无米石。即按律治罪。并令各该督抚、将给过印票。及赴浙船只米数。先行报部。一俟到浙日。渐抚亦将船米实数。报部查核。倘守口员弁。不能察出透漏等弊。以致出口印票船多。到浙船少。即将该地方文武大吏。一并题参。并饬直隶、山东、江南、闽、广、等省。一体严查防范。至该御史奏称、一路派员押运。派兵护送。但官兵各有责任。势难兼顾。且恐不肖弁役。或从中滋扰。通同作弊。转多未便。应毋庸议。得旨。依议速行。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百九十四


大清高宗法天隆运至诚先觉体元立极敷文奋武孝慈神圣纯皇帝实录卷之三百九十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十六年。辛未。七月。庚辰。上奉皇太后自避暑山庄启銮。幸木兰。　　

○诣皇太后行宫问安。　　

○谕军机大臣等、朕览硕色所奏属员贤否摺内。其所称胜任而多加奖许者。多系旗员。其所称不称职者。多系汉人。伊身系满洲。未免先存成见。非虚公察吏之道。朕用人行政。鉴空衡平。满汉从无歧视。盖人才原不择地而生。但当随材器使。俾人人得尽其长。苟意见稍涉偏私。将何以服人心而昭惩劝。硕色前在两广任内。专意信用旗员。竟为明福所愚。以致不能觉察。伊去任未几。明福即以贪婪被劾。伊尚不知觉寤乎。督抚统辖群僚。一应举劾。关系綦重。著传谕硕色、令其湔除旧习。力图改弦。再、硕色摺内、所称昭通府知府漆启铣、尚须试看之处。知府为一郡表率。漆启铣甫经升任。自应留心察看。如果不能胜任。即著该督据实奏闻请旨。不得稍有姑容。　　

</div>
    <div class="pagination">
<a href="清实录乾隆朝实录_page548.html">上一页</a><span>...</span><a href="清实录乾隆朝实录_page544.html">544</a><a href="清实录乾隆朝实录_page545.html">545</a><a href="清实录乾隆朝实录_page546.html">546</a><a href="清实录乾隆朝实录_page547.html">547</a><a href="清实录乾隆朝实录_page548.html">548</a><span class="current-page">549</span><a href="清实录乾隆朝实录_page550.html">550</a><a href="清实录乾隆朝实录_page551.html">551</a><a href="清实录乾隆朝实录_page552.html">552</a><a href="清实录乾隆朝实录_page553.html">553</a><a href="清实录乾隆朝实录_page554.html">554</a><span>...</span><a href="清实录乾隆朝实录_page550.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
