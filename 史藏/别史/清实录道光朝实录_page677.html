<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 677 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 677 页/共 848 页
  </h1>
  <div class="content">
   ○丙辰。孝懿仁皇后忌辰。遣官祭景陵。　　

○谕内阁、前任福建兴泉永道刘耀椿、朕因其系保举人员。官声尚好。昨将该员升任四川按察使。兹据廖鸿荃奏、失地之员。转邀升擢。未惬众望等语。刘耀椿上年失守厦门。经该督奏请严加议处。维时因闽浙两省失守各员。多有未据奏到者。是以未经降旨惩办。所有福建浙江及江苏三省失守城池各员。著该督抚迅速查明参奏。毋得再有迟延遗漏。刘耀椿既有应议处分。自未便遽加升擢。著以道员留于福建。交怡良差遣委用。仍入于应议各员内一同核办。　　

○谕军机大臣等、据顺保奏、带兵启程一摺。现在江北防堵紧要。顺保业经带领备弁。并酌带兵丁启程。著即与麟庆会同妥议。于扼要处所。严密防守。不得任逆船闯入。至泰州地方。土匪盐枭。聚众滋扰。尤应认真剿捕。设法解散。勿被逆夷勾结。将此谕令知之。　　

○以广东盐运使潘铎、为四川按察使。　　

○丁巳。谕军机大臣等、齐慎奏、确查逆夷现在情形一摺。据称逆夷每日将城甎拆毁。并将大马头木料。强拉百姓运至北教场。声言以作盖房之用。北固山上。插有红旗。其大帮船只。多已驶至江宁等语。览奏曷胜忿恨。该逆诡诈百端。情殊叵测。现在耆英、伊里布、已驰往江宁。会办一切矣。惟该逆既登北固山瞭望陆路。丹阳为常州苏州咽喉地方。防范宜严。著齐慎督率将弁。激励兵丁。于各处要隘相度形势。设法严密布置。毋令该逆得以闯入。昨有旨令奕经带兵前驻常州。听候耆英等消息。万一丹阳有警。该参赞一面严守。一面咨会奕经。就近前来应援。将此由六百里谕令知之。　　

○又谕、本日已降旨将庆住简放盛京副都统矣。现当海氛未靖之时。防堵攸关紧要。禧恩于各城副都统内。如有深知其人堪胜此任者。著即奏明请旨对调。将此谕令知之。　　

○又谕、卞士云奏、招商改道贩米至浙。吁恳免输关税一摺。前因刘韵珂遣员赴邻省贩米。奏请免输关税。当经加恩允准。兹据卞士云奏称、湖广等省米商至浙。向皆取道长江。今查得安徽芜湖地方。有路可以绕至苏州。不必由扬子江行走。著湖南湖北江西安徽江苏各督抚出示晓谕各米商。迅速贩运米石。由芜湖改道运浙销售。以济兵民口食。所有米船经过各关。著仍遵前旨。免输税银。将此谕令知之。　　

○又谕、前经降旨著四川陕甘二省挑选精兵各一千名。听候调遣。该督等谅已遵旨挑选矣。现在逆夷船只。闯入大江。直逼江宁。即江北淮扬一带。亦形吃重。著宝兴即将所挑兵一千名。派委得力将弁管带。驰赴江宁。交牛鉴调遣。富呢扬阿、陶廷杰、即将所挑兵一千名。派委得力将弁管带。驰赴清江浦。交麟庆调遣。并将应用器械。拣选精良。各自携带。毋稍迟误。再前降谕旨令宝兴购买木料。制造战船。以备水战。著即赶紧办理。所有船上应用炮位。亦著赶紧铸造。并相度战船形势。妥为安置。候旨调用。至擡炮一项。陕甘铸造。尚为精良。并著富呢扬阿等多为铸造。以备调用。将此由六百里各谕令知之。　　

○又谕、麟庆奏、调防兵丁将次到齐。豫筹分拨设局一摺。览奏均悉。该逆出有伪示。拟由三江口入运河滋扰。显系声东击西鬼域伎俩。然不可不防。据称扬州三汊河及三江口。先经堵截。其余各汊港。亦皆沉船系树。夷船如敢窜入。究竟能否堵御。尚须妥为筹画。不可稍涉大意。运河东岸。纤堤平坦。尤应设法布置。该逆枪炮猛烈。若仅恃土垒以为蔽卫。未必确有把握。仍当相度地势。另筹良法。务臻妥善。至启坝洩水一节。原为胶滞逆船起见。若甫见一二小船游奕。遽行启坝。给被胶滞。剿杀无多。实为不值。该河督等总当豫为筹画。成竹在胸。傥能将逆夷大船。设法诱入。然后启坝洩水。俾联＜?舟宗＞浅拦。进退维艰。再用火攻船筏。围绕焚烧。定可成功。所调山东兵丁。因本境防守紧要。难以调拨。已改调河南兵丁六百名。计日可到。本日又飞调陕甘兵一千名。输令速赴清江。该河督等务即分别派拨。总以扼要得力为妥。其高邮宝应等处。若将兵丁分派一二百名前往防御。未免过形单薄。殊属无益。至木筏业经扎就。所备共有若干。但乘流放下。务当运用有准。过早则无济于事。稍迟又不得力。总要恰当逆船屯泊之际。酌量水势行走迟速。约计火药然著之时。适与逆船相值。乘势火攻。必可制胜。更须严密防维。勿被汉奸乘间暗算。致有他虞。懔之。江北办理防堵事宜。军需设局。以备支应。自不可少。惟现当筹画经费之际。该河督受恩深重。必应加意撙节。务求事事核实。勿任虚糜。所有应用各款。如能于河工项下设法节省。以供支发。方免另行筹拨。其各厅捐制擡枪。及铜山县知县赵毓丹捐硝二万八千斤。著麟庆即将该员等职名开单咨部议叙。此外如有捐资出力。有裨军务者。并著随时奏请鼓励。另片奏、团练乡勇。招致头目等语。著仍饬属随时团练。以资防御。甘泉捕役头目扬泳。既熟悉枭匪情形。著准其招致驱遣。惟枭匪等情性无常。切须严防。勿为逆夷买用。反受其殃。当慎之又慎。又但明伦奏、筹办防堵情形一摺。俱悉。著随同麟庆认真办理。其摺内所称多掘陷坑。暗置地雷等语。尤应密为布置。方可于事有济。所有扬州府地方。著但明伦妥为抚辑。以安众志而固疆圉。将此由六百里谕知麟庆。李湘棻。并传谕但明伦。都勒丰阿。顺保知之。　　

○又谕、前经降旨著裕泰豫备精兵一千名。以备安徽防堵江路之用。该督接奉后。谅已酌量挑备。现在逆船直达江宁。程楙采带兵赴援。驻劄芜湖。著裕泰即将前项兵丁。派委得力将弁。迅速管带。驰赴芜湖。交程楙采调遣。并带大炮二十尊。火药二万斤。炮子五千斤。均交程楙采备用。并于此项官兵。再备兵数百名及军械船只。以资后路接应。再前有旨令裕泰于湖广购办木料。制造战船。并雇备盐船。挑选水摸。探明逆船所在。派员驾往攻剿。谅已遵旨赶办。现据程楙采奏、需用沙木扎＜??渒＞。以备火攻。著该督速购沙木。扎成数十＜??渒＞。派委干员解往芜湖。俾资应用。至该逆闯入长江。势更猖獗。咽喉要地。岂容逆贼逗留。为今之计。非与水战。不能驱出长江。所有大船木筏。必须多备。湖广素饶材木。该督务即饬属广为购买。以济军实。傥能乘风纵火。迅埽鲸鲵。懋建殊勋。伫膺上赏。朕惟裕泰是望。奋勉为之。至前有旨令四川总兵桂明前赴安徽。随同程楙采办理防堵事务。并著裕泰飞咨四川并湖北入川沿途地方。催令星驰前赴芜湖。毋少稽缓。将此由六百里谕令知之。　　

○又谕、程楙采奏、驰抵芜湖。酌量改派防堵一摺。布置尚为妥协。已由六百里谕令裕泰迅将挑选精兵一千名。赶赴芜湖应援。并催令桂明兼程前来矣。东西梁山。既可相对扼要。又有四合山。陈家洲两处。掎角设伏。足资堵截。著即妥为布置。傥逆船驶入。痛加攻剿。庶该逆不敢泝流而上。所有大炮火药炮子等件。亦饬令裕泰迅速赶办解皖。沿江苇洲林立。正可因地乘时。据称已购备渔船三百只。分装芦柴引火之物。并雇募善于泅水之人。派参将经文泰、带领勇健四百名。前往安置。所办甚好。惟此事必须密之又密。方不为该逆暗算。总当将船暗藏洲内。觑定逆船屯泊之处。或乘黑夜。将小船前后左右围绕焚烧。复埋伏精兵以为接应。庶可令该逆无所逃命。聚而歼旃。若逆船尚未驶近。仓皇将火药虚放。及至拢近。反不得力。或离逆船尚远。彼已窥见设伏。有所准备。徒将数百只火攻之具。尽付虚掷。殊觉可惜。且恐一失机会。更难著手。该抚务宜筹画尽善。使该逆进有所扼。退有所制。激励将士。成此大功。伫膺懋赏。朕所望也。另片奏、需用木＜??渒＞等语。已饬裕泰赶紧购买沙木。扎成木＜??渒＞。委员押解赴皖。并谕令于前调之兵一千名外。再备数百名。并军械派员管带。随后接应。其所调河南之兵。已有旨饬赴淮扬一带防堵矣。将此由六百里谕令知之。　　

○又谕、卞士云奏、桐乡安吉二县。匪徒纠众毁署伤官一摺。据称浙江桐乡县因大两经旬。田畴被淹。安吉县因粮价昂贵。详请平粜。正在筹办间。该府县等禀报桐乡县有乡民数千人。拥入县署。抛甎掷石。致伤该县头面。抢去库贮银钱。安吉县民童禹甸等、率领多人。直入县署吵闹。挤翻公案。拥进宅门。致伤该县偏左。经该府等带兵查拏。俱已逃散等语。乡民纠众肆闹。毁署伤官。夥抢库项。实属目无法纪。该署抚现已派委文武员弁。带兵驰往查拏。著即将滋事首要各犯。按名弋获。严行惩办。不可稍存姑息。惟此等刁民。恃众滋事。或由该地方官办理不善。以致激成事端。并著该署抚确切查明。据实具奏。又另片奏、浙江石浦、玉环。太平。乐清等处洋面。俱有盗船出没。经该文武等先后击沈盗船。歼捦盗犯等语。盗匪联＜?舟宗＞结夥。屡肆滋扰。必应尽力剿办。著该署抚督饬在洋巡缉各员弁及陆路兵勇。于水陆要隘处所。会合掩捕。务期净绝根株。是为至要。将此谕令知之。　　

○调镶白旗汉军副都统庆住、为盛京副都统。　　

○修浙江萧山县西江塘工。从署巡抚卞士云请也。　　

○戊午。谕军机大臣等、赛尚阿等奏、分拨各营马匹一摺。据称由京解来马一千匹。照数验收。拨给现驻新河口之吉林黑龙江兵七百六十四匹。拨往察哈尔官兵二百三十六匹。该处官兵。除拨给外。尚短马一百五十四匹。现于续调来津之直隶营马内拨补。其前由山海关高桥二处调赴天津之吉林黑龙江兵。亦间有倒毙马匹。俟查明另行核办等语。现在南苑牧放马匹。原以备天津官兵调拨。该处官兵马匹。既间有倒毙。挑去马一千匹。仍属不敷拨补。尽可随时奏拨。俾资骑用。著赛尚阿等据实查明。奏请拨解。仍饬该官兵等妥为牧放。将此谕令知之。　　

○又谕、李湘棻奏、豫筹办理情形一摺。据奏南粮回空军船。业已函商朱树。将不出江口可以归次者。提令前行。其必由江口始能归次者。相度地势。划清处所。责成帮弁及地方官妥为弹压等语。著照所议办理。其调剂约束章程。均俟到浦后会同朱树妥筹具奏。至选练兵勇。制备器械。务当妥速筹办。认真弹压。总期得收实效。所奏逆夷贿嘱私枭。导逆汰湖。及御史吕贤基摺。早经谕知麟庆密为防范矣。所奏江北及河漕兵丁随时调遣之处。已谕令朱树。麟庆。并顺保。饬知各营听调。昨复有旨谕陕甘督抚挑选精兵一千名。速赴清江浦。以资防御。该署少卿务须慎益加慎。与朱树、麟庆、相度机宜。和衷共济。勿负委任。将此由四百里谕令知之。　　

○又谕、李湘棻奏、接奉廷寄。密咨商办情形一摺。据称现在回空军船。长淮等帮。衔尾而下。拟将不出江口可以归次者。提令前行。由江口始能归次者。划清停泊处所。责成地方官妥为弹压。去江南境不可过远。逆夷退窜。即可乘隙出口。其现调河南官兵。可当一路分防。恐不能联络。请就近于狼山镇所辖之扬州、泰州、泰兴、掘港等营。及河漕两营之滨临湖海者。临时酌量调遣等语。著朱树、麟庆、会同该署少卿。于狼山镇所属江北各汛及河漕兵弁内相度事机。酌予调遣。如实有缓急不及会衔之处。亦著饬知各营。随时听调。毋误机宜。其回空漕船调剂约束章程。亦著会商妥办。将此由四百里谕知朱树。麟庆。并谕顺保知之。　　

○以正红旗汉军参领吴必淳、为镶白旗汉军副都统。　　

○旌表守正被戕直隶东安县民刘旺妻陈氏。　　

○己未。谕内阁、铁麟等奏、蒙古官兵捐输马匹一摺。前因马匹已敷拨用。所有各官兵恳请捐办之处。有旨谕令即行停止。兹据该都统奏称、军台扎兰章京旺楚克等、共捐输马一千零五十匹。系在未经奉旨停止之先。自未便阻其急公之意。即著一体赏收。该官兵等诚悃可嘉。其应如何奖励之处。著铁麟等酌议具奏。再行降旨。该部统等仍遵奉前旨。通饬各属。如再有捐输者。即行停止。　　

○钦差大臣广州将军耆英等奏、＜?口英＞夷大小兵船八十余只。陆续驶入草鞋峡江面。当将允准通商之处。专弁前往告知。该逆酋叠次覆文。总称臣等无权。不能作主。忽于初五日。向差往之弁张攀龙声称初六日欲行开仗。当拣派太仓州知州徐家槐、外委陈志刚、及张禧、发给照会。推诚布公。复加开导。该员弁驰至江边。见该夷各船张挂红旗。车皆驾炮。人尽执枪。纷纷上岸。排列阵式。候时前进。该员弁等将照会付给。众夷目公商良久。始鸣炮传令。撤落红旗。夷兵次序回船。逆酋吗礼逊等、向告＜?口英＞咭唎与中国通商。岂敢无故得罪中国之人。兵战连年。实出于不得已。现蒙准与通商。情愿听候商议。谕军机大臣等、览奏已悉。该酋既有不敢得罪中国。情愿听候商议之语。耆英已抵省垣。著与伊里布、牛鉴公同熟商。如果就我范围。即可筹定大局。前降谕旨甚明。惟据奏骄横之性已成。贪婪之心无厌。必须通盘筹算。永绝祸根。慎毋狃于救急之策。仍堕奸谋。致贻后患。据奏南城仪凤门。最关紧要。现在兵炮渐集。著俟佐领塔芬布等回报后。如情词恭顺。再遣职分较大之员。速行定议。傥竟桀骜不训。难以理谕。现在兵力已集。地险可守。全在该大臣等激励将士。或竟出奇制胜。懋建殊勋。该大臣之功甚伟也。另片奏、议有成说。该大臣等面见该酋定局等语。傥大局全定。自当昭示大信。消其疑虑。但必俟该夷兵船全数退出。酌定适中地方。约令夷目前来。该大臣等方与面见。切勿轻上夷船。致有意外之变。所请伊里布暂戴头品顶翎。及张禧暂戴军功顶戴之处。均准如所请行。将此由六百里加紧谕令知之。　　

○又奏、初七日。据该夷将请求各款。开列清单。交委员塔芬布等携回。公同阅看。系索讨洋钱及贸易马头等款。并据称若能如所请。不敢再启兵端。不如所请。即行开仗。并往别省滋扰等语。正在酌议。讵料初八日。该夷闻有调兵防剿之信。忽换红旗。定于次早开炮攻城。查省城弁兵。不敷防守。所调各省官兵。曾经挫衄。士气不扬。未敢恃以为固。且江南民风柔懦。一闻此信。男妇数万。号呼吁救。复查该夷自犯顺以来。命将出师。总未能挫其凶焰。今竟横据长江。直逼金陵。危在旦夕。万一危城莫保。不惟京口梗塞。即安徽江西湖北各省会。该夷均可扬帆直达。且传闻该夷有战若不胜。即遣汉奸偷穵高堰之信。祸患尤不可问。与其兵连祸结。流毒愈深。不若姑允所请。以保大局。现已照会该夷。即照所议。速为商定。又谕、览奏不胜愤恨。念江南数百万生灵。一经开仗。安危难保。既经该大臣等权宜应允。朕亦祗可以民命为重。均著妥行定议。惟该夷既称能加所请。不敢再启兵端。现在业经俯允。该夷如何退出长江。各省夷船。如何遣散回国。该大臣等必当切实议定。永杜兵萌。不可稍涉含糊。徒顾目前。仍成不了之局。将此由六百里加紧谕令知之。　　

○又谕、前因镇江失守。副都统海龄自缢殉难。念其为国捐躯。特加优恤。兹有人奏、逆夷甫到江口。尚未攻扑府城。因海龄查拏汉奸。误杀良民。不计其数。以致人心不服。将该副都统围住。海龄因纵兵开炮轰击。逆夷探闻内变。乘势直入府城。海龄之死。闻系被民戕害等语。查拏汉奸。本系守城要务。若因此多杀无辜。激成内变。则其死殊不足惜。惟奸民乘乱洩忿。戕官纵贼。实属罪大恶极。纵不能悉数诛夷。必应将为首数人立伸国法。著将原摺钞给程矞采阅看。毕竟镇江如何失守。海龄是否被戕。确切查明。据实具奏。不得因海龄已死。代为弥缝。亦不可因乱民较多。意图消弭。将此谕令知之。　　

○又谕、铁麟等奏、官兵捐输银两一摺。张家口满洲营协领塔亲布等、因察哈尔蒙古兵丁前往天津防堵。转瞬秋寒。应备衣履。情愿捐银共六千两。作为衣履之资。急公好义。洵属可嘉。惟该官兵等在营当差。俸饷无多。此次捐输防堵蒙古兵丁衣履。未免转滋苦累。著饬知该官兵等无庸捐输。以示体恤。又另片奏、废员于克襄等捐输银两等语。亦著无庸捐输。将此谕令知之。　　

○礼部奏、八月初十日万寿节应行礼仪。得旨、照例行礼。停止筵宴。　　

○以捐输马匹。赏蒙古正白旗羊群牧长根敦扎布等顶翎有差。　　

○添拨东河防险银二十五万两。从河道总督朱襄请也。　　

○庚申。谕军机大臣等、奕经奏、筹拨精兵。赴皖防堵一摺。据称汉中镇总兵德坤所带官兵千名。现已驰赴江苏。归入齐慎大队。其调赴江苏之寿春镇兵五百名。原系署总兵岱昌管带。现派就近调赴安徽。复于大营官兵内抽出二三百名。交付管带。俾资防守等语。均著照所议办理。耆英等现在会办羁縻事宜。该将军著仍恪遵前旨。听候耆英消息。将此由四百里谕令知之。　　

○辛酉。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○谕内阁、裕泰奏、遵查荆州溃堤。原修已逾固限。并续勘漫溃民工各堤情形各一摺。前因荆江堤决。郡城被淹。降旨令裕泰督饬该地方官赶紧修筑。安抚居民。并查明历任承修各员。据实参奏。兹据奏称现溃堤工。近年未经估办。其道光九年原修之员。已逾保固例限。著即照例免其查参。现任知府程伊湄。业经该督奏明责令赔修。仍著倍集人夫。赶紧加筑。以资捍卫。其被水灾民。经该道府等劝谕捐输。设厂散放。并委员分往各处发钱查抚。均著照议妥为办理。至续勘江支各堤溃口三处。均系民修工程。现当伏汛。势难勉强兴工。著先将溃口两头裹护。不令续坍。俟秋后查勘情形。再行估办。其受灾较重之公安县及监利江陵等州县被淹情形。亦著转饬迅速查明。一面妥为抚恤。一面据实奏闻。用副朕轸念民艰至意。　　

○谕军机大臣等、前因镇江失守。经耆英等奏报副都统海龄自缢殉难。念其为国捐躯。特加优恤。昨有人奏、逆夷甫到江口。尚未攻扑府城。因海龄查拏汉奸。误杀良民。不计其数。以致人心不服。将该副都统围住。海龄纵兵开炮轰击。逆夷探闻内变。乘势直入府城。海龄之死。闻系被民戕害等语。又有人奏、上海失事时。徐州镇总兵王志元添报兵数。克扣兵粮。以致兵不为用。该镇先走。宝山县知县周恭寿、帮办知县周沐润、于五月初八日俱走嘉定。上海道巫宜禊、知县刘光斗、于初九日不知去向。该县被民拏住。经游击风某谕散。又有武弁某欲刺该游击之事等语。所奏镇江上海失守情形。与耆英、牛鉴、程矞采、所奏均不相符。相该大臣等仓卒之际。或凭属员禀报。或据传闻入奏。岂能详细确查。以致彼此参差。不能画一。著将二摺钞给耆英等阅看。究竟镇江如何失守。海龄是否被戕。宝山上海各员如何逃走。傥实在情形。有与原奏不符之处。准其再加察访。详晰声明。万勿回护前奏。扶同掩饰。反蹈欺罔。是为至要。将此谕令知之。　　

○又谕、前因逆船阻塞瓜洲各口。本年回空军船。恐届时不能前进。有旨谕令该漕督等妥议章程具奏。昨据李湘棻将豫筹办理情形奏到。本日复据朱树酌拟章程。开单呈览。现在江路未通。所有回空事宜。必应早为筹画。其因时制宜。变通尽善之处。仍著朱树。李湘棻。随时察看情形。会同妥商。奏明办理。将此谕令知之。　　

○又谕、沿海向备战船。原以为巡哨御侮之需。近来各省多半废弛。不能适用。是以海氛不靖。御寇无资。广东为沿海首要之区。必应先行整顿。前经降旨谕令该省制造大号战船。自必早为筹画。妥密办理。惟此项战船。无论大小。总以坚固适用为主。并能于中间安设炮位。若仅依向来水师战船修造。仍属有名无实。著该将军等极力讲求。雇觅工匠。迅将各项大小战船赶紧制造。其式□□羕如何。著先行绘图贴说。驰奏呈览。如木料不能坚实。制造不能如法。将来经朕派员查出。惟奕山等是问。傥一时不克凑集。如有可购买之处。著先行设法购买。再闻推升游击李致和。现在广东当差。即选知县马永炽。亦在广东带勇。该二员习知修筑炮台。训练藤牌等事。著祁＜?土贡＞饬令该二员挑带藤牌手三四名。酌带藤牌数十面。来京听用。并著文丰办理坚厚竹盔一百顶。解交内务府造办处。毋稍迟误。将此谕知奕山。祁＜?土贡＞、梁宝常、吴建勋、并传谕文丰知之。　　

○又谕、奕山等奏、查明汉奸名目。并现在筹办情形一摺。据奏逆夷盘踞香港。尚无勒献陋规等事。汉奸卢亚景。朱泗水。各分党与。渐有聚众互斗之事。东莞新安绅士。现在团练义勇。听候调遣等语。览奏均悉。招致汉奸。令其反正。亦解散之一法。现已访有分党互斗情事。正可乘机设法诱饵。俾逆夷汉奸。互相携贰。著奕山等酌量情形妥为筹办。既不可有误机宜。亦不可卤莽偾事。所奏逆船驶进沙角海口。近城游奕等情。仍著严密防范。无稍疏懈。将此由五百里谕令知之。　　

○礼部议准、江西巡抚吴文镕疏报、采访兴国、广丰、二县贞节妇女钟李氏等八百八十六口。湖北巡抚赵炳言疏报、天门县王刘氏等一千三百二十五口。署河南巡抚鄂顺安疏报、巩县曹庞氏等三口。各请建总坊旌表。从之。　　

○命陕甘总督富呢扬阿拨银五万五千两。解赴塔尔巴哈台。备道光二十四年经费。　　

○抚恤琉球国遭风难夷如例。


大清宣宗效天符运立中体正至文圣武智勇仁慈俭勤孝敏成皇帝实录卷之三百七十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十二年。壬寅。七月。壬戌。上诣绮春园问皇太后安。　　

○谕军机大臣等、前因海疆防御。首重战船。降旨饬令粤省酌筹制造。并将方熊飞原呈钞给阅看。兹复据金应麟奏、请饬多备船只。其造舟之法。如子母舟、联环舟、及楼船、走舸、斗舰、海鹘、游艇、蒙冲、并三层船、两头船、闷头钉船、皮船等项。式样不一著奕山等悉心体访。查明该少卿摺内所奏各船。究以何项船只。最为得力。即购备坚实木料。赶紧制造。并将拟造船式。绘图贴说具奏。其该省洋商内。如有深悉造船之法。及力能设法购买夷船者。并著文丰留心访察。加以激劝。原摺著钞给阅看。将此谕知奕山、祁＜?土贡＞、梁宝常、吴建勋、并传谕文丰知之。　　

○予御夷殉节江苏典史杨庆恩、祭葬世职。　　

○癸亥。谕军机大臣等、耆英等奏、连日与＜?口英＞夷会议。粗定条约一摺。览奏忿恨之至。朕因亿万生灵所系。实关天下大局。故虽愤闷莫释。不得不勉允所请。藉作一劳永逸之计。非仅为保全江浙两省而然也。该大臣等所称可救然眉。是徒知救急于目前。并未计贻忧于日后。所商各条内尚有应行筹酌之处。即如该夷船只。既退出长江。又退出招宝山。其前请之通商贸易五处。除福州外。其广州、厦门、宁波、上海、四处。均准其来往贸易。不得占据久住。至藉词索欠一节。该国与内地通商。已二百年。从前货物交易。银钱往来。俱系自行经理。我国官员。向不过问。且此中贸易曲折。价值低昂。甚为琐屑。况各国言语不通。断非地方官所能经理。嗣后各处通商。自应仍照旧章。毋庸更改。其各省贸易。该夷自纳税银。由副领事亲赴海关交纳。不经行商之手一节。有无窒碍渐滋流弊之处。仍著该大臣等再行妥议具奏。经此议定之后。该大臣等务当告以大皇帝相待以诚。允准通商。汝国亦应以诚相待。断不准再启兵端。违悖天理。不但业经滋扰各省。不得复来寻衅。即沿海之广东福建台湾浙江江南山东直隶奉天各省地面。亦不准夷船驶入。各省官兵。应撤应留。我国自有斟酌。至内地旧有城池墩垒并炮台等项。亦应次第修筑以复旧规。并非创自今日。此系为防缉洋盗起见。不必妄生疑虑。其有他省现尚不知消息。见有夷船驶入。辄行攻击者。亦不得藉为口实。以上各节。总在该大臣等深思远虑。切实定议。永杜兵萌。不可稍涉含糊。将就目前。仍成不了之局。慎之慎之。本日据程矞采片奏、口□佛啷哂亚国夷人。前往吴淞江口等语。该夷所请各节。是否另有诡计。谅该大臣等于接到该抚信函后。自必妥商酌办矣。程矞采及奕山等前陈各片。俱著钞给阅看。将此由六百里加紧谕令知之。　　

○又谕、程楙采奏、遵旨筹办防剿情形一摺。览奏均悉。著严密妥办。毋稍疏虞。所称查照古法。有用竹大将军。颇称迅猛。现饬觅匠分手制造等语。如试放果能致远。即著多多制造备用。至所请饬调精兵。多备船筏巨炮。前赴芜湖前已有旨令裕泰挑拨矣。江宁省城。现在危急。该抚仍随时侦探耆英等现办情形。妥商豫备。将此由六百里加紧谕令知之。　　

○又谕、程矞采奏、现在防守事宜一摺。览奏均悉。据称苏州省城地方。尚属安谧。惟逆船除到江宁外。各海口尚有停泊。该抚惟当加意严防毋得稍形疏忽。至另片奏、口□佛啷哂亚国夷目递书求见。声称欲赴扬子江。劝令＜?口英＞逆戢兵。未知真伪。现既未为雇船。傥该夷自行前往。亦著毋庸禁止。已有旨交耆英。伊里布。酌量办理矣。将此由六百里加紧谕令知之。
  </div>
  <div class="pagination">
   <a href="清实录道光朝实录_page676.html">
    上一页
   </a>
   <span>
    ...
   </span>
   <a href="清实录道光朝实录_page672.html">
    672
   </a>
   <a href="清实录道光朝实录_page673.html">
    673
   </a>
   <a href="清实录道光朝实录_page674.html">
    674
   </a>
   <a href="清实录道光朝实录_page675.html">
    675
   </a>
   <a href="清实录道光朝实录_page676.html">
    676
   </a>
   <span class="current-page">
    677
   </span>
   <a href="清实录道光朝实录_page678.html">
    678
   </a>
   <a href="清实录道光朝实录_page679.html">
    679
   </a>
   <a href="清实录道光朝实录_page680.html">
    680
   </a>
   <a href="清实录道光朝实录_page681.html">
    681
   </a>
   <a href="清实录道光朝实录_page682.html">
    682
   </a>
   <span>
    ...
   </span>
   <a href="清实录道光朝实录_page678.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
