<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 183 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 183 页/共 505 页
  </h1>
  <div class="content">
   ○又谕、恩麟奏军饷万难搘持。请催山西并河东道协饷。及山东河南欠饷各摺片。甘肃饷需竭蹶。援兵渐集。需用尤属浩繁。著沈桂芬迅饬河东道。先将甲子纲奉拨同治三年协甘新饷银五十二万两。限日派员径解兰州省城。并将山西藩库应先行筹解之三十九万两。饬司分起驰解庆阳粮台。以供支放。恩麟现派员分赴太原河东。筹办汇兑。并著沈桂芬饬令各地方官妥为办理。以资周转。陶茂林军需。刘蓉前奏陕省尚按月供支。此时该军虽逐渐西趋。仍著刘蓉妥筹兼顾。无分畛域。至甘省旗绿各营。并陕省驻甘各营汛。断饷动经数年。兵心怨诽。岂容坐视。著阎敬铭、张之万、无论何款。各于欠饷内先行筹拨银二三十万两。派员解甘。或解储陕西藩库。由甘省委员迎提。以期力全大局。将此由六百里各谕令知之。　　

○以江西捐输军饷。永广吉安府学额二名。龙泉县八名。　　

○甲寅。谕内阁、慈安皇太后之母承恩荣敬公夫人溘逝。慈衷哀恸。悲不自胜。朕仰体孝思。中怀莫释。著由内赏银三千两。交广科祗领。经理丧事。　　

○谕议政王军机大臣等、都兴阿奏、请饬总管讷依绷阿、赴营核算报销等语。黑龙江布特哈总管讷依绷阿、前在都兴阿军营。支放粮饷。所办报销案内。于捐项一款。漏未报明。遣撤后。亦未据实详报。迨经备文查询。仍复含混登覆。案关钱粮重款。岂容该总管任意延宕。著宝善即饬纳依绷阿。迅赴甘肃都兴阿军营。将漏报捐项。认真核算。据实报销。不得稍有弊混。将此谕令知之。　　

○两广总督毛鸿宾等奏、贼扰大埔县城。经援军击退。并越境克复武平等城。得旨、朱家绶著暂行革职留任。仍著查明该县城是否失陷。该令有无与贼巷战各情。分别奏明办理。大埔既转危为安。粤军现已越境克复武平等城。贼势趋重漳州。著严饬方耀等。跟踪追剿。会合江西闽浙诸军。将窜闽之贼。就地殄灭。漳州距潮州较近。饶平县属。亦有贼踪。并有沿海掳船窜扰澄海之信。著即移拨重兵。严行遏截。如任令入海剽掠。贻患无穷。惟毛鸿宾等是问。　　

○以甘肃克复宝丰县城出力。赏佐领伊能额、防御庆顺、谭品察、巴图鲁名号。委参领徵福等花翎。骁骑校安祥等安蓝翎。余加衔升叙有差。　　

○予河南各属阵亡殉难绅民妇女一千三十五名口分别旌恤如例。　　

○乙卯。谕内阁、刘蓉奏、请将庸劣不职之道府州县。分别革降勒休一摺。陕西署盐法道候补道景祥、性质轻率。嗜好尤深。候补知府贾敦惺、精神昬惰。难期振作。候补知府坐补泾阳县知县周文郁、巧滑鄙俗。行同市侩。试用同知署兴安府知府谢复荣、粗鄙近利。不协舆情。补用同知庆祺、心地颟顸。任性妄为。均著勒令休致。候补直隶州知州瞿树镐、险诈贪鄙。前在孝义甯陕汉阴等任所。舆论沸腾。声名狼藉。准补朝邑县知县朱璋、性耽安逸。最善钻营。前署武功县任内。藉称差务。苛派婪索。该二员现有查办事件。均著先行革职。听候查办。试用知县朱焕璧、居心狡诈。前署韩城县。拖欠交代。业经奏参革职。著永不叙用。候补同知周潮、性情躁竞。举动轻浮。著降为通判。归部铨选。补用知县陆庭来、行事琐屑。不识大体。分缺闲用知县刘普、习染甚深。不知自爱。均著以府经历县丞降补。候补县丞冯骏、心地卑污。声名甚劣。署临潼县典史顾守坦、把持公事。浮躁不谨。均著即行革职。以肃官方。近来各省甄别人员。往往投效军营。钻求差使。旋以军功滥行保奏。开复原官。既开仕途取巧之习。兼坏军营朴直之风。于世道人心。大有关系。嗣后各路统兵大臣。凡遇各省甄别人员。不准随营收录。滥请开复。用绝夤缘幸进之阶。　　

○谕议政王军机大臣等、刘蓉奏、筹办阶州等处军情。并请严防下游捻匪上窜一摺。盐关回匪。窜往秦州之马跑泉。阶州蔡启两逆。分路扼守隘卡。竟图堵我进兵之路。必须官军四面环击方可制其死命。昨据恩麟奏、盐关回匪。出巢滋扰。秦州戒严。当因匪踪滋蔓。恐与阶州发逆句结。谕令骆秉章、严檄周达武等军。协同萧庆高等。迅赴阶州。与刘蓉所派各军。并力急攻。克复城垣。著刘蓉严饬各军。会合周达武等。实力埽荡。迅复阶城。毋任逆匪久踞。惟湘果英毅诸军。须由汉郡采办米粮。周达武等军所需粮米。亦须由昭剑一带采办。相去较远。转运倍艰。著恩麟即派道府大员。由阶州附近一带州县。采办粮米接济。其需用粮价银两。即在各军应发月饷内扣还。如此办理。并不致贻累甘省。恩麟当妥筹迅办。不得视同膜外。致误事机。由楚西窜之匪。窥伺陕疆。著官文等懔遵前旨。严饬马步各军。取道郧西。一面绕前截击。一面跟踪蹑剿。以期迅埽逆氛。蒋凝学一军。仍饬令取道郧西等处。将发捻各匪。就近拦击。俟此股殄灭。即行由陕入甘。兴商防兵甚单。刘蓉务当遵奉前旨。设法添调兵勇。分赴各该处实力严防。毋稍疏懈。正在寄谕闲。据张之万等奏、捻匪被击西遁。偪近宛境等语。张陈等逆。在光山县境。被击西窜。赖汶洸等亦扰至枣阳南之吴金店。是唐桐各属情形。既形吃重。尤恐匪众句合。绕窜宛境。著僧格林沁、张之万、严饬各军。分路扼剿。务将窜窜之匪。一鼓歼灭。毋任窜入陕境。又成不了之局。邱沅才以贼中悍党。穷蹙乞降。虽不妨暂事笼络。亦须时防反侧。以弭后患。汝光一带。匪踪纷窜靡定。著张之万严饬该处防兵。严密堵遏。以重边防。其降众由汝光经过者。人数较众。并著饬令该处文武员弁。弹压抚辑。毋令滋事。将此由六百里谕知僧格林沁、官文、张之万、刘蓉、并传谕恩麟知之。　　

○又谕、常清、明绪奏、沥陈伊犁地方情形。并乌什阿克苏二城被占一摺。新疆南路各城先后被贼占踞。此时大兵未集。尚难进剿。总宜先将北路之贼。赶紧扑灭。方可进规南路。乌噜木齐迪化城。前据保恒奏报。业经失守。贼踪扰及阜康。是该处逆势。甚为猖獗。现在东路之古城哈密等处。经保恒、文祺等、督兵防守。尚可无事。惟西路道途梗阻。声势未能联络。明绪身膺疆寄。自当统筹全局。商同武隆额督兵东进。节节埽荡。迅将库尔喀喇乌苏余匪廓清。进复绥来县城。直达乌噜木齐。疏通大路。此次回众变乱。皆由奸回捏造谣言。乘机煽惑。其中裹胁之人。未必尽甘叛乱。明绪、武隆额、当遵照八月二十五日谕旨。分别良莠。剿抚兼施。惟回性狡诈。往往以就抚为缓兵之计。亦当加意防范。不可堕其术中。塔尔巴哈台既有回匪句结之信。亟应先事豫防。明绪已将荣全所带蒙兵五百名。派协领郭罗那、带回塔城防守。著即知照锡霖等。添派兵丁。严密防维。毋稍大意。内地精兵。已陆续调拨。一俟甘肃大路疏通。即可出关助剿。明绪、武隆额、仍当严饬带兵员弁。迅速图功。不可专待援兵。致误军事。将此由六百里各谕令知之。　　

○山西巡抚沈桂芬奏、西安将军都兴阿委员前来。设局办捐。现值商民赀财耗竭。势难劝办。得旨、晋省民力之雕敝。固系实情。然各路军营饷需。亦刻不容缓。总当于培养之中。设法筹画。裕于国而不病于民。惟在地方大吏。实力经理。以副委任。　　

○以未能整顿营制。降河南南阳镇总兵官图塔纳为副将。　　

○以河南官军。攻克安徽阜阳贼寨出力。予主事朱寿镛以直隶州知州用。并赏花翎。千总胡秉忠等蓝翎。余升叙有差。　　

○丙辰。谕议政王军机大臣等、前因都察院奏、江苏童生刘际昌、呈控奤匪占地唐团肆恶各情。当经谕令吴棠等严密查办。兹据都察院奏、江苏贡生张其浦等、联名呈控奸民唐守中纠众霸占地亩。戕害县令。攻破刘庄寨。杀毙多人。其子唐锡龄捐纳县丞。在清江候补。因此漕督耳目。尽为遮蔽。遂以攻破刘寨之罪。诿之新团等语。与刘际昌前次呈控情节相符。唐团肆恶扰民。叠经有人控告。亟应严查讯办。以杜乱萌。著吴棠、李鸿章、阎敬铭、汇入刘际昌前此控案。密速查明。严拏惩办。毋得意存消弭。养痈贻患。唐锡龄是否捐纳县丞在清江候补。吴棠不准因案有牵涉该漕督之处。稍存回护。仍著懔遵前旨。迅速秉公据实查奏。原呈一件。单一件。均著钞给阅看。将此各谕令知之。　　

○又谕、德勒克多尔济等奏、蒙古官兵。驻扎甯夏边界。请由都兴阿就近酌给马乾一摺。据称乌兰察布盟兵一百名。前在磴口地方驻扎。未出本盟境地。未经议给马乾。仅支口粮。该蒙兵现经都兴阿调赴石觜子西附近边墙防剿。该处柴薪稀少。食物无从购买。驼马亦无草地牧放。请就近由都兴阿粮台按月发给马乾口粮等语。所奏自系实情。此项乌兰察布盟兵五百名。应月支盐菜口粮马乾等项。即著就近由都兴阿粮台。与征兵一律按月放给。其每月应需饷银若干两。并著都兴阿核明。咨行沈桂芬。仍由山西筹款。源源接济。毋令缺乏。致该蒙兵驻防处所。采买维艰。或放米石。或放银两之处。并著都兴阿随时斟酌办理。以资饱腾。将此由五百里各谕令知之。　　

○予河南夏邑等处殉难生员彭德彰等绅民妇女六百六十名口分别旌恤如例。并予建祠。　　

○丁巳。谕内阁、前因直隶民妇陈赵氏呈按委员王启曾一案。牵涉宗室志昭、当令宗人府讯取志昭供词。交刘长佑查奏。兹据奏称、按昭志昭原供。逐一讯明。如所称夙与王启曾交好。及曾睹王启曾向陈天太借银未允等情。均无其事各等语。此案陈赵氏因伊子陈如汰谋杀夏寿域。贿串顶凶。经该委员讯明。希图翻案。驾词妄控。既经该督讯无其事。即著将同谋凶犯夏黑等。严拏务获。并将陈赵氏、陈详汰、一并传到。将何人起意下手杀害夏寿域。并何人主使陈赵氏牵涉志昭各情。一并严切根究。务期水落石出。以成信谳。前代陈赵氏抱呈之监生王熙龄、该部即行解往备质。寻奏、审明夏黑挟嫌。纠同陈如汰、赵良溃、谋杀夏寿域、贿属赵良溃顶凶。陈赵氏实系架词捏控。宗室志昭、私自出京。听从代作证见。均经研诘属实。请分别按律定拟。下部议。从之。　　

○以江苏捐输军饷。永广乡试中额四名。　　

○以安徽捐输军饷。永广乡试中额三名。合肥县学额十名。盱眙县六名。六安、桐城、二州县各五名。寿、定远、阜阳、天长、四州县各四名。无为、巢、怀远、三州县各三名。和、泗、霍邱、全椒、含山、五州县各二名。广德、滁、太湖、宿松、泾、旌德、庐江、舒城、凤阳、凤台、十州县各一名。　　

○旌表守正捐躯顺天大兴县民李大妻童氏。直隶曲阳县民张黑陇妻商氏。　　

○上以冬至祀天于圜丘。自是日始。斋戒三日。　　


大清穆宗继天开运受中居正保大定功圣智诚孝信敏恭宽毅皇帝实录卷之一百二十二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬槁本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。十一月。戊午。谕内阁、阎敬铭奏、特参庸劣不职之员。分别革职降补改补一摺。山东撤任滨乐分司运同松年、纵容丁役假公索诈。著即革职。武定府同知张槃、素不得民。未协舆论。著即勒令休致。莒州知州赵溶、徵收含混。操守平常。莘县知县戴勉、嗜好既深。性浮且愎。署朝城县知县权汝钦、利口饰非。藉公扰累。候补知县张俊杰、少年纨裤。轻懦无知。均著即行革职。文登县知县宋春畬、精神疲弱。事不自持。署禹城县知县赵惟峄、性情怠惰。听断迂疏。均著以府经历县丞分别降选降补。候补知县王培桢、才识迂拘。临胊县知县刘景叔、办事迟钝。均著以教职改选。撤任武城县知县郭尚桓、人尚安分。阅历未深。撤任平原县知县文熙、才非强干。不胜冲区。均著开缺留省。遇有相当缺出。酌量补用。撤任长清县知县丁兆基、难任繁要。撤任齐河县知县张联奎、不胜繁剧。均著开缺留省。遇有相当中简缺出。酌量改补。仍送部引见。　　

○谕议政王军机大臣等、徐宗干奏、叠剿漳龙踞逆获胜。暨浙师到闽日期一摺。闽军剿办漳龙等处贼匪。叠获胜仗。其窜踞汀境之匪。亦经兵勇击败。尚未大挫凶锋。高连升一军。航海来闽。经该抚饬令取道兴泉。由同安一路进攻漳州。并饬黄少春改由兴化进兵。与高连升会合后。即由安溪至漳属之长泰一带前进。约期兜剿。所筹尚属周妥。即著左宗棠、徐宗干、督饬高连升等会合闽军。协力进击。迅复各城。毋稍延缓。刘典、王德榜两军。计日已可到闽。并著左宗棠等檄令该臬司等星速赴援。以资得力。康国器、赵均、所部官军。现扎永安连城。务令严杜汀境窜匪归并龙岩。并防该逆乘机下窜。毋稍松劲。前据左宗棠奏、已由衢州起程赴闽。计日已达闽境。务当相度机宜。将各城踞匪。一鼓歼除。以期肃清边圉。将此由六百里各谕令知之。　　

○山东巡抚阎敬铭奏、遵旨查办湖团。唐守中久充团长。实无为匪情形。鱼台境内。系旧垦湖荒之人。并无匪众盘踞。奤匪经江省剿平。查无余匪潜来东境句聚情事。得旨、著即会商吴棠、李鸿章、将一应善后事宜。迅速妥筹办理。唐守中虽已自投到官。仍须妥筹安插。　　

○予热河驻防出征各省阵亡病故员弁兵丁于原藉建立总祠。　　

○己未。谕内阁、前因升任内阁侍读学士于淩辰奏、吉林狱讼繁多。请专设理刑大员。办理刑名。当经谕令皂保查议具奏。兹据皂保奏称、吉林地处边陲。若添设监司大员。则建立衙署及廉俸等项。所费不赀。请查照热河设立刑司之例。酌加变通等语。著照所请。即由刑部拣派正途出身汉郎中或员外郎一员。专司主稿。科甲出身主事一员。帮办主稿。并再派刑部满郎中一员。专司掌印。其原设之协佐领。著仍留一员。帮办掌印。并办理蒙文事件。统归吉林将军管辖。以资治理。其原设理刑主事一缺。即著裁撤。所请该司员等三年期满无过。由该将军出具考语。送部引见。并如何酌加奖励之处。著该部妥议具奏。寻刑部议、派往吉林司员。拟请兵部酌给车马。由驿遄行。三年期满。勒慎办公。始终无过。送部引见。交吏部从优奖叙。如不能称职。仍随时奏撤。另行拣派。以昭慎重。从之。　　

○又谕、前因给事中刘毓楠奏、吉林赌匪盗匪。仇杀抢掠。将军景纶粉饰欺蒙。纵令协领常明等擅权纳贿等款。当经谕令皂保确切查明。据实具奏。兹据奏称、查明被参各款。或事出有因。或查无实据。分别定拟具奏。此案笔帖式巴克喜、经管钱粮重务。虽无亏短官项情弊。辄敢将库存钱八万七千余吊。擅存私铺。倚官射利。垄断营私。情殊可恶。巴克喜著即行革职。交刑部从重定拟罪名具奏。协领明禄、于巴克喜私用库款。扶同袒庇。奉派管理官钱铺。于烧商于焯堃短少官钱。揽头王泳详拖欠地价。并不严追。虽讯无与王泳详拜认义叔。收受重贿确据。而挟私徇纵。玩视帑项。且平日把持公事。专擅自由。实属有玷官常。明禄著即行革职。永不叙用。协领常明、虽讯无与巴克喜等夥开当铺、及得受王泳详重贿各情。惟历年管理银库。于巴克喜擅动库款营运。岂得诿为不知。且纵容刁佃久欠钜款。于应放兵丁钱粮。不能如期开放。教场官地。违例任令商民造房。私取地租。实属咎无可辞。常明著交部严加议处。先行撤任。听候部议。参领富全、虽讯无与常明明禄等舞弊罔利确据。办理山匪董锁子等案。亦无审讯不公情事。惟于首犯白珠等纠众将伊弟侄掳去放回。并不禀请捕拏。始终隐匿真情。以致重犯至今未获。亦有应得之咎。富全著交部议处。吉林将军景纶、虽查无收受谢仪及开设钱铺之事。惟专阃大员。任令所属把持公事。牟利营私。毫无觉察。实属形同聋聩。岂能复胜将军之任。景纶著先行交部严加议处。来京听候部议。吉林将军。即著皂保署理。副都统麟瑞、与景纶同办一事。未能稽察。亦属不合。著先行交部议处。寻议、景纶、常明、富全、均请即行革职。麟瑞降三级调用。不准抵销。从之。　　

○谕议政王军机大臣等、皂保奏、遵查吉林参案。分别定拟一摺。另片奏、遵查菸木税情形。请将各税由吉林厅徵收等语。吉林为根本重地。关系非轻。皂保于特旨交查之案。宜如何详慎周密。以期彻底澄清。乃览其所查各节。尚多敷洐了事之处。即如操演西丹一千名。既无花名清册。而劝捐钱文。即由该协领等领回散放。其为侵肥入已。并未操练。情弊显然。皂保仅于捐数用数。求其相敷。而于操练之有无其事。并不根究。至上年操演兵丁二百名。动用捐项一万三千余吊。有无不实不尽。自应严切查明。何以辄为姑免深究之请。巴克喜以私铺存库项。牟利营私。皂保既称其踪迹诡秘。难保非与常明明禄等夥开钱铺。即应究其夥开实据。不应以疑似之辞。辄为臆断。菸木税银。徵收实数。与报部额数。大相悬殊。赢余之款甚钜。所称津贴办公。何以并不逐款讯明。又不将所呈清单奏明。殊属含混。其案内未尽各事宜。皂保既奉命查办。自应逐件清厘。永除积弊。何以不候谕旨。辄将未了各事。咨交景纶办理。且皂保既称景纶形同聋聩。办事不能自主。整躬率属。岂所望于景纶耶。皂保现命署理将军。责无旁贷。即著赶紧折回。接篆任事。将应查之件。切实详查。应办之事。次第妥办。务令弊绝风清。以副委任。傥敢因循含混。希图塞责。则景纶覆辙具在。不能稍加宽贷也。吉林菸木等税银。既有赢余盈千累万。自应涓滴归公。以昭核实。嗣后此项银两。应令定□山戊不□额若干。酌留办公经费若干。并由吉林厅徵收之处。均著皂保斟酌情形。妥议具奏。至伯都讷长春两厅。均系吉林将军所辖。并著皂保查明□山戊不□收税银若干。一并妥速筹办。杂税银两。应否酌量定额。亦著善为办理。厘捐一项。既为抵充放饷之用。准其暂缓裁撤。盗犯痣子李等。皂保务当督饬兵弁。会同盛京黑龙江等处官兵。摉拏务获。以绝根株。将此谕令知之。寻奏、查核近年收数。酌中定额。每年吉林厅徵收菸酒木税。以银三万一千七百两为额。土税以京钱二万八千吊为额。酌留办公银八千两。长春厅徵收各税。以京钱二万八千吊为额。酌留办公钱八千吊。伯都讷厅徵收各税。以京钱二万吊为额。酌留办公钱六千吊。除倒支书役工食纸张等项一成。均以同治三年为始。照数徵解。如数年后盈亏悬殊。随时奏明办理。下部议。从之。　　

○又谕、皂保奏、遵查吉林盗匪一摺。内称有滚地雷王五余党乌痣李即痣子李。于四月闲。纠同刘发好等。窜至吉林之东南地方。复西窜至大孤山。句结回匪杨发等肆抢等语。盛京黑龙江地界。与吉林毗连。现在该犯等尚未弋获。恐其潜踪逃匿。著玉明、宝善、各派官兵。会同吉林派出员弁。将痣子李等首夥各犯。严密兜拏。并查明该犯内有无戴老疙瘩。一并捕拏。毋任漏网。将此各谕令知之。　　

○又谕、官文奏、发捻败逆。奔趋襄枣一带。现筹会剿一摺。德安股匪。由府北之平林市。窜向雷公店。随州之贼。分窜襄枣之黄龙垱资山等处。经官军击败。夺路狂奔。前由霍山窜入黄安败匪。复上窜孝感应山之小河溪等处。奔赴随州。虽系亡命之余。乘虚铤走。而狼奔豕突。其势尚炽。且匪氛尚在楚境。何得遽谓全境将次肃清。腹地无虞。官文既称逆匪归并一处。正可合力兜剿。就地歼除。不准徒托空言。必须严申军令。督饬常星阿、李成谋等军。一面分路追剿。一面绕出贼前。迎头截击。务须悉数歼诛。毋任逃窜出境。成大吉已扎楚豫交界之吕堰驿。梁洪胜已扎老河口。杨朝林驰赴郧阳。并顾郧西竹溪一路。即著责令该提督等实力遏截。傥任令贼踪窜入豫陕境内。必当按照军法治罪。蒋凝学一军。并著饬令赶紧拔队。驰赴郧西。以备截击。毋稍延缓。僧格林沁督军已抵枣阳。际此雪虐风饕。冲寒督战。朝廷甚为廑系。前曾谕令该大臣。如楚豫兵官临阵退缩者。即指名严参惩办。现在官文所派各军。已由僧格林沁调遣。即著督饬该将士奋力剿贼。与郭宝昌等军。会合兜击。迅殄逆氛。傥在事员弁。有不遵调度者。即著指名严参。以军法治罪。毋稍姑容。前据官文奏、刘连捷等坐守皖境。并未赴鄂。嗣据曾国藩奏称、已派刘铭传等统淮勇渡江。剿皖鄂之贼。刘连捷等赴黄州候官文调遣。何以此次官文摺内。于刘连捷等入楚一节。并未提及。著曾国藩严饬刘连捷等。星驰入鄂。会合楚军。并力击贼。傥敢意存畛域。任意迟延。朝廷法令具在。不能因该军士在江南剿贼。著有微劳。稍从宽宥也。将此由六百里各谕令知之。　　

○以户部左侍郎皂保署吉林将军。　　

○庚申。冬至。祀天于圜丘。遣豫亲王义道恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭文宗显皇帝孝德显皇后暂安寝殿。　　

○遣官祭端慧皇太子园寝。　　

○停次日朝贺。　　

○谕内阁、前因阿克敦布等奏、商都牧群护军那穆济勒多尔济等、控告该群总管舒浓栋鲁普攒扣兵饷。勒索银两。挑缺受贿。擅将牧长解任各款。舒浓栋鲁普复呈揭该群翼长察连泰欠交饷银。私用驹价各情。当令绵森、吴廷栋、驰往讯办。嗣因该总管等供词狡展。将舒浓栋鲁普、察连泰、革职严审。兹据绵森等奏称、督同随带司员。讯明舒浓栋鲁普科敛饷银。察连泰私用马驹价银属实。并究出协领舒都尔古等收受陋规各节。分别定拟具奏。此案舒浓栋鲁普、虽无勒索笔帖式巴特玛泳隆等银两。贿买牧丁。及每挑一缺。收受贿赂情事。其将牧长拉普坦多尔济等解任。或因差使懒惰。或因动用公项撤退。亦无勒索情事。惟因办公支绌。辄于放给兵饷后。令各出银两归公。为数至二万余两之多。虽据供称历任相沿。究属任意科敛。舒浓栋鲁普业经革职。著从重发往黑龙江效力赎罪。翼长巴彦、系帮办总管。于舒浓栋鲁普科敛饷银。随同附和。翼长齐党依什、于接署总管时。科敛兵饷一季。均著即行革职。察连泰虽无欠交饷银三百余两之事。惟擅用驹价银四十余两偿还私债。即与科敛入已无异。察连泰业已革职。著与巴彦、齐党依什、俱从重发往军台效力赎罪。惟系察哈尔蒙古。均著酌发吉林当差。翼长洋济普巴勒、诺尔布旺济勒、于舒浓栋鲁普科敛饷银。并不劝阻。实属不合。均著交部照例议处。已革委翼长洋济普车林等八员。代舒浓栋鲁普收取银两。亦有不合。洋济普车林著开复委翼长。与玛哈西哩、巴勒沁、额林沁、绷素克拉什、巴布噶尔布、那孙布彦、特古斯绰克图、均照律笞四十。准其纳赎。协领舒都尔古、主事恒廉、收受舒浓栋鲁普等规礼贺银。实属不知闲检。均著革职。发往军台效力赎罪。舒都尔古系察哈尔驻防。著酌发吉林当差。员外郎保顺、佐领伊什贡布、笔帖式庆瑞、得受馈送银钱。均著交部照例分别议处。阿克敦布家人李详等、应得杖笞各罪名。均著照拟办理。至察哈尔各任都统等、于商都牧群科敛兵饷。及所属官员暨家人等收受规礼。均有失察之咎。著交部查取职名。照例分别议处。至所称规礼。系历久相沿。上年查群大臣熙拉布、收受该总管等程仪八折银五百两。马二匹。前任察哈尔佐领升任副都统定安、亦曾收受该总管等贺喜银一百两。著熙拉布、定安、明白回奏。其案内牵涉之在京职官及书吏人等。均著交刑部提讯。应行对质之舒浓栋鲁普、巴彦、察连泰、巴勒沁端多克、济克默特旺布、并著解交刑部备质。　　

○又谕、绵森、吴廷栋奏、请饬整顿马政等语。国家设立牧群。豢养弁兵。原以备临时徵调。缓急可以应用。乃近年以来。该总管等并不认真牧放。遇有徵调。往往马匹疲乏。不堪挑选。因而扣饷购马。累及兵丁。甚至将马驹变价。孳生日少。百弊丛生。殊堪痛恨。现在军务未竣。需用马匹尤多。岂容任意废弛。著察哈尔都统等力加整顿。严饬总管翼长等认真牧放。随时查验。务期马匹全无疲乏。马驹核实归群。以祛积弊而收实效。如遇有徵调。必须添买。及筹备供应各项。并著该都统等通筹全局。悉心妥议。奏明办理。其攒扣兵饷。马驹变价。及挑缺令兵丁出银添补马群。一切积弊。务须全行革除。各衙门陋规。及馈送查群大臣程仪等项名目。并著永远裁汰。毋得再蹈从前积习。　　

○谕议政王军机大臣等、富明阿奏、覆陈扬防兵勇数目。分别调拨裁撤一摺。扬防现存吉林等处马队。计三百余名。除伤残老弱应行遣撤回旗外。其精壮可用。及新调吉林官兵。著富明阿转饬粮台。筹给路费。找清欠饷。交派出之侍卫寿昌等管带。驰赴都兴阿军营。听候调遣。其扬防陆营兵勇。尚存一万四千余人。积年欠饷甚多。并著照该将军所请。将本年江北冬漕折色。全行借拨。以便陆续裁撤。至水师留防炮划兵勇。俟粮台筹给口粮解到后。应如何妥为遣撤之处。并著富明阿会商吴棠。迅筹会办。此项冬漕折价。业经借作遣撤兵勇之需。并著吴棠于扬防裁撤兵勇节省银两内。即行拨还漕价。解交京师。以重仓储。将此由四百里各谕令知之。　　

○又谕、杨岳斌奏、抵湘日期。并请催各省协饷一摺。前因杨岳斌募勇援甘。当经谕令左宗棠等各筹银八万两。恽世临于东征局拨银四万两。李鸿章筹银十万两。克期如数解交。兹据杨岳斌奏、行抵长沙。即拟招勇。无如各省协饷。仅准江西解银四万两。彭玉麟解银一万两。恽世临先筹银一二万两。除制办锅帐等项外。所余无几。请饬催江苏等省督抚。将应解饷银。如数凑交委员解回等语。著官文、左宗棠、毛鸿宾、李鸿章、吴昌寿、徐宗干、郭嵩焘、恽世临、按照原拨数目。赶紧凑齐。交杨岳斌守提委员解回。俾得早日募勇赴甘。毋得视为不急之务。任意宕延。致误戎事。各省所奏协饷。已有报解在途者。谅陆续均可解到。杨岳斌当懔遵叠次谕旨。迅即招募新勇。如集有成数。或先派妥员带数营赴甘。或自行带赴新任。若俟各省饷项到齐。方始开招。则招募训练。又需时日。何以济甘省然眉之急。刻下甘省情形。静甯尚在被围。甯夏仍未克复。安会河狄。均有贼氛。而盐关回匪出扰。秦州又复戎严。都兴阿、雷正绾、所部兵勇各万余人。曹克忠、陶茂林、所部亦各数千。兵力并不过薄。再益以杨岳斌所部劲旅。节节攻取。无难绥靖边疆。该督务当妥速区画。部勒起程。用副委任。将此由六百里各谕令知之。　　

○又谕、劳崇光等奏、克复兴义府城。并剿办新城窜匪获胜各摺片。回逆盘踞兴义府城。经署知府孙清彦等带领兵练。分路进攻。并密约朱天贵等作为内应。于九月十六日。将兴义府城克复。该城虽经攻拔。惟首逆张淩翔乘闲脱逃。余匪亦多窜逸。著劳崇光、张亮基、督饬派出各军。乘此声威。跟踪紧蹑。将张淩翔严密□□穴□又□捕。并将逃窜余匪。及贞丰新城之贼。悉数歼除。毋任该逆首久稽显戮。该城善后事宜。著该督等督饬文武妥为筹办。新城回匪。因普安厅防堵严密。不克假道赴滇。即纠各匪围扑该厅城池。经官军叠次追剿。余匪逃踞播政归顺一带地方。该逆图援曲靖回逆马连升。难保不乘闲再行攻扑。以遂其赴滇之计。即著严檄各军实力埽荡。务将此股就地殄除。毋令阑入滇境。方为妥善。将此由六百里各谕令知之。　　

○以翰林院侍读肇煌、检讨赵新、充日讲起居注官。侍读学士王祖培署日讲起居注官。　　

○以云南普安剿办逆回获胜。赏守备马金奎等花翎。军功周步云等蓝翎。余升叙开复有差。予阵亡把总李志云、高思尧、祭葬世职加等。　　

○以克复贵州兴义府城。赏守备徐定邦花翎。余升叙有差。予阵亡从九品胡廷泽、守备陆万春、把总周步云、祭葬世职加等。　　

○予贵州仁怀被戕知县马钧、阵亡把总艾定国、伤亡典史潘腾芳、祭葬世职。　　

○追予江南浦口阵亡殉难各营员弁兵勇建立专祠。并予扬州节年阵亡殉难员弁兵勇附祀总兵官双来专祠。　　

○辛酉。谕内阁、御史阿淩阿等奏参陪祀人员。到班无多一摺。冬至圜丘大祀。典礼綦崇。各衙门派出陪祀人员。均应恪恭将事。以昭诚敬。乃据该御史等奏称、是日到班人数寥寥。殊属不成事体。总因视稽查为具文。怠惰偷安。罔知儆畏。嗣后凡恭遇坛庙祭祀。其应行陪祀人员。如有无故不到。及呈递职名后。先行散归者。即著纠仪监礼各员。据实查参。从严惩处。以重祀典。
  </div>
  <div class="pagination">
   <a href="清实录同治朝实录_page182.html">
    上一页
   </a>
   <span>
    ...
   </span>
   <a href="清实录同治朝实录_page178.html">
    178
   </a>
   <a href="清实录同治朝实录_page179.html">
    179
   </a>
   <a href="清实录同治朝实录_page180.html">
    180
   </a>
   <a href="清实录同治朝实录_page181.html">
    181
   </a>
   <a href="清实录同治朝实录_page182.html">
    182
   </a>
   <span class="current-page">
    183
   </span>
   <a href="清实录同治朝实录_page184.html">
    184
   </a>
   <a href="清实录同治朝实录_page185.html">
    185
   </a>
   <a href="清实录同治朝实录_page186.html">
    186
   </a>
   <a href="清实录同治朝实录_page187.html">
    187
   </a>
   <a href="清实录同治朝实录_page188.html">
    188
   </a>
   <span>
    ...
   </span>
   <a href="清实录同治朝实录_page184.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
