<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 444 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 444 页/共 502 页</h1>
    <div class="content">
○庚午。常雩祀天于圜兵。上亲诣行礼。　　

○诣关帝庙拈香。　　

○幸圆明园。　　

○以读祝生疏。太常寺读祝官萨明、并管太常寺事礼部尚书麟魁等、下部严议议处有差。　　

○辛未。谕内阁、都察院奏、已故知县长兴之妻赵颜氏、以恶奴句串逆子、逐出继母、并充官抢掠等词、赴该衙门呈诉、据情具奏一摺。此案业经刑部云南司、讯明真赃数目。何以含糊勒结。著刑部堂官、另派司员。秉公严行审讯。按律定拟具奏。毋稍徇隐。寻奏、赵颜氏之女赵氏、与文寿通奸属实。文寿之子广义、并无继母名分。赵颜氏实系捏控。又纵女通奸。应销除旗档。从之。　　

○谕军机大臣等、俄罗斯伊格那提业幅、现定于初八日。由京前赴北塘。本日业经传知顺天府。专派妥员护送前往。著僧格林沁、恒福、即行派委员弁。迅速探迎护送。俟该酋登舟后。即令开行。毋使在该处逗遛。其经行道路。务须由北仓行走。不准前往天津。及大沽炮台后路等处。免其窥见。致令得我虚实。将此由四百里密谕知之。　　

○闽浙总督庆端奏、闽省洋药正税。应俟上海议定章程。方能启徵。现先筹拨闽海关银五万两解京。得旨。夷税未定。商税自有。何得如是含混。现在闽关若非畅旺。焉能若兹应手。尚欲划抵归还。是徒有药税之名。那东补西。惟亏正款。所请归还之处。毋庸议。若将来关税。藉口短少。必将前后任监督、著落赔补。　　

○以内阁学士庆英、兼镶红旗蒙古副都统。　　

○以福建剿匪出力。赏知府王延龄。花翎。布政使裕铎、下部优叙。　　

○壬申。以安徽剿贼出力。赏守备周汝和、千总王仁和、花翎。外委刘复胜等、蓝翎。余加衔升擢有差。　　

○以楚皖交界团防剿贼出力。赏直隶州州同赵孟桢、蓝翎。余加衔升擢有差。　　

○以克复安徽太湖等县城。赏总兵官沉俊德、副将萧庆衍、彭炳武、彭星占、朱品文、余大胜、参将张玉田、游击杨镇魁、巴图鲁名号。同知吴葆仪、游击余福松、都司王复胜、守备黄恒春等、花翎。同知金玉堂等、蓝翎。余加衔升叙有差。　　

○以安徽潜山办团出力。赏军功蒋荣连、花翎。武举储开泰等、蓝翎。余加衔升擢有差。　　

○以克复福建甯化等县城。赏知县朱善骥等、蓝翎。免知府雷瑞光、同知卢烑、处分。余加衔升叙有差。　　

○予安徽阵亡州同衔徐贵馨、知州衔。生员王春涛等、从九品衔。武生宋如虎等、千总衔。童生王三畏等、把总衔。祭葬世职。如赠衔例。并准建祠。　　

○癸酉。谕内阁、巡视西城御史兴奎等奏、控案内牵涉贿买言官等词、请交刑部审办等语。据称、候补员外郎福祥、兴赵希文、互控地亩一案。业经顺天府拟结。惟福祥在城所递呈内。有孟窦二姓唆讼。及贿买言官之说。虚实均应彻底根究。著交刑部提集人证卷宗。严行审讯。务期水落石出。以成信谳。寻奏、贿买言官、及唆讼等情。福祥并不能指实。应照申诉不实例满杖。系属职官。应请革职。从之。　　

○谕军机大臣等、本日据何桂清奏、丹阳失守、和春、许乃钊、退至常州、张国梁不知下落、并现在布置大概情形一摺。前据何桂清奏称、和春等、进扼丹阳。居中调度。方期激励军心。力图进取。今丹阳又为贼匪攻陷。兵势屡挫。东南大局。岌岌可虞。和春身为统帅。所司何事。致令溃败至此。殊堪痛恨。惟当妥速布置。先固军心。再筹进剿。以期力赎前愆。苏郡系省垣重地。兵力甚单。何桂清自应驰赴该处、督率兵勇。联络乡团。力筹防剿事宜。以固根本。现在溃勇难民。纷往苏郡。奸细最易溷迹。何桂清务当与徐有壬、督饬地方文武。严密稽查。先清内奸。镇江一带。现有何员驻守。张国梁现在曾否回营。著和春等、迅速查明驰奏。以慰朕怀。本日复据乔松年奏、九洑洲兵勇溃退、并李若珠陡患痹症、不能行步各等语。著和春等、仍遵前旨。速派得力大员。前往更代。力顾江北。其九洑洲溃败兵勇。亦即由江南大营、派员迎提。催令速赴镇常。毋任逗遛。将此由六百里加紧各谕令知之。　　

○又谕、前因金陵大营被陷。官军退索镇江。当谕令都兴阿。督带马步各队。或由舒桐。或由霍六进兵。与袁甲三等各军。联络声势。驻劄江北。进攻六合、浦口、天长等处。本日据乔松年奏、丹阳被贼围攻。已于上月二十九日失陷。江南北军情。同时吃紧。李若珠陡患痹症。势难临阵督队等语。现在丹阳已失。天长六合之贼。时时出巢窥伺。江北无重兵驻劄。该逆难保不乘此鸱张。更思窜扰。著都兴阿、即督带马步各队四五千名。赶紧前进。与袁甲三等各军。互相联络。力图进取。并著官文等、仍遵前旨。将所需口粮军火。宽为筹备。毋稍迟误。曾国藩现在围攻安庆。著即迅图克复。遵照前旨。率师东下。迅埽贼氛。其杨载福水师。仍著进攻芜湖。扼贼之吭。并与李德麟等梭巡江面。以牵贼势。毋令北窜。将此由六百里各谕令知之。　　

○又谕、联英、庚长奏、逆匪直扑三河、衡阳、图窜清淮、现在拨兵防堵一摺。据称、黄黑等旗捻匪。直扑衡阳。扎筏抢渡。经总兵鹤龄等、督队击退。又另股捻匪。窜偪花园觜、都管塘各乡。都司张得魁等、督兵截剿。该匪即逃至马家坝盘踞。其窜入三河、尾及观音寺等处之马贼。复经总兵安勇、督饬防堵。现在抽拨兵勇赴防。严密堵御等语。清淮甫经蹂躏。元气未复。此次抢渡之贼。虽叠经击退。而衡阳蒋坝。兵力究单。傥续有大股东趋。诚恐不敷抵御。据生捦贼匪供称、系龚瞎子部下。由古城前来抢掳。欲攻打三河。与定远之贼运粮。自系定远踞匪。被围紧急。分党窜扰。意图牵我官军。并为贼匪接济。著袁甲三等、挑选精锐。派委得力员弁管带。驰赴衡阳、三河一带。会同安勇、鹤龄等、实力攻剿。迅将此股埽除。既可为定远贼匪。绝其外援。亦可兼顾清淮。免令天长逆匪。乘机北窜。将此由六百里谕令知之。　　

○又谕、本日据薛焕奏、探闻＜口英＞口□佛两夷、欲战欲和。主见未定。续经探知、有定于四月内北来决战之说。并将新闻纸、及所探夷船数目单、钞录呈览各等语。口□额口□尔唫由＜口英＞赴口□佛。本欲约噶罗同来。因口□佛夷意欲决战。口□额酋亦不复来中国。仍听口□普噜嘶办理。此等传闻之词。本不足凭信。惟既有此说。亦见其本不欲战。碍难开口。有此机会。殊不可失。至所探＜口英＞口□佛兵船。现已由定海、及各口陆续北驶。其举动总在四月以内。并欲用牛只驮负木人冲突。兼雇有广东跣足匪徒一千余名等情形。种种诡谋。亦不可不严为防备。僧格林沁等、于海口防务。大致以虚实相闲。马步相辅为主。布置自属周妥。傥夷船果于日内陆续驶至。应否将备拨官兵。先期调派。以壮声势。即著僧格林沁、恒福、悉心酌办。既有木人火牛等事。自应多挑濠沟为要。其余应如何设法抵御。并著豫为筹画。至俄酋伊格那提业幅、到北塘后。傥必欲易换利哈彻幅前来。似亦无庸过于拦阻。致该夷有所藉口。仍著该大臣等、酌度情形。妥为办理。将此密谕知之。　　

○又谕、据薛焕奏、夷情诡谲变幻。决意添兵北驶。并钞录新闻纸各件呈览。＜口英＞酋口

□额口□尔唫、道经口□佛国。因该国主一意添兵主战。口□额酋已回覆该国主、不来中国。仍听口□普噜嘶主持。有兵船不日北驶之说。夷情诡谲。本难悬揣。惟两国相持。＜口英＞既欲和。而口□佛又欲战。足见欲战亦非其本意。其中不无可乘之机。薛焕现已前往上海。即当设法令华商转告夷商。向咘酋婉转开导。告以上年＜口英＞国擅毁防具。自取败衄。尔口□佛国并未随同附和。中国与尔国、亦和好无嫌。正宜在上海议定。先行换约。于尔国方有利益。若兵端一启。中国必先绝两国之贸易。则华夷各商。均受其累。如此反覆开导。动以利害。咘酋如能悔悟。或可阻其北驶之心。口□普酋之势既孤。更可设法令夷商等、相机劝谕。俾就范围。一切机宜。惟在何桂清等、妥为商办。总宜设法离闲。不可令其连樯北驶。方为妥善。前已有旨、令该藩司专办夷务。尤当竭尽心力。设法挽回。该藩司既责无旁贷。断不可委卸于人。将此由六百里密谕何桂清、并传谕薛焕知之。　　

○又谕、本日据薛焕奏、＜口英＞口□佛仍图北驶报复。并探闻口□佛兵欲分扰山东登州、莱州一带。牵掣我师。及兵船已由定海各口、陆续北驶。其举动的期。约在四月以内。另雇熟习直隶路径之广东匪徒甚多。并欲用牛只驮负木人冲突。名为火牛阵各等语。＜口英＞口□佛分兵滋扰登莱。以冀分我兵力。原在意计之中。现在登州等处。尚有夷船集泊。难保不招集熟悉山东路径之人。为其向导。若由利津登岸。亦可由陆路径至天津。著文煜严饬该处将弁。暗为防备。一面严饬地方。不准接济食物。傥该夷兵船、陆续驶至。著该抚派委妥员。告以去年该国并未助＜口英＞国打仗。如系换约而来。此处并无办理通商换约之责。务须在上海议定章程。经该省钦差奏明后。仍须由北塘进京换约。方不失两国和好之道。如该夷登岸滋扰。该抚务须临时酌量情形。妥为办理。切不可先行起衅。致令夷有所藉口。于大局转多窒碍。将此由五百里密谕知之。　　

○钦差大臣僧格林沁等奏覆、相机布置。并俄夷得有回信、兵船并未开驶情形。得旨。俄夷备知底细。亦不在往返晤面。便可洩漏机关。总在御之得法。若海口立阻其来。反致该夷有所藉口。往返护送。不过在京饶舌。路途烦扰。若永泊拦江沙内。将来必形费手。　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。四月。乙亥。谕内阁、惇亲王奕誴第六子、著命名载泩。第七子、著命名载浵。　　

○又谕、倭仁、煜纶奏、查明年终具奏未结各案、漏叙两案情形一摺。前因和润奏、盛京盗犯董克信等、及抱合土等两案。该将军玉明等、于年终汇奏未结各案。摺内漏未声叙。难保非衙门承办官员、从中舞弊。意存掩饰。当经降旨、交倭仁、煜纶、详查具奏。兹据奏称、该将军声覆、例载钦交事件。以四个月为限。又因都察院咨催文内叙明、现未逾限之案。毋庸开列。是以未将该二案现办情形声叙等语。此两案、系朕特旨派审之件。自应将现办情形、于年终具奏。不得以未逾限期毋庸开列为词。如谓不应开列。何以王际德、姚富临、两案。均未逾限。该将军汇奏摺内、又复列入。岂非办理两歧。该将军既声称向办案件。应奏与否。皆堂官自行酌定。非承办司员等、所得操权擅专。所有前后办理不符之处。著玉明明白回奏。寻奏、董克信案已拟结。因要证未到。致有耽搁。漏未声叙。抱合土案因卷宗部文接到在后。是以未经列入。得旨。玉明著交部议处。　　

○又谕、张芾奏、官军三路会攻、克复泾县一摺。徽甯官军。自克复旌德太平以后。经张芾督令进攻泾县。总兵江长贵、督同参将文芳等、次于三溪。周天受、饬令副将吴再升等、进劄琴溪。与副将陈大富等一军、声势联络。吴再升等、先以马队攻克赤滩贼卡。复于城七里之纪村地方、设备夹攻。游击田应科等、亦涉河击贼。贼败不敢复出。江长贵由茹麻司溪里一带进击。将白华晏公堂贼卡、一律毁平。直抵城下。甯国府知府颜培文等、率团助剿。闰三月二十二日。江长贵等、督军齐进。同时攻击。贼犹拒守。吴再升率队轰毙守陴贼目。登时溃乱。我军先登。斩关直入。贼由西南两路窜奔。前署泾县知县刘西园等、复率团掩杀。当将县城克复。其由兰山岭等处窜遁者。又经知府苏式敬等、截杀无算。办理尚为妥速。出力文武员弁。准其会同周天受、择尤保奏。以示鼓励。　　

○又谕、特普钦等奏、总管佐领等缺、酌量变通、请旨遵行等语。著照所请。嗣后遇有残废呈请休致之总管协领参领等缺。一面将该员履历造册送部。一面具奏。俟奉到谕旨。即行开缺。酌拟正陪。请旨简放。仍俟军务告竣。再行送部引见。以专责成而免悬旷。　　

○以克复安徽泾县城。并兰山岭等处剿贼出力。擢副将吴再升为总兵官。已革总兵官杨名声为游击。免知府颜培文失守属县处分。余加衔升叙有差。　　

○丁丑。谕内阁、宝鋆、廉兆纶、并御史阿克敦布等、奏参监督贻误车辆、请交部议处各一摺。现在抵通漕米。运赴京仓。经宝鋆等、饬令大通桥监督、及各仓监督等、多备车辆。以期迅速。乃大通桥于例雇大车之外。并未加增。七仓协济之车。仍属无机。该监督等犹复藉词推诿。实属不知缓急。所有七仓监督。著查取职名。交部议处。大通桥监督钟霖、署盐督景祥、业经摘去项带交部议处。著再行交部议处。以示惩儆。并著该侍郎等、责令严催车户花户添雇车辆。迅行装运。每日进仓米数。总须以三万石为率。如敢仍前玩误。即著从严参办。其车户花户等、如再有车辆短少、转运迟延情事。即交部从重加等治罪。以免积压而利漕行。　　

○又谕、刑部奏、越狱重犯、供词不符、请饬交讯办一摺。昌平州脱逃绞犯张立儿、据顺天府查系拧脱锁铐、爬出内外围墙。而该犯则坚供由监门逃出。何以供词不符。有无贿纵情弊。自非与该州刑禁人等、当堂环质。难成信谳。张立儿、著毋庸解交直隶总督审讯。即由刑部提取昌平州刑禁人等、质讯明确。照例办理。　　

○谕军机大臣等、有人奏、江南山东交界等处州县、缉捕废弛、商旅裹足等语。据称清江浦失事以后。山东郯城、至江南宿迁一带。土匪蜂起。遇有车辆过红花埠＜山司＞峿等处。必先至牛马庄刘姓家、说明车辆行李数目。按数计钱。给予旗号。派人护送。方免劫掠。否则货物身命不保。红花埠一带。俱筑垒穵濠。刘姓系武举。名学驹。又名一举。向颇能捍御土匪。近自捻匪蹂躏宿迁桃源等处。伊等纠合人众。器械坚利。名为团练乡勇。护送行旅。愈聚愈多。沿途似此者亦复不少。实恐寖成祸端。红花埠等处。系南北通衢。向多土匪。各借团练御贼。原所不禁。但其中良莠不齐。惟在地方官驾驭得法。不特消患未形。且可使为我用。若因循日久。翦除愈难。著文煜遴委妥员、严密查访。设法办理。固不可徒事羁縻。酿成巨患。亦不可操之过蹙。另滋事端。将此谕令知之。　　

○又谕、有人奏、陕西兴安府属、毗连川楚。咸丰六七年。有自楚来传邪教者、不一其人。随地变易姓名。有秦姓、覃姓、徐姓等人。劝人吃斋念佛。夜静时演诸邪法。信从者甚众。七年秋。平利县训导史梦熊、目击情形。曾经具禀本府。经兴安府知府林映棠、委员查办。拏获匪徒无几。管押数旬。即行释放。未经严办。习教者益无忌惮。渐染至汉中府属。近山数百里。比户皆然。砖坪厅、有段光耀等、窝藏匪类。抢劫民财。暗置器械。地方纷纷禀报。而署同知徐奎、并不缉究。前遇荒旱。徐奎托名拯饥。变卖食谷三千余石。约计钱一万四千串。至秋间丰收。偪勒民间捐谷六千余石。以填官仓。复侵吞二千余石。反以半施半卖、捐廉填仓、禀报上宪。民间以其纵容教匪、侵蚀仓粮、形诸谣咏等语。良民染习邪教。例禁綦严。似此地方官一味姑容。必致养痈贻患。现在川省贼势蔓延。傥与句结。为害非细。著谭廷襄确切查明。严拏惩治。地方官有纵容讳饰诸弊。即行严参惩办。并将徐奎侵吞食谷之案。一并严查究办。以儆官邪。将此谕令知之。　　

○戊寅。谕军机大臣等、胜保奏、道员苗沛霖、欲带练西来助剿。已令俟程圩得手后、由西路进兵专捣老巢。兼顾豫疆。并拟即日驰赴鹿邑。檄调该员前往。面授机宜。于皖豫两省、均有裨益等语。道员苗沛霖、督率练通。随同官军剿匪。如攻克凤阳府县、及临淮关等处。均经出力。此时复派练随同傅振邦、翁同书各军。助攻阎圩沙河捻匪。并亲赴江口集、刘伶口、地方。围攻程圩。甚属勇往。据胜保奏称、该员与皖军不睦。不愿听袁甲三、翁同书、调遣。此次西来助剿。并非皖军调之使来。苗沛霖、叠经袁甲三等保奏。并无龃龉不合。究系因何稍有不睦。著袁甲三严密查明。据实具奏。现在该练助攻阎圩等处。正当吃紧之际。自不可遽行撤退。若该员驻劄颍州一军、与胜保相距较近。俟攻克程圩后。亦可饬令分拨练勇、随同进剿。不必专归该大臣调遣。如能将各捻圩迅速埽荡。既以肃清皖境。即可保卫豫疆。于北路亦为有益。即著袁甲三等、妥筹办理。总期兵归有用。弗致稍争分际。致涉畛域之分。将此由六百里谕令知之。　　

○又谕、前因江南徐州、河南考城、地方均关紧要。谕令何桂清、瑛棨、仿照山东曹州河堤。一律认真修筑。藉资守御。本日据胜保等奏称、现由兰考一带、查阅堤濠。由龙门口、至曹县边境。堤长一百六七十里。一律修竣。并商办集团分段扼守。驻劄要隘。互相策应。足资守御。惟单县迤东。接连江省之丰沛萧砀等县、一带河堤。直达清江。若能照豫东章程挑筑。集练堵御。则济甯兖沂一路。皆可借资保卫等语。江南豫东交界地方。捻匪出没靡常。时恐乘虚窥伺。而丰沛等县。关系三省冲要。傥不严筹堵截之策。剿办终难得手。何桂清接奉前次谕旨之后。曾否办有规模。未据详细覆奏。即著王梦龄等、体察情形。于丰沛萧砀等处沿河一带。饬令地方官、仿照豫东现办章程。劝谕民团、一律修筑。以资保卫。并即绘图贴说具奏。毋得视为具文。将此由五百里谕令知之。　　

○又谕、胜保奏、前赴归德办团、并现筹进攻情形一摺。豫东各县乡团。经胜保酌定章程。选充团长。抽丁备械。沿堤守御。并互相援应各条。均尚妥协。著即核实举行。毋得徒托空言。以致有名无实。各团练中。果能齐心杀贼。著有劳绩。即著胜保等、择尤保奏。以资鼓舞。至苗沛霖所部练丁。现在随同攻剿。断不能遽行撤退。该道员驻劄颍州一军。如与胜保相距较近。俟攻克程圩后。再行随同助剿。不必专归该副都统调遣。胜保驰赴鹿邑后。惟当就现有兵力。督同关保、由颍亳一带、与皖军互相联络。节节进剿。将孙葵心等各贼圩、迅速埽荡。不得专驻归德。株守一隅。将此由六百里谕令知之。　　

○又谕、本日据巴栋阿奏、逆贼窜扑镇江府城、官军叠击获胜、并孤城危迫情形一摺。本月初一至初六等日。逆贼马步数千。至丹徒镇焚掳。施即围攻镇江府城。虽经在事文武。登陴固守。并副将向奎等、屡出奇兵。将西来贼匪击退。而东南两路。尚有屯匪。其毗连镇江之金陵、句容、丹阳、以及东坝、溧阳等处。数百里之间。遍地皆贼。孤城僻处江滨。粮援隔绝。文报不通。实属万分危急。和春现在退守常州。前此溃散兵勇。谅已陆续收集。著即迅拨劲旅。由间道绕赴镇江。会合向奎等军、奋力击剿。力保危城。至被陷之丹阳、溧阳、句容、等县城池。并著和春严饬在事将弁、分投攻剿。迅图克复。何桂清现守苏州。自必布置严密。徽浙援兵。曾否赶到。著与和春和衷共济。激励军心。以期复还旧观。保全东南大局。将此由六百里各谕令知之。　　

○降前任云南提督文祥为总兵官。　　

○予河南阵亡守备清长、方秉义、李承胜、张鹤翔、张炳荣、符宝田、冯景山、千总张从美、马兴邦、王金斗、李林、丁殿试、周凤麟、骁骑校三庆、德隆阿、巴顺、白林、祭葬世职。　　

○己卯。谕内阁、内务府奏、请饬催粤海关应交银两一摺。粤海关、每年应解内务府衙门银三十万两。自奏定分季批解后。迄今数年之久。陆续解交者。尚不足一年之额。现报解银六万余两。亦并未声明如何按季批解。傥仍前拖欠。势必贻误要需。著该省督抚监督等、遵照奏定章程。自五年分起。每年应交银三十万两。按四季于现徵关税内、每季尽先拨银七万五千两。赶紧解京。嗣后该监督、如徵收已有成数。一季未能解到。即由该衙门奏参交部议处。迟至两季不能解到。再行奏参严议。经此次严定章程。户部及该督抚等、亦不得以应行起解之款。改拨截留。如该督抚等、不即时遴委妥员解京。及委员藉词逗遛。该衙门亦即随时奏参。至业已起解、因事折回之四年分银六万五千两。应如何完缴之处。著查明迅速筹解。以清款项。毋再延宕。　　

○谕军机大臣等、札拉芬泰等奏、各营员弁具禀伊犁兵饷久竭、情形急迫一摺。伊犁官兵俸饷。积欠过多。节经降旨饬催迅解。未能应期解到。该兵丁全藉俸饷为生。当差不无苦累。各营员弁所禀。亦系实在情形。该将军等、所请饬部及陕甘督臣迅速筹拨之处。已交户部议奏矣。惟俸饷虽有积欠。该员弁亦当妥为拊循。著札拉芬泰、法福礼、严饬各营员弁。实力开导。遍行晓谕。不得藉饷缺为词。致令别滋事端。将此谕令知之。　　

○署陕西巡抚谭廷襄奏、请挑练勇八百名。派员管带。赴汉中兴安一带、防堵川匪。得旨。即使训练精熟。八百焉能敷用。一经官手。百弊丛生。总应民捐民办。寓御侮于自卫。贼来、固不容延蔓。贼不来、亦足以清奸宄。所请派员管带之处。不准行。　　

○庚辰。谕内阁、军兴以来。叠经谕令各直省督抚、劝谕绅民举行团练。京外官绅。果有谙悉戎机者。亦属经降旨、令其在籍办团。藉资表率。迨著有劳绩。经各督抚、及各路统兵大臣奏闻。亦不立予恩施。以示优异。凡以官民联为一体。即盗贼无自生心。正本清源。莫要于是。乃江南省城、及皖南北各郡县。沦陷于贼。久未攻拔。近自高淳、句容、等县不守。丹阳继陷。苏常一带。风鹤频惊。不免流离迁徙。大江南北亿万生灵。皆吾赤子。久罹于水深火热之中。而莫之拯救。深宫廑念。晷刻难安。大营兵饷。何一非我民脂膏。竭力供亿。原期共保安全。乃和春等、不惟不能迅奏虞功。反令财赋之区。致被蹂跃。殊堪痛恨。已严饬该大臣等、激励将士。力赎前愆。其守令等官、与地方绅士。亦应将守御之法。实力讲求。协助官兵。同仇敌忾。所有江苏等省在籍绅士。除业经奉有谕旨办理团练外。其通晓大体、律身公正、足系人望者。自不乏人。即著在京籍隶江苏、安徽、浙江、河南、等省之大小官员。将如何团练、随同官兵助剿、及防守等一切事宜。务须统筹全局。尤不可自顾乡闾。须与官兵连为一气。庶于防剿方能得力。其如何办理之处。著各抒所见、并各举所知、迅速奏闻。毋得虚言搪塞。该绅民等、食毛践土、二百余年。谅能众志成城。以辅兵力之不逮。朕实有厚望焉。至于被胁难民。要非甘心从逆。其有真知悔悟、自拔来归者。并著各督抚、及各统兵大臣、援照历办成案。奏请免罪。以示胁从罔治、咸与维新至意。　　

○谕军机大臣等、前因金陵大营被陷。和春等未能兼顾江北。李若珠陡患痹证。节经谕令都兴阿、或由舒桐、或由霍六、进兵。与袁甲三等各军、联络声势。驻劄江北。进攻六合、浦口、天长等处。现在逆首陈玉成在江浦。纠合和州以西之贼。意图倾巢出犯。江南溃兵。纷纷渡江。情形实为危急。和春等、由丹阳退保常州。大江南北。文报不通。江北一军。若非威望素著之大员统帅。势将涣散。设或江南之贼渡江。与天长六合之贼合成一片。则扬州等处。亦将被扰。著官文等统筹全局。即令都兴阿、迅赴扬州六合一带。与袁甲三各军、互相联络。力图进取。以纾朕怀。如舒桐霍六等处、未能行走迅速。即由间道设法前往。将此由六百里谕令知之。　　

○福建水师提督杨载福奏、遵旨防守李阳河。并进攻蟂矶获胜情形。得旨。蟂矶地方。能否据守。若不能守。迅将中垒攻克。并将其余三垒一律平毁。勿令该逆再踞。　　

○命荆州将军都兴阿督办江苏江北军务。　　

○予安徽阵亡守备彭先大、外委汤洲南、祭葬世职。　　

</div>
    <div class="pagination">
<a href="清实录咸丰朝实录_page443.html">上一页</a><span>...</span><a href="清实录咸丰朝实录_page439.html">439</a><a href="清实录咸丰朝实录_page440.html">440</a><a href="清实录咸丰朝实录_page441.html">441</a><a href="清实录咸丰朝实录_page442.html">442</a><a href="清实录咸丰朝实录_page443.html">443</a><span class="current-page">444</span><a href="清实录咸丰朝实录_page445.html">445</a><a href="清实录咸丰朝实录_page446.html">446</a><a href="清实录咸丰朝实录_page447.html">447</a><a href="清实录咸丰朝实录_page448.html">448</a><a href="清实录咸丰朝实录_page449.html">449</a><span>...</span><a href="清实录咸丰朝实录_page445.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
