<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1590 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1590 页/共 1860 页</h1>
    <div class="content">
○辛丑。加赈安徽亳州、蒙城、太和、阜阳、霍邱、宿州、颍上、灵璧、定远、怀远、寿州、凤台、凤阳、泗州、旴＜日台＞、五河、天长、滁州、全椒、来安、庐江、巢县、合肥、舒城、无为、铜陵、贵池、东流、建德、青阳、宣城、南陵、旌德、宁国、泾县、太平、怀宁、桐城、宿松、太湖、潜山、望江、和州、含山、广德、建平、当涂、芜湖、繁昌、六安、霍山等、五十一州县。并凤阳、长淮、泗州、滁州、庐州、安庆、建阳、宣州、新安等、九卫。本年旱灾贫民。并蠲缓漕项银米有差。　　

○壬寅。谕、本年河南、山东、江苏、安徽、湖北等省。春夏之间。雨泽缺少。被旱处所较多。业经节次降旨。分别蠲赈。各该处灾黎糊口有资。自不致复虞失所。惟是被灾地方。米粮价值昂贵。该处兵丁所得月饷。恐不敷买食。生计未免拮据。著传谕河南、山东、江苏、安徽、湖北、各督抚。即查明坐落灾地各营兵丁。其被灾较重者。赏借两月饷银。于明年夏秋两季扣还。被灾稍轻者。赏借一月饷银。于明年夏季扣还。俾得赡身家。无虞食贵。该督抚其实力体察奉行。以副朕体恤兵丁之至意。　　

○癸卯。谕、吏部议覆、李世杰奏请将承接缉逃兵处分。现在遵例捐复之崇宁县知县孙念祖等十二员。升署资州直隶州等缺。分别准驳一摺。所议甚是。孙念祖等十二员。前经奏准升署资州直隶州等缺。尚未引见。因该员等俱有承接缉逃兵处分。吏部照例扣除。嗣因各省人数较多。予以及时自效之途。准其分别加倍捐复。已属格外施恩。但该员等虽准赎锾自效。而其本任内有□□□□尔□罚案件。违碍升迁者。仍应照例扣除。今李世杰以孙念祖等。奉旨准其捐复。续行奏请升署资州直隶州等缺。经部查核。此内合例准升者。止有永川县知县沈琏等三员。其余崇宁县知县孙念祖等各员任内。俱有别案违碍处分。是该员等、即使本无逃兵处分。原不合例应升。乃李世杰并不详查。辄行奏请。是该员等因得邀恩捐复。又欲升迁。于幸获之中。更思幸获。李世杰不应为属员乞恩。至于知进而不知止也。除照吏部所议沈琏、程煜。潘邦和等三员。俱准其升署。其孙念祖、潘成栋、张官五、高瑛、杨崇鼎、高嵣、周澄、徐麟趾、胡廷章、九员。不准升署外。著通谕各省督抚。于题请升补各员时。务宜详核任内□□□□尔□罚处分。毋得违例陈请。致开侥幸之渐。　　

○赈恤河南永城、虞城、夏邑、柘城、商邱、宁陵、鹿邑、睢州、内黄、西华、太康、扶沟等、十二州县。本年旱灾贫民。并予缓徵。　　

○甲辰。上御懋勤殿。勾到直隶情实罪犯。停决斩犯三人。绞犯十四人。余八十二人、予勾。　　

○豁免遭风沉溺贵州运京白铅七万斤。　　

○旌表守正捐躯河南镇平县民丁五妻李氏。　　

○乙巳。谕曰、兵部侍郎沈初、现在出差。金士松尚未销假。本日署侍郎梁敦书。又因病请假。所有兵部汉侍郎办事乏人。著李绶暂行兼署。　　

○又谕、宗人府进已革镇国公永芝朝审黄册。细阅此案情节。永芝护卫三达子。曾借用木匠吴国祥钱文。吴国祥承办房屋。即行歇工。永芝气忿。令三达子责打。致吴国祥受伤身死。此事系永芝年幼无知。听人怂恿所致。永芝、著加恩改为缓决。若使另有起衅致死别情。永芝虽近支宗室。朕亦断不肯稍为宽贷。至三达子侵用钱文。吴国祥藉词歇工。该犯是否有挟嫌致毙之处。刑部并未将此情节。详细究明声叙。即草率定案。已属非是。又本年刑部核覆、浙江省已革金衢严道德克进布。侵盗海塘桩木银两一案。伊家人刘三、扣银至一千二百两之多。即与实犯窃盗满贯无异。该省仅将刘三问拟杖流。该部即应按律驳改。乃仅加定外遣。亦属轻纵。其已经发遣之三达子。著刑部提回。另行审拟。该犯系听从主人指使。所侵用钱亦不多。但吴国祥之歇工、触怒永芝。酿成人命。实由该犯侵用钱文。以致伊主犯杀人之罪。三达子自应问拟绞候。朕原其情。亦不至予勾。其已发伊犁之刘三、侵扣木商银两。数至盈千。该犯以旗下家奴。胆敢肆行克扣。愍不畏法。与特通额家人、私贩玉石。骩法图利之郭三无异。自应严加惩治。且刘三指称伊主名色。向木商诓骗。以致德克进布、受其所愚。身罹重辟。该犯实为此案罪魁。刘三本系家奴。若仅发遣新疆。亦不过止于为奴。更复何所畏惧。著刑部将该犯另行定拟具奏后。行知伊犁将军奎林、将刘三即于该处正法。以为家奴藐法酿事者戒。朕办理庶狱。从不稍存成见。并非轻于三达子、而重于刘三。惟在准情定谳。务期刑法之平。所有承办此二案错误之刑部堂官。及浙江之督抚。著交部严加议处。　　

○谕军机大臣等、据伊桑阿奏、承办陕西咸宁、韩城、等处引地商人应永丰、欠课一千六百五十余两。正在严追拘比间。该商于九月二十五日潜逃等语。应永丰既欠引课。又复潜逃。殊难轻纵。该犯籍隶浙江慈溪县。计其逃逸后。自必潜回本籍。著传谕福崧、饬属严密查拏。务期弋获。毋使远扬匿迹。就获后。即解交晋省。归案审办。至河东盐务。自农起设法整顿后。已有起色。何以复有欠课逃逸之事。即应永丰不知撙节。任意花消。该盐运使亦应随时管束。勿令欠帑误课。且该商等办理引务。如果渐形疲乏。即应另行签派。乃听其充办。并不豫为更换。该盐运使司何事。著伊桑阿详晰查明。据实具奏。将此各传谕知之。寻奏、应永丰所欠课项。已据保商尉世隆等代缴。得旨、览。摺内称、该运司有无容隐情弊。已饬河东道景安、驰赴详查。批、何不□□□□尔□奏。又称、各商情形。惟有留心体察查办。又批、是。农起所办颇好。何致有此。或因其病故。另有别故乎。　　

○又谕、晋省旧刻清凉山志内。采辑经典。多有纰缪之处。现在另行纂办。所有该省流传刻本。著传谕伊桑阿、饬属查明。将板片一并解交军机处。至清凉山原委。五台县志内所载。自当详悉。并著该抚查明县志。一并送京备查。　　

○赈恤两淮板浦、中正、临兴、富安、安丰、梁垛、何垛、东台、庙湾、栟茶、角斛、丁溪、草堰、刘庄。伍佑、新兴等、十六场。本年旱灾灶民。并予缓徵。　　

○丙午。上诣奉先殿、寿皇殿、行礼。　　

○是月。湖广总督特成额奏、湖南省城。藩库暨各狱。额设防兵五十名。向于长沙协派拨。嗣因额兵不敷。遂在抚标左右二营拨济。查现在标兵充裕。请即将代防库狱兵五十名。归入长沙协管辖。得旨、好。如所议行。　　

○又奏、前因湖北□山戊不□歉。奏请于湖南拨谷十万石。碾运平粜。现在催趱碾竣。运交武、汉、二府。各一万七千石。荆州府一万石。黄州府六千石。至沿江客米。自九月后。到过湖南船九百余只。四川船二百余只。米价较前渐减。得旨、览奏稍慰。该部知道。　　

○调任陕西巡抚何裕城奏、陕西省城。设有军器局。存贮炮位枪刀等项。年久多有损坏。臣派员清厘。分作可用。可修。及不堪用。三项。即以不堪用项内之铜铁变价。作为修补之费。得旨、好知道了。　　

○四川总督李世杰奏、浙省杭、嘉、湖、三府歉收。奏请来川采买。查委员到川。于民间购买。未免迟滞。请将奏定碾备楚籴仓米十五万石。先拨十万石。兑交浙省。俟湖北官商到时。除存米五万外。如不敷用。再筹动碾。得旨、所办好。该部知道。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百四十一


大清高宗法天隆运至诚先觉体元立极敷文奋武孝慈神圣纯皇帝实录卷之一千二百四十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十年。乙巳。十一月。丁未朔。兵部议准、贵州巡抚陈用敷奏称、千总甄别时。年逾六十以上。遵例勒休。查未经俸满之千把总、外委。虽未逾六十。其年力已衰。亦应一体勒休。从之。　　

○戊申。吏部议准、云南巡抚刘秉恬等奏称、滇省郡治。前经大学士傅恒等酌议裁改。所有分巡之迤东、迤西、迤南、三道。原颁传勒。与现行事宜不符。请将迤东道敕书内。改为管辖曲靖、澂江、昭通、开化、广南、东川、六府。迤西道敕书内。改为管辖大理、楚雄、丽江、永昌、顺宁、五府。并蒙化、永北、景东、三直隶厅。迤南道敕书内。改为管辖普洱、临安、二府。并镇沅、元江、二直隶州各字样。从之。　　

○己酉。上诣雍和宫行礼。　　

○庚戌。谕、向来京师需用麦石。俱藉豫东二省接济。本年春夏之间。该二省雨泽短少。收成歉薄。未必更有宽余、以资商贩籴运。恐京中麦石入市稀少。价值或致昂贵。不可不豫为调剂。今□山戊不□奉天各属雨水调匀。麦收丰稔。著永玮、鄂宝等。查照向例、采买麦二万石。委员运京。以备支放籴粜之用。　　

○又谕曰、海禄、今已补授领队大臣。遣往伊犁矣。海禄系蒙古旗分之人。从前曾在西路等处。行走多年。尚能洞悉厄鲁特情性。所有管理伊犁厄鲁特部落之领队大臣事务。即著海禄管理。德宁员缺。亦不必另行遣往更换。俟海禄到伊犁后。奎林即将德宁所管厄鲁特部落事务。交付海禄管理。遣令德宁回京。　　

○又谕、据奎林奏、审明偷盗察哈尔部落牧放马匹一案。现在拏获贼盗。分别治罪。并将在逃贼人掯仔败。交与杭和卓严行缉拏等语。奎林审拟完结。尚属近是。即照所奏办理。至副管长伍巴什。于马匹被盗时。胆敢多报马数。后复拘泥所报数目。向哈萨克等索取马匹。殊属非是。伍巴什、仅予革去副管长。充作兵丁。不足蔽辜。伍巴什。著再枷号一年。在大路卡上示众。　　

○又谕。从前宗室珠丰阿、庆爱、胆敢私用假契。骗借银钱。曾经降旨、将珠丰阿等、削去宗室。作为红带子。发往盛京黑龙江等处。严行管束。但珠丰阿等、身系宗室。行此下贱不堪之事。情节甚属可恶。从前累次加恩宗室。伊等不知感激。安分度日。乃至有玷宗室。深负朕恩。殊为可恨。伊等所犯之罪。即处死亦不为过。所有从前定拟罪名。只行发遣。不足蔽辜。著交该将军、自接得朕旨为始。将珠丰阿、庆爱、即在该发遣处所。狱中圈禁三年。满日再行严加管束。诸宗室等、各应以珠丰阿、庆爱、为戒。安分守己。以期永受朕恩。　　

○又谕曰、德勒格楞贵、著前往喀什噶尔办事。达福即由喀什噶尔前往叶尔羌。更换阿扬阿来京。　　

○军机大臣等议覆、直隶总督刘峨等会议、备造剥船事宜。一、剥船一千二百只。交沿河州县。召募船户。于空闲时。准其揽载营生。剥漕期近。不许远行。一、各船编列字号。以示区别。不得揽载出境。仍知照山东临清关。到时即令起卸。毋许南下。一、剥船原为济运。倘南漕与铜铅等项。同时需剥。以一千一百号专剥漕粮。一面号分剥铜铅。一、漕运既有剥船。一切民船。不许封雇。一、船户舵工水手人等。平时即以水脚为工食。其剥运漕粮。自杨村至通州。除给饭米一石二斗外。向例脚价六千文。减半发给。余一千文为□山戊不□修。二千文给还旗丁。一。□山戊不□修每船油艌银五两。三年小修银二十两。即于扣存剥价动用。一、剥船到坝后。限三日兑收。即令回空轮运。一、剥船责成船户照管。以期经久。至十年排造时。即在直隶艌修。分三年折造。均应如所请。从之。　　

○蠲免遭风沉溺贵州运京白铅七各五十斤。　　

○辛亥。谕、前因乐部所用乐章。仅以五六工尺上为音。问以宫商角徵羽。茫然不知为何事。因命德保、庄存与、将律吕正义一书。取要节繁。辑为简要。会同军机大臣、酌定缮写进呈。今据将各乐章酌定按语。开单呈览。朕详加披阅。与从前张照所论。原属相合。不过拘泥黄钟为宫之说。各调俱以羽字起。羽字止。其实如郊坛、及御殿、万寿、所用乐章。自应以黄钟为宫。羽字起止。至每月所用乐章。则应以每月本律为宫。如太簇为正月主宫。正合人生于寅之义。其余逐月。皆依律吕相生。所谓旋相为宫者此也。今阅所进清单。按照乐章。将五音配合兼注。已属明晰。毋庸另为一编。著与旋宫图。俱附入律吕正义后编。并于四库书内。一体补入。并将前降谕旨。及此旨。冠于律吕正义后编篇首。俾讲求乐律之士。及肄习伶官。俱晓然于宫商角徵羽五音。共知避俗趋雅。援今入古。而仍不禁其五六工尺上。俾雅颂各得其所云尔。　　

○又谕、前因留京王大臣等、审拟宗室珠丰阿、庆爱、及松筠等捏造假契。诓骗银两一案。定拟罪名。失之宽纵。曾经降旨申饬。珠丰阿、庆爱、身系宗室。乃不思安分自爱。辄敢捏契诓借。骗至回子钱文。如此败类。岂容其仍列宗支。又旗人永清等、既已知情分用银两。何得止照例折枷。经朕降旨。逐一分别加重问拟定案。兹阅刑部所进松筠朝审黄册。该犯与珠丰阿等。捏造假契。串通诓骗。是珠丰阿、庆爱等、寡廉辱宗。莫此为甚。朕心深为愤懑。细阅情形。从前定拟之处。尚觉罪浮于法。因复令军机大臣、会同刑部堂官。详核案犯情罪。以次递加。除宗室昙林、奎璧、虽经作保。究不知情。仍照前拟圈禁一年。毋庸加增外。其余各犯。从重加拟。始足蔽辜。似此定罪。方足以惩诈伪而安良善。且办理刑名案件。自应会同刑部堂官、于律例较为谙悉。留京王大臣、及宗人府堂官等、办理此案。未经会同刑部。殊属非是。况缘情定罪。经朕两次核改。始为平允。所有承办此案之王大臣等。俱著交各该衙门议处。　　

○又谕曰、各部院衙门。保送京察一等人员。例应比照上届之数。咨送吏部。向来办理。未能画一。殊失慎重程材之意。夫三年京察一次。原以激扬黜陟。期于无滥无遗。现届明年京察之期。著各该堂官、将属员才具贤否。秉公察看。照上届四十八年保送一等之数。出考送部。毋许溢额。致启滥觞。以后即定以为例。但向来有人数比上次多者。吏部必驳之语。此则不可。或该堂官因一等人少。不能足额填送。即于咨部时。声明缺额几员何妨。至下次京察。若果出色之员较多。仍许其补还原额。吏部亦不必以上次既经缺额。即行予驳也。若一次少一次。则将来无人可举。成何政体。若各部恐致数少。勉强足数。以符上次。是又狥情虚应故事。总成笑谈矣。今应定例。率以不溢四十八年一等原额为准。至各省举行大计。与京察事同一例。前届甘肃、湖北、江西、等省分。因各属内处分人员较多。是以比历次卓荐人少。自不可援以为例。而向来各督抚保荐人员。本未明定限制。亦非慎重考绩之道。且各省卓异人员。有正荐附荐之名。同一卓荐而分正附。是名为区别。实易开侥幸之渐。殊不足以澄叙官方。著吏部详核各省大小。缺分多寡。酌中定制。除有处分不合例人员。毋许保荐外。其某省应行卓荐几员之处。按其缺分多寡定额。并将附荐之名裁去。勿使庸材滥膺荐剡。而才能之员。不致稍有沉抑。该部即详晰妥议具奏。寻议、嗣后大计卓异人员。计省分大小。缺分多寡。分州县以上至道员为一项。佐杂教职为一项。俱比照上三次。酌中定额。至附荐一项。即归入正荐数内。不得仍存附荐为名目。如不敷原额。准其声明。下次仍照定额办理。倘保举不实。将原保上司议处。从之。　　

○又谕、正红旗汉军原任云骑尉德明、心疑其妻与人通奸。妄用小刀扎。伤他人。情罪较重。伊身原有世袭云骑尉。本应予销。但念德明高祖李如通、军功所得世职。而德明近支。又无应袭之人。此官著暂行存记。俟德明身故后。该旗再行请旨。令伊子李时绶承袭。　　

○广东巡抚孙士毅疎报、清远、恩平、阳春等三县。开垦额外水田十三顷六十九亩有奇。　　

○壬子。上御懋勤殿。勾到朝审情实罪犯。停决官犯、斩犯八人。绞犯四人。常犯、斩犯三人。绞犯三人。余二十四人、予勾。　　

○谕、本日勾到朝审官犯。内故杀妻之海昇一案。该犯情节。与寻常殴妻至死者不同。朝审情实黄册。新旧各案。朕无不详加披阅。如旧事内杀妻之满成、素卜东阿等。或因妻忤逆伊母。或因伊妻持刀撒泼。死者本属理曲。是以量为宽减。即不予勾。海昇之妻。并无此等情罪。即云有詈骂之语。不过夫妻角口。亦毫无凭据。况因争闹细故。一时气忿。致死伊妻。尚属情理所有。乃海昇既已杀妻。仍复装点自缢情形。希图避重就轻。居心已为狡诈。伊系阿桂姻亲。阿桂又不免意存袒庇。以致刑部堂司各官。均有瞻徇回护之见。若非屡次派员覆检。几致始终朦混。且由此酿成重案。众人皆因之获罪。该犯杀妻。虽非必死之罪。而实有必勾之情。外间无识之徒。或以现在勾到时。阿桂尚未到京。无人为之解救。以致予勾。则更属可笑。试思朕何如主。岂阿桂在朕前。竟能骩法救人。而朕即听信其言。竟置人命重案于不问耶。是海昇之死。阿桂非惟不能救之。而适足以杀之也。朕于谳狱大典。断不肯稍有偏听。务期刑法之平。将此通谕知之。　　

○又谕曰、原任将军伊勒图、委任封疆。宣力有年。今伊灵柩将届到京。著加恩于入城之前一日。出派散秩大臣一员。带领侍卫十员。迎接伊勒图灵柩入城。俟其到家之后。仍派十七阿哥。前往奠祭。以示朕轸念功臣之至意。　　

○谕军机大臣等、据保成奏称、审讯多连拏获贼犯和扎什供称、盗马人众。系燕起带来之人。燕起现在阿赉地方。力甚困穷。已密遣雅斯、潜觅与燕起有隙之占图尔。令其擒献等语。此等贼犯。既非从前来归之布鲁特。又非萨木萨克伯尔克之党羽。从前流言。竟属荒唐。今燕起力竭技穷。仍敢前来盗马。实乃天夺其魄。若能乘此拏获。即可尽绝根株。前闻喀什噶尔传播流言。朕尚恐鄂斯璊妄生疑惧。因特派福康安前往酌量调遣。今据保成审出情节。鄂斯璊竟可不必更调。此旨到时。即著福康安明白宣示。仍晓谕鄂斯璊。嗣后一切事体。仍宜照常奋勉。　　

○甲寅。遣官祭先医之神。　　

○谕、九卿议覆御史梁景阳条奏、满汉杂项考试。应酌归贡院一摺。内称、嗣后各项考试。人数在五百名以内。仍在午门考试。如五百名以上。应归贡院等语。所议未为允协。午门为朝会之所。考试人数较多。不但稽察难周。且于观瞻有碍。嗣后人数二百名以内。仍在午门考试。如逾二百名。即归贡院考试。著为令。　　

○谕军机大臣等、刑部议驳敷伦泰等□□□□尔□奏、已革佐领德全等、因买补倒毙马匹。动用马圈钱文。复向民人借钱抵项。扣饷偿利各款。该署将军原奏。未经分叙明晰。所拟罪名。亦属轻纵。请敕下永保、会同该将军长清、另行查审等语。部驳甚是。此案德全等、擅动马圈钱文。或系藉端侵用。或系私自那移。敷伦泰等、未曾明晰分叙。又坐扣饷银是否入己。原奏内并未查明。所拟罪名。亦多错谬。著传谕永保、会同长清、另行秉公逐款详审。按律定拟具奏。刑部摺并著钞寄阅看。　　

○乙卯。谕军机大臣等、据銮仪卫奏、现在象只较少。请敕交云南督抚。选办数只送京等语。著传谕富纲、刘秉恬、采办二三只。照例委员起解。并知会沿途地方。护送进京、以备驯养应用。不必过多。　　

○丙辰。谕军机大臣等、据明兴奏、本年东省雨泽愆期。各州县被灾地方。酌量本折给赈。所有截留南漕二十万一千余石。现在不敷给发。请将五十一年。应运通米一十六万九千六百六十一石零。黑豆五万四千八百四十七石零。尽数截留。分拨各州县。均匀赈粜等语。已批届时有旨矣。此因地方灾赈。截留漕粮。以济民食。应俟新正另降加恩谕旨。但此时现届仲冬。若至明年新正。已值漕船起运之期。著传谕明兴、即将该省本年应徵各州县米豆停运。散给各州县。出示晓谕。于明春青黄不接之时。均匀赈粜。以资灾黎糊口。惟是此项米豆。系正项漕粮。本应起运交通。若于该省截留。不为设法补运。则通仓存贮较少。于天庾正供有缺。前据萨载等奏。请于截留江西漕米内。酌拨十万石。分给淮安等属平粜。俟来□山戊不□秋收。照数买补带运抵通。今东省事同一例。著该抚于明年秋收后。仿照江苏办法。将前项截留给赈米豆。照数采买。酌量兑交各帮船。搭运赴通。以还正项。将此传谕知之。　　

○又谕、据都尔嘉奏、发往吉林人犯。在逃未获旧犯五百三十九名。新犯二十名。咨行各省严缉等语。此等人犯。必由该处卡座出境。始能回籍。守卡官兵。果慎于防守。何至远扬。皆由该将军等。并不严饬官兵。实力查拏之故。著传谕各将军大臣等、嗣后须不时防闲。如有此等逃犯。即派官兵。先在附近处所。严查务获。毋仅以海捕塞责。　　

○又谕、前闻伯尔克。现在奇特璊都伯藏匿。此地仍伊犁南山。系吹塔拉斯地方。著传谕奎林、留心访查。即由伊犁派出官兵。严拏务获。　　

○浙江巡抚福崧疎报、大嵩场开垦涂田五顷四十八亩有奇。　　

</div>
    <div class="pagination">
<a href="清实录乾隆朝实录_page1589.html">上一页</a><span>...</span><a href="清实录乾隆朝实录_page1585.html">1585</a><a href="清实录乾隆朝实录_page1586.html">1586</a><a href="清实录乾隆朝实录_page1587.html">1587</a><a href="清实录乾隆朝实录_page1588.html">1588</a><a href="清实录乾隆朝实录_page1589.html">1589</a><span class="current-page">1590</span><a href="清实录乾隆朝实录_page1591.html">1591</a><a href="清实录乾隆朝实录_page1592.html">1592</a><a href="清实录乾隆朝实录_page1593.html">1593</a><a href="清实录乾隆朝实录_page1594.html">1594</a><a href="清实录乾隆朝实录_page1595.html">1595</a><span>...</span><a href="清实录乾隆朝实录_page1591.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
