<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 408 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 408 页/共 502 页
  </h1>
  <div class="content">
   ○予山西平阳府殉难绅士李堃等、三十一名。商民妇女杨九凤等、二百八十一名口。旌恤如例。　　

○甲戌。谕内阁、崇恩奏、省城药库失火、请将巡防不力之守备、革职勒赔、并自请议处一摺。山东省城药库。存储军需局、及各营解省候拨火药。该管各官。并不小心看管。致令失火。被轰三营火药一万三千余斤。军需局寄存火药一万六千七百余斤。并延烧民房二十余间城垣贡院。均有震塌。是日在库领解火药之委员候补未入流高炳、并监秤委员候补县丞黄林、及兵役匠作人等、均被轰身死邻近居民。亦有死伤。实非寻常疏忽可比所有轮应该班巡防之署济南城守营候补守备马佩荣、著即革职。所失火药。勒令该员与应议各员、赶制赔缴。崇恩未能先事防范。著交部照例议处。其被灾居民。并著照议妥为安抚。毋令失所。　　

○又谕、特普钦等奏、俄人驶至三姓地方、图奸民妇、被殴身死一摺。五月十五日。俄国人彻卜勒幅等、由黑河口驶抵三姓。经该副都统衙门、派员拦阻。未肯驶回随派六品委官绰尔霍罗、妥为看守。五月二十九日。彻卜勒幅登岸。至民人王义会家将民妇王高氏戏谑。经番役高连生等、劝阻回船。讵彻卜勒幅、于是夜复至王高氏家图、奸被民人刘有用劈柴将彻卜勒幅、殴伤殒命弃尸江内。该看守弁兵等、越日于松花江南岸将尸身寻获。审据刘有、及王高氏、供认前情不讳。三姓地方。非俄国人所应到。且系舍船上岸图奸。以致毙命。实所自取。并非无故谋杀。至彻卜勒幅。驶至该处。该副都统等、既未拦阻回帆。及其夤夜上岸。图奸民妇看守弁兵等、复毫无觉察。致酿命案。均有应得之咎。暂署三姓副都统参领巴彦布、并查街之云骑尉常寿、骁骑校经文图、均著交部议处。看守船只之六品委官绰尔霍罗、于彻卜勒幅两次上岸。有无知情故纵。著该副都统、查明办理。其民人刘有、及王高氏、有无别情。并著讯明。按律定拟具奏。　　

○谕军机大臣等、前因袁甲三奏、请饬下山东、在登莱青三府属海口。举办抽厘。又前任直隶总督庆祺奏、请于烟台海口徵税。协济天津海防经费、均经先后谕令崇恩、饬属查明。妥议办理。本日据该抚奏、登莱青三府所属。洋面辽阔。口岸散漫。行户需星。赀本无几。若于照例三分抽税外。再加抽厘。深恐商力不支。烟台海口亦属僻径。船只收口时。往往将货物分船载至天津无凭徵税各等语。各该处地方。抽厘收税。既据该抚奏称、窒碍难行。何以昨据何桂清奏、烟台地方。有夷商船只。停泊贸易。并于该处买地造屋。有粤人范姓、经理其事。如果烟台地方偏僻。该商等不当觊觎盘踞。视为利薮。可见该抚所称、无凭设局徵税。但据该地方官一面之词。畏难卸责。尚非实在情形。况登莱青三府、地方辽阔。海口不少。岂可概听属员蒙蔽。毫无办法。著崇恩另委妥员、详加察访。将何口尚堪试办之处。妥议具奏。总期有裨军饷。亦不致扰累商民。是为至要。将此由四百里谕令知之。　　

○蠲缓山东禹城、陵、惠民、阳信、乐陵、沾化、滋阳、曲阜、聊城、博平、莘、高唐、恩、益都、临淄、博兴、乐安、昌乐、安邱、平度、历城、邹平、长清、东平、海丰、利津、朝城、潍、邱、齐河、德平、莱芜、郓城、费、沂水、堂邑、清平、冠、昌邑、茌平、蒲台、莒、寿光、峄、四十四州县。暨德州、东昌、临清、济甯、四卫。东平所、永阜、官台、富国、三场。被扰、被旱、被雹、被风、庄屯新旧正杂额赋有差。　　

○乙亥。谕内阁、巡视五城御史常通等奏、遵旨查明演唱票戏之旗人。据马甲傅大供出繙书房笔帖式袁复堂等、十六员名著步军统领衙门、按照单开住址。查传讯明具奏。　　

○谕军机大臣等、傅振邦奏、捻匪分路北窜、官军截剿获胜、并会剿幅匪各摺片。所筹疏通饷道。及布置北路各节。均尚周妥。胜保前拟移师淮北。进攻怀远。欲与傅振邦所统各军。合而为一。该提督现当北路吃紧之际。恐未能前往会合。即可督饬参将滕家胜等、与胜保一军。联络声势。相机剿办。至永城濉口一带。为北窜要路。尤须加意严防。现在贼势纷窜靡定。著该提督察看何路紧要。即往何路遏剿。总以层层进偪。自北而南。勿令乘隙北窜。方为妥善。协领常升等、剿办兰郯等处幅匪。甚为得力。即著留于该处地方。会合德楞额、乘胜摉剿。尽埽余氛。勿稍松劲。其翟三秃孜一犯。饬令严拏务获。勿任漏网。将此由六百里谕令知之。　　

○又谕、何桂清奏、遵旨筹度夷情、发给＜口英＞口□佛两夷酋照会一摺。并将往来照会。钞录呈览。均已阅悉。口□佛酋于接到照会后。以尚须听候该国王回信为辞。＜口英＞酋则尚无回覆。该酋等无故挑衅。致受惩创此时须候伊国王信息。亦是意中之事。何桂清既已发给照会。并经夷商开导。该酋等似有悔悟。且俟其自来转圜。再行斟酌办理。毋容再向关说。转似中国求和。惟该夷首先背约。则上年条约内万不可行之事。正应就此斟酌。已于本月初三日。详谕何桂清、以该二国和约。祗能在上海互换。均照咪夷七口通商。并须索赔兵费等事。该督奉到后。仍须照办此时若不先露端倪。恐该酋以为仍照前议。一无更改。将来闻我办法。必至大失所望著何桂清仍令吴煦等、传谕华商。转达夷商谓＜口英＞夷犯顺以后。闻得京中王大臣公议。不令进京换约。前议皆作罢论。并须索赔兵费。方与通商。幸有该大臣念夷商失业。人数众多。将来该二国自悔求和。该大臣必能恳求大皇帝施恩。请照咪夷七口通商。并即于上海换约。免得重至天津。中国既不肯撤大沽兵防。该酋又未肯靦颜就北塘行走。转觉为难也。如此渐为宣露。使二酋有所闻知。看其如何动静。再作计较。至咪夷条约。七口以外。＜口英＞口□佛所增者。不过牛庄、登州、淡水、及长江内各口。淡水即台湾地方。既有台湾。即可毋庸淡水。登州地方瘠苦。货物甚稀。牛庄利在豆饼。长江利在运盐。今豆饼与盐、业经议明不运。长江及牛庄、本无大利。且上年夷船入江。以江中处处阁浅。回沪时颇觉废然。盖在夷商以多销货物为得计。若多添口岸。而货物仍不加销。实属有损无益。以上各节。但有机会可乘。即著妥为开导。总之＜口英＞口□佛肆行无理。果许其在上海换约。并照咪夷七口通商。已属曲意宽恕。其如何以索赔兵费等事。层层衬托。将来归到如此结局。则全在该大臣悉心筹酌。实力办理也。至上年天津所定条约内载有立约之后。以四个月为期。彼此晓布商民知悉之语。今咪夷虽即日换约。尚须四个月后。方照新章办理。为期尚宽。＜口英＞口□佛二夷。届时当可得该国回信。不致两难。现在既赖夷商、从中开导。所有上海通商各国。想必照常办理。并著该大臣于报便奏闻。将此由六百里谕令知之。　　

○又谕、据崇恩奏称、本年五六月间。有外国商船十二只。先后来至登属。在烟台海口停泊。奸民惟利是视。难保无私通买卖之事。并四月间、有广东商人。欲在烟台买地。盖造公所。经该县访闻查拏。始行寝息等语。夷船私至登州、及烟台地方贸易。买地造屋必有奸民暗与句通。地方官始因夷船往来。私通买卖。藉图渔利。继闻奉旨查拏惧干处分。难保不饰词禀报。仍著崇恩、严饬沿海地方各官。认真稽查。妥为防范。并严拏粤人范姓、务获究办。登州虽系＜口英＞口□佛两国议增口岸。现经天津接仗后。两夷条约未定。不应有夷船前往贸易。更不得任他国夷人。私自与民间交易货物。如有夷船停泊。当令迅速开行。毋许逗遛。地方文武、有隐匿不报者。指名参处。毋稍徇隐。将此由四百里谕令知之。　　

○调正白旗蒙古副都统成保、为荆州左翼副都统。　　

○赏太仆寺少卿庆志、副都统衔。为英吉沙尔领队大臣。　　

○以江苏捐输军饷。永广乡试中额四名。沭阳、奉贤、二县学额各一名。　　

○以江苏按察使薛焕、捐输军饷。永广本籍四川兴文县学额一名。　　

○以湖北捐输军饷。永广乡试中额一名。　　

○予故荆州副都统载增、祭葬。　　

○丙子。谕内阁、骆秉章奏、请将庸懦无能之游击革职等语。湖南永州镇左营游击袁敬、前于署桂阳营参将任内。适值贼氛逼近。该员仓皇失措。莫展一筹。旋又以患病禀称回籍。虽无捏饰规避情事。究属庸懦无能。袁敬、著即行革职。以肃军政。　　

○谕军机大臣等、前因骆秉章奏、请饬四川、陕西、江西各省。拨银济饷。当经降旨、谕令王庆云、曾望颜、各于司库筹拨银十万两。耆龄、于折漕项下拨银二十万两。迅即解赴湖南。以济接济。兹据骆秉章奏、江西解到二万两。四川报解银五万两。陕西报解银三万两。均尚委解在途。即使到楚。仅足供旬日之用。请饬将欠解银两。迅速拨解等语。现在贼匪窜聚宝庆。水陆防剿兵勇。增至六万余名。需饷甚钜。著有凤、曾望颜、耆龄、仍遵前旨。迅将欠解饷银。照数拨解湖南。毋稍延缓。将此由五百里各谕令知之。　　

○湖南巡抚骆秉章奏、酌提各属常平仓谷。以济军饷。得旨。所奏太属含混。既有仓谷。即可运营抵饷。设有梗阻。由各处变价解营。亦甚便捷。岂有纷纷解省之理。恐营中身历锋镝者。未必实惠浃沾。而省局在事员吏。藉兹分享。无定价之折银。各属府县、并可因此弥补亏缺。更难稽核。　　

○派户部右侍郎宝鋆、顺天府府尹董醇、监临顺天乡试。　　

○以翰林院编修华祝三、为河南乡试正考官。孙翼谋、为副考官。侍讲学士郑琼诏、为山东乡试正考官。编修董元醇、为副考官。右春坊右中允钱宝廉、为山西乡试正考官。翰林院编修张锡荣、为副考官。　　

○丁丑。孝静康慈皇后忌辰。遣官祭慕东陵。　　

○谕内阁、恒福奏、永定河水漫溢、请将防护不力各员弁、分别革职革留、并自请议处一摺。本年伏汛届期。永定河水。叠次增长。又因大风骤作。北三工十二号堤埝、漫塌四十余丈。该厅汛员弁、于河水盛涨之时。未能抢护平稳。咎无可辞。署北岸同知黎极新、署北三工涿州州判贾荣勋、均著革职。留工效力协防通判李载苏、河营协备邰士选、均著革职留任。其未能先事筹防之永定河道锡祉著一并革职留任。恒福督率无方。著交部议处该督现在派员驰往查勘。著即严饬该管员弁、赶紧盘筑裹头。毋令续有刷塌。至被淹村庄轻重情形。如有应行抚恤之处。并著该督迅速查明具奏。　　

○谕军机大臣等、翁同书奏、军情紧急、请饬催解月饷军火等语。自定远失陷。皖北军情危急。该抚移劄寿州。为图攻怀远、分防霍六之计。所有山东、山西、陕西等省、每月应解银二万两。河南省每月应解银三万两。著崇恩、英桂、瑛棨、曾望颜、如数措拨。陆续起解。毋再迟误。并著崇恩、英桂、瑛棨、各拨火药一万斤。铅丸一万斤。擡枪一百杆鸟枪二百杆。探明道路。解赴翁同书军营。以资接济。再该抚所领各军。需饷甚繁。并著有凤、每月筹拨银一万五千两。取道湖北。迅解寿州军营。该督抚等、务当移缓就急。毋得区分畛域。藉词延宕。将此由五百里各谕令知之。　　

○又谕、翁同书奏、移劄寿州布置情形、并调兵筹饷各摺片。粤捻各匪。欲绕趋炉桥、断大军后路。翁同书以寿州险要。移军该处。以疏通颍郡饷路。所称跨越长淮。进攻怀远。有高屋建瓴之势。与胜保所奏、移师淮北。急攻怀远之议。亦相符合。该抚现派游击黄开榜等、沿淮而下。自可与胜保之军。会合夹击。即由红心池河等处、进规定远。六安毗连楚豫。地方紧要。即饬副将卢又熊、认真防守。无许该匪阑入。至陕西官兵。已据曾望颜奏请免调。甘肃兵出调亦多。上次寄谕已详言之。郑魁士留防高淳东坝。不便调赴皖省。且据奏现亦患病。德兴阿在江北一蹶不振。难胜重任。鞠殿华业已身故。均毋庸议。该抚此时、惟当就现有兵力。将寿州一带。妥为布置。一俟胜保移师淮北。与该抚会合。则军声自能复振。昨据傅振邦奏、陕西等省解皖饷银。由徐到营。该提督派博崇武、选带马队。每兵分携百两。取道苗练各寨。往送翁同书大营。变通办理。可期妥速。此项银两。即著翁同书设法迎提。以资接济。将此由六百里谕令知之。　　

○广东布政使毕承昭、请解任回籍养亲。允之以广东按察使周起滨、为布政使。盐运使龄椿、为按察使。　　

○赠安徽定远县殉难知县周佩濂道衔。予祭葬世职。并于死事地方。建立专祠。守备蒋有龙、外委周汝咨、从九品舒习谦、章懋、祭葬世职。廪生沈仁普等、赏恤如例。并附专祠。　　

○戊寅。孝懿仁皇后忌辰。遣官祭景陵。　　

○谕内阁、骆秉章奏、本年秋审人犯、难以提解、请旨遵行一摺。湖南现有贼匪窜扰。本年秋审各犯。难以提解。著该抚仍遵咸丰四年谕旨。查照直隶省章程办理。其例应情实者。立予正法。若情有可矜。及例应缓决各犯。即按照应减罪名。先行减等发配。至旧事情实免句。并新事例应情实。向俱免句各犯。亦即开单奏请减等。仍将查办缘由。奏明遵办。总期狱无留滞。毋得稍事拘泥。致有疏虞。　　

○谕军机大臣等、肃顺等奏、俄夷伊格那提业幅呈称、数日后。有该国使臣木哩斐岳幅、坐船来至北塘。并有带来物件。请告知北塘官员。毋得拦阻等语。木哩斐岳幅船只。如到北塘。著即派员询其来意。如欲差人进京。不必拦阻。但只准其二三人来京。该督等即拣派妥员。沿途护送。所携物件。代雇夫役。小心防护。俾安静行走。木哩斐岳幅、曾在吉林侵占地界。此次来至北塘。恐其另有诡谋。并著僧格林沁、密为防范。毋稍大意。将此谕知僧格林沁、恒福、并传谕文煜知之。　　

○又谕、有人奏、今年五月间。有幅匪翟三秃子、马成等、十数股合而为一。由江苏扑至兰山、郯城、蒙阴、费县等处。复分股扰及峄县。新泰县、烧毁房屋。掳掠妇女。残害老幼。裹胁壮丁。数百里内。到处尽成灰烬。其大股现聚蒙费两县之蒙山、以为巢穴。四出焚掠。胁从愈多。肆意横行等语。与前日傅振邦所奏相同。现已饬令将翟三秃子、严拏务获。勿任漏网。著崇恩会同德楞额等、一体兜拏。迅将蒙山巢穴歼除。毋留余孽嗣后该匪复出滋扰。著该抚一面派兵剿办。一面奏闻。毋得迟至办理肃清之后。始行具奏。将此由四百里谕令知之。　　

○又谕、蒋坝、为清淮门户。与皖省东北境地相连。胜保因北路怀远、为张龚二逆老巢。日肆猖獗。定远复新遭失陷。督军回剿。不能仍劄蒋坝。该处仅有和春派往之安勇一军。及胜保所留都司陈德雄一军。尚恐兵力未厚。难资堵御。袁甲三久历戎行。所有蒋坝防堵事宜。即著就近督率筹办。应否择要进劄何处。并著酌度办理。其清淮一带。水陆纷歧。虽盱眙已克。而天长尚为贼踞。如袁甲三进劄前路。即著庚长妥筹后路防护机宜。勿令贼氛旁窜为要。将此由六百里谕令知之。　　

○又谕、胜保奏、明光击贼获胜、并添募各勇、通筹剿办情形一摺明光一带。既经官军连获胜仗。亟应乘此声威。分路进剿。所筹防守蒋坝等处。胜保前奏、酌拨兵勇三四千。会合安勇之军。分劄盱眙、蒋坝。此次奏报又云、拨留陈德雄一军、合以漕河派防兵勇、并安勇之兵。足敷四千名之数。是该大臣所拨兵勇。并无三四千之多究竟拨留若干。仍著奏明。所称或攻怀远。或捣定远。随时相机酌办。朕亦不为遥制。惟定远为粤逆甫营新窟。贼势甚炽。且明光一带、业经连挫凶锋。似当就近攻剿。即西进定远会同翁同书所派之兵。迅图克复。仍著该大臣酌度缓急。妥筹进剿。以殄贼氛。至胜保所拨翁同书马队、并著仍留应用。毋得全数调回将此由六百里谕令知之。　　

○又谕、曹澍钟奏、请饬四川道员劝谕捐输等语。广西股匪纷歧。军饷浩繁。自应设法筹备。以资接济。两广人在川省服官服贾者。谅不乏急公好义之人。若能妥为劝谕。自必踊跃捐输。现任盐茶道韩锦云、籍隶广东。谊关桑梓。著有凤即饬该员、仿照上年江西两湖官民、助捐本籍军需章程。劝谕两广官民普律捐助。并会同曹澍钟所派之员、妥为经理。如凑有成数。即迅解广西、以充军饷。将此由五百里谕令知之。　　

○钦差大臣胜保、奏陈巡抚翁同书溃军情形。得旨。该抚抚字有余。折御本非良材。彼之所短。正藉汝之所长以济之。至定邑之失。该抚之撤队西奔。百喙奚辞。但汝系统帅。只知炫己之长。不顾援彼之失。亦属非是。朕统筹各省军务。如家主总握其纲。亦需各执事各尽其长。岂有不论事之成败。日聚讼于庭庸何益乎。　　

○以广东高州镇总兵官庆寅、为广西提督。　　

○以河南亳州剿匪出力。赏防御平安、守备马成功、花翎。都司伊赍斯欢等、蓝翎。余加衔升叙有差。　　

○以湖南援军克复江西吉安府城。赏知府孙坦、都司赵三元、守备张光明、萧开印、晏公山、杨玠、刘光裕、甘露霖、唐敏义、喻维则、王桂堂等、花翎。千总赵清和等、蓝翎。余升叙有差。　　

○予广西军营病故提督奚应龙、祭葬恤荫。　　

○予江西阵亡把总章其祥、王友元、外委王生义、王荣香、祭葬世职。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百八十八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未七月。己卯。谕内阁、上年＜口英＞咭唎国船只、驶至天津海口。首先开炮。伤我将弁是以命科尔沁亲王僧格林沁、在大沽海口严行设防。此次各该国前来换约业经桂良、花沙纳、在上海告以大沽设防。须由北塘海口行走乃本年五月。＜口英＞国口□普噜嘶到津不遵桂良等原约。竟欲闯入大沽口内毁我防具五月二十四日。驶进鸡心滩。用炸炮轰断铁炼我兵仍未与较二十五日。火轮船十余只拉倒铁戗十余架。皆竖红旗志在决战。经直隶总督恒福等、派员持天津道照会前往。＜口英＞国并不接收。竟敢先行开炮、轰击炮台。我军始开炮回击。沈毁该国战船多只。击毙上岸步队数百名。＜口英＞兵挫败。实由自取。并非中国失信其时咪唎口□坚国使臣华若翰、仍依桂良等原约。驶至北塘海口。求准进京呈递国书经恒福等具奏、该国照会情词恭顺。是以朕准令进京呈递国书。本日据桂良、花沙纳、将咪国使臣华若翰照会该大臣等公文呈阅。见其词意甚属恭敬。出于至诚所有该国使臣赍来国书。准其进呈。即派桂良等接收。至换约一节。本应回至上海互换。朕念其航海远来。特准将如约用宝、发交恒福、即在北塘海口与该国使臣互换。自换约之后。永远和好通商。以示朕怀柔远人、敦崇信义至意。此旨即著桂良、花沙纳、宣示咪唎口

□坚使臣华若翰知之。　　

○谕军机大臣等、现在咪夷在京。颇为恭顺。即日呈递国书。所有该国和约。已加恩准其在北塘海口互换。俟该夷启程。即将和约由驿发交恒福、该督接到后。即在北塘海口、与该夷互换可也至前获夷人蒋什坡一名。既系咪国之人。即可发还该国。以示怀柔所获＜口英＞夷人犯一名。曾受重伤。留之无益或即交咪夷。令其由海船带回上海交何桂清由上海道交还＜口英＞酋口□普噜嘶收明。亦可藉此稍示羁縻。著该大臣等、斟酌办理可也。将此谕知僧格林沁、恒福、并传谕文煜知之。　　

○以广东肇庆协副将萧知音、为高州镇总兵官。　　

○庚辰。皇后千秋节。宫内行礼如仪。停止筵宴、及在外公主、福晋、命妇、进内行礼。　　

○谕军机大臣等前因浮梁、景德镇败匪。窜入祁门边境。曾谕知曾国藩、耆龄、会商拨兵援应。兹据张芾奏、祁门窜匪业经击退惟石埭、建德、两路吃紧。请饬景德镇带兵大员、移兵合剿等语。现在祁门之匪经副将余永椿等、并该处兵团、叠次击败后。复窜入石埭之七都。势甚猖獗。各营被围数重。先后被陷。贵池青阳之贼。乘机蠢动建德城贼。又倾巢扑营。情形极为紧迫。亟应由江西就近拨兵援剿。曾国藩如可酌拨兵勇、暂留江西。著即饬令移劄建德。曾同该处官兵、会力剿贼。其普承尧一军。两月来株守彭泽并未出境援应。著耆龄饬令该总兵、迅即带兵前往夹击。现在江西境内贼匪。业已肃清不得以防守彭泽为词。致令邻境贼踪蔓延。将此由六百里各谕令知之。　　

○又谕、朕闻胜保招降捻匪。如李世忠辈得有官职之人。业经薙发。其所部降众。仍蓄发为匪。肆行劫掠。张元漋虽降。仍踞守临凤。四出打粮虐取于民。漫无钤束。此辈狼子野心。受抚后若诚心效顺。自当责令立功。使为我用。傥或仍怀反侧。即须加以惩创。不可迁就姑容。骛虚名而忘实祸。一旦变生肘腋。将何以御之。至盱眙本无城郭。前据胜保奏、系用兵克复而翁同书则称该处贼匪、系自行退出。本日又据和春奏、盱眙居民、闻天长既陷。即将粮米搬运上船。贼至无可掳掠。是以退去。胜保探闻贼退。即以克复入奏。未免语涉铺张。所有胜保前奏克复盱眙、请保出力人员之处著不准行胜保身任大员。督兵在外。竟敢虚词粉饰、为将士邀恩。本有应得之咎。念其从前临阵尚属勇往。此次姑免深究。嗣后如再有捏报胜仗。经朕察出。必当治其冒功之罪懔之将此由五百里谕令之。　　

○钦差大臣和春奏、亲赴镇江与两江总督何桂清、筹商增兵添饷。克复金陵情形。得旨。将来有此大举。固为平定一大转机。但不可收复一金陵空城。俾粤逆另营巢窟。蔓延之患。有甚于今日者懔之。　　

○辛巳。谕内阁、步军统领衙门奏、已革南阳府知府顾嘉蘅、复行遣抱京控一案参员讦告上司。例应立案不行。原以杜挟嫌诬陷之弊。该革员上年遣抱呈控、前河南巡抚英桂欺蒙各款。均在被参以后。照例立案不行此次顾嘉蘅、复遣家人赴步军统领衙门呈控。钞录军需局详文。内有顾嘉蘅垫发勇粮四万八千余两。系向官绅等那垫。可否归入大捐项下拨还。抑令其自行劝捐归款之语。此项银两。前经英桂奏明、责令顾嘉蘅照数赔补。何以该革员复执原详。哓哓置辩。且所称银数。亦属参差。是否军需局司道从宽核算。以致该革员有所藉口。抑系该革员尚有应领之项。英桂概令赔缴。操之过蹙。故不足以折服其心。著瑛棨督同现任藩司祥裕臬司贾臻、秉公查核。据实具奏。瑛棨系前任藩司毋得稍存回护。自干咎戾。
  </div>
  <div class="pagination">
   <a href="清实录咸丰朝实录_page407.html">
    上一页
   </a>
   <span>
    ...
   </span>
   <a href="清实录咸丰朝实录_page403.html">
    403
   </a>
   <a href="清实录咸丰朝实录_page404.html">
    404
   </a>
   <a href="清实录咸丰朝实录_page405.html">
    405
   </a>
   <a href="清实录咸丰朝实录_page406.html">
    406
   </a>
   <a href="清实录咸丰朝实录_page407.html">
    407
   </a>
   <span class="current-page">
    408
   </span>
   <a href="清实录咸丰朝实录_page409.html">
    409
   </a>
   <a href="清实录咸丰朝实录_page410.html">
    410
   </a>
   <a href="清实录咸丰朝实录_page411.html">
    411
   </a>
   <a href="清实录咸丰朝实录_page412.html">
    412
   </a>
   <a href="清实录咸丰朝实录_page413.html">
    413
   </a>
   <span>
    ...
   </span>
   <a href="清实录咸丰朝实录_page409.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
