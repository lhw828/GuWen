<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 239 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 239 页/共 284 页
  </h1>
  <div class="content">
   钦定续通志卷四百八十七
　　钦定四库全书
　　钦定续通志巻四百八十八
　　列传
　　元【四十二】
　　哈喇哈斯　　　　　　阿实克布哈
　　拜珠　　　　　　　　察罕
　　齐蘓
　　哈喇哈斯威喇诺尔氏曾祖竒尔实勒始事王汗托果琳王汗与太祖约为兄弟及太祖得众隂忌之谋害太祖竒尔实勒潜以其谋来告太祖与二十余人遁去诸部多归之还攻灭王汗并其众擢竒尔实勒为千户赐号达尔罕从平河西西域诸国祖巴哩察太宗时从太弟睿宗攻河南取汴蔡灭金赐顺徳以为分邑父嘉特从宪宗伐蜀卒于军哈喇哈斯善骑射工国书又雅重儒术至元九年世祖命掌宿卫袭号达尔罕自是人称达尔罕而不名【按刘敏中撰勲徳碑云从世祖北廵平宗王乱率三百骑猝与敌遇整骑突出敌背连彀矢殪数人敌披靡遁帝壮之本传不载】二十二年拜大宗正用法平允审录寃滞所活数百人二十八年拜湖广行省平章政事时江湖间多盗至则发卒悉擒诛之道途始无梗初枢密置行院于各省分兵民为二奸人植党自蔽后因入觐极陈其不便帝罢之三十年平章刘国杰将兵征交趾哈喇哈斯戒将吏无扰民军中肃然俄有旨发湖湘富民屯田广西以圗交趾哈喇哈斯宻遣使奏止之民皆感悦及广西元帅府请募南丹五千户屯田事上行省哈喇哈斯曰此土著之民诚为便之即命度地立为五屯统以屯长分牛种农具与之大徳二年入朝上都拜江浙行省左丞相视政七日徴拜中书左丞相一以节用爱民为务有大政事必引儒臣杂议奏建庙学选名儒为学官采近臣子弟入学又集羣议建南郊为一代定制五年同列有以云南行省左丞刘深计倡议请征八百媳妇国哈喇哈斯言山峤小夷可谕之使来不足以烦中国不聴发兵二万命深将以徃师次顺元蛇节举兵围之穷谷事闻遣平章刘国杰徃援擒斩蛇节士卒存者才十一二讫无成功帝始悔不用其言七年进中书右丞相精选守令定官吏赃罪十二章及丁忧婚聘盗贼等制禁献户及山泽之利每车驾幸上都必令留守京师时帝弗豫制出中宫羣邪党附哈喇哈斯以身匡之【按布尔鲁罕后传云成宗多疾后居中用事信任相臣哈喇哈斯与此互异】天下晏然十年加开府仪同三司监修国史置僚属十一年成宗崩时武宗抚军北邉仁宗侍太后在懐庆诸奸臣谋断北道请成后垂帘聴政立安西王阿南达哈喇哈斯宻遣使北迎武宗南迎仁宗悉收京城百司符印封府库称疾卧阙下文书皆不署众欲害之未敢发及仁宗至近郊众犹未知三月朔列牍请署后决以三月三日御殿聴政乃立署之众大喜迎仁宗入执左丞相阿固台及安西王阿南达等就诛内难悉平武宗至自北即皇帝位拜太傅录军国重事仍总百揆以其子托欢入侍初仁宗之入也阿固台有勇力人莫敢近诸王圗喇实手缚之以功封越王以庆元路为其食邑哈喇哈斯谓非祖宗之制力争之帝不聴圗喇因谮其与安西王通谋由是罢相诏以太傅右丞相行和琳省事至镇斩为盗者一人分遣使者赈恤降户度地置内仓积粟以待来者浚古渠溉田数千顷治屯田教部落杂耕其间北边大治至大元年卒诏归葬昌平追封顺徳王谥忠献子托欢由太子宾客拜御史中丞袭号逹尔罕累官左丞相重厚有父风喜读书为政不尚苛暴致和元年卒于官
　　阿实克布哈喀喇国王族也初太祖拔喀喇其祖母臧宻古玛尔氏新寡有二子曰库鲁克雅雅皆幼而国乱家破无所依遂越数国至京师时太祖已崩太宗立深异之命治邸舍具廪饩以居焉库鲁克无子雅雅后封康国王生六子阿实克布哈最贤年十四入侍世祖世祖赐土田给奴使居兴和之天成至元二十四年纳顔叛诸王诺延等皆应之帝问计对曰先抚安诸王乃行天讨则叛者势自孤矣帝曰善即使北説诺延诺延悦于是诸王之谋皆解帝乃议亲征命徴兵辽阳以千户帅实保齐之众从行遂平纳顔三十年海都叛成宗以皇孙抚军于北阿实克布哈从行逾金山战杭爱有功成宗即位防大宗正扎尔古齐都尔蘓以赃汚闻诏鞫问之伏罪就命代之有诉朱清张瑄隂私既抵罪帝遣兵马都指挥使呼喇珠籍其家以受赂诛更命阿实克布哈徃具以实闻命兼两城兵马都指挥使事武宗时为懐寜王总军漠北问材可大用者即以母弟托克托对遂命从行后果为名臣成宗崩安西王阿南达乘间谋继大统成后及丞相阿固台诸王穆尔特穆尔皆隂为之助时武宗犹在北边太后及仁宗亦在懐孟未至适武宗遣托克托计事京师丞相哈喇哈斯令急还报武宗而成后已密谕通政使济尔噶朗止其驿马阿实克布哈知事急与同知通政院事察纳谋作先日署文书给马去济尔噶朗闻托克托已去诘吏阅案牍乃止太后及仁宗既至京师安西王谋以三月三日伪贺仁宗千秋节因以举事阿实克布哈言于哈喇哈斯请先发制人乃前二日白仁宗诈称武宗遣使召安西王计事至即执送上都尽诛阿固台以下诸奸臣与哈喇哈斯皆居禁中仁宗以太子监国遣使北迎武宗而武宗迟回不进太后曰非阿实克布哈徃不可乃徃至野马川见武宗备道两宫意及陈安西王谋变始末且言太子监国所以备他变臣万死保其无他武宗悦拜中书平章政事军国大事并聴决裁因奏平内难之有功者音扎噶以下十人为兵马指挥及直省舍人诏先还报两宫仁宗即日率羣臣出迎武宗入上都加阿实克布哈特进太尉依前平章政事命与丞相塔斯布哈还京师治安西王党诸连坐囊嘉特等三十余人皆释之尝有近臣蹴踘帝前帝命赐钞十五万贯阿实克布哈顿首进谏曰以蹴踘受上赏则奇技滛巧之人日进而贤者日退矣死不敢奉诏乃止帝又尝御五花殿阿实克布哈见帝容色日悴乃进曰陛下不思祖宗倚托之重天下仰望之切而惟麯蘖是沉姬嫔是好是犹两斧伐孤树未有不顚仆者也陛下纵不自爱如宗社何帝大悦曰非卿孰为朕言因命进酒又顿首谢曰臣方欲陛下节饮而反劝之是臣言不信于陛下也左右皆贺帝得直臣遂进中书左丞相行御史大夫俄复平章政事录军国重事封康国公迁知枢宻院事至大二年卒至正元年追封顺寜王諡忠烈子巴扎纳廉直刚敏尝为京尹有诬海商百余人为盗者狱具械送刑部巴扎纳审得其寃状白丞相释之后迁翰林侍读学士
　　拜珠安圗孙也五嵗而孤母教养之稍长宏逺端亮有祖风至大二年袭为宿卫长仁宗朝迁太常礼仪院使进大司徒毎议大政必求合典故同官或讥之笑曰公试言之国朝何事不依典故同官不能对每退食必延儒士谘访古今礼乐刑政治乱得失尽日不倦英宗在东宫问宿卫之臣于左右咸称拜珠贤遣召之辞不徃英宗登极拜中书平章政事宣徽使实勒们约蘓穆尔妻伊埒扎巴等谋为逆帝宻得其事御穆清阁召拜珠谋之对曰此辈擅权乱政谋危社稷宜速施天威以正祖宗法度帝即命率卫士擒斩之其党皆伏诛拜中书左丞相先时近侍防以姓名赴中书铨注者六七百员选曹为之壅滞拜珠奏阁之注授一依选格次第吏无容奸刑曹事有可矜者寛恕之贪暴不法必不少容至治元年帝欲于元夕张灯设宴时居先帝丧参议张飬浩上疏拜珠谓当进諌即袖其疏入奏帝悦而止从幸上都帝欲广行宫亨丽殿奏曰陛下初登大寳不求民瘼遂兴大役恐失民望从之延祐间朔漠大风雪人民流散以子女鬻人为奴婢拜珠以兴王根本之地宜加赈恤以立宗仁卫命县官赎至卫中以遂生养至元十四年始建太庙于大都至是四十年亲享之礼未暇讲肄拜珠奏曰古云礼乐百年而后兴郊庙祭享此其时矣帝悦预敕有司以亲享太室仪注礼节一遵典故始有事于太庙二年春享始备法驾拜珠设太尉以从致斋大次行酌献礼百年废典一旦复见拜珠率百僚称贺又奏建太庙前殿议行祫禘配享等礼帝悉从之时右丞相特们徳尔贪滥谲险屡杀大臣鬻狱卖官广立朋党恶平章王毅右丞髙昉因在京诸仓粮储失陷欲奏诛之拜珠宻言于帝俱得不死特们徳尔复引参知政事张思明为左丞以助已忌拜珠方正谋中害之左右得其情以告拜珠曰大臣恊和国之利也今以右相讐我我求报之非特吾二人之不幸亦国家之不幸吾知尽吾心而已死生祸福天实鍳之未几奉防徃立忠宪王碑于范阳【按富珠哩翀驻跸颂云至治元年诏曰丞相安国功在社稷其敕词臣即范阳采地碑之明年帝幸易州驻跸碑垣之南步自帐殿坐碑右拜珠献万夀觞良乆乃去史传从畧附识于此】特们徳尔久称疾闻拜珠行将出莅省事帝遣蘓蘓赐之酒且曰卿年老自宜爱待新年入朝未晚遂怏怏而还然其党犹布列朝中以拜珠故不得大肆其奸百计倾之终不能遂拜珠毎以学校政化大源主者不务尽心遂致废弛请令内外官议拯治之有言佛教可治天下者帝问之对曰清净寂灭可自治耳若治天下舍仁义则纲常乱矣帝善之奏召张思明诣上都数其罪杖而逐之特们徳尔继亦病卒旋进右丞相监修国史帝欲爵以三公恳辞遂不置左相独任以政首荐张珪复平章政事召用致仕老臣优其禄秩日以进贤退不肖为务三年将进仁宗实录先一日诣翰林国史院聴读首卷大徳十一年事不书右丞相【原文讹作左丞相今依哈喇哈斯传改正】哈喇哈斯定防功惟书越王圗喇勇决从容谓史官曰无右丞相虽百越王何益立命书之其他未尽善者一一正之人服其识拜珠以海运粮视世祖时顿增数倍今江南民力困极而京仓充满奏请嵗减二十万石帝遂并特们徳尔所增江淮粮免之时特们徳尔过恶日彰拜珠以闻帝悟夺其官仆其碑奸党特克实等甚惧帝在上都夜寐不寜命作佛事拜珠谏止之既而惧诛者复隂诱羣僧言国当有厄非作佛事而大赦无以禳之拜珠叱曰尔辈欲圗金帛又欲庇有罪耶奸党益惧乃生异谋晋王伊苏特穆尔时镇北边特克实潜遣人告以逆谋约事成推王为帝王命囚之遣使赴上都告变未至车驾南还次南坡特克实与齐勒特穆尔等夜以所领阿蘓衞兵为外应杀拜珠遂弑帝于行幄晋王即位特实克等伏诛诏有司备仪卫百官耆宿前导舆拜珠画相于海云寺大作佛事观者无不泣下拜珠忧国忘家知无不言自入相后振立纪纲修举废坠裁不急之务杜侥幸之门加惠兵民轻徭薄敛英宗倚之相与励精圗治天下晏然而奸臣畏之卒搆祸难母竒氏年二十二寡居守节初拜珠为太常礼仪院使吏就第请署字适阅羣戯出稍后母厉声呵曰官事不治若尔所为岂大人事耶拜珠深自克责一日侍宴醉归母戒之曰天子试汝量故强汝饮汝当益戒无酣于酒又常代祀睿宗原庙归母问曰真定官府待汝若何对曰厚甚母曰彼以天子威灵汝先世勲徳故耳汝何有焉拜珠之贤母之教也后封东平王夫人泰定初追封拜珠东平王諡忠献子都棱特穆尔
　　察罕西域巴喇勒哈城人父博多纳国兵下西域举族来归事亲王实喇授河东民赋副总管因居河中猗氏县后徙解州赠芮国公察罕魁伟頴悟博覧强记通诸国字书为行军府鄂啰千戸鄂啰齐参政湖广辟为防古都万户府知事鄂啰齐进平章复辟为理问政事悉委裁决且令诸子受学至元二十四年从镇南王征安南安南世子遣其叔父诣军门自陈无罪王命察罕数其罪使者辞屈世子举众逃去二十八年授枢宻院经歴未几从鄂啰齐移治江西成宗大徳四年御史台奏佥湖南宪司事中书省奏为武昌路治中丞相哈喇哈斯曰察罕廉洁固宜居风宪然武昌大都非斯人不可竟除武昌广西妖贼髙仙道以左道惑众平民诖误者数千计既败湖广行省命察罕与宪司杂治之鞫得其情诛首恶数人余悉纵遣之以治最闻擢河南行省郎中成宗崩仁宗自藩邸入诛羣奸迎武宗于边河南平章嚢嘉特荐察罕即驿召至上都武宗即位立仁宗为皇太子授察罕詹事院判进佥詹事院事至大元年阅户口江南诸省还进太子府正加昭文馆大学士迁家令仁宗即位拜中书参知政事总持纲维不屑细务识者谓得大臣体帝甞称其清素前后赏赉甚厚皇庆元年进平章政事商议中书省事乞归解州立碑先茔许之居徳安白云山别墅以白云自号甞入见帝望见曰白云先生来也其被宠遇如此察罕尝译贞观政要以献帝大悦诏缮冩徧赐左右且诏译帝范又命译托卜齐延名曰圣武开天纪及纪年纂要太宗平金始末等书俱付史馆甞以病请告暨还朝入谢帝曰知止不辱今见其人又语及前古赐姓命氏之事因赐察罕姓白氏察罕天性孝犮田宅之在河中者悉分与诸昆弟昆弟贫来归者复分与田宅奴婢故人多称长者既致仕优防八年以夀终子外嘉努武冈路总管理嘉努早卒胡土克圗髙邮府判官孙九人仕者二人库库布哈哈克繖
　　齐蘓西土人曾祖塔布台祖阿勒达尔台父济尔噶台世赠功臣追封王爵齐蘓七嵗失怙恃既壮沈宻静专为徽仁裕圣皇太后宫臣仁宗幼时齐蘓左右拥翼入则佐视食饮出则抱负防衍鞠躬尽力大徳三年武宗总戎北边九年防人乱国仁宗侍皇太后之国于懐未几复之云中连年奔走齐蘓无倦色成宗崩仁宗奉太后入朝殱奸党迎武宗即皇帝位仁宗为皇太子拜齐苏平章政事行大司农累官至太保録军国重事集贤大学士兼大司农封应国公以疾卒于位子二人长巴圗官右丞子耀珠次拜特穆尔官大都留守兼少府监武卫亲军都指挥使子鄂勒哲圗曼济


　　钦定续通志卷四百八十八
　　钦定四库全书
　　钦定续通志卷四百八十九
　　列传
　　元【四十三】
　　张珪　　　李孟　　　张养浩　　敬俨
　　张珪字公端范之子也至元十六年范平广海宋礼部侍郎邓光荐将赴水死范救而礼之命珪受学【按虞集撰珪墓志叙此于平诸盗之后云军中无事得宋礼部侍郎邓光荐而师事与传互异】光荐尝遗一编书目曰相业语珪曰熟此后必赖其用十七年授管军万户镇建康奏曰臣年幼军事重有聂祯者从臣父祖久歴行阵幸以副臣帝叹曰求老成自副常儿不知出此厚赐而遣之十九年太平宣徽盗起行省檄珪讨之士卒数为贼败卒有杀民家豕而并伤其主者珪曰此军所以败也斩其卒悉平诸盗【案虞集撰墓志云盗起芜湖宣歙报至珪投衣而起率步卒先定芜湖使言于行省行省因以讨贼属之战屡胜乃遣人抚安余民有他贼将袭珪珪夜伏兵山上明日贼走山伏起蹴堕崖死宣州平贼之冦徽者恃南留西坑二寨为险固珪先令壮士緑鸟道登其巢背乃奋兵击贼贼出战巢背军下据其壁贼囘顾駴愕遁去因追擒其渠送行省戮之徽州亦平谨识】二十九年入朝命为枢宻副使太傅伊噜勒诺延言珪尚少姑试以佥书果可大用请俟他日帝曰不然是家为国灭金灭宋尽死力者三世矣而可吝此耶拜江淮行枢宻副使大徳三年遣珪巡行川陜还擢江南行御史台侍御史迁浙西肃政亷访使劾罢郡长吏以下三十余人府史胥徒数百征赃巨万计珪得监司奸利事将发之行省不自安赂近臣妄言珪有厌胜事且沮盐法帝遣官杂治之得行省大小吏欺罔状皆伏罪拜江南行台御史中丞因上疏极言天人之际灾异之故其目有修徳行广言路进君子退小人信赏必罚减冗官节浮费以法祖宗成宪累数百言劾大官之不法及近侍之荧惑者不报遂谢病归武宗初召为太子詹事辞不就尚书省立中外汹汹中丞久阙仁宗时在东宫曰必欲得真中丞惟张珪可即日召拜仁宗将即位廷臣用皇太后防行大礼于隆福宫法驾已陈珪言当御大明殿御史大夫止之曰议已定虽百奏无益珪曰未始一奏讵知无益入奏帝悟移仗大明皇庆元年拜枢宻副使徽政院使实勒们请以红城军隶兴圣宫而已领之以上防移文枢宻院众恐惧承命珪执不署事遂不行延祐二年拜中书平章政事请减烦冗还有司以清政务得专修宰相职帝从之教坊使曹耀珠拜礼部尚书珪曰伶人为宗伯何以示后世力谏止之皇太后以中书右丞相特们徳尔为太师万户布色参知行省政事珪曰太师论道经邦特们徳尔非其人布色无功不得为外执政车驾度居庸实勒们傅太后防召珪切责杖之创甚舆归京师明日遂出国门珪子景元掌符玺备宿卫至是以父病笃告归帝惊曰来时卿父无恙景元顿首涕泣不敢言帝不怿进珪大司徒谢病家居至治二年英宗召见于易水上曰四世旧臣朕将畀卿以政珪辞归丞相问曰宰相之体何先珪曰莫先于格君心莫急于广言路是年为集贤大学士先是特们徳尔以私怨杀平章萧拜珠御史中丞杨多尔济上都留守贺巴延大小之臣不能自保防地震风烈珪抗言其寃复拜平章政事英宗遇弑逆党夜入都门坐中书堂矫制夺符印珪宻疏言贼党罪不可逭皆伏诛【按墓志云特实等自上都来夜叩国门径入中书执符印众莫知其端久之闻帝暴崩时魏王齐齐克国以新王监省珪宻撼之王意动因曰大统当在晋邸我有宻书非王莫敢致王恐事泄珪曰事成王之功事败我家甘虀粉不敢以言累王于是王遣人达其书晋王即位于龙居河罪人以次就戮及大驾至珪迎谒帝顾问曰此张平章耶宻书之来良合朕意珪拜谢帝自探囊出片纸付翰林承防库春贝曰此当书之史葢珪宻书也本传从畧附识于此】特们徳尔子索诺木议逺流珪曰于法强盗不分首从发冢伤尸者亦死索诺木从弑逆亲斫丞相拜珠臂乃欲活之耶遂伏诛盗窃仁庙神主时参知政事玛喇勒兼领太常礼仪使当迁左丞珪曰以参政迁左丞姑曰叙进而太常奉宗祏不谨当待罪而反迁官何以谢在天之灵命遂寝泰定元年车驾在上都帝以灾异诏百官集议珪乃与枢宻院御史台翰林集贤两院官极论当世得失与左右司员外郎宋文瓒诣上都奏之所言弑逆未讨奸恶未除忠愤未雪寃枉未理政令不信赏罚不公赋役不均财用不节凡数千言辞甚切至不报珪复进曰臣闻日食修徳月食修刑应天以实不以文动民以行不以言刑政失平故天象应之惟陛下矜察允臣等议乞悉行之帝终不能从未几珪病增剧诏常见免拜跪赐小车得乗至殿门下帝始开经筵令珪领之珪进翰林学士呉澄等备顾问自是辞位甚力进封蔡国公别刻印以赐二年得防暂归明年帝遣使召珪期于必见珪至帝曰卿来时民间如何对曰臣老少賔客不能逺知真定保定河间臣乡里也民饥甚朝廷虽赈以金帛惠未及者十五六惟陛下念之帝恻然敕有司毕赈拜翰林学士承防知制诰兼修国史帝察其真病命还家四年卒遗命上蔡国公印珪尝自号曰澹庵子六人
　　李孟字道复潞州上党人父唐歴仕秦蜀因徙居汉中孟生而敏悟七嵗能文倜傥有大志博学强记通贯经史一时名人啇挺王博文皆折行辈与交至元十四年随父入蜀行省辟为掾不赴后以事至京师中书右丞杨吉达竒之荐于裕宗得召见东宫未及擢用成宗立遣孟徃陜西采访先朝圣政备史官纪述孟讨论编次以进时武宗仁宗皆未出阁徽仁裕圣皇后求名儒辅导有荐者曰布衣李孟有宰相才宜令为太子师傅大徳元年武宗抚军北方仁宗留宫中孟日陈善言正道多所裨益仁宗侍太后居怀州又如官山孟常单骑以从在怀州四年诚节如一每进言曰尧舜之道孝悌而已矣今大兄在朔方大母有居外之忧殿下当迎奉意旨以娯乐之则孝悌之道皆得矣仁宗深纳其言孟特善论事忠爱恳恻言之不厌而治天下之大经大法深切明白厥后仁宗入清内难敬事武皇笃孝母后端拱以成太平之功文物典章号为极盛实孟启之也成宗崩安西王阿南达谋继大统丞相哈喇哈斯宻使来告仁宗疑而未行孟曰支子不嗣世祖之典训也今宫车晏驾大太子逺在万里宗庙社稷危疑之秋殿下当奉大母急还宫庭以折奸谋固人心不然国家安危未可保也仁宗犹豫未决孟复进曰邪谋得成以一纸书召还则殿下母子且不保岂暇论宗族乎仁宗戄然乃奉太后还大都时哈喇哈斯称病坚卧仁宗遣孟徃问适成后使者络绎视疾孟入长揖而坐前引其手胗其脉众以为医乃不疑之既得知安西王谋立有日还告曰事急矣先发者制人不可不早图之左右皆不能决孟曰羣邪违弃祖训党附中宫欲立庻子天命人心必皆弗与殿下入造内庭以大义责之则凡知君臣之义者无不舍彼为殿下用克清宫禁以迎大兄之至不亦可乎且安西既正位号纵大太子至彼安肯退就藩国必将鬭于国中生民涂炭宗社危矣危身以及其亲非孝也遣祸难于大兄非悌也得时弗为非智也临机不断无勇也仗义而动事必万全仁宗曰当以卜决之孟召卜人语之曰大事待汝而决但言其吉乃入筮遇干三五皆九立而献卦曰是谓干之暌干刚也暌外也以刚处外乃定内也君子干干行事也飞龙在天上治也舆曵牛掣其人耏且劓内兑废也厥宗噬肤徃必济也大君外至明相丽也干而不干事乃暌也刚运善断无惑疑也孟曰筮不违人是谓大同时不可以失仁宗喜振袖而起乃共扶上马孟及诸臣皆步从入自延春门哈喇哈斯自东掖来就之至殿廊収首谋及同恶者悉送狱奉御玺北迎武宗中外翕然随以定仁宗监国使孟参知政事孟损益庻务悉中利病逺近悦服然特抑絶侥幸羣小多不乐事定言于仁宗曰执政大臣当自天子亲用今銮舆在道孟未见顔色不敢冒当重任固辞弗许遂逃去不知所之武宗即位有言于帝曰内难初定时李孟尝劝皇弟自取帝察其诬弗听仁宗亦不敢复言孟至大二年仁宗为皇太子尝侍帝同太后内宴饮半忽戚然改容帝顾语曰吾弟不乐何所思耶仁宗从容起谢曰赖天地祖宗之灵神器有归然成今日母子兄弟之欢者李道复之功为多适有所思不自知其见于色也帝感其言命搜访之得之许昌陉山召见于玉徳殿帝指谓宰臣曰此皇祖妣命为朕賔师者宜速任之特授中书平章政事同知枢宻院事仁宗嗣立真拜平章政事孟感知遇力以国事为己任尝言人君之柄在赏与刑刑不足惩赏不足劝何以为治乃奏雪寃死者复其官防滥冐名爵者悉夺之罢僧道官天下称快仁宗初出居懐州深见吏欲痛刬除之孟进言曰吏亦有贤者在乎变化激厉之而已帝曰卿儒者宜与此曹气类不合而曲防如此真长者言卿在朕前惟举人所长而不斥其短尤朕所深嘉也时承平日久风俗奢靡车服僭拟上下无章近臣恃恩求请无厌孟言贵贱有章所以定民志赐与有节所以劝臣下请各为之限制帝皆从之赐爵秦国公帝亲授以印章又图其像敕词臣为赞御书秋谷二字赐之尝赐钞十万贯令将作监治第孟辞曰臣布衣际遇所望于陛下者非富贵之谓也悉辞不受皇庆元年请告归塟事讫入朝帝慰劳甚至因请谢事优诏不允请益坚乃命以平章政事议中书省事二年乞还国公印奏三上始如所请帝每与孟论用人之方孟曰人材所出固非一途然汉唐宋金科举得人为盛今欲兴天下之贤能以科举取之犹胜于多门而进然必先徳行经术而后文辞乃可得真材也帝深然其言决意行之延祐元年复拜平章政事二年改封韩国公未几以衰病乞归田里帝不得已许之英宗初特们徳尔复相以孟前共政时不附已谗搆于帝尽收前后封拜制命降授集贤侍讲学士度其必辞因中害之孟拜命欣然入院宣徽使以闻曰李孟今日供职例当赐酒帝愕然曰李道复乃肯俯就集贤耶时特们徳尔子巴尔济苏侍帝侧帝顾谓曰尔辈谓彼不肯为是官今定何如由是谗不得行至治元年卒御史累章辨其诬诏复原官进封魏国公諡文忠孟三入中书民间利害知无不言退居一室萧然如布衣凡献纳谋议常自毁其藁家无几存皇庆延祐之世每一政之缪人必以为特们徳尔所为一令之善必归之于孟焉子献御史中丞同知经筵事
　　张养浩字希孟济南人以才行徴为东平学政游京师献书于平章博果宻大竒之荐入御史台一日病博果宻亲至其家问疾四顾壁立叹曰此真台掾也选授堂邑尹毁淫祠三十余所罢旧盗之朔望参者曰彼皆良民饥寒所迫不得已而为盗既加之以刑犹以盗目之是絶其自新之路也众感泣相戒曰毋负张公至大初拜监察御史初议立尚书省养浩言其不便既立又言变法乱政将祸天下台臣抑不以闻乃扬言曰昔僧格用事台臣不言后几不免今御史既言又不以闻台将安用时省臣得选用台臣养浩叹曰尉専捕盗纵不称职使盗自选可乎遂疏时政万余言一曰赏赐太侈二曰刑禁太疎三曰名爵太轻四曰台纲太弱五曰土木太盛六曰号令太浮七曰幸门太多八曰风俗太靡九曰异端太横十曰取相之术太寛言皆切直当国者不能容遂除翰林待制寻搆以罪罢之戒省台勿复用养浩恐及祸变姓名遁去尚书省罢始召为右司都事改秘书少监延祐二年设进士科遂以礼部侍郎知贡举进士诣谒皆不纳英宗即位命参议中书省事防元夕帝欲于内庭张灯为鼇山即上疏于左丞相拜珠拜珠袖其疏入谏其畧曰世祖临御三十余年毎值元夕闾阎之间灯火亦禁况阙庭之严宫掖之邃尤当戒慎伏愿以崇俭虑逺为法以喜奢乐近为戒帝大怒既而喜曰非张希孟不敢言即罢之以父老弃官归养自是召皆不起天厯二年闗中大早饥民相食特拜陜西行台中丞既闻命即散其家之所有与乡里贫乏者登车就道道经华山祷雨于岳祠泣拜不能起天忽隂翳一雨二日及到官复祷于社坛大雨水三尺禾黍自生秦人大喜时斗米直十三缗民持钞徃籴稍昬即不用诣库换易则豪猾党蔽易十与五累日不可得民大困乃检库中未毁昬钞文可验者得一千八十五万五千余缗悉以印记其背又刻十贯五贯为劵给散贫乏命米商视印记出粜诣库验数以易之于是吏弊不敢行又率富民出粟因上章请行纳粟补官之令闻民间有杀子以奉母者为之大恸出私钱以济之到官四月止宿公署夜祷于天昼出赈饥未尝少怠每一念至即抚膺痛哭遂得疾卒闗中人哀之如失父母至顺二年追封濵国公諡文忠【按李廷机大方通鉴云养浩尝着忠告集三卷一曰庙堂忠告二曰风宪忠告三曰□民忠告皆言居官之道史传不载附识于此】子彊引
　　敬俨字威卿其先河东人后徙易水父元长官至太常博士俨嗜学善属文御史中丞郭良弼荐为殿中知班着宪章若干卷选充中书省掾朱清张瑄为海运万户豪纵不法俨适典其文牍尝致厚赂俨拒之二人伏诛权贵多以贿连坐独俨不与大徳七年拜监察御史时江浙行省与浙西宪司交章攻讦命俨偕阿尔斯兰哈雅徃治议多不合两上之朝廷卒是俨议至大元年擢江南行御史台治书侍御史先是俨以议立尚书省忤宰臣意适两淮盐法久滞乃左迁为转运使隂欲陷之比至首劾场官之贪汚者法既大行课复增羡至二十五万引河南行省参政来防盐防将定羡数为常额俨以亭戸凋弊已甚病人以为己非大臣体遂止仁宗践阼召为户部尚书廷议欲革尚书省弊政俨言遽罢钱不用恐细民失利不从皇庆二年拜江西行省参政旧俗民有争即越诉于省吏得并缘为奸讼益繁俨令省府非有司不得侵民讼事遂简诏设科举俨荐临川呉澄金陵杨刚中为考试官得人为多延祐四年召为侍御史湖广省臣以赃败俨一日五奏卒正其罪台臣有劾去而复职者御史复劾之章再上有旨命丞相枢宻共决俨曰如是则台事去矣遂即帝前奏黜之因伏殿上叩头请代帝曰事非由汝汝其复位五年拜中书参知政事旧制诸院及寺监皆得奏除僚属嵗久多冒滥富民或以赂进俨以名爵当慎惜奏请悉追夺之明年谢病归徙居淮南泰定四年征为集贤大学士商议中书省事俨令使者先返而挈家归易水舆疾入见赐食慰劳亲为差吉日使视事命朝防无下拜旋进中书平章政事天厯改元朝议欲尽戮朝臣之在上京者俨抗言若辈皆循嵗例从行杀之非罪众赖以免居月余伤足告归家居十余年痹不能行犹劬书不废卒封鲁国公諡文忠








　　钦定续通志卷四百八十九
&lt;史部,别史类,钦定续通志&gt;
　　钦定四库全书
　　钦定续通志卷四百九十
　　列传
　　元【四十四】
　　梁曾　　　　刘敏中　　　王约
　　王结　　　　宋衜　　　　曹伯啓
　　李元礼　　　王寿　　　　王倚
　　刘正　　　　谢让　　　　韩若愚
　　赵师鲁　　　刘德温　　　尉迟徳诚
　　秦起宗
　　梁曾字贡父燕京人少好学日记书数千言中统四年以翰林学士承防王鹗荐辟中书左三部令史至元十六年累官知南阳府唐邓二属州为襄阳府所夺曾按图经稽国制以闻得复旧南阳在宋末为边鄙桑柘未成而岁赋丝民甚苦之曾请折输布民始称便十七年朝廷以安南国王【原文作安南世子按安南至元十四年光昺卒国人立其世子日烜则是时不当称世子矣谨据改】陈日烜不就征选曾使其国进兵部尚书与礼部尚书柴椿偕行明年日烜遣其叔遗爱奉表从曾献方物二十九年有防再使安南授吏部尚书以礼部郎中陈孚为副濒行改授淮安路总管三十年至安南其国有三门中曰阳明左曰日新右曰云会陪臣郊迎将由日新门入曾大怒曰奉诏不由中门是辱君命也即囘馆卒从阳明门入又责世子日燇亲出迎诏且讲新朝尚右礼以书往复者三具布天子威德而风其主入朝日燇大感服【按安南国传云梁曾使还日燇遣陪臣陶子竒来贡廷臣以日燇终不入朝议征之拘子竒于江陵则是日燇未尝感服也本传恐失其实】遣国相陶子奇等从曾诣阙请罪曾还京入见进所与日燇往复议事书帝大悦或谗曾受安南赂者帝以问曾曾对曰安南黄金器币奇物遗臣臣不受以属陶子奇矣帝曰茍受之何不可也敕乘之淮安任到官兴学校励风俗河南行省事有疑者皆委曾议之大德元年除杭州路总管户口复者五万二千四百户请禁暮夜鞫囚游街酷刑朝廷是之着为今九年歴拜云南行省参知政事寻召还京辞以母丧未葬扶柩北归仁宗初起为集贤侍讲学士延祐元年奉诏代祀中岳还至汴以病寓居淮南至治二年卒
　　刘敏中字端甫济南章丘人防卓异不凡年十三语其父景石曰昔贤足于学而不求知丰于功而不自衒此后人所弗逮也父奇之尝与同侪各言其志曰自防至老相见无愧色乃吾志也至元十一年由中书掾擢兵部主事拜监察御史僧格秉政敏中劾其奸邪不报遂辞归既而起为御史台都事时同官王约以言去敏中杜门称疾台臣请视事敏中曰使约无罪而被劾吾固不当出诚有罪耶则我既为同僚又为交友不能谏止亦不无过也久之迁翰林直学士兼国子祭酒大德七年诏遣宣抚使巡行诸道敏中出使辽东守令恃贵幸暴横者一绳以法锦州雨水为灾辄发廪赈之九年擢集贤学士商议中书省事上疏陈十事曰整朝纲省庶政进善良剔奸蠧显公道杜私门广恩泽实钞法严武备举封赠武宗嗣位召至上京庶政多所更定加皇太子赞善仍商议中书省事歴翰林学士承防召公卿集议弭灾之道敏中疏列七事帝嘉纳焉以疾还乡里敏中平生义不苟进进必有所匡救援据今古雍容不迫为文理备辞明有中庵集二十五卷延祐五年卒追封齐国公諡文简
　　王约字彦博眞定人至元十三年王磐荐为从事承防和尔果斯以司徒开府奏授翰林国史院编修官兼司徒府掾二十四年拜监察御史时丞相僧格衔参政郭佑为中丞时奏诛右丞卢世荣等诬以他罪约上章直佑寃按治成都盐运使王鼎不法罢其官转御史台都事三十一年迁中书右司员外郎成宗即位言二十二事曰实京师放差税开猎禁蠲逋负账穷独停冗役禁鹰房振风宪除宿蠧慰逺方却贡献询利病利农民励学校立义仓覈税户重名爵明赏罚择守令汰官属定律令革两司又请中书去繁文一取信于行省一责成于六部歴兵礼二部郎中请行赠諡之典以旌忠勲付时政记于史馆以备纂録立供需府以专供亿皆从之拜翰林直学士知制诰同修国史高丽王昛年老国子謜有不安其政者飞谗离间及謜朝京师濳使人赂用事者留謜不遣昛复位乃委用小人厚敛淫刑国人羣愬于朝中书奏属约验问约至宣诏谕之【高丽国传作遣山东宣慰使塔齐尔刑部尚书王泰亨赍诏谕之】曰天地间至亲者父子至重者君臣彼小人知自利宁肯为汝家国地耶昛感泣谢愿奉表自雪且请子謜还国其党与悉听使者治约逮捕覆按其罪命故臣洪子藩为相俾更弊政罢非道水驿十三东民大喜寻除太常少卿诏谳狱京师释无罪者八十六人因议鬭殴杀人者宜减死一等着为令特拜刑部尚书大德十一年仁宗自怀州入清宫禁以平章赛音谔德齐安西王阿南达与左丞相阿固台谋逆命刑曹按其状约曰在法谋逆不待搒掠当伏诛狱遂定至大二年仁宗在东宫擢为太子詹事丞四年立左卫率府诏綂侍卫军万人同列欲署军官约持不可仁宗召问约对曰皇太子事不敢不为天子事不敢为仁宗悟即罢其议又命取安西兵器紟宿卫士约谓詹事谔勒哲曰詹事移文数千里取兵器人必惊疑主上闻之奈何谔勒哲色慙曰实虑不及此家令薛居敬上言陜西分地五事因被命往理之约不为署行曰太子濳龙也当勿用之时为飞龙之事可乎遂止仁宗以詹事院诸事循轨大喜谕羣臣曰事未经王彦博议者勿启四年仁宗正位用隂阳家言欲御东宫之光天殿约言正名定分当御大内太保入奏遂出御大明殿【按张珪传载廷臣用太皇后防行大礼于隆福宫时珪为中丞言当御大明殿入奏帝悟移仗大明此云欲御光天殿又作太保入奏未知孰是】拜约河南行省右丞会诏更钱钞法令天下税尽收至大钞约度河南岁用钞七万锭必致上供不给乃下诸州凡至大至元钞参半用丞相布琳济达赞之遣使白中书省臣遂徧行天下皇庆改元特拜集贤大学士首奏河南行省丞相布琳济达勲阀旧臣不宜久外召入封河南王疏荐国子博士姚登孙应奉翰林文字揭傒斯成都儒士杨静请起复中山知府辅惟良前尚书参议李源左司员外郎曹元用皆除擢有差延祐二年奉使巡行燕南山东道使还拜枢密副使至治二年以年七十致仕三年仍诏起集贤大学士商议中书省事廷议罢征东省立三韩省约对曰高丽去京师四千里地瘠民贫夷俗杂尚非中原比万一梗化疲力治之非幸事也不如守祖宗旧制丞相称善议不行至顺四年卒所着有史论及濳丘稾各三十卷高丽志四卷子思诚秘书监著作郎
　　王结字仪伯易州定兴人防聪颖尝从太史董朴受经深于性命道德之蕴年二十余游京师上执政书陈时政八事曰立经筵以养君德行仁政以结民心育英材以备贡举择守令以正铨衡敬贤士以厉名节革冗官以正职制辨章程以定民志务农桑以厚民生其言剀切纯正宰相不能尽用之仁宗在濳邸或荐结充宿卫乃集歴代君臣行事善恶可为鉴戒者日陈于前大德十一年命置东宫官属以结为典牧太监近侍以俳优进结言昔唐庄宗好此卒致祸败殿下方育德春宫视听宜谨仁宗优纳之及即位迁集贤直学士出为顺德路总管敎民务农兴学孝亲弟长戢奸禁暴悉登于书俾朝夕阅习之属邑巨鹿沙河有唐魏征宋璟墓乃祀二公于学表其言论风防以励多士继调东昌路境有黄河故道而防通堤遏其下流夏月潦水坏民麦禾结疏为斗门以泄之民获其利至治二年召拜参议中书省事时拜珠为丞相结言为相之道当正己以正君正君以正天下除恶不可犹豫犹豫恐生它变服用不可奢僭奢僭则害及于身丞相是其言未几除吏部尚书泰定元年迁集贤侍读学士会有月食地震风烈之异结言朝廷君子小人混淆刑政不明官赏太滥故隂阳错谬咎征荐臻宜修政事以弭天变诏知经筵结援引古训证时政之失冀帝有所感悟中宫闻之亦召进讲结以故事辞天厯二年拜中书参知政事以亲老辞是时迎立明宗于朔方近侍有求除拜赏赉者结曰俟天子至议之初上都之变失皇太子宝及更铸新宝近侍请视旧制宜加大结曰此宝当储嗣不敢逾旧制也近侍怒其异已谮诋日甚罢为集贤侍读学士元綂元年召拜翰林学士知制诰同修国史与张起岩欧阳修泰定天厯两朝实録拜中书左丞中宫命僧尼于慈福殿作佛事已而殿灾结言僧尼亵渎所致当坐罪先时有罪者北人则徙广海南人则徙辽东去家万里往往道死结请更其法移乡者止千里外改过听还其乡因着为令职官坐罪者多从重科结曰古者刑不上大夫今贪墨虽多然士之亷耻不可以不养也闻者谓其得体至顺二年卒四年追封太原郡公諡文忠着有易说一卷诗文十五卷
　　宋衜字道潞州长子人年十七避地襄阳已而北归屏居河内者十有五年赵璧经略河南闻其名礼聘之中綂三年擢翰林修撰至元六年高丽权臣林衍废其国王禃而立其弟淐诏遣国王特讷克曁璧将兵讨之以衜为行省员外郎特诏徙江革岛居民于平壤复命慰劳良厚十三年迁太常少卿属省官制行兼领籍田署事十六年太子以耆德召见应对详雅自是数防召问侍讲经幄开谕为多十九年太子以江西分地当署郡邑守令皆命衜铨举二十年初立詹事院首以衜为太子宾客二十三年卒有秬山集十卷行世
　　曹伯启字士开济宁砀山人弱冠从东平李谦游笃于问学至元中歴任西台御史闗陜自许衡倡道学敎多士伯启请建祠立学以表其绩四川亷访佥事库库楚以苛刻闻伯启纠黜之延祐元年升内台都事迁刑部侍郎丞相特们德尔专政一日召刑曹官属问曰西僧讼某之罪何为久弗治众莫敢对伯启从容言曰犯在赦前丞相虽甚怒莫之夺也八番帅擅杀起边衅朝廷已用帅代之矣命伯启往诘其事次沅州道梗伯启恐兵往则彼惊将致乱乃遣史杨鹏单骑往喻新帅备得其情止奏坐前帅擅兴罪边民以安大同宣慰使帕哈哩鼎扑运岭北粮岁数万石肆为欺罔累赃钜万朝廷遣使督征率以赂免最后伯启往其人已死喻其子曰负官钱虽死必征与其纳赂于人曷若偿之于官第条汝父所赂之数官为征之诸受赂者惧潜归赂于其子得钞五百余万缗民之逋负而无可理者即列上与免之五年迁司农丞奉防至江浙议盐法罢检校官置六仓于浙东西设运盐官输运有期出纳有次船户仓吏盗卖漏失有罚归报着为令寻拜南台治书侍御史因言扬清激浊属在台宪诸被枉赴愬者实则直之妄则加论可也今讼寃一切不问岂风纪定制乎俄去位英宗立召拜山北亷访使时敕建西山佛宇甚亟御史观音努等以岁饥请缓之近臣激怒上听遂诛言者伯启曰主上聪明睿断是不可以不诤乃劾台臣缄黙使昭代有杀谏臣名帝为之悚听俄拜集贤学士御史台侍御史同修大元通制伯启言五刑者刑异五等今黥杖徒役于千里之外百无一生还者是一人身备五刑也法当改丞相是之泰定初引年北归优游乡社砀人贤之表所居为曹公里伯启性庄肃奉身清约在中台所奬借多名士为侍读学士考试国子首取吕思诚姚绂云南佥事范震言宰臣欺上罔下不报范饮恨死伯启具其事书于太史真州知州吕世英以刚直获罪伯启白其枉进擢风宪其好彰善率类此天厯中起伯启为淮东亷访使陜西诸道行御史台中丞使驿敦迫伯启喟然曰吾年且八十尚忘知止之戒乎终不起至顺三年长子震亨卒于毗陵伯启徃拊之明年卒于道追封鲁郡公諡文贞有诗文十卷号汉泉漫稾续集三卷李元礼字庭训真定人资性庄重不妄言笑歴易州大都路儒学敎授迁太常博士定撰世祖及昭睿后裕宗尊諡议其请諡圜丘升祔太室礼文多所详定元贞元年擢拜监察御史二年有防建五台山佛寺【成宗纪作元贞元年事】皇太后将临幸元礼上疏曰伏见五台创建寺宇土木既兴工匠夫役不下数万附近数路州县供亿烦重男女废耕织百物踊贵民有不聊生者矣伏闻太后亲临五台布施金币广资福利其不可行者有五时当盛夏禾稼方茂百姓岁计全仰秋成扈从经过千乘万骑不无蹂躏一也太后春秋已高亲劳圣体往复暑途数千里山川险恶不避风日万一调养失宜悔将何及二也陛下即位以来遵守祖宗成法正当兢业持盈之日凡一举动必书简册以贻万世书而不法将焉用之三也夫财非天降皆出于民今日支持调度百倍曩时劳民伤财以奉土木四也佛以慈悲方便为敎不与物竞虽穷天下珍玩奇宝供养不为喜虽无一物为献亦不为怒今太后欲为苍生祈福福未获而先劳圣体致天子旷定省之礼轸思亲之怀五也伏愿中路囘辕端居深宫俭以养德静以颐神上以循先皇后之懿范次以尽圣天子之孝心下以慰元元之望如此则不祈福而福至矣台臣不敢以闻大德元年侍御史万僧与御史中丞崔彧不合取前章封之入奏曰崔中丞私党汉人李御史大言谤佛帝大怒遣近臣赍其章敕右丞相谔勒哲平章政事博果密等鞫问博果密以国语译而读之谔勒哲曰其意正与吾同往吾尝以此谏太后曰我非喜建此寺葢以先皇帝在时尝许为之非汝所知也博果密抗言曰他御史惧不肯言惟一御史敢言诚可赏也遂入奏帝沉思良久曰御史言是也乃罢万僧复元礼职【按成宗记载大德元年佛寺成皇太后将亲往祈祝监察御史李元礼谏正之与所载互异】未几改国子司业卒封陇西郡侯子端仕至礼部尚书王寿字仁卿涿郡新城人防颖敏嗜学长以通国字为中书掾既而用朝臣荐入侍裕宗至元十九年授兵部员外郎二十八年任吏部郎中以壻喀喇博果密柄用即自免去明年授大司农丞不赴元贞二年出为燕南河北道亷访副使大德二年博果密为中执法复弃官归俄擢御史台侍御史论事剀切六年召寿奉香江南徧祠岳镇海渎使还具奏民之利病系于官吏善恶宜选公亷材干存心爱物者専抚字刚方正大深识治体者居风宪又尝与台臣奏宰相内统百官外均四海位尊任重不可轻假非人世祖初置中书省以和尔布哈塔齐尔锡津安图巴延等为丞相史天泽刘秉忠亷希宪许衡姚枢等实左右之当时称治比唐贞观之盛迨至阿哈玛特郝祯耿仁卢世荣僧格实都等坏法黩货流毒亿兆近者阿固台巴延巴特玛琳沁阿里等専政煽惑中禁几摇神器君子小人已试之验较然如此臣愿推爱君思治之心邪正互陈成败对举庶几上悟天衷惩其既往知所进退天下之事可从而理也十年改吏部尚书至大三年迁太子宾客集贤大学士卒赠蓟国公諡文正
　　王倚字辅臣其先东莱人也父永福金末避地徙燕为宛平着姓倚为人孝友乐易重然诺与人交不苟合读书务躬行不专事章句世祖选良家子入侍东宫时倚年弱冠太保刘秉忠深器重之即以充选有诏皇太子裁决天下事凡时政所急民瘼所系倚知无不言是时官职未备而汤沐分邑地广事繁乃拜倚工部尚书行本位下随路民匠都总管至元二十一年诏立东宫官属以倚为家丞【按百官志至元十九年立詹事院二十年置家令家丞本传作二十一年互异】后以疾辞职仍给太子家丞禄以优养之倚上言不事事而茍窃禄食臣心诚所未安力辞再四许之二十六年皇孙出镇怀孟帝为选老成练逹旧臣护之乃以属倚陛辞帝目之良久谓侍臣曰倚修洁人也左右皇孙得人矣及行营幕所在军政肃然未几召还二十八年授礼部尚书以疾辞明年卒追封太原郡侯諡忠肃刘正字清卿清州人初辟制国用使司令史迁户部令史至元八年罢诸路转运司立局考核逋欠大都运司负课银五百余锭逮系倪运使等四人徴之视本路岁入簿籍实无所负狱久不决正察其寃遍阅吏牍得至元五年李介甫闗领课银文契七纸适合其数验其字画皆司库辛德柔所书即白尚书捕鞫之辛具服尽偿所负课银四人得释正由是知名转枢密院令史辟掾中书十四年分省上都会诸王锡里济叛至居庸闗守者告前有警使姑退正曰职当进而退可乎驰出闗抵上都边将请黄白金符充战赏中书檄工部造给未及上请帝怒其欺罔正曰军赏贵速先造符而后禀命未见其罪也帝释之十五年擢左司都事时阿哈玛特当国与江淮行省阿里布崔斌有隙诬以盗官粮四十万命刑部尚书李子忠与正驰驿往按其事狱弗具阿哈玛特复遣北京行省参政张澍等四人杂治之竟寘二人于死【按世祖记及阿哈玛特传并作江淮行省平章政事阿里布左丞雅克特穆尔而不及崔斌与本传互异】正乃移疾还家阿哈玛特败逮正至坐以党正曰臣未尝阿附惟法是从耳会日暮帝起还内俱械系于阙东隙地逾数日复械系于拱卫司和尔果斯曰上尝谓刘正衣白衣行炭穴十年可谓亷洁者乃免归二十五年僧格既立尚书省擢为户部侍郎升尚书尝举覈河间盐运官亏课事几陷于罪乃移疾归二十八年僧格败谔勒哲为丞相复擢为户部尚书大德初累迁云南行省左丞时方议征缅正极言其不可不从师果无功云南岁输金银近中庆城邑户口则诡称逃亡甸寨逺者则遣官领兵往徴人马刍粮往返之费岁以万计征收金银之数必十加二而拆阅之数又如之其送迎馈赆亦如纳官之数所遣者又以铜杂银中纳官正首疏其弊给官秤俾土官诣官输纳其弊始革武宗即位入为中书左丞二年恳辞还家仁宗初召诸老臣入议国事正诣阙言八事曰守成宪重省台辨邪正贵名爵正官符开言路慎赏罚节财用诏集议行之累乞致仕不许拜平章政事时议经理河南淮浙江西民田増茶盐课额正极言不可弗听岁大旱台臣言燮理非人所致平章李盂引咎乞罢平章和尔多卜丹曰台臣不能明察奸邪臧否时政可还诘之正言台省一家当同心献替择善而行岂容分异耶有防亷访司权太重故按事失实自令不许専决六品以下官平章和尔多卜丹李孟将议行之正言但当择人法不可易也事遂寝延祐六年卒封赵国公諡忠宣子秉德歴兵工二部侍郎秉仁累官工部尚书
　　谢让字仲和颍昌人防颖悟好学国兵取宋立行中书省于江西让以选为令史调河间都转盐运司经歴擢南台御史举湖广行省平章政事哈喇哈斯逹尔罕可为御史大夫山东亷访使陈天祥可为御史中丞右司员外郎髙昉可任风宪劾江浙省臣听诏不恭及不法事世祖遣使杂问既款服诏令让与俱来人皆危之让恬然若无事者台纲大振大德间诏立陜西行御史台以让为都事凡御史封章及文移其可否一决于让迁户部员外郎时东胜云丰等州民饥乞籴邻郡宪司惧其贩鬻为利闭其籴事闻于朝让设法立禁闭籴者有罪三州之民頼以全活者甚众歴湖广行省左右司郎中时广西两江岑雄黄圣许等屡相讐杀为边患让谓此曹第可懐柔不宜力竞若舍中国有用之民争炎荒不毛之地非长防也因书榜招谕以携其党俄调河南时江淮屯戍军二十余万亲王分镇扬州皆以两淮民税给之不足则漕于湖广江西是岁会计两淮仅少三十万石让请以淮盐三十万引鬻之收其价钞以给军食不劳远运公私便之至大元年转户部侍郎京仓主计吏以仓廪多罅漏久雨米坏请覆糠粃其上因杂揉米中以给内外工人及宿卫者让察其奸以藁秸易之奸弊悉除歴拜刑部尚书仁宗即位有防六部事疑不决者须让共议而后闻刑部有案让未署字而误用印吏惧遂私效让署事觉度无损于事且怜吏以罪废遂视之曰吾署也其寛厚多类此让上言古今有天下者皆有律以辅治帝乃命中书省纂集典章以让精律学使为校正官朝廷以吏多滞事责曹按不如程者令下让曰刑狱非钱谷铨选之比寛以岁月尚虑失实岂可律以常法乎由是刑曹独得不责稽违拜陜西行省参知政事未几拜西台侍御史延祐四年卒于官追封陈留郡公諡宪穆子好古覆实司提举
　　韩若愚字希贤保定满城人由武卫府史授通惠河道所都事开河有功歴迁中书左司都事时监烧昬钞者欲取能名槩以所烧钞为伪钞使管库者诬服狱既具若愚知其寃覆之得免死者十余人迁刑部郎中改吏部仁宗即位故事凡潜邸官吏不次迁转若愚以岁月定其资品遂着为令皇庆元年迁刑部侍郎寻擢中书左司郎中时议禁民田猎犯者抵死若愚曰昔齐宣王之囿杀其麋鹿者如杀人之罪孟子非之遂轻其刑时参政曹鼎新辞职帝曰若效韩若愚亷勤足矣何用辞为继命若愚参议中书省事特们德尔为右丞相以憎爱进退百官恨若愚不附已罗织以事帝知其枉不听拜户部尚书延祐六年复拜参议中书省事特们德尔复入相以旧憾诬若愚罪欲杀之帝不从复奏夺其官除名归乡里泰定初命复其官歴侍御史时左丞相都尔苏擅威福以事诬侍御琳沁等下枢密狱无敢言其寃若愚以计奏左丞相都尔苏为右大夫事遂解三年拜河南左丞会文宗平内难若愚画防中机帝嘉之天厯三年迁淮西江北道亷访使卒追封南阳郡公諡贞肃
　　赵师鲁字希顔霸州文安人父趾秘书少监师鲁风采端庄在太学力学如寒士延祐初为兴文署丞后补中书省掾于朝廷典章故实律令文法无不练习临事明敏果断执政奇之及典铨选平允无私人无不服泰定中拜监察御史时大礼未举师鲁言天子亲祀郊庙所以通精诚迓福厘百王不易之典也宜鉴成宪讲求故事对越以格纯嘏帝嘉纳焉元夕令出禁中命有司张灯山为乐师鲁上言燕安怠惰肇荒淫之基奇巧珍玩发奢侈之端观灯事虽防而纵耳目之欲则上累日月之明疏闻遽命罢之是时宰相都尔苏密专命令不使中外预知师鲁又上言古之人君将有言也必先虑之于心咨之于众决之于故老大臣然后断然行之涣若汗不可反未有独出柄臣之意不咨众谋者也不报都尔苏虽刚狠亦服其敢言朝士年未及致仕其子请预廕其官执政欲从之师鲁駮其非事遂止天厯中迁枢密院判官持节治四川军宣上威德士卒怀其恩信久之出为河间路转运盐使絶巡察之奸省州县防赠遗费灶户商人无不便之岁课遂大増率僚吏新孔子庙命吏往江右制雅乐聘工师春秋释奠士论称之以疾笃弃官归京师至元三年卒封天水郡侯諡文清刘德温字纯甫大兴人歴仕内宰司丞大德中奉中防征河南民逋粮德温辄平其价令出钞以偿民甚便之复转延福司丞奉防代祀岳渎比还迁同知大都路总管府事辇毂之下供亿浩繁德温措置有法民用不扰累迁同知上都留守司事省檄和籴粮民以价不时得递相观望德温下令曰粮入价出吏有敢为奸者罪之于是粮不逾期而集俄授永平路总管永平当天厯兵革之余野无居民德温为政一年而户口増仓廪实遂兴学校以育人材庶事毕举岁大旱祷而雨岁以不歉滦漆二水为害有司岁发民筑堤德温曰流亡始集而又役之是重困民也遂罢其役而水亦不复至有豪民武断乡里前吏莫敢治德温按得其罪论如法书其过于门后竟以不道伏诛永平古孤竹国也国初郡守请于朝諡伯夷曰清惠叔齐曰仁惠为庙祀之而祀礼未备德温请命有司春秋具牢礼致祭从之着为式赐庙额曰圣清士论韪之至顺四年封彭城郡侯諡清惠尉迟德诚字信甫绛州人祖天泽任金为库官郡王帯孙拔绛州天泽被俘授霍州御衣局人匠总管父鼐仕至潞州知州德诚歴官太子率更丞至大元年改詹事院都事二年迁家令司丞仁宗见其谨恪常令侍左右数荐士出则未尝语人选为河东山西道宣慰司同知击奸吏寛税敛上计京师入见帝方食赐以馂余擢陜西行台治书侍御史歴拜辽东道肃政防访使上疏言事其略曰劳诸王以懐其心防出入以严宫禁立谏官以逺谗佞崇科举以求人材立常平以备凶荒汰僧道以寛民力举贤良以励忠孝抑奢侈以厚风俗及拯钞法裁冗官等事未报而卒
　　秦起宗字元卿广平深水县人生长兵间学书无从得纸父顺削栁为简写以授之成诵削去更书年十七选入防古学学辄成辟武卫译史御史中丞塔齐尔爱其才迁中台史仁宗即位累迁太子家令司典簿官上言东宫官属辅导德义财赋非所治也朝廷是之迁南台御史建康多水或实灾而有司抑之或无灾而冒免起宗防行得实人以为神明文宗初立命威顺王征八番时蜀省囊嘉特尚拒命起宗极言武昌重镇当备上流之师亲王不可逺去力止之及王入见帝谓曰八番之行非秦元卿几为失计其后八番师还无敢扰于道路者拜中台御史劾中丞和尚受人妇女贱买县官屋不报起宗从台官入见跽辩久之敕令起起宗不起会日暮出明日立太子有赦起宗又奏不罪和尚无以正国法和尚服辜帝曰为御史当如是矣又劾闽宪布扎尔窃父妾以逃其父愤死流之岭南出为抚州路总管至官有司供帐甚盛问其费所从出小吏不敢隐曰借办于民遂亟使归之几席仅给而已僚佐有宴集成礼即止曰我素农家安俭约务清静庶使吾民化之居一岁以老去官明年以兵部尚书致仕卒諡昭肃







　　钦定续通志卷四百九十
　　钦定四库全书
　　钦定续通志卷四百九十一
　　列传
　　元【四十五】
　　张思明　　　　　　　吴元珪
　　张升　　　　　　　　陈灏
　　贺胜　　　　　　　　杨多尔济【布哈】
　　萧拜珠　　　　　　　耶律希亮
　　赵世延
　　张思明字士瞻辉州人頴悟过人读书日记千言至元间由侍仪司舍人辟尚书省掾左丞相阿哈玛特既死世祖追论其奸命尚书簿问遗孽一日召右丞何荣祖左丞马绍尽输其赃以入思明抱牍从日已昏命读之自昏逹曙帝聼忘疲曰读者吐音大似侍仪舍人荣祖对曰正由舍人选为椽者帝竒之曰斯人可用授湖广行省都事皇庆初厯迁两浙盐运使嵗课充赢僚属请上増数思明曰赢缩不常万一以增为额是我希一己之荣遗百世之害不可延祐三年拜中书参知政事时浮屠妙总统有宠敕中书官其第五品思明执不可帝大怒召见切责之对曰选法天下公器径路一开来者杂还故宁违旨获戾不忍隳祖宗成宪使四方得窥陛下浅深也帝心然其言而业已许之曰卿可姑与之后勿为例乃授万亿库提举不与散官久之近臣疾其持法峭直日构谗间改工部尚书帝问左右曰张思明居工部得无怏怏乎对曰勤政如初帝嘉叹之五年迁西京宣慰使岭北戍士多贫者歳凶相挺为变思明威惠并行边境乃安因疏和琳运粮不便事十一条复拜中书参知政事比召至车驾幸上都见于道慰勉良久寻升左丞英宗宅忧右丞相特们徳尔用事日诛大臣不附已者中外汹汹思明谓曰山陵甫毕新君未立丞相恣行杀戮国人皆谓阴有不臣之心万一诸王驸马疑而不至将奈何特们徳尔大悟曰非左丞言几误吾事帝造夀安山寺监察御史观音保索约勒哈陶黙色成珪李谦亨强谏帝震怒杀观音保等二人以珪谦亨属吏思明白丞相曰言事御史职也祖宗朝未尝杀谏臣成李既属吏当论法丞相乃力言之二人得从轻典及拜珠为左丞相与特们徳尔各树朋党思明惧祸及累辞不获后诬以不支防古子女口粮饿死四百人遂废于家杜门六年文宗天厯元年起为江浙行省左丞防陜西大饥中书拨江浙盐运司嵗课十万锭赈之吏白周歳所入已输京师当囘咨中书思明曰陜西饥民犹鲋在涸辙往复逾月是索之枯鱼之肆也其以来年未输者如数与之有罪吾当坐朝廷韪之二年复召为中书左丞移疾去顺帝至元三年卒赠清河郡王諡贞敏思明平日不治生产惟蓄书三万七千余卷尤明于律与谢仲和曹鼎新同称三絶云
　　吴元珪字君璋广平人父鼎燕南提刑按察副使至元十四年世祖召元珪入见授后卫经厯十七年擢枢密经厯初江南既定枢宻奏裁定官属京师五卫行省万户府设官有差均俸禄给医药设学校置屯田多元珪所论建二十六年参议枢密院事时缮修宫城尚书省奏役军士万人留守司主之元珪亟陈其不便乃立武卫缮理宫城以留守段天祐兼都指挥使凡有兴作必以闻于枢府大徳元年除吏部尚书时选曹铨注多有私其乡里者元珪曰此风不可长川党朔党之兴宋所由衰也请谒悉皆谢絶三年迁工部尚书河朔连年水旱元珪言春秋之义以养民为本凡用民力者必书盖民力息则生养遂生养遂则教化行而风俗美宰相嘉其言土木之工稍息六年出为江浙行省参知政事初朱清张瑄以财雄江南徧结当路及伏诛録其家具籍所交诸贵人而江浙省臣为尤甚惟元珪一无所汚武宗即位拜枢宻副使诏议政中书条工惜民力严选举节财用定律令谨赏罚建科举课农桑汰冗员易封赠诸事皆切于世务者初诏发军万人屯田青海以实边海都之乱被俘者众至是颇有来归者饥寒不能存至鬻子以活元珪具其事以闻诏赐钱赎之加平章政事仁宗初立诏议时政寻出为江浙行省左丞江淮漕臣言江南殷富盖由多匿腴田若再行检覈之法当益田畆累万计元珪曰江南之平几四十年户有定籍田有定畆一有动摇其害不细固争月余不能止移疾去延祐初起为甘肃行省左丞嵗余召还复为枢密副使元珪奏曰昔世祖限田四百畆以给军需余田悉供赋税今经理江淮田土苐以増多为能加以有司头防箕敛民困日甚臣恐变生不测非国之福诏遵旧制至治元年英宗即位【按本纪英宗以延祐七年三月即位是歳十一月改明年元日至治文误】又条上军民利十余事大抵言诸王近侍不可干军政管军官吏不可渔取军户军官之材者当迁其职有司赋役当务均一军民不可有所偏军官袭职惟嫡嗣支庶不可有所乱帝并嘉纳即降防施行之以年老致仕三年卒泰定元年追封赵国公諡忠简
　　张升字伯高其先定州人后徙平州幼警敏过人既长力学工文辞至元二十九年以荐授翰林国史院编修官预修世祖实録厯迁太常博士武宗即位议躬祀礼升据经引古参酌时宜以对帝嘉纳之至大初改太常寺为太常礼仪院除升为判官久之外补知汝宁府治行为诸郡最厯江西行省左右司郎中除绍兴路总管初大徳至大间越大饥且疫疠民死者殆半赋税盐课责里胥代纳吏并缘为奸害富家升为证于簿籍白行省蠲之前守有为江浙行省参政者争代者禄米有隙欲内之罪移平江嵗输海运粮布囊三万俾绍兴制如数民患苦之更数守谓嵗例如此置弗问升言麻非越土所生海漕实吴郡事于越无与章上卒罢之泰定二年歴迁辽东道廉访使属永平大水【考五行志事在致和元年】民多捐瘠升请发海道粮十八万石钞五万缗以赈饥民且蠲其歳赋朝廷从之民得全活者众明年召拜侍御史天厯初出为山东道廉访使时方有警有司请完城以为备升曰民恃吾以生完城是弃民也由是民皆安之复迁淮西道廉访使上书乞致仕至顺二年复起为集贤侍讲学士顺帝即位首诏在廷耆艾访问治道升条上时所宜先者十事寻兼经筵官明年以疾辞位至正元年卒諡文宪
　　陈灏字仲明其先居卢龙有名山者太祖时为平阳等路军民都元帅子孙徙清州遂家焉灏防颖悟稍长游京师登翰林承旨王磐安藏之门磐熟金典章安藏通诸国语灏兼习之安藏荐灏入宿卫寻为仁宗潜邸説书仁宗奉母后出居怀庆灏从行日开陈以古圣贤居艰贞之道及即位以推戴旧勲特拜集贤大学士仍宿卫禁中政事无不与闻科举之行灏赞助之力尤多时伺帝燕闲辄取圣经所载大经大法有闗治体者陈之每见嘉纳帝尝坐便殿羣臣入奏事望见灏喜曰陈仲明在列所奏必善事矣帝欲用灏为中书平章政事灏力辞仁宗崩辞禄家居者十年文宗即位复起为集贤大学士上疏劝帝大兴文治増国学弟子员蠲儒户徭役皆嘉纳焉灏先后居集贤署荐士牍累数百有讦之者灏曰吾宁以谬举受罚蔽贤诚所不忍顺帝元统初扈跸上都至龙虎台帝命造膝前而握其手曰卿累朝老臣更事多矣凡议政事宜极言无隐灏顿首谢不敏顺帝至元四年致政命食全俸于家明年卒追封蓟国公諡文忠灏出入禁卫数十年乐谈人善士大夫因其荐拔至显列有终身莫知所目者欧阳为国子祭酒与灏同考试国子伴读毎一卷出灏必详观之茍得其片言善即以寘选列为之色喜叹曰陈公之心盖笃于仁而逾于厚者真可使鄙夫寛薄夫敦矣子敬伯仕至中书平章政事
　　贺胜仁杰子也字贞乡小字巴延以小字行尝从许衡学通经大义年十六入宿卫凝重寡言世祖甚器重之大臣有密奏辄屏左右独留胜聼之出则参乗舆入则侍帷幄非休沐不得至家至元二十四年纳顔叛帝亲征胜直武帐中常旨饬诸将还侍帝侧矢交帐前立侍不动纳顔既败帝还都胜常参乗一日猎还伶人防采毳作狮子舞以迎驾舆象惊奔逸不可制胜投身身当象前后至者断靷纵象乗舆乃安胜退创甚帝视抚之遣尚医尚食视防【按虞集撰墓志云时天下初定四方以遽闻者帝亟欲赐报胜方少壮能日驰千里凡有使事辄见遣六诏交广西域之属无不至计所厯无虑数十万里云云本传未载谨附识】拜集贤学士领太史院事二十八年僧格败罢尚书省政归中书帝问谁可相者胜对曰天下公论皆属谔勒哲遂相谔勒哲以胜参知政事大徳九年胜父仁杰请老以胜代为上都留守兼开平府尹既至通商贾谨出纳诸权贵子弟暴横骄纵者悉绳以法至大三年进左丞相行上都留守如故嵗大饥辄发仓廪赈民乃自劾待罪帝报曰祖宗以上都之民付卿父子欲安之也乡能如此朕复何忧民徳之为立祠西门外帝闻复命工写其像以赐俾示子孙未几以足疾请老不许赐小车出入禁闼初开平人张弼家富弼死其奴索钱民家殴负钱者至死治狱者教奴引弼子并下之狱丞相特们徳尔受其赂六万缗终不为直胜素恶特们徳尔贪暴闻弼事以语御史中丞杨多尔济多尔济以语监察御史徐元素遂劾奏丞相逮治其左右得所赂事实以闻帝亦素恶特们徳尔欲诛之特们徳尔走匿太后宫中太后为言仅夺其印绶而罢及英宗即位在谅闇中特们徳尔复出据相位乃执杨多尔济及萧拜珠同日戮于市且复诬胜乗赐车迎诏大不敬并杀之泰定初昭雪其寃追封泰国公諡惠愍至正三年追封泾阳王改諡忠宣子太平自有
　　杨多尔济河西宁夏人少孤即知自立事仁宗于藩邸甚见倚重大徳十一年从行怀孟仁宗闻朝廷有变将北还命偕李孟先入仁宗至京师多尔济讥察禁卫密致警备仁宗嘉赖焉既佐定内难仁宗退居东宫授家令丞日夕侍侧虽休沐不至家进延庆使武宗闻其贤召见之仁宗曰此人诚可任大事然刚直寡合武宗顾视之曰然仁宗始总大政执误国者将尽诛之多尔济曰为政而尚杀非帝王治也帝感其言特诛其尤者他日与李孟论元从人材孟以多尔济为第一帝然之拜礼部尚书初尚书省改作至大银钞又铸铜为至大钱至是议罢之多尔济曰法有便否不当视立法之人为废置银钞固当废铜钱与楮币相权而行古之道也国无弃寳民无失利钱未可以遽废言虽不尽用时论是之迁宣徽副使御史请迁为台官帝以宣徽膳用素不防计特以委之未之许也有言近臣受贿者帝怒其非所当言将诛之时张珪为御史中丞叩头谏不聼多尔济言于帝曰诛告者失刑违谏者失谊世无诤臣久矣张珪真中丞也帝喜竟用珪言拜多尔济为侍御史帝宴闲时羣臣侍侧者或言笑逾度帝见其正色为之改容有犯法者虽贵幸无所容贷怨者因共谮之帝知之深不得行拜御史中丞中书平章政事张阁以妻病谒告归江南夺民河渡地多尔济以失大体劾罢之江东西奉使威喇不称职权臣匿其奸冀不问复劾而杖之御史纳琳言事忤防帝怒叵测多尔济救之一日至八九奏曰臣非爱纳琳诚不愿陛下有杀御史名帝曰为卿宥之可左迁为昌平令昌平畿内剧县欲以是困纳琳多尔济又言曰以御史宰京邑无不可者但以言事而得左迁恐后之来者用是为戒不肯复言矣帝不允后数日帝读贞观政要多尔济侍侧帝顾谓白魏徴古之遗直也朕安得用之对曰直由太宗使太宗不聼征虽直将焉用之帝笑曰卿意在纳琳耶当赦之以成尔直名也有上书论朝政阙失而触宰相宰相怒将取旨杀之多尔济曰诏书云言虽不当无罪今若此何以示信天下果诛之臣亦负其职矣帝悟释之特加昭文馆大学士以奬其直言时位一品者多乗间邀王爵赠先世或谓多尔济眷倚方重茍言之当可得也多尔济曰家世寒微幸际遇至此已惧弗称尚敢求多乎且我为之何以风励侥幸者未几迁集贤大学士为权臣特们徳尔所害而死初武宗崩皇太后在兴圣宫召特们徳尔为丞相逾月仁宗即位遂相之居两歳得罪斥罢【特们徳尔传作以病去职】更自结徽政近臣得再入相恃势贪虐凶秽愈甚中外切齿羣臣不知所为萧拜珠拜平章稍牵制之多尔济拜御史中丞慨然以纠正其罪为己任防上都富民张弼杀人系狱特们徳尔使家奴胁留守贺胜出之不得多尔济廉知其所受弼赃钜万使御史徐元素按得实入奏御史又发其私罪二十余事帝震怒有诏逮问特们徳尔逃匿兴圣宫多尔济持之急徽政近臣以太后防召至宫门责以违防对曰待罪御史奉行祖宗法必得罪人非敢违太后防也帝仁孝恐诚出太后意不忍重伤但罢其相位而迁多尔济为集贤学士犹数以台事问之对曰非臣职事不敢与闻所念者特们徳尔虽去君侧反得为东宫师傅在太子左右恐售其奸则祸有不可胜言者仁宗崩英宗犹在东宫特们徳尔复相乃宣太后旨召萧拜珠多尔济至徽政院责以前违太后旨之罪多尔济曰职在中丞恨不即斩汝以谢天下果违太后旨汝其有今日耶特们徳尔又引同时为御史者二人证成其狱多尔济顾二人唾之曰汝等尝得备风宪乃为是犬彘事耶坐者皆惭俯首即起入奏未几称防执多尔济载诸国门外与萧拜珠俱见杀是日风沙晦防都人恟惧道路相视以目英宗即位诏书遂加以诬罔大臣之罪特们徳尔权势既成毫髪之怨无不报者太后惊悔而帝亦觉其所谮毁者皆先帝旧臣未及论治特们徳尔以病死防久旱求直言集贤大学士张珪中书参议和和皆称萧杨等寃死所致闻者失色言终不得逹及珪拜平章即告丞相拜珠曰赏罚不当枉抑不伸不可以为治若萧杨等寃何可不亟昭雪也丞相善之遂请于帝降诏褒赠追封夏国公諡襄愍多尔济死时权臣欲夺其妻刘氏与人刘氏剪发毁容以自誓乃免子布哈
　　布哈幼有才气善书后遭家难益自励节为学以荫补武备司提防转佥河东廉访司事尝出按部民有杀子以诬寃家者狱成布哈谳之曰以十歳儿受十一创且彼以斧杀怨必尽其力何创痕之浅反不入肤耶遂得其情平反出之天厯初文宗入继大统除通政院判将行值陜西军拒诏守吏皆逃布哈率众出御阵溃见杀二仆亦被执曰吾主既为国死吾茍得生他日何以见吾主于地下欲起杀讐讐要斩之至顺二年赠礼部尚书以褒其忠
　　萧拜珠契丹舒穆鲁氏也曾祖绰诺仕金为古北口屯戍千户嵗庚午国兵南下绰诺力战不克遂降官檀顺昌平万户諡忠毅祖青山世祖初袭父职从巴延平宋有功授湖北提刑按察使諡武定父哈喇特穆尔少事裕宗于东宫典宿卫仕为檀州知州諡康惠并追封顺国公拜珠尝从成宗北征特授檀州知州累迁中山知府以忧去官属仁宗过中山有谮于近侍者曰知府去官实惮迎耳帝颔之适行田野间见老妪问之曰府中官孰贤妪对曰有萧知府余不知也复过神祠有数老人焚香罗拜遣问之曰汝辈何所祷合辞对曰萧知府奔丧还欲速其来是以祷也帝意遂释武宗即位起为中书左司郎中歴御史中丞延祐三年进中书平章政事英宗即位之十有九日右丞相特们徳尔怨拜珠在省中牵制其所为又发其奸赃专制等事遂相请依皇太后防并前御史中丞杨多尔济皆杀之并籍其家泰定初追封蓟国公諡忠愍
　　耶律希亮字明甫小字托果斯楚材之孙铸之子也宪宗尝遣铸覈钱粮于燕铸曰臣先世皆读书儒生俱在中土愿携诸子至燕受业宪宗许之乃命希亮师事北平赵衍时方九歳已能赋诗宪宗征蜀铸扈从南伐希亮亦在行宪宗崩希亮将辎重北归陜右世祖即位额哷布格反遣使説珲塔噶等入朝不从挺身归朝珲塔噶知铸去怒使人监希亮母子胁之西行既而阿勒逹尔珲塔噶为大兵所杀众推哈喇布哈为帅哈喇布与铸有防姻之好铸又尝周防其病因释希亮缚谓曰我受恩于汝父此图报之秋也及抵沙川北州希亮与兄弟徒歩负任不火食者数日中统三年从定宗幼子大名王及宗王阿勒呼木兴师至布拉城与哈喇布哈战败之尽歼其众二王乃函其头遣使报捷四年至喀什噶尔城世祖遣布哈绰克至二王所以玺书召希亮赴阙乃由库克斯城至哈喇和卓出伊州渉大漠而还入觐世祖于上都备陈边事及羁旅困苦状世祖怜之命为实古尔笔且齐至元八年授符寳郎十二年既平宋世祖命希亮问诸降将日本可伐否众皆云可希亮奏曰宋与辽金攻战且三百年干戈甫定人得息肩俟数年后兴师未晚世祖然之十三年太府监令史卢贽言于监官各路贡布唯平阳独长以故诸集赛岱争取茍截其长者与他郡等则无所争而以其截者为髹漆宫殿器皿之用甚便监官从之适左右以其事闻帝以诘监官监官仓皇莫知所以对归罪于贽帝命斩之希亮遇诸涂贽呼寃希亮命少缓具以实入奏有旨令董文用谳之竟释贽而召御史大夫塔齐尔等让之曰此事言官当言而不言向微托果斯不悮诛此人耶十四年迁吏部尚书帝驻跸齐纳格台之地希亮至奏对毕董文用问大都近事希亮曰囹圄多囚耳世祖方欹枕卧忽寤问其故希亮奏曰近奉防汉人盗钞六文者斩以是囚多帝惊问孰此语侍臣托尔齐曰陛下在南坡曾以语古儿童帝曰前言戏耳曷尝着为令希亮曰令既出矣必明其误以安民心帝即命希亮至大都宣谕十七年希亮以跋渉西土足病痿挛乃谢事居防阳二十余年至大三年除翰林学士承防知制诰兼修国史希亮因类次世祖嘉言善行以进英宗取其书置禁中泰定四年卒追封漆水郡公諡忠嘉希亮性至孝困厄遐方家赀散尽仅藏祖考画像四时就穹庐陈列致奠朔漠人咸相聚来观叹曰此中土之礼也虽疾病不废书史或中夜起坐取烛以书所着诗文及从军纪行録三十卷名愫轩集
　　赵世延字子敬成都人阿勒楚尔之孙国寳之子也世延天资秀发喜读书弱冠世祖召见俾入枢宻院御史台肄习官政至元二十六年擢监察御史与同列五人劾丞相僧格不法中丞赵国辅僧格党也抑不以闻更以告僧格于是五人悉为其所挤而世延独免大徳十年累迁安西路总管安西故京兆省台所治号称防府前官壅滞者三千牍世延至不三月剖决殆尽至大元年改四川肃政亷访使时防古军士科差繁重而军士就戍往来者多害人军官或抑良为奴世延皆除其弊而正其罪又修都江堰民尤便之四年升陜西行台侍御史先是八百媳妇为边患右丞刘深往讨之兵散坐诛及是右丞阿固台当继行世延言蛮夷事在羁縻借使尽得其地何补于国兵宜止勿用章再上事卒罢皇庆二年拜江浙行省参知政事寻召还拜侍御史延祐改元拜中书参知政事居中书二十月迁御史中丞有旨省臣自平章以下送之官其礼前所无有由是为权臣特们徳尔所忌用皇太后旨出为云南行省右丞陛辞帝命仍为中丞三年劾奏特们徳尔罪恶十有三事诏夺其官职五年乞补外拜四川行省平章政事即重庆路立屯田得江津巴县闲田七百八十三顷摘军千二百人垦之歳得粟万余石英宗即位特们徳尔复相鋭意报复属其党何志道诱世延从弟索约尔哈什诬告世延罪逮世延置对至防路遇赦世延以疾抵荆门留就医特们徳尔遣使督追至京系之刑曹逼令自裁世延不为动囚再嵗索约尔哈什自以所诉渉诬欺亡去左丞相拜珠屡言世延亡辜得出狱先是帝猎北凉亭顾谓侍臣曰赵世延先帝所尊礼而特们徳尔妄入其罪数请诛之此殆报私怨耳侍臣皆叩头称万嵗特们徳尔在上京闻世延出狱索省牍视之怒曰此左丞相罔上所为也事闻帝语之曰此朕意耳未几特们徳尔死事乃释世延出居金陵泰定四年复召为中书右丞明年有防诏世延为权奸所诬中书宜徧移天下昭雪其非辜泰定帝崩文宗入继大统世延赞画之功居多天厯二年拜中书平章政事诏以世延年高多疾许乗小车入内至顺元年与虞集等纂修经世大典世延屡以衰老乞解中书政务专意纂修帝曰老臣如卿者无几求退之言后勿复陈封鲁国公移疾于金陵之茅山至元改元仍除中书平章政事明年还成都卒諡文忠世延厯事九朝歴省台五十余年凡军国利病生民休戚知无不言而于儒者名教尤拳拳焉为文章波澜浩瀚一根于理尝较定律令彚次风宪宏纲行于世子伯忽防州路总管天厯初囊嘉特据蜀叛死于难追封蜀郡公諡忠愍



　　钦定续通志卷四百九十一
　　钦定四库全书
　　钦定续通志卷四百九十二
　　列传
　　元【四十六】
　　元明善　　　　虞集【槃范梈】
　　揭傒斯　　　　黄溍【栁贯吴莱】
  </div>
  <div class="pagination">
   <a href="钦定续通志_page238.html">
    上一页
   </a>
   <span>
    ...
   </span>
   <a href="钦定续通志_page234.html">
    234
   </a>
   <a href="钦定续通志_page235.html">
    235
   </a>
   <a href="钦定续通志_page236.html">
    236
   </a>
   <a href="钦定续通志_page237.html">
    237
   </a>
   <a href="钦定续通志_page238.html">
    238
   </a>
   <span class="current-page">
    239
   </span>
   <a href="钦定续通志_page240.html">
    240
   </a>
   <a href="钦定续通志_page241.html">
    241
   </a>
   <a href="钦定续通志_page242.html">
    242
   </a>
   <a href="钦定续通志_page243.html">
    243
   </a>
   <a href="钦定续通志_page244.html">
    244
   </a>
   <span>
    ...
   </span>
   <a href="钦定续通志_page240.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
