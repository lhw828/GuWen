<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 747 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 747 页/共 1860 页</h1>
    <div class="content">
○又谕曰。兆惠等奏称、哈萨克解送达什车凌等之来使、言及逆贼阿睦尔撒纳夜遁时。将器械鞍马。全行抛弃。谅难兔脱。必被阿布勒比斯之人拏送等语。哈萨克人等、果能擒献逆贼。固属甚善。但前闻伊等部落。心颇不齐。又闻阿布赉与阿逆有誓。是其擒献与否。尚未可定。兆惠等曾奏云。如伊等将阿逆收留。不即擒送。即带兵相机往办。亦不扰其游牧。所见甚是。此际如尚未将阿逆擒献。即遣使促之云。恐尔等属人众多。或有隐匿。今派兵协同搜缉。庶可速擒。为此先行通知。庶不惊扰游牧。看其情形若何。作速奏闻。　　

○以鸿胪寺卿程盛修、为光禄寺卿。　　

○壬戌。谕军机大臣等、据开泰奏报、川省今年秋收。乃数年以来所仅见。披阅深为欣慰。但谷太贱则伤农。亦不可不为调剂。且今岁豫东下江等省。皆被灾祲。全赖米粮流通。以资接济。向来川省商贩。由川江贩运至楚。甚属便益。朕意乘此丰收。粮价平减之时。官为采买。运至湖广水次。先期知会该省督抚、委员兑收存贮。以备他省拨运。实为两省裨益。其采买数目。或二三十万石、或三四十万石。酌量地方情形。分派采买。仍随时察看。毋令市价翔踊。致妨本地民食。开泰其善为经理。即将酌买粮数具摺奏闻寻奏、臣因今岁秋禾大熟。先经通饬各地方官、乘时购补常平积贮。正在分头催办。若再另行采买。诚恐市侩居奇。且川江滩险。船宜略小。谷多则需船亦多。计其脚费倍于运米。现将沿江路通水次各属、存仓谷。饬令碾米十五万石。各赴水次汇交。陆续起运。脚费及官役饭食。照乾隆十八年运米赴江南例、给发。拟俟各属额谷购补。仍就沿江一带。碾米五万石。运往湖广备用。得旨、甚妥。　　

○又谕、据唐喀禄、车木楚克扎布奏称、准兆惠咨文、前赴科尔沁。办理阿逆所留种地之乌梁海等。派兵先行。令副都统职衔瑚尔起续进。途次捉生询问。知杜尔伯特贝勒巴图博罗特、台吉阿喇善、公舍楞等、与阿逆相通。潜住额尔齐斯河。未随其汗车凌、迁移游牧。随派瑚尔起、于六月十五日。带兵前至辉巴朗山后。擒获巴图博罗特等。剿其属人。其阿逆所留种地之乌梁海五十余户。全行剿杀。现在领兵赴塔尔巴哈台、搜拏阿睦尔撒纳、哈萨克锡喇等语。唐喀禄、车木楚克扎布、和衷商办。恭合机宜。著交部议叙。并将御用荷包、鼻烟壶、加恩赏赐。其领兵擒拏巴图博罗特等之瑚尔起、亦著议叙。首次得功之托郭齐等、与剿杀乌梁海有功之侍卫穆伦保等、俱分别奖赏。阵亡官兵。著交部议恤。　　

○升任山东巡抚鹤年奏、臣蒙恩补授两广总督。感激无地。然臣有不可去者四。一、微湖积水漫溢。现与藩司分晰筹办。将地势稍高易涸。与次洼可涸。极洼难涸之处。分为三等。除易涸可涸地亩。仍种田禾外。其余难涸者。或栽蒲苇。或种菱藕。或施网罟。或为水柜。冀转害为利。不使灾民坐困水乡。皆须经理督办。遽易生手。终多捍格。一、东省应赈者。三十余州、县、卫、所经灾区。已面约亲为查办。民皆感泣。今赈尚未办。臣竟避劳就逸。于心何安。虽特简抚臣。自善区画。何如臣先查后办之亲切也。一、东省水患频仍。皆平日不能思患豫防所致。臣于二月。即通饬所属、以一府有一府之水利。一县有一县之水利、应作何开浚、修防。现已确查详议。应办者俟农隙兴举。此紧要关键。臣一去任。恐致迁延。当亲为妥办。以蒇厥工。一、现与侍郎裘曰修定议开浚伊家河。一切工料事宜。亦须臣逐一经理。且尚有与河臣会勘挑浚运河、及筑堤工程。俱有头绪。自应原议之人会同商办。以上四条。皆臣切已刻不容己之事。恳鉴愚忱。另简督臣。准臣再留山东巡抚之任。得旨、览奏具见良心。然朕实因无人。故不得不用汝。可将此奏、并朕谕旨、告之蒋洲。令其妥办。蒋洲颇实心。自能胜任也。仍遵前旨行。　　

○以奉恩将军广宽子德荣、袭职。　　

○癸亥。谕、据黄廷桂奏称、近年陕督因办理军务。行驻无定。陕西督标七营。不能随时稽察。请暂交抚臣、就近查验等语。所奏具见为公事起见。不分畛域。深得大臣公正之道。著照所请、现在陕省督标七营官兵。暂交该抚、就近稽核。其千、把等官。应行拔补、及斥革者。亦即交该抚、一体甄别。至守备以上等官。仍咨明该督、照例办理。以收整饬行伍之实效。该抚不得以代庖稍存歧视。　　

○谕军机大臣等、前经传谕爱必达、令其速赴新任。定长现在丁忧。滇黔两省大员。俱系新调。边疆重地。该督早到经理为宜。至滇省课金。向例即在该省讥价归款。以致辗转购买。滋生弊端。所抽课金。原属公项。嗣后即著遇便搭解户部交纳。不必留于地方变价。庶可令积弊肃清。著将此传谕爱必达知之。　　

○又谕、据梦麟奏、德州卫第三屯缺口。尚未堵闭。惟济南府知府洪肇楙、及该卫员弁、在彼料理。该处并无大员督率。且拘泥民筑民修之例。以致数日可毕之功。逾月未竣。再闻临清地方运河。决口百余丈。现犹抢筑未完等语。德州系南北往来通衢。而运河水势。又较黄河易于堵御。自应竭力儹办。以期速竣。卫弁微员。呼应自必不灵。民田既被淹浸。现经受灾。岂可责以修工成例。其临清决口未闭。则来水既多。景州一带水势。亦难消涸。昨阅鹤年摺奏、其任事甚为勇往实心。何以如此紧要工程。尚至经月未竣。著传谕鹤年、令其督率干员。竭力分段迅急抢筑。即行动项办理。不得拘泥成例。总之蒋洲一日未经接任。则东省之事。责在鹤年。未可息肩也。　　

○又谕曰、定长现在丁忧。例应即行离任。但滇省督抚、藩臬、俱经新换。此时尚未抵任。封疆职守綦重。不可暂时缺人。著传谕定长、当权事理轻重。以封疆为要。俟爱必达到滇后。再行起身。至所奏郭一裕款迹。较之恒文。尚有轻重之别。不当查封家产。著即行知原籍。其现在任所查封之项。即应给还。可将此传谕定长知之。　　

○又谕曰。刘统勋等查审郭一裕一案。讯明郭一裕诈伪贪鄙款迹。按律拟流。并请查封家产。此案情节。郭一裕与恒文、各自有应得之罪。而轻重不同。恒文赃私累累。众证确凿。家产自应查封。以惩贪黩。所查郭一裕各款。不过交属员代买物件。短发不及百金。更有将原物退还者。即其令属员修造花厅一节。亦祇数百金。较之恒文、情罪亦应有差等。若即一例办理。殊不足以服其心。已有旨传谕定长、将伊赀财照旧给还。不必查封。郭一裕现已在途。刘统勋应饬令委员妥协伴送。俟到京之日。另降谕旨。至恒文前已降旨拏解来京。滇省距京甚远。宜加意防范。严密关防。毋令伊家人窥探消息。致伊畏罪自戕。刘统勋即不得辞其咎矣。著一并传谕刘统勋知之。　　

○又谕、前据成衮扎布等奏称、沙喇斯宰桑三都克、将玛呼斯宰桑多尔济擒获。今奏到供词。有托伦泰令勿与三都克同行。已将此情节报知将军。自必转奏。后多尔济脱逃等语。多尔济本属可疑。三都克尚欲擒拏。而托伦泰令其独行。侍卫等如此举动。不惟有误公事。亦且贻厄鲁特姗笑。托伦泰既办理不善。以致脱逃于前。又推诿三都克于后。甚属无耻。不加惩创。百特无以服三都克之心。而侍卫等亦不知儆惧。可传谕成衮扎布、若对质果系实情。即将托伦泰正法。仍传谕两路军营各侍卫、伊等奋勉效力者。赐以巴图鲁名号。倘似托伦泰挟私取巧。必照例正法。断不姑贷。　　

○又谕曰。豆斌等奏称、额敏和卓呈报、伯克托克托所属玛木特、托勒岱等、男妇一百余口。自哈喇沙尔投来。或照厄鲁特等之例安插。或令与吐鲁番安插之回人同居等语。从前吐鲁番安插回人。系伯克托克托所属。此次投来之百余口。即准其同居耕种。著交与额敏和卓、留心约束。如有潜逃者、即行拏获治罪。　　

○定边将军成衮扎布等奏、臣鄂实等带兵办理克哷特游牧。追剿叛逆之各得沁人众。于七月十三日。追贼至哈什河。悉行剿杀。由乌纳哈岭回营。又因接应明瑞等、甚属紧要。臣鄂实派兵二百名。令巴图鲁侍卫济塞布等前往。复派兵率副总管莽苏尔等、将叛贼藏匿游牧者。悉行剿杀。查克哷特一鄂拓克。共十九得沁。除莽苏尔、根达什等、八得沁。移入内地外。其叛逆之各得沁。俱陆续剿灭。收获马驼三百余。牛羊五千余。又有暂委总管之阿咱喇、巴图巴拉、俱年未成丁。被迫从乱。随即投顺。协同剿贼。但伊等祖父、世为头目。未便仍居本地。或于军营正法。或赏给官兵为奴。至莽苏尔、根达什等、情愿内移。可否安插巴里坤附近。俱请旨遵行。谕军机大臣等、成衮扎布等奏、办理克哷特游牧内移之八得沁。俱送交巴里坤大臣办理。其阿咱喇、巴图巴拉、著便中解送来京。又奏称、鄂实派兵二百。交侍卫济塞布等带往等语。所奏究属含混。明瑞等办理绰和尔等鄂拓克。一月有余。何以并无信息。且鄂实即应带兵前往。而转派侍卫。著传谕鄂实、令其明白回奏。　　

○予故闽浙总督喀尔吉善、祭葬如例。谥庄恪。入祀贤良祠。　　

○甲子。谕、据御史汤世昌奏称、现河工急需干员。请敕任事诸大臣、各举所知。送部引见。发工委办等语。今日尹继善奏请拣发河员。已降旨交王大臣拣选发往。差委自不致乏人。至该处现任官内、谙悉工务者。亦不过如何煟、李宏等数员。已据该督等奏明、分工督办。此外如尚有才具出众、可胜河务之员。该督等自必酌调派委。否则虽令其各举所知。亦恐茫无以应。徒多一保举之虚名。仍不收保举之实效也。所奏不必行。　　

○两江总督尹继善奏、筹办疏洩湖水情形。查南阳、昭阳、微山等湖。众流所归。宣洩之路有二。一自江南小梁山、茶山、等处出口。由荆山桥至王母山。归入运河。一自山东湖口闸入运。由得胜、六里、钜梁、万年、丁庙、顿庄、候迁、台庄。等八闸、及江南之河清、河定、河成、三闸。经宿迁、桃源、过清河之双闸。以抵杨家庄。一由草坝归入黄河。一由盐河闸坝下注入海。此湖河之来源去路也。臣因湖口闸应添滚坝。已会奏酌办。又细加筹计。自湖口闸以下。各闸层层关锁。河身未免窄狭。水大时赖以宣洩者。全在各闸之越河。今查自湖口闸至黄林庄。山东运河长七十余里。得胜等八闸、各有越河。以闸门越河并计。较正河尚不甚窄。自黄林庄至猫儿窝。江南运河长八十里。现在水面宽二十三四五丈不等。河清等三闸、各有越河。以闸门越河并计。较正河窄至五六丈不等。今当急筹宣洩。现会商河臣白钟山、将河清、河定、河成、三闸越河。委员估计。再各挑宽五丈。则湖口闸、并荆山桥下去之水。更得畅流。再宿迁运河北岸。有王家沟草坝一处。现在骆马湖水。由坝口流入运河。虽系常年旧制。但此时以宣洩微山湖为要。有此王家沟之水。入运横截。未免上源来水被阻。已商之白钟山、速将王家沟相机堵闭。又查清河县之双闸。原系草坝。亦有正河越河。漕船过后。拆去草坝。已宽三十二丈。今又拆去四丈。共宽三十六丈。以达尾闾去路。目下杨家庄口门。出水甚畅。并有盐河闸坝一股。向东分流。运河下游。不至阻滞。至荆山桥一带。奉旨令梦麟再加开浚。臣当协同办理。得旨、此奏颇属尽心。如所议速行。仍恐疏洩不畅。应再悉心讲求。又谕、据尹继善奏称、湖口闸应添滚坝。及河清、河定、河成、三闸。应开挑越河等、各项工程。现已咨商白钟山、张师载等、次第筹办等语。所奏并图中所指工段。于该处情形。颇中肯綮。惟是近年受患。全因湖流宣洩未畅。所有关系宣洩机宜。既经查勘明确。该督即当会同钦差、及河督等、速行相度兴工。盖此数百里中。久遭泛溢。灾黎待拯。刻不可缓。虽筹画不厌精详。而兴作不容濡滞。咨商往返。坐耽时日。转不免筑室道谋。图中应举工程甚多。转瞬冬令。必须趁此时动工。庶可于岁前竣事。稍或迟延。则明年春水方生。又妨工作。且该处民田。久被淹浸。无西成可望。更无虑伤及秋禾。亦复何所瞻顾。而不亟亟为之耶。著裘曰修、梦麟、尹继善、白钟山、嵇璜、张师载、及各该抚等、凡有先后勘明各工。通盘筹算。权其轻重缓急。就中最要者。分任责成。速即同时并举。余亦次第兴修。均于岁内告成。以收实效。总之、各工早竣一日。则水患早弭一日。诸臣其同心协力。奋勉趋事。副朕奠安民生至意。　　

○乙丑。谕军机大臣等、近年山东频被水患。而今年南运河。更属异常泛涨。因思东省境内。如徒骇、马颊、及老黄河等、皆古九河故道。原为河水分注之区。其遗迹固在。特因循日久。遂致湮塞。若将南运河之水。从此宣洩。想当淌注迅速。方观承当往来德州一带。阅视堵筑第三屯决口。或即乘便前赴山东。会同鹤年、并将徒骇马颊等、旧日河身。循行履勘。核其现在形势。如可由此放运河之水。似亦一宣洩之法。但今昔异宜。亦不必存胶柱之见。现今秋分已届。海受众水之时。应酌量导之入海。俾有所归。天津一带。凡有可开支河分减水势之处。亦即相度情形。妥协筹议。一并具奏请旨。总期广为疏浚。俾尾闾通畅。则水患自可渐消。要在师古人之意而不泥其迹。斯得之耳。著将此传谕方观承、鹤年等知之。　　

○又谕、据方观承奏称、亲赴天津一带。雇备民船剥运。并于东西两淀。查办船只。期无迟误等语。所办甚妥。今岁粮船一路濡滞。现今到津之期。已较常年抵通。迟缓一两月。虽经剥船起运。若令旗丁运送到通。仍于回空有碍。且恐剥船未能同时毕集。运丁又不免守候。为今之计。莫若即在天津交兑。令漕艘及早南回。方不误明年起运。著传谕方观承、并行知仓场侍郎双庆等、即派委收粮员役赴津。照数收兑。除剥运脚费。自应照例听旗丁出给外。其旗丁将本船应交粮石。如数交卸。即速催趱回空。或剥船不能一时如数敷用。即在天津暂行兑收存贮。陆续运通。其如何设法稽察。俾旗丁不致弊混。民船不致侵蚀。该督等当悉心妥办。以杜弊端。此原属漕督杨锡绂职守应办之事。但伊不过寻常循分供职。于应机集事。即一筹莫展。方观承肆应裕如。可协助办理。总期于漕运有济。该督谅不存歧视之见也。寻奏、粮船在天津起卸。分别兑收剥运。其起剥脚费。按官定价值。每百石给银六两。例系旗丁出给。但常年在杨村起剥。视水浅深。所剥不过三四成。应需脚价。押运官每于旗丁名下。豫行扣存应用。今于天津全数起剥。所加脚价。几至两倍。应请准于司库公项内、暂行借拨。除常例应起之数。令旗丁现出一半外。地方官代给一半。移咨漕臣、于新漕内扣还。解直归款。得旨、甚好。如议速行。　　

○又谕、前据杨锡绂奏称、临清一带。运河水涨。漕船多有阻滞等语。此奏在朕未起銮前。早于伊摺内批饬。历今又几二十有余日矣。漕储所关紧要。办理漕运。乃该督专责。自应多方设法。及时趱运。庶不致贻误回空。何乃一筹莫展。惟坐守牌河。便为尽职催趱。现在已误抵通之期。若非朕早为批示。并饬令方观承督率协理。则将来必致贻误。杨锡绂既贻误于前。此时务须竭力筹办。俾粮艘衔尾遄行。赴津起剥。毋再拘牵需缓。墨守成辙。自取咎戾也。　　

○谕喀尔喀四部落汗王公台吉等曰、前因尔扎萨克台吉等。不善经理游牧。以致毕齐罕扣等、盗窃肆行。理应严加惩治。特派大臣查拏。分别首从办理。又以盗贼起于饥寒。即发帑办给贫人产业牲只。并代还逋欠。尔等游牧。已觉宁静。恐尔扎萨克台吉等、习于玩愒。以为盗贼既除。不复为贫人筹画生计。又或目前尚知约不。日久渐至懈弛。至尔四部落盟长、副将军等、统率所属。尤当察其贫困之由。俾谋生有策。其或顽悍不悛者。严加约束。有犯必惩。务俾上下安全。共享昇平之福。是用再申训谕。倘仍不加奋勉。致蹈覆辙。朕惟尔盟长副将军、及各扎萨克台吉是问。　　

○丙寅。谕军机大臣等、昨蒋洲奏请来京陛见。朕已批准。但东省被水。现有紧要工程。亟须筹办。若俟陛见后赴任。未免有稽时日。鹤年业已升行广督。暂在东省办理。转恐属员不无观望。且伊伫候蒋洲交代起程。蒋洲即来京。朕亦不过面谕地方事务。前已于鹤年摺内批示。令其详细告知蒋洲接办。可传谕蒋洲、不必来京。即由山西速赴新任。将一切应办事宜。向鹤年咨询明晰。妥协经理。俟诸事就绪。于年底再行来京可也。　　

○定边右副将军兆惠等奏、七月初六日。额布克特西卡报称、有兵二百余。从爱呼斯雅尔河前来。臣等遣侍卫达礼善、带兵往探。次日。带领哈萨克霍集伯尔根之子拜达里克、喀喇巴喇特之弟玛密等到营、告称、闻阿布赉投顺大皇帝。因遍行晓谕各游牧。我父兄闻信。即带兵搜缉阿睦尔撒纳、先遣我等来见。并擒巴雅尔属人尼玛为贽。以求赏赐。臣等言、尼玛系我兵剿灭余贼。无关紧要。非阿睦尔撒纳可比。若擒献阿逆。自有重赏。因遣人往迎霍集伯尔根等、即率属六十余人至营。告称、愿为臣仆。并云、阿睦尔撒纳若在我等游牧。必行擒献。辞归时复加谆谕。伊等恳给印文为投诚之据。复于两营间设卡。令官兵将所余什物、及俘获人口。与哈萨克交易。共得马二百余匹。臣等伏睹霍集伯尔根、喀喇巴喇特、情词恭顺。谨将给与印文缘由。及伊等所属头目名单呈览。下部知之。又谕军机大臣等、览兆惠等先后奏摺。看其情形。逆贼阿睦尔撒纳、即可就擒。但不当因哈萨克投顺。遂尔倚恃颟顸。阿逆奸狡性成。或自哈萨克逃出。远离塔尔巴哈台。潜伏僻地。或料知入冬我必彻兵。于察罕乌苏等处藏匿。此处宜分派兵丁。轻骑来往。严行搜缉。其哈萨克头目霍集伯尔根等、著传旨抚慰。并各赏蟒缎二端。大缎四端。以示奖励。　　

○丁卯。祭先师孔子。遣慎郡王允禧行礼。　　

○谕曰。萨喇善、著授为吉林将军。萨喇善未到之先、著傅森前往署理将军事务。　　

○谕军机大臣等、据杨廷樟奏称、红毛番船一只。来浙贸易。愿照新定则例输税等语。前因外番船只。陆续到浙。恐定海又成一市集之所。是以令该督抚等、酌增税额。俾牟利既微。不致纷纷辐凑。乃增税之后。番商犹复乐从。盖其所欲置办之物。多系浙省所产。就近置买。较之粤东价减。且粤东牙侩。狎习年久。把持留难。致番商不愿前赴。亦系实情。今番舶既已来浙。自不必强之回棹。惟多增税额。将来定海一关。即照粤关之例。用内府司员补授宁台道。督理关务。约计该商等所获之利。在广在浙。轻重适均。则赴浙赴粤。皆可惟其所适。此非杨廷璋所能办理。该督杨应琚、于粤关事例。素所熟悉。著传谕杨应琚于抵闽后。料理一切就绪。即赴浙亲往该关察勘情形。并酌定则例。详悉定议。奏闻办理。　　

○戊辰。祭大社大稷。遣裕亲王广禄、恭代行礼。　　

○太宗文皇帝忌辰。遣官祭昭陵。　　

○己巳。谕军机大臣等、据雅尔哈善等奏称、差往兆惠等军营赍送事件之索伦哲森保等、行至额贝诺尔。遇贼数十人抢掠。致将事件遗失。途遇库图齐讷尔之厄鲁特告称、巴图尔乌巴什、近将巴尔达穆特鄂拓克抢掠。我等于昨日、被伊游骑抢掠得脱。想尔等亦受其害。又询问巴图尔乌巴什、及阿巴噶斯、哈丹、游牧踪迹。俱在博罗布尔噶苏、阿勒坦特布什附近。俟三格兵回。即饬令进剿等语。巴图尔乌巴什、亟宜殄灭。从前成衮扎布等奏称、抢掠集赛。逃往土尔扈特。朕即以为断无是事。不过仍藏僻地。俟我彻兵复出耳。今兵尚未彻。即已肆行。成衮扎布、容有不知。舒赫德岂未见及此。一意苟且因循。急图归计乎。著速整官兵。搜捕务获。计此际兆惠、富德等、已擒阿眭尔撒纳、即乘胜回兵。或尚待哈萨克信息。伊二人即留一守候。一带兵到额贝诺尔、博罗布尔噶苏等处。成衮扎布等、于闼勒奇、阿勒坦特布什等处、两路夹攻。自必擒获。或贼众为兵威所迫。逃往阿勒坦额默勒。兆惠等酌议、传谕哈萨克、派兵堵截。将首贼擒献。余则听其掠取。是否可行。著相机办理。　　

○赈恤甘肃柳沟、安西、沙州、三卫旱灾饥民。　　

○庚午。秋分。夕月于西郊。遣恒亲王弘晊、恭代行礼。　　

○太祖高皇帝忌辰。遣官祭福陵。　　

○辛未。遣官祭关帝庙。　　

○遣官祭昭忠祠。　　

○赐扈从王大臣、蒙古王公等食、至甲戌皆如之。　　

○谕军机大臣等、纳木扎勒等奏、杜尔伯特汗车凌等告称、伊等应领本年及来岁俸银。可否俱在乌里雅苏台支领。已覆以与例不符等语。所办甚是。但车凌等、今年初移内地。著加恩准其于乌里雅苏台支给。嗣后仍来京请领。著谕纳木扎勒等、传谕车凌知之。　　

○谕额敏和卓曰、据尔奏称、请于明年四月进兵。愿从军自效等语。朕已鉴悉。至进兵之期。三四月俱可。又所奏兵数。虽亦计出万全之意。但以我兵精锐。直抵回城。尚不须多为调集。尔受恩深重。奋勉可嘉。即授为领队大臣。于尔所属、派兵一百名。在前锋行走。俱照军营兵丁、一例赏给。此际宜加慎密。不可稍有漏洩。　　

○钦差侍郎裘曰修、安徽巡抚高晋奏、会勘宿、灵、虹、积水情形。筹办疏浚事宜。豫省虞、夏、商、永、四邑之水。毕汇于宿。恃以宣洩者惟睢河。查睢河因毛城铺等处减洩之黄水。累年浸灌。积渐成淤。上年毛城铺开放。至本年四月始闭。黄水直流一载。是以徐溪口一带。竟成平陆。此睢河上段之在宿者。全淤之故也。睢河既淤。则豫省诸水。及宿境山水。散流漫衍。遂于徐溪口南、北、分为两股。南一股、自张家沟至猪羊山、冲断十五里堡驿路。下至时村、由唐沟归睢河之下段。入于五湖。北一股、自牛家楼至高黄坝。于时村迤下、由三村归睢河之下段、亦入五湖。此两股均有河形。臣等拟就此因势利导。分一为两。开至符离集下。仍入睢河正身。视旧河之底岸淤平。七十余里。挑浚较易。其符离下至灵璧之坝王城等处。间段淤浅。应一律挑深。以畅去路。再霸王城下。即灵璧之五湖。今则连而为一。田沉水底。民多迁移。细勘形势。其地最洼。即多开沟渠无益。不若捐之于水。以为储蓄之区。水沉田亩。查明请豁。至虹县之板桥地方。名小河口。则睢河之人五湖者。至此复露河形。东南一路、趋谢家沟、经古汴河、入洪泽湖。东北一路、由乌鸦岭、经宿迁之归仁闸。下安河入洪泽湖。谢家沟今虽深通。河头河身。尚觉浅狭。应开宽。乌鸦岭下。现有砂礓。应挑挖。其余支河。宿州则彭家沟、氵□殴河、柏山河。灵璧则斗沟、拖尾河、沱河。虹县则荀家沟、岳家河等处。均须一律挑浚。以畅分流。虹县又有潼河一道。受水极大。向由林子河。经归仁闸以东之涵洞、入安河。今林子河淤塞已久。亦宜舍旧图新。从潘家山南之徐家冲开通以达董家沟、归安河、入洪泽。较为径捷。此三州县积水情形。臣等酌拟之办法也。至乌鸦岭、董家沟、安河、系虹县、泗州、宿迁、桃源、四州县壤地相错之境。皆须会同办理。董家沟在宿迁境。现已全淤。安河则界连宿迁、桃、泗、三州县。亦间段淤浅。金锁镇、刘李埂、田家集、陡门等处。上下八十里。为入洪泽之咽喉。尤为紧要。皆须逐段开挖。必此处较上游深通。而后睢河一带之水。顺流直达。施功次第。当由此起。现行文下江督抚诸臣、确勘详估。以便及时办理。若夫睢河虽治。仍为每岁减洩黄水之路。必如何始免淤垫。此又在督河诸臣、通盘筹画。期于久而无弊者也。得旨、有旨谕部。谕曰、裘曰修、高晋、等奏、会勘宿、灵、虹、积水情形。筹办疏浚事宜一摺。于该处水势之来源去路。颇为明晰。所言历年受病之由。及目前利导之法。已具得其要领。前曾降旨、令在事诸臣将勘明工程。及时办理。现奏宿、灵、虹、等处疏浚各工。应兴举者即时兴举。不必会商往返。致稽时日。朕为百姓生计。并不惜费。惟期用之于实。永远消患而已。总之、侍郎裘曰修、梦麟、河臣白钟山、嵇璜、张师载、并各该督、抚、受命同事。祇如一人。原无分此疆彼界。所见既确。即应一力担承。务期岁前竣事。始于河工有裨。而不误明春耕种为要。至毛城铺、为睢水上游。欲睢河之无淤垫。计惟有坚闭毛城铺。苟非盛涨。不得开放。万不得已。如今岁之自行漫溢。即当于断流之后。将黄水淤沙。尽力挑浚。若少因循。则今年淤一尺。明年即淤二尺。河身垫高。节节阻碍。年复一年。其淤更甚。故逐年挑浚深通。是为要务。河臣当永久奉行。其睢河下游。皆达于洪泽湖。而洪泽湖以清口为出路。前经指授河臣、于汛前将草坝拆卸。俾得畅流。已有成效。嗣后即以此为成法。不待盛涨。一遇水势长发。随时酌量拆卸草坝。豫为洩水之地。从前惟恐运河水少。故须蓄以济运。今则惟患其多。情形迥异。此所当因时审度。不可执一而论者也。向来河员习气。欲保堤工。则以开毛城铺为长策。至于下游之清口。则又墨守旧规。惮于拆卸草坝。以致出水不畅。启闭两失。河工日就敝坏。而沿河州县、岁受其灾。河臣能于此等肯綮处、恪遵所示机宜。以时蓄洩。当无后艰。所有现议应开支河。赶办竣工。去累年淤阻泛滥之积患。不特宿、灵、虹、等州县渐有起。色。上游豫东诸积水。皆有所归。民生利赖。所关甚钜。诸臣其共勉之。　　

○壬申。万寿节。遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。　　

○遣官祭显佑宫、东岳庙、城隍庙。　　

○上诣皇太后行宫行礼。　　

○御澹泊敬诚殿。扈从王公大臣官员、及蒙古王公台吉等行庆贺礼。　　

○癸酉。谕曰、普福奏、两淮盐场。于七月初三等日。偶被风雨。土□亭场淹渍等语。淮、海、二属各场。连年被水今秋又复淹渍。虽现经照例借资抚恤。不致失所。但被浸土□亭场。车戽需时。有妨煎晒。灶丁未免拮据。著加恩将两淮灶户积年因灾借欠口粮、耔种、等项未完银两。概行豁免。以示轸恤穷丁至意。　　

○又谕、据白钟山奏称、黄河叠次长发。睢、邳、所属紧要工程。俱保无虞。水势挟沙疾走。刷深实有二尺。暨洪泽湖滚坝。过水止八寸。一切堤埽土石工程。俱各修护稳固等语。今岁黄河各工。伏秋大汛。朕心深为廑念。今据报、徐城黄河中泓。刷深二尺有余。一切工程。安稳巩固。此实由上天默佑。得庆安澜。在事诸臣。能体朕殷怀。勤于防护。均堪嘉予。尹继善、白钟山、嵇璜、及河工在事人员、俱著交部议叙。今春南巡。亲历徐城。原派梦麟、高晋、张师载、在彼督办。今已有成效。著一并议叙。以示奖励。　　

○又谕、据硕色奏称、湖北碾运豫米。动拨谷五十万二千余石。该省本年额徵运京漕米、止一十五万一千余石。尚缺额常平谷、约二十万石。请将湖南本年运京漕粮、十五万余石。截留十万石。存贮北省。补还常平仓谷等语。今年运河水大。南来粮艘。颇多阻滞。楚省过淮最后。抵通既迟。回空更致延误。湖南应运漕粮。竟可停其运京。漕粮十五万余石。全数截留湖北。除所请十万石存贮该省。照数补还仓额。其五万余石。一并委员运赴豫省兑收。更于赈粜有益。该部即遵谕行。署江西巡抚阿思哈奏、现碾米二十五万石。分八起运往。目下各州县正届收漕。即饬令以二谷作米一石。按数徵收还仓。官民两便。报闻。河南巡抚胡宝瑔奏、两省水路。俱应由长江顺流而下。至通州转入洪泽湖。经泗州临淮等处。甚为便捷。应咨明江、楚、以二十五万石、从临淮抵亳州一路转运。以二十五万石、从临淮正阳关抵周家口一路转运。臣委员兑收接运。盘费饭食、及水脚铺垫。司库支给。得旨、如所议行。咨各该处知之。　　

○谕军机大臣等、现在两路收服之厄鲁特等甚多、伊等外虽投顺。多系畏威乞降。其心未可全信。如姑息养奸。将来必致滋事。著传谕将军大臣等、看其情形毫无可疑者。即移向额林哈毕尔噶等处。指给游牧。以备来岁屯田之用。如稍怀叵测。即移至巴里坤。再令移入肃州。即行诛戮。朕从前本无如此办理之心。实因伊等叛服无常。不得不除恶务尽也。将军成衮扎布、兆惠等、将现在来降之厄鲁特、查明具奏。分别办理。如应指给游牧。则不必送巴里坤。其送至巴里坤者。尤须慎密。如稍有漏洩。是闻风惊窜。地方益难宁谧。并传谕阿里衮、黄廷桂等知之。　　

○定边右副将军兆惠等奏、臣等前派图伦楚、带兵一百名、于和博克、萨里等处进剿。据报、沿途剿杀贼众。收取马驼。探得哈萨克锡喇、在哲克得里克等处种地。于七月初十日。至和博克。捉生询问。知哈萨克锡喇、统众三百前来。遂于阿尔噶凌图相遇。我兵奋力攻击。杀贼百余。哈萨克锡喇败走。以山险马乏。未能追及。询知哈萨克锡喇、由戈壁逃往鄂什地方。随派索伦侍卫三达保、带兵前往策应。又臣等前派爱隆阿、带兵五百名、自巴尔楚克至济尔哈朗。接续台站。搜剿贼众。有库图齐讷尔、阿喇布占五十余户。善披领集赛五十余户。俱先自投降。随亲身投见。又于沙喇博和什岭前。遇杜尔伯特纳木奇游牧。遣人乞降。旋又逃去。我兵追及。始行投见。俱解送军营。臣等行文收取伊等器械马匹。据报、善披领属人。即行交出。惟纳木奇属人。口出怨言。查纳木奇、受封贝勒职衔。伊子车凌乌巴什、为扎萨克台吉。从前抢掠台站。随从阿睦尔撒纳。今虽勉强乞降。实不可信。除将纳木奇父子解京。其属人六百余。俱行剿杀。至库图齐讷尔、善披领等、俱怀叵测。亦行文爱隆阿、令其续行办理。报闻。谕军机大臣等、图伦楚途遇哈萨克锡喇、以寡敌众。颇属奋勉。兆惠现在派兵策应。亦合机宜。昨据唐喀禄等奏称、前赴塔尔巴哈台。此时计已将到。伊等所带兵丁八百名。皆系挑选精壮。兆惠等需用。即行调遣、追剿哈萨克锡喇。但恐狡贼知哈萨克已降。不敢往投。或到额林哈毕尔噶等处。抢掠台站。阻截粮运。逃入回部。亦未可定。已传谕雅尔哈善、令派三格前往。协同堵截。其台站粮运。加意防护。不可稍有疎懈。　　

○甲戌。谕军机大臣等、据成衮扎布等奏称、准雅尔哈善移文、派三格带兵、由额贝诺尔。进剿巴图尔乌巴什等。查军营现兵一千有余。现在办理沙喇斯、玛呼斯、克哷特等游牧。令满福照看内移。并策应明瑞。俱属紧要。今选兵四百名。交由屯、旺布多尔济、搜剿额林哈毕尔噶逸贼。其余兵、亲自带往。策应明瑞。会合一处。于伊犁、登努勒台等地方、搜剿贼众等语。巴图尔乌巴什等贼、业有踪迹。伊等自应疾速追擒。乃遣由屯等、带兵办理玛哈沁。竟将巴图尔乌巴什。诿之雅尔哈善。意谓一经奏及。即责有所归。显系舒赫德驽怯取巧。直欲脱身事外耳。即如兆惠等、剿贼甚多。而伊等止擒一尼玛。且系被北路驱迫。有何奋勉效力之处。又伊等于剿贼机宜。往往含糊覆奏。而遇彻兵运粮等事。辄条分缕析。此皆舒赫德一意欲归。草率从事。今伊等既由珠勒都斯追剿。务将巴图尔乌巴什擒获。朕看舒赫德此次效力与否。若迄无成功。惟伊等是问。　　
</div>
    <div class="pagination">
<a href="清实录乾隆朝实录_page746.html">上一页</a><span>...</span><a href="清实录乾隆朝实录_page742.html">742</a><a href="清实录乾隆朝实录_page743.html">743</a><a href="清实录乾隆朝实录_page744.html">744</a><a href="清实录乾隆朝实录_page745.html">745</a><a href="清实录乾隆朝实录_page746.html">746</a><span class="current-page">747</span><a href="清实录乾隆朝实录_page748.html">748</a><a href="清实录乾隆朝实录_page749.html">749</a><a href="清实录乾隆朝实录_page750.html">750</a><a href="清实录乾隆朝实录_page751.html">751</a><a href="清实录乾隆朝实录_page752.html">752</a><span>...</span><a href="清实录乾隆朝实录_page748.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
