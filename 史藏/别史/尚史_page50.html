<!DOCTYPE html>
<html>
<head>
    <meta charset="UTF-8">
    <title>尚史 - 第 50 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚史 - 第 50 页/共 91 页</h1>
    <div class="content">　　息妫陈女也息侯娶之蔡侯亦娶于陈文王六年【庄十年】息妫将归过蔡蔡侯曰吾姨也止而见之弗賔息侯闻之怒使楚伐息息求救于蔡而伐之楚从之伐蔡以蔡侯归十年【庄十四年】蔡侯绳息妫以语王【绳誉也】王如息以食入享遂息以息妫归生堵敖及成王息妫未言【未与王言】王问之对曰吾一妇人而事二夫纵弗能死其又奚言王遂伐蔡入之
　　吕氏春秋楚王欲取息与蔡乃佯善蔡侯而与之谋曰吾欲得息奈何蔡侯曰息夫人吾妻之姨也吾请飨息侯与其妻而与王俱因而袭之楚王因与俱遂取息旋舍于蔡又取蔡列女传楚伐息破之虏其君使守门将妻其夫人而纳之宫楚王出游夫人出见息君曰人生要死而已乃作诗曰谷则异室死则同穴谓予不信有如皦日遂自杀息君亦自杀楚王贤其守节以诸侯之礼合而葬之　按息妫实未死大车亦非其所作説谬
　　王薨成王即位六年【庄二十八年】令尹公子元欲蛊之为馆于其宫侧而振万焉【万舞也】息妫闻之泣曰先君以是舞也习戎备也令尹不寻诸仇雠而于未亡人之侧不亦异乎元遂伐郑既归而处王宫欲遂蛊之鬪班杀元【左传】
　　郑二姬【成王妾】
　　郑二姬者文芈女也成王败宋于归文芈劳王于柯泽王入享于郑享毕夜出文送于军取二姬以归【左传】
　　庄夫人　【樊姬附】　秦嬴【共夫人】
　　庄夫人【氏左传不载】共王之母也共王二十七年【襄九年】王伐郑夫人薨王未能定郑而归【左传】
　　列女传庄王好猎樊姬諌不止乃不食禽兽之肉王改过勤于政事王聼朝罢晏姬下堂而迎之曰何晏也王曰与贤者语不知饥倦也姬曰王之所谓贤者何也曰虞邱子也姬掩口而笑王曰何也姬曰妾执巾栉十一年遣人至郑卫求美人进于王今贤于妾者二人同列者七人妾岂不欲擅宠哉不能以私蔽公虞邱子相楚十余年未尝进贤退不肖妾之所笑不亦可乎王以告虞邱子虞邱子避舍使迎孙叔敖而进之叔敖治楚三年庄王以霸
　　秦嬴秦景公妹共王夫人也共王三十年【襄十二年】归于我我使公子午聘于秦为夫人宁【左传】
　　平夫人【大子建母】　嬴氏【昭王母】　昭夫人
　　平夫人郥阳封人之女也平王在蔡女奔之生大子建及即位为建聘于秦费无极劝王取之平王六年【昭十九年】嬴氏至自秦立为夫人使阳匄聘于秦明年大子建出奔建母归于郥十年【昭二十三年】建母自郥召呉人而啓之呉大子入郥取建母与其寳器以归
　　呉越春秋呉王僚遣公子伐楚大败楚师因迎故大子建母于郑郑君送建母珠玉簮珥欲以解杀建之过
　　嬴氏生子壬是为昭王【左传】
　　列女传伯嬴者秦穆公女楚平王夫人昭王之母也呉入郢昭王亡阖庐尽妻其后宫次至伯嬴伯嬴持刀拒之呉王慙退舎伯嬴与保阿闭永巷不释兵三旬　按秦穆距楚昭殊逺且昭王出奔取妹畀我以出焉有母在而故委之乎公谷并有妻母之文其不及左氏逺矣
　　昭夫人越女也生子章是为惠王白公胜之乱刼惠王如髙府圉公阳【大夫】穴宫负王以如夫人之宫乃免【左传】列女传越姬者越王句践之女昭王燕逰蔡姬在左越姬参右王登附社之台以望云梦之囿观士大夫逐者既驩乃顾谓二姬曰乐乎蔡姬对曰乐王曰吾愿与子生若此死又若此蔡姬曰固愿生俱乐死同时王顾谓史书之复谓越姬越姬对曰昔者吾先君庄王滛乐三年不聼政事终而能改卒霸天下妾以为君王能法吾先君将改斯乐而勤于政也今则不然而要婢子以死岂可得乎居二十五年王救陈二姬从王病在军中有赤云夹日如飞鸟王问周内史内史曰是害王身然可移于将相将相闻之请以身祷王曰将相犹股肱也移祸焉庸为去是身乎不聼越姬曰大哉君王之徳以是妾愿从王矣请先驱狐狸于地下王曰昔日之逰乐吾特戏之耳若将必死是彰孤之不徳也越姬曰妾闻之信者不负其言义者不虚设其事妾死王之义不死王之好也遂自杀王薨于军中蔡姬竟不能死王弟子问于子西子期谋曰母信者子必仁乃迎越姬子熊章立是为惠王按传惠王时夫人犹存死昭王前谬又救陈前二
　　十五年亦不得为句践之女矣列女传昭王出逰留夫人渐台之上而去王闻江水大至使使者迎夫人忘持其符夫人曰王与宫人约召必以符今使者不持符妾不敢行使者曰水方大至还而取符恐后夫人曰贞女之义不犯约男者不畏死妾知从死者必生留必死然弃约越义而求生不若留而死耳使者取符水大至台崩夫人流而死王曰嗟夫守义死节不为茍生处约持信以成其贞乃号曰贞姜
　　季芈　【白公妻贞姬附】
　　季芈字畀我【服防注　世族谱以季芈畀我皆平王女】
　　昭王之妹也昭王十年【定四年】呉入郢王取妹季芈以出及奔郧钟建负季芈以从明年事宁王将嫁季芈季芈辞曰所以为女子逺丈夫也钟建负我矣以妻钟建以为乐尹【左传】
　　列女传贞姬者白公胜之妻也白公死妻纺绩不嫁呉王闻其美且有行使大夫持金百镒白璧一双以聘以軿车三十乘迎之将以为夫人其妻辞曰白公生之时妾幸得执箕帚托为妃匹白公不幸而死妾愿守其坟墓今王赐金璧之聘夫人之位非所闻也且夫弃义从欲者汚也见利忘死者贪也贪汚之人王何以为哉妾闻忠臣不借人以利贞女不假人以色妾既不仁不能从死今又去而嫁不亦太甚乎呉王贤其守号曰贞姬
　　论曰泰誓数纣曰用妇人之言使用邓曼之言其免罗辱乎徳无常师主善为师在所审尔息妫事二夫而危二国振万之侮有自来矣建母啓戎卒阶吴祸辟纑亡纪沤菅瘠鲁信乎怨讟之于人甚矣哉
　　楚逆臣传　潘崇
　　潘崇大子商臣师也成王既立商臣为大子又欲立王子职而黜商臣商臣闻之而未察告崇曰若之何而察之崇曰享江而勿敬也江者成王之妹也商臣从之江怒曰呼【发声也】役夫宜君王之欲杀女而立职也告崇曰信矣崇曰能事诸乎曰不能能行乎曰不能能行大事乎曰能成王四十六年【文元年】冬十月以宫甲围成王王缢商臣立以其为大子之室与崇使为大师且掌环列之尹【宫卫之官】穆王十年【文十一年】王伐麇败之崇复伐麇至于锡穴庄王即位崇使公子燮鬪克守而伐舒蓼燮克作乱死崇还【左传】
　　楚乱臣传　鬪宜申【子　仲归西　附】
　　鬪宜申字子西为司马事成王成王三十三年【僖二十一年】王执宋公以伐宋使宜申如鲁献防三十八年【僖二十六年】宜申及成得臣防以防子归宋叛我冬及成得臣伐宋围缗四十年【僖二十八年】及成得臣及晋师战于城濮我师败绩初范巫矞似谓成王及成得臣鬪宜申曰三君皆将强死及是王思之使止成得臣曰母死不及止宜申宜申缢而县絶王使适至遂止之使为商公防汉沂江将入郢王在渚宫下见之惧而辞曰臣免于死又有防言谓臣将逃臣归死于司败也王使为工尹【掌百工之官】穆王九年【文十年】宜申又与仲归谋弑穆王王闻之杀宜申及仲归仲归字子家【左传】
　　鬬克　公子燮　【鬪缗鬪敖附】
　　鬪克字子仪鬪氏族公子燮羣公子也鬪克初为申公成王三十七年【僖二十五年】秦晋伐鄀【秦楚界上小国】克及息公屈御防以申息之师戍商宻【鄀别邑】秦人过析【楚邑】隈入而系舆人【入隐蔽之处系缚舆人诈为克析得其囚俘】以围商宻昬而傅焉宵坎血加书伪与克及屈御防盟者商宻人惧曰秦取析矣戍人反矣乃降秦秦囚克及御防以归乆之秦归克【左传】穆王薨庄王防弱克为师公子燮为傅【国语】
　　元年【文十四年】令尹成嘉大师潘崇将袭羣舒使克及燮守而伐舒蓼克燮作乱城郢使贼杀成嘉不克而还克燮以王出将如商宻庐戢黎诱之遂杀克及燮初克囚于秦秦有殽之役使归求成成而不得志公子燮尝蓼求令尹而不得故作乱克之先有鬪缗武王克权使缗尹之缗叛围而杀之迁权于那处使阎敖尹之及文王即位与巴人伐申而惊其师巴人叛我而伐那处取之遂门于楚阎敖游涌而逆文王杀之其族为乱巴人因之以伐我【左传】
　　鬪椒【子越椒】　苖贲皇【见晋传】
　　鬪椒又曰子越椒字伯棼【一作伯贲】鬪伯比之孙司马子良之子也初事成王成王四十年【僖二十八年】城濮之役王使成得臣去宋得臣不可使椒请战晋遂败我师于城濮穆王八年【文九年】使椒聘于鲁执币傲鲁叔仲惠伯曰是必若敖氏之宗庄王三年【文十六年】庸人帅羣蛮以叛椒自石溪子贝【名氏未详】自仞以伐庸遂庸七年【宣二年】晋侵郑椒救之曰能欲诸侯而恶其难乎次于郑以待晋师晋赵盾曰彼宗竞于楚殆将毙矣【若敖氏世为令尹】姑益其疾乃去之令尹防莒臣卒鬪般为令尹椒为司马蒍贾为工正贾谮般而杀之椒为令尹贾为司马九年【宣四年】椒又恶贾圄贾而杀之遂处烝野将攻王王以三王之子【文成穆】为质焉弗受师于漳澨与若敖氏战于臯浒椒射王汰辀及鼓跗着于丁宁【钲也】又射汰辀以贯笠毂【兵车无葢尊者邉人执笠依谷而立曰笠谷】师惧退王使巡师曰吾先君文王克息获三矢焉伯棼窃其二尽于是矣鼓而进之遂若敖氏初子良生椒其兄鬪谷于菟曰必杀之是子也熊虎之状而豺狼之声弗杀必若敖氏矣谚曰狼子野心是乃狼也其可畜乎子良不可谷于菟以为大慼及将死聚其族曰椒也知政乃速行矣无及于难且泣曰犹求食若敖氏之不其馁而【左传】
　　椒子苖贲皇椒死贲皇奔晋见晋传
　　鬪成然【子旗】　防居　许围　蔡洧　常夀过观从
　　鬪成然是为蔓成然字子旗鬪韦之子也防居大司马防掩之族许围许大夫蔡洧蔡人常夀过越大夫也灵王之为令尹也杀防掩而取其室及即位夺防居田迁许而质许围蔡洧有宠于王王之蔡也其父死焉申之防常夀过戮焉王夺鬪韦中犫又夺蔓成然邑而使为郊尹成然故事蔡公故防氏之族及防居许围蔡洧蔓成然皆王所不礼也灵王十一年【昭十二年】王狩于州来使蔡洧与于守而行明年羣防职之徒启常夀过作乱围固城克息舟【楚邑】城而居之观从者字子玉观起之子也起之死也观从在蔡事朝吴【故蔡大夫声子之子】曰今不封蔡蔡不封矣我请试之以蔡公弃疾之命召公子比公子黒肱及郊而告之情强与之盟入袭蔡弃疾将食见之而逃观从使公子比食坎用牲加书而速行【若与弃疾已盟者以示众】已徇于蔡曰蔡公召二子将纳之与之盟而遣之矣将师而从之蔡人聚将执之辞曰失贼成军而杀余何益【贼谓二公子】众释之乃奉蔡公弃疾召二子而盟于邓依陈蔡人以国公子比公子黑肱公子弃疾蔓成然蔡朝吴帅陈蔡不羮许叶之师因四族之徒以入楚遂杀大子禄及公子罢敌公子比为王黑肱为令尹弃疾为司马使观从师于干谿而遂告之且曰先归复所后者劓师及訾梁而溃灵王缢于申亥氏观从谓公子比曰不杀弃疾虽得国犹受祸也比曰余不忍也从曰人将忍子吾不忍俟也乃行国每夜骇曰王入矣弃疾又使周走而呼曰王至矣国人大惊使蔓成然走告公子比公子黒肱曰王至矣国人杀君司马【伪言杀弃疾以怨之】将来矣君若早自图也可以无辱众怒如水火焉不可为谋又有呼而走至者曰众至矣二子皆自杀弃疾即位是为平王使蔓成然为令尹封陈蔡复迁邑召观从王曰唯尔所欲对曰臣之先佐开卜乃使为卜尹鬪成然子三辛懐巢成然既立平王不知度而求无厌平王杀之使辛为郧公以无忘旧勲昭王十年【定四年】呉入郢王奔郧弟懐将弑王曰平王杀吾父我杀其子不亦可乎辛曰君讨臣谁敢雠之君命天也若使天命将谁雠诗曰柔亦不茹刚亦不吐不侮矜寡不畏疆御唯仁者能之违彊陵弱非勇也乘人之约非仁也宗废祀非孝也动无令名非知也必犯是余将杀女遂与弟巢以王奔随吴之入郢也以班处宫公子子山处令尹之宫夫槩王欲攻之惧而去之辛闻其争宫也曰吾闻之不让则不和不和不可以逺征呉争于楚必有乱有乱则必归焉能定楚十一年【昭五年】王入于郢赏辛巢及懐公子申曰请舍懐也王曰大徳小怨道也【左传】
　　国语公子申諌曰君有二臣或可赏也或可戮也君王均之羣臣惧矣王曰夫子旗之二子邪吾知之矣或礼于君或礼于父均之不亦可乎
　　白公胜　王孙燕　【石乞熊宜僚附】
　　白公胜大子建之子王孙燕其弟也郑人之杀大子建也胜在呉公子申欲召之叶公沈诸梁曰吾闻胜也诈而乱无乃害乎公子申曰吾闻胜也信而勇不为不利舍诸邉竟使卫藩焉诸梁曰周仁之谓信率义之为勇吾闻胜也好复言而求死士殆有私乎复言非信也期死非勇也子必悔之弗从召之使处呉竟为白公胜请伐郑公子申曰楚未节也【言国新复政令未节】不然吾不忘也他日又请许之未起师晋人伐郑我救之与之盟胜怒曰郑人在此雠不逺矣胜自厉剑公子结之子平见之曰王孙何自厉也曰胜以直闻不告女庸为直乎将以杀尔父平以告公子申申曰胜如卵余翼而长之楚国第【用士以次第】我死令尹司马非胜而谁胜闻之曰令尹之狂也得死乃非我【言若得自死我乃非人】公子申不悛
　　淮南子屈建告石乞曰白公胜将为乱石乞曰不然胜卑身下士不敢骄贤其家无筦籥之信闗楗之固大斛以出轻两以内而乃论之以不宜也屈建曰此乃所以反也説苑屈建曰白公其为乱乎石乞曰白公所下士者三人与已相若臣者五人所与同衣食者千人白公之行若此何故为乱建曰此建之所谓乱也以君子行则可于国家行过礼则国家疑之且茍不难下其臣必不难髙其君矣孔丛子墨子称景公问晏子以孔子而不对公曰问子而不对何也晏子曰闻孔子之荆知白公谋而奉之以石乞劝下乱上非圣贤之行也诘之曰楚昭王之世夫子应聘如荆不用而反惠王立十年子西乃召王孙胜时鲁哀公十五年也夫子自卫反鲁居五年矣白公立一年乃作乱在十六年秋夫子已卒十旬矣　按孔丛子説良是淮南二説亦诬屈建康王时人也列子白公问孔子曰人可与防言孔子不应白公曰若以石投水何如曰呉之善没者能取之曰若以水投水何如曰淄渑之合易牙尝而知之白公曰人固不可与防言乎曰何为不可唯知言者之谓乎夫知言之谓者不以言言也争鱼者濡逐兽者趋非乐之也故至言去言至为无为夫浅知之所争者末矣白公不得已遂死于浴室列子白公胜虑乱罢朝而立倒杖防錣上贯颐血流至地而弗知也郑人闻之曰颐之忘将不忘哉韩非子同
　　胜谓其徒石乞曰王与二卿士【公子申公子结也】皆五百人当之则可矣乞曰不可得也曰市南有熊宜僚者若得之可以当五百人矣乃从胜而见之与之言説告之故辞承之以剑不动胜曰不为利谄不为威惕不泄人言以求媚者去之
　　淮南子市南宜辽弄丸而两家之难无所闗其辞説苑齐人有子兰子者事白公胜胜将为难告子兰子曰吾将举大事愿与子共之子兰子曰我事子而子杀君是助子之不义也畏患而去子是遁子于难也故不与子杀君以成吾义契领于庭以遂吾行新序白公将弑惠王及子西欲得易甲陈士勒兵以示曰与我无患不富贵不吾与则此是也易甲笑曰立得天下不义吾不取也威吾以兵不义吾不从也子将弑子之君而使我从子非吾义也子行子之威吾亦得明吾义也逆子以兵争也应子以声鄙也吾闻士立义不争行死不鄙拱而待兵顔色不变新序白公胜将弑王防剑而属之于屈庐曰与我舍子不与我必杀子庐曰子杀叔父而求福于庐也可乎为人臣者时生则生时死则死故上知天命下知臣道其有可刧乎子胡不推之胜内其剑
　　惠王十年【哀十六年】呉人伐慎胜败之请以战备献许之遂作乱杀公子申公子结于朝而刼王公子申以袂掩面而死【慙于沈诸梁】公子结抉豫章以杀人而后死石乞曰焚库弑王不然不济胜曰不可弑王不祥焚库无聚将何以守矣乞曰有楚国而治其民以敬事神可以得祥且有聚矣何患勿从
　　淮南子白公胜得荆国不能以府库分人七日石乞入曰不义得之又不能布施患必至矣不能予人不若焚之白公不聼九日叶公入发大府之货以予众出髙库之兵以赋民因而攻之十有九日而擒白公
　　胜欲以公子闾为王闾不可杀之而以王如髙府叶公沈诸梁与国人攻胜胜奔山而缢其徒微之【匿其尸也】生拘石乞而问胜之死焉对曰余知其死所而长者使余勿言曰不言将烹乞曰此事克则为卿不克则烹固其所也何害乃烹石乞胜弟燕奔□黄氏【左传】
　　韩诗外传楚有士曰申鸣治园以养父母孝闻于楚王召之申鸣辞其父曰王欲用汝何谓辞之鸣曰何舍为子乃为臣乎其父曰我欲女之仕也鸣曰诺遂之朝受命王以为左司马白公之乱鸣以兵之卫白公谓石乞曰申鸣天下勇士也今将兵为之奈何乞曰吾闻申鸣孝刦其父以兵使谓申鸣曰与我则与子楚国不与我则杀乃父鸣流涕而应之曰始则父之子今则君之臣已不得为孝子矣安得不为忠臣乎援桴鼓之遂杀白公其父亦死王归赏之鸣曰受君之禄避君之难非忠臣也正君之法以杀其父非孝子也若此而生亦何以示天下之士哉遂自刎而死新序白公之难楚有庄善者辞其母将往死之其母曰弃其亲而死其君可谓义乎庄善曰吾闻事君者内其禄而外其身今养母者君之禄也身安得无死乎遂辞而行比至公门三废车中其仆曰子惧矣何不返曰惧者吾私也死义吾公也君子不以私害公及公门刎颈而死
　　论曰性善之言闻诸子舆子若鬪椒白公者所禀匪天耶豺狼性成噬人而死宁有塈乎子文前识有符于叔向之母噫天覆厥宗是生狼子若敖羊舌之衰也然克黄继世而食我自夷羊舌之其真馁乎观从石乞助乱之贼使委身于正其材具皆可观惜也语曰至白不缁皦皦乎市南宜僚之贵矣
　　楚叛臣传　屈巫【即巫　狐庸臣　　附】
　　屈巫字子灵屈氏族是为巫臣也为申公初事庄王庄王十七年【宣十一年】冬王伐萧萧人囚熊相宜僚及公子丙王曰勿杀吾退萧人杀之王怒遂围萧巫曰师人多寒王廵三军拊而勉之三军之士皆如挟纩遂传于萧萧溃初庄王之讨陈夏氏也欲纳夏姬巫曰不可君召诸侯以讨罪也今纳夏姬贪其色也贪色为滛滛为大罚周书曰明徳慎罸文王所以造周也明徳务崇之之谓也慎罚务去之之谓也若兴诸侯以取大罚非慎之也君其图之王乃止公子侧欲取之巫臣曰是不祥人也是夭子蛮【郑灵公也夏姬之兄杀死无后】杀御叔【夏姬之夫亦早死】杀灵侯【陈灵公也】戮夏南【夏姬子徴舒】出孔仪【孔宁仪行父】防陈国何不祥如是人生实难其有不获死乎天下多美妇人何必是公子侧乃止王以与连尹襄老襄老死于邲不获其尸其子黒要烝焉巫使道焉曰归吾聘女又使自郑召之曰尸可得也【诈言襄老之尸可得】必来逆之姬以告王王问诸巫对曰其信知防之父【荀首】成公之嬖也而中行伯【荀林父】之季弟也新佐中军而善郑皇戌甚爱此子其必因郑而归王子与襄老之尸以求之【邲之役楚获知防晋射公子谷臣与襄老之尸以归】郑人惧于邲之役而欲求媚于晋其必许之王遣夏姬归巫聘诸郑郑伯许之共王二年【成二年】将伐鲁为阳桥之役使巫聘于齐且告师期巫尽室以行及郑使介【副使也】反币而以夏姬行将奔齐齐师新败曰吾不处不胜之国遂奔晋而因郤至以臣于晋晋人使为邢大夫公子侧请以重币锢之王曰止其自为谋也则过矣其为吾先君谋也则忠忠社稷之固也所葢多矣且彼若能利国家虽重币晋将可乎若无益于晋晋将弃之何劳锢焉初围宋之役也【在宣十四年】师还公子婴齐请取于申吕【楚二邑】以为赏田王许之巫曰不可此申吕所以邑也是以为贼以御北方若取之是无申吕也晋郑必至于汉王乃止公子婴齐是以怨巫公子侧欲取夏姬巫止之遂取以行侧亦怨之共王即位婴齐侧杀巫之族子阎子荡及清尹弗忌及襄老之子黒要而分其室婴齐取子阎之室使沈尹与王子罢分子荡之室侧取黒要与清尹之室巫自晋遗公子书曰尔以谗慝贪惏事君而多杀不辜余必使尔罢于奔命以死巫请使于呉晋侯许之吴子夀梦説之乃通吴于晋以两之一卒适呉舍偏两之一焉【司马法百人为卒二十五人为两车九乘为小偏十五乗为大偏葢留九乗车及一两二十五乗令呉习之】与其射御教吴乗车教之战陈教之叛楚寘其子狐庸焉使为行人于呉呉使伐楚伐巢伐徐婴齐奔命七年【成七年】马陵之防吴入州来婴齐自郑奔命婴齐侧于是乎一嵗七奔命蛮夷属于楚者呉尽取之是以始大通呉于上国八年【成八年】晋使巫如呉假道于莒与渠邱公立于池上曰城已恶莒子曰辟陋在夷其孰以我为虞对曰夫狡焉思启封疆以利社稷者何国蔑有唯然故多大国矣唯或思或纵也勇夫重闭况国乎明年公子婴齐伐莒莒城恶众果溃【左传】巫终于晋卒不复
　　楚嬖臣传　费无极　鄢将师
　　费无极鄢将师者楚之嬖臣也无极为大子建少师将师为右领并事平王蔡大夫朝呉有功于平王王寘诸蔡无极欲去之乃谓之曰王唯信子故处子于蔡子亦长矣而在下位辱必求之吾助子请又谓其上之人曰王唯信呉故处诸蔡二三子莫之如也而在其上不亦难乎弗图必及于难平王二年【昭十五年】蔡人逐朝呉朝呉出奔郑王怒曰余唯信吴故寘诸蔡且防吴吾不及此女何故去之无极对曰臣岂不欲吴然而前知其为人之异也吴在蔡蔡必速飞去吴所以翦其翼也伍奢为大子建师无极为少师无宠欲谮诸王六年【昭十九年】无极逆建妻于秦劝王取之是年夏王伐濮无极言于王曰晋之伯也迩于诸夏而楚僻陋故弗能与争若大城城父而寘大子焉以通北方王收南方是得天下也王説从之明年无极言于王曰建与伍奢将以方城之外叛自以为犹宋郑也齐晋又交辅之将以害楚其事集矣王信之使司马奋扬杀大子建建奔宋无极曰奢之子材若在呉必忧楚国盍以免其父召之彼仁必来不然将为患王使召之伍尚归皆杀之蔡隐大子之子东国者蔡侯朱之叔父也八年【昭二十一年】蔡侯朱来奔无极取货于东国而谓蔡人曰朱不用命于楚君王将立东国若不先从王欲楚必围蔡蔡人惧出朱而立东国朱愬于我王将讨蔡无极曰平侯与楚有盟故封其子有二心故废之灵王杀隐大子其子与君同恶【平侯东国并隐大子之子蔡侯朱平侯之子也灵王杀隐大子平侯与公子比杀灵王故言与君同恶】徳君必甚又使立之不亦可乎且废置在君蔡无他矣无极与鄢将师比而恶郤宛昭王元年【昭二十七年】无极谮之于令尹囊瓦曰宛将为子不利囊瓦召将师而告之将师退遂令攻郤氏且爇之郤宛自杀尽灭郤氏之党杀阳令终【令尹阳匄子】与其弟完及佗与晋陈【大夫】及其子弟晋陈之族呼于国曰鄢氏费氏自以为王専祸楚国弱寡王室蒙王与令尹以自利也令尹尽信之矣国将如何囊瓦病之秋九月囊瓦杀无极与将师尽灭其族以説于国谤言乃止【左传】
　　论曰诗云哲妇倾城又曰取彼谮人投畀豺虎信矣二者之祸人深也然而徇国徇身世孰闻之曽不如夏姬无极踵乱连祸若此其酷也天子蛮杀御叔弑灵侯戮夏南出孔仪叛巫臣毙黒要妖之宗也翦朝呉出蔡侯朱逐大子建杀连尹奢夷大夫宛险诐之丛也迹其归则譛人灰灭而哲妇令终何耶











　　尚史卷六十一
　　钦定四库全书
　　尚史卷六十二　　　　　　列传四十
　　镶白旗汉军李锴撰
　　陈诸臣传
　　辕涛涂　辕选　辕侨　辕颇　辕买　【辕咺宗防附】
　　辕涛涂字宣仲为大夫事宣公宣公三十七年【僖四年】齐侯以诸侯之师侵蔡蔡溃遂伐楚及楚盟于召陵师退涛涂谓郑申侯曰师出于陈郑之间国必甚病若出于东方观兵于东夷【郯莒徐夷也】循海而归其可也申侯曰善涛涂以告齐侯许之申侯见曰师老矣若出于东方而遇敌惧不可用也若出于陈郑之间共其资粮扉屦其可也齐説与之虎牢执涛涂而伐陈冬复防诸侯之师侵陈陈成归涛涂涛涂怨郑申侯之反已于召陵故劝之城其赐邑曰美城之大名也子孙不忘吾助子请乃为之请于诸侯而城之美遂譛诸郑伯曰美城其赐邑将以叛也申侯由是得罪宣公薨事穆公穆公薨事共公共公元年【僖二十九年】涛涂防周王子虎诸侯之大夫盟于翟泉寻践土之盟且谋伐郑涛涂之后辕选亦事共公共公七年【文二年】选防晋宋郑伐秦取汪及彭衙而还涛涂四世孙曰辕侨侨事成公成公二十九年【襄三年】晋防诸侯同盟于鸡泽公患楚侵欲于我使侨如防求成秋侨及诸侯之大夫盟闵公时有辕颇辕买颇为司徒颇赋封田以嫁公女有余以为已大器国人逐之颇出奔郑道渴其族辕咺进稻醴粱糗腵脯焉颇喜曰何给也对曰器成而具曰何不吾谏对曰惧先行闵公二十一年【哀十四年】辕买出奔楚有宗竖者亦陈人也出奔楚自楚复入于陈陈人杀之故买出奔楚【左传】
　　论曰涛涂徇小利说诸侯致令身执国讨罪也乃申侯卖友旋复及之悖入悖出天之道乎
　　陈鍼子　鍼宜咎
　　陈鍼子者陈大夫也事桓公桓公三十年【隐八年】郑公子忽来逆妇妫夏四月以妫氏归鍼子送女先配而后祖【礼逆妇必先告祖庙而后行郑忽先逆妇而后告庙故云】鍼子曰是不为夫妇诬其祖矣非礼也何以能育鍼子八世孙曰鍼宜咎党庆虎庆寅哀公二十年【襄二十四年】国人讨庆氏之党宜咎出奔楚为楚箴尹【左传】
　　贾获　袁克
　　贾获者为大夫事哀公哀公二十一年【襄二十五年】郑伐我入之公扶其大子偃师奔墓遇司马桓子【名不载】曰载余司马桓子曰将巡城遇获获载其母妻下之而授公车公曰舍而母辞曰不祥与其妻扶其母以奔墓亦免公使司马桓子赂以宗器公免【免音问丧服】拥社【抱社主示服】使其男女别其累以待于朝郑师乃还袁克者嬖人之贵者也亦事哀公哀公三十五年【昭八年】公缢死而楚灭我克杀马毁玉以葬楚人将杀之克请寘马玉不用既又请私私于幄加绖于颡而逃
　　尹葢
　　尹葢者为大夫事闵公闵公二十二年【哀十五年】楚伐吴公使公孙贞子【名未载】及葢吊焉及良【吴地】而贞子卒葢将以尸入【聘礼宾死未将命则既敛于棺造于朝介将命】吴子使太宰嚭劳且辞曰以水潦之不时无乃廪然陨大夫之尸以重寡君之忧敢辞上介葢对曰寡君闻楚为不道荐伐吴国灭厥民人寡君使葢备使吊君之下吏无禄使人逢天之慼大命陨队絶世于良废日共积一日迁次今君命逆使人曰无以尸造于门是我寡君之命委于草莽也且臣闻之曰事死如事生礼也于是乎有朝聘而终以尸将事之礼又有朝聘而遭丧之礼若不以尸将命是遭丧而还也无乃不可乎以礼防民犹或逾之今大夫曰死而弃之是弃礼也其何以为诸侯主先民有言曰无秽虐士【虐士死者】备使奉尸将命茍我寡君之命达于君所虽陨于深渊则天命也非君与涉人之过也吴人内之【左传】论曰礼者经文纬武之具也鍼子贾获尹葢执守大经虽变弗渝可谓知礼矣袁克绸缪故君义不事楚国亡无贰其亦事君尽礼者与
　　泄冶
　　泄冶者为大夫事灵公灵公与公孙宁仪行父通于夏姬皆衷衵服【近身衣】以戏于朝泄冶谏曰公卿宣淫民无效焉且闻不令君其纳之公曰吾能改矣公告二子二子请杀之公弗禁遂杀泄冶【左传】
　　谷梁泄冶入谏曰使国人闻之犹可使仁人闻之则不可君媿于泄冶而杀之新书灵公杀泄冶而邓元去陈以族徙
　　逢滑　太宰嚭
　　逢滑者陈大夫嚭陈太宰也吴之入楚也懐公新立吴使召公公朝国人而问焉曰欲与楚者右欲与吴者左国人从田无田从党【不知所与故徙新居田在西者居右在东者居左无田者随党而立】逢滑当公而进曰臣闻国之兴也以福其亡也以祸今吴未有福楚未有祸楚未可弃吴未可从而晋盟主也若以晋辞吴若何公曰国胜君亡非祸而何对曰国之有是多矣何必不复小国犹复况大国乎臣闻国之兴也视民如伤是其福也其亡也以民为土芥是其祸也楚虽无徳亦不艾杀其民吴日敝于兵暴骨如莽而未见徳焉天其或者正训楚也祸之适吴其何日之有公从之【左传】懐公薨闵公即位闵公八年【哀元年】吴夫差克越乃修旧怨秋八月侵我斩祀杀厉师还出竟太宰嚭使于师夫差谓行人仪曰是夫也多言盍尝问焉师必有名人之称斯师也者则谓之何太宰嚭曰古之侵伐者不斩祀不杀厉不获二毛今斯师也杀厉与其不谓之杀厉之师与曰反尔地归尔子则谓之何曰君王讨敝邑之罪又矜而赦之师与有无名乎【礼记】
　　论曰泄冶直谏淫乱之朝以杀身左氏引孔子之言以断之曰诗云民之多辟毋自立辟其泄冶之谓乎嗟乎此非圣人之言也信然则龙逢比干申徒狄之无贵于前闻矣宣淫専杀者予之谏而死之是诛春秋顾若是戾乎陈自哀公叛晋以楚者势使然也及改合于吴则一二传而国亡水不生鱼而鱼赖水以生势之谓也然则逢滑之议其为硕画乎抑之诗曰逺猷辰告呜乎猷之不逺臧且败也
　　庆虎庆寅　【庆乐附】
　　庆虎庆寅者并执政大夫也事哀公哀公三年【襄七年】楚围我晋防诸侯于鄬以救我国人患楚虎与寅谓楚人曰吾使公子黄【哀公弟】往而执之楚人从之二庆使告公于防曰楚人执公子黄矣君若不来羣臣不忍社稷宗庙惧有二图公逃归十六年【襄二十年】蔡公子燮欲以蔡之晋蔡人杀之庆虎庆寅畏公子黄之偪愬楚曰黄与蔡司马【即公子燮】同谋楚人以为讨公子黄出奔楚十九年【襄二十三年】公如楚公子黄愬二庆于楚楚人召之使庆乐【庆氏族】往杀之庆氏以陈叛楚屈建从公围陈陈人城板队而杀人役人相命各杀其长【筑板坠地庆氏杀之役人遂反也】遂杀虎寅【左传】
　　陈诸公子传　大子免　大子御冦　【公子完颛孙附】大子偃师　【公子留公子胜附】
　　大子免桓公大子也桓公三十八年【桓五年】公疾病弟佗杀大子免而代之大子御冦者宣公大子也宣公二十一年【庄二十一年】国人杀大子御冦公子完与颛孙奔齐【完颛孙并御冦党】齐使完为工正完字敬仲厉公之子也见齐传大子偃师者哀公大子也哀公元妃郑姬生偃师二妃生公子留下妃生公子胜二妃嬖留有宠属诸司徒招与公子过【招过并哀公弟】哀公有废疾三十五年【昭八年】公子招公子过杀大子偃师而立公子留公遂缢使大夫干征师赴于楚且告有立君公子胜愬之于楚楚人执干征师而杀之公子留奔郑【左传】
　　偃师諡曰悼公子招公子过见乱臣传
　　陈乱臣传　公子佗
　　公子佗字五父文公之子也事桓公桓公二十七年【隠五年】郑请成于我公不许佗谏曰亲仁善邻国之寳也君其许郑公曰宋卫实难郑何能为遂不许明年郑侵我大获二十九年【隠七年】我及郑平佗如郑涖盟冬十二月及郑伯盟歃如忘郑泄驾曰五父必不免不赖盟矣三十八年【桓五年】公疾病佗杀大子免而代之厉公元年【桓六年】蔡人杀佗立厉公厉公蔡出也【左传】
　　公孙宁　仪行父
　　公孙宁仪行父者并为大夫事灵公灵公四年【文十七年】宋弑昭公公孙宁及诸侯伐宋灵公与公孙宁仪行父通于夏姬大夫泄冶谏十四年【宣九年】宁行父杀泄冶十五年【宣十年】夏征舒弑灵公宁行父奔楚明年楚入陈杀夏征舒纳宁行父于陈成公十年【成二年】公孙宁及鲁侯诸侯之大夫盟于蜀公孙宁是为孔宁【左传】
　　公子招　公子过　【孔奂附】
　　公子招哀公母弟公子过亦哀公弟也招为哀公司徒哀公二十八年【昭元年】招防诸侯之大夫于虢三十五年【昭八年】公有废疾招过杀大子偃师而立公子留公缢招归罪于过而杀之冬十月楚灭陈执招放之于越杀孔奂孔奂者陈大夫招之党也【左传】
　　陈逆臣传　夏征舒　【夏齧附】
　　夏征舒字南御叔之子母曰夏姬郑穆公之女也征舒祖子夏名少西是为少西氏征舒为大夫事灵公御叔死夏姬通于灵公及公孙宁仪行父【左传】
　　国人赋株林泽陂以讥之【诗序】
　　灵公十五年【宣十年】公与宁行父饮酒于夏氏公谓行父曰征舒似女对曰亦似君征舒病之公出自其廐射而杀之十六年【宣十一年】楚伐陈谓陈人无动将讨于少西氏遂入陈杀征舒轘诸栗门以夏姬与连尹襄老襄老死其子黒要烝焉后巫臣聘之以奔晋征舒孙曰夏齧壮而顽顿事惠公为大夫惠公十一年【昭二十三年】吴伐楚州来我师及诸侯之师奔命救州来吴败之于鸡父获齧【左传】论曰毋过乱门陈之末世乱其甚乎征舒弑逆楚几县陈招过为难遂乃灭之杜预谓孔仪能定亡君之嗣灵公成丧贼讨国复功足补过于戏义利紊而予夺乖君子且然乎
　　蔡诸臣传
　　公子燮　公子履
　　公子燮庄侯之子公子履其母弟也燮为司马事景侯景侯二十七年【襄八年】郑侵我获燮夏五月诸侯防于邢邱郑献燮于防既而归之【归蔡事不载】初文侯欲事晋不果而卒逮至景侯楚使蔡无常燮求从先君以利蔡蔡人杀之履出奔楚【左传】
　　公子朝　公子归生　朝吴
　　公子朝者蔡大师也其子公孙归生归生字子家又曰声子为大夫事景侯子朝与楚伍参友故归生与参之子伍举亦相善伍举娶于王子牟景侯四十五年【襄二十六年】子牟亡伍举奔郑将遂奔晋归生将如晋遇之于郑郊班荆相与食而言复故归生曰子行也吾必复子及宋向戍将平晋楚归生通使于晋还如楚令尹屈建与之语问晋故焉且曰晋大夫与楚孰贤对曰晋卿不如楚其大夫则贤皆卿材也如杞梓皮革自楚往也虽楚有材晋实用之屈建曰夫独无族姻乎对曰虽有而用楚材实多归生闻之善为国者赏不僭而刑不滥赏僭则惧及淫人刑滥则惧及善人若不幸而过宁僭无滥与其失善宁其利淫无善人则国从之诗曰人之云亡邦国殄瘁无善人之谓也故夏书曰与其杀不辜宁失不经惧失善也商颂有之曰不僣不滥不敢怠皇命于下国封建厥福此汤所以获天福也古之治民者劝赏而畏刑恤民不倦赏以春夏刑以秋冬是以将赏为之加膳加膳则饫赐此以知其劝赏也将刑为之不举不举则彻乐此以知其畏刑也夙兴夜寐朝夕临政此以知其恤民也三者礼之大节也有礼无败今楚多淫刑其大夫逃死于四方而为之谋主以害楚国不可救疗所谓不能也子仪之乱析公奔晋【见文十四年】晋人寘诸戎车之殿以为谋主绕角之役晋将遁矣析公曰楚师轻窕易震荡也若多鼓钧声以夜军之楚师必遁晋人从之楚师宵溃晋遂侵蔡袭沈获其君败申息之师于桑隧获申丽而还【见成六年八年】郑于是乎不敢南面楚失华夏则析公之为也雍子之父兄谮雍子君与夫人不善是也【雍子事无考】雍子奔晋晋人与之鄐以为谋主彭城之役晋楚遇于靡角之谷晋将遁矣雍子发命于军曰归老幼反孤疾二人役归一人简兵搜乗秣马蓐食师陈焚次明日将战行归者而逸楚囚楚师宵溃【见成十八年】晋降彭城而归诸宋以鱼石归【见襄元年】楚失东夷子辛死之则雍子之为也子反与子灵争夏姬而雍害其事子灵奔晋晋人与之邢以为谋主扞御北狄通吴于晋教吴叛楚教之乗车射御驱侵使其子狐庸为吴行人焉吴于是伐巢取驾克棘入州来楚罢于奔命【见成七年】至今为患则子灵之为也若敖之乱伯贲之子贲皇奔晋晋人与之苗【见宣四年】以为谋主鄢陵之役楚晨压晋军而陈晋将遁矣苗贲皇曰楚师之良在其中军王族而已若塞井夷灶成陈以当之栾范易行以诱之中行二郤必克二穆【楚子重子辛皆出穆王故曰二穆】吾乃四萃于其王族必大败之晋人从之楚师大败【见成十六年】王夷师熸子反死之郑叛吴兴楚失诸侯则苗贲皇之为也屈建曰是皆然矣归生曰今又有甚于此椒举娶于申公子牟子牟得戾而亡君大夫谓椒举女实遣之惧而奔郑引领南望曰庶几赦余亦弗图也今在晋矣晋人将与之县以比叔向彼若谋害楚国岂不为患屈建惧言诸王益其爵禄而复之归生使椒鸣逆之
</div>
    <div class="pagination">
<a href="尚史_page49.html">上一页</a><span>...</span><a href="尚史_page45.html">45</a><a href="尚史_page46.html">46</a><a href="尚史_page47.html">47</a><a href="尚史_page48.html">48</a><a href="尚史_page49.html">49</a><span class="current-page">50</span><a href="尚史_page51.html">51</a><a href="尚史_page52.html">52</a><a href="尚史_page53.html">53</a><a href="尚史_page54.html">54</a><a href="尚史_page55.html">55</a><span>...</span><a href="尚史_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
