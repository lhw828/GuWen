<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 45 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 45 页/共 518 页</h1>
    <div class="content">　　○山西平虏卫陨霜杀禾稼已又雨大注山水骤至坏城郭庐舍民有溺死者
　　○诏建四川汶川县儒学从抚按官请也
○虏众住牧宣大边外甚众  上命镇巡等官严为之备
○甲午御史刘濂上言今内外臣工不能仰副德意  陛下好镇静而导之以纷更陛下法  祖宗而蛊之以自用臣尝原其心矣大率为已谋非忠于  陛下也奸回诡谲者假之以济私积忿蓄怨者因之以泄怒迂僻固执之则又不达时宜而强说以欺世诬民纷纷籍籍殆无宁日我朝法制出  列圣经画甚备但法行既久不能无弊听其自至而莫为之所固非审时图治之意若坐视小人播弄动摇亦非盛世之所宜闻臣愿申明变乱成法之条及奸党乱政之律布告中外凡救论时政者必先考某事旧＜矢见＞如何今日流弊如何如何可以祛宿弊复旧＜矢见＞敢有变乱纷更妄为建白及援引国初不可行之法与夫  祖宗偶为之事非纯懿之典者许该衙门参驳科道论劾明正其罪以为不忠者戒  陛下亦宜体道谦冲益隆继述非  祖宗之法言不言非  祖宗之法行不行则臣民幸甚  宗社幸甚章下所司知之
　　○御史雷应龙言坝上等十三马房见在马草料岁用银二十二万四千五百二十三两岁计草场地亩之入为银五万三百余两臣尝阅其马率弱小不中乘即皆良亦未见有一试之用西儿马以能蹄虎畜之即使日蹄一虎何益费有用之财豢不用之马甚无谓也东直门内外三牛房畜牛九百余只岁用草料银一万六千四百九十六两计草场地亩之入为银三千二百余两问其利则供牛酪六罂耳岁通计之犹不足三四百金之直且光禄寺已供酪用此为何诚罢牛马房徵草豆之价以牧地假民收其租而悉贮之官临事然后市马计十年之积当得善马十万矣自买酪外十年之积当得羡银十九余万矣方今民大穷县官告匮苟省一分即朝廷获一分之利第恐司收者利此自肥赖  陛下英断何如耳假令厩马不能尽废亦宜独存数处简其善马留牧而岁阅之以给军则马庶几有用也事下兵部覆言有马牛则有地亩草束势常相因厩马即前代所谓人闲六种未敢轻议罢并但宜汰其病损易价贮库以备买马其草场地亩及草料会计马匹牛畜听留其余给民佃种徵收子粒贮仓原额草料斟酌减派＜锍-釒＞入得报如故
　　○朝鲜国王李怿遣其刑曹参判洪彦弼等来贺  万寿圣节
　　○乙未伊王訏渊薨辍朝赐祭葬如例命其弟济源王訏淳主丧摄府事
○吏部右侍郎温仁和乞休不允已又请归省  上曰朕方缉熙向学日御经筵仁和职在讲读正宜尽心启沃何乃輙欲归省自便所请不允
　　○给事中陈皋谟言人臣事君如子事父子无过孝臣无过忠岂有子偶一事悦亲足徼终身之爱臣偶一言顺旨遂为不世之功恭惟  恭穆献皇帝追崇之礼乃出  陛下天性至情席书辈不过一言赞成之耳乃遂贪为己功动以自负互相党援出位论列挤排宰执纷更法制喜怒恣其心威福柄其手若李鉴父子拒敌官兵法官论死已经会验书乃曲为申救至谓众以议礼憾臣故因陷鉴于死夫议礼者朝廷之公合与不合何至深讐纵使讐书鉴非书之子弟亲族交游也何乃于鉴甘心邪至于郭勋之诉尤所不通勋遗书御史马录为罪人张寅请托录奏之乃亦以议礼激众怒为言岂儒臣博士之所未深究而武夫悍将反优为之此在席书犹不宜自言而勋又窃其绪余以欺天罔上罪不容诛如问官当张寅以法勋又且如书之代诉不至于滥恩废法不已矣以朝廷纯孝之盛举遂为权邪营私之窟穴岂不异哉乞亟罢书勋李鉴仍从原坐兼按张寅请托事使人心晓然知权邪之不足恃公法之不可废然后逆节销幸门塞不纳时南京御史姚鸣凤王献等亦皆上＜锍-釒＞极谏俱下所司知之
　　○丙申中元节遣英国公张仑恭顺侯吴世兴驸马邬景和分祭  七陵仪宾周钺祭  景皇帝陵寝
　　○河南南阳县牛生犊一身两首
　　○吏部尚书廖纪求去位  上慰留不允已而引疾再辞  上遣中官赐宝钞羊酒仍令亟出视事不必固辞
　　○丁酉御史朱豹言日者各处奏报水溢霜陨雨雹地震人异甚可惊骇臣窃以天人之际影响不差未有不召而自至之灾亦未有已出而无应之变佥谓数者之异皆阴盛之象也若不深考其由侧身修省而以寻常视之恐非所以塞  天戒也夫应天以实不以文动民以行不以言伏愿宣召老臣与之讲求上本之洪范之旨春秋之义下稽之京房之说五行之志水何以汜滥霜何以非时雹何以屡见地何以不宁人何以生妖昔见于何朝而致何变今禳以何德而革何弊彼老臣者必能推迹徵兆援指故实俾  圣心逌然开悟惕然恐惧必将深思曰夫阴臣道也夷狄之道也得无憸夫将昌乎黠虏将獗乎进君子而退小人饬武备以待夷狄凡所以宽民节财扶阳抑阴者无不孜孜为之则聪明广而壅蔽消精诚通而灾变弭矣＜锍-釒＞下所司
　　○戊戌革直隶和州青沙坊河泊所
　○先是四方输粮草诸物于京师者多挟轻赍至奸民争笼致为之揽纳既得其赀輙侵费亡度及讼治淹系更年赃竟不入输者若久覊不得已重输揽户遂冒以抵赃时督运官山东参政常道讼其冤言宜释输者还而严追揽户则彼无观望意而赃易完下户部议如道言请自今北直隶山东河南各州县粮草可自辇致者听之他处道远宜止计直输户部而官为募富商代纳纳已乃发直给之则无侵费之患诏可募□纳粮草自此始然其后皆径佥富人为之不俟应募主计者多大抑□直且不以时给京师富人往往坐此破产矣
　　○己亥  太宗文皇帝忌辰遣长宁伯周大经祭  长陵
　　○再命侍医诊席书疾谕令早出翌日复赐羊豕酒米等物
　　○撒藏等寺剌麻番人禄竹速南等十五人敖皃等族番人石落萧等二百六十人各以画佛马匹甲胄等物来贡宴赉如例
　　○庚子  上命中官韦霦传旨工部初立  观德殿在  奉慈殿后事出仓卒规制窄隘不足以竭虔妥  灵朕意未惬今欲于  奉先殿左别建一殿奉安  皇考恭穆献皇帝神位以称朕孝亲之意工部尚书赵璜等言建殿于  奉先殿之左必与  奉慈殿左右峙立  孝肃太皇太后  献皇之圣祖母  孝惠皇太后又  圣母也今立殿出于其左窃恐  献皇在天之灵未必能安且  奉先殿虽稍高广乃  祖宗列圣同居  观德殿虽稍狭小乃  献皇专祀况今外有  世庙之规一准  太庙则竭虔妥  灵莫踰于此  观德虽不更可也如必欲更新亦须命监阁礼工诸臣恭诣殿左相度方位务使各全其尊不失其次  上曰别建已有定所第如谕行于是礼部尚书席书等言  世庙之建民劳踰年今甫告成力亦当节况四方灾异非常报无虗日而赋役未停财力俱屈愿量宽一年使民力少纾民财少裕乃令臣等议请  上报曰览奏深悉忠诚朕亦念  世庙方成踰年又将有  仁寿宫之役民力不可不惜但  观德殿居  奉先殿之后出入不便故议改迁耳况屋宇已具今第一徙置所费不多且业已选日矣可如议亟成之给事中张嵩亦＜锍-釒＞言  殿在大内密迩宫寝有所营为其可轻易千金之家欲筑一室必审岁月之所利方向之所宜而况  天子之尊  庙祀之重乎往岁修盖  观德殿皆称详尽矣未几而有  世庙之建今  世庙甫成并  太庙矣而复有别殿之建且左右并列未免  祖孙母子之嫌广狭较量则有  群主专庙之别诚恐有所未安也大工一载有余  世庙方得就绪军士思欲息肩烝黎求缓供办凡此礼工二部论之详矣  皇考之盛德恐未必欲  陛下之别建也御史郭希愈等亦言  陛下心法尧舜政慕唐虞刍荛之论多见采纳愿从二部所议重爱兴作须年和财丰然后更议未暮也且  陛下之思所以报  献庙者固惟在于继志述事定世安民以成大孝  献庙之所以望  陛下者亦惟在于拨乱反正致理弘化以成大业庇慕之间感格之际固在此而不在彼也章俱下所司复传谕辅臣费宏等曰朕  皇祖妣孝穆皇太后乃  皇伯考之生母最亲既不得配  皇祖考宪宗纯皇帝享于  奉先殿是以立室于西又  皇曾祖妣孝肃太皇太后乃我  皇祖考之生母又不得入享  奉先殿以配皇曾祖考英宗睿皇帝奉享于  奉慈殿考礼之正莫大五伦凡为人未有无父母者今  观德殿在  奉慈殿后庙殿重叠丹墀窄隘亦前日仓卒之制出入不便故今欲迁于东且  世庙在  太庙之东北可内外相对与  奉慈殿无预此举非为害礼宏等言  皇上孝思纯笃永言终慕无时无地而不在念宜敕该部仰遵  圣谕卜日兴工或因旧增修或增新盖造期于完洁宽敞足以竭虔妥  灵以称  皇上尊  亲之孝随奉旨别建  观德殿方位已有定所工部亟兴工修盖
　　○御史朱豹言生民之休戚系守令之贤否而守又其要者也近来各处知府多肆贪残或饰誉行私或坑法废事求其诚心爱民者十不一二臣尝考之宋太宗时会学士两省御史台尚书省等官各举一人人尝闻  先朝大学士杨士奇议令京堂官各举才堪方面知府者不次擢用一时号称得人今者重内任而轻外补拘资序而略名实凡擢知府仅以年资为断而短长臧否不暇问也宜依先年例特命两京文职四品以上翰林五品等官各举所知下之吏部编记成籍覆加询访果与相符候有知府员缺即以升补审其果贤则任之六年九年而越次超擢或荐所私昵不得其人则举主连坐如宋端拱故事可也是时  上方留意吏治即以其言下吏部议行吏部覆如豹言仍请  上籍名禁中视其贤者时一亲擢以鼓舞之命如议行
　　○壬寅  上以  世庙垂成自制乐章示大学士费宏等命更定曲名其迎神曰永和之曲初献曰清和之曲亚献曰康和之曲终献曰冲和之曲撤馔曰太和之曲送神曰宁和之曲乃可以别于  太庙宏等议以  献皇帝生长太平初不以武功为尚其三献皆当用文德之舞上从之遂去武舞生及引舞者六十六人其乐生及文舞生如  太庙制已而太常请添用武舞  上命礼部会张璁议且曰以朕论之不用武功之舞所以尊让  太庙也不为缺典璁言乐舞以佾数为降杀未闻以文武为偏全若必以武功定天下者得兼用武舞则禹以揖让得天下者而大禹谟曰舞干羽于两阶此可见古之天子皆兼用矣诗曰简兮简兮方将万舞记曰壬午犹绎万入去籥万者舞之总名可见列国诸侯皆兼用矣议者谬引汉景之诏为证夫既不知汉人所谓文始昭德者固未尝无武舞又不知国朝制度虽王国宗庙亦未尝去武舞使八佾之制用其文而去其武则两阶之容得其左而阙其右是  皇上举天子礼乐而自降杀之矣  天子父不得享天子礼乐矣其何以式四方垂万世也＜锍-釒＞入从璁议
○巡抚湖广都御史黄衷言部内郡县自奉命以来即更修廪庾凡贮谷百万余石皆副使刘士元之功宜奖之以风有位  上命抚按官旌劳士元又以衷有惠政赉银十两纻丝一表里
　　○甲辰达思蛮长官司遣都纲番僧沙加藏等四百三十八人来贡礼部以其贡使视额数过多请减半给赏从之
　　○上笆篱笊咂等二十二族番人啽斑等二百八十六人各以方物来贡
　　○有贼突入九江钞关公署谓榷税主事陈儒曰我锦衣官校奉有密旨逮若因拉儒入后署叱去其左右露刃劫儒索税金斩库门取金十斤去虑有追者因挟儒同登舟至湖口始释归知府东汉知县□汝霖即遣兵追贼得之守臣以闻诏逮问指挥杨信程瑾及巡捕巡湖等官汉汝霖以功免逮
　　○乙巳兵科给事中黎良言旧制京朝文职四品以下及公侯伯都督等官不得乘轿军职不得用马杌出入不得乘小轿夫何迩年以来勋臣厌马弗乘以轿相竞是果出于朝廷之赐与抑知其不可而为之者与况承前人汗马之功正当以骑射为事诗咏鹰扬史纪飞将上世以骠骑名营我朝以腾骧立卫盖重之也且人久佚必不能以任劳久安必不能以蹈危身为大将手握重兵劳事危机又将委之谁也宜量加罚治且申旧制以示之上从其奏诏自今两京五府及在外镇守公侯伯都督等官皇亲驸马在京四品以下文职在外自三司以下官有乘轿军职有上马用杌与乘小轿出入者参问降调如例即兵部尚书当下营日亦以骑行
　　○分守大同中路右参将李瑾尝御虏轻堕伏中伤卒十余人丧马一百七十匹匿不尽闻后频获首功御史张录奉旨逮问瑾罪当杖纳赎还职又言大同中路素称难守瑾能通□惠士人心辑服边方赖之且失事后亦有斩获之功乞许以功赎罪作边将敢勇之气  上从之
　　○真人邵元节请于原籍江西贵溪县仙源观颁降敕谕蠲免差徭并为其徒二人乞升右正一等职许之
　　○戊申大学士杨一清疾请告不允
　　○诏设固原镇白马城黑水红古城乾盐池堡四仓官从提督尚书王宪奏也
　　○己酉泰宁等卫都督孛来罕等遣头目塔卜歹等三百人贡马贺  万寿圣节赐赉如例
　　○辛亥南京户科给事中林士元言百官之多邪由激劝之无其术名实之未核由举主之无所惩今藩臬郡县诸臣许抚按官奏举其所举者宜无不贤而今日之所黜乃半抚按之所举如河南按察使张淮山东副使王腾两浙运使简沛绍兴知府南大吉皆累列荐剡者曾不旋踵悉以赃败至考其所犯又或正在被荐之时盖深情厚貌抚按之所不能察而随时变态流俗之所不能保故以廉举者以贪败以能荐者以奸罢正直忠厚之人其自信之意多而干进之心少荐不荐非所计也若为抚按官能加意于此则士风安得不正治化安得不隆臣查举主连坐之法成化弘治间盖尝行之不知何时竟废窃谓欲正今日之士风以还  祖宗之盛美非此法不可但旧例连坐未著明格宜第所败之大小以为所坐之重轻或罚俸或降官仍减亲犯之科止示失人之戒庶人情称便常久可行吏部覆议得旨自今抚按官所举有职业不修者举主坐罚俸赃私败露者举主降级然亦不得以惧罪故匿贤不举
　　○是年期当大计武臣御马监请自考腾骧四卫及牧马所官兵部言宜听本部会考  上以  先朝无会考例命如旧例行于是太监阎洪著所考移兵部铨注管事兵部寝不即奏  上责部臣抗旨令对状尚书李钺等各引咎乃宥之仍夺司官俸各三月
　　明世宗肃皇帝实录卷之六十六
明世宗肃皇帝实录卷之六十七
　　嘉靖五年八月壬子朔命永康侯徐源奋武营坐营
　　○乙卯命故安昌伯钱承宗子维圻袭爵
　　○升浙江道御史潘仿为山西按察司副使南京宗人府经历孙玺为山东按察司佥事
　　○初河南督粮参议王亿通判李思仁因揽头韩继宗及奸民张举侵没官钱思仁并行榜笞白亿复加棰楚举竟毙杖下举妻及义儿内使路荣以状闻下法司逮亿等拷讯狱久未决给事中张逵因劾刑部尚书赵鉴媕婀隐默不闻一言执奏不称邦刑重寄  上以亿等所犯事重尚未问明逵輙来奏扰切责而宥之已路荣言继宗就张举称贷完逋举不与继宗因诬与同揽所司拟继宗诬告人致死律绞亿思仁因公打人致死纳赎还职有旨再问即拟亿酷刑为民  上以法司狥情轻纵降旨切责时赵鉴已致仕刑部尚书颜  寿等请会官参详  上不允以亿故勘免死谪戍广东南海卫思仁夺职为民继宗如拟
　　○泰宁等三卫都督孛来罕等遣头目塔卜歹等进马贺  万寿圣节
　　○丁巳致祭先师孔子遣大学士杨一清行礼
　　○兵部请申明获功升级例凡总旗获功署一级者照成化四年例改升署试百户止食总旗名粮所镇抚试百户俱升署实授百户止支原旧职俸其署试百户获功一级升实授试百户署实授百户获功一级升实授百户俱支本等职俸其以前升过署百户食总旗名粮者日后获功一级照今例改正升实授试百户庶轻重适均永可遵守从之
　　○戊午祭  太社  太稷
　　○以水灾免南京应天府及直隶太平徽州池州广德等州县夏税有差○庚申以  万寿圣节遣恭顺侯吴世兴会昌侯孙杲彭城伯张钦分祭  七陵遣仪宾周钺祭  景皇帝陵寝内官祭  恭让章皇后陵寝
　　○辛酉  上御奉天殿受朝贺赐文武百官节钱钞
　　○壬戌户部言山东河南北直隶粮草物料近已题允徵银召商上纳今秋成丰收物价方平请委官分投查访时值及酌量脚价示谕商人俾赴总部等官告报完纳如以后价有低昂仍听总部官另行查访定夺无得胶于一定庶时价平准召纳为便报可
　　○癸亥录辽东三道沟堡斩级功升赏官军吕玠等二十一人
　　○甲子沈府辅国将军勋沤勋注以事憾潞州同知胡侍引侍试诸生题用望之不似人君及策问讥切时事谓以迁谪怨望讪谤大礼词连知州邵经各不法事启沈王诠钲奏闻诏逮经等至京鞫之侍等亦奏沤注不法及内使丁彦明事勋注潜至京赍奏复诬佥事宋钦代为报复窘辱万状及钦赃罪数事下都察院议覆左都御史颜颐寿等言勋注不启王代奏违例来京已属有罪且诬宋钦以赃私实欲蔽护丁彦明等勋注宜加究治  上不许令镇巡官勘实具奏因责院臣覆＜锍-釒＞稽迟令对状已而颐寿等具＜锍-釒＞自劾乃宥之后拟经等纳赎还职有旨令再问乃拟降调诏降经四级勒侍为民
　　○丙寅  中宫千秋节免命妇朝贺
　　○复除服阕给事中葛鴊于刑科
○以灾伤诏以湖广漕运米十万石俱徵折色仍发太和山香钱赈济饥民并补月粮之缺者
○丁卯提督漕运都御史高友玑巡按御史刘隅奉旨会勘前庐州府知府龙诰所陈备荒八议条列以闻一议仓制每州县置义仓一所仿古常平仓之制积榖以备赈给一议籴本措处银两置买义田及将污池鱼利铺面赁直通作籴本遇榖贱时增价收买一核丁口编民百户为社社置正副各给印信文册开某家贫有业应赈籴某力能偿稻应赈贷某家贫无业应赈济各填注明白送府候及赈期按籍次给如有隐捏社正副及同甲同户皆坐罪一议赈籴每青黄不接时即所积谷减价发粜仍为限制每户无过银一两一议赈贷每年二五月贷民种子口粮口无过三石石取息一斗小歉则蠲其息之半大歉尽蠲之一议赈济籴贷二法行赈户自少其有下户应赈者查仓榖余息给之歉甚则并发租本十之七极歉则尽捐以与民一议官田凡田叚界至及粮租额数买直多寡佃户姓名每乡各竖碑镌刻仍勒总碑于本仓以防混并磨灭率冲田十亩纳租三石五斗塝田十亩租二石五斗其田系首出清出者或侵利扰民合行再处一严稽考府置循环文簿分发县仓每季终该仓将实在新收开除细数开注粜价及鱼利等银各附开后送县申府备查议上户部请依拟刻榜施行从之诰前已有旨升级至是勘＜锍-釒＞上  上以诰建议能留意民瘼令从诰见职上升一级时诰已升四川副使矣随升广西右参政
　　○革湖广武陵县和丰马驿归并府河驿桃源县渌罗水驿归并桃源驿
　　○己巳苽咂等族番人焦吉等各贡方物马匹给赏如例
　　○壬申以江西灾伤准折兑运米二十七万石
　　○贵州宣慰司及湖广容美宣抚司土官宋储田世爵各贡方物贺  万寿圣节给赏如例
　　○癸酉  宪宗纯皇帝忌辰  奉先殿行祭礼遣泰和伯陈万言祭  茂陵
　　○先是办事进士应槚等九十余人自以铨次尚远乞如旧例暂放归依亲＜锍-釒＞三四上有诏切责槚等发轫甲科不思以勤自励练习政务乃屡欲乞回自便己私已大学士费宏等亦为之请乞  上终不允
　　○掌詹事府事礼部尚书吴一鹏给假展墓回京奏言臣道途所经见江南诸郡久旱不雨暑气酷烈田禾枯稿人畜暍死及渡淮以北则田庐渰没渺然巨浸千有余里夫天灾流行虽治世所难免而变灾为祥顾处之何如请遣使体勘蠲租贷粟而于涡河堙塞等处或＜锍-釒＞故道或开支河务求实效章下所司
　　○乙亥  上颁示辅臣御书十二字曰法  祖安民奉  天行道福善祸淫且谕及  皇考昔年垂训之功今日勉学之勤于是宏等＜锍-釒＞谢言  皇上之心拳拳治道虽游戏翰墨无不在于  天道  祖德民生政务真可比隆于唐虞三代矣
　　○以旱灾免四川潼川仪陇等四十三州县及泥溪等长官司税粮有差
　　○丙子万宁寺僧人圆钦以旧怨紏兄刘玉侄纪杀通州民刘缙一家八人所司捕得拟罪上请法司以圆钦等罪恶深重律未该载请不分首从俱坐凌迟枭示仍行问刑衙门今后有犯杀非死罪伍人以上者不分是否一家俱照今拟施行若杀十人以上者妻子俱流财产断付死者之家诏如所拟即处决枭示地方邻佑官民人等各逮问枷号罚赎有差
　　○丁丑户部尚书秦金奏乞前母及前祖母诰命诏前母如例追赠前祖母查无例报罢
○升山东道御史江良材南京四川道御史赵光俱按察司佥事良材山东光江西
　　○户科右给事中郑一鹏言人臣尽孝于亲则必能移忠于君人君御臣下以礼则腹心股肱之报必重近群臣＜锍-釒＞乞省亲养病者  陛下一切不允虽急于任人然于教孝劝忠之道或未至也臣恐侵淫日久习为故常将至遗弃君亲惟富贵利禄之趋矣望特敕该部查照旧例凡两京衙门大小臣工养病省亲者具奏放回章下所司知之
　　○戊寅兵部言迩者提督两广军务都御史姚镆刻期会兵进剿岑猛而猛乃具本奏辩乞行遣官体勘必因大军压境故掜词以缓我师乞速下提督等官再行审度若岑猛差人奏诉之后委能遵照前旨悔过请罪携其男邦彦投赴军门及将韦好陆绶王绅等角□羊官听理即审验真正查照先次事理监候驰奏定夺如或仍前执迷拥兵稔恶便严督副参守巡等官统领调集官兵相机进剿不许听诱怠缓以致贻患得旨岑猛果能束身归命朝廷自从宽处抱本人卢九等暂且拘留待事宁闻奏
　　○己卯复除服阕监察御史许翔凤于广东道
　　○庚辰庆成王府镇国中尉知爝以吓取民财强占妇女革爵为庶人
　　○先是兵部参奏闲住锦衣卫署百户季全等希求见任违旨奏扰乞寘于法诏释不问已而裁革官旗郑彪张士奇等执称与季全获功事体相同乞照例准复职役下兵部备查覆奏尚书李钺等执奏彪等妄援季全等例频行奏扰请重其罚以止贪竞  上览有猿攀狐媚等语谓词涉诋讦不知大体责钺等对状钺等具＜锍-釒＞引罪命夺钺及侍郎王时中张璁俸各一月司官各三月
　　明世宗肃皇帝实录卷之六十七
大明世宗肃皇帝实录卷之六十八
　　嘉靖五年九月辛巳朔
　　○癸未夜火星犯太微西垣上将星
　　○甲申  孝恭章皇后忌辰  奉先殿行祭礼遣都督同知夏助祭  景陵
　　○乙酉授行人魏有本知县王重贤张惟恕熊爵吴大本张璠陈贵廖自显陈邦敷俱试监察御史重贤浙江道有本云南道惟恕江西道爵福建道大本河南道璠山东道贵四川道自显广东道邦敷云南道推官南仝知县田玉杨叔器俱南京试监察御史玉江西道叔器湖广道仝四川道
　　○先是  上谕法司问理词讼湏分辨曲直从公处断使人无冤近来中外问刑官往往任意偏听不审察事情或狥私受嘱不畏法度颠倒是非致令衔冤负屈之人辙入禁中伸愬至有自缢死者良可矜悯法司即申明律例或谕所属通行内外衙门如再有断狱不明致各犯伸理者若所愬得实原问官从重究治其有为人嘱托者问刑官指实参究容情不奏者听两京科道紏劾若科道官嘱托及知有嘱托容隐不劾者一体治罪缉事衙门亦务密访奏治但毋挟私诬陷于是都察院请如  圣意申饬中外但民人冤抑止许赴通政司或登闻鼓下投递本状在京听法司在外听抚按官参详虚实施行有擅入禁门叫愬及摭拾辱骂原问官并挟制官吏者与主使之人俱从重问拟  上是之命榜示天下遵守
　　○丙戌初  上览礼部所上  世庙奉安  神主仪注遣司礼监官徐甫宣侍郎张璁詹  桂萼至左顺门传谕恭穆献皇帝神主奉安后  章圣皇太后欲谒见  世庙其考求典礼以闻于是璁等具列文献通考所载唐开元礼及会典所载  高皇帝始定皇后庙见礼皆备内外命妇陪祀之仪谓此我  太祖稽古定制也后因大内复建  奉先殿是以续定册后礼仪止于  奉先殿谒告而内外命妇陪祀之仪俱废此则因循简便异于初制矣臣等窃谓礼以义起今  章圣皇太后与  中宫皇后谒见  世庙一则妻从夫之义也一则妇见舅之礼也宜命礼官参酌举行仍著为令此后册后庙见之礼必从  太庙  世庙一复古制勿循简便  上曰  世庙新成奉安  皇考恭穆献皇帝神主  圣母章圣皇太后有命欲于奉安之后瞻拜一次朕不敢违所司其具仪择日议拟以闻于是礼部侍郎刘龙等覆议谓会典所载皇后谒庙之仪乃  高皇帝准古者妇有庙见之礼为大婚册后制耳然自永乐以后止于  奉先殿行礼  列圣遵承守为家法况璁等所引是大婚之礼今日  世庙新成奉安  神主是大祭之礼事本不伦例难引用合行礼仪臣等愚昧不敢擅拟已璁萼复＜锍-釒＞言议者谓臣所引婚礼与祭礼不同殆亦未之思耳观昔孔子对哀公之言则冕而亲迎所以为宗庙也谒庙者事宗庙之始也其后有事宗庙无不共焉故周礼宗庙之祭王冕服立于东序后副祎立于西序九献之礼王与后递举焉后世礼渐湮废故唐开元礼仅存册后谒庙一节我  太祖采而行之载在会典柰何概从而废之乎又言礼部仪注有请  恭穆献皇帝神主入谒  太庙及谒  奉先等殿臣谓此卒哭祔庙礼也今  献皇帝专享  世庙礼宜从吉惟先期奉告而已至日经  太庙  奉先等殿第阖门如常降舆而过不宜复渎其请于奉安次日  皇上御奉天殿百官行庆贺礼此则臣子忠爱之心顷奉旨免行臣下窃有未安诏以其＜锍-釒＞下礼部并议时尚书席书以目疾在告乃自为＜锍-釒＞言二臣所引考据已明第  母后谒  庙事出创见议礼者实无所据惟  皇上随宜裁定可否又言  献皇帝神主不当入谒  太庙宜从璁言至于百官庆贺诚礼不容已伏乞  皇上勉从部请并行天下诸王府进香表贺仍仿宋郊祀赐赦之典将先日议礼获罪诸臣次第宽宥所谓得万国之欢心以祀先王此天子之大孝也  上嘉书忠诚命礼部并议以闻于是礼部覆议  皇太后谒见  世庙之礼臣谨考之祖宗家法实有不敢以轻议者如  圣母已有成命  陛下不敢重违亦惟如书所言伏俟  圣明裁定若书等所请乞俯从百官上表称贺及行天下诸王进香表贺并乞宽宥言礼诸臣悉宜从之以昭大庆因以璁萼所参详奉安仪注一一辨证互有从违续具归一仪注上请一本月十一日卯时奉安  恭穆献皇帝神主于  世庙前期太常寺奏致斋三日礼部通行各该衙门知会行翰林院撰合用祝文并庆贺表文致词行天下各王府进香进表庆贺先一日遣官祭告  天地  宗庙  社稷  上诣  奉先  奉慈  观德殿具告用祝文香帛果酒脯醢如常仪司设监及太常寺设  恭穆献皇帝御座并册宝衣冠案于  世庙陈牲醴乐舞如时享之仪锦衣卫设仪卫教坊司设鼓吹俱候于午门外是日早免朝文官五品以上武官四品以上各具祭服于午门外候内执事官于  观德殿设  恭穆献皇帝衣冠于  神主前进  神主舆于殿前设册亭宝亭衣冠舆于丹陛上设  上拜位于殿中设  恭穆献皇帝妆写神位牌韬卧于殿少东案上是日早  上服常服内导引官导  上诣  观德殿拜位行祭告礼赞四拜兴内侍官导  上立于拜位之东西向内侍官诣  神位前跪奏请  恭穆献皇帝神主降座升舆诣  世庙奉安赞捧  神主  上捧  神主由殿中门出安奉于舆内内侍官捧册宝衣冠后随各安于舆亭内  上步行后随  神主舆至  奉先殿门殿阖门如常内侍官跪于  上左奏请  神主降舆  上奉  神主过  奉先殿门奉安  神主于舆内内侍官擎伞扇如仪  上步行后随由后左门东角门出至午门内  上具祭服升辂后随由午门出侍卫鼓吹前导文武陪祭官皆跪候  神主舆过兴后随  神主舆至  太庙门下之右仪卫俱分列左右鼓吹止  太庙阖门如常  上降辂太常寺官导  上诣  神主舆前赞跪  上跪  太常寺官跪奏请  恭穆献皇帝神主降舆赞俯伏兴  上俯伏兴赞搢圭  上搢圭赞捧  神主  上诣舆捧  神主至  太庙左门安奉于舆内仪卫鼓吹如前  上乘板轿随行至  世庙门外  上降板轿太常寺官导  上诣  神主舆前赞跪  上跪太常寺官跪奏请  恭穆献皇帝神主降舆奉安  世庙赞俯伏兴  上俯伏兴赞搢圭  上搢圭赞捧  神主  上诣舆捧  神主导引官导  上由庙中门入内侍官捧册宝衣冠随入典仪唱乐舞生就位执事官各司其事导引官导  上捧  神主内侍官捧册宝衣冠至  寝殿太常寺官跪于  上左奏请  神主升座  上奉安  神主内侍官各安册宝衣冠讫赞出圭  上出圭赞跪  上跪赞叩头  上叩头赞兴  上兴导引官导  上由殿东阑干内转至丹陛上行祭礼如时享之仪文武官随班行礼毕导引官导  上由庙左门出步行至右门  上乘板轿至  太庙门左降板轿步行至右门升辂诣  观德殿行奉安  神位礼至  观德殿司礼监官导  上由殿左门入诣殿中南立内侍官设酒馔于  神位座前如仪赞奉安  神位内侍官二员由殿东案上奉  神位安于座奉安讫司礼监官导  上诣拜位行祭告礼赞四拜赞跪献酒读祝赞俯伏兴赞四拜兴赞焚祝文赞礼毕  上还宫次日早  上御奉天殿文武百官各具朝服上表章如常仪班首官致词行庆贺礼＜锍-釒＞上  上曰  世庙告成大礼既备朕至孝之心至是少慰大小百官欲进表称贺朕不忍拂其至情准议行其新拟归一仪注俱依拟  圣母以是月十九日奉谒  世庙不必用陪谒女官命妇止用内执事并内司赞女官还另具仪来看
　　○大学士石珤上＜锍-釒＞曰臣伏睹御札及传谕欲于  世庙安主后奉  太后谒祭已同二三辅臣据礼正对未赐批答今中官复传  圣意令礼部即具仪注臣仰窥  圣孝惟欲速从  圣母命耳但从令固孝而孝有大于从令者臣实不敢默然以误  君父于过举也窃惟  祖宗家法凡后妃已入宫未有无故复出者又  太庙尊严上同于  天乃天子对越神灵之所非时享祫祭虽天子亦未有轻易辙入者况后妃乎其曰后妃庙见即今  奉先殿是也  圣祖  神宗累经参酌行之百五十余年  列圣相传已为定制中间纳后纳妃不知凡几亦未有一敢议及何至今日忽有此说哉今日之家法即  祖宗当时之家法今日之治功即  祖宗当时之治功释此不务而徒纷纷曰国初之礼有未备今日之庙有不同任意狥情一切自用彼容悦幸臣岂有爱君之实哉  陛下聪明天纵虽曰作者之圣然圣不自圣尤见法  祖之道况一代开创之英主多少运思多少历事以立后世之法亦岂易以度越者哉臣愚以为  祖宗之法不可轻变者如此抑又闻之乾刚坤柔阴阳定分各止其所不相侵越以  陛下刚健中正之资为  天地百神生民之主致使  太后无故輙由正门出入辙入  太庙街门来往坤行乾事阴冒阳位其几既见不容但已异时纵无后患然亦岂可不加之虑哉臣朴鄙之臣辅导无状固不足言诚恐上累  圣德以故不敢阿谀苟容狐疑观听以成  君父之过以负天地之恩也伏望  圣明思乾坤阴阳之义畏  祖宗创建之法谨天下万世之防务抑其情以合于道所有谒  庙仪注速赐停止以成大孝  上曰  圣母欲一谒  世庙以伸恭思  皇考之意虽奉  慈训而礼制命令皆出乎朕亦是礼所当行非为干预外事有害政体况册立皇后及各处进  皇太后表物皆从正门而入卿如何说以阴冒阳又言不可轻出正门语欠酌量非大臣体国师保爱君之心
　　○礼部奏  世庙祭辰已会议用享  太庙次日盖欲使敬心不分之意兹太常乃称斋戒省牲先期难于两用又岁暮之祭次日有碍元旦今再酌议其四孟时享宜如前议行但孟春  太庙享祀原无定期其或大祀  天地卜吉在正月上旬之内誓戒日偶与享  世庙期妨当于  郊后择日举行若大祀在上旬外自合用  太庙次日无疑也惟岁暮之明日诚不便举祭权礼之宜可同享  太庙日先后行之诏四时岁暮祭享  世庙俱与  太庙同日次第行礼
　　○戊子凤阳巡抚都御史高友玑巡按御史刘隅各奏徐州并丰沛二县水患异常户部覆议诏免徵兑军粮米三万石庐凤淮扬四府半令折银并将嘉靖四年赈剩各项钱粮及明年淮扬钞关料银俱准查出存留以备赈济  上从之仍令户工二部议＜锍-釒＞浚事宜以闻
　　○庚寅命成山伯王洪佥书右军都督府事
　　○辛卯奉安  恭穆献皇帝神主于  世庙祭告  天地遣武定侯郭勋  宗庙镇远侯顾仕隆  社稷保定侯梁永福各行礼
　　○乙未兵部尚书李钺再＜锍-釒＞乞休  上察其诚恳许之赐敕给驿以还仍令有司月给米四石岁拨人夫六名
　　○以水灾免真定河间二府所属州县并河间等卫所税粮有差
　　○左军都督府都督佥事杨锐以母老乞伙禄侍餋命改注南京右军都督府佥书
　　○以水灾免徐州豊县马价
　　○礼部奉谕拟进  圣母谒  世庙仪注一本年九月十九日午时  圣母章圣皇太后奉谒  世庙前期  皇太后致斋三日内执事并内司赞女官各斋一日行太常寺办祭祀翰林院撰祝文是日早免朝  上先遣官告于  世庙以  皇太后将祗见之意祭仪牲醴与时享同告  庙毕  上诣  清宁宫奉请  皇太后谒见  世庙内执事官预设  皇太后拜位于  世庙殿中北向司赞官立于  皇太后拜位之东司香立于香案之右设盥洗位于  庙内之东司盥洗官立于洗盥所宿卫陈兵卫乐工备乐尚仪备仪仗及重翟车俱候于  清宁宫外门之外至午时  皇太后亲行谒见礼内侍官奏中严  皇太后服首饰九龙四凤冠祎衣尚仪奏外办导引  皇太后出宫至殿上  上常服候于殿左门外司赞官跪请  皇太后升座  皇太后升座讫内执事官预设  上拜位于殿中上由殿左门入至拜位司赞官赞四拜兴  上四拜兴  皇太后出殿中门  上诣舆前司赞官赞跪  上跪司赞官跪于  上左奏请  皇太后升舆  皇太后升舆讫  上兴步行后随至  清宁宫前门外司赞官赞跪  上跪于舆前司赞官跪于  上左奏请  皇太后降舆升车  皇太后降舆升车  上兴乘辂后随兵卫仪仗前导鼓吹设而不鸣由左顺门出午门至  太庙外右门仪卫分列左右俱候于此  太庙阖门如常  上降辂诣  皇太后车前司赞官赞跪  上跪司赞官跪于  上左奏请  皇太后降车  皇太后降车步行  上后随至  太庙外左门  上诣  皇太后舆前司赞官赞跪  上跪司赞官跪于  上左奏请  皇太后升舆  皇太后升舆  上兴升板轿后随至世庙门外  皇太后由庙外中门入至内中门外  上降板轿由庙外左门入诣  皇太后舆前司赞官赞跪  上跪司赞官跪于  上左奏请  皇太后降舆  皇太后降舆  上兴司赞官引  皇太后步行自内中门入由丹墀中路升至殿内拜位  上由左阶升至丹陛上东立西向司赞官赞拜兴  皇太后再拜兴司赞官跪奏请诣盥洗所司赞官引  皇太后至盥洗位司赞官跪奏请盥洗司盥洗官酌水  皇太后盥手讫司赞官跪奏请帨手司巾官以巾进  皇太后帨手讫司赞官跪奏请诣  神位前司赞官引  皇太后至  神位前北向立司赞官奏上香者三司香官奉香跪进于  皇太后  皇太后三上香讫司赞官奏复位司赞官引  皇太后复位司赞官赞拜兴  皇太后再拜兴司赞官奏礼毕引  皇太后退内执事官预设  上拜位于丹陛上正中司赞官引  上诣拜位赞四拜兴  上四拜兴司赞官引  皇太后仍步行从殿中门出由丹陛中路至内中门外  上由丹陛左阶降出至内左门外诣  皇太后舆前司赞官赞跪  上跪司赞官跪于  上左奏请  皇太后升舆  皇太后升舆  上兴  皇太后由外中门出  上步行由外左门出至右门升板轿后随至  太庙左门  上降板轿诣  皇太后舆前司赞官赞跪  上跪司赞官跪于  上左奏请  皇太后降舆  皇太后降舆  上兴  皇太后步行至  太庙右门  上诣  皇太后车前司赞官赞跪  上跪司赞官跪于  上左奏请皇太后升车  皇太后升车  上兴乘辂后随兵卫仪仗前导鼓吹振作至  清宁宫门外  上降辂诣  皇太后车前司赞官赞跪  上跪司赞官跪于  上左奏请  皇太后降车升舆  皇太后降车升舆  上兴后随至殿门诣  皇太后舆前司赞官赞跪  上跪司赞官跪于  上左奏请  皇太后降舆  皇太后降舆至殿上司赞官跪奏请  皇太后升座  皇太后升座  上由殿左门入至拜位内执事官赞四拜兴  上四拜兴赞礼毕  皇太后入宫  上出升辂还宫  上曰朕奉  圣母恭谒  世庙经  太庙门先一日仍遣官告知朕于  皇太后出宫时不用行四拜礼至还宫时行八拜礼庆贺余如所拟○兵部议哈密卫都督癿吉孛剌并委兀儿哈剌灰头目人等先因土鲁番占据其地暂令寄住近边今又乞量移内地夷情无厌贻患可虑请行提督镇抚诸臣查处抚辑照旧住牧仍给餋之无令失所从之
　　○戊戌以  章圣皇太后谒  世庙祭告  太庙遣驸马都尉京山侯崔元行礼
　　○初吏部右侍郎温仁和以＜锍-釒＞请慰谕庆王台浤及更代抚臣为给事中杜桐所劾具＜锍-釒＞自辩乞休不允已而监察御史郑气复论其党恶误国信谗纳贿仁和再＜锍-釒＞言始臣从九卿之后奉旨会议台浤事窃以台浤被劾狱情重大恐一旦忿惧自裁罪状不白无以服诸藩之心且宁夏边镇有如庆府私人贼杀巡抚称兵报怨患乃滋深故昧死请赐书台浤并取抚臣回京诚欲潜消祸变以安地方耳后勘官奏报果无反情则其是非之真自有公论臣亦何私于台浤哉不意事定之后横招谤议况臣原奏乃在差官往勘之后禁闭别馆之时所以请书慰谕特欲缓彼仓卒一时之死以俟勘问耳其罪之轻重不得而知也但臣愚戆妄有陈白以致人言分宜罢黜  上曰仁和职居卿佐简侍讲筵因事论列忠于国谋况台浤事已经勘明赐书乃朕厚待宗藩之意仁和何与宜即供职勿辞
　　○巡抚宁夏右副都御史林琦以言官论其畏避台浤事自陈乞休不允琦因言台浤虽已夺爵而所为不悛内外军校犹服使令私党出入宫府防察甚难仍宜议处于是法司会官议言台浤所犯揆之国法度之事体惟迁徙为当傥  圣恩优容不欲尽法可于宗支中另推贤者代理府事量给台浤军校人役惟供使令禁其交通拨置庶免后虞  上从之令礼部即于本宗推选亲贤郡王代理府事内外人等俱与管辖量拨五十名与台浤使令仍降敕谕令改过自新无复干预府事交通外人抚按官出榜晓谕有与私通拨置生事者依拟处治
　　○己亥时西番鲁迷遣使白哈兀丁等贡狮及西牛方物礼部以其所进铁锉数多为新例所禁宜念其新附量受之而裁其赏给  上悯其远命俱进收而给如议已而鲁迷使臣奏称所贡狮牛玉石诸物费以二万三千余金往来且七年已蒙收受而赏赉差薄乞受其赐礼科给事中刘穆等及御史张录俱＜锍-釒＞言修贡献琛者远人效顺之诚计费求偿者贾人先□见利之事今鲁迷使臣进贡方物乃自其职而必欲朝廷赏赉款遇厌足其欲效顺之诚安在宜令礼部酌与赏赐戒后勿以狮牛珍玉进贡以示明王不贵异物不宝金玉之意礼部覆言鲁迷所贡业已起进似难遣回宜禁其再来勿复进此回赐敕谕宜稍易旧文明示以不贵远方之义其给赏夷人回赐番王惟弘治年近例得中得旨赐敕仍旧给赏如弘治例行
　　○巡抚宣府都察院右副都御史周金再＜锍-釒＞乞休不允
　　○癸卯巡视京营给事中王科御史陈察各参奏提督京营武定侯郭勋颛权罔利侵收团营草场租银不下数万占用军匠科索多端保举属官以贿为第班军派工以贿放免任用奸恶郭彪郑鸾等剥军害众怨声载途乞禠职论罪郭彪郑鸾等逮治俱不报勋乃上＜锍-釒＞自辩  上谕之曰卿宜益奉公守法以副委任无忝世勋于是给事中郑自璧赵廷瑞张逵南京御史潘壮等俱上＜锍-釒＞言勋以奸成横以酷济贪矜名傲物怙宠售私笼络货资渔猎营伍为妖贼张寅嘱托为逆党陆完雪冤刚愎有余矫诬无状以为物议不足虞国纪不足惮属者言官交章论劾臣等以为罢斥无疑乃蒙温旨慰勉是旌之而使纵也乞即禠其枢柄下诸臣所奏严加查究以除奸恶＜锍-釒＞入俱下所司刑部覆言言官所奏俱有指实请下法司勘拟兵部亦言勋贪酷奸横不足以膺重任请罢其兵政别推老成练达重臣代之俱报有旨
○乙巳庆成王府奉国将军奇洏以淫纵不法为巡按御史马录所劾诏夺禄米半年敕庆成王切责之
○丙午先是奋武营缺坐营官大学士费宏欲用新宁伯谭纶而兵部竟以鼓勇营徐源调补宏又欲以纶补源缺于是右侍郎张璁论宏劫制府部  上曰简用文武大臣由吏兵二部推举宏虽居辅导点用皆自朕但尔所言良是以后推用大臣各部务从公举以副任用
　　○提督狭西三边军务尚书王宪以所属地方灾异众多自陈不职乞罢  上优诏答之不允
　　○时  上听政之暇颇事诗词间与大学士费宏讨论詹事桂萼以为诗词小技恐劳  圣躬且使宏窥伺意指窃恩遇以压朝士盖其招权纳贿怙终不悛畏  陛下察之姑假是结纳以自救于目前耳  上曰朕学诗自娱不妨政务尔言固见忠爱但宏既居辅导职在讲论朕有所疑亦必咨问
○己酉录湖广巡抚右副都御史黄衷讨平湘乡大盗彭思昶等功并镇守太监潘真总兵吴杰参政留志淑副使夏邦谟佥事毛绍元郑光琬俱赉银币有差
　　○先是总理粮储巡抚应天右都御史陈凤梧以苏松诸郡地滨大湖水利兴废关系尤重＜锍-釒＞乞仍添设工部官管理部议谓先设郎中专管水利近以民困停止工役议罢已备行浙江管屯佥事兼管而巡抚总其大纲宜仍咨都御史陈凤梧督同佥事蔡乾督并通判判官主簿分属管理庶事有专责官无滥设  上曰佥事专管水利若果得人尽心干理何必添设巡抚宜督率各官勤修厥职蔡乾若才力未能办此更调别用
○庚戌巡抚山西右副都御史江潮言宗室蕃衍禄米日增岁徵不足用乞将各府禄粮徵收每石夏税六钱秋粮八钱而放支则折银五钱撙其余数以补不敷并节年拖欠之数户部谓其能量入为出撙节得宜请著为令从之
</div>
    <div class="pagination">
<a href="明实录世宗实录_page44.html">上一页</a><span>...</span><a href="明实录世宗实录_page40.html">40</a><a href="明实录世宗实录_page41.html">41</a><a href="明实录世宗实录_page42.html">42</a><a href="明实录世宗实录_page43.html">43</a><a href="明实录世宗实录_page44.html">44</a><span class="current-page">45</span><a href="明实录世宗实录_page46.html">46</a><a href="明实录世宗实录_page47.html">47</a><a href="明实录世宗实录_page48.html">48</a><a href="明实录世宗实录_page49.html">49</a><a href="明实录世宗实录_page50.html">50</a><span>...</span><a href="明实录世宗实录_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
