<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 320 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 320 页/共 502 页</h1>
    <div class="content">○乙巳。上诣时应宫拈香。　　

○还宫。　　

○丙午。上御太和殿视朝。王以下、文武升转各官、谢恩。　　

○幸圆明园。　　

○赏加守护西陵、及承办慕东陵事务大臣官员、礼部、工部、内务府、各官二级。值班守护各官一级。巡护官弁一级。领催马甲兵丁、一月钱粮。　　

○戊申。谕内阁、总管内务府大臣裕诚等奏、请将世职幼官、归入两翼幼官学肄业一摺。内务府承袭世职幼官。向不入官学肄业。及岁时复不分优劣。概准支食全俸。殊不足以广造就而示劝惩。此后内务府世职幼官。著照八旗定例。归入两翼幼官学肄业。以昭画一。　　

○署两江总督何桂清奏、送亲北上。宿迁道中接奉寄谕。即折回江南。所有筹防筹饷事宜。容莅任后、与抚臣尽心经理。得旨。卿膺兹钜任。一切展布。朕将拭目以待。惟汝父进京。有何人在侧。可奏来。朕甚念焉。　　

○以已革土默特贝子德勒克色楞子、索特那木色登、袭爵。　　

○以福建邵武府城被贼窜陷。革署参将禧禄职。　　

○以剿办湖北襄阳匪徒。及守城出力。赏布政使马秀儒、知府恩祥、知州杜嘉善、参将阿昌阿、都司钱得胜、唐文山、守备唐敏兴等、花翎。千总唐华蔚等、蓝翎。余升赏有差。　　

○以湖北襄阳县绅民力保危城。永广文武学额各二名。　　

○己酉。上御勤政殿听政。　　

○谕内阁、御史李培祜奏、请将失守城池人员、应得罪名、饬令迅速查办一摺。粤匪滋事以来。各省失守城池之文武员弁。业经查办者、已属不少。兹据该御史奏称、河南、湖北、江西、安徽等省。尚有未经查办各员。不足以昭炯戒。著吏兵二部、查明具奏。毋令日久延宕。致有疏纵。　　

○又谕、福济等奏、请将庐州撤遣兵丁、仍令各原营照数补足等语。庐州大营兵丁。裁汰老弱。撤遣归伍。现当攻剿吃紧之时。自应添补足数。以实戎行。著热河都统、密云副都统、陕甘山东各督抚、查照撤回兵丁之数。挑拨更换。备齐军装器械。遴委得力将备管带。前赴福济军营。毋稍迟误。　　

○谕军机大臣等、前因福济驻兵梁县。庐州饷道。无虞梗阻。特谕秦定三、即带贵州官兵、及真胜勇一千二百名、驰赴和春军营助剿。本日据福济奏、正阳关业经攻克。临淮一带。更无须该提督带兵驻守。现在江南军营。攻剿吃紧。著秦定三即带所部兵勇。克日前往丹阳。毋许再事逗遛。其各省拨解皖饷经由道路。即著福济设法疏通。以资接济。将此由六百里各谕令知之。　　

○浙江巡抚宴端书奏、筹防福建交界处所。应派文职大员会办。请将知府梁恭辰、以道员留浙差遣。得旨。梁恭辰不过会同办理。俟著有劳绩。方准酌保。亦不准若此之优。　　

○以故辅国将军有兴子玉镇、降袭奉国将军。　　

○以大理寺卿富廉、内阁侍读学士书元、太仆寺卿张锡庚、为都察院左副都御史。詹事府詹事奎章、为通政使司通政使。　　

○以恭修宣宗成皇帝本纪告成。予国史馆提调官崇芳等、升叙有差。　　

○以克复安徽正阳关。赏道员金光筯、游击成桂、巴图鲁名号。都司吉昌等、花翎。　　

○予安徽繁昌县阵亡署知县张云祥、祭葬世职。子文童张长椿、及家丁勇目等、赏恤如例。　　

○庚戌。孝慎成皇后忌辰。遣官祭慕陵。　　

○谕内阁、王懿德奏、请将因病取巧之臬司惩处等语。福建按察使保泰、在延平防剿。因病告假。业经该督查明。尚非藉词规避。惟不候代理人员、接印交卸。辄将印信委员赍送。回省就医。究属迹涉取巧。保泰、著交部议处。　　

○谕军机大臣等、御史孟传金奏、知县伪造钞票、勒捐苛敛、请饬查抄拏讯一摺。据称直隶正定县知县钱万青、前任巡检时。即诈吓诓骗。署天津县时。禁民间不用柴薪。婪得多赃。现任正定县。复将库中银钱。尽入私囊。并于钱粮差徭。任意苛派。不遵者锁押刑讯。其徵收钱粮。大钱钞票。一概不收。每银一两。浮收制钱一千余文。又自造伪钞万余纸。偪令民间行使等语。种种不法。殊出情理之外。著谭襄按照所参各款。确切查明。严参惩办。至该御史呈进该员所发官票。盖用该县印信。似非伪造。惟地方官向无自造官票之例。是否该员藉此苛敛民财。并著该督查明具奏。原摺著钞给阅看。该员所造官票二纸。一并发交查验。将此谕令知之寻奏、知县钱万青任天津县时。创议禁用柴薪。曾经通禀。事未及行。无从婪赃。任正定县时。前任并无移交存库银钱。无从侵蚀钱粮差徭。向遵旧章办理。提讯书吏。调核簿卷。均属相符。并无苛派锁押刑讯案据。徵收钱粮。钞票大钱、分成搭收统计每银一两。折收制钱二千三百一文。惟因官票壅滞。整数难于搭用。遂刊刻零星钱票。以散易整。虽为疏通官票起见。第未禀明上司。率即试行请交部议处。从之。　　

○又谕、王懿德奏、逆匪连陷县城、并建甯府城被围、请饬调兵助剿各等语。江右逆匪阑入闽疆。自攻陷光泽邵武后。建甯府属之崇安、建阳、邵武府属之泰甯、建甯、四县城池。相继失守。逆氛猖獗。复敢围攻建甯府城。贼众兵单。该督请催饶廷选、仍统原带福建兵勇一千名。折回浦城。并令钟宝三、统带温台精兵五百名。由温州福甯一带。趋赴延平。披览所奏情形。实属万分紧急。王懿德由省赴延督剿。所带兵数。仅有福甯兵五百名。省标兵二百名。当此寇氛四偪。非厚集精锐。难资堵遏。昨据晏端书奏、已调温台兵七百余名。由钟宝三带从福甯取道邵武。金处兵三百余名。饬吉祥带往福甯。著宴端书饬令迅速趱入闽境。毋稍稽延。饶廷选一军。因三衢防务吃重。未能折回闽省。惟该抚昨奏、派往三衢防堵。有甯国彪勇八百余名。派往仙霞岭驻劄。亦有操练兵五百余名。楚勇六百余名。原以固浙省藩篱。与其在仙霞等处。株守待贼。不如越境追剿。与闽兵合力、速解建郡之围。著晏端书即饬堵剿仙霞将弁、拔队前进。再由三衢防堵兵勇内、酌拨千名。一并前赴建甯。归王懿德调度。以期迅埽贼氛。所有浙省派往兵勇。并著晏端书接济军饷。俾免缺乏。一面飞咨钟宝三、兼程援救邵武。毋再迟延。王懿德业已出省。前赴延平。著即亲督各兵。相机调度。以期歼灭群丑。毋令再有蔓延。将此由六百里各谕令知之。　　

○又谕、寄谕驻藏大臣赫特贺等、昨据曾望颜奏、西藏喇嘛由陕赴京。讯取通事供词呈览。据称该喇嘛系前藏第穆寺光兴黄教阿齐图呼图克图、情愿助饷募勇平贼。因无前路公文。现在截留陕省等语。当将该喇嘛所递番字呈词。交理藩院译出。内称、曾得诺们罕呼图克图名号。今被沙扎噶布伦夺去。欺灭黄教。欲求瞻仰天颜。现为西安府截留。心中委曲。如令平贼。必有功效等语。是其进京。实为控告噶布伦起见。所称助饷平贼。系属耸听之词。从前第穆呼图克图阿旺罗布藏吉克美嘉木参、因不守清规。经穆腾额等奏明、发往宗喀。嗣经谆龄等奏、该喇嘛于四年十二月二十日。不服水土。在桑喀病故。当将尸身焚化。现在该喇嘛、自称未死。是否捏名冒充。虚实均应根究。已谕曾望颜将该喇嘛、解至四川。由四川递回西藏。并将所递金佛哈达、一并发还。著该大臣等、俟递解到日。即行确切查明。如有假冒情弊。从严惩办。傥从前谆龄等所奏不实。亦无所用其回护。即将查办情形。据实具奏。将此谕令知之。　　

○以福建建阳、崇安、泰甯、建甯等县城被匪窜陷。革知县王华、杨丙生、蔡嘉禾、杨士箴职。并逮问。　　




大清文宗协天翊运执中垂谟懋德振武圣孝渊恭端仁宽敏显皇帝实录卷之二百二十五　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰七年。丁巳。五月。辛亥朔。陕甘总督乐斌奏部议裁改马兵分数。请俟军务告竣。各营官兵凯撤归伍。再行酌核办理。从之。　　

○壬子。上辛静明园。　　

○诣龙神庙、仁育宫拈香。　　

○以克复安徽英山县城。予知县彭应鲤、以知府用。　　

○癸丑。孝诚仁皇后忌辰。遣官祭景陵。　　

○改铸湖北蒲圻县知县印信从巡抚胡林翼请也。　　

○展缓广东海丰、和平、恩平、三县被扰村庄。未完地丁银米。　　

○甲寅。谕内阁、昨日兵部带领引见拣发湖北以游击委用之武英、文升二员年力均壮开弓亦尚合式。何以发箭均属无准难保非有意规避昨已降旨发往湖北交官文差遣委用即著该督随时察看傥该员等不知奋勉并有意存取巧之处即行据实严参。　　

○又谕、王庆云奏、发遣知县、交代不清、请分别查追一摺山西洪洞县知县郑翰、前因另案发遣。查明该革员任内亏短正杂钱粮仓谷各款为数甚多兹据王庆云奏该革员供称任内实亏地丁正耗银两。业经措交司库。未完银谷系属前任各员亏短。自应分别勒追著镶黄旗蒙古、内务府查传前任洪洞县知县希裕并已故知县文泰家属饬令即赴山西交王庆云、提同郑翰家属核算分别勒追以重帑项。　　

○又谕、王庆云奏请截留换防官兵移劄平阳训练一摺。山西调赴河南换防之大同镇兵五百名业经截回本省。此项官兵。著准其移劄平阳。暂归太原镇总兵瑞格等酌给口粮。与该镇官兵一体勤加训练以资防守。　　

○山东巡抚崇恩、奏报郯邳等处捻匪经官军截剿情形。得旨。总须以剿为防。不可专顾本境。豫存以邻为壑之念也。　　

○命山东巡抚崇恩、来京陛见。以布政使吴廷栋署巡抚。　　

○乙卯。钦差大臣德兴阿等、奏报攻剿瓜州获胜情形。得旨。仍著实力进攻不可专俟江南捷信。　　

○河南巡抚英桂等奏、袁甲三督兵亳境拟俟亳州贼圩攻破后。再令袁甲三、酌带兵勇来颍协剿。其亳州□□穴□又□捕余匪各事宜。即令史荣椿督办。报可。　　

○以剿办云南大理府逆回出力赏都司刘沛然何有保巴图鲁名号。　　

○丙辰。以恭亲王奕为镶红旗蒙古都统惇郡王奕誴署正红旗蒙古都统。调镶蓝旗蒙古都统桂良、为正白旗满洲都统。镶红旗蒙古都统景寿、为镶蓝旗蒙古都统。科尔沁亲王僧格林沁、署镶红旗汉军都统。　　

○以镶红旗汉军都统刘钲署西安将军。　　

○予故署西安将军正白旗满洲都统萨迎阿、祭葬谥恪僖。　　

○丁巳。谕御前大臣军机大臣等、今日引见后。著御前大臣、军机大臣、会同谭廷襄、妥议流通大钱。暨铁制钱办法。并将将来设有窒碍之处。作何补救之方。一并议及。庶免京外情形。有所隔膜惟不必另立章程。徒涉纷更总期潜移默运益民生而裕经费也寻御前大臣载垣等奏、疏通大钱。并搭收钱粮应先由直隶酌定章程再由户部核计方能中外相符。不致隔膜应请自本年下忙为始直隶徵收钱粮悉照银七票三办理其大钱三成。即纳在钞票三成之内。交票交钱。悉听其便仍于各府设立钞局。准以钞票、与大钱、互相易换。再以大钱分发各行店按二八搭配行使。庶钞票与大钱互相通融。以为补救。再查铁钱局、及五宇各官号、捐铜局平粜处共存铁当十钱五百余万吊已足敷搭用。所有铁钱局、尚铸二成大钱应照现议停铸。其停铸铜制钱。加铸铜大钱应由户工两部酌改卯额。分别奏办。总以铁制钱、与铜大钱、相辅而行。仍以宝钞运实于虚以便民利用。从之。　　

○江西巡抚文俊奏、瑞州一军、叠获胜仗。贼势日渐穷蹙临江之贼。自阴冈岭败后。大半回窜抚州。其势已弱。现经刘长佑等、督率江楚兵勇。水陆合攻。声势甚盛。得旨瑞临两处。微有转机。著赶紧饬令攻剿。迅期埽荡勿任余贼负嵎。又扰窜他处。徒受牵掣。日后只能收复空城。未杀多贼以一奏报塞责也。　　
</div>
    <div class="pagination">
<a href="清实录咸丰朝实录_page319.html">上一页</a><span>...</span><a href="清实录咸丰朝实录_page315.html">315</a><a href="清实录咸丰朝实录_page316.html">316</a><a href="清实录咸丰朝实录_page317.html">317</a><a href="清实录咸丰朝实录_page318.html">318</a><a href="清实录咸丰朝实录_page319.html">319</a><span class="current-page">320</span><a href="清实录咸丰朝实录_page321.html">321</a><a href="清实录咸丰朝实录_page322.html">322</a><a href="清实录咸丰朝实录_page323.html">323</a><a href="清实录咸丰朝实录_page324.html">324</a><a href="清实录咸丰朝实录_page325.html">325</a><span>...</span><a href="清实录咸丰朝实录_page321.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
