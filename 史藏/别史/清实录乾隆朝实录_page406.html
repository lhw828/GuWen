<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 406 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 406 页/共 1860 页
  </h1>
  <div class="content">
   ○谕、科场关系大典。务期甄拔真才。向因士子希图侥幸。有怀挟作弊之事。是以乾隆九年乡试。朕派大臣侍卫等官。严加搜检稽查。以清积弊。近日以来。士子颇知作弊为耻。蒸蒸向善。渐肯潜心读书。甚可嘉悦。惟是人之贤愚不等。诚恐一二不肖之人。故智未忘。乘机舞弊。转令有志向上者。亦蒙其垢。殊非朕作育人材之意。现在出口行围。八月乡试届期。著在京总理事务王大臣等。照上科之例。酌派大臣侍卫等员。严加搜检稽查。务使弊绝风清。以光钜典。　　

○又谕曰、协办大学士吏部尚书刘于义、年逾七旬。现在兼管户部事务。部务纷繁。难于兼理。且两部轮班奏事。连日往返。未免过劳。所有户部事务。著不必兼管。　　

○又谕、朕此次行围。在京户部办事之堂官甚少。著大学士讷亲、兼管户部事务。又谕、前据山东巡抚阿里衮奏称、历城等二十县卫。被水被雹。朕已谕令缓徵。今据续报济南府属之德州、陵县、德州卫。泰安府属之泰安、肥城、东平州、东阿、平阴。武定府属之青城、利津、沾化。兖州府属之滋阳、曲阜、宁阳、邹县、金乡县、济宁卫、嘉祥、汶上、寿张、并东平守御所。曹州府属之菏泽、钜野、郓城、单县、城武。沂州府属之费县。东昌府属之博平、清平、高唐、恩县。青州府属之博兴、高苑、乐安、等三十四州、县、卫、所。六月下旬。大雨时行。山水涨发。沿山傍水。洼下乡村。一时宣洩不及。晚谷未免损伤等语。虽属偏灾。而被水穷黎。深可悯恻。著该抚加意抚恤。所有应徵新旧钱粮。概缓徵收。以纾民力。查明后应行办理之处。照例作速办理。务令得所。　　

○谕军机大臣等、今岁畿辅地方。近京之处。立夏以来。雨泽调匀。田畴禾稼。大约与去年相同。但从前春夏之交。那苏图曾报大名一属。得雨稍迟。近据称滹沱、子牙河、等处。河水陡涨。其沿河低洼之处。不无被淹。朕已批谕、令其查明妥办。现今秋成在迩。著传谕那苏图、将直隶通省情形。详悉确查。通盘计算。较之去年收成分数若何。据实具奏。寻奏、直隶通省。高阜之地居多。惟天津、静海、南皮、河间、任邱、献县、束鹿、冀州、等处。因滹沱、子牙、河水陡涨。低洼地土被淹。现已委员查办。至蓟州、玉田、丰润、宝坻、正定、霸州、东光、等处。多系一水一麦之地。今春二麦丰收。晚禾浸损。亦属常有。例不成灾。将来或应停缓旧欠。酌借耔种。或于冬季酌给口粮。俟查明分别办理。余俱丰收。计通省高地收成。比上年较胜。得旨、欣慰览之。　　

○大学士等会议、钦差大学士高斌等议覆、漕运总督顾琮请定洪泽湖救生坝、修理章程一摺。臣等酌议、原设救生坝四座。责成该管厅营。防守修补。并动公项银四千两。以备修费等语。查河道总督周学健原议、救生坝四座。内老堤头、周桥、二霸应修。其余二坝。听其去留。今应仍照原议。毋庸增添。至所奏沿河救生桩。每年原有修费。应如所请。责令厅员稽查。如有偷盗、混冒、等弊。分别参处赔补。从之。　　

○户部奏、八旗户下家奴。有借名设法赎身。私入民籍。或被首告。或经查出。查明曾报部旗。伊主得过身价者。应令归旗。入于原主名下。作为开户。不准归本佐领下。如未经报明部旗。无论伊主曾否得过身价。俱令归旗。仍作为原主户下家奴。不准归入佐领。作为开户。从之。　　

○又奏、八旗另户闲散、下屯种地一案。应行筹画事宜。一、下屯种地之人。原准上京挑选当差。但种地人等。自当专心耕作。本人应不准挑差。如兄弟子侄、有愿上京考试。及挑补差使者听。一、下屯种地内、或有病故之户。所遗房地。伊妻子可以承种者。照旧管业。如无妻子、准于原报册内有名嫡属。令其承种。如祇存妻室孀妇。即将房地彻出。令其地方官暂行召佃徵租。孀妇情愿回旗。酌给盘费银二十两。即于徵收租息内动支。至孀妇情愿在屯居住。应于原给地内、上地酌给四十亩。中地六十亩。下地八十亩。土房四间。俟其身后彻出。其余地亩。召佃输租。一、种地人户。或遇偏灾。暨青黄不接之时。应令地方官、会同理事厅员查勘。与民人一例赈贷。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百九十四


大清高宗法天隆运至诚先觉体元立极敷文奋武孝慈神圣纯皇帝实录卷之二百九十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十二年。丁卯。七月。甲辰。谕、此次引见月选官。内有衰庸不胜知县之任。著令改教者四人。吏部过堂。及九卿验看。何以不行举出。看来近日吏部九卿。于验看一事。不能实心任事如此。废弛之渐。殊为可虑。著严饬行。知县一官。古称司牧。其才具之短长。及政治得失所关。民生休戚所系。断不可因其例应选用。曲意姑容。辄以社稷民人。寄之阘茸之辈也。此等之人。必不能望其整顿之地方。休养黎庶。以无负父母斯民之责。即使勉徇其意。令其赴任。该督抚亦必以才力不胜。奏请改教。在本人既多往返跋涉之劳。设或更代之员。仍复不能称职。则该地方竟至累月经年。无正员经理。案牍由此日积。风俗由此日隳。流弊不可枚举。不若慎简于铨选之初。量材而授。尚可冀其黾勉策励。是以重铨衡。公验看。无非求尽所以择吏安民之道。从前谆切训谕。至再至三。而吏部九卿。又复狃于积习。不思澄叙官方。乃吏部职掌。果其为官择人。甄别精当。岂得谓之专事权而作威福。今第依次注名。漫无可否。乃昔人所谓一吏可任者。铨衡重寄。固如是乎。九卿为国家股肱耳目。匡襄政治。深所倚赖。月官人材之优劣。年力之衰健。可一望而得。而拱默观望。诿之吏部。吏部又诿之九卿。九卿吏部交相诿。实诿之于朕耳。夫谓知人之难者。以其心术才具。非外观可定。如杜预、身不跨马。射不穿札。为晋名将。裴度、退然才及中人。为唐名相。以貌取人。不能无失。要其可用不可用。则贤愚无难立办。惟在实心与不实心耳。能实心、则鉴别不淆。而庸钝自见。不实心、则因循了事。而良楛无分。九卿之不行举出。岂其限于识见不明。不过谓已成之功名。为一言所阻。怨谤所归。于是乎在。不知身列大臣。正当为公事任劳任怨。若谓无干己责。聊徇群情。不能分朕之忧。救时之弊。似此优柔姑息。其将何所底止。况秉公纠举。则驽骀不得与骐骥同骖。燕石不得与连城相混。循卓之风。必自此始。即在不自量之辈。未必尽能心服。而一人之得失。与一邑之政治。孰重孰轻。范仲淹谓一家哭。何如一路哭。先哲名言。宁不闻之耶。嗣后吏部九卿。务体朕拳拳吏治之苦心。共矢公忠。屏除瞻徇。凡遇验看之日。详慎简择。擢拔人才。郑重司牧。毋得任意因循懈忽。　　

○谕军机大臣等、昨据湖广总督塞楞额奏报、楚省得雨日期。称望雨日久。今已据报于六月二十八九等日得雨。陈宏谋报雨之摺。亦于今日同到。而前此之望雨。何以并未奏闻。督抚奏报雨泽。祇应就现在情形。据实陈奏。其将来收成若何。安能豫必。而陈宏谋摺中。屡以田禾丰盛为言。且谓低田向易淹没。今岁可期倍丰。为此满足过量之语。殊非敬畏之道。如此不已。必至隐讳捏饰。夫水旱愆期。时所恒有。即仰邀上苍敷佑。全省有秋。而民间盖藏。亦当豫为筹画。况尚未至涤场之时。民食未见其必能宽裕。而乃以西成丰稔。沾沾自足耶。若谓以此宽慰朕怀。则朕必详核其所奏尽实。方为欣慰。如其稍涉讳饰。则奏报不足取信。徒益朕之悬念耳。著传谕训饬陈宏谋知之。　　

○旌表守正捐躯之山西宁乡县民许某妻梁氏。　　

○乙巳。谕军机大臣等、大金川进剿情形。前据该督张广泗奏报、令宋宗墇、许应虎等。分路领兵前进。至今又已经一月。并前此叠次传旨询问之处。俱尚未见覆奏。军务机宜。固不便从中遥制。但迅奏肤功。必当先筹成策。声息时通。似此音问稀疎。殊用廑念。可传谕张广泗、迅速办理。克期奏捷。其军前一切调度事宜。不时驰报。务使万里情形。了然于堂陛间。得豫知临戎胜算。以惬远怀。　　

○赈恤广西义宁县本年水灾饥民。　　

○丙午。上诣畅春园、问皇太后安。　　

○诣安佑宫行礼。　　

○谕、近因校阅金史。见所附国语解一篇。其中讹舛甚多。金源即满洲也。其官制。其人名。用本朝语译之。历历可见。但大金全盛时。索伦蒙古。亦皆所服属。幅＜?巾员＞辽广。语音本各不同。而当时惟以国语为重。于汉文音义。未尝校正画一。至元臣纂修。又不过沿袭纪载旧文。无暇一一校正。讹以传讹。有自来矣。即如所解之中。或声相近而字未恰合。或语似是而文有增损。至于姓氏。惟当对音。而竟有译为汉姓者。今既灼见其谬。岂可置之不论。爰命大学士讷亲、张廷玉、尚书阿克敦、侍郎舒赫德。用国朝校定切音。详为辨正。令读史者咸知金时本音本义。讹谬为之一洗。并注清文。以便考证。即用校正之本。易去其旧。其坊间原本。听其去留。庶考官信今。传世行远。均有裨焉。　　

○谕军机大臣等、朕车驾所经地方。有加恩蠲免钱粮者。地方官办理。皆照合邑均摊。是以附近御道地亩。得沾实惠转少。前经降旨那苏图、令查明附近御道田亩数目。已据那苏图将马兰峪、易州、二处。御道两旁田地。造册送部。惟是热河一路。亦系朕常时来往之地。著那苏图查明酌定。具摺奏闻。　　

○兵部议覆、福州将军新柱等疏称、福州水师旗营。曾挑闽安、海坛、二标下。水师兵一百名。作为教习。已阅多年。自应酌裁。请暂留正工五十八名。在营教习。缺出即将熟谙旗兵充补。定限五年。裁汰三十四名。尽留二十四名。俟水师纯熟。一并裁汰。其副工四十二名。已经旗丁充补六名。尚余三十六名应裁。以旗丁熟练水师者充补。至教习原营兵缺。久已募补。今旗饷既裁。未免守候。请遇兵丁缺出。将裁汰之兵。陆续掣回顶补。又原设教习把总三员。功加六员。应裁。只留外委把总三员。即在所留正工数内。俟回原营拔补把总时。将外委员缺。无庸再补。又水师营战船。现存木艌匠八名。请仍留营教习。以十年为限。俟旗兵熟谙并裁等语。均应如所请。从之。　　

○赈恤直隶固安、永清、香河、武清、涿州、霸州、大城、蓟州、玉田、新城、容城、蠡县、雄县、祁州、束鹿、安州、高阳、新安、易州、涞水、河间、献县、阜城、肃宁、任邱、宁津、吴桥、故城、东光、天津、南皮、正定、井陉、藁城、冀州、南宫、新河、武邑、衡水、赵州、柏乡、隆平、高邑、临城、深州、武强、饶阳、安平、沙河、南和、平乡、广宗、钜鹿、内邱、永年、曲周、鸡泽、邯郸、成安、威县、清河、磁州、宣化、赤城、万全、怀来、蔚州、蔚县、西宁、怀安、喀喇河屯通判、独石口同知、热河、八沟同知、四旗通判等、七十五州、县、厅。被水、被旱、被雹、饥民。　　

○戊申。上以秋狝木兰。奉皇太后自圆明园启銮。　　

○诣皇太后行宫问安。　　

○是日。驻跸南石槽。　　

○己酉。上诣皇太后行宫问安。　　

○谕、今岁浙江被水各县。朕已降旨分别抚恤。其淳安、寿昌、遂安、等处。受灾较重。该省本年钱粮。俱已蠲免。而漕项尚应徵收。若照例令其完纳。民情未免拮据。著加恩将被水伤重地方。应徵本年漕项。俱行缓徵。以纾民力。至此等灾民。交冬之际。如有衣食更觉艰难之处。并令该抚查明办理。量加赈恤。以资接济。　　

○谕军机大臣等、肃州金塔寺。安插吐鲁番回子。内有不服水土。至于生计艰窘者。一百余户。经大臣等议奏、请移于哈密种地居住。此项回众。向被准夷凌虐。情愿移入内地。迄今二十余年。因水土异宜。积蓄者少。穷迫者多。若将伊等移于他处。究不能于生计有益。哈密、吐鲁番、虽部落各异。其教则一。情性相宜。且哈密贝子玉素富、自伊曾祖额贝都拉塔尔罕伯克以来。数世受国家恩泽。竭诚报效。奋勉急公。教养所属之人。亦甚妥协。现在哈密地方。尚有可种余地。著将安插金塔寺回众。交贝子玉素富、并入伊所属旗分佐领。加意抚恤。令新旧回众。和好如一。拨给余田。令其耕种。俾永不致失所。将此传谕贝子玉素富知之。　　

○是日、驻跸密云县。　　

○庚戌。上诣皇太后行宫问安。　　

○谕军机大臣等、列树表道。实为善政。理应随时培植。自京师至热河。皆行旅辏集之所。尤当加意经理。今朕巡幸所过。直隶地方。未种之处尚多。即有种植者。亦空缺不全。或多枯乾。皆因初时不过循种树之名。原未实心经理。又听往来民人毁折。及牲畜戕损。以致如此。即所种柳树。或与土性未宜。不免枯朽。即易以他种。自无不发生长养。可传谕那苏图、令其以明年为始督率地方官留心办理。务须补种齐全。时加培养。毋致毁伤。俾民人共资茂荫是日驻跸要亭。　　

○辛亥。上诣皇太后行宫问安。　　

○谕军机大臣等、从前周学健来京时条奏、请开上下竿塘十四岛。以兴民利。经军机处议交该督抚查覆。旋据巡抚陈大受奏称、檄委员弁查勘。据称原呈请开之绅士。于各岛遍贴告条。招令佃渔诸人向其批字。方许垦地挂网。穷民惟恐失业。俟勘明请旨等语。此件尚在确勘。未经题覆准行。而绅士等贴示招人。看此情形。惟以包收众利为事。全无实在与民兴利之心。今朕又闻各岛田园无多。其愿垦者。不过希冀海洋之利。徒使绅衿富豪。逞其欺占。以图私利。于穷民非惟无益。而且有害。况各岛一开。未必不弛海禁。尤有关系。图一己之私。倡此兴利之说。以惑众听。此风为民上者。所当训迪禁遏之。何可滋长。著传谕该督抚等、速行查勘。定议题覆。照旧严禁。以息讼端。　　

○又谕。据安徽布政使陈德荣奏称、上江民欠。自乾隆二年起。至十年止。共未完银六十四万余两。现在仿照江苏之例。设法清查。以完陈欠等语。朕已批令竭力妥为办理。布政司虽属钱粮总汇。然巡抚为一方之统率。须善为助理。方得有济。譬如臂指之相连。然后脉络相贯。著传谕潘思榘、令其同心协力。与布政使陈德荣实力查核。商酌妥协。务令从前积弊清除。亦勿得有所滋扰。　　

○又谕、前爱必达请训时。朕已颁谕旨、令大学士讷亲传知之矣。惟清查积欠一案。尚未谕及。今见安徽布政使陈德荣条奏此事。因江苏尤为紧要。若不早为澄清。则此后究难免于旧习复萌。必须实力办理。使耗蠹侵隐。一一清厘。又于民间无扰。方为尽善。可传谕大学士讷亲、令其即寄信爱必达。务必实心经理。赞助巡抚。以成其事。不得稍事因循。　　

○福建布政使高山、缘事降调。以原任直隶按察使永宁、署福建布政使。　　

○是日、驻跸两间房。　　

○壬子。上诣皇太后行宫问安。　　

○谕军机大臣等、久未接张广泗大金川之报。若有摺奏抵京。可迅速封发。嗣后有张广泗摺报大金川之事。总由驿递。不必俟发报之日封送。再各省督抚提镇等摺奏来京。倘有紧要事件。其赍摺之人。大概情形。自无不知之理。询问明白。如系寻常事件。仍随本封发。如有关系之事。亦即由驿递。可传谕大学士等知之。　　

○又谕、福建布政使员缺。朕已降旨、令永宁前往署理。永宁即著在京起身赴任。不必前来请训。著在京总理事务王大臣传谕永宁、闽省民风。向未淳厚。如漳、泉、俗悍民刁。最称难治。前此彰化之赖石、戕害官长。近日上杭之罗日光、抗租拒捕。其他如长泰之相验抗官。南靖之争地械斗。种种不法。实多骄肆。各郡皆然。亟宜随时整顿。至于绅衿武断乡曲。遇事风生。如近日查办竿塘等岛。即遍贴告条。霸占渔利。此等弊俗。不可枚举。其台湾孤悬海外。闽粤流移。番民杂处。仇杀争竞。私载透漏等弊。俱宜实力革除。尽心化导。次第办理。俾士庶革薄从忠。渐成敦庞之俗。布政司有旬宣之责。所任綦重。应与督抚同心协力。善为经理。以挽颓风。庶无负朕简用之意。　　

○是日、驻跸常山峪。　　

○癸丑。上诣皇太后行宫问安。　　

○工部议准、河东河道总督完颜伟疏称、东省运、捕、泇、上、四厅。所属堤工。屡被汛水汕刷残缺。闸坝等工。多有损坏。请动项兴修。从之。　　

○直隶总督那苏图奏、今岁热河八沟一带。均属丰收。谷价平减。请于司库拨银二万五千两。委员陆续采买。运贮蓟州、遵化、丰润、三州县仓内。以供陵糈。得旨、照所请行。　　

○免湖南临武、蓝山、二县水冲地亩额赋。　　

○是日、驻跸喀喇河屯。翼日如之。　　

○甲寅。谕军机大臣等、据那苏图奏称、口外热河八沟一带。早禾茂盛。次第登场。请拨银两。委员采买。以供陵糈之用等语。从前陵糈米石。俱系漕米内运往。后因屡次条奏、于八沟采买。其意或因彼处拨运脚价较省。或因口外丰收。恐致谷贱伤农。是以如此办理。其意盖为节省。然漕米不运蓟而运通。不知其较采买运往者。所省几何。而买运则须现拨正项。亦未见其十分节省也。朕思与其由八沟运往蓟州。不如仍照旧制。以漕米运送。其八沟之米。即存贮本处。以为口外备荒之用。况今岁蒙古地方。闻有被旱之处。将来或须赈恤。以此接济。甚为有益。且向例本由漕运。今于八沟采买。即有所省。倘口外又复需用。如无项可拨。由通运往。所费不更多乎。那苏图所奏。朕已批示照所请行。但办理尚需时日。可传谕那苏图、令其将以上情形。再为筹画妥议具奏。并传谕大学士讷亲、令将从前因何改拨。及屡次办理缘由。详悉查明奏闻。　　

○又谕、朕闻四月十六日。有成都查街兵丁。拏获金川细作七人。经臬司讯供。系莎罗奔差来放米。要烧尽成都。好占地方等情。未见张广泗奏报。果否曾有此事。可传谕张广泗、令其据实详悉奏闻。寻奏、臣于五月初一日抵成都。距四月十六日。仅止半月。并未闻有细作放火之事。是以未经具奏。报闻。　　

○大学士等议覆、闽浙总督喀尔吉善等奏、前据升任福建巡抚周学健条奏、闽省额设赶缯船。请照粤省酌量留配。其余改造双篷等船。经军机大臣覆准。行令分别裁改。查闽省洋面。与粤省不同。非赶缯大船。难期稳便。不能照粤省之例。裁减大半。请略为变通。将淡水营赶缯船六只。裁去四只。其余各营。酌量情形。共裁二十二只。改造双篷艍＜?舟古＞等船。仍留大小赶缯船一百五十三只。至周学健原奏、请于赶缯船拆造时。渐次改造。查裁去赶缯船。既应改造。请照闽省水师旗营之例。先行变价充饷。所有应造双篷等船。即动项兴工。造竣交营差操等语。应如所请。从之。
  </div>
  <div class="pagination">
   <a href="清实录乾隆朝实录_page405.html">
    上一页
   </a>
   <span>
    ...
   </span>
   <a href="清实录乾隆朝实录_page401.html">
    401
   </a>
   <a href="清实录乾隆朝实录_page402.html">
    402
   </a>
   <a href="清实录乾隆朝实录_page403.html">
    403
   </a>
   <a href="清实录乾隆朝实录_page404.html">
    404
   </a>
   <a href="清实录乾隆朝实录_page405.html">
    405
   </a>
   <span class="current-page">
    406
   </span>
   <a href="清实录乾隆朝实录_page407.html">
    407
   </a>
   <a href="清实录乾隆朝实录_page408.html">
    408
   </a>
   <a href="清实录乾隆朝实录_page409.html">
    409
   </a>
   <a href="清实录乾隆朝实录_page410.html">
    410
   </a>
   <a href="清实录乾隆朝实录_page411.html">
    411
   </a>
   <span>
    ...
   </span>
   <a href="清实录乾隆朝实录_page407.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
