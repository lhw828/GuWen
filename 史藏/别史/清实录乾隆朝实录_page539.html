<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 539 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 539 页/共 1860 页
  </h1>
  <div class="content">
   ○壬申。上诣禹王庙拈香。御书扁曰平成永赖。　　

○是日、御舟驻跸高良涧翌日如之。　　

○癸酉上至蒋家坝阅视堤工。　　

○谕徐州府属沛县滨湖地亩近年以来。屡被水灾。所有应徵租银自乾隆十年起按年勘报蠲豁。而九年以前积欠未完租银。以不在勘豁之例。仍须照数输纳。贫民未免拮据。著将乾隆九年以前应徵未完租银。三千一百余两。一并加恩豁免以示轸恤灾黎之意。该部即遵谕行。　　

○谕军机大臣等、据总管内务府王大臣等奏。本年恭逢皇太后六旬万寿。举行庆贺一摺。现在盐政吉庆、高恒、俱奏请豫备庆贺。并称伊等各有所属商人。恳与庆祝。伊二人自应令其同各省督抚。在万寿山至西直门。分段备办。至现在江南督抚等豫备庆贺之处。已令大学士公传恒。尚书海望。与伊等面商酌定其余俱如王大臣等所请。敬谨豫备可也。　　

○又谕、彭家屏李肖筠抗欠钱粮一案。因已降旨加罚示惩所有部议革职之处。姑从宽留任。　　

○军机大臣等议覆直隶总督方观承奏称先准总理行营大臣奏准。令直隶于营驿马内。酌挑一千匹。赶赴顺河集抵补上驷院马之用。臣当即会同臣标中军。于营马内挑五百匹。驿马内挑五百匹。又另备余马一百匹。于四月初四五等日。赶赴顺河集应用等语。查此项马、俟到齐后查看。可骑者挑出。不敷者照数补给。如有余。抵换顺河集留存拜唐阿兵丁疲乏马匹。至称此项马。似应开除另补。所拨驿马。于留二项下买补。营马、于朋扣项下买补。余马照此办理。至马乾草豆。于出境日扣除。在东、江、二省支项报销。无庸直省还项。应如所请。至该督于未奉文之先。豫备营马一千五百匹。今拨去六百匹。尚存九百匹。应令先期赶赴德州。或景州。如上驷院及拜唐阿有更换者。听候更换。从之。　　

○甲戌。上诣皇太后御舟问安。　　

○诣禹王庙、风神庙、拈香。至黄河岸。祭河神。渡河。　　

○谕、此次随从人等。至顺河集登陆后。所用船只。仍应各回生理。但恐闸口拥滞。多被拦阻。伊等穷苦船户。回空既无雇值。又致停泊久候。何以资生。著派侍郎雅尔图、嵩寿。会同将军锡尔璊、总漕瑚宝。来往顺河集、清江浦一带。将此项回空船只。于二三日内。令其尽行过闸。以示体恤。　　

○吏部议准、江苏巡抚王师等疏称、江宁府司狱缺裁。归并检校管理。大胜驿归并龙江关大使管理。印均更换。从之。　　

○户部议准、贵州巡抚爱必达疏称、黔省水城通判所属猓木底船厂已空。应封闭。请于茨冲地方。就近煎烧。照例抽收。每百斤以一两五钱变价解库。从之。　　

○又议准、署浙江巡抚永贵疏称、永嘉、象山、临海、黄岩、太平、宁海、天台、仙居、乐清、瑞安、平阳、云和、玉环、杜渎、黄岩、永嘉、长林、温州等县场卫。共勘成灾田地。一千七百八十一顷七十八亩零。户口应加赈恤。从之。　　

○兵部议准、护贵州巡抚布政使温福疏称、思州府属偏刀水地方。改并龙泉县管辖。请拨石阡营外委一员。兵二十名。设立台汛分驻。内偏刀水汛外委一员。兵十五名。大都巴塘兵三名。河土□巴塘兵二名。从之。　　

○以正黄旗满洲副都统玉保、为正黄旗蒙古都统。　　

○云南临安府纳更山土巡检龙玺故。以其子胜霄袭职。　　

○赈恤广东龙川、长宁、和平、海阳、饶平、大埔、澄海、丰顺、嘉应、长乐、平远、镇平等十二州县。乾隆十五年分被水灾民。　　

○是日、御舟驻跸徐家渡。　　

○乙亥。谕军机大臣等。该督尹继善所奏。山西闻喜县知县王瑞霖。为伊子王里士、贿嘱朱荃入学一案。已经将王瑞霖题参革职。解川究审。并密咨山西抚臣。先行摘印看守。著该抚阿思哈。即将王瑞霖速行委员押解赴川。该督严审定拟具奏。　　

○又谕、据松藩镇总兵马良柱奏称、杂谷安抚司勒儿悟。与臣标中营所管七布峨眉喜土千户郎拓他。讐杀解争竞一案。已禀商督提二臣。差员前往排解。将次完结等语。此等讐杀之事。虽属夷地常有之事。如不过寻常小鬨。旋已解散。自可置之不问。如其稍有情节。仅差员排解。恐夷性习为故常。必致酿成事端。不可不为防范弹压。该地方既有此事。尹继善、岳钟琪、何以不行奏闻。其讐杀情形轻重。并现在曾否完结之处。著尹继善、岳钟琪、即速查明具奏。寻奏。川省地方。番夷环处。自来不能和睦。其连界之处。稍有微嫌。动辄报复。臣等惟随事斟酌妥办。如果别有情节。敢于抗肆。自应另为料理。若寻常小鬨。旋即解散。只须严行化导。秉公剖结。不致番夷玩纵。酿成事端。今勒儿悟与七布互相讐杀。原因窃劫起衅。并非别有情节。是以臣等会饬委员确查。酌量剖结。不敢以此等事上渎。得旨。虽然如此。在能办事之公正大臣或可。若非如此人。将启讳饰之端。亦非边疆之利也。以后有如此事。不张皇滋事可也。将如何滋衅。如何料理之处。据实奏闻为是。　　

○是日御舟驻跸子家店。　　

○丙子。谕军机大臣等、据齐大勇奏、盘获张维、捏称大学士史贻直胞侄、原任兵部郎中史贻简之子史应晖、投递假书一案。已经审明。实系假冒。看来楚地居四达之衢。宵小易于托迹。此等假冒撞骗之事。往往有之。该督阿里衮应严饬各属。实力稽查。毋令流棍冒托。贻害地方。至此案既已移交该县审拟招解。著阿里衮从重办理。以惩一警百。　　

○户部议准、河南巡抚鄂容安疏称、乾隆十六年分、德州仓应徵米石。除祥符等州县统徵本色。永城等州县改办黑豆运通。其临清仓米石应令各州县、每石折银八钱。徵解支给。从之。　　

○是日御舟驻跸顺河集。　　

○丁丑。上诣皇太后行幄问安。　　

○筹定洪泽湖五坝水志。畅开清口。谕曰、洪泽湖上承清淮汝颍诸水。汇为巨浸。所恃以保障者。惟高堰一堤。天然坝乃其尾闾。伏秋盛涨。辄开此坝洩之。而下游诸州县。胥被其患。冬月清水势弱。不能刷黄。往往浊流倒灌。在下游居民。深以开坝为惧。而河臣转藉为防险秘钥。二者恒相持。朕南巡亲临高堰。循堤而南。越三滚坝。至蒋家闸。周览形势。乃知天然坝断不可开。夫设堤以卫民也。堤设而民仍被其灾。设之何用。若第为掣流缓涨。自保上游抢险各工。而邻国为壑。田庐淹没。勿复顾惜。此岂国家建立石堤。保护生灵本意耶。为河臣者。固不当如此存心也。天然坝当立石永禁开放。以杜绝妄见。近者河督大学士高斌。副总河巡抚张师载。于开天然坝之说。亦深以为非。而请于三滚坝外。增建石滚坝以资宣洩。朕亲临阅视。谓增三为五。即以过水一二尺言之。向过三尺者。即为五尺。向过六尺者。增而至丈。是与天然坝名异实同。人必有议其巧避开坝之名。而阴袭其用者。是当为之限制。上年滚霸过水三尺五寸。天然坝仍未开放。应即以是为准。俾五坝石面高下维均。以仁义礼智信为之次。仁、义、礼、三坝。一如其旧。智、信、二霸。则于石面之上。加封浮土。必仁义礼三坝。已过水三尺五寸。犹不足以减盛涨。则启智坝之土。仍不减。乃次及于信。斯为节宣有度。较之开天然坝之一往莫御者悬殊矣。再高堰石堤。至南滚坝以南。旧用土工石堤。有首无尾。形势不称。应自新建信坝北雁翅以北。一律改建石工。南雁翅以南。至蒋家闸。水势益平。则石基甎甃。如此方首尾完固。屹如金汤。永为淮扬利赖。至洪湖束水。藉以刷黄。而上游宿、虹、凤、颖、诸邑。岁被水患。议者谓洪湖盛涨。诸邑先被其灾。洩洪湖仍于上游无补。自朕观之。涨减则上游之漫溢者亦减。此固在封疆大吏。于未被水时。先事绸缪。而司水土者。亦未可以闾阎休戚。非已职掌所在。而专以束水保堤为得计也。河工宿弊。不可枚举。而无益之费尤多。或明知无用。而因循不废。或阴以为利。而妄事兴修。高斌、张师载、于此。虽能持正。如茆家圩头二草坝。固已废所当废。而此外无益之费。即以朕巡视高堰。一坝之内。已不胜屈指数。然属员已议其不发帑不兴工矣。朕观河臣筦领河漕。数千里民命所系。视督抚绥缉一二省者为难。冒涉风雨。守护堤防。亦视督抚坐办案牍者为劳。而督抚职在刑名钱谷。事有实据。是非难掩。河臣遵守章程。可以福命苟安。无事则其任较易。历来河臣。不乏表表尸祝之辈。而糜帑养患。有罪无功。其识机宜。得关键。实著功效者几人哉。果使全不兴工。则置民瘼于不问。河臣几于虚设。固无此政体。如其糜脂膏以掷虚牝。则蠹弊之最巨者。总之河不可不治。而无循其虚名。工不可不兴。而必归于实用。斯为至要。昔我皇祖圣祖仁皇帝。屡幸南河。躬亲指示。平成睿略。万世永赖。朕何能仰企一二。即经临视。有所筹画。亦不敢自信为必不可易。惟爱养黎元。揆理度务。崇实敦本。兢兢业业之衷。可共白耳。将此详悉宣谕中外臣民。其庀材兴工。一切应行事宜。河臣会同督臣。按例确估具题。　　

○又谕、乍浦水师满兵。自雍正七年设立。于杭州、江宁、二处。余丁内、挑选移驻。原定加增每名月支饷银二两。米一石。伊等水陆操防。差务繁多。而移驻将及廿年。家口渐增。所需银米。不敷食用。朕命驾省方。清问所周。无不广敷渥泽。自应一体加恩。所有乍浦驻防水师新兵。每月米石。著照杭州驻防之例。给与二石五斗。其应支本色折色之处。令该将军、督、抚、副都统、酌量照例办理。　　

○是日驻跸叶家庄大营。　　

○戊寅。谕军机大臣等。富明已补授陕西安西道。著传谕直督方观承。如富明现在途次办差。即令前来请训。由此赴任。如在伊广平任所。著方观承委员前往署事。即令速赴新任。不必前来请训。并传谕该员。从前因伊不实心任事。是以降等补用知府。今复加升擢。更不可不知勉力报效。其所有承办城工。令伊留人办理。　　

○又谕、前因珠尔默特那木札勒。将西藏驿站。禁止往来。并称如不早散。必尽行诛戮。遂致文书断绝。至伊被诛后。班第达传令台站始通。此事甚有关系屡经降旨。何以策楞、兆惠等。并未查明具奏。而即匆匆就道。著传谕策楞、兆惠等。将珠尔默特那木札勒。断绝站路之处。始于何时。所有沉搁文书。曾否俱行查出。逐一查明具奏。如伊等未过察木多地方。著沿途挨查。如已过察木多。仍著回程。驻于察木多。查讯明悉。一面奏闻。一面就道。其应在藏地挨查之处。著伊等行文班第。那木札勒。查明具奏。伊等不必再往藏地。再此事不过欲悉其情节。不可又致生番众之疑虑。寻奏。臣等挨塘查察。自打箭炉至拉里。奏摺公文。均随到随接。并无遗失。惟逼近西藏之占达。墨竹、工卡、乌苏、江堆达鹿马岭五塘。系罗布藏扎什所管。信字一到。声言不许汉人文书往来。并欲戮汛兵。以致塘兵回奔。台站断绝。外委陈世庚处。致有沉搁前项火票递到公文等件。事定后。俱送交粮务通判常明查收。至始于何时一节。查十月十三日。珠尔默特那木扎勒。被诛之后。罗布藏扎什。与白隆沙格巴。商图报复。围通司冈。令各喋巴。阻往来文书。并戮塘兵。嗣达赖喇嘛。公班第达。差人传示各番。不得惊扰汉人。断绝站路。仅一两日。因各塘远近不一。故具报参差。臣等已行抵打箭炉地方。去察木多二千五百余里。甫经到口。又复转回。恐番性多疑。造言惊扰。请即驻炉地。委泰宁协副将。前往察木多一带挨查。并咨会班第等。一体查察。得旨。览奏俱悉。　　

○四川总督策楞奏。臣等奏旨。令将藏地噶隆多立数人。以分其势。随就本地方密如访察。知旧例噶隆本属四人。一系公班第达。余系扎萨克台吉策凌旺扎勒。色玉特色布腾。布隆赞、三人俱藏内大族。素为番众所服。内布隆赞双目失明。难以复加录用。其策凌旺扎勒。色玉特色布腾。皆老成明白。可胜此任。应请仍放为噶隆。至布隆赞所遗之缺。据达赖喇嘛以番众不能深晓黄教。保举喇嘛尼玛嘉木灿。明白可信。臣等拟请给予扎萨克喇嘛职衔。放为噶隆。公同办事。报可。谕噶隆公班第达。扎隆克台吉策凌旺扎勒。色玉特色布腾。扎萨克喇嘛尼玛嘉木灿等曰。西藏广兴黄教。为清净善地。达赖喇嘛。掌管西方佛教。广演经法。从前供养喇嘛。一切事务。原系噶隆四人。至珠尔默特那木扎勒。诸事专擅。不与众噶隆商议。负恩任性。潜怀异图。因此驻藏大臣。将伊正法。今藏内已经平静。噶隆事务。不可一人专办。特令总督策楞拣选贤能。仍照旧例。分设噶隆四员。公同办事。尔等当感戴朕恩。尊敬达赖喇嘛。和衷协力。黾勉供职。勿存私意。致生猜疑。勿分彼此。互相瞻顾。遇有紧要事务。禀知达赖喇嘛。与驻藏大臣。遵其指示而行。尔等其感恩宣力。副朕兴黄教安群生之至意。　　

○是日驻跸五里铺大营。　　

○已卯。上诣皇太后行幄问安。　　

○吏部奏、西藏粮饷事务通判常明。受伤身故。请照阵亡有顶带官员例。授为云骑尉。照例袭替。从之。　　

○兵部议准、直隶总督方观承疏称。直隶沿边应用满员副将。系张家口、三屯营、二缺。张家口路当塞北。防守宜严。三屯营虽营制广阔。较之张家口稍简。请将三屯营副将。改为部推。张家口仍以满员补用。从之。　　

○又议准、署山西提督印务太原镇总兵额尔格图疏称。新平、助马、偏关、河保、参将四缺。设在偏营。地方广阔。最关紧要。应请仍用满员。其稍简之得胜、东路、灵邱、北楼、平鲁、宁武、老营、共七缺。归于部推。从之。　　

○以直隶布政使恒文。为湖北巡抚。　　

○免甘肃狄道、河州、靖远、平凉、镇原、隆德、固原、静宁、灵台盐茶厅、清水、张掖、永昌、中卫、宁夏、宁朔、西宁、平罗、碾伯、高台等二十厅州县。乾隆十四年被水、旱、雹、霜、灾民额赋有差。　　

○是日驻跸王家庄大营。　　

○庚辰。谕军机大臣等。朕前过山东时。见什格办事甚属平常。登州总兵员缺紧要。恐其不能胜任。是以令与顾春对调。及顾春到任后。将登州各标营。种种废弛情形。据实奏闻。可见什格在登时。一切并不留心整饬。果不出朕之所料。马兰口事务。较之登州虽属稍简。然陵寝重地。更宜加紧巡防。今伊请赴良乡接驾。奏称巡防事宜。办理渐次就绪。恐伊之所谓就绪。亦不过如在登州任内耳。著传旨申饬。务宜诸事黾勉。实力振刷。以图后效倘仍因循阘茸。致营伍废弛朕有所闻。断不宽贷。　　

○又谕据德文奏称。楚省正二月间。雨水过多。米价由一两四五钱。增至二两不等。向来楚省民食。全赖川省商贩。近因川米稀少。若麦秋有望即可接至秋成。倘再阴雨连绵。二麦歉收。米价自必倍加昂贵。请敕下川督。晓谕商贩。挽运来楚。以平市价等语。此在德文。或因已经调任。特为此奏。见其留心民瘼。以博去后之思。亦未可定但果如所言。则民食攸关。自不可不为调剂。著传谕阿里衮。令将地方现在情形。速为据实查奏。如有应行酌量办理之处。亦即一面速为办理。务俾民食不至拮据。以慰轸念寻奏。今岁湖北因上年稍歉。故正二月间米价自一两一二钱。至五六钱不等。虽未至二两。而民食已艰。臣当即饬开仓平粜。禁止囤积。并劝谕富民出粜。一面檄行宜昌、荆州等府。将四川、湖南、商船。催赴汉口。但商民因闻下游江、浙、江西、米价更昂。米船到汉。每多过而不留。有米之家。因复观望。臣复饬地方官劝。谕到汉商民。令其就近酌粜。目今川江水长。商帆接至。下路米多价平。上游去者自少。且二麦指日登场。接济有资。自不致有缺乏。得旨览奏俱悉。　　

○吏部议准、两广总督陈大受等疏称。广东通省。向止设学政一员。嗣因士习嚣凌。雍正七年。添设肇高学政。今士子仰沐教泽。各知安分。请照旧统设一员。所有归并学政关防。俟拟定字样。再行具题。得旨。肇高学政。著即归并广韶学政程岩考试。　　

○兵部议覆、闽浙总督喀尔吉善疏称。定海镇属昌石汛一营。自雍正七年。守备改为都司。千把外委。仍照旧设。汛防派拨。往往不敷。请于象协左右二营。抽调把总二员。改拨水师操防。所添把总。原为配船巡洋。未便以陆路抽拨。应请将象协所裁把总二员。俟内地缺出顶补。水师把总二员。即于该营内挑拔。从之。　　

○恤江西赣县、瑞金、雩都、广昌、宜春、万安、泰和、铅山等八州县。乾隆十五年分被水灾民。　　

○除广西宣化县。乾隆九年分报垦水田五亩有奇科赋。　　

○是日驻跸兴隆庄大营。　　

○辛巳。上诣皇太后行幄问安。　　

○谕、前驻藏都统傅清。左都御史拉布敦。因珠尔默特那木扎勒逆谋显著。先事翦除。奋不顾身。忠诚卓越。俱已加恩赠恤。入贤良祠照忠祠祀典。傅清并入伊家祠从祀。不知者或訾二人冒险邀功。且议朕为酬庸过厚也。今据驻藏策楞、班第等奏。珠尔默特那木扎勒自立名号。潜遣甚心腹坚参扎锡等。通款准噶尔。称策旺多尔济那木扎勒为汗。且求其发兵至拉达克地方。以为声援。幸值准夷内溃。所遣使人回藏被获。得其逆书。并馈献诸物。是其阴蓄异志。勾结准夷。罪不容诛。设非二臣协力同心。决计先发。则其贻害藏地。将不可言。是二臣之心甚苦。而有功于国家甚大。应特建双忠祠。合祀二人。春秋致祭。丕昭劝忠令典。傅清既有专祠。著不必从祀家庙。该部会同内务府查拨官房。营度以闻。寻奏于崇文门内立祠。　　

○是日驻跸仁厚庄大营。　　

○壬午。命升任内阁学士梦麟、仍留河南学政。
  </div>
  <div class="pagination">
   <a href="清实录乾隆朝实录_page538.html">
    上一页
   </a>
   <span>
    ...
   </span>
   <a href="清实录乾隆朝实录_page534.html">
    534
   </a>
   <a href="清实录乾隆朝实录_page535.html">
    535
   </a>
   <a href="清实录乾隆朝实录_page536.html">
    536
   </a>
   <a href="清实录乾隆朝实录_page537.html">
    537
   </a>
   <a href="清实录乾隆朝实录_page538.html">
    538
   </a>
   <span class="current-page">
    539
   </span>
   <a href="清实录乾隆朝实录_page540.html">
    540
   </a>
   <a href="清实录乾隆朝实录_page541.html">
    541
   </a>
   <a href="清实录乾隆朝实录_page542.html">
    542
   </a>
   <a href="清实录乾隆朝实录_page543.html">
    543
   </a>
   <a href="清实录乾隆朝实录_page544.html">
    544
   </a>
   <span>
    ...
   </span>
   <a href="清实录乾隆朝实录_page540.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
