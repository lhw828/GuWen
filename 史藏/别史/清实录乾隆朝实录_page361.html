<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 361 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 361 页/共 1860 页
  </h1>
  <div class="content">
   ○是月、两江总督尹继善议覆、提臣吴进义奏请、将川沙营所辖海岸之老洪墩。择地重建。俾商船营艘。有所标指等语。旋饬该地文武各员履勘。据称南汇县境内海滩。旧有老洪墩一座。岁久坍废、尚存基址。此处南通大洋。北达湖巷。为商船营艘收口之区。诚不可不立以标准。且对渡即系崇明。又为私盐潜顿之所。巡防亦不可不严。应如所请。于旧墩之西南堤内。筑台一座。并建营房二十四间。派兵防守。得旨、著照所议行。　　

○尹继善会同魏定国议覆、安徽按察使都隆额条奏、酌借社谷。修浚陂塘一摺。查社谷藉以补助。例不移作别用。虽借修陂塘。与别项挪用不同。但陂塘原应民力自修。如概许按亩指借。则谷少处、既难遍给。充余处、亦恐滋冒滥。陂塘未收利益。仓储先致空虚。臣等公同酌议。应令州县官。每年躬巡境内。凡旧有陂塘处。或疏浚宽深。或增修堤埝。劝民广为兴举。即江北向少池塘。亦宜相度浚治。以资灌溉。仍照民修向例。业佃自为经理。毋庸概借仓谷。惟遇旱涝。民力实属艰难。或穷民自为耕作。并无业户资其工本者。均准借给仓谷。成熟后免息还仓。并令该管道府。按册履勘。如有修浚不实捏报情弊。即将州县参处。得旨、所议是。妥为之。　　

○江苏巡抚陈大受奏、前据布政使安宁奏称、江苏各属。自乾隆元年、至九年、未完钱粮。积二百余万。今丙寅年钱粮。蒙恩蠲免。趁此余闲。可以料理。请委员彻底清厘。续奉谕旨。清查钱粮。徒致滋扰。俟开徵之年。妥商办理。窃思未完钱粮。如俱实欠在民。惟应设法催徵。毋庸滋扰。但其内役蚀之数。非按户查对。不能明晰。本年蠲免钱粮。印官闲暇。宜令从容查办。拟饬州县设局内署。将节年簿串。汇齐查核。如有积弊。即将经手胥役究问。不得扰及粮户。得旨、总在汝等平时实力稽察耳。今欲趁此官有余闲。而为清厘之举、亦可。但不可使百姓知有此事而滋扰、则善矣。　　

○福建巡抚周学健奏、闽省上年七月天时亢旱。虽续经得雨。而被旱稍久之福州、福宁、泉州、三府属。间有收成歉薄处。现饬各该县。亲行巡察。其有实系贫户。即借给仓谷。赶种春花。以资接济。若米价昂贵。再酌减价平粜。至澎湖地方。上年八月被风后。业饬道府加意抚绥。无使民食缺之。现惟谕令拨运仓谷。豫筹平粜。熟察通省情形。上游各府。米粮尚属充裕。至福兴、漳、泉、一带。青黄不接时。必得大加平粜。方于民食有益。自当随时酌量。以平市价而济民艰。得旨、观诸筹画之策。足慰朕怀。　　

○湖南巡抚杨锡绂奏、钦奉恩旨。蠲免湖南本年地丁钱粮。耗银亦缓至明年带完。浩荡之恩。旷代罕有。查湖南徵粮册籍。并不逐户按产开造。族大者、数十家总一户名。族小者、数家总一户名。每年州县虽报通完。实则民间完欠。在官不能细分。吏胥因得包揽入已。挪新掩旧。积弊丛生。今年钱粮既免。挪掩之技已穷。势必仍诳花户重完。或更捏造名色。科派需索。以抵侵项。现檄藩司转饬各属。务于上年未完钱粮内。将包揽侵蚀之弊。逐一查出。并于总户之下。督开细户。以杜揽侵弊源。得旨、惟在实力妥办。勉之。　　

○川陕总督大学士公庆复奏、瞻对军营。自提臣李质粹移驻中路木鲁工之后。节据咨报松潘镇宋宗璋、建昌镇袁士弼、分攻底朱等寨。虽称烧毁碉楼多座。并称土酋班滚、自烧碉房乞降。并无作何攻敌情形。及臣咨催进攻。又复两请添兵。不思克期奏捷。其松潘镇等、前赴纳洪多等寨攻击之处。亦苐虚张声势。具报不实。并因官兵乏水。不能久驻。暂回腊盖大营。至南路夔州协副将马良柱、自进攻下曲工之后。因道险雪阻。粮运维艰。并冷宗鼐土兵私回。兵力愈单。亦未即前进。查南路兵威素震。惟因中北两路不能进攻。而众番并拒南路。兼以冷宗鼐之兵私回。兵势单弱。遂为贼番窥伺。现在提臣已调巴塘土兵前往。冷宗鼐亦派土兵千名协攻。如两路兵已到营。则南路无须添兵。臣即拨建昌镇、泰宁协、二属兵。星赴中路。奋力协攻。得旨、览奏俱悉。李质粹等、全无调遣奋勇之志。甚辜朕恩也。　　

○又奏、前奉谕旨。李质粹似当领兵前进。以壮声援。其李质粹所驻之处。即令臣前往驻劄。就近调度。因于本月初四日。至打箭炉。即拟出口。缘闻军营办理不实。粮饷亦需豫筹。拟调该管道员询问。暂驻数日。据明正土司禀称、自上年提臣兵驻东俄洛。已及五月。就近柴草。俱已用完。今若驻彼。一切柴草。须至炉地购觅。而冰雪盖地。驼运实艰。应请就炉驻劄。嗣据炉同知查覆属实。随于口外四马塘暂驻。与东俄洛相距百余里。诸事自可相机调度。请俟雪消草生。再为酌量前进。得旨、此事应速为定局。况出师已逾七月。而军饷用至百万。不知李质粹等所为何事耶。宜传旨申饬之。卿其益殚嘉谋。鼓励士气。庶肤功早奏。边境永宁。方不负朕委任之意。若夫苟且了事。以顾目前。朕知卿断不出此。而李质粹等若有此意。卿不可不督责之。　　

○又奏、瞻对军务、久未告竣。皆由军营提镇。因循捏报所致。经臣参奏。并请添调官兵接应。区区小丑。自当立殄。但贼酋负固死守。以老我师。须得一熟悉贼营形势之人向导。庶擒灭更易。臣抵西炉。访有监犯革松结、原系瞻对之喇滚副土官。与班滚有仇。愿出死力。务擒班滚。以为报效。再有班滚之异母弟二班滚者。前被班滚谋害。其同母弟俄木丁。现居贼巢。亦怀怨图报。当传明正土守备汪结询问。汪结亦愿保革松结前往旧巢。暗会伊家属。并俄木丁。纠合土兵内应。一鼓可擒。臣因军机严密。恐致洩露。即冒昧密交汪结具领保出。前往办理。倘有疎失。臣咎难辞。恳敕部严加议处。得旨、此系卿权宜办理之事。何罪之有。知道了。　　

○陕西巡抚陈宏谋奏、陕省常平仓谷、共三百三十万余石。定例每年存七粜三。出陈易新。但民间利于借。不利于粜。前与督臣酌定规条。及时出借。每当青黄不接。米价不致大昂。穷民颇得其益。春借秋还。欠者亦少。惟西、同、二府。积欠日多。其中捏冒包侵。皆所不免。幸去秋丰收。可以暂停出借。乘此亦得清查旧欠。仓储不致有亏。至社仓谷本。亦经酌定条例。及时出借。接济农民。并慎选社正副。分别劝惩。民间就近借谷。取携甚便。始知社仓之有益。适值丰收。输捐踊跃。自此经理得人。敛散如法。源源生息。积渐加多。可备救荒一策。得旨、惟在得人办理而已。知道了。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百五十九


大清高宗法天隆运至诚先觉体元立极敷文奋武孝慈神圣纯皇帝实录卷之二百六十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十一年。丙寅。三月。丁卯朔。日食。　　

○遣官祭关帝庙。　　

○省释军流年久人犯。谕、自古明罚敕法。所以弼教。而大辟之外。又设有军流之条。此即移郊移遂。屏诸寄僰之遗意也。朕今岁特沛恩纶。将斩绞人犯。量加酌减。大辟人犯。情罪较重。尚已从宽典。而军流者。从前所犯情罪较轻。使之远离故土。殊堪悯恻。其令直省督抚。各就所在地方。将从前军流人犯内、己过十年。安分守法。已无过犯者。分别咨部核议。该部奏请省释。其有居住已久。自能谋生。不愿回籍者听。　　

○又谕、据湖广总督鄂弥达等奏称、湖北按察使石去浮、父母年俱八旬。恳恩终养等语。石去浮、准其回籍养亲。湖北按察使员缺。著徐杞前往署理。　　

○广西安平土知州李氶□车故。以其子李伯袭职。　　

○戊辰。上诣皇太后宫问安。　　

○谕军机大臣等。凤阳关监督普福、应追免过铜觔水脚加舱剥船等银一案。伊奏请将伊在京房产交官。并请回京。朕已降旨加恩宽限十年。令其还项。此案因普福有意市恩于前。又复多方掩饰于后。自应如数追赔。以还官项。已于伊摺内批谕矣。尔等可传谕普福。伊现在监督任内。令其于养廉内、酌量十分节省。一年可交还几何。定数交尔等转奏。　　

○礼科给事中刘方蔼奏、前因直省城垣多缺。谕各督抚留心整饬。据抚臣硕色奏请、分别工程一千两以上者。俟以工代赈之年。动项兴修。一千两以内者。令该州县分年修补。除土方小工。酌用民力外。余于公费项下支修。夫同此城垣。同为编户。固当一视同仁。乃彼县工程多者。给以夫直。此县工程少者。俾任空劳。明明歧视。此疆彼界。何以平其心而使之帖然服役。且地方官、以酌用民力之呼应艰难。或宽估以就千两以上之兴修动项。则工程转至多费。硕色所奏。原未能周详允协。各督抚难于照办。不得已而开捐土方。或官捐养廉。又请按田起夫。暂借税息。纷纷摺奏。在各督抚皆熟计土方小工。酌用民力。必不免偏累佃田之家。佣力之民。于劳则未均。于势则难强。于事则难济。所以合群策而不得一用民勿累民之善术也。臣愚以为酌用民力。又窘于无法可设。势必至增征力役。可否将州县城垣。无论工程千两上下。统令动项修补。俾天下佃田食力之穷民。勿致苦累。得旨、刘方蔼所奏是。著照所请行。该部知道。　　

○户部议准、署广西巡抚托庸疏称、鼓铸青钱。所需铜觔点锡等项。应遵题定之额配搭。所需耗铜。照依汤丹厂铜之例。每百斤补色八斤。核算加结。汇入各厂加耗项下动支。再粤西客铜。俱从滇南贩来。各商铜本需赀。应照时价、每觔给银一钱三分。与原议收买余铜十三两之价相符。应照数动给。从之。　　

○又谕准、漕运总督顾琮疏称、各省漕白粮船、淮放行月钱粮。奉部议、此项银两。例应粮道亲带赴淮。于各帮过淮时。照数给发。不得仍交弁丁领解。查各省粮道。所押帮船。多少远近不同。兑开迟早不一。必俟最后之帮开竣。方得赴帮督察。且各帮过江后。每有别省帮船间杂行走。稽查督儧。往来靡定。若将淮放银两。饬令带解先期到淮。恐后进各帮。无员约束。若令儧押后帮。则首进之帮。又难免守候领银之累。应请仍令粮道兑准。封给领运千总解淮。俟过淮时呈验散给。从之。　　

○又议准、直隶总督那苏图疏请、直属州县、回赎民典旗地、酌定各条款。一、赎价宜按年递减。查原议在十年以内者。照原价。十年以外者。减十分之一。必至二十年。始减十分之二。所给价值。未免偏枯。应令按年递减。其原价较时价过重者。令该督查照原题。务使地亩价值。两得其平。一、详验原契。较对原册。并查明原典。分别作准。查从前造报册内。有与契载年分不符、银地各数、多寡互异者。自应验契据实更正。应令逐案详查。质证时价。造册报部。并将转典地亩、无论价值多寡。总以原典价为准。按年减价取赎。其转典价重者。原典之人完补。一、依次取赎。毋得搀越。查原议行令挨次取赎。民典旗地者。恐有争先告赎。临时规避。如典主果事故远出。而泥于鳞序办理。非惟回赎无期。抑且虚悬帑项。自应挨次取赎。倘典主有意支延。中保通同徇隐者、查究。一、原典庄窠场园等地。宜一例取赎。查前项庄窠场园。原系老圈旗地。无论典价多少。均照原价一例减赎。则旗地归旗。不致牵混。其有民人于原典旗地内已造坟茔者。丈明亩数。照头等租数。听民租赁。造清册二本。一送该旗。一存部备考。一、业主备价回赎之案。宜查明办理。查直属各州县民典旗地。有原业备价自行回赎者。各该旗咨部。即于原册内开除。应令将现在报称原业赎去者。造册送部。倘有私相典售。即照隐匿官田例治罪。该参佐领并地方官议处。从之。　　

○工部议准、直隶河道总督高斌疏请、香河汛狼儿窝缕堤大溜顶冲。应急建筑月堤一道。以资捍御。从之。　　

○赏恤南河陈家浦下埽身溺兵丁钱永泰等十一名如例。　　

○四川龙安府土通判王懋恩故。以其子王沇袭职。　　

○己巳。遣官祭昭忠祠。　　

○谕曰。湖南布政使长柱、著来京候旨。徐杞、朕昨降旨令其署湖北按察使。伊尚未起行。且原系布政使。著补授长柱之缺。其湖北按察使员缺。著登州府知府徐琳补授。登州府知府员缺。著华栻补授。青州府知府员缺。著德州知州、刘元锡补授。　　

○又谕、据尹继善奏称、江宁府知府官保、不宜外任。可否送部引见。作何酌用。伏候钦定。扬州府知府高士钥、年近七旬。精力衰惫。相应请旨勒令休致等语。知府承上接下。一郡民生休戚系焉。所应留心甄别。不可使不称职者厕位。重累吾民。尹继善所奏是。官保、著来京。以京员用。高士钥、著以原官休致。江宁府知府员缺。著蔡长澐补授。扬州府知府员缺。著曹涵补授。　　

○蠲免直隶盐山、钜鹿、保安、万全、蔚县、西宁、怀来、昌平、八州县、乾隆十年分、水灾额赋有差。　　

○庚午。工部议准、署两淮盐政吉庆疏请、三汊河道、袤延六十余里。深浅不一。有水势过浅。应挑浚者。有水势略浅。止须捞浚者。共二十六段。长三千五百五十丈。俱应及时通浚。从之。　　

○辛未。上诣皇太后宫问安。户部议覆、福建巡抚周学健奏称、台湾供粟。自乾隆元年、至十年。压欠谷九十九万九千余石。完补无期。另行筹画各事宜。一、未运内地平粜谷。宜酌变通。查台运平粜谷。年额徵解一十六万九千六百七十余石。自二年至十年未运。是平粜已无藉此。而台郡积存粟谷。更无可拨。其年额徵收供粟。又仅敷台澎内地兵食。嗣后倘有应在台购买、运补内地平粜之处。随时酌办。毋庸定额拨运。一、节年未运补内地兵米谷石。宜分年带运。查拨运谷、系台厦往来商船。按梁头搭运。赴内地交收。每船自一百石至三百石而止。从未整船装运。是以压欠谷三十四万九千余石。应请嗣后随年额运谷。每年带运七万石。自十一年为始。分五年运完。一、严定运粟迟延处分。查从前拨运压欠。固由运额太多。徵买未足。亦任意迟延所致。此后画清年款。止就实存谷石。按年拨运。自该年正月为始。至岁底通完。倘该厅县未报通完。或已报通完。而台防同知、岁内仍不全行配运者。一并报参。一、在洋遭风。宜核实题豁。查船商已至内港。因驾驶不慎。漂失谷石。及虽在外洋。而击碎船只。无实在形迹可验者。仍著落行保船户、照时价赔补外。其有在外洋遭风船只。舵、水、漂失无迹。及在外洋冲礁击碎。有实在形迹可验者。俱切结报部。俟岁底汇案题豁。一、各仓积贮。宜酌定实数。以备拨运。查福、兴、漳、泉、四府仓储。不能不仰藉台郡。然必台郡积谷先充。方可随时拨运。应请十一年春间。将司库现银、拨七八万。运交台湾府库。分发各厅县、于秋成后。向里民收买余粟二十万石。分贮各仓。并俟民欠供粟、及应买谷石、徵完买足后。凑足四十万石。作为定额。遇有拨发。随时发价赴台买补。从之。　　

○壬申。军机大臣等议奏、据顺天府尹蒋炳奏称、民典旗地。令地方官领帑回赎。交官徵租。徒为土豪胥役侵渔。不如于赎出时。即交旗人管业。不必更定官租。查赎出地亩。皆先尽原主取赎。必原主不愿取赎。始令各旗官兵认买。或赎或买。必查核明确。方按名给与。其间必须时日。断难于甫经赎出时。即交旗人管业。应仍照在官徵租之例办理。至该府尹又称、向日旗地。每亩收租、系二钱三钱者。今所定官租。每亩自六分至钱许不等。土豪胥役。遂将地亩包揽。仍照原额。转租佃民。从中取利。再地亩多寡。必原业旗人。方知实数。去冬赎地。但凭民人首报。未经传问旗人。以致隐匿。查该部原议内、地方官于赎地时。查明现种之人。与现出之租。将佃户租银数目。造册三本。一存地方官。一送户部存查。一咨该旗备案。又令该督通饬各地方官。毋得草率徇纵滋毙。倘有旗民夥开浮价。诓报分用情毙。照例治罪。地亩入官。种种毙窦。皆立法剔除。何以去冬赎地时。祗凭民人首报。致仍有如该府尹所称等弊。现在总督那苏图、酌定条款。复将从前所送册内错漏之处。俱令验明契纸。据实更正。其从前遗漏之案。亦令另行续报。该部定议覆准。应令该督严行查察。照例妥办。毋得仍前草率。再查该督现在报部所赎之地。自必照原议现出之租办理。今所报固安、沧州、赤城、三处租数。每亩自二三分起、至二钱不等。诚如该府尹所称二三钱者。仅六分至钱许。则现租与原租。太觉悬殊。侵隐包揽之弊。势所不免。此项租银。留为将来赎地之用。岂可过于减轻。且旗人赎买之后。照此收租。必较原租短少。于旗民均无裨益。徒为土豪胥役中饱。应请一并敕交该督、详悉查核。妥协办理报部。得旨、现今高斌、刘于义、在直隶地方、办理水利工程。于各处情形。知之必悉。著会同那苏图、妥商办理。高斌此时差往南河。有查勘事务。即著刘于义先行商办。　　

○癸酉。谕军机大臣等。参革同知周涌亏空一案。于雍正九年。业将伊弟周潼田产入官变价。陈大受、误引十三年恩诏豁免。请将变价在先之产。于别款内拨还。似此办理。殊属市恩。部驳甚是。尔等可传谕申饬之。　　

○铸给新设蒙古卡伦站、拉林多浑站、驿记。从宁古塔将军巴灵阿请也。　　

○云南南涧土县丞阿抱琛故。以其子阿绍唐袭职。　　

○甲戌。上诣皇太后宫问安。　　

○诣大高殿行礼。　　

○诣安佑宫行礼。　　

○幸圆明园。　　

○遣官祭先医之神。　　

○遣官祭贤良祠。　　

○谕、据鄂弥达参奏、湖南长沙府知府叶建封、为考场提调。视考试为无足重轻之事。一切委之善化典史沉心培。而提调则与学政罕得会面。并点名送学等事亦不到。以至如掉包抢银、招摇撞骗等事。不一而足。其所取案首。多系传递代倩之人。而武童尤多不公。士论不服。且有一处府首。系有人包伊进学。嗣因招覆无名。本生吵闹。府署之人。倒赃退银。方得安息。又学政汪师韩、纵容妻弟家人。向各学需索门礼、及供给朱油等项。致各教官、勒限生童帮助杂费。种种滋弊等语。汪师韩、叶建封、俱著解任。交与湖南巡抚杨锡绂、贵州布政使爱必达。将各案情由、及有名人犯。逐一察审明确。秉公定拟具奏。　　

○赈给云南白盐井地方、乾隆九年分灾民。并豁除补给各灶薪本银、四百七十八两零。　　

○乙亥。谕、据陕西巡抚陈宏谋奏称、西安府知府蓝钦奎、以母年逾八十。远在粤东。不能迎养等语。蓝钦奎、人尚可用。著调往邻省江西。交与巡抚塞楞额。遇有知府缺出题补。俾得就近迎养。其该抚所请西安府等缺。著该部议奏。　　

○夷使哈柳至京。进表请安、并贡方物。准噶尔台吉策妄多尔济那木扎勒表称、蒙大皇帝加恩我父。内外和好。我父因仰体大皇帝宣扬黄教。奠定苍生之意。恭顺遵循。今我父已故。窃欲勉继父志。照旧行事。以承恩典。现拟遣人往西藏念经。为我父修行善事。循例先遣数人。轻骑前往。忏悔献茶而回。继令念大经人众进藏。以宣黄教。伏祈大皇帝睿鉴。谨遣使臣。恭请万安。并贡貂皮四十一张。报闻。　　

○丙子。谕、据大学士庆复奏称、瞻对用兵。中路总统建昌镇总兵袁士弼、以招降为事。虽屡经据报攻克多寨。而逆酋班滚、尚未授首。经臣亲行出口。始知其所报之处。俱不著实。请将袁士弼革职留任。并革去总统。仍带原领官兵。实力效用等语。总统为领兵之大员。须同心共济。奋勇当先。方称任使。袁士弼既观望于前。复又捏饰于后。著革职。并革去总统。姑从所请。仍留总兵之任。效力赎罪。至北路总统松潘镇总兵宋宗璋、始虽意在招降。后能听从调遣。姑免处分。令其协力进攻。以观后效。若再因循推诿。即行参奏。提督李质粹、三路总统。俱其管辖。乃随声附和。漫无可否。实负任使之意。著传旨严行申饬。即令其统领各路官兵。会合擒剿。速奏肤功。如仍有瞻顾怠玩之处。朕不姑贷也。　　

○又谕军机大臣等。瞻对用兵一事。庆复、纪山等、初办理时。并未将彼处地势。番子情形。详悉筹画。视为极易。旋经陆续奏报招降数人。烧毁楼房数间。并搜获军器。朕仍批谕以此等小捷。不足言功。务期拏获贼首。迅奏肤功。使地方安堵。今览庆复所奏。从前奏报此等小捷。尚有李质粹捏报之辞。至庆复身临其境。方知此等情弊。李质粹、袁士弼等、即应治罪。但庆复请令伊等效力赎罪。著照所请。暂行宽免。以观后效。伊等皆系弃瑕录用。著庆复留心察看。倘仍不知奋勉。于事无济。将伊等、即交塔尔玛善、弩三、管辖约束。不过剿捕一么么小丑。致调兵万余。动帑百万。而班滚尚抗拒我兵。今事已如此。务将首匪拏获。平定该处地土方可。庆复虽竭力奋勉办理。但用兵以深悉敌情。迅速进取为要。固不可轻举妄动。然亦不可老师不战也。今我军进攻七月有余。尚未能破其巢穴。此皆由伊等从前未曾详悉筹画之故。著密谕庆复。看此情形。伊等盖以为巢穴难破。倘仍前因循办理。不但非伊等办理初心。且于国家威名。亦大有关系。伊务须加意。遵奉此旨。筹画迅速蒇事。率兵进剿。竭力埽除余孽。肃清地方。将此旨亦密谕纪山知之。　　

○丁丑。上幸静宜园驻跸。翌日如之。
  </div>
  <div class="pagination">
   <a href="清实录乾隆朝实录_page360.html">
    上一页
   </a>
   <span>
    ...
   </span>
   <a href="清实录乾隆朝实录_page356.html">
    356
   </a>
   <a href="清实录乾隆朝实录_page357.html">
    357
   </a>
   <a href="清实录乾隆朝实录_page358.html">
    358
   </a>
   <a href="清实录乾隆朝实录_page359.html">
    359
   </a>
   <a href="清实录乾隆朝实录_page360.html">
    360
   </a>
   <span class="current-page">
    361
   </span>
   <a href="清实录乾隆朝实录_page362.html">
    362
   </a>
   <a href="清实录乾隆朝实录_page363.html">
    363
   </a>
   <a href="清实录乾隆朝实录_page364.html">
    364
   </a>
   <a href="清实录乾隆朝实录_page365.html">
    365
   </a>
   <a href="清实录乾隆朝实录_page366.html">
    366
   </a>
   <span>
    ...
   </span>
   <a href="清实录乾隆朝实录_page362.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
