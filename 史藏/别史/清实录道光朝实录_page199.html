<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 199 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 199 页/共 848 页
  </h1>
  <div class="content">
   ○以山东历城、齐河、齐东、济阳、禹城、长清、德、平原、东阿、平阴、阳谷、寿张、濮、范、观城、朝城、聊城、堂邑、博平、茌平、清平、莘、冠、高唐、临清、夏津、邱、二十七州县麦收歉薄。改徵粟米。　　

○是日。驻跸旧衙门行宫。翼日如之。　　

○丙戌。上行围。　　

○丁亥。上还圆明园。诣绮春园问皇太后安。　　

○实授正白旗领侍卫内大臣玛呢巴达喇、御前大臣。　　

○予成郡王载锐故母瓜尔佳氏祭一次。　　

○戊子。遣官祭都城隍之神。　　

○谕内阁、和世泰奏、本年轮应年班。现值秋季。并无紧要事件。恳请来京陛见一摺。前因和世泰奏请欲往军营效力。特降旨明白晓谕。以察哈尔都统职任紧要。自应将一切事务。妥协办理。不必前往军营。北据奏伊所属各处。惟冬季事务较繁。春夏秋三季。并无紧要事件。所奏更属荒谬。岂此三季察哈尔地方竟无需都统乎。伊果有应奏事件。专摺具奏。有何不可。乃竟不待本年年班。立即奏请来京陛见。其意何居。殊属任意妄为。今既再三渎请。和世泰著即来京当差。　　

○又谕、本日吏部将原任江南河道总督黎世序之子黎学淳等带领引见。黎世序前在南河。十有三年。殚忱尽瘁。久庆安澜。厥功甚伟。饰终之典。前已备极宠荣。兹黎学淳等服阕来京。朕追忆荩臣。尤深眷念。黎学淳本系正二品荫生。著加恩以主事分部遇缺即补。监生黎学渊、著加恩赏给举人。准其一体会试。监生黎学澄、著加恩赏给副榜贡生应试。该部知道。　　

○谕军机大臣等、本日长龄奏、巡查哈萨克边界情形一摺。上年因俄罗斯有在哈萨克境界建盖房屋之事。当经檄谕该国萨纳特衙门查询。嗣接俄罗斯回文。即谕长龄于秋间派员收取哈萨克马税之便。向哈萨克公阿布拉、详细告谕。兹据奏称、此次恩绪等巡查哈萨克边界。经过哈喇塔拉。查明所盖房屋。系哈萨克等勾来贸易俄罗斯数人。栖避风雨。仅止土房十间。现已坍塌过半。将所存残毁基址。概行拆去。诘询明确。实系哈萨克妄禀等语。俄罗斯自去秋盖房已后。并未再来贸易。哈萨克境内安静。可见从前哈萨克禀称俄罗斯盖房侵界之言。殊难凭信。该署将军嗣后驾驭哈萨克人等。惟当于抚绥之中。镇静弹压。不可轻信一面虚词。稍滋事端为要。将此谕令知之。　　

○又谕、阿尔邦阿奏、请仍复盐斤加价。以济要需一摺。据称现在军需与河工并举。需用浩繁。请将两淮两浙广东等省盐价。按照嘉庆十四年成案。照旧一体加价等语。上年因高堰要工。需用甚钜。据阿尔邦阿奏请加价以济工需。当交各督抚盐政悉心酌议。嗣两淮以成本较重。两浙以销引未畅。加价必致滞销议覆。惟行销芦盐之直隶山东河南等处。奏称加价并不病民。议请盐斤加价二文。均照议办理。朕思从前嘉庆年间。奏准加价。行之十有余年。商民相安。自二十五年停止以后。各处销引。仍未见通畅。是滞销总由缉私不力。并非加价所致。顷因逆回滋事。调派大兵进剿。拨饷甚多。南河启坝挑河。修筑高堰。工用浩繁。国家经费有常。自应宽为筹备。除长芦行盐引地业经加价外。著各该督抚盐政体察情形。查照旧例。妥议具奏。总期实有裨于国用。仍不致累商病民。方为妥善。将此各谕令知之。　　

○又谕、长龄奏、由库车赴阿克苏。并请移驻大员。专办阿克苏后路粮饷一摺。所奏均悉。朕命长龄为扬威将军。自应带领官兵。由冰岭一路行走。程途较近。正可弹压经过各回庄。乃因未便派累回子乌拉。取道那拉特卡伦、越达巴罕、由库车前赴阿克苏。转致纡迟十余日。计此时业已载途。言之亦无及矣。齐慎、杨芳、均已先后降旨令其俱赴阿克苏。杨芳经杨遇春派管首先出关官兵。齐慎亦于八月十三日由哈密起程。其那桑阿一员。著照所请、准其驰赴军营带兵。现在统计所调各路兵丁。有三万七千余名。惟吉林黑龙江劲旅。到彼尚需时日。武隆阿于八月二十七日抵咸阳。杨遇春于八月二十六日抵大泉。计程当先抵河克苏。兵力未集。祇宜以堵为剿。俟川陕甘肃大兵到齐。不必等候吉林黑龙江官兵。即与杨遇春、武隆阿、分路前进。并多设侦探。查明喀什噶尔等四城实在情形。相机进剿。尤须严防后路。不可堕贼奸计。该将军与参赞等同事有年。当和衷会办。总期捦获逆首。迅奏肤功。方为不负委任。所请敕卢坤带领英启等三道员。赴阿克苏总办粮饷。朕现派鄂山驻兰州。卢坤驻肃州。恒敬驻哈密。英惠驻乌噜木齐。总理粮饷。其道员英启、前已降旨令其前赴阿克苏。本日又令鄂山等于杨翼武、查廷华、二员内酌派一员。前往阿克苏。并有长清在彼。即可督同该道等兼办粮饷事宜。至剿办逆裔。应由该将军随时奏报。阿克苏若另派大员驻劄。兼以奏报军情。迹似监军。与事无益。卢坤仍在肃州扼要之地。办理转运事宜。其库车、喀喇沙尔、现派何员驻劄办理。已令鄂山等一面奏闻。一面咨长龄等查照。至饷银一项。已令鄂山等先拨三四十万。运阿克苏备贮支放。所有现到各兵月饷。并将来供支大兵进剿各路军需之费。应于大兵云集之前。筹备三月之粮。以后源源滚运。毋稍短绌迟误。至与英惠等请银六十万两。已饬鄂山等查明迅速解往矣。另片奏、飞札长清等、如已将贝子迈哈默特鄂对解送伊犁。俟讯明办结再行起身一节。殊属不知轻重。该伯克虽有寄信张格尔之说。尚无确据。伊系南路回夷世族。党类甚众。且伊萨克巴彦岱等。又复杀贼出力。现当用人之际。务须不动声色。随时密加防范。断不可令其猜疑。尤不可令各回众解体。该将军到彼。当与杨遇春等妥商驾驭。察看情形。再行奏明酌办。将此由六百里谕令知之。　　

○又谕、杨遇春奏、接奉节次谕旨。并现在筹办情形。览奏俱悉。本日复据长龄奏报、德英阿于八月内行抵伊犁。俟交卸后。即由那拉特卡伦草地、越过达巴罕、由库车驰赴阿克苏督办。彼时杨遇春计已先期赶到。齐慎、杨芳、带领官兵。谅已早经至彼。该参赞即同长龄和衷商办。分派将弁。以堵为剿。并探明喀什噶尔各城实在情形及进兵路径。俟大军云集。遵照节次谕旨办理。固不可坐失事机。亦不可轻率前进。总须计出万全。捦除首逆。方为不负委任。武隆阿刻始行抵甘境。吉林黑龙江兵三千名。计九月内皆可由京起程。须冬腊月方能赶到阿克苏。如川陕甘肃续调官兵到齐。兵力已厚。粮饷已足。即会商长龄、武隆阿、相机进剿。不必久待。至各路军台被贼抢劫。多系该处应差惰兰回子、及附近军台各村回民。附和胁从。该参赞到彼。据实详查。分别办理。总兵德克登额等。现已饬令署任回任。顷复有旨令特依顺保驰赴甘州。署理甘肃提督矣。将此由五百里谕令知之。　　

○又谕、前经降旨令杨遇春为钦差大臣。并颁给关防一颗。现命长龄为扬威将军。以杨遇春、武隆阿、参赞军务。朕思名实取其相副。特饬礼部铸参赞大臣关防二颗。分给钤用。杨遇春应给关防。即交武隆阿带往。杨遇春祗领后。将前次所颁钦差大臣关防。遇便缴回可也。将此谕令知之。　　

○又谕、前经降旨令鄂山传知原任道员英启、驰赴阿克苏听候派委。其关内外一切粮饷军火。务会同卢坤妥筹宽备。并随时咨会英惠、恒敬、商办妥协。源源滚运。本日又据长龄奏、将来大兵云集。酌定进剿。彼时阿克苏后路拨运粮饷。较乌噜木齐哈密等处。尤为吃重。应有大员驻劄。专司粮饷。俾调用军需。更为迅速等语。著鄂山、卢坤、再于杨翼武、查廷华、二员内酌派一员。前往阿克苏督办。前据杨遇春奏派俸满镇迪道昌炽、驻哈密。镇迪道汤鼐、就处供支。现在哈密派恒敬、乌噜木齐派英惠督办。其库车、喀喇沙尔两处。已派何员驻彼办理。著鄂山一面奏闻。一面飞咨长龄等查照。至武隆阿及吉林黑龙江劲旅。到阿克苏尚需时日。长龄现赴阿克苏。杨遇春计九月内总可到彼。鄂山等务须于大兵云集之前。筹备三月之粮。先运至阿克苏存贮。豫备支放。嗣后源源滚运。以利军行。其饷银一项。亦著先拨三四十万两。运往阿克苏。备贮支放。所有现到各兵月饷。并将来供支大兵进剿。各路军需之费。如稍有短绌迟误。朕惟鄂山、卢坤、是问。至前据长龄与英惠奏请银六十万两。尚未解到。著鄂山等查明项系委何员解运。催令迅速趱行。毋稍迟逾。将此由六百里各谕令知之。　　

○礼部奏十月初十日。皇太后圣寿节应行礼仪。得旨、是。照例行礼。奉皇太后懿旨。今年停止筵宴。其在外福晋命妇进内行礼之处。并著停止。　　

○调正黄旗蒙古都统博启图、为察哈尔都统。察哈尔副都统存华、为山海关副都统。山海关副都统福克精阿、为察哈尔副都统。　　

○以散秩大臣裕诚、署正蓝旗蒙古副都统。　　

○抚恤琉球国遭风难夷如例。　　

○己丑。谕军机大臣等、据户部奏、新疆各城设立钱局。鼓铸制钱。塔放兵丁盐菜。及官员养廉公费等项公用。伊犁钱局每年额铸制钱一千七百二十二串。南路设局于阿克苏。每年额铸普尔钱二千六百余串。所用铜斤。大半产自回疆。阿克苏钱局铜斤。向系阿克苏、赛哩木、拜城、库车、沙雅尔、喀喇沙尔等六城回子及官兵采办交局。伊犁钱局铜斤。向系喀什噶尔、阿克苏、喀喇沙尔等处回子采办运往。其伊犁本境所采之铜。仅六千余斤。现在逆回滋事。采铜未能足数。兼以大兵云集。支用较多。近来伊犁铜厂。巴彦岱呼巴海地方。采获不能如前丰旺。自乾隆嘉庆年间。先后移设哈尔海图及哈什地方。闻该处山场。处处多有铜苗。应招募殷实商民。令其别开新矿。加卯鼓铸。每年增多数千串。于边城大有裨益。又回疆所铸普尔钱。以一当五。伊犁现有钱炉二座。以一座照旧鼓铸制钱。一座仿照阿克苏模式铸当五钱等语。伊犁为新疆根本。鼓铸攸关经费。现当军用浩繁。尤须豫为筹备。著德英阿会同英惠、恒敬等、通盘筹画西南两路鼓铸事宜。如伊犁山场现有铜苗。即派明练委员。募熟谙工匠。指定矿穴。招商开采。加卯鼓铸。以期泉布充盈。现在阿克苏办理军务。鼓铸势难兼顾。应令伊犁钱炉二座内。以一座照旧鼓铸伊犁制钱。以一座仿照阿克苏模式铸普尔钱。运往回疆行使。庶西南两路。均可流通敷用。抑或另有调剂之法。即查明妥议具奏。将此谕知德英阿、并谕英惠、恒敬等知之。寻德英阿奏、请将阿克苏、喀喇沙尔、本年例解伊犁铜三千二百斤。截留阿克苏。俾资添铸。一俟军务完竣。仍照旧章办理。从之。　　

○命工部右侍郎李宗昉、为武会试正考官。内阁学士白镕、为副考官。兵部右侍郎贾允升、知武举。　　

○转户部右侍郎敬徵、为左侍郎。调工部右侍郎耆英、为户部右侍郎。兼管钱法堂事务。上部左侍郎阿尔邦阿、为右侍郎。兼管钱法堂事务。礼部右侍郎奎照、为工部左侍郎。以前任吏部左侍郎裕恩、为礼部右侍郎。工部右侍郎李宗昉、兼署兵部左侍郎。　　

○以内大臣赛冲阿、署正黄旗蒙古都统。　　

○赏科尔沁郡王僧格林沁官房。并修费银五千两。　　

○庚寅。上御洞明堂。勾到新疆云南贵州广西情实罪犯。停决新疆斩犯四人。绞犯一人。云南斩犯二人。绞犯一人。贵州斩犯八人。绞卿六人。广西斩犯十人。绞犯一人。余七十四人予勾。　　

○谕内阁、长清等奏、现在防堵河口。及摉拏附近零匪一摺。所奏均悉。深堪嘉悦。阿克苏贼匪。前经额尔古伦在浑巴什河剿败。此次复敢自喀什噶尔叶尔羌等处。纠约回众五六千人。在浑巴什河南岸屯聚。希图窜越。并访知波斯图哈拉塔尔惰兰回庄。前经过河附逆。与官兵打仗。潜回本村者有一二百人。经长清派参将存柱、王登科、带领官兵。并令三品伯克巴彦岱等带引。分两路进剿。贼匪用木筏分起过河。施放鸟枪抗拒。我兵枪箭齐发。将贼众全行击毙。生捦贼匪二名。又于树林内摉获七名。夺获鸟枪刀矛数十件。牛羊一千有余。又二等侍卫阿布都尔满、拏获探信逆匪二名。于讯明后即行枭示。均属可嘉。长清办理防堵事宜。俱极妥协。此次复连获胜仗。为殄贼之先声。著加恩赏戴花翎。仍交部议叙。参将存柱、王登科、三品伯克巴彦岱、俱著加恩赏戴花翎。二等侍卫阿布都尔满、认真出力。著加恩赏升头等侍卫。伊子迈玛特爱孜斯、并著加恩赏给金顶。其拏获贼探之军台伯克托克塔、著长清优加赏赉。以示鼓励。长清系兵部司员。经尚书玉麟保送副都统。朕授为阿克苏办事大臣。甫经到任。即能抚驭回众。督剿贼匪。动合机宜。玉麟举荐得人。著加恩赏戴花翎。为廷臣以人事君者劝。长清经朕施恩奖励。惟当益加奋勉。会同达淩阿等督饬官兵。严密堵捕。保障一方。计此时长龄、杨遇春、先后驰抵阿克苏。大兵云集。即随同进剿以副委任。　　

○又谕、钦天监监副高守谦、因母年老。呈请终养。著加恩准其回西洋本国。该管大臣。即传知高守谦。伊终养事毕。亦不必再行来京。著顺天府及沿途各直省督抚。一体委员接替伴送。毋任在途逗留。与人交接。致滋事端。俟至广东。交该督妥为料理。催令起程。即行具奏。　　

○谕军机大臣等、逆回勾结窥伺。情殊狡诈。经长清等分派官兵防剿。杀贼多名。足壮声威。此时长龄计已交卸。取道达巴罕草地。不日可抵阿克苏。杨遇春亦自哈密起程。均著迅速驰往。会同筹办。并飞催甘州各路官兵及贯调川陕官兵。赶紧前进。勿任迟延。现据果良额奏、接到长龄照会。将存留库车官兵一千四百名。全行撤往阿克苏。该处存兵无多。不敷防堵。初次所调陕甘兵陆续到齐。即可分拨库车防守。如乌什兵少。亦须酌量添派前往严防后路。朕闻宁夏庄浪满营及乌噜木齐满兵。向来打仗俱不甚得力。该将军等察看情形。或即于此项兵丁内。酌留防守各城要隘。及守护粮台派送军饷之用。至土尔扈特等蒙古兵。如无须留营。即饬令回喀喇沙尔。留防本境可也。将此由六百里各谕令知之。　　

○又谕、现在库车存城兵力无多。防守亦关紧要。此时各路所调官兵。计陆续驰抵阿克苏。本日已有旨令长龄、及杨遇春、酌量分拨官兵。前往库车乌什驻劄防守。果良额务当督率弁兵。镇静防范。安抚回众。保守城池及要隘地方。毋得稍有疏虞。是为至要。将此由五百里谕令知之。　　

○命前任甘肃按察使方载豫、驰赴甘肃听候差委。　　

○辛卯。谕内阁、程祖洛奏、东三省官拴过境。酌加口粮银数一摺。著照所请、准其照直隶省奏案。每兵加银五分。每日共给银一钱。以资口食。该部知道。　　

○谕军机大臣等、据御史宝瑛奏、请申明行军纪律。将乾隆年间颁发议定十条。开单呈览。并以甘肃向用纸张制造火绳。久经饬禁。恐旧习相沿。未能尽除。请一并申禁等语。行军纪律。自乾隆年间议定十条。颁发通行。原以简明切当。俾众易知。第恐承平日久。将弁等视为具文。未能时加讲习。该将军等皆久历戎行。自己于兵行所在。先期告诫。今该御史既有所奏。著将开缮原单。发交阅看。再行出示剀切申谕。务期摧敌致忾。整肃严明。用副朕谆谆告诫至意。其火绳一项。久已改用麻料。当无俟再三申诫也。将此附报便谕令知之。　　

○闽浙总督孙尔准奏、行抵大甲。查办铜锣湾情形。得旨、所奏均悉。淡水一带匪徒。务要认真查办。应诛应抚。机不可失。总要善良得所。奸匪肃清。勿留后患。方为办理得宜。断不可撤兵之后。又有不靖。重费周章。是为至要。勉之。　　

○命署漕运总督理藩院尚书穆彰阿、来京供职。以前任湖北巡抚杨懋恬、署漕运总督。　　

○命署大理寺卿诚端、驰赴阿克苏军营。　　

○旌表守正被戕四川什邡县民陈正耀女丙英。　　

○免河南武陟县放淤地亩下忙额赋。并缓上忙旧欠丁耗加价银。　　

○壬辰。上幸静明园。诣龙神庙拈香。　　

○谕军机大臣等、庆廉奏、据察哈拉克军台委笔帖式巴达兰布禀报、八月二十一日。贼匪约七八百名。东南扑来。军台被焚。又据阿奇木伯克探报、贼匪已到阿察他克一带各回庄。纠约本处回子。前来攻城。乌什官兵。除派守西北山内要卡外。其新到伊犁兵及存城兵。共七百余名。不敷分布。现在设法行文催调阿克苏已到官兵。分拨接应等语。前因乌什有通喀什噶尔草路。并据贼供有派布噜特六七百人前来攻取之语。已谕知长清等酌分官兵一千。帮同防堵。旋据该大臣派令祥云保带兵五百名。于八月初三日驰往。随后又添拨兵五百名。前往接应。计八月二十三四日可到。现在贼匪已由浑巴什河分股窜扰。占据该城两处军台。并纠约该处回子攻城。若不急将察哈拉克阿察他克两处军台贼匪廓清。则乌什文报。又难通行。孤城甚为危急。据庆廉奏、尚有躧获北山小道。可绕至阿克苏台分路转递文报。必须分兵加意防守。勿致贼匪再行断截。长龄、杨遇春、如能先后齐抵阿克苏。即当飞催所调各路官兵。星驰进发。一俟兵力稍集。即将如何埽除该两处台站贼匪。进援乌什。如何分布要隘。保守阿克苏、库车、喀喇沙尔之处。会商妥办。惟长龄由那拉特卡伦取道绕越。行走纡迟。恐未能克期赶赴。杨遇春已过哈密。计日当可先到阿克苏。该参赞即将一切事宜。早为调度。不可以长龄见次到来。等候商筹。致失事机。现已降旨飞饬沿途各督抚将军大臣等。催趱各路原调续调官兵。已出关者星驰进发。未出关者兼程前进。自当陆续赶赴。此时阿克苏大兵云集。声威自壮。惟库车、喀喇沙尔、兵力尚单。前又将库车所留乌噜木齐官兵。调赴阿克苏。该将军亦即于续调官兵内酌量分拨。俾资防堵。勿致稍有疏虞。将此由六百里加紧谕令知之。　　

○又谕、前因乌什兵备空虚。当饬长清等分拨官兵一千名。派大员带往。协同防堵。业经长清等令祥云保带兵五百名。先行驰往。昨因浑巴什河南岸屯聚贼匪。分股逼近乌什边界。又据将扎木防守伊犁官兵五百名撤回。派往乌什。计庆廉发摺时。此项添派官兵。尚未到彼。此时贼匪已窜至察哈拉克阿察他克两处军台。并纠约该处回子攻城。若不急将该二处占据贼匪。速行埽除。则乌什文报不通。孤城更为危急。而阿克苏亦将腹背受敌。长清等固当保守本境。亦须设法将该二处军台廓清。则声势相联。自可相机接应。现已谕知长龄、杨遇春、迅抵阿克苏。催集各路官兵。商筹办理。该大臣等当将阿克苏乌什联为一气。互相声援。应剿则剿。应守则守。勿致坐失事机。稍为疏虞。将此由六百里加紧谕令知之。　　

○又谕、现在扬威将军长龄、与参赞杨遇春、不日可抵阿克苏。各路官兵。多未出关。应令迅速驰赴军营。以备及时进剿。所有吉林黑龙江兵丁。经过直隶河南陕西甘肃及哈密至阿克苏一带。著该督抚大臣并各饬所属。于应需车马供支。速为备办。催令遄行。无致稍有迟滞。其原调续调陕甘四川兵丁。计已先后启程。著该将军督抚饬令赶紧前行。经过地方。妥为照料。并著鄂山等于各路官兵未出关者。催令兼程前进。其已出关者。务令星驰进发。能早到一日。即可得一日之用。是为至要。将此由六百里加紧各谕令知之。　　

○又谕、庆廉奏、祥云保带兵五百名。已到乌什安插巡防。并片奏、贼匪已窜扰至察哈拉克阿察他克一带。纠约该处回子攻城等语。前因该城兵备空虚。已饬长清添派兵一千名。前往防堵。昨据长清奏报、因瞭望浑巴什河南岸贼匪。分股向西北行走。逼近乌什边界。又拨伊犁官兵五百名前往。统归祥云保带领严防。约计八月二十三四日。即可赶到。此时贼匪窜扰。距城甚近。兵力尚单。不可分拨。前据长龄奏、该处存小麦一万余石。尚可为婴城固守之计。惟当会同祥云。保督饬已到官兵。将城池加意防守。务保无虞。现已飞饬长清、齐慎等、务将乌什阿克苏两处。联为一气。互相声援。俟长龄、杨遇春、驰抵阿克苏。即当廓清台站。相机堵剿。该大臣总当激励将士。抚驭回众。以待大兵援应。是为至要。将此由六百里加紧谕知庆廉、并谕祥云保知之。　　

○以漕标候补备弁。足敷差委。命兵部再停一年分发。　　

○给福建彭化、嘉义、淡水、三厅县械斗焚枪村庄两月口粮。并房屋修费。　　

○命五城于冬春二季设厂煮赈。　　

○癸巳。谕内阁、长龄等奏、哈萨克汗托霍木身故。伊子公衔阿勒坦沙拉、遣其弟江锡尔具呈。听候办理。并将原呈进呈请旨一摺。阿勒坦沙拉、因伊父托霍木身故。特遣其弟江锡尔、远赴伊犁。贡献马匹。呈请听候如何办理。殊属恭顺。阿勒坦沙拉、系托霍木长子。所遗汗缺。著加恩赏给承袭。令其将所属哈萨克等妥为管束。　　

○谕军机大臣等、前据琦善等奏、开放减坝后。已将御坝拆通。俟黄水再见减落。添启吴城七堡临黄大堤。使清水畅出。大加宣洩。所有山盱拦湖坝、及三河两坝、扬河扬粮各坝。自上而下。以次堵闭。现据奏报之期。将及旬日。其各坝曾否次第堵合。尚未据该督等续行陈奏。此时湖水既已分路宣洩。自当日见消落。即应将河湖闸坝赶紧堵筑。不但可以撙节湖水。为将来刷黄济运之用。其下河被淹民田。俾令及早涸复。赶种秋麦。无误春耕。若但以保护高堰为主。而不计及春运之短绌。将来黄高于清。又不能开坝催渡重运。伊谁之咎。况淮扬所属各州县。久在巨浸之中。居民荡析。各坝早闭一日。即数十万灾黎。早获一日安全。现在是否已经集料兴工。其减坝以下。掣溜能否通畅。黄水较前若何减落。清水是否畅出刷黄。该督等当一面饬属妥速筹办。一面将近日情形迅即覆奏。以慰廑注。将此谕令知之。　　

○又谕、本日据陶澍奏、现患潮昏眩。赶紧调治等语。已批令安心调理矣。陶澍年力方盛。办事实心。前以江苏地方事务繁重。特加简调。深资任倚。上年该抚虽染时疾。闻已早就痊愈。现即小有不适。无难克日医痊。第恐该抚于地方应办事务。或有掣肘作难之处。不妨据实直陈。即或露章未便。亦当密摺陈奏。断不可遽思引病。为推诿地步。有负委任。现在河湖为江省要务。所办择培大堤工程。是否委办得人。不致仍前草率。所开河湖各坝。曾否集料兴工。克期堵闭。其被灾地方。前以淮扬所属各州县为重。迨开放减坝后。海州安东等州县被淹情形。自亦不减于淮扬各属。该抚及前此琦善所奏。祇称现办抚恤。究应如何给赈。不致流离失所。无误春耕。亦当详查妥筹。据实具奏。吏治民生。为巡抚专责。不比总督现办河务。不能兼顾也。将此谕令知之。　　

○又谕、长龄奏、交卸起程日期。并请饬催部拨饷银。迅速解送甘省各一摺。长龄拣派民遣一千名。已令协领托恩多布统领。先期前进。该将军另带文武官员满汉兵丁共二百三十员名。现在扬威将军印信。尚未颁到。自应先将伊犁将军印信带往。以便办公。前因部拨饷银共四百万两。未能即日解甘。已准鄂山所奏。先将陕西藩库存款银五十万。饬令徐炘迅速委员解往。现又降旨分饬各该督抚迅行解运。并沿途催令趱行。当可源源接济。无虞短绌。此时各路官兵。已到阿克苏者。合计将及一万有余。其前调陕甘兵。并杨遇春所带本标兵。又五千五百名。八月望前已经出关。比及该将军到彼。该官兵等亦陆续可到。齐慎、达淩阿、先已在彼。杨遇春、杨芳、亦同时会集。兵威已称壮盛。浑巴什河南岸屯聚贼匪。时时伺隙躧渡。固应加意严防。其乌什察哈拉克、阿察他克、两处军台。被贼占据。乌什孤城亦甚危急。该将军到时。总当审察贼势。先将乌什一路贼匪。埽除净尽。则阿克苏既不致两面受敌。即将来大兵进剿。亦可无后顾之虞。现在和阗已失。有小路可通库车。该城又与喀喇沙尔俱兵备空虚。昨已有旨令该将军等酌分兵力防堵。亦当妥协分拨。齐慎、达淩阿、杨芳、皆带兵得力之员。如该逆匪竟敢仍前窥伺。即著督兵迎剿。就地歼除。总揣度必能制胜。方可打仗。不可轻敌远追。堕贼奸计。隳我先声。是为至要。至迈哈默特鄂对、与逆裔潜通信息各情节。原有不实不尽。尚须详细根究。现既起解在途。该将军如已于途次讯问明确办理则已。傥未及讯结。能就近解至伊犁。交德英阿妥为拘禁防范。固属甚善。若去伊犁已远。则阿克苏既不可再令旋回。即库车系其居家地方。亦未便在彼羁禁。总当筹画周妥。严行拘绁。在迈哈默特鄂对。已经逮系。力何能为。惟伊族众甚多。不可稍涉大意也。其伊萨克人素能事。无论其居心是否可信。适当用人之际。总当善为驾驭。勿令心存疑畏。并色提巴尔第巴彦岱二人。现俱随同出力。业经屡加恩奖。前此虽有该逆裔与伊二人通信之说。其事亦无确据。焉知不以伊等心存效顺。计图反间。其余伯克等有在军前效力者。皆宜好为驾驭。留心察看其诚否。不可遽以蜚语堕贼中反间之计也。另片所请以张文浩、朱锡爵、赴乌噜木齐差委之处。该革员等向未谙习军务。岂能胜办理粮饷之事。著饬令赴乌噜木齐。交英惠酌量差遣。不必管理粮台。将此由六百里加紧谕令知之。　　

○又谕、前因军务需用孔急。两次经户部奏准、于直省各藩库动拨银四百万两。解往甘肃备用。本日据长龄奏、接到鄂山来信。各省所拨之项。均尚未解交甘省藩库。现在长龄、杨遇春、将次可抵阿克苏。大兵即日云集。一切供支给发。刻难停缓。所有前项拨银。著河南山东山西湖北江西四川各督抚将未起解者。迅即委员解送。已起解者。速行饬令前进。并著鄂山、徐炘、飞饬沿途妥为照料。俾得早解甘省。以便陆续转递。源源接济。万勿稍有刻迟。是为至要。将此由五百里各谕令知之。
  </div>
  <div class="pagination">
   <a href="清实录道光朝实录_page198.html">
    上一页
   </a>
   <span>
    ...
   </span>
   <a href="清实录道光朝实录_page194.html">
    194
   </a>
   <a href="清实录道光朝实录_page195.html">
    195
   </a>
   <a href="清实录道光朝实录_page196.html">
    196
   </a>
   <a href="清实录道光朝实录_page197.html">
    197
   </a>
   <a href="清实录道光朝实录_page198.html">
    198
   </a>
   <span class="current-page">
    199
   </span>
   <a href="清实录道光朝实录_page200.html">
    200
   </a>
   <a href="清实录道光朝实录_page201.html">
    201
   </a>
   <a href="清实录道光朝实录_page202.html">
    202
   </a>
   <a href="清实录道光朝实录_page203.html">
    203
   </a>
   <a href="清实录道光朝实录_page204.html">
    204
   </a>
   <span>
    ...
   </span>
   <a href="清实录道光朝实录_page200.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
