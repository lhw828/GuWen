<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 295 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 295 页/共 505 页</h1>
    <div class="content">○谕军机大臣等、李瀚章、曾国荃奏、请饬豫省拨军驰防荆子关一摺。张逆盘旋渭北。蓄意东趋。荆子关一路。自应添兵扼守。惟豫中宋庆、张曜等军。现已调赴东省。马德昭、段广瀛等军。亦由李鹤年派赴阌乡。前以豫省无兵可筹。特饬鄂中派军。以固腹地。该署督等何得以道途遥远军行无大将督率等语。意存诿卸。左宗棠等军。不日即可入关。战事方亟。所有荆子关一路。仍著李瀚章、曾国荃、迅派得力人员。统带劲兵。星速前行。认真扼扎。傥该署督等坚持己见。徒藉口于无兵可拨。致捻踪乘闲窜出。蹂躏中原。是该署督等不顾大局。朝廷断不能曲贷也。懔之戒之。将此由五百里各谕令知之。　　

○又谕、前因荆子关门户洞开。谕令李瀚章、曾国荃、派兵堵御。兹据奏称、谭仁芳等军。调赴东境。鄂中现无可调之军。请仍饬河南抚臣酌拨一军。防守荆子关等语。河南兵力本单。宋庆等军。现又派赴东境。豫省亦属无兵可拨。本日已谕李瀚章、曾国荃、懔遵前旨、抽拨兵勇、驰赴荆子关严密守御、李鸿章亦当统筹兼顾。毋令张逆乘闲回窜鄂境。前据谭廷襄奏、鲍超一军。止可议分。不可议撤。当谕令曾国藩、李鸿章、设法筹办。娄云庆计可到营。鲍超所部。作何统率。未据奏报。或即令该军分扼荆子关。及另作调遣之处。著曾国藩、李鸿章、迅筹妥办。毋涉虚糜。致贻他患。将此由五百里各谕令知之。　　

○上以孟秋时享太庙。自是日始、斋戒三日。　　

○庚戌。上诣大高殿谢雨行礼。　　

○守护西陵公奕梁等奏、请饬直隶总督。派员买米接济兵食。得旨、昨已谕令户部发去银二万两。办理平粜。著奕梁等遵奉前旨。俟此项拨发到日。妥筹办理。即无庸再由直隶派员携银采买。　　

○以验收海运漕粮完竣。予协办大学士瑞常、侍郎宋晋优叙。道员恒庆等加衔升叙有差。　　

○辛亥。上以孟秋时享太庙。前期亲诣行礼。　　

○以神灵助顺。加江苏高邮州五龙将军封号曰显应。　　

○谕内阁、都兴阿等奏、承审贝勒被人京控各案。会同讯明大概情形。请解送热河。就近提审各摺片。麒庆奏、散巴勒诺尔赞被控牵涉各案。请仍饬都兴阿等遵旨断结一摺。此案前后情节。关系甚重。亟应迅速根究。何得互相推诿。著都兴阿、额勒和布、恩锡、仍遵前旨。悉心严究。以成信谳。除热河解交盛京之丹巴等七名口。著都兴阿等收审外。其喇嘛蒙古等十八名。仍由麒庆解还盛京。归案审办。所有应提案卷及干涉人证。并著麒庆一并解送盛京。以备质讯。　　

○又谕、麒庆奏、土默特八支箭箭丁与旗员互控一案。因该贝子久不在旗。两造抗匿不出。案悬未结。请饬回旗会办一摺。土默特贝子索特那木色登现在京城。著理藩院饬令迅速回旗。督同该协理旗员等。禀由正副盟长派委妥员。前往会同迅速将该箭丁富汰等拘传到案。并将原案被控之旗员阿昌阿等解交热河都统衙门。以凭讯办。该贝子之父已革贝子德勒克色楞系曾经获咎。闭门思过。仍不准随同回旗。索特那木色登于各案清结后。即著来京。　　

○琉球国使臣毛文彩于午门外瞻觐。

　　
大清穆宗继天开运受中居正保大定功圣智诚孝信敏恭宽毅皇帝实录卷之二百七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治六年。丁卯。秋七月。壬子朔。享太庙。遣礼亲王世铎恭代行礼。　　

○上诣绥履殿问慈安皇太后安。平安室问慈禧皇太后安。至庚辰皆如之。　　

○谕内阁、户部奏、遵议右赞善徐申锡积谷条陈等语。前因畿辅亢旱。曾经截拨漕粮等项。以备赈济。并谕直隶总督顺天府府尹妥议救荒之策。犹恐粮价增昂。民食缺乏。江苏浙江等省。既属丰稔。即著该省督抚迅各筹款。采买米粮数十万石。由海船运赴天津。一切经费。准其作正开销。并著盛京将军奉天府府尹察看该处情形。能采买粟米若干石。即行奏明。由户部筹款拨给。赶紧购运。仍均准其免税。此项采买米石。俟挽运到日。应如何平粜之处。著户部酌量办理。　　

○谕军机大臣等、前因户部三库奏请饬催各省欠解白蜡。曾经寄谕各该省立限解部。兹复据该衙门奏称、至今将及逾限。非但无一省解到。亦无一省咨报起程。现在就近购办。价值昂贵。设遇无可采买之时。恐有贻误。请再行严饬遵限赶解等语。此项白蜡。系恭备各项祭祀及内廷等项需用。各该省任意拖延。实属有心玩泄。且有动支钱粮。已开销数年之久。该督抚并不将承领之员侵蚀那移。详查参究。尤属不成事体。即著瑞麟、李瀚章、曾国荃、刘昆、蒋益澧、督饬藩司。仍遵前限。将所欠白蜡赶紧解京交纳。毋再延宕。致误要需。其承领银两办运迟延之委员。并著该督抚等查取职名。交部议处。户部三库单一件。著钞给阅看。将此各谕令知之。　　

○又谕、刘长佑奏、先办土匪。兼顾河防一摺。直隶土匪。败窜山东临清。复回窜直境。由曲周平乡扰及隆平县属之莲子阬。该处乡团接仗。多所伤亡。总兵刘云鹤督军驰至。毙贼百数十人。余匪向秫秸深处窜逸。此股败匪。虽仅三四百人。诚恐饥民煽惑。一经响应。又成巨股。著刘长佑督饬该总兵及调回之余承恩等。乘此声威。迅速分投摉剿。务期殄灭无遗。毋令再有延蔓。山东馆陶邱县一带。于贼窜近时。即有教匪传帖入夥。是该处伏莽。已形蠢动。并著丁宝桢严饬该处地方官。实力稽查弹压。以绝乱萌。毋任句结起事。至黄运两防。均关紧要。其调度机宜。著刘长佑随时妥筹兼顾。务臻稳密。本日据左宗棠奏、请调直隶候补道祝垲赴营差遣等语。该员若在直隶。著刘长佑催令迅赴左宗棠军营。听候差委。将此由五百里各谕令知之。　　

○又谕、左宗棠奏、各军分道入秦。抵关后妥筹办理一摺。左宗棠所率各军。冒暑遄征。颇形劳瘁。而于函谷仓卒之际。得以从容镇定。览奏甚慰。捻逆叠经追剿。其势已衰。正可乘机翦灭。著左宗棠即督饬刘典各军。严密兜拏。悉数歼除。肃清陕境。毋令出窜豫鄂。复肆蔓延。高连升所部。已泝汉西上。并著该大臣及早迎提。以厚兵力。至所称陕回及兵勇土匪扰害情形。均著随时妥筹办理。另片奏请调员差遣等语。直隶候补道祝垲。已谕知刘长佑催令前往。如尚在李鸿章军营。著即饬令赴陕。四川即补知府唐炯、著骆秉章饬赴左宗棠军营。听候差委。将此由五百里各谕令知之。　　

○派大理寺卿兴恩、宗人府府丞兼署顺天府府尹胡肇智、监临顺天乡试。　　

○以运解兵米迟延。山东道员沈维璥下部严议。　　

○癸丑。河南巡抚李鹤年奏、豫军驰抵运防。分段认守。抽派宋庆一军赴胶莱会剿。并回省整顿河防。得旨、著饬令在事各员认真防剿。荆子关一路。前已寄谕李瀚章等。仍令派兵防守。即著飞速咨催。以厚兵力。该抚现已回省。仍当确探军情。相机策应。　　

○甲寅。谕军机大臣等、英翰奏、亲抵宿迁。布置运防。并请饬催江海关协饷各摺片。英翰亲赴邳宿一带。与张之万酌量情形。并将皖军下移。以补清淮之不足。尚能不分畛域。著责令张得胜等克期筑墙。分段扼守。仰化集以下东至海滨。地广兵单。张之万当就现有兵力。先行分扎布置。曾国藩所调升字营一军。李鸿章所调浙勇五千。均著迅饬到防。以期严密。捻踪飘忽靡常。运防最为吃重。李鸿章务当豫筹守御。毋令乘虚窜出。致误全局。至江海关应协皖饷。前经部议照常拨解。现在皖军出境防堵。需用甚急。著曾国藩、郭柏荫、迅为按月筹拨。不得仍前延误。将此由六百里各谕令知之。　　

○总理各国事务衙门奏请采买洋米。以济民食。如所请行。　　

○陕西巡抚乔松年奏、遵筹沿边情形。归化城一带。尚可无庸分兵驻扎。得旨、归化城一带。目前虽可无虞。惟贼踪肆窜靡定。仍当督饬胡世英等及早歼剿。以杜旁逸。并与左宗棠随时妥筹。毋稍大意。　　

○颁福建省城正谊书字扁额。曰发藻儒林。　　

○予陕西渭北等处阵亡都司杨辉玉等祭葬世职加等。　　

○乙卯。谕内阁、万青藜、胡肇智奏、城外添设粥厂。拨给各属米石。先事筹办荒务。并请派员稽查各摺片。所筹均属周妥。所有六门外开设粥厂。即著督饬委员认真办理。其东路之定福庄。南路之黄村庞各庄采育。西路之卢沟桥。北路之孙河清河。添设粥厂七处。著派石赞清、彭祖贤、贡璜、王榕吉、孙长绂、张光第、蒋志章、前往稽察弹压。实力监放。务使实惠及民。余俱著照所议办理。　　

○又谕、御史佛尔国春奏请严禁断运。以济民食一摺。据称热河所属板城地方。有商贩米石。运至该处上船。经委员朱姓勒令留米平粜。其余米石。仍复多方勒索。不准起运。并有米船被劫该委员不为拏办之事。请饬查办等语。近畿一带。米粮向不敷用。本年直隶各属。亢旱日久。二麦全无。尤须产米之区。源源接济。乃板城商贩米船。该委员一味留难。不准开运。实属不晓事体。且难保无藉端需索情事。著热河都统严饬委员。无论何时。凡遇口内贩米商船。即令装运开行。不准稍有刁难。并将肆抢匪徒。严行惩办。以通商贩而裕民食。　　

○谕军机大臣等、有人奏、直隶丰润县开平镇一带。向有棍徒创立天罡会名目。本年五月闲。买马五百余匹。闻欲于八月闲赴奉天辽阳州迎接教主等语。本日据都兴阿奏、奉天辽阳教匪。潜谋起事。业经官兵击散。首犯赵希哲在逃未获。该匪等踪迹诡秘。声息相通。丰润地方。既有匪徒。难保不与赵希哲等暗中句结。著刘长佑即行访查明确。迅派兵役。严密捕拏。从重惩办。毋任属员讳饰。致贻后患。原片著钞给阅看。将此谕令知之。　　

○又谕、都兴阿奏、剿败扑犯孤山匪徒。并辽阳昌图缉捕情形一摺。木匪王作幅夥党。竟敢藏匿海岛。乘船纠众。窜扰凤城孤山等处。虽经都兴阿派兵击败。阵毙匪首于正潞。而三道浪头等处。山险路岐。匪徒到处散匿。恐其句结聚成大股。该将军务当设法摉剿。以绝根株。不得但以分守水口要港。养痈贻害。辽阳昌图各匪。虽经官兵击散。在逃之赵希哲及赵贵等。亦当上紧缉获。现在登莱一带。捻氛肆扰。奉省海口。亟应防范。并著该将军严饬海口各属。详慎稽查。毋任该匪偷渡。致酿乱萌。地方不靖。责有攸归。该将军须振刷精神。将各路匪徒及在逃匪首认真缉捕。毋再因循贻误。懔之。本日复有人奏、直隶丰润县开平镇一带。向有匪徒创设天罡会名目。潜聚多人。欲于八月闲赴奉天辽阳州迎请教主等语。赵希哲潘秉得等所习邪教。是否即系天罡名目。抑另有他股教匪潜伏辽阳。著都兴。阿确实查明。严拏惩办。毋任与直隶匪徒句结。原片著钞给阅看。将此由五百里谕令知之。　　

○又谕、传谕署广西巡抚吴昌寿。吴昌寿奏、镇安官军。攻克马隘都安两贼巢一摺。镇安贼匪。以吴亚终为大股。跧伏归顺。负嵎死守。马隘都安两股。与吴逆狼狈为奸。经吴昌寿督饬官军。将马隘都安两处贼巢攻拔。正可腾出兵力。专办归顺一路。著即严饬各军。乘此声威。迅攻归顺老巢。务期歼除首逆。毋任久踞。逆匪黄付胜、张三、著查明下落。严缉弋获。不准漏网。该署抚莅任伊始。号令一新。正可严檄各将士共加奋勉。肃清边圉。以竟全功。以副委任。　　

○予浙江汤溪等处殉难监生陈象金等绅民妇女四十三名口分别旌恤如例。　　

○丙辰。谕内阁、前因京师亢旱。屡经开坛祈祷。朕亲诣大高殿拈香。派近支王等恭祀三坛。社稷坛。并告祭方泽。均蒙阴云四布。微雨飘洒。浃旬以来。频叨渥泽。二十五六等日。雷电交作。甘澍优沾。昨复昕宵霡霂。积润郊原。并据各处奏报。近畿均获深透。此皆仰赖昊慈垂佑。朕心实深寅感。谨择于本月初八日。亲诣大高殿行礼。敬谨报谢。大高殿、觉生寺、即行撤坛。惟冀甘霖时沛。优渥常沾。以迓天庥而慰民望。　　

○又谕、直隶地方。近有枭匪肆扰。叠据刘长佑奏报。派兵剿捕多名。并称余孽仅賸百余。向隆平东南窜逸。势渐瓦解。览奏各情。不难克期扑灭。乃本日该督奏称、匪党被剿。窜过滹沱河岸。人数加多。仍向东北狂窜等语。何以与前奏大相岐异。刘长佑调度乖方。任听属员粉饰。率行入告。实属大负委任。著交部严加议处。至该匪奔窜多处。来往自如。并有土匪排船接渡。该管地方官所司何事。何以毫无防范。著刘长佑查明有无纵贼捏报及此外带兵各员有无畏葸粉饰情弊。均著严行参办。该督现已添派兵勇。分路兜击。著严饬在事员弁认真剿办。各营将士。如有追剿不力虚报胜仗者。即著按军法从事。刘长佑务将此股贼匪。及早歼除。以赎前愆。毋得玩愒如前。致干重咎也。寻吏部议、刘长佑应照溺职私罪例革职。得旨、著加恩改为革职留任。　　

○谕军机大臣等、丁宝桢奏、贼势未动。亟筹修整河墙。并筹剿北路枭匪各摺。胶莱河等处河岸。兴筑土墙。固以遏贼之奔突。惟捻逆麕集即墨。蓄意南趋。非有劲军旁抄夹击。断无自驱于海之理。且大雨时行。各河墙随坍随补。必至展转耽延。有妨战事。是河墙虽应修筑。一面仍当督饬刘铭传各军。相机进击。不得以贼势未动。托故迁延。此时大军齐赴东境。兵力不为不厚。李鸿章、丁宝桢、务须力图蒇事。毋以成见自封。转滋贻误。烟台为商贾辐凑之区。前由崇厚派往之洋枪炮队。自未便遽行撤回。应如何增兵协守之处。著崇厚会商丁宝桢等妥筹办理。丁宝桢奏、直省枭匪。窜扰临清馆陶等处。已饬龚易图等分兵会剿各情。本日据刘长佑奏、盐匪人数加多。仍向东北狂窜等语。此股枭匪。前经该督奏称南窜无多。何以旬日之内。复聚至七八百人。并有土匪句结。窜过滹沱河。扰及清苑各处。其情节支离。显为蒙蔽粉饰所误。甚属可恶。仍著该督严饬刘云鹤等。觇贼所向。实力剿除。并飞檄余承恩、刘景芳等、会同掩击。均当不分畛域。与龚易图等合力剿灭。毋得以驱出直境为了事。丁宝桢亦当严檄龚易图扼守直东交界。认真摉拏。如有互相推卸。致令南北回窜。四处蔓延。惟刘长佑、丁宝桢是问。其各振刷精神。毋干重咎。将此由六百里各谕令知之。　　

○又谕、裕瑞、桂成奏、添调蒙兵分防。请调山西兵勇协防一摺。陕省北边。回逆肆扰。归绥毗连边隘。在在应防。裕瑞等现添调伊克昭盟兵五百名。前赴榆林属之神木县边界驻扎。与前往防边之蒙兵联络堵截。移乌兰察布蒙兵于黄河南岸驻守。察哈尔兵调往归萨适中处所。以筹兼顾。布置尚妥。著饬官带蒙兵之贝子扎那格尔第随时严密侦探。妥筹策应。毋稍疏虞。至所称咨调山西兵勇千名之处。该省河防吃重。捻氛尚偪。能否酌拨。尚不可知。惟托清萨三属河干。地广兵单。深虞窜入。左宗棠、库克吉泰、乔松年、赵长龄等、均当严固北路。兼顾统筹。使贼不得沿边窜逸。方为妥善。甯条梁为山陕门户。现有另股滋扰。著左宗棠乔松年等、迅饬带兵员弁。就地歼除。毋令窜入晋疆。并将该处防务。严密布置。务臻妥协。裕瑞等请将所存哈密饷银。提给蒙兵二千两。即照所请行。将此由五百里各谕令知之。　　

○以遏截窜匪不力。直隶总兵官刘云鹤革职留营。革副将欧阳继盛职。遣戍军台。　　

○丁巳。谕军机大臣等、赵长龄奏、严禁渡口。豫筹防范一摺。山西归绥等处。均与甘肃蒙古接壤。近有回民假扮客商。或由蒙古乌兰察布经过。或由河路至三公旗登岸。寄住包头。绕赴归化。购买马匹军装。伪造文书护照。形迹种种可疑。若任听其往来。奸宄必多溷迹。滋生事端。包头镇南海子各渡口。晋省虽有防兵驻扎盘诘。并将船只提泊东岸。而迤西百余里。皆系蒙古西公旗地段。大小渡口。并无防兵。回民多由此过渡。潜赴内地。包头镇西通甯夏。商回亦时往时来。隘口纷歧。行人溷杂。均属可虞。著穆图善知照现署甯夏将军。并著裕瑞、桂成、一体防范。凡甘蒙毗连晋界及阿拉善西公旗蒙古地段沿河一带渡口。多派兵丁。逐段防守。认真巡查奸宄。不准有船停泊。该处所辖各营地。如有兵民商贩。私自卖买马匹军装。均著严行禁止。至甯夏与山西贸易往来地界。亦应严防奸回溷入。并著穆图善知照现署甯夏将军。体察情形。严定章程。知会赵长龄办理。庶思患豫防。益臻周密。赵长龄仍当饬令马升等、将沿河地方。随时稽查。毋稍大意。将此由五百里各谕令知之。　　

○以湖北崇阳县捐输团练。永广学额六名。　　

○以四川捐输津贴银两。永广汉、泸、广安、彭、巴、梁山、资阳、内江、中江、洪雅、隆昌、十一州县学额各二名。江北、眉、忠、＜??闲＞、资、合、涪、巴、蓬、绵、崇庆、华阳、铜梁、峨眉、温江、万、乐山、灌、名山、什邡、垫江、雅安、新津、达、乐至、双流、金堂、东乡、射洪、新都、郫、三台、彰明、新甯、邻水、德阳、渠、仪陇、罗江、安、营山、长寿、阆中、南充、江津、永川、南部、西充、大足、定远、通江、夹江、犍为、荣、威远、宜宾、南溪、富顺、彭山、大邑、蒲江、江安、合江、六十三厅州县各一名。　　

○命五城饭厂、暨普济堂、功德林、煮赈展期两月。　　

○戊午。以神灵助顺。颁广东惠州府碣石元武山玄天上帝庙扁额。曰威宣岭表。　　

○以旗员捐输军饷。永广顺天文乡试满洲蒙古中额五名。汉军二名。　　

○以山西历年防河并越境剿贼出力。按察使陈湜得旨嘉奖。予总兵官蒋临照以提督遇缺题奏。赏副将陈仁贵、参将朱楚和、易顺胜、巴图鲁名号。道员杨宝臣、参将恩瑞等花翎。知县许荣绶等蓝翎。余加衔升叙有差。予阵亡游击朱焕友等十六员祭葬世职。　　

○己未。以甘澍优沾。上诣大高殿行礼报谢。　　

○遣惇亲王奕誴诣方泽。恭亲王奕?诣社稷坛。礼亲王世铎诣天神坛。睿亲王德长诣地祇坛。肃亲王华丰诣太□山戊不□坛。豫亲王义道诣关帝庙。惠郡王奕详旨都城隍庙。醇郡王奕譞诣时应宫。钟郡王奕詥诣昭显庙。孚郡王奕譓诣宣仁庙。贝勒载治诣凝和庙。郑亲王承志诣觉生寺。顺承郡王庆恩诣黑龙潭。克勤郡王晋祺诣密云县白龙潭。镇国公奕询诣清漪园龙神祠。镇国公奕谟诣静明园龙神祠。拈香。　　

○谕内阁、本日方泽各坛庙升香报谢。正值大雨滂沱。四郊沾足。曷胜欣幸。所有本日太常寺执事各员。均著赏加一级。　　

○又谕、丁宝桢奏、要缺需员。请拣员升补一摺。山东临清直隶州。地当水陆要冲。管辖三县。兼管关税。现在修理河防。筹办防堵。事事均关紧要。既据该抚奏称、历城县知县陶绍绪老成扑练。有守有为。实堪胜任。著准其升补临清直隶州知州。以重地方。嗣后不得援以为例。　　
</div>
    <div class="pagination">
<a href="清实录同治朝实录_page294.html">上一页</a><span>...</span><a href="清实录同治朝实录_page290.html">290</a><a href="清实录同治朝实录_page291.html">291</a><a href="清实录同治朝实录_page292.html">292</a><a href="清实录同治朝实录_page293.html">293</a><a href="清实录同治朝实录_page294.html">294</a><span class="current-page">295</span><a href="清实录同治朝实录_page296.html">296</a><a href="清实录同治朝实录_page297.html">297</a><a href="清实录同治朝实录_page298.html">298</a><a href="清实录同治朝实录_page299.html">299</a><a href="清实录同治朝实录_page300.html">300</a><span>...</span><a href="清实录同治朝实录_page296.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
