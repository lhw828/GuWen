<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 38 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 38 页/共 216 页
  </h1>
  <div class="content">
   ○庚戌。谕吏部。远省州县员缺、旧例部选月官、领凭赴任。每至需迟累月。甚而悬缺日久。署印屡易其官。以致遗误地方不少。朕意将拣选举人、选期尚远者、挑选命往各省。听候缺出、委用署事。至应选时、仍来京候选。庶远省署事、不致乏人。于吏治有益。尔部可定议具奏。寻议、会试后下第举人。应取具同乡京官印结。吏部拣选引见。发往云贵川广五省。委署试用。如果才守兼优。著有实效。该督抚保题。于本省补用。平常者。咨部请上□日。有情愿会试者听。从之　　

○班禅额尔得尼遣使来贺登极。上召见赐茶　　

○辛亥。孝懿仁皇后忌辰。遣官祭景陵　　

○谕总理事务王大臣等。皇考陵寝、关系重大。若照定例、祗派总管等守护。朕衷实切不安。朕意于朕兄弟内、酌令一人。封以王爵。子侄内二人、封以公爵。用代朕躬、居守山陵。从前己经降上□日。该部现在营造房屋。随酌令郡王允禵、代朕前往居往。且谕允禵、若欲携带家眷前往。亦听其带往。既而奏伊福金患病。朕即降上□日、择医生之善者命往。如若水土不宜、可来京医治。若必须允禵亲看医治。则允禵亦应据实陈奏。且福金疾病、并非一旦得之。其病势岂不能预知者。乃今忽奏福金患病奄逝。现在照郡王例办理外。尔王大臣等、会同拉锡佛伦议奏。寻议、应照郡王例办理。安葬黄花山。允禵释服后、仍在祭祀处行走。从之　　

○壬子。谕户部。从前出口、密云县南天门渡船。俱派令地方富户预备。似属扰累。著行停止。嗣后交与通州坐粮厅、每一处需用渡船几只。照例预备、应给水手工费、著仓场侍郎、坐粮厅。酌定支给　　

○癸丑。谕内阁。御前大臣侍卫等、转传谕上□日、一字一语。纶綍攸关。傥有字句舛讹之处。所系匪轻。若不记载、无凭查阅。且原传谕上□日之人、或遇他往。更难稽考。嗣后转传谕上□日之人、各令缮录一通。用印交与奏事人等记档。如系无印之人、则各用本人图记。于每月奏事处、一并缮录汇奏　　

○谕大学士、及内务府总管等。内阁中书、内务府笔帖式、各员内。有谨厚自好、通晓清汉文、能善书者。各拣选保举二员。六部笔帖式内。亦每部拣选保举一员。带领引见具奏　　

○谕兵部。各省副将以下、游击以上官员。未经引具。无由识认。著令轮流来京。朕亲视其汉仗弓马。即可知其优劣。至伊等操守如何。训练营伍如何之处。各省将军、督、抚、提、镇。于咨送引见时、据实密奏　　

○镶白旗汉军都统宗室佛格、缘事革职。以镶黄旗汉军副都统巴尔呼达、署镶白旗汉军都统　　

○浙江巡抚黄叔琳疏报。象山等六县、开垦雍正元年分田地共一千一百顷有奇。下部知之　　

○甲寅。山西右卫左翼副都统瓦哈礼、缘事降调。升镶白旗参领穆礼库、为山西右卫左翼副都统　　

○怡亲王允祥等遵上□日议覆、都统世子弘昇疏奏。丈量察哈尔右翼四旗地亩、共二万九千七百余顷。每年应徵银十九万余两。请设满洲理事同知一员。驻扎北新庄地方。督管农民事务。并设满洲千总二员。催粮稽察。再、察哈尔西界、穷山僻谷。易于藏匪。请再设满洲理事同知一员。驻扎张家口。管理词讼。稽查边口出入之人。均应如所请。从之　　

○乙卯。以原任河南巡抚杨宗义、为镶白旗汉军都统　　

○丙辰。中元节。遣官祭永陵、福陵、昭陵、暂安奉殿、孝陵、孝东陵、景陵　　

○丁巳。谕诸王、贝勒、公、满汉文武大臣官员等。朕即位后、于初御门听政日。即面谕诸王文武大臣。谆谆以朋党为戒。今一年以来。此风犹未尽除。圣祖仁皇帝亦时以朋党训诫廷臣。俱不能仰体圣心。每分别门户。彼此倾陷。分为两三党。各有私人。一时无知之流。不入于此。即入于彼。朕在藩邸时、敬慎独立。深以朋党为戒。从不示恩。亦无结怨。设若朕当年在朋党之内、今日何颜对诸臣降此谕上□日乎。皇考深知朕从无偏党。必能保全尔诸臣名节。故命朕缵承大统。今日大小臣工、所以安然无事、得享太平之福者。皆我皇考之恩赐也。朕平日并未树立党援。而登践宝位。尔等亦可知朋党之无益矣。夫朋友。亦五伦之一。生来交际。原所不废。但投分相好、止可施于平日。至于朝廷公事、则宜秉公持正。不可稍涉党援之私。朕今御制朋党论一篇颁示。尔等须洗心涤虑。详玩熟体。如自信素不预朋党者。则当益加勉励。如或不能自保。则当痛改前非。务期君臣一德一心。同好恶。公是非。断不可存门户之见。即尔等彼此亦党互相砥砺。时相训诫。行事共求当理。诸臣不负朕心。则朕可不负皇考付托之重。朕之不负皇考。全在尔诸臣之赞成。朕得为天下之令主也。诸臣不负朕。朕岂忍负诸臣乎。朕之用人加恩。容有未当之处。或不能自信。至于治人以罪。无不详慎。间有法外宽贷之处、不令人知者。即下一严上□日、亦求至当。从未随意轻加呵斥。此朕可自信者也。如七十之恶乱、举国皆知。发遣在道、竟宽其械系。临行时、王大臣内、多有赠遗。此朋党未消之明验也。夫朕用一人、而非其党者嫉之。罚一人、而是其党者庇之。使荣辱不关于赏罚。则国法安在乎。嗣后朋党之习、务宜尽除。尔等须扪心自问。不可阳奉阴违。以致欺君罔上。悖理违天。毋谓朕恩宽大。罪不加众。傥自干国法、万不能宽。朕虽未必尽行诛戮。然或千人之中百人。百人之中十人。尔等能自保不在百人十人之列乎。尔等务期断绝党私。同心辅佐。尽诚极言。勿使朕躬有过。此朕所厚望于尔等也。凡人于朋友箴规尚不可背。况君臣大义耶。尔等当上念朝廷任用之恩下为身家子孙之计。各勉之慎之。御制朋党论曰。朕惟天尊地卑。而君臣之分定。为人臣者、义当惟知有君。惟知有君则其情固结不可解。而能与君同好恶夫是之谓一德一心而上下交。乃有心怀二三、不能与君同好恶。以至于上下之情暌。而尊卑之分逆。则皆朋党之习为之害也。夫人君之好恶、惟求其至公而已矣。凡用舍进退、孰不以其为贤而进之。以其不贤而退之。或恐其所见之未尽当也。故虚其心以博稽众论。然必众论尽归于至正、而人君从之方合于大公。若朋党之徒。挟偏私以惑主听。而人君或误用之则是以至公之心、反成其为至私之事矣。孟子论国君之进贤退不肖。既合左右诸大夫国人之论。而必加察焉。以亲见其贤否之实。洪范稽疑、以谋及乃心者。求卿士庶民之从。而皇极敷言。必戒其好恶偏党。以归于王道之荡平正直。若是乎人、君之不自用、而必欲尽化天下之偏私以成大同也。人臣乃敢溺私心、树朋党、各徇其好恶以为是非。至使人君惩偏听之生奸。谓反不如独见之公也。朋党之罪、可胜诛乎。我圣祖仁皇帝御极六十年、用人行政。迈越千古帝王。而大小臣僚、未能尽矢公忠。往往要结朋党。圣祖戒饬再三。未能尽改。朕即位以来。屡加申饬。而此风尚存。彼不顾好恶之公。而徇其私昵。牢不可破。上用一人、则相与议之曰。是某所汲引者也。于是乎远之若浼。曰、吾避嫌也。不附势也。争怀妒心。交腾谤口。以媒蘖之。必欲去之而后快。上去一人、则相与议之曰。是某所中伤者也。亲昵者为之惋惜。疎远者亦慰藉称屈。即素有嫌隙者、至此反致其殷勤。欲借以释憾而修好。求一人责其改过自新者、无有也。于是乎其人亦不复自知其过恶。而愈以滋其怨上之心。是朝廷之赏罚黜陟、不足为轻重。而转以党人之咨嗟叹惜为荣。以党人之指摘诋訾为辱。乱天下之公是公非。作好恶以阴挠人主予夺之柄。朋党之为害。一至是哉。且使人主之好恶而果有未公。则何不面折廷诤。而为是阳奉阴违、以遂其植党营私之计也。书曰、予违汝弼。汝无面从。退有后言。当时君臣告语、望其匡弼。而以面从后言为戒。夫是故一堂之上。都俞吁咈。用能□□羽人贝□歌扬拜、以成太和之运。朕无日不延见群臣。造膝陈词、何事不可尽达。顾乃默无献替。而狡狯叵测、蓄私见以肆为后言。事君之义。当如是乎。古纯臣之事君也。必期致吾君于尧舜。而人君亦当以尧舜自待其身。岂惟当以尧舜待其身。亦当以皋夔稷契待其臣。孟子曰、责难于君谓之恭。陈善闭邪谓之敬。吾君不能谓之贼。夫以吾君不能而谓之贼。则为君者、以吾臣不能、亦当谓之忍。语云、取法乎上。仅得乎中。苟不以唐虞君臣相期待。而区区傚法、仅在汉唐以下。是乌能廓然尽去其私心、而悉合乎大公至正之则哉。宋欧阳修朋党论、创为异说曰。君子以同道为朋。夫罔上行私。安得谓道。修之所谓道。亦小人之道耳。自有此论、而小人之为朋者。皆得假同道之名、以济其同利之实。朕以为君子无朋。惟小人则有之。且如修之论、将使终其党者。则为君子。解散而不终于党者。反为小人乎。设修在今日而为此论。朕必饬之以正其惑。大抵文人掉弄笔舌。但求骋其才辩。每至害理伤道而不恤。惟六经语孟、及宋五子传注。可奉为典要。论语谓君子不党。在易涣之六四曰。涣其群。元吉。朱子谓上承九五。下无应与。为能散其朋党之象。大善而吉。然则君子之必无朋党。而朋党之必贵解散、以求元吉。圣人之垂训、亦既明且切矣。夫朋友亦五伦之一。朋党不可有而朋友之道不可无。然惟草茅伏处之时。恒资其讲习以相佽助。今既登朝莅官。则君臣为公义。而朋友为私情。人臣当以公灭私。岂得稍顾私情而违公义。且即以君亲之并重。而出身事主。则以其身致之于君。而尚不能为父母有。况朋友乎。况可藉口于朋以怙其党乎。朕自四十五年来、一切情伪、无不洞瞩。今临御之后、思移风易俗。跻斯世于熙皞之盛。故兼听并观。周诹博采。以详悉世务。且熟察风俗之变易与否。而无知小人、辄议朕为烦苛琐细。有云人君不当亲庶务者。信若斯言。则皋陶之陈谟。何以云一日二日万几。孔子之赞舜。何以云好问好察。此皆朋党之锢习未去。畏人君之英察、而欲蒙蔽耳目、以自便其好恶之私焉耳。朕在藩邸时、坦易光明。不树私恩小惠。与满汉臣工、素无交与。有欲往来门下者、严加拒绝。圣祖鉴朕居心行事。公正无私。故令缵承大统。今之好为朋党者、不过冀其攀援扶植缓急可恃。而不知其无益也。徒自逆天悖义、以陷于诛绝之罪。亦甚可悯矣。朕愿满汉文武大小诸臣、合为一心。共竭忠悃。与君同其好恶之公。恪遵大易论语之明训。而尽去其朋比党援之积习。庶肃然有以凛尊卑之分。欢然有以洽上下之情。虞廷□□羽人贝□歌扬拜。明良喜起之休风。岂不再见于今日哉　　

○谕刑部。嗣后具题案内官员人等、有一人于两案犯罪、而前案罪轻、先行题结。俟后案审明。从重归结者至后案从重题结之日仍将前案所拟轻罪叙入。然后就本案所犯重罪、按律定拟。如前案已拟重罪。后案之罪轻于前案者。至后案题结之日。亦必将前案所犯重罪声明仍归前案定拟如有数案犯罪者。亦必将各案所拟应得之罪。俱简明叙入最后题结本章内　　

○升涨南江苏按察使张楷、为江西布政使司布政使。浙江粮储道徐琳、为江苏按察使司按察使　　

○喀尔喀扎萨克镇国公乌巴什、缘事革退。以其弟完舒克、袭爵　　

○辛酉。兵部议覆兵部侍郎牛钮条奏。江宁、杭州、荆州、京口、广州、福州等处驻防兵丁。请令学习水师。勤加操演。查京口现设战船。应令该将军拣选兵丁二千名。学习精熟。于协领、参领、防御、骁骑校内。派出一半、管辖操演。其江宁等处、并无战船。未便学习水师。从之　　

○壬戌。兵部议覆。阿尔泰一路、派兵驻劄。请派将军一员。驻劄察罕叟尔地方。副都统一员。驻劄扎克拜达里克地方。开列大臣职名。恭候钦点。得上□日、镶蓝旗蒙古都统丁寿、著为总领阿尔泰驻防兵丁将军。其副都统一员。尔部另奏派往　　

○调镶蓝旗满洲都统伯四格、为镶蓝旗蒙古都统。以镇国公普照、为镶蓝旗满洲都统　　

○癸亥。谕总理事务王大臣等。副将军阿喇衲。在布隆吉尔病故。朕甚恻然。阿喇衲、在军前效力年久。伊身原有精奇尼哈番。著再赏一拜他喇布勒哈番。并令伊子承袭。或令其弟承袭。俟阿喇衲灵柩到日议奏。再、阿喇衲遗本内、请给伊父阿南达谥号。亦著赏给　　

○工部议覆。副总河嵇曾筠疏言、郑州大堤、石家桥迤东一带、大溜南趋。应于迎溜处、下埽签桩。加镶高厚。复于埽湾处、加工镶筑。再建矶嘴坝一座。中牟县拉牌寨、黄流逼射。应下护崖埽。加工镶垫。建矶嘴挑水坝二座。再将断堤一道加帮。接至大堤。其穆家楼堤工。坐当顶冲。应下埽加镶。以资捍御。均请拨帑修筑。应如所请。从之　　

○甲子。升太仆寺少卿花善、为理藩院侍郎　　

○办理船厂事务给事中赵殿最条奏。船厂地方、应建造文庙。设立学校。令满汉子弟读书考试。得上□日、文武学业。俱属一体。不得谓孰重孰轻。文武兼通。世鲜其人。我满洲人等、因居汉地。不得己与本习日以相远。惟赖乌喇宁古塔等处兵丁、不改易满洲本习耳。今若崇尚文艺。则子弟之稍颖悟者。俱专意于读书。不留心于武备矣。即使果能力学。亦岂能及江南汉人。何必舍己之长技、而强习所不能耶、我满洲人等、笃于事上。一意竭诚孝于父母。不好货财。虽极贫困窘迫。不行无耻卑鄙之事。此我满洲人之所长也。读书者、亦欲知此而行之耳。徒读书而不能行。转不如不读书而能行也。本朝龙兴、混一区宇。惟恃实行与武略耳。并未尝恃。虚文以粉饰。而凡厥政务、悉吻合于古来圣帝明王之徽猷。并无稍有不及之处。观此可知实行之胜于虚文矣。我满洲人等、纯一笃实、忠孝廉节之行。岂不胜于汉人之文艺。蒙古之经典欤。今若崇尚文艺。一概令其学习。势必至一二十年、始有端绪。恐武事既废。文艺又未能通。徒成两无所用之人耳。尔等理宜遵朕从前所降毋弃满洲本习之谕上□日。专令兵丁人等、各务实行。勤学武略。以敦俭朴之习。何必留意于此等无有实效之处。以贰兵丁之心。强其所不能、而徒事于虚名也。此皆妄听发遣人内、稍能识字之匪类。不顾大体。肆言摇惑之所致耳。果能尽心鼓励。得材勇卓越者数人、以备朕之用。俾保障国家。收股肱之效。较之成就一二驽劣无能之生员为远胜也。将朕所降谕上□日、及此奏请之处。晓谕乌喇宁古塔等处人等知悉。并行知黑龙江将军。共相勉励。但务守满洲本习。不可稍有疑贰。再通行京城八旗人员知之。在京之满洲人等、与盛京乌喇等处之满洲不同。文武二艺、俱为不得不学之事。如果二者兼优。朕必重用。但人之能精一艺者尚少。二者俱优、自必更少矣。傥不能造诣。是徒成一无用之人也。满洲子弟、虽教以读书。亦不可弃置本习。果有可学之子弟、务须加意教训。俾其精诣优通。如不能望其精诣者。仍应令其学习满洲之武略骑射。勿但崇尚文艺、以致二者俱无成就。而以满洲之武略为可鄙也。惟我满洲本习、纯一笃实、忠孝廉节之行、所宜敦勉　　

○乙丑。复设太仆寺主簿一员。并给官房一所。为太仆寺衙门。从兵部侍郎兼理太仆寺事务伊都立请也　　

○戊辰。以左春坊左谕德彭维新、提督浙江学政　　

○升江西南昌总兵官杨长春、为浙江提督　　

○庚午。予故浙江提督钟世臣、祭葬如例　　

大清世宗敬天昌运建中表正文武英明宽仁信毅大孝至诚宪皇帝实录卷之二十二



大清世宗敬天昌运建中表正文武英明宽仁信毅大孝至诚宪皇帝实录卷之二十三　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经筵日讲官起居注太

保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正二年。甲辰。八月。辛未朔。补行山西大同镇、康熙六十一年分军政。不谨官四员。年老官二员。有疾官一员。才力不及官四员。浮躁官一员。分别处分如例　　

○壬申。升镶蓝旗护军统领衮泰、为镶红旗蒙古都统　　

○癸酉。王大臣等奏。蒙恩颁赐御制朋党论。训诫谆切。臣等共矢公诚。敬谨奉行。上召诸王大臣进见。谕曰。诸王大臣等所奏、未知众意佥同否。抑出于二三人之意、而众人附名同奏者欤。今尔等既称众意佥同。朕心深为慰悦。尔诸臣但能如陈奏之言。实心奉行。不但朕之福。即宗庙社稷之福。亦尔诸王大臣之福也。朕受圣祖仁皇帝付托之重。继登宝位。朕之身、上承祖宗之大统。为天下臣民主。若朕居心行事。有一时一事、少存意见。即朕自轻其身。尔诸王大臣、若尚存私见。是岂知君臣之大义乎。若因中有私心。尚怀疑畏则又不知朕之甚者也。朕在藩邸时、光明正大。不立党援。为皇考洞鉴。尔等即当以朕躬为法。朕四十五年之内、旁观甚明。在朝诸臣、岂能无一瑕疵。朕俱宽宥。时时谆切训诲。冀其改过自新。今日诸王大臣、既在朕前、佥称共矢公诚。并无异念。此言、天地祖宗、实鉴临之。嗣后尔诸王大臣等、果能同心奉公。协力襄赞。上天必加默佑。不但身受厚福。余庆且及子孙。若或心怀异念。退而违背。祸必随之。岂能幸免乎。朕惟望尔等、一德一心。辅佐朕躬、为天下令主。若朕行事、偶有阙遗。尔等或面折廷诤。或密封陈奏。朕必嘉纳。至诸臣中、有诚心为国者。众人当敬礼优待之。其有心怀二三者。当警戒愧励之。以期君臣交勉。共臻上理。庶今日诸王大臣所奏、不徒托之空言也。愿尔等共勉之　　

○甲戌。谕礼部。乡会试、为抡才大典。内外帘官子弟、理应回避。但跋涉数千里、志切观光。既至京师、不得与试。深为可悯。朕于上科。特降谕上□日、另行考校。然此只可暂行。不便著为定例。今科凡官员入闱者。其子弟著一体应试。将试卷另封进呈。朕派大臣、校阅遴选。庶人才不致屈抑。至于闱中誊录试卷。弊端甚多。其有贿嘱者、则书写精工。否则潦草舛错。致误佳文。著知贡举、及监试御史、严行申饬。其誊写不工者。必重加责惩。令其重写。并令对读官、严饬各生。悉心校对。勿使字画错误。傥外帘官、失于查察。日后发觉。将该管官员、一并严加议处　　

○湖北巡抚纳齐喀疏报。蕲州公安等六州县、开垦雍正元年分田地一百四十顷有奇。下部知之　　

○乙亥。抚远大将军年羹尧摺奏。据岳钟琪报称、副将张玉、带领绿旗土司官兵出口。至归德堡。其双篷、攒都、泽盖、博拉等处番人头目。各带属下人投顺。又至萨喇地方。分兵二路。进剿拉扁上下二寨。杀伤无数犭□回贼。余俱就抚。照旧安插。奏入。报闻　　

○升吉林乌喇协领亨特、为阿尔泰守副都统。驻劄扎拜达里克地方　　

○丙子。以吏部尚书朱轼、户部尚书张廷玉、为会试正考官。内阁学士福敏、吏部左侍郎史贻直、为副考官　　

○抚远大将军年羹尧奏报。青海之事已定。从前调集驻防凉州等处西安满洲兵一千名。柴旦木调回之察哈尔兵一百名。驻劄松潘之四川满兵五百名。驻劄甘州之鄂尔多斯土默特兵一千名。驻劄山丹之大同兵一千名。驻劄布隆吉尔之满洲蒙古乌喇索伦察哈尔厄鲁特兵二千名。俱令原管将弁。陆续统领撤回本处。奏入。报闻　　

○丁丑。秋分。夕月于西郊。上亲诣行礼。　　

○遣署理大学士户部尚书徐元梦、祭先师孔子　　

○戊寅。祭大社大稷。遣果郡王允礼行礼　　

○定亲王以下、辅国公以上、护军领催等额数亲王、护军领催四十名。马甲一百六十名。郡王、护军领催三十名。马甲一百二十名。贝勒、护军领催二十名。马甲八十名。贝子、护军领催十六名。马甲六十四名。镇国公、护军领催十二名。马甲四十八名。辅国公、护军领催八名。马甲三十二名　　

○刑部等衙门议覆。条奏内称官员亏空钱粮、审系那移案内、有多至数万两者或以罪止拟流、而任意那用。或以罪无递减、而故意不完。请嗣后那移一万两以上、至二万两者、发边卫充军。二万两以上者、虽属那移、亦照侵盗钱粮例拟斩。俱限一年全完免罪。二年完者减二等。三年完者减一等。三年限满、不能全完。查未完之数、照例治罪。应如所请。从之　　

○己卯。太宗文皇帝忌辰。遣官祭昭陵
  </div>
  <div class="pagination">
   <a href="清实录雍正朝实录_page37.html">
    上一页
   </a>
   <span>
    ...
   </span>
   <a href="清实录雍正朝实录_page33.html">
    33
   </a>
   <a href="清实录雍正朝实录_page34.html">
    34
   </a>
   <a href="清实录雍正朝实录_page35.html">
    35
   </a>
   <a href="清实录雍正朝实录_page36.html">
    36
   </a>
   <a href="清实录雍正朝实录_page37.html">
    37
   </a>
   <span class="current-page">
    38
   </span>
   <a href="清实录雍正朝实录_page39.html">
    39
   </a>
   <a href="清实录雍正朝实录_page40.html">
    40
   </a>
   <a href="清实录雍正朝实录_page41.html">
    41
   </a>
   <a href="清实录雍正朝实录_page42.html">
    42
   </a>
   <a href="清实录雍正朝实录_page43.html">
    43
   </a>
   <span>
    ...
   </span>
   <a href="清实录雍正朝实录_page39.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
