<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1277 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1277 页/共 1860 页
  </h1>
  <div class="content">
   ○谕。向来八旗人员。身任旗职。如遇阵亡等事。子孙议给世职。其有年未及岁者。并照应得世职。给与半俸。至旗人简用绿营官员。阵亡议恤。子孙即照绿营官职。予以荫生。其年未及岁者。未经议给应得分例。第思此等同为旗人。虽予荫之例不可易。而效命疆场。其子孙当幼稚之时。养瞻无资。情殊可悯。其应如何酌量加恩之处。著军机大臣。会同该部定议具奏　　

○是日起。上以夏至。祭地于方泽。斋戒三日　　

○癸亥。旌表守正捐躯之河南浚县民赵宗周妾张氏　　

○甲子。谕。据满斗奏。查拏在围墙外偷打鹿只之匪窃巴图。石明阿。二熊等。请交部严审治罪。并请将管束家人不严之膳房人长明保。一并交部治罪等语。风水重地。鸟枪弓弹等项。例有明禁今巴图等。敢于禁地擅用鸟枪。将围墙外鹿只。用枪击毙。偷去分食实有应得之罪。自应交刑部。严审定罪具奏。其长明保。于家人巴图等。漫无约束。亦应一并交部议处。至所称看守围墙之外委魏朝相。未将由内跳出鹿只。呈报赶进。及被人用枪打倒擡去。又不实力觉察。请将魏朝相。一并交部审讯之处。未免过当。此项鹿只。围墙内外。俱所常有。即偶跳出。难以责令该弁等。复行赶进。亦不得谓之防范不严。魏朝相等。毋庸交部。将此传谕满斗知之　　

○办理粮饷河南布政使颜希深奏。查绰斯甲布地方。处处与贼境相通。粮运最关紧要。臣令粮夫演习技勇。持械防护。今各夫与护粮兵丁。操演日久。其中颇有勇干之人。现在粮运。俱系令壮夫结队护送。使贼人无从窥伺。再绰斯甲布后路一带官兵。逐日勤操。渐为娴熟。前次宜喜进攻。该兵等多肯奋勇。嗣后一遇大营进攻。仍当酌选精锐前往。听候参赞舒常调遣。且往返尚易。于防守亦不致有疎虞。谕军机大臣等。颜希深奏。所办甚好。粮夫如果能演习技勇。自能兼资防护。著鄂宝。富勒浑等。实力行之。又据奏。绰斯甲布后路官兵。如此踊跃。自属极好。著舒常。留心酌量。若此等防兵。于征剿实为得济。而于防守。亦不至相妨。自可听其奋勉自效。中有勇往出众者。仍当量予奖赏。设或防守汛地之兵。不便轻为调拨。虽伊等奋勉恳请。不便曲从。舒常当妥为筹办　　

○乙丑。夏至。祭地于方泽。上亲诣行礼　　

○诣畅春园。问皇太后安　　

○幸圆明园　　

○遣官祭关帝庙　　

○军机大臣等议覆。分部学习进士。三年期满。向例未得缺之先。仍在各部办事。此内如有熟谙本部事务者。遇本部缺出。准该堂官保奏补用。其应用知县者。仍归原班铨选。如才具平常者。该堂官奏明送部。以监丞助教等缺补用。共分三项甄别。其归吏部铨选主事。及奏补本部原缺者。均系留部以主事用之人。迨乾隆四年以后。各部将谙习部务者。留于本部补缺。其余咨吏部归班铨用。遂以一项人员。歧而为二。是原定条例。尚未允协。盖此等报满人员。如果熟谙部务。即应留于本部。以收驾轻就熟之益。若本部事务。犹未熟谙。则改补别部。又安望其办理裕如。请嗣后分部学习人员报满时。令该堂官。秉公核实分别。其谙习部务者。即奏留本部补用。其于部务未能熟练。而才具尚堪造就。能胜民牧者。准春明以知县归班铨用。如才具平常。即奏明咨部。以监丞。助教。二项补用。或情愿就教。准在吏部呈明。以教职改补。从之　　

○九卿议覆。总督衔河南巡抚何煟奏称。臣接部咨。以河臣姚立德。前奏豫省洹河之高平闸。应于三月初一起。至五月十五日止。堵闭闸门。俾全河归卫济运。是否与漕运民田。两无所妨。抑或河势变迁。非堵高平闸。不能畅流归卫。抑或万金渠。南石桥。原定归入正河之十三洞。民间私开。以致济运无资之处。令臣详悉妥议。查高平闸。在石桥下游。距桥一百四十余丈。闸外河中。民筑竹络坝一道。拦水入闸。达万金渠以灌田。康熙二十九年。巡抚阎兴邦。议用竹络坝塞闸。济运通渠。雍正四年。内阁学士何国宗等。复改议桥东十洞。许民引水。桥西三十三洞。尽归正河。今阎兴邦所定规制。已无可考。惟三月初一日堵闸。五月十五日开放之例。勒碑尚存。何国宗等所议。亦并未筑有堤埝。分立界限东西各洞之水。向归一河下注。伏思高平一闸。实为全河关键。若定以启闭之期。即不必另行筑坝堵塞。亦毋庸按洞分水。筹立界限。但三月初旬。大田正值播种之时。似未便阻民分润。且江广重运。约四月望后。始抵临清。陆续北上。其时二麦已收。早秋已种。民田亦不需灌溉。正可以民用之有余。济漕运之不足。请嗣后每年于四月初五日起。至五月十五日止。堵闭闸门。俾洹河全流。归卫济运。过此悉听民便。所有一切事宜。请专委彰德通判经理。并令河北道稽察。均应如所请。从之　　

○丙寅。上御勤政殿听政　　

○谕。国家当文治修明之会。所有古今载籍。宜及时搜罗大备。以充策府而裨艺林。因降旨命各督抚。加意采访。汇上于朝。旋据各省陆续奏送。而江浙两省。藏书家呈献者。种数尤多。廷臣中亦有纷纷奏进者。因命词臣。分别校勘应刊应录。以广流传。其进书百种以上者。并命择其中精醇之本。进呈乙览。朕几余亲为评咏。题识简端。复命将进到各书。于篇首用翰林院印。并加钤记。载明年月姓名于面页。俟将来办竣后。仍给还各本家自行收藏。其已经题咏诸本。并令书馆先行录副。即将原书发还。俾收藏之人。益增荣幸。今阅进到各家书目。其最多者。如浙江之鲍士恭。范懋柱。汪启淑。两淮之马裕。四家。为数至五六七百种。皆其累世弆藏。子孙克守其业。甚可嘉尚。因思内府所有古今图书集成。为书城钜观。人间罕觏。此等世守陈编之家。宜俾尊藏勿失。以永留贻。鲍士恭。范懋柱。汪启淑。马裕。四家。著赏古今图书集成各一部。以为好古之劝又进书一百种以上之江苏周厚堉。蒋曾蓥。浙江吴玉墀。孙仰曾。汪汝瑮。及朝绅中黄登贤。纪昀。励守谦。汪如藻等。亦俱藏书之家。并著每人赏给内府初印之佩文韵府各一部。俾亦珍为世宝。以示嘉奖。以上应赏之书。其外省各家。著该督抚盐政。派员赴武英殿领回分给。其在京各员。即令其亲赴武英殿祗领。仍将此通谕知之　　

○又谕。昨因分部学习人员。三年期满。奏留本部。及归部铨选之例。未经明晰。以致历年办理。每有参差。令军机大臣酌议。凡留部之员。统归各本部以主事用。其次以知县归班铨选。及以监丞等官用者。仍照旧例甄别。已依议行矣。学习人员。三年期满。自应秉公甄别。乃向来各部保留者居多。该堂官虽因该员等在部。行走多年。冀收驾轻就熟之益。但其中岂尽才情充裕。实于部务有益。或有意迁就姑容。亦所不免。积久相沿。易启流弊。不可不防其渐。嗣后分部学习人员。三年报满时。各堂官。务须秉公核实甄别。毋致滥竽滋弊。庶于澄叙官方之道。更为有益。将此通谕各部知之　　

○又谕。前因彰宝。患病未愈。屡谕加意调摄。并派御医诊视。据彰宝奏称。病势日深。恳请解任回京调理。曾谕以现在无事。不妨姑缓。今据李湖奏称。督臣现今病体日甚。心思智虑。愈见疲惫等语。看来彰宝一时不能向愈。若仍令力疾治事。转恐不能安心静摄。彰宝著准其解任调理。并著伊自行酌量。或留云南省城调养。或缓程回京医治。以冀就痊。其云贵总督员缺紧要。若由内地简员前往。未免道远需时。著即令贵州巡抚图思德。就近前往永昌署理。接办彰宝任内一切事务。其贵州巡抚印务。著韦谦恒。暂行护理。贵州布政司事务。著国栋署理。其按察使事务。著图思德。于道员内拣选一员。奏明递行接署　　

○谕军机大臣等。前以彰宝患病未愈。特派御医驰往诊视。嗣据彰宝奏请解任。尚谕以现在无事。不妨稍待。以冀就痊。今据李湖奏。擒剿匪夷召合□拜等一摺。内称督臣病体。日甚一日。愈见疲惫等语。已降旨准其解任调理。并令图思德前往永昌。接署督掾。其贵州巡抚印务。令韦谦恒暂行署理矣。总督统辖两省。职任较巡抚更重。滇黔地处边陲。永昌腾越等处。严防关隘。稽查偷越。一切综理弹压。尤关紧要。图思德。自擢用巡抚以来。办事尚能妥协。滇黔相距亦近。是以即令前往接署。第未知其能否胜任裕如。该署督奉到此旨。务即迅速驰赴永昌驻劄。接管督篆。经理一切事务。查照彰宝旧办章程益加奋勉。而于防查关隘等事。更须实力妥办。不可稍事更张。以期无负委任。至李湖所奏夷目召合□拜。召瞰喃。潜逃拒捕一案。虽据禀报召合□拜已经兵练枪毙。验系该犯身尸。但绿营欺饰恶习。总不可信。恐其诡称贼首已毙。希图了事。其是否属实。必须加意确查。勿任朦混。至把总徐元弼。专管漏弁。既经带兵十八人。追及接仗。何至仍被远扬。实属怯懦无能。若或另有纵逃情弊。尤不可轻恕。至此案系都司伊林宝禀报。恐即不能无罪。伊林宝以旗员外任都司。平日不能先事豫防。事发不能奋勇截拏。深染绿营习气。著将李湖原摺。钞寄图思德。令其到滇后。即将此案确审严查。有应究治者。立即据实参处。所有已获各犯。亦即严行审讯办理。其未获之召瞰喃等犯。并著上紧追捕。毋使一名兔脱。将此由六百里。传谕图思德知之　　

○丁卯。上诣畅春园。问皇太后安　　

○谕军机大臣等。今岁春夏以来。近畿雨泽。未能沾足。麦收分数少减。虽现在麦价。并未加增。难保其向后不稍昂贵。自应及早豫筹。俾民食不致拮据。第近京省分。山东亦甚缺两。二麦收成有限。惟河南麦熟较丰。或可稍为接济。著传谕何煟。查明所属麦价最平。挽运较便之州县。酌买麦一二十万石。贮备候旨。拨济京城之用。但官买粮石。办理稍有未善。转易致市价腾踊。不可不留心调剂。何煟筹办此事。务须密饬各属不动声色。于贮备有资。而市籴无扰。方为妥善。如恐官买之后。市价即不能复平。则又莫若劝谕通商。令贩舶源源北来。则京城食麦足供。自可不致增价。何煟其悉心妥办。仍将酌办情形。先行奏闻　　

○又谕曰。伊勒图奏。据哈萨克推索克禀称。阿布赉阿布勒比斯。率领多人。至哈拉巴勒丹。与布噜特打仗。抢掳布噜特男妇牲畜甚多。布噜特阿提克等。追至塔拉斯地方。又复败绩阵亡一千余人。又被掳去千余人。内有许多头人等语。布噜特被哈萨克抢掠。必欲复仇。或遣人来求代伊办理。伊等彼此抢劫。已属常事。原难代为办理。朕从前属降谕旨甚明。著再传谕伊勒图。若布噜特遣人前来。即谕云。汝等互相抢掳。事属寻常。从前汝等抢掳哈萨克。我并未干与。今若代汝办理。倘哈萨克来求。又当如何。断无袒护一面之理。如此晓谕。即行遣回。并著传谕庆桂知之　　

○京察本年满汉各官。年老有疾官八员。才力不及官三员。浮躁官一员。不谨官一员。均分别处分如例。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百五十八



大清高宗法天隆运至诚先觉体元立极敷文奋武孝慈神圣纯皇帝实录卷之九百五十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十九年。甲午。五月。戊辰。上以秋狝木兰。奉皇太后自圆明园启銮　　

○谕。此次巡幸木兰。沿途经过地方。所有本年地丁钱粮。著加恩蠲免十分之三　　

○又谕。前以鄂宝参奏。副将佛孙。将卓克采护粮弁兵。擅自彻回。致有失饷之事。因降旨将该员交部严加议处。经部议以革职。留营效力。今据阿桂等奏。佛逊所彻之兵。系奉文调赴谷噶军营。并非专擅。鄂宝未知前后原委。因而参奏。且该员平日在营。尚为得力。可否免其议处等语。著照所请。所有佛逊此案部议革职之处。著加恩宽免　　

○又谕。据富勒浑奏。原任游击任景。自上年发往军营效力。屡经差委。俱能认真。现在派令防驻撒纳。督率官兵。搜山巡防。更为实心出力等语。任景。著加恩照游击原衔。赏给盐菜口粮。以示鼓励　　

○又谕。据阿桂等奏。发川以副将委用之西德布。自到军营以来。奋勉出力。请以补授甘肃河州协副将等语。著照所请。西德布。准其补授甘肃河州协副将　　

○又谕曰。成果患病甚重。暂时未能痊愈。即著回京。富兴腿疾。既已较前痊愈。即令其协同长清办事。大愈后。再赴大营　　

○定西将军尚书阿桂奏。接准明亮等札称。荆州满兵。于一应战守处所。俱不得力。查各省驻防满兵。虽不似京营满兵。究非绿营可比。今荆州满兵。甚属废弛。请将应得之项。照绿营兵给与。至荆州将军绰和诺。副都统舒明阿。平素既疎训练。临时又不能劝惩。请交部严加议处。谕。荆州满洲兵。上年赴川时。徒步前往。情愿不用马匹。朕深嘉悯。曾赏一月钱粮。以示鼓励。伊等理应感激朕恩。诸事奋勉。乃战守俱不得力。殊失满洲旧习。著照阿桂所奏。将伊等应得之项。俱照绿营兵给与。以示炯戒。绰和诺。舒明阿。乃该管大臣。又现在带兵行走。所管兵丁。一至于此。著交部严加察议。寻议革职。得旨。绰和诺。舒明阿。俱著革职。不必开缺。仍留军营效力　　

○定西将军尚书阿桂。定边右副将军尚书公丰昇额。参赞大臣领侍卫内大臣色布腾巴勒珠尔奏。臣等查日尔巴当噶。即系日尔巴碉。该处在凯立叶一道山梁之中。官兵若能占住。即可断截贼番上下往来。臣前此酌拟派兵。从凯立叶山腿斜上。约会凯立叶官兵。前后夹攻者。即系此处。嗣又遣人详细躧看。并与海兰察等酌议。以其地在山阴。箐林深密。崖磡陡险。兼之彼此隔远。雪雾时作。万一不能如约夹攻。即不免有失利之处。且官兵已定绕截喇穆喇穆后路。一经占据山梁。则喇穆喇穆之贼。既可不攻自溃。而格鲁瓦觉各寨。皆归掌握。从此进攻勒乌围。不惟得势。而且捷近。所有日尔巴碉。似可无庸筹办。报闻　　

○侍卫桂林奏。汪腾龙。于二十九日回至章谷。臣将搜捕事宜。与之商酌。查将军明亮。现拟改途进取。兵力固属难分。而穷番鼠窃。自应设法搜捕。绝其根株。方可肃清后路。臣现于约咱等处驻守官兵内。抽拨汉土兵五百名。章谷留防兵内。抽调一百名。交汪腾龙。带领前往。并行知总兵敖成。协力搜查。凡遇可以藏奸之处。即行焚毁。并可乘其惊窜。实力歼除。不使稍留余孽。报闻。　　

○以编修张寿。为四川乡试正考官。户部主事戚蓼生。为副考官。编修王懿修。为广东乡试正考官。吏部主事李调元。为副考官。编修刘锡嘏。为广西乡试正考官。工部主事戴璐。为副考官。编修汤先甲。为福建乡试正考官。吏部主事王元菼。为副考官编修李殿图。为湖南乡试正考官。刑部主事洪朴。为副考官。　　

○是日。驻跸南石槽行宫　　

○己巳。驻跸密云县行宫　　

○庚午。驻跸要亭行宫　　

○辛未。谕。据舒常奏。四川叠溪营兵丁邓有得。去年自促浸脱出。供系被贼掳去。嗣准兵部咨查阵亡兵丁事迹。送礼部立传。入祀昭忠祠。文内开有兵丁邓有得之名。查据革职留任副将李天祐覆称。系四川泸宁营把总游宗义。从前具报错误。请将捏报之游宗义斥革。转报之李天祐严加议处等语。邓有得。前在军营。或因樵汲迷道。被贼掠去。抑系该兵乘间脱逃。为贼所掳。该管将弁。自应立时查明。分别据实具报。何得捏称阵亡。滥邀议恤。该把总之罪。实非寻常误报可比。仅予斥革。不足蔽辜。游宗义。著革去把总。发往乌噜木齐充当苦差。至李天祐。系该管大员。乃于查报阵亡兵丁之案。并不详察。辄据游宗义捏词转报。实属不合。李天祐。著交部严加议处。又谕军机大臣等。命有得此时。若仍在宜喜军营。著舒常。将从前因何被掳情由。严讯确供覆奏。分别办理。如邓有得。已回叠溪本营。即著富勒浑。文绶。严行查讯具奏。其游宗义。已于上年七月内。因伤重遣回本营。并著富勒浑。文绶。查明即行发遣。兵丁被贼掳去。该管将弁。已难辞失律之咎。乃并不查明。辄为捏报阵亡。绿营欺谎之习。实堪痛恨。不可不严行惩创。著阿桂等。将捏报阵亡。及现在查明治罪之处。通谕各军营将弁。俾知儆戒。将此一并传谕知之　　

○又谕曰。明亮等奏。于穆谷豫为设伏。散放马匹。诱贼使米。杀死二十余人等语。所办甚好。惜杀贼仅十分之一。未能痛加歼戮。较之株守不动。自觉差胜耳。至正地进攻之局。现据革布什咱喇嘛供词。有闻得金川遣人往正地修卡。被雷打死之语。而前月阿桂所奏。脱出小金川番人阿塔尔供词。有官兵若从正地独角山进攻。贼人即当不起之语。似贼人已计及官兵必攻此路。豫作准备。据明亮等称。黔兵于五月二十。可全抵章谷。再五六日。方至甲鲁。而自甲鲁至正地。又不知尚需几日。约计六月初。方得进兵。恐时日太多。贼碉无懈可击。仍属徒劳无益。且贼中明言恐官兵从此攻打。或系暗为防拒。故以此语示弱。诱我堕计。不可不防。况明亮等。于大营抽往正地之兵五千余人。又新调黔兵二千。革布什咱土兵一千。及德尔格忒。霍尔。等处所调土兵。通计不下万余。分队行走。断不能使贼人毫无闻见。况据脱出之喇嘛供称。索诺木。派人在革布什咱各山梁上。远远探听官兵消息等语。是官兵举动。贼易得知。即如喇嘛在南路念经。贼已知其详。且据明亮称。革布什咱土都司丹津扎布。平日不能驾驭木覂百姓。恐风声不密。易于洩漏。豫饬副将郑国卿等。于甲鲁一带。加紧巡防等语。行军防备之道。原亦只能如此。又据供。索诺木任用革布什咱之雍中旺嘉勒。每次令其带兵。此必从前勾引金川。戕害旧土都司之人。故尔以为心腹。现在明亮等河北河南军营。由布拉克底。巴旺出入。该土司等极为恭顺。可保无他。是马尔邦一路。虽未能即得。不致有意外之虞。今正地一路。虽与绒布寨相隔既远。贼番易于伺探豫防。朕因此甚不放心。明亮统兵进剿。务须加意慎重。摺内所云无论其有无准备。总当鼓励将士。为一举以克之语。但知轻率一往。而不知筹度万全。设或稍有闪挫。各路官兵。必皆闻而气馁。所关甚重。其为国家军务计。固不宜如此掉以轻心。即明亮自为计。亦岂可但知直前不顾。著谕明亮。总宜熟筹妥办。必须实见有可乘之机。其事大有把握。方可进兵。若稍涉疑似。惟当慎之又慎。军营后路。一进革布什咱之境。处处尤须留心照料。明亮宜勉力妥为之。仍将办理情形若何。详悉具奏　　

○总督衔河南巡抚何煟奏。豫省百泉丹河。同为卫水之源。向来重运北上。定例河水以七分济运。三分灌田。今年运河水浅。挽运维艰。五月望间。正值重运紧要。而民田尚非急需灌溉之时。臣现已饬令卫辉。怀庆。各属。将一切民渠民闸。暂为封闭。以济漕运。报闻　　

○是日。驻跸两间房行宫　　

○壬申。署四川总督文绶奏。调赴南路黔兵。现已飞札桂林。令其改赴西路。如此时将抵章谷。即由该处拨夫。送至美诺。否则仍令由打箭炉。雅州。卭州。取道大邑。崇庆。直趋灌县。稍为近捷。至滇兵三千。分六起入川。自五月初一。至初十日。已全数进发。此时头起。约至楸砥。再五六日。即至阿桂军营。谕军机大臣等。此项黔兵。文绶既令改赴西路。于阿桂军营声势。自为更盛。以滇兵行程计之。应到在黔兵之前。兵力愈多。成功自必愈速。于事较为有益。况各路进兵。可望得手。惟阿柱一路为最。阿桂前奏。番地夏至后。即当晴霁。此时距夏至已将十日。天气当已晴定。而新兵踵至。统以进攻。自为得力。伫听捷音。或阿桂至勒乌围后。酌量宜喜。马尔邦。正地等处。有可夹攻情形。即由彼处派兵前往。亦属甚便。更不在此时之必需袭取正地也。或阿桂闻黔兵改赴西路之信。仍欲遣其赴明亮军营。或明亮进攻正地。已有成说。而黔兵又至章谷。即留其在彼应用。不复遣赴西路。俱无不可。但能便捷得利。于彼于此。原无分别。所谓及其成功一也。或明亮已经起程。而黔兵又赴西路。则明亮即率现在河南北两营所抽之五千兵同革布什咱之一千兵。前往正地。俱听明亮临时酌办。但此路进兵较他处尤当加意慎重。昨所降谕旨。极为详晰。明亮惟当慎之又慎至阿桂在喇穆喇穆。已经两月。惟盼其即速进攻。乃屡为雨雪所阻实为悬念焦切。朕亦深知阿桂在军营。与士卒同甘苦。身经劳瘁。谅必日夜速冀成功。得以及早还朝。受朕恩眷。其急切自不待言。惟当大功将就之时。朕盼望甚切。不得不向其催促耳　　

○是日。驻跸常山峪行宫　　

○癸酉。吏部议覆。直隶总督周元理疏称。塔子沟通判八沟同知二处幅＜?巾员＞辽阔案牍繁多必须添官分理请将蓟运河通判。改为三座塔通判分理土默特两旗。喀尔喀库伦。两旗奈曼一旗事务。原设巡检娵归管辖。其蓟运河事务归并务关同知兼管。又顺德府通判政务亦简请改为乌兰哈达通判分理翁牛特两旗巴林两旗事务。原设巡检即归管辖其顺德府通判事务归并顺德府同知兼理均请定为繁难二缺仍照热河五厅之例于通省理事通判内拣选调补又鄂尔土板地方居民稠密讼案较多。亦须添员弹压查有灵寿县巡检。事甚简少该县堪以兼理请改为鄂尔土板巡检。仍归三座塔通判管辖。于内地巡检内。拣选调补。再山海路属望海楼把总一员。请裁移三座塔。所遗汛务。交府城把总兼管。居庸路属。长峪城经制外委一员。请裁移鄂尔土板。所遗汛务。交白羊城把总兼管。并于马水口裁拨马兵五名。守兵十五名。居庸路裁拨马兵五名。守兵五名。分派两处。以资巡防。归三座塔通判专管。统隶督标。均应如所请。从之　　

○豁除江苏六合县。乾隆三十七年。坍江民卫田二十五顷三十九亩有奇额赋。　　

○是日。驻跸喀喇河屯行宫　　

○甲戌。上驻跸避暑山庄。至八月丙申皆如之　　

○乙亥。孝恭仁皇后忌辰。遣官祭景陵　　

○谕曰。音济图。前在云南军营出力。曾施恩赏给副都统衔。伊此次在四川军营。并未见有出力奋勉之处。著革去副都统衔。仍在乾清门二等侍卫上行走
  </div>
  <div class="pagination">
   <a href="清实录乾隆朝实录_page1276.html">
    上一页
   </a>
   <span>
    ...
   </span>
   <a href="清实录乾隆朝实录_page1272.html">
    1272
   </a>
   <a href="清实录乾隆朝实录_page1273.html">
    1273
   </a>
   <a href="清实录乾隆朝实录_page1274.html">
    1274
   </a>
   <a href="清实录乾隆朝实录_page1275.html">
    1275
   </a>
   <a href="清实录乾隆朝实录_page1276.html">
    1276
   </a>
   <span class="current-page">
    1277
   </span>
   <a href="清实录乾隆朝实录_page1278.html">
    1278
   </a>
   <a href="清实录乾隆朝实录_page1279.html">
    1279
   </a>
   <a href="清实录乾隆朝实录_page1280.html">
    1280
   </a>
   <a href="清实录乾隆朝实录_page1281.html">
    1281
   </a>
   <a href="清实录乾隆朝实录_page1282.html">
    1282
   </a>
   <span>
    ...
   </span>
   <a href="清实录乾隆朝实录_page1278.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
