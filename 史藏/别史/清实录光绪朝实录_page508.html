<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 508 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 508 页/共 1316 页</h1>
    <div class="content">
○丁未。谕内阁、谭钧培奏、土匪滋扰。当即歼除。出力员弁。恳恩奖励一摺。云南甯洱等处。土匪罗么大等。句结匪党。肆扰猛地。势颇鸱张。经谭钧培派员剿捕。署甯洱县事通判王治普、督率兵练。将匪首擒获正法。办理尚为迅速。即著饬属摉捕逸匪。务获惩办。毋留余孽。所有被扰村寨、及逃出难民。务当妥为安抚。毋任失所。在事出力之通判王治普、俟补缺后以直隶州知州在任前先补用。把总召凤章、著赏加守备衔。以示奖励。现月　　

○又谕、张曜奏、章邱县境大寨金王等庄。堤埝漫溢。现筹堵筑。请将疏防各员惩处。并自请议处等语。本年伏汛盛涨。六月二十五日。山东章邱县境大寨金王等庄。护庄圈埝被冲。将南面大堤漫溢。并塌陷堤身三十余丈。览奏殊深轸系。即著张曜督同在事员弁。将漫口迅速堵合。毋稍延缓。被灾户口。并著分别赈抚。毋任失所。其抢护不力之道员李希杰、著摘去顶戴。副将黄金得、著革职留工。以示惩儆。张曜督率无方。亦难辞咎。著交部议处。现月　　

○谕军机大臣等、张曜奏、前经部议加培黄河两岸堤埝。指拨各省郑工捐输银两。现除山西等省陆续解到外。其余指拨江苏、甘肃、新疆、福建、台湾、江西、湖北、湖南、四川、广东、广西、云南、贵州。应解山东银两。迄今尚未起解等语。山东黄河增培堤埝工程。需款孔亟。既经该部指拨各省郑工捐项。均系有著之款。何以尚未报解。即著各该省督抚。迅将前项银两。如数解往山东。以资工用。毋稍延缓。将此由四百里各谕令知之。现月　　

○戊申。谕内阁、张曜奏、职官藉端索诈。请旨惩办一摺。山东平度州知州许颂鼎。办理平粜。委派州同许彬、吏目汪景尧、赴乡查验囤粮。许彬辄藉差任意索诈。赃款累累。以致民怨沸腾。平度州州同许彬。著先行革职。从严审办。许颂鼎有无故纵情事。并汪景尧是否分用赃款。均应确切讯究。著一并撤省查办。现月　　

○己酉。巡抚衔督办云南矿务唐炯奏、贵州西良山铜矿甚佳。现拟开办。请将应纳铜课。自光绪十七年为始。以示体恤。从之。摺包　　

○以助办奉赈集款数逾十万。上海绅士候选道员袁天锡等。十八员。传旨嘉奖。　　

○抚恤山东莒州沂水县被雹灾民。摺包　　

○庚戌。陕甘总督杨昌浚奏、循化番僧聚众械斗。业已派队弹压。并委员前往查办。得旨。即著饬属妥为弹压。并将番僧等构衅各情。分别查办。毋任滋生事端。摺包　　

○抚恤琉球国遭风难民如例。摺包　　

○辛亥。谕内阁、前据托伦布等奏、察哈尔牛羊群控案。两造情词各执。当谕令将副总管鄂呢巴图等解任提案讯办、兹据该都统等奏、鄂呢巴图等、并不听候查办。先后私行他往。及潜来京城。难保非畏罪逃避。鄂呢巴图、达米林札普、巴特玛桑、窄色博克札普等、均著先行革职。并著顺天府五城御史一体严拏。解交该都统等归案审讯。现月　　

○以抽收厘捐。办理不善。革浙江知县王宗丞职。象山县知县邹文沅、开缺降补。摺包　　

○壬子。署盛京将军定安等奏、恭修永陵殿座。业已开工。尚有启运殿应行续修之处。自应遵照原案。续估办理。下部知之。摺包　　

○西甯办事大臣萨淩阿奏、番僧聚众械斗。派员前往查办。得旨、此案业据杨昌浚奏报。即著会商该督。迅即弹压解散。并饬拏匪首讯明惩办。　　

○盛京将军庆裕因病乞休。允之。　　

○以礼部右侍郎宝昌为山东乡试正考官。翰林院编修蒋艮为副考官。谢隽杭为山西乡试正考官。徐琪为副考官。徐致靖为河南乡试正考官。李葆实为副考官。外记　　

○以太常寺卿钱应溥为宗人府府丞。朱签　　

○癸丑。孝静成皇后忌辰。遣官祭慕东陵。照例　　

○谕内阁、已革浙江候补参将吴杰、著崧骏饬令来京。交兵部带领引见。现月　　

○甲寅。孝懿仁皇后忌辰。遣官祭景陵。照例　　

○以吏部右侍郎敬信兼署礼部右侍郎。现月　　

○以湖广总督裕禄为盛京将军。现月　　

○乙卯。闽浙总督卞宝第奏、江西帮船匪徒。聚众滋事。业经官兵击散。得旨、即著饬属认真摉捕逸匪。毋留余孽。以靖地方。摺包　　

○命河南河北镇总兵崔廷桂、来京陛见。摺包　　

○以记名提督陈凤楼为江南徐州镇总兵官。现月　　

○实授张景春为江南苏松镇总兵官。现月　　

○抚恤河南周家口被水灾民。摺包　　

○丙辰。孝贞显皇后诞辰。上诣建福宫圣容前行礼。外

记

　　

○谕军机大臣等、前据张曜等奏、章邱县境大寨金王等庄。护庄圈埝被冲。并塌陷堤身三十余丈。当谕令张曜迅筹堵合。现值伏秋盛涨。该处水势若何。上下游工段是否一律防护稳固。著该抚迅将筹办情形。详晰覆奏。以纾廑系。将此谕令知之。现月　　

○安徽巡抚陈彝奏、四川重庆府属捐助皖赈。请加广该府学文武定额各一名。下部议。摺包　　

○命台湾布政使蒯德标、云南按察使岑毓宝、来京陛见。摺包　　

○调两广总督张之洞为湖广总督。漕运总督李瀚章为两广总督。现月　　

○追予剿匪阵亡。安徽亳州候选训导蒋组绶等合族二百余人总祠列入祀典。从巡抚陈彝请也。摺包　　

○丁巳。补行引见新进士吴桂丹。得旨、改为翰林院庶吉士。现月　　

○予故杭州将军恭镗祭葬恤荫如例。现月　　

○予御贼阵亡。直隶大沽协左营外委张义议恤。摺包　　

○戊午。谕军机大臣等、有人奏江西厘卡太密。自赣州府至省城。设卡验票至十一处之多。临江之榆树镇。新建之吴城镇。铅山之河口镇。皆设立上中下三卡。竭泽而渔。怨咨在道。请饬酌量裁撤等语。设卡抽厘。原属不得已之举。自应酌度地方情形。妥善办理。若如所奏。该省分卡太密。节节查验稽留。殊非体恤商民之道。著德馨按照所奏各节。确切查明。据实覆奏。原片著摘钞给与阅看。将此谕令知之。寻奏、历年以来。厘卞祗有归并。并无增设。傥轻议裁撤。则奸商绕越走漏。恐致饷源短绌。惟有严饬各局卡员妥善办理。报闻。现月摺包　　

○山东巡抚张曜奏、临黄堤内外受水。漫溢坍陷。请将即墨营参将张仕忠暂摘顶戴。得旨、张仕忠著摘去顶戴。仍严饬赶紧抢护险工。并责成在工员弁。力防金堤。毋任再有漫溢。摺包　　

○以直隶布政使松椿为漕运总督。未到任前。以淮扬海道徐文达暂行护理。现月　　

○以前西安将军吉和为杭州将军。明发　　

○以奉天府府尹裕长为直隶布政使。现月　　

○己未。中元节。上诣奉先殿寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。　　

○遣官祭庄顺皇贵妃园寝。端慧皇太子园寝。　　

○谕军机大臣等、甘肃新疆巡抚刘锦棠。前经赏假六个月。回籍省亲。嗣据该抚奏报于二月二十五日起程。现在计已行抵湖南。新疆地方紧要。边防诸务。关系重大。朝廷廑念甚殷。著王文韶传知该抚。不必拘定假期。迅速回任。将此由四百里谕令知之。现月　　

○广西巡抚沈秉成奏、桂林府属永甯州三隍地方。匪徒滋事。业派员弁查办。得旨、即著严缉逸犯。务获究办。摺

包　　

○以奉天驿巡道兴升为奉天府府尹。现月　　

○予军营病故。广西县丞吴其芬议恤。摺包庚申。谕内阁、翁同和奏、恳恩赏假回籍修墓一摺。翁同和著赏假两个月。回籍修墓。该尚书日侍讲帷。深资启沃。一俟修墓事竣。著加恩赏给驰驿回京。现月　　
</div>
    <div class="pagination">
<a href="清实录光绪朝实录_page507.html">上一页</a><span>...</span><a href="清实录光绪朝实录_page503.html">503</a><a href="清实录光绪朝实录_page504.html">504</a><a href="清实录光绪朝实录_page505.html">505</a><a href="清实录光绪朝实录_page506.html">506</a><a href="清实录光绪朝实录_page507.html">507</a><span class="current-page">508</span><a href="清实录光绪朝实录_page509.html">509</a><a href="清实录光绪朝实录_page510.html">510</a><a href="清实录光绪朝实录_page511.html">511</a><a href="清实录光绪朝实录_page512.html">512</a><a href="清实录光绪朝实录_page513.html">513</a><span>...</span><a href="清实录光绪朝实录_page509.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
