<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 344 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 344 页/共 502 页
  </h1>
  <div class="content">
   ○是日戊午年立春。顺天府进土牛、春山宝座。　　

○己巳。谕内阁、何桂清、赵德辙奏、审明那用委解银两、捏禀饰覆之已革典史、从重定拟一摺。江苏已革典史潘恭尧、于委解银两。因倾镕折耗。并那作旅费。虽讯非有心侵蚀。且已据全数缴清。惟库项攸关。辄敢私自那用。又复饰词捏禀。殊属刁玩。潘恭尧、著从重发往军台效力赎罪。以示惩儆。　　

○又谕、恒福奏、直隶代垫饷银、请饬作正开销一摺。咸丰三年分。山西省应解河北粮台银十万两。系先由直隶垫解。嗣山西省陆续解还。尚少银六万两。现在该省拨解京饷、及各路军饷、为数甚钜。所有山西应还直隶垫解银六万两。著即由直隶作正开销。以清款项。　　

○谕军机大臣等、庚长奏、宝钞骤形壅滞、竭筹钞本一摺。近年南河工用。全赖宝钞接济。自部议京师五宇官号、不能应付外省之钞。以致该处积存宝钞。骤形壅滞。该河督拟仿照京师官号、掣字付钱之法。期于流通。惟须豫筹钞本。以资周转。各省额解南河款内。以两淮盐课、及节年工料生息等款、并两江藩司地漕等项为大宗。现在欠解至三百四十余万两之多。虽因军饷紧要。不能照常拨解。但河务工程。所以保卫民生。关系亦重。岂能任其颓废。致将来办理愈难。著何桂清、督饬藩运两司、将应解南河各款。自咸丰八年起。仍按年起解。即或不能如数。亦须筹解一半。以作该处钞本其积欠之款。并著分年陆续补解。以重河防而免贻误。将此谕令知之。　　

○又谕、东纯等奏、会议闽海关徵收夷税一摺。现在闽海关、藉资茶税。充搭兵饷。夷人因闽省纹银无从易换。请仍将鹰番、按照九八银色。加贴二两补水。输纳关税。据东纯、王懿德等、以事关怀柔。未便强其所难。著准其将现徵鹰番。补水输纳。俾茶船得免壅滞。而夷课亦不延宕。俟该省纹银充裕。仍照旧章办理。此项税银。著随时解司充饷。将此谕令知之。　　

○宗人府、会同吏部、兵部奏、遵议推广宗室升途。文职准用道府。武职准用各省城守尉。并分别支派远近。请自高宗纯皇帝位下之宗室、均为最近、未便补用外。其余各旗。无分远近。一体酌量外用。从之。　　

○命山西巡抚恒福、来京陛见。以布政使常绩、署巡抚。　　

○予福建邵武府、及光泽县、守城殉难通判马炳章、知县郭余裕、崇逵、县丞徐思复、祝耕、巡检谢墀、典史章于藩、州判毛玉桐、从九品毕承缨、州吏目王至霆、守备吴景芳、祭葬世职。徐思复、附祀知府金万清专祠。同时殉难幕友家属。旌恤如例。均附祀知府娄浩专祠。　　

○缓徵湖北汉川、黄陂、天门、云梦、应城、江陵、公安、石首、监利、松滋、嘉鱼、汉阳、沔阳、孝感、钟祥、京山、潜江、枝江、荆门、十九州县、暨屯坐军卫被水村庄、新旧额赋。免江夏、汉阳、二县地课银。　　

○庚午。谕内阁、御史李培祜奏、请慎重门禁等语。京师内外各门。例应及时启闭。严密稽查。若如该御史所奏、正阳门近日启闭。并无定时。亦无值班官员住宿。殊不足以昭慎重。著步军统领衙门、严饬各门官弁。务当启闭依时。不得任意迟早。并饬值班各官、轮流住宿毋许旷误。傥有前项情弊。即著从严参办。　　

○又谕、前因崇恩奏、山东省营马额数。并无冒销情事。并该省缺额马匹。向系就地购买。兵部并不查明成案。仍令出口买补。当令该部明白回奏。兹据遵旨覆奏、山东巡抚崇恩、于朋马奏销。久逾例限。尚未题报。此项马乾。系另案造报。该省于户部题销案内。并未扣除等语。山东省朋马造报迟延。该抚崇恩、已予降二级留任处分。著毋庸议。其兖州等三镇总兵。著俟该省、将马乾报销题到时。由该部查明。如有冒销情弊。再将各该总兵参处。至该省缺额马匹。如果随时购买。何至本年二月各标存马、不足二百五十匹之数。恐就地买补一节。不过徒托空言。嗣后该抚、务当饬令各营。按数购买足额。毋得仍前短缺。以昭核实。　　

○谕军机大臣等、有人奏、山西临汾县知县王应昌、诬指良民乔栖鸿为盗。立毙杖下。弃尸灭迹。经该管平阳府知府王溥、访闻禀揭。并尸父乔成俊告发。王应昌辄敢捏改报呈。诬乔栖鸿为盗。并串通医生、仵作、刑书、皂役、捏报病故。将尸弃灭。另以病丐尸身顶替。迨王应昌因案撤任。该上司复不候案结。即行详请回任。经恒福批驳。将案发交太原府知府保龄、候补知府万济、审讯。该府等抑勒尸亲。出具病故甘结。复屡寄私信。嘱王溥含糊了结。经王溥究出实情禀揭。该省上司迁怒。将王溥调省。勒令照原断详覆。王溥始终不允。至今案悬未结等语。地方人命。关系至重。宜如何郑重核办。以期无枉无纵。若如所奏、该县王应昌、滥刑毙命。弃尸灭迹。该省上司。复辗转迁就。意图消弭。尚复成何事体。著派成凯、即赴省城。会同恒福、调集人证卷宗。秉公严讯确情。按律定拟具奏。恒福于委员提讯此案。未得实情。其咎尚轻。今奉特旨会审。谅不敢回护前失。徇庇承审各员。自取重咎。保龄、万济、有无受贿、意在消弭。臬司沈兆澐、总理刑名。何以毫无觉察。均著成凯等、彻底查明。据实参奏。原摺著钞给阅看。将此各谕令知之。　　

○先是驻藏大臣赫特贺、满庆奏、前议变通唐古忒额设番兵章程六条。已奉议行。惟招募番兵。令商上筹办口粮。制造器械。令世家捐备资费。以及更改旧章。添设巡哨等事。据前后藏僧俗大小番目等、恐增苦累。恳请免行。复奏请更正。命原议大臣覆议。至是奏、应如所请。将以上三条。准其免行。赫特贺、满庆、办事粗率。请交部议处。从之。　　

○闽浙总督王懿德等奏、江右贼匪。图窜闽疆。现筹攻剿情形。得旨。慎防边境。勿致窜扰。　　

○予福建阵亡外委陈诗魁、祭葬世职。　　

○辛未。以理藩院尚书肃顺、充经筵讲官。　　

○以内阁学士德瑛、充文渊阁直阁事。宋晋、署文渊阁直阁事。　　

○免直隶安、隆平、天津、三州县被水村庄、本年额赋。展缓节年粮租、及应补还仓谷。　　

○壬申。孝庄文皇后忌辰。遣官祭昭西陵。　　

○谕内阁、前据胜保奏、请将随营得力之休致道员舒津、降为知府。已革山东嘉祥县知县恒山、开复原官。均归部铨选。候补直隶州知州王启秀、开复原官。仍留安徽补用。并免缴捐项。当交吏部查议具奏。兹据该部、查明各该员原案。声明请旨。舒津、系特旨休致人员。恒山、系计典参劾、另案获咎之员。例均不准捐复。姑念该员等、随营效力。尚知愧奋。舒津、著赏给知府衔。恒山、著赏给知县衔。　　

○又谕、官文等奏、革员留营出力、请分别免罪等语。前任湖南长沙协副将清德、随同该大臣等、在武汉黄州等处、防剿逆匪。运济军饷前署道州知州、候补知县王揆一、带勇随同李续宾、在童司牌等处、屡获胜仗。复于湖口彭泽、屡次大战。斩馘多名。均属革有微劳。清德、著准其免发军台。并免缴台费银两。王揆一、著准其免发新疆。仍留营效力。　　

○谕军机大臣等、和春、何桂清、赵德辙奏、江南各营兵勇粮饷、支放比例未符、据实陈明一摺。并何桂清等片奏、请明降谕旨、量予加增等语。军营饷需。前经军机大臣、会同户部、议令各路带兵大臣。查照旧章。征兵每名、日支口粮米八合三勺。月支盐菜银九钱。并于出边口之日。加给盐菜银四钱。凯旋之日。即行停止。自应遵照办理。今江南军营。每兵所支银数。不特浮于定例。且溢于成案。各勇所支银数。亦属浮多。并于领银之外。复支米石。似此滥支滥应。显违定例。原应及时裁汰。惟据该大臣等奏称、现在银贱钱贵。若遽行核减。兵勇难敷食用。此时功在垂成。设因议减口粮。致军心解体。贻误非浅。请将江南军营各兵勇领项。照旧办理。原系因体恤兵勇。望能迅速成功起见。本日据该大臣等奏、大军直薄金陵城下。埽荡贼垒。指日捷音将至。如果一月半月之间。即能攻克贼巢。则所费尚属无多。自不必遽加核减。致失兵心。若仍旷日持久。则需用浩繁。何桂清等、身任督抚。岂能任听虚糜。不加裁抑。所请明降谕旨之处。各路军营。事同一律。岂宜独厚于江南。实未便宣言。致他处转生角□央望如果大功速蒇。将来报销不能合例。该督等应得处分。自必加恩宽免也。又据文煜奏、粮台放饷、月分参差、宜截清界限一摺。粮台核销清册。既须各归各任造报。应令饷糈。亦应各归各月支放。以便稽核。著和春等、通饬带兵带勇各员。将盐道萧时馥、与文煜所放之饷。各按各月。划清界限。其从前欠款。俟饷需稍裕。解到时均匀补放。以免轇轕。将此由六百里谕知和春、何桂清、赵德辙、并传谕文煜知之。　　

○以湖北官军剿匪出力。并免复江西湖口、彭泽、安徽望江、东流、铜陵等县城。赏知府萧翰庆、参将雷风云、游击萧庆衍、刘人和、曾传荣、都司唐学发、杨镇魁、汤定国、黄惠清、朱升开、郭安邦、守备郑汉友等、花翎。把总刘武德等、蓝翎。余升叙有差。予阵亡守备郭德山、外委彭盛才、余朝向、龙在田、胡高德、祭葬世职加等。军功周华堂、邹云礼、周长林、刘高举、黄式宾、苏光彩、余善长、祭葬世职。如把总例。生员伍焕銈、祭葬世职。如训导例。　　

○免江苏宿迁县湖滩地租钱。　　

○癸酉。谕内阁、曾望颜奏、甄别声名狼籍之府县一摺。地方守令。率属临民。均须公正廉明。方足以资治理。陕西凤翔府知府王丙勋、操守平常。行止不检。署凤县知县宋志濂、性情贪鄙。纵役扰民。均著即行革职。以肃官方。　　

○又谕、曾望颜奏、请将参劾降补人员、革职递籍等语。陕西降补府经历县丞文映台、在泾阳县溷迹市侩。遇事把持。商民受扰。未便任其逗遛。贻害地方。著即革职。永不叙用。解回云南镇雄州原籍。交地方官严加管束。毋许出外滋事。　　

○谕军机大臣等、胜保、袁甲三奏、捻匪句结粤逆。意图北窜。现筹力攻六安。并请调马队。再行抽拨协剿酆圩各情。该副都统、与袁甲三、商筹布置。方期六安即能得手。乃复有大股逆匪。窜至霍山。我军失利。现已偪近因始县城。六安捻匪。亦陆续出城。窜向西南。由开顺、西至光商等处。胜保等、因筹防北路。请饬德兴阿、英桂、各拨马队助剿。惟金陵贼势穷蹙。已有克复之机。指日攻破。余匪必图北窜。德兴阿等、现拔大队往攻江浦。势难抽拨马队。至豫省河、陕、汝、三属。匪踪已殄除净尽。其南路一股。逃窜无多。现有邱联恩、带兵□□穴□又□捕。德楞额、格绷额等、所领马队。正当移缓就急。饬由新、息、一带。驰赴胜保军营。俾资得力。并著英桂亲督官兵。前往陈、汝、驻劄。为胜保等后路声援。胜保等仍当察看何处紧急。即往何处迎剿。并酌拨兵勇。与史荣椿等、迅克酆圩。毋令蔓延。将此由六百里各谕令知之。　　

○以剿办安徽股匪出力。赏还头等侍卫伊兴额顶带。　　

○以河南办理军需。暨防剿出力。赏道员周树衡、金承诏、戴鸾翔、花翎。余升叙有差。　　

○以山东防剿窜匪出力。赏把总丁佩珩等、蓝翎。余升叙有差。　　

○甲戌。以筹办叶尔羌军需出力。赏陕西知县喻怀恭、叶尔羌章京多仁布、伯克呢雅斯、花翎。笔帖式哲成额等、蓝翎。余升赏有差。　　

○以剿办叶尔羌回匪。并守御巴尔楚克城出力。赏游击博勒忠武等、蓝翎。余升叙有差。　　

○予遇贼被戕叶尔羌五品阿奇木伯克迈哷木子伊布拉伊木、世袭五品顶带花翎。并免应交粮赋。　　

○乙亥。以岁暮祫祭。遣官祭太庙中殿、后殿。　　

○谕内阁、李孟群奏、股匪复窜县城、旋即克复、自请治罪等语。安徽霍山县城。自李孟群派兵克复后。该逆复聚众万余。窜入县城。代理该县知县王自簵、复由西门攻入。该匪弃城逃遁。即将县城克复。此次霍山复失。实因贼众兵单。现已即时克复。所有李孟群自请治罪之处。著加恩宽免。已革守备郭寅亮、当贼匪大股来扑。出队奋击。毙贼多名。著开复原官。补缺后、仍带革职留任处分。　　

○谕军机大臣等、本日据李孟群奏、逆匪大股上窜、兵力未能兼顾、请饬楚北分兵防剿一摺。潜太大股粤逆。乘虚窜入霍山县城。代理知县王自簵等收复后。该匪复由东北窜踞独山、两河口一带。而开顺、叶家集等处。捻匪鸱张。地通商固。李孟群拟即带兵亲往。惟南面及西南一带。仅此一军。粤捻交乘。势难兼顾。自系实在情形。楚北麻城、罗田、毗连该处。如果任贼窜入。于楚省藩篱。大有关系。昨据胜保奏、移营西南。亲督进剿。但能兼顾商固边境。其麻城、罗田等县。著官文等、即行派拨兵勇。出境迎剿。或即将进剿宿太之兵。分拨前往。既可与李孟群联络策应。并可埽荡潜太逆踪。以分贼势。至李孟群所请饷需。前经谕令四川、山东、两省。各筹银三万两解往。并令由官文、英桂等、先行垫解。俟饷银过境时扣还。著李孟群、即行派员迎提。以资接济。将此由六百里谕知官文、都兴阿、胡林翼、并传谕李孟群知之。　　

○又谕、邵灿、庚长奏、涡北捻匪复炽、必须三省会剿、以遏北窜一摺。据称亳境捻匪于唐家店等处。添有贼圩。伊兴额督兵往攻。因有南路马贼来援。未能得手。现在涡南悍贼。俱偷渡涡北。添筑贼圩。号称数万。向北蔓延。已飞咨德兴阿、添调马队。并咨胜保、速拨马步大队。由西南兜剿等语。涡北捻匪。势复恣肆。徐州兵力单弱。自应调拨会剿。以遏北窜。惟德兴阿大军。进攻江浦。胜保现驻三河尖。力扼逆匪窜豫要隘。邵灿等所调马步队。均未定能否拨往。山东与徐接壤。赴援较便。著崇恩速即调派精兵六七百名。遴委得力将弁统带。克日出境。与史荣椿、伊兴额等会剿。毋稍迟缓。再前据邵灿等奏称、东省捻匪瞿三秃仔等、扰及赣榆。被官军击败。遁入剡城。并据拏获贼党。供有瞿三秃仔、结幅在郯费一带抢掠。又与孙大旺、在滕峄境内聚众之语。此股匪徒。结幅滋扰。设与亳匪句结。则为患愈烈。并著崇恩、饬令地方文武、设法□□穴□又□捕。毋任延蔓。至东省官兵未到之先。著邵灿等、仍令史荣椿、伊兴额、及朱连泰等、就现有兵勇。实力兜剿。勿令匪踪阑入徐境。将此由五百里各谕令知之。　　

○丙子。祫祭太庙。遣恭亲王奕恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡宫。　　

○遣官祭端慧皇太子园寝。　　

○遣官祭太岁之神。　　

○谕内阁、御史朱文江奏、请饬实力编查海船一摺。直隶省天津、甯河、二县。商鱼船只。每届冬令。由天津道编号取结。豫防偷漏夹带。俟开河时查验放行。立法原为周备。乃奉行不力。日久视为具文。甚有编查明、以多报少。丈量时、以大报小等弊。现当各船归隖之时。自宜急为整顿。著直隶总督、即饬天津道、实力稽查。按船编号。详细丈量。傥查有偷漏夹带、及潜藏奸匪各情。即著从严参办。　　

○谕军机大臣等、有人奏、芦商帑本生息银两。前经改交五城现银。二成钞票。余三成、每两按京钱四千文交纳。嗣因部需甚急。饬京商从卖盐价内。就近垫交。本年天津银贱。运司仍按八成现银。二成钞票徵收。乃闻现在此项银两。仍照五六年饬京商交纳。而芦商现交之数。并未声明等语。近日都中银价日昂。若如所奏。该京商于所余三成银两。每两仍按京钱四千交纳现钱。侵蚀赢余。为数不少。库款攸关。岂容商人从中舞弊。著谭廷襄、乌勒洪额、确加查访。饬令该运司、将芦商本年应交帑利。按照现收八成实银。二城钞票交库。以除弊混而归核实。将此谕知谭廷襄、并传谕乌勒洪额知之。　　

○免江苏镇江府驻防兵丁赔补损失军械。并修复被毁房屋。从京口副都统巴栋阿请也。　　

○丁丑。谕军机大臣等、本日据文煜奏、弁兵不遵定例支领盐折、恃众滋事一摺。文煜接办江南粮台。将各营文武员弁盐折。照例支发。乃各营观望不遵。辄聚集多人。传贴字条。镇筸营兵张世瑚、胆敢殴辱委员。尤为可恶。必当惩一儆百。以肃军律。此时张国梁、已赴前敌。和春等、于员弁溢支盐折。业经由文煜申详。何以并不严饬各营、遵照办理。似此漫无约束。尚复成何事体。况所发官弁盐折。与兵勇无涉。显有不肖官弁。从中怂恿把持。著和春等、严加约束。即查明失察兵丁滋事员弁。据实参处。毋稍姑容。将此由六百里谕令知之。　　

○以湖南官军克复江西临江、龙泉、上犹、崇义、府县各城。加道员刘长佑、布政使衔。萧启江、按察使衔。知县江忠义、以知府用。赏花翎。军功黄喜林等、蓝翎。余升叙有差。　　

○以援剿江西窜匪获胜。赏湖南参将朱南桂、巴图鲁名号。余升叙有差。　　

○是年旌表孝子、江苏等省金天行等八百三名。孝友、福建林辉冶等二名。孝义、江苏生员狄鲤登一名。悌弟、浙江孙翔穆一名。义夫、江苏等省朱锦中等三名。孝女、江苏等省钱氏等十五口。贞妇、浙江朱氏等六口。孝妇、浙江吴氏等四口。贞节、江苏钟氏等六口。贞孝女、江苏张金谷等十七口。烈妇、直隶等省生员樊生甫妻杜氏等四十八口。烈女、浙江王氏等十四口。贞烈女、江苏周氏等九口。浙江志载贞孝节烈妇女一千二十口。守节合例、宗室文明妻乌良汉吉尔民氏等三十八口。满洲马甲色强阿妻李桂氏等一百七十七口。蒙古马甲锦成妻韩佳氏等六十六口。汉军马甲长兴妻线氏等四十六口。内务府长兴妻汪氏等九口。各省驻防德玉妻那氏等一百八十六口。奉天等省生员张鹏龄妻郭氏等三千四百五十三口。夫亡殉节、江苏等省儒童叶古泰妻王氏等十七口。未婚守志、满洲富保聘妻伊尔根觉罗氏等二口。蒙古护军富庆聘妻钮祜禄氏一口。直隶等省陈占魁聘妻王氏等四十六口。百岁寿民妇、江苏等省蒋宏学等十四名口。五世同堂、安徽等省吴大楠等十二家。均给银建坊如例。　　

○一产三男、四川民龚明富一家。
  </div>
  <div class="pagination">
   <a href="清实录咸丰朝实录_page343.html">
    上一页
   </a>
   <span>
    ...
   </span>
   <a href="清实录咸丰朝实录_page339.html">
    339
   </a>
   <a href="清实录咸丰朝实录_page340.html">
    340
   </a>
   <a href="清实录咸丰朝实录_page341.html">
    341
   </a>
   <a href="清实录咸丰朝实录_page342.html">
    342
   </a>
   <a href="清实录咸丰朝实录_page343.html">
    343
   </a>
   <span class="current-page">
    344
   </span>
   <a href="清实录咸丰朝实录_page345.html">
    345
   </a>
   <a href="清实录咸丰朝实录_page346.html">
    346
   </a>
   <a href="清实录咸丰朝实录_page347.html">
    347
   </a>
   <a href="清实录咸丰朝实录_page348.html">
    348
   </a>
   <a href="清实录咸丰朝实录_page349.html">
    349
   </a>
   <span>
    ...
   </span>
   <a href="清实录咸丰朝实录_page345.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
