<!DOCTYPE html>
<html>
<head>
    <meta charset="UTF-8">
    <title>钦定续通志 - 第 283 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 283 页/共 284 页</h1>
    <div class="content">






　　钦定续通志卷六百三十六
　　钦定四库全书
　　钦定续通志卷六百三十七
　　四夷传【三】
　　吐蕃【嘉勒斯赉　苏毗多弥　泥婆罗】　　　吐谷浑
　　党项　　　　于阗　　　　天竺【师子】
　　拂菻　　　　髙昌　　　　焉耆
　　兹【疏勒】　　拔汗那　　　罽賔
　　康居九姓　　大勃律【小勃律　个失密识匿　似没　役盘】吐火罗【挹怛　俱蔺　劫　□防　帆延石汗那　俱密　防密　骨咄】
　　波斯　　　　大食　　　　层檀
　　吐蕃本西羌属种落莫知所出唐以前未尝通中国居析支水西其祖曰鹘提勃悉野稍并诸羌据其地俗谓疆雄曰赞丈夫曰普故其王号赞普贞观八年赞普弄赞始遣使来朝因求昏不许遂入防诏侯君集等讨之弄赞引去遣使谢罪又请昏许之十五年妻以宗女文成公主髙宗即位擢弄赞附马都尉西海郡王进封賨王永徽初死无子立其孙赞普国事皆委其相禄东赞时吐谷浑内附禄东赞怨忿击破之朝廷遣使定乱禄东赞明毅善用兵吐蕃倚之遂为疆国禄东赞死其子钦陵赞婆悉多干【按新唐书作悉多于今从旧书】勃论竝当国尽破诸羌咸亨初入残羁縻十八州诏薛仁贵讨之为钦陵所败遂陥吐谷浑复诏姜恪出讨防恪卒班师赞普旋遣大臣入朝上元二年又遣使请与吐谷浑修好帝不聼明年攻鄯廓河芳四州诏周王显相王轮防讨不克行又攻叠扶二州进攻安西命李敬元等击之为所败仪凤四年赞普死子器弩悉弄立命赞婆率兵防河源它良非川左武卫将军黒齿常之击走之武后时屡诏诸将进讨皆中道罢如意元年大首领曷苏谋率所属降后遣将军张元遇率兵迎之次大度水国人禽曷苏去而他酋昝插又以羌蛮八千人降即其部置叶州擢昝插刺史是嵗将军王孝杰大破吐蕃之众四镇尽复置兵戍守证圣元年攻临洮凉州遣使请罢戍兵求分十姓地武后诏郭元振往使从其请吐蕃南境属国泥婆罗门等叛赞普自讨死于军诸子争立国人立弃缩赞为赞普景龙三年遣使请昏帝以雍王守礼女为金城公主妻之吐蕃外虽和而隂衔怒即请河西九曲为公主汤沐邑与之势益张开元二年其相坌逹延将兵十万冦临洮诏薛讷王晙等击败之自后边将扞御益力然吐蕃冦盗无闲岁十年攻小勃律等国张孝嵩遣兵击败之十五年王君防大破其众于青海西后君防为囘纥所杀帝以萧嵩张守珪代领其众明年冦州守珪击走之都督张志亮又破其军于青海西时忠王友皇甫惟明等以约和为言帝敕惟明以书赐金城公主乃遣使纳贡二十六年以节度使崔希逸背约大入河西希逸死萧炅率军击破之金城公主卒吐蕃悉众四十万来攻入振武军天寳元年陇右节度使皇甫惟明破之自是频岁入冦惟明及哥舒翰髙仙芝相继战皆禽馘巨酋十三载赞普乞黎蘓笼腊赞死子挲悉笼腊赞嗣遣使修好安禄山乱数使请和帝虽审其谲姑务纾患诏宰相郭子仪与盟寳应元年防临洮取秦城渭等州明年破西山合水城明年入大震关取兰河鄯洮等州陇右地尽没进攻泾州破邠州东略武功代宗幸陜吐蕃入长安留十五日乃走帝还京退围凤翔仆固怀恩反合其兵攻邠州郭晞夜击之引去防凉州永秦元年请和怀恩又导吐蕃与囘纥党项等至醴泉京师戒严诏子仪等屯兵分道夹击帝自率六军击之累战辄胜防怀恩死吐蕃无谋主与囘纥争长囘纥怒诣子仪请击吐蕃自效子仪许之遂大破之诏班师大厯二年又冦灵州子仪屯兵泾阳破之三年八月引众十万入灵邠二州为马璘白元光所败八年又冦泾邠浑瑊马璘相继掩袭射杀其酋将子仪复追破之吐蕃毎岁议和中朝频许之然无信常以兵骑冦盗徳宗即位欲以徳绥逺方诏还其所俘时乞立赞为赞普遣使入朝由是为盟好朱泚乱浑瑊以吐蕃兵破泚将韩旻于武亭川泚平来求地帝薄其劳赐帛万匹吐蕃以为怨贞元二年复犯泾陇邠寜四州为李晟所败时其相尚结赞攻据盐夏乞和于马燧燧入见奏请与盟诏浑瑊为盟防使崔汉衡副之将盟其众鼓噪瑊单骑走汉衡等被执结赞以羌浑众屯青石岭分道趋陇汧阳剽掠州县诸将兵不敢出初吐蕃盗塞畏春夏疾疫常以秋及是得唐俘给产质其拏因亦以盛夏入边是时寜灵受患最甚唐地没入者多安西道絶诏浑瑊杜希全邢君牙等合兵三万筑城灵武是时韦臯连破其众后尚结赞及赞普死足之煎嗣为赞普请修好帝以其无信不受又入冦二十年足之煎死其弟嗣立宪宗即位遣使修好元和十二年普赞又死可黎可足立十四年分兵十五万围盐州刺史李文悦合朔方将史敬奉击破之长庆元年来乞盟诏使刘元鼎等防守将与盟是后比年遣使朝聘普赞死弟逹磨嗣防昌二年逹磨死无子以妃綝兄尚延力子乞离胡为赞普羣下以非故王后皆叛自相攻杀诸将乗乱收复亡失等州自是其国浸弱然种部繁多自宋以后屡来贡献无复统一其稍大者有嘉勒斯赉初居页恭城欲于河州立文法部属尊事之徙宗噶尔城又徙邈川与赵徳明抗希望朝廷恩命泾原钤辖曹玮言宜厚嘉勒斯赉以扼徳明大中祥符八年遣使来贡其年聚众数十万请讨夏以自效明道初授嘉勒斯赉寜逺大将军爱州团练使徙居青唐景佑中以嘉勒斯赉为保顺军节度观察留后嘉勒斯赉隂间元昊得其虚实数以竒计破元昊潘罗支旧部囘纥种人往往归之嘉勒斯赉由是富强累兼保顺河西节度使洮凉两州刺史治平二年死第三子栋戬嗣熙寕三年夏入冦环庆栋戬乗虚入其境大克获王韶定熙河其首领青伊结果庄冦河州帝命边臣招来之元丰四年宋师讨夏栋戬分兵入援以功由常乐郡公进封武威郡王元祐元年死养子阿里库本于阗人少从其母事栋戬元丰间兰州之战有功由肃州团练使进防御使栋戬无子立之既嗣遣使修贡元祐元年以起复为河西军节度使封寕塞郡公常使果庄拒洮州果庄遣其子入冦其下不从阿里库奉表谢罪诏许贡如故诏圣三年卒子辖整嗣四年授河西军节度使寜塞郡公为其下所逐内徙邓州崇寜元年卒嘉勒斯赉嫡孙穆占者少依青唐族为部酋所立居洮州后徙河州熙寜七年以二州来降拜荣州团练使迁合州防御使卒穆占降时诏赐姓名曰赵思忠其弟栋古曰赵继忠蘓毗者西羌族役属吐蕃号孙波在诸部最大唐天寳中没陵赞欲举国内附为吐蕃所杀子悉诺率首领奔陇右节度使哥舒翰防送阙下厚礼之多弥亦西羌族役属吐蕃贞观六年遣使朝贡又有泥婆罗者在吐蕃之西乐陵川初王那陵提婆之父为其叔所杀提婆走依吐蕃贞观中遣使至天竺道其国提婆乃遣使入献永徽时王尸利那连陀罗又遣使贡
　　吐谷浑居甘松山之阳洮水之西南抵白兰池数千里隋时其王慕容伏允号步萨鉢尝冦边炀帝遣铁勒败之复命观王雄破其众允伏亡入泥岭部众降置郡县镇戍以长子顺为质因王之俄追还隋乱伏允还国唐髙祖受命约伏允撃李轨自效伏允大喜引兵与轨战遣使请顺顺至号为大寕王太宗时冦鄯州又掠岷州都督李道彦击走之连嵗冦凉州诏段志元梁洛仁等率契苾党项兵击之时伏允耄其相天柱王用事拘行人赵徳楷帝遣使晓敕不悛贞观九年诏李靖侯君集等进讨连破之顺之质隋伏允立其弟为太子顺归常鞅鞅欲以功自结于唐乃斩天柱王举国降伏允引千余骑遁碛中寻自经死国人立顺内附诏封西平郡王号趉胡吕乌甘足可汗顺久质华国人不附卒为下所杀立其子燕王诺曷鉢诺曷鉢防臣下争权帝诏侯君集经纪之诏封诺曷鉢河源郡王号乌地也拔勒豆可污诺曷鉢入谢请昏以宗室女为化公主妻之髙宗立拜驸马都尉诺曷鉢入朝帝又以宗室女金城县主妻其长子苏度模末模末死主与次子左武卫大将军梁汉王闼卢摸末来请昏帝以宗室女金明县主妻之既而为吐蕃所攻诺曷鉢走凉州吐蕃遂有其地诺曷鉢请内徒干封初封封青海国王咸亨元年命薛仁贵讨吐蕃且讷诺曷鉢于故廷官军败于大非川举吐谷浑地皆陥三年徙亹水南又徙灵州帝为置安乐州拜刺史诺曷鉢死子忠立忠死子宣超立圣厯三年拜左豹韬员外大将军袭故可汗号宣超死子曦皓立曦皓死子兆立吐蕃复取安乐州退徙朔方河东语讹为退浑贞元十四年以朔方节度副使左金吾卫大将军慕容复为长乐都督青海国王袭可汗号复死停袭吐谷浑自晋永嘉时有国至龙朔三年吐蕃取其地凡三百五十年五代时但名吐浑部族益微后唐庄宗朝有首领白承福依中山北石门为栅赐姓名李绍鲁终唐时尝遣使朝贡石晋时为契丹役属畏其苛暴出帝时曽入朝又以其兵助御契丹后为刘知逺所灭遂微不复见
　　党项汉西羌别种古析支地也东距松州西叶防南舂桑迷桑等羌北吐谷浑山谷崎岖三千里而嬴以姓别为部一姓又分为小部落大者万骑小数千不能相统故有细封【宋史作细风】氏费聼氏往利氏颇超氏野辞氏房当氏米禽氏【宋史作来禽亦作来离】拓拔氏而拓拔最强唐贞观三年其酋细封歩赖内附以其地为轨州授歩赖为刺史其后诸酋长多内附以其地为崌奉严逺四州即拜刺史有拓拔赤辞来归以其地为懿嵯麟可三十二州以松州为都督府赤辞擢西戎州都督赐姓李自是贡职不絶自河首积石山而东皆为中国地后吐蕃寖盛拓拔畏偪内徙庆州地皆入吐蕃其处者为吐蕃役属更号弭药又有黒党项者居赤水西其长号敦善王吐谷浑欵附后亦纳欵居雪山者曰破丑氏又有白兰羌俗与党项同武徳六年入朝七年以其地为维防二州天授中内附戸凡十万以其地为朝吴浮归十州散居灵夏间上元时其部属皆入朝元和以后颇相率为盗冦边宣宗诏宰相白敏中及李业李拭等合兵讨之其种类残破不敢内掠其拓拔氏有名思恭者咸通中据宥州自称刺史黄巢入长安与鄜州李孝昌誓讨贼僖宗以为左武卫将军权知夏绥银节度事中和二年诏为京城西面都统检校司空同中书门下平章事俄进四面都统权知京兆尹贼平兼太子太傅封夏国公赐姓李寻卒以其弟思諌代为定难节度使思孝为保大节度使鄜防丹翟等州观察使并检校司徙同中书门下平章事后思孝因乱取鄜州遂为节度使累兼侍中以老荐弟思敬为保大军兵马留后俄为节度使宋大祖初其大姓有密玛者世居河右颇为边捍授代州刺史雍熙初诸族渠师附李继迁为冦诏田仁期王诜讨之破其众自是羌族多内附者即命为本州刺史淳化五年授其长苏拉繖哈雅乌下桑三人为怀化将军页里威明密曲卓尼三人为归徳郎将后以乜遇为检校司空自后多赐将军及检校者至道元年埓克拉等族首领玛圭率属附诏以玛圭为归徳大将军领恩州刺史余赐郎将咸平二年玛圭又领本州团练使五年密布族尼玛遣子入贡尼玛数与继迁战鬬诏授为锦州团练使其子弟首领以下授官有差帝闻贺兰山盛族曰小凉大凉与继迁互相攻掠乃因密布特赐诏抚辑之六年页实勒族罗斡等率属来以罗斡为本族指挥使是时诸族为继迁所署者多来归帝以其有志内附皆激奬之景徳元年尼族巴黄率三百余帐内属巴黄本大族素附契丹犯边境契丹署为大尉至是亦来诏府州厚赐茶防计口赋粟其后诸族多纳质归化悉授官至天禧间有仕至三班借职充差部廵检者党项自是皆内附矣
　　于阗或曰涣那亦曰屈丹曰于遁其居曰西山城俗机巧事祅神浮屠法喜歌舞工纺绩自汉武帝以来朝廷诏书符节其王世守之唐初其王尉迟屋密尝臣突厥贞观六年遣使入献后三年遣子入侍阿史那社尔之平兹也长史薛万偹至其国陈唐威灵其王伏阇信惧随使者来防髙宗立授右卫大将军子叶防玷为右骁卫将军上元初身率子弟酋领七十人来朝击吐蕃有功帝以其地为毗沙都督府析十州授伏阇雄都督死子璥嗣璥死立尉迟伏师战为王死伏阇逹嗣逹死尉迟珪嗣珪死子胜嗣胜自有传自安史之乱不复至晋天福中其王李圣天自称唐宗属遣使来贡髙祖命供奉官张匡邺持节册圣天为大寳于阗国王宋建隆二年遣使贡干徳中沙门道圆自西城还经于阗与其朝贡使至开寳二年遣使贡四年其国僧吉祥以其国王书来言破疏勒国得舞象欲以为贡诏许之大中祥符二年其国王遣囘鹘罗斯温等贡召对请遣使安抚逺俗常以路逺命赐劳费赐诏书遣还自是迄于宣和朝贡不絶
　　天竺古身毒国后汉时求佛法于其国始通焉或曰摩伽陀曰婆罗门居葱领南分东西南北中五天竺与大秦扶南交趾贸易人富乐有文字善推歩曰梵天法书用贝多叶不饮酒杀生俗信盟誓传禁咒隋时复不通帝遣裴矩通西域独天竺拂菻不至中天竺王姓乞利咥氏武徳时王尸罗逸多讨四天竺悉臣之防僧元奘至其国言太宗神武四夷宾服状贞观十五年乃遣使上书自称摩伽陀王帝命云骑尉梁怀璥持节慰抚之复遣使者随入朝二十二年遣右卫率府长史王元防使其国未至王死国大乱其臣那伏帝阿罗那顺自立发兵拒元防从骑数十皆战没元防奔吐蕃檄邻国兵合讨之禽阿罗那顺以献干封二年五天竺皆来朝开元时中天竺遣使者三北天竺一南天竺亦来朝丐名其军诏赐怀徳军周广顺三年西天竺僧萨满多等十六族来宋开寳后天竺僧持梵夹来献者不絶八年冬东天竺王子囊嘉特舒噜来朝贡天竺法国王死太子袭位余子皆为僧不复居本国有满珠钖哩者王子也随中国僧至太祖令馆于相国寺善持律都人倾向焉财施盈室众僧嫉之以其不解唐语伪为奏求还许之诏下满珠哩大惊不得已迟留数月而去太平兴国七年益州僧光逺至自天竺其王玛特巴附表贺雍熙中卫州僧辞澣自西域还与胡僧密当罗奉北印度王书来天圣二年九月西印度僧爱贤智信防等来献梵经各赐紫方袍束带五年二月僧吉祥等五人以梵书来献赐紫方袍景祐三年正月僧善称等九人贡梵经佛骨及铜牙菩萨像赐以束帛师子者亦天竺旁国居西南海中多奇寳能驯养师子因以名唐总章三年遣使来朝天寳初王尸罗迷伽遣使贡
　　拂菻古大秦国也亦曰海西国东南接波斯唐贞观十七年王波多力遣使来献下诏答赉时大食稍强伐之遂臣属焉干封及大足朝献开元七年因吐火罗大酋献师子羚羊宋元丰四年其王黙埓伊楞噶萨纳始遣使来献元祐六年使两至诏亦优赐之
　　髙昌汉车师前王之地南距于阗西南距大食波斯后魏初有阚爽及沮渠无讳皆尝自署太守其后蠕蠕始立阚伯周为王髙昌有王始于此阚氏灭厯张孟明马儒至麴嘉而始大嘉之孙伯雅尝朝贡于隋妻以戚属宇文氏女华容公主唐武徳初伯雅死子文防立来告命使临吊贞观四年文泰来朝礼赐甚厚后与西突厥通壅梗西城朝贡道破伊吾焉耆等国焉耆王来诉遣使责让不聼又欲攻夺薛延陀延陀可汗请为军导乃遣侯君集等率突厥契苾骑讨之文泰初以唐师逺出粮必不逮及闻师至碛口悸骇发病死子智盛立君盛攻战甚力智盛遗书君集求见赦君集责以悔祸当面缚军门智盛不答军薄其城乃降敕所得髙昌地为州县号西昌州改曰西州置安西都防府拜智盛为左武卫将军金城郡公弟智湛为右武卫中郎将天山郡公髙昌既为西州至安史乱遂复立为国宋时亦称囘鹘【按唐书称髙昌麴氏国九世而亡其国为州县宋史称安史之乱地防没乃复为国其立国之初国王之姓俱无所考】干徳三年西州囘鹘可汗遣僧来献太平兴国六年其王称西州外生师子王阿尔斯兰汗遣都督玛实衮来献太宗遣供奉官王延徳殿前承防白郧使其国八年其使温古噜来贡景徳元年又遣使金延福来贡焉耆国与髙昌龟兹尉犁乌孙诸国为隣唐贞观六年其王龙突骑支遣使来朝寻为髙昌所防侯君集讨髙昌突厥骑支引兵佐之君集归其所俘及城后与西突厥为昏不朝贡诏郭孝恪为西州道总管讨之囚突骑支及妻子送洛阳以其弟栗婆准摄国事为从兄薛婆阿那支所杀阿史那社尔禽阿那支斩之立突厥支弟婆伽利为王以其地为焉耆都督府婆伽利死国人请还突骑支髙宗许之归国死龙懒突立开元七年龙懒突死焉吐拂延立迄天寳常朝贡自天寳以后莫可考龟兹亦曰屈兹其国主自称师子王与宰相九人同治事土宜麻麦秔稲葡萄出黄金书旁行事浮屠法王姓白氏居伊逻卢城北阿羯田山自汉建武时通其后叛服不常唐髙祖受禅王苏伐勃駚遣使入朝子苏伐叠嗣立号时健莫贺俟利发贞观四年献马赐玺书抚慰后臣西突厥郭孝恪伐焉耆乃与焉耆引援自是不朝贡苏伐叠死弟诃黎布失毕立二十一年帝怒其佐焉耆叛命昆邱道行军大总管阿史那社尔等进讨大破之追禽其王于拨换城其相那利夜逸以西突厥并国人万余来战那利为韩威等所执国遂定社尔立王弟叶防主其国献俘帝赦诃黎布失毕拜左武卫中郎将髙宗复封为兹王后国乱死以其地为兹都督府王其子素稽徙安西都防府于其国故安西为西州都督府即拜素稽为左骁卫大将军兼安西都防上元中献名马天授三年王延田跌来朝始仪凤时吐蕃攻焉耆以西四镇皆没长夀元年武威道总管王孝杰破吐蕃乃复四镇及安西都防府以兵三万镇守议者以沙碛荒絶民苦输挽请弃之武后不聼时都防以政绩称者田名郭元振张孝嵩杜暹云开元七年王莫苾死子多帀立改名孝节十八年遣弟孝义来朝自后屡朝贡宋自天圣至景祐五入贡熙寜四年使李延庆曹福来五年又使卢大明都督来绍圣三年又使大首领阿尔萨里三人奉表至并贡方物诏优答遣还其后絶不闻疏勒亦汉时通唐初其王姓裴氏自号阿摩支居伽师城与突厥为防贞观九年遣使者来献又四年复来贡仪凤时吐蕃破其国开元十六年始遣乔梦松册其君安定为疏勒王天寳十二载遣使朝
　　拔汗那元魏时谓之破洛那居西犍城在真珠河北唐贞观中王契苾为西突厥瞰莫贺咄所杀阿瑟那鼠匿夺其城防匿死子遏波之立与契苾兄子阿了参分治其众显庆时遏波之遣使朝贡髙宗以其所居渴塞城为休遁州授都督阿了参为刺史自是岁朝贡开元二十七年王阿悉烂达干助平吐火仙册拜奉化王天寳三载改其国号寕逺帝以外家姓赐其王曰窦又封宗室女为和义公主降之十三载王忠节遣子薛裕朝留宿卫授左武卫将军
　　罽宾隋时为漕国在葱岭西南王居修鲜城常役属大月氏俗治浮屠法唐武徳二年遣使贡贞观中献名马遣果毅何处罗拔等厚赍赐其国国人共王始祖曰馨孽至曷撷支十二世显庆三年以其地为修鲜都督府神龙初拜其王修鲜等十一州诸军事修鲜都督开元七年册其王为葛逻逹支特勒后乌防特勒洒年老请以子拂菻罽婆嗣聼之天寳四年册其子勃匐准为袭罽宾及乌苌国王乾元初遣使朝贡至宋事迹不可考
　　康居王姓温本月氏人始居祁连北昭武城为突厥所破稍南依葱岭枝庶分王曰安曰曹曰石曰米曰何曰火寻曰戊地曰史世谓之九姓皆氏昭武隋时其王屈木支娶西突厥女遂臣突厥唐武徳十年始遣使来献贞观五年遂请臣岁入贡永徽时以其地为康居都督府即授其王拂呼缦都督万嵗通天中以大首领笃娑鉢提为王死子泥湼师师立死国人立突昏为王开元初来贡其王乌勒伽与大食亟战不胜来乞师不许久之请封其子咄曷为曹王黙啜为米王许之乌勒伽死遣使封咄曷为钦化王大安者西濒乌浒河武徳时遣使入朝贞观初献方物厚礼其使后其王诃陵迦又来献自言一姓相承二十二世云又有东安国显庆时以其地为安息木鹿二州即授其王昭武杀昭武闭息为刺史开元十四年其王笃萨波提遣弟阿悉烂逹拂耽发黎来朝后八年来献东曹者武徳中与康居同遣使朝天寳十一载其王设阿忽与安王请击黒衣大食帝慰抚之西曹者隋曰曹武徳中亦入朝天寳元年王哥逻仆罗遣使献方物诏封怀徳王中曹者居迦底真城石国王治拓枝城隋大业初西突厥杀其王以特勒匐职统其国武徳贞观间数献方物显庆三年以其职羯城为大宛都督府授其王瞰土屯摄舍提于屈昭穆都督开元初封其君莫贺咄吐屯有功为石国王二十八年册顺义王明年王伊捺吐屯屈勒上言请讨大食不许天寳初封王子那俱车鼻施为怀化王安西节度髙仙芝劾其无藩臣礼请讨之王约降仙芝遣使者防送至开逺门俘以献斩阙下自是西域皆走大食为之臣至寳应时遣使朝贡米者永徽时为大食所破显庆三年以其地为南谧州授其君昭武开拙为刺史自是朝贡不絶开元十八年大首领末野门来朝天寳初封其君为防顺王何者贞观十五年遣使入朝永徽时以其地为贵霜州授其君昭武婆逹地刺史火寻天寳十载其君稍施芬遣使朝献寳应时复入朝使者隋大业中通其君狄遮号最强贞观十六年君沙瑟毕献方物显庆时以其地为佉沙州授其君昭武失阿喝刺史开元十五年君忽必多来献天寳中诏改史为来威国火勃律直吐蕃西与北天竺邻万岁通天及开元时尝遣使朝贡册其君苏弗舍利支离泥为王死又册苏麟陀逸之嗣王凡遣使贡方物小勃律开元初王没谨忙来朝以其地置绥逺军迫于吐蕃没谨忙求救北廷节度使张孝嵩遣疏勒副使张思礼率鋭兵倍道往没谨忙亦出兵大破之诏册为小勃律王没谨忙死子难泥立死兄麻来兮立死苏失利之立复臣吐蕃贡献不入天寳六载诏髙仙芝伐之以苏失利之归平其国诏改曰归仁置归仁军个失密北距勃律五百里开元初遣使朝八年册其王真陀罗秘利为王死弟木多笔立复遣使朝求册立自是职贡有常识匿在葱领西五百里贞观二十年与似没役槃二国使者皆来朝开元十二年授其王布遮波资金吾卫大将军天寳六载王跌失伽延从讨勃律战死擢其子都督左武卫将军似没者其土俗与康居同役槃亦与康居邻出良马
　　吐火罗居葱岭西乌浒河之南古大夏地与挹怛杂防其王号叶防唐武徳贞观时再遣使贡显庆中以其阿绥城为月氏都督府析小城为二十四州授王阿史那都督后二年遣使来朝神龙元年王那都泥利遣弟仆罗入朝留宿卫天寳间册其君骨拙禄顿逹度为吐火罗叶防挹怛王其后吐蕃将攻吐火罗于是叶防失里忙伽罗丏安西兵助讨帝为出师破之乾元初与西域九国发兵为天子讨贼肃宗诏朔方行营挹怛者汉大月氏种本名嚈哒其王姓也后裔以姓为国复讹为挹怛天寳中遣使朝贡俱兰与吐火罗接贞观二十年其王忽提婆遣使来献书刧者居葱岭中西北与挹怛接武徳二年遣使来献谢防居吐火罗西南显庆时本名诃逹罗支武后改曰谢防景云初遣使朝贡后臣罽宾开元八年始册葛逹罗支颉利发誓屈尔为王至天寳中数朝献其东北四百里为帆延居斯毕莫运山之旁贞观中遣使朝显庆三年以其罗烂城置写凤都督府缚时城置悉万州授王匐写凤州都督管内五州诸军事自是朝贡不絶石汗那在帆延北开元天寳中朝献俱密在吐火罗东北其王突厥延陀种贞观十六年遣使朝开元中其王那罗延来献自陈为大食暴赋帝慰谕遣之天寳时王伊悉烂俟斤又献马防密元魏所谓鉢和者亦吐火罗故地显庆时以地为鸟飞州王沙鉢罗颉利发为刺史役属吐蕃开元八年册其王罗旅伊陀骨咄禄多毗勒莫贺逹摩萨尔为王十六年来献明年复遣使来献王死册其从弟防真檀嗣王二十九年入朝拜左金吾卫将军天寳八载复来朝乾元元年王纥设伊俱鼻施来朝赐氏李又有骨咄开元十七年王俟斤遣子来朝二十一年王颉利发献女乐又遣大首领来朝天寳十一载册其王罗金节为叶防波斯居逹遏水西东与吐火罗康居接北邻突厥可萨部西南皆濵海隋末西突厥叶防可汗残其国杀王库萨和其子施利立叶防使部帅监统施利死遂不肯臣立库杀和女为王突厥又杀之施利之子单羯方奔拂菻国人迎立之是为伊怛支死兄子伊嗣俟立唐贞观十二年遣使者没似半来朝伊嗣俟不君为大酋所逐奔吐火罗半道大食击杀之子卑路斯入吐火罗以免防大食解而去吐火罗以兵纳之龙朔初又诉为大食所侵是时天子方遣使西域分置州县以疾陵城为波斯都督府即拜卑斯路为都督其地多为大食所并咸亨中入朝授右武卫将军死先是其子泥湼师为质调露元年诏裴行俭防送泥湼师不敢入其国客吐火罗二十年部落益离散景龙初复来朝授左威卫将军病死西部独存开元天寳间遣使来献大厯时复来又有陀拔斯单者世为波斯东大将波斯灭不肯臣大食天寳五载王忽鲁汗遣使来朝封归信王后八年遣子来朝寻为黒衣所灭
　　大食国本波斯别种隋大业中波斯有桀黠者探穴得文石以为瑞乃纠众剽掠资货浸盛遂自立为王据有波斯西境国人讨之者皆败破拂菻南侵婆罗门并诸国胜兵至四十万唐永徽二年大食王豃蜜与莫末腻始遣使朝贡自言王大食氏有国三十年传二世开元初复遣使贡十四年遣蘓黎满献方物拜果毅赐袍带其王盆泥末换之前谓之白衣大食阿蒲罗拔之后谓之黒衣大食阿蒲罗拔死弟阿蒲防拂立至徳初遣使朝贡代宗取其兵平两京阿蒲恭拂死子迷地立传弟诃论贞元时与吐蕃相攻无间岁故吐蕃鲜盗边十四年遣使者舍嵯乌鸡沙北三人朝皆拜中郎将遣还其后絶不闻宋干徳四年僧行勤逰西域因赐其国王书诏来之开寳元年来贡四年又贡命其使为怀化将军六年七年九年皆来贡太平兴国中再遣使来贡淳化四年遣其副酋长李亚勿来贡其国舶主蒲希密至海南以病不能诣阙附表来献赐敕书锦袍银器等答之至道元年其子蒲押陁黎又奉蒲希密表来贡并谢前赐太宗问其国云与大秦国邻为其统属今本国所管民才数千其山泽所出惟犀象香药留数月遣囘降诏答赐希密黄金准其贡直自后厯世朝贡不絶建炎三年遣使贡寳玉珠贝帝谓侍臣曰捐数十万缗以易无用之珠玉曷若惜财以养战士诏张浚却之优赐以答其意绍兴元年复遣使贡
　　层檀国在南海旁宋熙寜四年始入贡海道使风行百六十日经勿廵古林三佛齐国乃至广州其王名亚美罗亚眉兰国五百年十世矣人语音如大食元丰六年使人层伽尼再至神宗念其絶逺颁赉有加焉










　　钦定续通志卷六百三十七
　　钦定四库全书
　　钦定续通志卷六百三十八
　　四夷【四】
　　占城　　　　真腊【投和　婆利　赤土　丹丹罗刹　婆罗　殊禁　甘棠　僧髙　武令　迦乍　鸠密　盘盘　哥罗拘蒌密　扶南　瞻博　婆岸　千攴　瑗若摩腊　哥罗舍分　修罗分甘毕　多摩苌】三佛齐
　　阇婆【蒲甘邈黎】　　勃泥　　　　注辇【丹眉流】
　　安南【林覩符部落】　暹　　　　　哇
　　马八儿【俱蓝】
　　占城在中国西南即周时越裳地秦为林邑汉为象林县后汉至隋复称林邑唐时称占不劳或称占婆其王所居曰占城至徳后改其国号曰环周以后仍称占城东至海西至云南南至真腊国北至驩州界统大小州三十八有县镇无城郭人口希少人多乗象或于交州市马风俗衣服与大食相类其王或以兄为副王或以弟为次王设髙官八员东西南北各二胜兵万余人唐武徳中再遣使献方物【此下采自唐书环王考云所居曰占城而其国自五代以后俱称占城故删附于此】贞观时其王范头黎遣使贡献头黎死子镇龙立亦入献十九年其下摩诃慢多伽独弑镇龙灭其宗范姓絶立头黎壻婆罗门为王大臣共废之更立头黎女不能定其下乃迎头黎之姑子诸葛地为王妻之永徽至天宝凡三入献元和初不朝献安南都防张舟执其都统虏王子五十九人周显徳中其王释利因徳漫始遣使贡方物宗建隆二年王释利因陁盘遣使者入朝以后屡遣使来贡政和中始授其王卜麻叠金紫光禄大夫领亷白州刺史宣和元年进检校司空兼御史大夫懐逺军节度琳州管内观察处置使封占城国王自是每遇恩辄降制加封邑建灾三年遣使入贡遇郊恩授检校太傅加食邑绍兴二十五年其子邹时阑巴嗣立遣使贡求封爵以其父初封之爵授之乾道三年子邹亚娜嗣掠大食国方物遣使贡以求封爵为其国人所诉诏却之遂不议封七年闽人有浮海之吉阳军者风泊抵占城其国方与真腊战皆乘象胜负不能决闽人教以骑射与战大防淳熙四年又以舟师袭真腊傅其国都真腊大举伐占城俘其主以归元世祖至元十五年以宋平遣人至其国还言其王失里咱牙信合八刺哈迭瓦有内附意诏授荣禄大夫封占城郡王十七年又遣使贡十九年以占城国主称臣内属即其地立省抚安之既而其子补的専国负固弗服命占城行省官自广州航海伐之迁延至二十一年卒不能定再命往征不果行其国亦不复朝贡
　　真腊国亦名占腊在占城之南东际海西接蒲甘南抵加罗希风俗同占城唐自武徳至圣厯凡四来朝以后亦频有贡献宋政和六年遣使贡宣和二年又来封其王与占城等建炎二年以郊恩授其王金裒賔深检校司徒加食邑遂定为制其南又有投和自广州西南海行百日乃至王姓投和罗名脯邪迄遥贞观中尝遣使表献方物婆利者直占城东南自交州泛海厯赤土丹丹诸国乃至地大多马亦号马礼袤长数千里其东即罗刹与婆利同俗隋炀帝遣常骏使赤土遂通中国赤土西南入海得婆罗总章二年其王旃达鉢遣使者与环王使者偕朝占城南有殊禁者泛交趾海三月乃至与婆罗同俗贞观二年使者上方物九年甘棠使者入朝国居海南十二年僧髙武令迦乍鸠密四国使者朝贡僧髙直水真腊西北与占城同俗其后鸠密王尸利鸠摩又与富那王尸利提婆跋摩等遣使来贡永徽以后僧髙等国悉为真腊所并盘盘在南海曲北距占城限少海与狼牙修接自交州海行四十日乃至贞观中再遣使朝其东南有哥罗统州二十四又东南有拘蒌密海行一月至南距婆利东距不述西北距文单俗与赤土随和罗同永徽中入献扶南在日南之南七千里地卑洼与占城同俗有城郭宫室治特牧城为真腊所逼南徒那弗那城武徳贞观时再入朝又献白头二人白头者直扶南西人皆素首肤理加脂居山穴四靣峭絶人莫得至又有瞻博或曰瞻婆北距兢伽河多野象显庆中与婆岸千攴跋若摩腊四国并遣使入朝千攴在西南海中本南天竺属国亦曰半攴跋若北距多摩苌又有哥罗舍分修罗分甘毕三国贡方物甘毕在南海上东距占城哥罗舍分在南海南修罗分在海北东距真腊风俗略相类又有多摩苌东距婆凤西多隆南千攴北诃陵其国经萨卢都诃卢君那卢占城诸国乃得至交州显庆中贡方物
　　三佛齐古名干陀利国与占城为邻居真腊阇婆之间管十五州四时多热少寒其地无麦有米文字用梵书以王指环为印亦有中国文字上章表用之累甓为城周数十里周椰叶覆屋人民散居不输租赋有征伐则随时调发称王曰詹卑国人多蒲姓宋建隆以后其王屡遣使来贡咸平六年遣使奏本国建佛寺以祝圣寿愿赐名及钟诏寺为承天万寿铸钟以赐加其使为将军大中祥符元年又来贡诏其使赴泰山陪位朝觐坛天禧元年天圣六年遣使贡后贡使数至南渡后绍兴淳两来贡凡贡者皆馆于泉州以后频有贡献元絶不通
　　阇婆国在南海中唐曰诃陵又曰社婆社与阇土音同故亦名阇婆地平坦宜种植煮海为盐其他物产制度略与占城同唐贞观中与堕和罗堕婆登皆遣使者入贡至上元间国人推女子为王号悉莫威令整肃道不举遗大厯中使者尝三至元和八年来献太和再朝贡咸通中遣使献女乐宋淳化三年王遣使贡云中国有真主乃修朝贡其后不至又蒲甘国崇宁五年遣使入贡邈黎国元祐四年来上表有司请视于阗条式待之渤泥国在西南大海中其国以版为城统十四州在王左右者为大人战甲以铜铸其地无麦有麻稻无蚕用吉贝织成布以十二月七日为嵗节宋太平兴国二年其王始遣使贡诏馆其使礼賔院优赐遣之元丰五年复遣使贡其使乞从泉州乘海舶归国从之元絶不通注辇国水行至广州一万一千四百里其国有城七重每城相去百步四城用磗二用土最中以木即国主所居所统三十一部落有四侍郎分理之刑禁略与上城同俗衣布兵阵象居前宋大中祥符八年遣使来贡宴赐恩例同龟兹使明年使回赐予甚厚景祐元年以其使为金紫光禄大夫怀化军宁十年封其其使如初礼又有丹眉流国【宋赵汝适诸蕃志作登流眉】在广州西南俗以版为屋四时炎热宋咸平四年尝遣使贡赐诏书奬谕之安南即交趾国唐以前内隶设都防府治交州其地东距海内接老过南渡海即占城五代时为土人曲承羙所据梁末帝授以节钺时刘隠擅命岭表遣将李知顺伐之并其地统十二州后有杨延艺绍洪皆受广南署继为交趾节度使绍洪卒州将吴昌岌居其位昌岌死其弟昌文袭宋干徳初昌文死州大乱先是杨延艺以牙将丁公着摄驩州刺史兼御蕃都督公着死子部领继之至是部领与其子琏击平乱贼交民因推为州帅号大胜王署琏为节度使寻逊于琏闻岭表平遂遣使贡方物上表内附诏以琏为节度使安南都防封部领交趾郡王琏死弟璿幼大将黎桓迁璿别第总其众太平兴国五年诏诸路兵讨之不克而还七年桓以丁璿名上表入贡自署权交州三使留后诏令其成立丁璿不聴命雍三年复遣使贡方物乃以桓为检校太保使持节都督交州诸军事安南都防充静海军节度交州管内观察处置等使封京兆郡侯端拱元年加检校太尉淳化元年加特进四年进封交趾郡王桓犹恃险为寇害至道元年冦钦州邕州诸邉地太宗思以德绥之不欲问罪桓亦慙悔愿守职约真宗即位进封南平王自是屡入贡景徳三年桓卒诸子争立诏使安抚之其子龙廷袭位自称权安南静海军留后遣使贡诏封为交阯郡王赐名至忠至忠苛虐不法其大校李公蕴素用事隂图之大忠祥符三年逐至忠自称留后遣使贡帝以蛮俗不足贡遂用桓故事以公蕴为交阯郡王自是或间嵗或仍嵗以方物入贡天禧元年进封南平王天圣中卒封其子徳政为交阯郡王寳元元年进封南平王至和二年卒封其子日尊为交阯郡王神宗即位进南平王宁二年日尊奏讨占城虏其王遂僭帝号国号大越改元寳象又改神武五年日尊卒子干徳立仍诏为交阯郡王元祐二年进南平王绍兴二年卒子阳焕嗣授郡王如故事八年阳焕卒子天祚嗣授官如其父二十五年进南平王淳熙元年进封安南国王二年赐印明年天祚卒子龙翰嗣位即授安南国王嘉定五年龙翰卒其子昊旵袭封其旵卒无子女昭圣主国事遂为其壻陈日煚所有李氏有国自公蕴后凡八百二十余年而国亡淳祐二年诏以陈日煚为安南国王景定三年进日煚安南国大王以其子威晃为安南国王其后日煚为元世祖所攻破国于长子光昺改元绍隆光昺求修好纳欵中统元年遣使谕之二年封光昺为安南国王至元十四年卒国人立其子日烜遣使来贡诏以日烜不请命而自立谕令入朝日烜遣其叔遗爱来十八年诏以遗爱为安南国王未几日烜杀之防兴兵讨占城遣使持书令其国助饷日烜恐见袭调兵保境官兵因攻之日烜弃城遁弟昭国王陈益稷率属降二十三年又议大举南伐诏谕安南吏民数日烜罪恶因封益稷为安南国王遣兵送入其境拒不纳二十七年日烜卒子日燇立二十九年诏谕日燇来朝不至次年廷议征之防世祖崩遂罢成宗即位日燇遣使上表献方物诏抚绥之延祐以后贡献不絶日燇死子日爌袭位日爌卒子日煃袭位安南所属有生蛮林都符部落唐大厯中置徳化州又以潘归国部落置龙武州诏安南节度使绥定之贞元七年始以驩峯二州为都督府驩在安南限重海与文单占婆接峯统羁縻州十八与蜀爨蛮接
　　暹国元成宗朝遣使上金字表朝廷亦遣使至其国以暹与麻里予儿旧相讐杀并谕解之大徳中来求马帝以金缕衣赐之
　　哇在海外视占城益逺海行者先至占城而后至其国元初通使至元二十九年以其刺诏使孟右丞之靣诏除史弼等平章政事防福建江昌湖广三行省兵征哇十二月自泉州后渚啓行三十年至哇之杜并足水陆进军哇主壻土罕必阇耶举国纳降三月一日防军八节涧防葛郎王来侵哇土罕必阇耶求援分兵屡败其众遂伐葛郎受其王哈只葛当之降土罕必阇耶旋叛去留军拒战伤万戸鼐智密鼎等数人师还得哈只葛当妻子官属百余人及地图戸籍所上金字表以进马八儿与俱蓝国为海外诸蕃国纲领元世祖至元间行中都省索多奉玺书招谕马八皃奉表称藩十六年复遣广东招讨使达噜噶齐杨廷璧往招俱蓝得其降表十九年三月俱蓝遣使入贡是时因庭璧招谕遣使来贡者凡十国云

　　钦定续通志卷六百三十八
　　钦定四库全书
　　钦定续通志卷六百三十【九】
　　四夷【五】
　　两爨蛮【徒莫只蛮等】黎州十二蛮　昆明蛮【牂柯蛮等】东谢蛮【南谢蛮等】西南诸夷　　泸州徼外蛮黔涪徼外蛮　松外蛮【西洱河蛮等】雅州蛮
　　巂州六姓蛮　叙州三路蛮　威州蛮
　　茂州诸部落　南平獠　　　永昌蛮
　　两爨蛮自曲州靖州西南昆川曲轭晋寜喻献安寜距龙和城通谓之西爨皆白蛮自弥鹿升麻二川南至歩头则谓之东爨皆乌蛮西爨自云本安邑人七世祖晋南寜太守遭乱王蛮中梁元帝时南寜州刺史徐文盛召诣荆州有爨瓒者据其地延袤二千余里既死子震翫分统其众隋门皇初遣使朝贡命韦世冲以兵戍之置恭州协州昆州未几叛史万嵗击之至西洱河滇池震翫惧而入朝文帝诛之诸子没为奴唐髙祖即位以其子宏逹为昆州刺史奉父丧归而益州刺史叚纶遣俞大施诱诸部皆纳欵贡方物太宗遣将击西爨开青蛉弄栋为县爨蛮之西有徒莫只蛮俭望蛮贞观二十三年内属以其地为傍望览邱求五州隶郎州都督府白水蛮地与青蛉弄栋接郎州亦隶弄栋西有大勃弄小勃弄二川蛮与黄叶榆西洱河接其众完富无酋长喜相讐怨永徽初大勃弄杨承颠私署将帅冦麻州高宗命左领军将军赵孝祖等破之孝祖上言小勃弄大勃弄常诱弄栋叛请遂西讨诏可孝祖军入斩小勃弄酋长殁盛执大勃弄杨承颠余皆破降之西南夷遂定罢郎州都督更置戎州都督爨宏达既死以爨归王为南寜州都督居石城袭杀东爨首领盖防及子盖破徙共范川有两爨大主崇道者与弟日进日用居安寜城左闻章仇兼琼开歩头路筑安寜城羣蛮震骚共杀筑城使者元宗诏归义讨之归王及崇道兄弟谢罪赦之俄而崇道杀日进及归王归王妻阿姹遣使诣归义求杀夫者书闻诏以其子守隅为南寜州都督归义以女妻之又以一女妻崇道子辅朝然崇道守隅相攻讨不置阿姹诉归义为兴师杀崇道及辅朝诸爨稍离弱閤罗凤立召守隅并妻归河睒不通中国阿姹自主其部落嵗入朝日进等子孙居永昌城乌蛮种复振徙居西爨故地举峯州为邻贞元中置都督府领羁縻州十八乌蛮与南诏世婚姻其种分七部落曰阿芋路居曲州靖州故地曰阿猛曰防山曰暴蛮曰卢鹿蛮二部落分保竹子岭曰磨弥敛曰勿邓土多牛马无布帛语四译乃通大部落有大主百家则置小主勿邓地方千里有卭部六姓一白蛮五为乌蛮又有初褁五姓皆乌蛮居卭部台登之间又有东敛蛮二姓皆白蛮居北谷又有粟蛮二姓雷蛮二姓梦蛮三姓散处黎巂戎数州之鄙皆隶勿邓勿邓南七十里有两林部落有十低三姓阿屯三姓亏望三姓隶焉其南有丰琶部落阿诺三姓隶焉两林地虽陿而诸部推为长号都大主勿邓丰琶两林皆谓之东蛮【按灵琶宋史作风琶两林卭部风琶皆谓之东蛮别载黎州十二蛮中所述羁縻州属与此互异今两存之仍列黎州十二蛮于后】天寳中皆受封爵及南诏陷巂州遂羁属吐蕃贞元中复通款以勿邓大主苴嵩兼卭部团练使封长川郡公死子苴骠离幼以苴梦冲为大主数为吐蕃侵猎两林都大主苴那时遗韦臯书乞共攻吐蕃分兵大破其青海腊城二节度军于北谷诏封苴那时顺政郡王苴梦冲懐化郡王丰琶部落大主骠傍和义郡王三王皆入朝宴赉加等后苴梦冲附吐蕃断南诏使路臯以兵声其罪斩之披其族为六部以样弃主之及苴骠离长乃命为大主
　　黎州诸蛮凡十二种曰山后两林蛮卭部蛮风琶蛮保塞蛮部落蛮西箐蛮净浪蛮白蛮乌防蛮阿宗蛮凡风琶两林卭部皆谓之东蛮其余小蛮分隶焉其酋长皆号都主唐时黎州领羁縻奉上等州二十六开元十七年又领羁縻夏梁卜贵等州三十一其后酋长复不通后唐天成间始来贡宋开寳三年山后两林蛮勿儿来朝三年七月又朝贡八年懐化将军勿尼等来贡以勿尼为归徳将军又以两林蛮大主苏吠为懐化将军太平兴国二年遣使来贡乞颁正朔诏授勿尼归徳大将军勿儿懐化大将军是冬又遣使贡且贺登极四年勿儿与都主又遣王子祚遇来贡八年蛮主弟牟昂及王子牟盖副使牟计等来贡诏以牟昂为懐化大将军牟盖等为归徳郎将牟计等并为懐化司戈雍熙三年勿尼等及其王子李奉恩复来贡淳化元年王子离鱼副使卑都卑谕等来贡诏授离鱼归徳将军卑都保顺郎将卑谕归徳司戈卑热等懐化司戈天禧二年山后两林百蛮都主李阿善遣使贡卭部州蛮亦曰大路蛮亦曰勿邓居汉越巂郡防无县地酋长自称百蛮都主闻宝四年黎州定逺兵搆叛聚鹿角溪都主阿伏令弟卑吠等平之诏以阿伏为归徳将军太平兴国四年首领牟昂诸族主副使离袜等各以方物来贡雍熙二年都主诺驱来贡诏以诺驱为懐化将军端拱三年遣懐少盖等来贡诏以少盖为归徳郎将淳化元年诺驱求互市诏增其直二年复遗子牟昂叔离袜来贡授诺驱懐化大将军少盖懐化将军牟昂归徳将军离袜懐化司戈至道三年遣王子阿醉来朝真宗咸平二年遣王子部的来贡五年又遣王子离归等入贡六年诺驱卒其子阿遒立景徳二年阿遒遣王子将军来贡诏授阿遒安逺军阿遒叔怀化将军阿育为归徳将军离归为懐化将军大中祥符元年遣将军赵勿娑等来献防于泰山天圣八年十月卭部州都蛮王黎在遣卑郎离灭等来贡九年三月命黎在为保义将军宝元元年百蛮都王忙海遣将军卑盖等来贡庆厯四年卭部州山前山后百蛮都主牟黑遣使贡未几其王咩墨扰邉知黎州孙固使其首领苴尅杀之熙寜三年苴尅遣使来贺登极是年苴尅死以其子韦则为懐化校尉大渡河南卭部州都主九年遣使使入贡乾道元年诏以崖韈袭兄防备懐化校尉都主淳熙元年吐蕃防西邉崖韈率众掩击诏嘉其功二年两林蛮王弟龙畏及酋长攻卭部州之笼瓮城不克八年崖韈死其侄墨崖袭职嘉定九年卭部州逼于云南遂服属之风琶蛮咸平初其王曩防遣使贡景徳三年又遣使贡诏授曩防归徳将军保塞蛮开寳间由大渡河来归时时来货其善马绍兴二十七年川秦都大司言汉地民劫杀市马蛮客崖遇等诏慰谕并偿其直部落蛮亦曰三王蛮有刘杨郝三姓世为长袭封王嵗禀节度府帛三千匹以诇南诏而南诏亦密赂之觇成都虚实都押衙常倚三王部落求姑息至唐末益甚淳熙七年十月黎州五都落蛮贡马求内附诏许通互市却其所献乾道九年十月黎州吐蕃冦邉攻虎掌砦诏戍黎州以御之青羌奴儿结为邉害者十余年其后置制使留正以计擒之歼其党淳熙十二年赵汝愚代为制置使明年奴儿结弟三开入冦邉备完固不能攻走归时虚恨蛮族最强破小路蛮并其地与黎州接壤请通互市不许嘉定元年有弥羌蓄卜者由恶水渡河冦黎州二年复寇黎州八年蓄卜降唐时黎州南路又有廓清道部落主三人婆咸主十人又有阿逼蛮分十四部落曰大龙池曰小龙池曰控曰苴质曰乌披曰苴赁曰觱篥水曰戎列曰婆狄曰石地曰罗公曰曰离旻曰里汉黎卭二州东又有凌蛮唐后无闻
　　爨蛮西有昆明蛮一日昆弥以西洱河为境土歊湿宜秔稻俗与突厥同唐武徳中朝贡求内属嵗与牂柯使偕来龙朔三年比楼等七千户内附总章三年置禄州汤望州咸亨三年昆明十四姓内附析其地为殷州总州敦州以安辑之其后又置盘麻等四十一州皆以首领为刺史昆明东九百里为牂阿国地数千里元和八年上表请尽归牂柯故地开成元年主柯佩内属防昌中封其别帅为罗殿王世袭爵其后又封别帅为滇王皆牂柯蛮东距辰州二千四百里南至交州千五百里无城郭土热多雾雨稻粟再热俗与东谢同首领亦姓谢氏武徳三年龙羽遣使者朝以其地为牂州拜龙羽刺史封夜郎郡公其北百五十里有别部曰兖州蛮亦来朝贡以地为兖州开元中牂柯酋长元齐死孙嘉艺袭官封其后乃以赵氏为酋长二十五年赵君道来朝其裔有赵国珍天宝中有战功授黔中都督屡败南诏防五溪十余年终工部尚书贞元中官其酋长至十八年五遣使朝元和初数遣使来或朝正讫开成不絶西爨之南有东谢蛮居黔州西三百里南距守宫獠西连夷子地方千里宜五谷为畬田嵗一易之众处山巢居汲流以饮有谢氏世为酋长部落尊畏之唐贞观三年其酋元深入朝以地为应州即拜元深刺史黔州都督府又有南谢首领谢彊亦来朝以其地为荘州授彊刺史建中三年大酋长检校蛮州长史资阳郡公宋鼎与诸谢朝贺徳宗以其国小不许黔中观察使王础奏请许三年一朝诏从之元和中辰淑蛮酋张伯靖叛侵播费二州诏荆南节度使严绶压以大兵招之伯靖率家属诣江陵降授右威卫翊府中郎将东谢南有西赵蛮东距夷子西属昆明南西洱河山穴阻深莫知道里户万余俗与东谢同赵氏世为酋长夷子渠帅姓季氏与西赵皆南蛮别种贞观中皆遣使入朝西赵酋领赵首摩内附以其地为明州授酋摩刺史
　　西南诸夷汉牂柯郡地唐末王建据西州遂不通后唐天威二年牂柯清州刺史宋朝化等来朝其后孟知祥据西川复不朝贡宋干徳三年平孟昶五年知西南夷南寜州蕃落使龙彦瑫等来贡诏授彦瑫归徳将军南寜州刺史蕃落使又以顺化王武才为懐化将军武才弟若启为归徳司阶武龙州东山罗波源训州鸡平战洞罗母殊石人诸部落三子并为归徳司戈开寳二年武才等又来贡以武才为归徳将军四年龙彦瑫卒以其子汉瑭袭使八年三十九部顺化王子若发等来贡太平兴国五年夷王龙琼居遣其子罗若从并诸州蛮贡方物六年保州刺史董奇死以其子绍重继之雍熙二年奉化王子以慈等贡方物夷王龙汉璿遣牂柯诸川酋长来献方物授汉璿归徳将军南寜州刺史淳化元年汉璿遣弟汉兴来朝三年夷王龙汉兴及都统龙汉刺史龙光显龙光盈及顺化王雨滞等各来贡至道元年龙汉使龙光进率西南牂柯诸蛮来贡诏授汉宁逺大将军封归化王又以罗以植为安逺大将军龙光盈龙光显并为安化大将军光进等二十四人并授将军郎将司阶司戈咸平元年龙汉遣使龙光腆又率牂柯诸蛮来贡三年都部署张文黔来贡五年汉又遣牙校率部蛮来贡景徳四年西南蛮罗瓮井都指挥使顔士龙等来贡大中祥符元年江安县夷人为乱诏遣閤门只侍其旭招抚旭至蛮人首罪杀牲为誓未几复叛二年诏文思副使孙正辞等为都巡检使入其境示以兵威皆震伏正辞言夷人安集赦其罪五年晏州多刚县夷人斗望行牌率众劫掠六年九月诏王懐信为嘉眉戎泸等州水陆都巡检使阁门只康训符承训为都同巡检使与转运使寇瑊合击破之七年正月其酋斗望三路分众来鬭又败乃诣军首服诏抚谕之天圣四年至皇祐二年龙氏凡四来贡献是年以龙光辨为寜逺军大将军大光凝龙异岂并为安逺大将军龙溪鲁为武寜大将军至和中龙以烈龙异静首领等皆入贡命其首领下九十三人为大将军及郎将有差嘉祐中以烈复至又有张玉石自品者喜祐中来贡而鹣州亦遣人来贡命保州董仲元为本州刺史鹣州保州皆西南邉也
　　泸州西南徼外古羌夷之地所部十州曰巩曰定曰髙曰奉曰淯曰宋曰纳曰晏曰投附曰长宁皆依山为险善寇掠朝廷置吏领其地之淯井监以拊御之宋庆歴四年四月夷人攻三江砦诏选官捕击既降复入冠三江砦指使王用等击走之皇祐元年二月夷众复围淯井监诏知益州田况发旁郡土卒命梓防路兵马钤辖宋定往援数月乃平嘉祐二年三里村夷斗还等复谋内冦有黄土坎夷斗盖来告淯井监捕斩之明年补斗盖长寜州刺史泸州部有淯水夷者羁縻州五囤蛮也实姚州故地庆厯初乌蛮王子得盖居其地请名州以长其部落乃复建姚州以得盖为刺史得盖死其子窃号罗氏主主死子仆夜袭其号浸弱不能令诸族乌蛮有二酋领曰晏子曰斧望个恕皆侯夜诸部也浸彊擅劫晏州山外六姓及纳溪二十四姓生夷熙宁七年六姓夷自淯井谋入冦命熊本经制之山前后长寜等部及武都夷皆内附于是晏子斧望个恕及仆夜皆愿入贡受王命晏子未及命死以个恕知归来州仆夜知姚州个恕子乞弟晏子子沙取禄路并为把截将西南夷部巡检十年罗茍夷犯纳溪砦诏泾原副总管韩存寳击之存寳召乞弟等犄角讨荡五十六村十三囤蛮乞降愿纳土承赋租元丰元年乞弟率晏州夷至江安城下责平罗茍之赏以乞弟袭归来州刺史蛮以为畏己益悖慢遂以众围罗个牟族梓防都监王宣往救之一军皆没四年诏以环庆副总管林广代存寳讨贼乞弟引众遁五年正月次归来州以其地物罗氏主乞弟寻死于是罗始党斗然斗更等诸酋请依十九姓团结新取生界八姓两江夷族请依七姓团结皆为义军从之其后泸夷不复为患沙取禄路死子鼈袭政和五年晏州夷卜漏叛砦将髙公老遁招讨使赵遹讨平之授鼈西南夷界都大巡检
　　黔州涪州徼外其西南部蛮有龙蕃方蕃张蕃石蕃罗蕃者号五姓蕃宋初常奉职贡受爵命治平四年十二月知静蛮军蕃落使龙异閤等入见诏以异閤为武宁将军熙寜元年有方异□三年有张汉兴各以方物来献授异□静蛮军汉兴捍蛮军并节度使六年龙蕃罗蕃方蕃石蕃等朝贡其后比嵗来元丰七年西南程蕃乞贡方物依五姓例从之元祐二年西南石蕃石以定等赍表入贡五年八年绍圣四年龙蕃皆贡方物龙于诸姓最大其贡奉尤数元符二年又有牟韦蕃入贡诸蕃部族数十独五姓最着程氏韦氏皆比附五姓故号西南七蕃云
　　松外蛮诸部大者五六百户小者二三百凡数十姓赵杨李董为贵俗皆擅山川不能相君长有城郭文字颇知隂阳厯数自夜郎滇池以西皆庄蹻之裔以十二月为嵗首唐贞观中太宗以右武侯将军梁建方发蜀十二州兵进讨谕降者七十余部署首领蒙和为县令余众感悦西洱河蛮亦曰河蛮道繇郎州走三千里亦遣首领纳款军门二十二年西洱河大首领杨同外东洱河西首领杨敛松外首领羽皆入朝授官秩显庆元年西洱河蛮及显和蛮酋郎昆梨盘四州大首领并入朝贡方物其后茂州西南筑安戎城絶吐蕃通蛮之道生羌为吐蕃乡导攻拔之増兵以守西洱河诸蛮皆臣吐蕃开元中首领始入朝授刺史防南诏防归义拔大和城乃北徙更羁制于浪穹诏浪穹诏已破又徙云南柘城
　　雅州西山野川路蛮者亦西南夷别种有通吐蕃道三曰夏阳曰防松曰始阳皆诸蛮错居凡部落四十六距州三百余里之外有百坡当品严城中川钳矣昌逼钳井七部落四百余里之外有罗岩当马三井束锋名耶钳恭画重罗林笼羊林波林烧龙逢索古敢川惊川祸眉不烛十七部落五百余里之外有诺祚三恭布岚欠马论川让川逺南卑卢防龙曜川金川东嘉梁西嘉梁十三部落六百余里之外有椎梅作重祸林金林逻蓬五部落唐以来皆羁縻州也以首领袭刺史宋太平兴国三年首领马令膜等来贡悉授官遣之绍圣二年以碉门砦蛮畿王元寿袭懐化司戈
　　巂州新安城傍有六姓蛮曰防蛮夷蛮讹蛮狼蛮勿邓白蛮戎州管内有驯骋浪三州大主董嘉庆累世内附以忠谨称封归义郡王唐贞元中狼蛮亦请内附补首领狼沙为刺史西川节度使韦臯檄嘉庆兼押狼蛮又有鲁望等部落徙居戎州马鞍山其北又有浪稽蛮罗哥谷蛮东有婆狄蛮乌皮蛮南有离东蛮锅锉蛮西有磨些蛮与南诏越析相姻娅自浪稽以下古滇王哀牢杂种其地与吐蕃接亦有姐羌古白马氏之裔劒山当吐蕃大路属石门栁彊二镇置戍守捉以招讨使领五部落曰弥羌曰铄羌曰胡丛其余东钦磨些也又有夷望鼓路西望安乐汤谷佛蛮亏野阿醯阿鹗防蛮林井阿异十二主皆隶巂州又有奉国苴伽十一部落春秋受赏于巂州然挟吐蕃为轻重又有显养东鲁诸蛮永徽三年与胡丛皆叛高宗以右骁卫将军曹绸叔为巂州道行军总管攻拔之
　　叙州三路蛮西北曰董蛮正西曰石门部东南曰南广蛮董蛮酋董氏宋初有董春惜者贡马自称马湖路三十七部落都王子其地北近犍为之沐川赖因砦砦阨蛮险熙寜绍圣中蛮数防抄尝徙赖因监押驻荣丁砦而以县吏控截政和五年始改差监押充知砦事蛮冦如故南广蛮大观三年以地内属诏建滋纯祥三州后皆废石门部与临洮王羌接马湖南广皆畏之盖即浪稽鲁望诸部也
　　威州蛮霸蛮者唐保霸二州也天寳中所置后陷没酋董氏世有其地保州有董仲元霸州有董永锡者宋嘉祐及熙寜中皆尝谢命于朝政和三年开招置官吏以董舜咨保州地为祺州董彦博霸州地为亨州授舜咨刺史彦博团练使舜资寻迁观察使彦博留后遂为节度使后改为砦
　　茂州诸部落盖涂静当直时飞宕恭等九州蛮也蛮推一人为州将而常诣茂州受约束茂州宋初无城隍蛮乘夜入冦熙寜八年筑城蛮以为侵其地率众奄至知州事范百常击走之政和五年直州将王永夀汤延俊董承有等各以地内属诏以永夀地建夀寜军延俊承有地置延寜军未几皆废七年涂静时飞等州蛮复反茂州诏以孙义叟节制绵茂军及中军将种友直等破之其酋旺烈等降宣和五年宕恭直诸部落入冦六年涂静蛮复犯茂州
　　南平獠东距智州南属渝州西接南州北涪州多瘴疠山有毒草沙虱蝮其王姓朱氏号劒荔王唐贞观三年遣使内款以其地隶渝川有氏世为南平渠师武徳初长真以寜越郁林之地降髙祖授长真钦州都督其族人合浦太守宣亦遣使来降未报而卒以其子纯为亷州刺史族人道明为南越州刺史六年长真来贡献昆州刺史沈逊融州刺史欧阳世普象州刺史秦元览亦来献髙祖以道逺劳人皆不受道明与高州首领冯暄谈殿据南越州反攻姜州纯以兵援之八年长真防封山县昌州刺史厐孝恭掎击暄等走之明年道明为州人所杀未几长真死子据袭刺史冯暄谈殿阻兵相掠太宗遣散骑常侍韦叔谐等持节宣谕暄等与溪洞首领皆降南方遂定巴州山獠王多馨叛梁州都督厐玉枭其首又破余党符阳白石二县獠其后眉州獠反益州行台郭行方大破之未几又破洪雅二州獠是嵗益州獠亦反贞观七年东西王铜獠反以右屯卫大将军张士贵为龚州道行军总管平之十二年巫州獠叛防州都督齐善行击破之钧州獠叛桂州都督张寳徳讨平之明州山獠又叛交州都督李道年击走之是嵗巴洋集壁四州山獠叛攻巴州遣右武候将军上官懐仁破之十四年罗寳诸獠叛以广州都督党仁为寳州道行军总管击之太宗再伐髙丽雅卭眉三州獠相率叛诏发陇右峡兵二万以茂州都督张士贵为雅州道行军总管与右卫将军梁建方平之髙宗初琰州獠叛梓州都督谢万嵗等讨之万嵗与谢法兴入洞招慰遇害显庆三年罗窦生獠酋领多胡桑率众内附上元末纳州獠叛寇故茂都掌二县诏黔州都督发兵击之大厯二年桂州山獠叛贞元中嘉州绥山县婆笼川生獠首领甫枳兄弟诱生蛮为乱西州节度使韦臯斩之招其首领勇于等出降獠自是不扰境戎泸间有葛獠大中末叛立酋长始艾为王刺史刘成师诱降其党斩首领七十余人余众遁至东川节度使柳仲郢谕降之宋治平中熟夷李光吉梁秀等三族据渝州南平旧地数以其徒伪为生獠劫邉民官军追捕辄遁去熙寜三年转运使孙固等谕以祸福因进兵平荡三族以其地赋民以宾化砦为隆化县隶涪州建荣懿扶欢两砦其外铜佛垻者隶渝州南川县朝廷因补其土人王才进充巡检委之控扼才进死部族无所统数出盗邉命熊本讨平之建为南平军以渝州南川涪州隆化隶焉
　　姚州境有永昌蛮古永昌郡地唐咸亨五年叛诏梁积夀为姚州道行军总管讨之武后长寿中大首领董期内属其西有扑子蛮望蛮及黒齿金齿银齿绣面绣脚雕题穿鼻长鬃栋锋羣蛮种类多不可记

　　钦定续通志卷六百三十九
　　钦定四库全书
　　钦定续通志卷六百四十
　　四夷【六】
　　南诏　　　　骠【迦罗汝提等】甸
　　西南溪峒诸蛮　　　　　　南丹州蛮
　　抚水州蛮　　西原蛮　　　广源州蛮
　　黎峒　　　　环州蛮　　　室利佛逝
　　名蔑【单单越罗】　　乌斯藏
　　南诏或曰鹤拓曰龙尾曰苴咩曰阳劒本哀牢夷后乌蛮别种也称王为诏其先有六诏曰防巂诏越析诏浪穹诏邆睒诏施浪诏防舍诏兵埒不能相君诸葛亮讨定之防舍称南诏居永昌姚州间铁桥之南东距爨东南属交趾西摩伽陀西北与吐蕃接南女王西南骠北抵益州东北际黔巫都羊苴咩城别都曰善阐府其地祁鲜山之西多瘴地平草冬不枯自曲靖州至滇池人水耕食蚕以柘犬和祁鲜而西人不蚕剖波罗树实状若絮纽缕而幅之昆明城诸井皆产盐长川诸山徃往有金丽水多金麸越睒西产善马俗无贵贱皆耕不繇役王氏父子以名相属自舍尨以来始有谱次可考舍尨生独逻亦曰细奴逻【按旧唐书独逻作迦独厐以细奴逻为迦独厐子未详孰是】唐髙宗时遣使朝武后时细奴逻子逻盛炎入朝子炎閤及弟盛逻皮生皮逻閤开元时授特进封台登郡王诏赐皮罗閤名归义时五诏微归义独彊乃厚利啖剑南节度使王昱求合六诏为一制可归义已并羣蛮遂破吐蕃寖骄大又以破洱蛮功册云南王徙治大和城天寳七载归义死閤罗凤袭初炎閤未有子以閤罗凤为嗣及生子还其宗而名承閤遂不改鲜于仲通领剑南节度使卞忿少方畧故事南诏尝与妻子谒都督过云南太守张防陀私之多所求丐閤罗凤不应防陀诟靳之且隂表其罪由是反攻防陀杀之取姚州及小夷州凡三十二明年仲通自将出戎巂州分二道进次曲靖閤罗凤遣使谢罪辞不逊仲通怒囚使者进薄白厓城大败引还閤罗凤遂北臣吐蕃吐蕃以为弟其俗为弟钟故称赞普钟号东帝杨国忠以剑南节度当国乃调天下兵使侍御史李密讨之密败于大和城死者十八防安禄山反閤罗凤因之取巂州防同军据清溪闗以破越析枭于赠西而降寻骠诸国寻蛮者俗无丝纩跣履榛棘射豪猪生食之其西有祼蛮亦曰野蛮漫散山中大厯十四年閤罗凤立其孙异牟寻以嗣异牟寻有智数善抚众畧知书既立悉众入冦与吐蕃并进陷城聚诏发禁卫及幽州军以援东川与山东兵合大败之异牟寻惧徙苴咩城更受吐蕃封为日东王然颇苦其徴索贞元四年节度使韦臯遣谍遗书异牟寻吐蕃疑之因责其质子异牟寻愈怒后五年乃遣使诣成都愿竭诚归欵天子臯防送使者京师徳宗赐以诏书臯令其属崔佐时至羊苴咩城宣天子意异牟寻使其子閤劝与佐时盟防苍山乃发兵攻吐蕃使者杀之刻金契以献遣曹长随佐时入朝异牟寻自将数万大破蕃于神川俘其五王遣弟凑罗栋清平官尹仇寛等入献地图方物请复号南诏赐赉有加拜仇寛左散骑常侍封髙溪郡王明年夏六月册异牟寻为南诏王使还复遣清平官尹辅酋等来谢献方物异牟寻攻吐蕃复取昆明城以实盐池又破施蛮顺蛮并虏其王置白厓城因定磨些蛮昆山西爨故地破茫蛮掠弄栋蛮汉裳蛮以实云南十五年异牟寻谋击吐蕃吐蕃亦谋袭之异牟寻与臯相闻臯命将引弩士三千徃助又以别将率数万人屯黎州及巂州为犄角吐蕃守城将多降防大寒遂引去十七年春又破吐蕃于是康黒衣大食等兵及吐蕃大酋皆降又合主破吐蕃于泸西吐蕃君长乃欲悉师出西山剑山收巂州以絶南诏臯上言京右诸屯宜明斥蚤敛田邠陇焚莱以待之异牟寻谓其声取巂州实窥云南请臯将督军进苴咩时吐蕃兵三万攻盐州诏臯深钞敌鄙分其势俄闻破麟州臯督诸将分道出与南诏会于是回鹘太原邠寜泾原军猎其北剑南东川山南兵震其东凤翔军当其西而蜀南诏兵深入克城七焚堡百五十所斩首万级获铠械十五万围昆明维州不能克乃班师是役也南诏攻其腹心俘获最多遣中人奬慰异牟寻比年献方物优礼之元和三年异牟寻死子寻閤劝【旧书作苴防阁】立改赐元和印章明年死子劝龙晟【旧书作龙防盛】立十一年为弄栋节度王嵯巅所杀立其弟劝利长庆三年始赐印是嵗死弟丰祐立【按唐书防氏父子以名相属至丰祐慕中国不肯连父名】穆宗使京兆少尹韦审规持节临册丰祐遣使入谢太和三年嵯巅悉众掩卭戎巂三州陷之入成都掠子女工技数万引而南南诏自是工文织与中国埒明年上表请罪比年使者来朝开成防昌间再至宣宗崩使者告哀时丰祐亦死坦绰酋龙自立恚朝廷不吊防以草具进使者而遣遂僭称帝建元建极自号大礼国懿宗以其名近元宗嫌讳絶朝贡乃陷播州咸通元年攻安南武州明年攻邕管杜悰当国请遣使示恩信并诏骠信以名嫌册命未可举必易名乃得封乃命左司郎中孟穆持节徃防巂州陷穆不行自是频年入冦攻交州破安南陷犍为嘉州黎州围卭州击雅州进攻成都先是经畧使李琢蔡京等前后奏罢戍兵李师望又请析卭蜀嘉眉黎雅巂七州为定邉军建节度治卭州去成都才五舍巂州去卭乃千里缓急不相副又杀其使杨酋庆等而窦滂卢耽等继为帅皆非将才以故蜀罹害最酷讫懿宗世无寜嵗十四年复冦蜀陷黎州遂攻雅州击定邉军成都大震坦绰遣使者遗书节度使牛丛欲假道入朝请憩蜀王故殿丛还书责之坦绰至新津而还冦黔中防僖宗立遣金吾将军韩重持节徃使俄攻黎州刺史黄景复击走之干符元年劫畧巂雅间破黎州入卭崃闗掠成都诏髙骈领西川节度使逐蛮至大度河斩酋长五十收卭崃闗复取黎州南诏遁还遣使诣骈结好而踵出兵冦邉骈斩其使宣言将百万众至龙尾城问罪先是天子数遣使至其境酋龙不拜骈以其俗尚浮屠法遣浮屠景仙摄使徃酋龙与其下迎谒且拜乃盟而还遣官质子入朝乞盟骈结吐蕃为间筑戎州马湖沐源川大度河三城列屯拒险料壮卒为平夷军南诏气夺酋龙恚发疽死伪諡景庄皇帝子法嗣改元贞明承智大同自号大封人法年少好畋猎国事颛决大臣干符四年遣使诣邕州节度使辛谠请修好诏使答报未几冦西川骈奏请与和亲右諌议大夫栁韬等諌遂寝蛮使再入朝议和亲而骈徙荆南持前请不置帝久未决南诏袭安南陷之都防曽衮奔邕府戍兵溃防西川节度使陈敬瑄申和亲议时卢携辅政与豆卢瑑皆厚骈乃谲説帝以宗室女为安化长公主许婚法遣宰相赵隆眉杨竒混段义宗来迎髙骈上言三人皆南诏心腹宜止而鸩之蛮可图也帝从之隆眉等皆死中和元年复遣使来迎后二年又遣使来防黄巢平帝东还乃归其使法死伪諡圣明文武皇帝子舜化立建元中兴遣使欵黎州修好昭宗不答后中国乱不复通先是有时傍矣川罗识二族通号八诏时傍为閤罗凤徙置白厓城后与矣川罗识谋诣神川都督求自立为诏为閤罗所杀矣川罗识奔神川都督送之罗些城此外五诏皆为南诏所灭唯千旁罗颠及矣川罗识子孙在吐蕃晋天福间南诏段思平自立号大理国宋干徳三年王全斌平蜀欲遂取滇进滇池图太祖鉴唐之祸以玉斧画大度河曰此外非吾有也由是不通中国熙寜九年大理国遣使入贡自后不常来亦不领于鸿胪政和五年广州观察使黄璘奏南诏大理国欲求入贡七年遣使来贡诏以其王段和誉为光禄大夫检校司空云南节度使上柱国大理国王朝廷以为璘功已而知桂州周穜劾璘诈冐得罪自是大理复不通中国间一至黎州互市绍兴三年十月广西奏大理国求入贡及售马诏却之元宪宗二年命世祖征大理破之以刘时中为宣抚使与段氏同安辑大理诸蛮悉平
　　骠古朱波地自号突罗朱阇婆国人曰徒里拙在永昌南二千里东距真腊西接东天竺西南堕和罗南属海北南诏地长三千里广五千里东北袤长属羊苴咩城凡属国十八曰迦罗婆提曰摩礼乌特曰迦黎迦曰半地曰弥臣曰坤朗曰偈奴曰罗聿曰佛代曰渠论曰婆棃曰偈陀曰多归曰摩曵余即舍卫瞻婆阇婆也凡镇城九部落二百九十八繇弥臣至坤朗又有小昆仑部俗与弥臣同又有大昆仑国川原大于弥臣繇昆仑小王所居半日行至磨地勃栅海行五月至佛代国有江支流三百六十有川名思利毗离芮土多异香北有市诸国估舶所凑越海即阇婆也十五日行逾二大山一曰正迷一曰射鞮有国俗与佛代同经多茸补逻川至阇婆八日行至婆贿伽卢国皆服属于骠骠王姓困没长名摩罗惹其相名摩诃思乃青甓为圆城有十二门四隅作浮图其俗明天文喜佛法有百寺民七嵗祝髪止寺至二十不逹其法复为民唐时南诏兵彊与骠地接常羁制之贞元中骠至雍羌闻南诏归唐有内附心异牟寻遣使诣剑南西川节度使韦臯请献夷中歌曲且令骠国进乐人于是臯作南诏奉圣乐雍羌亦遣弟舒难陀献其国乐上古八音皆以木漆代之用金为簧无匏音惟骠得古制其乐五译而至徳宗授舒难陀太仆卿遣还太和六年南诏掠其民三千徙之柘东缅甸亦古朱波地与骠异种而同类宋寜宗时尝进白象元世祖即位屡遣使招谕不降至元二十年诏宗王桑阿克逹尔等徃征之破其江头城以兵守其地遣使持地图奏上二十四年缅平成宗大徳元年诏封的立普哇拿阿迪提牙为缅王赐银印其子合八的为缅世子赐虎符以其奉表入朝也四年缅王为其弟阿散哥也等所杀其子窟麻刺哥撒八逃诣京师即封为王命将率师徃讨八月缅国阿散吉牙等赴阙自言杀主之罪乃罢兵
　　西南溪洞诸蛮皆盘瓠种唐季酋长皆自署刺史马希范据湖南蛮徭保聚依山阻江殆十余万至周行逢时数出冦邉宋太祖下荆湖思通其地有辰州猺秦再雄者武健多谋蛮党服之召至阙下即擢为其州刺史再雄誓死报练土兵三千人选亲校二十人分使诸蛮朝廷意各得降表以闻太祖大喜改辰州团练使其后溪锦奬珍懿叙晃富元费福古施各州蛮酋皆遣使入贡或来朝并以为其州刺史间亦扰邉初北江蛮酋最大者曰彭氏世有溪州溪有三曰上中下又有龙赐天赐忠顺保静感化永顺及懿安逺新给富来寜南顺髙等州总二十州皆置刺史而以下溪州刺史为连率十九州焉州将承袭下溪州刺史率羣酋议当立者具州名移辰州为保证申钤辖司以闻乃赐敕告印符彭氏自允殊文勇儒猛相继为下溪州刺史天圣三年儒猛攻杀知中彭州彭文绾五年儒猛死其子仕端袭明道初仕端子复命其弟仕羲为刺史仕羲子师寳景祐中知忠顺州庆厯四年以罪絶其奉贡皇祐二年始以师寳知上溪州朝贡如故既而师寳妻为仕羲取去至和二年师寳举族趋辰州告其父之恶知辰州宋守信等率兵讨之仕羲遁入他峒自是蛮獠冦邉吏不能制嘉祐二年仕羲就降嵗奉职贡然黠骜数盗邉熙寜三年为其子师防所弑其兄师晏攻杀之纳誓表于朝乃命师晏袭州事五年复以马皮白峒地来献进为下溪州刺史章惇经制南北江湖北提防刑狱李平招纳师晏所属州峒蛮各以地归版籍师晏遂降诏修筑下溪州城并置砦于茶滩南岸城名防溪砦名黔安戍以兵辰州出租赋如汉民遣师晏诣阙授礼賔副使京东州都监元祐三年知保顺州彭儒武等各来进奉初熙寜中以章惇察访湖北经制蛮事而南江舒氏北江彭氏梅山苏氏诚州杨氏相继纳土剏立城砦使比内地为王民北江彭氏已见前南江诸蛮自辰州逹长沙邵阳各有溪峒曰叙曰峡曰中胜曰元舒氏居之曰奬曰锦曰懿曰晃田氏居之曰富曰鹤曰保顺曰天赐曰古向氏居之舒氏则徳郛徳言君疆光银田氏则处逹汉琼汉希汉能汉权保金向氏则通汉光普行猛永丰永晤皆受朝命南江诸蛮十六州之地惟富峡叙仅有千戸余不满百熙寜六年富州向晤来归顺光银光秀等亦降独田氏有元猛者颇桀骜章惇进兵讨之南江州峒悉平置沅州寻又置诚州元祐初废诚州为渠阳军时诸蛮复叛朝廷方务休息并免追讨诸路所开道路剏置堡砦并废五溪郡县弃而不问崇寜后复议开邉于是安化上三州及思广诸峒各愿纳土输贡赋又令广西招纳左右江四百五十余峒宣和中悉废所置初郡其余诸蛮自干兴以来或叛或服其类不一庆厯三年桂阳监蛮猺内冦诏发兵击之蛮猺居山谷间其山自衡州常寜县属桂阳郴连贺韶四州环千余里不事赋役谓之猺人时蛮势方炽降敕书委知潭州刘沆沼谕沆发兵临之以敕书从事降二千余人录其首领邓文志黄文晟黄士元皆为三班奉职时四年冬也五年二月余党唐和等复内冦沆檄杨畋等八路入讨覆其巢穴然唐和等犹未平是冬蛮复入冦诏以刘防代沆为安抚使大发兵讨之其众遁入郴州黄莽山由赵峒转冦英韶州依山自保七年唐和遣其子执要领诣官自言愿贷粮米居所保峒中诏补唐和等五人峒主并授阶官至冬其众悉降嘉祐二年罗城峒蛮冦澧州发兵击走之三年以施州蛮向永胜所领州为安定州五年以邵州蛮杨光倩知徽州绍兴四年归明保静南渭永顺三州彭儒武等遣人持表及方物赴行在九年宜章峒民骆科作乱冦郴道连桂阳诸州县诏发兵讨之获骆科余党据蓝山冦平阳县江西兵马都监程师回讨平之十年承信郎琴州溪峒杨进颙等率族归疆土来献后屡入贡十二年诏以施州南砦路夷人向再健袭父思迁知懿州事乾道元年宜章峒贼李全陷郴州焚桂阳军世忠峒李昂霄率壮丁御贼民恃以安湖南提举常平郑丙讨平之昂霄以功补承节郎管辖衡州常寜县溪峒三年靖州界猺人姚明教等作乱诏荆鄂驻劄明桩防屯戍兵合击之四年田彦古死子忠佐袭知溪峒安化州六年卢阳西据獠杨添朝冦邉诏知沅州叶行招降之嘉定元年郴州黒风峒猺人罗世冦邉知隆兴赵希择知潭州史弥坚共招降之二年李元砺罗孟二冦江西攻破龙泉县命工部侍郎王居安知豫章擒获之溪峒畧平
　　南丹州蛮亦溪峒别种与宜州及西南夷接壤宋开寳七年酋帅莫洪防遣使奉表求内附后屡来贡雍熙四年洪防族人知寳隆镇莫淮诱羣蛮为冦诏发诸州兵进讨兵未至悉遁归淳化元年洪防卒弟洪皓袭称刺史遣其子淮通来贡景徳三年洪皓死长子淮勍袭父任俄为弟淮辿所攻帅属来奔诏宜州赐闲田资给之景祐三年有淮防者举族来归命为湖南州团练副使后淮辿老自言愿其子世渐至和元年命世渐权发遣州事世渐死嘉祐末命其子公帐袭之淮辿子世忍攻杀公帐夺其弟自首请于朝治平三年遂命为刺史熙寜二年猺贼杀人世忍执以献授检校礼部尚书元丰三年入贡六年迁检校戸部尚书世忍死子公佞袭大观元年广西经畧使王祖道言公佞就擒以其地为观州延徳军绍兴三年公佞弟公晟攻围观州用刘彦适言以公晟知南丹州兼溪峒都巡检使提举盗贼公事二十四年公晟始入贡率诸蛮来归以延沈袭公晟职使持节南丹州诸军事南丹州刺史二十五年延沈进补团练防御二使三十二年为诸蛮所逐归死省地众推延廪袭职隆兴二年延廪复为诸蛮所图携家归朝经畧司奏以延葚袭职淳熙元年为永乐州所攻广西帅臣遣将领谕和之十四年经畧司奏以延廕袭职嘉泰五年延廕子光熙袭职知南丹州事
　　抚水州在宜州南有县四曰抚水京水多逢古劳唐黔南其酋皆姓有上中下三房及北遐一镇宋雍熙中数冦邉诏书招安补其酋防令地殿直防令札奉职咸平中又数为冦止令邉臣驱逐出境其党狡猾者凡三十余人宜州守将擒送阙下诏释其罪勗遣之逾年酋长防顶等诣阙累遣使来贡大中祥符六年首领指挥使防但挈族来归徙桂州九年冦宜融州界命曹克明为宜融等州都巡检击破之焚其庐室积聚窜入山谷乃晓谕恩信许以改过酋帅承贵州诣军自首闻诏防赦皆感悦防血誓诏以抚水州为安化州抚水县为归仁县京水县为长寜县自是间嵗朝贡寳元元年复冦融宜州发邵澧潭三州戍兵徃击逾年乃平庆厯中再入贡至和二年复至诏以知州防全防为三班奉职又以监州姚全料为借职嘉祐六年又贡熙寜初土人罗世念等为乱五年攻徳谨砦袭将官费万杀之诏发在京骁骑及江南福建兵以聴师期明年世念等与诸蛮峒首领降以世念为内殿承制崇寜二年其酋防光有复为冦经畧司遣将击郤之大观二年遂以三州一镇来上至和后又有融州属蛮大邱峒首领杨光朝内附又有杨克端等来归皆纳之绍兴三年安化蛮全剑等劫普议砦广西帅臣遣县砦将佐讨平之四年广南东西路宣谕明橐请废平观二州从之乾道六年诏补防泽进武副尉以其父防明为宜州蛮莫才都所害也淳熙十年冬安化蛮突入内地为乱十一年安化蛮光渐率众抄掠广西路钤辖沙世坚讨平之十二年诏以杨世后袭父进通职补承信郎庆元四年宜州蛮防峒袁康等寇内地敓官盐为乱广西帅司调官兵招降之
　　西原蛮居广容之南邕桂之西有甯氏者相承为豪又有黄氏居黄橙洞其也其地西接南诏唐天寳初黄氏疆与韦氏周氏侬氏相唇齿为冦害据十余州韦氏周氏耻下黄氏攻之逐于海濵至徳初首领黄乾曜真崇郁与陆州武阳朱兰洞蛮皆叛推武承斐韦敬简为帅僭号中越王乾元初遣中使慰晓诸首领赐诏书赦其罪约降于是西原环古等州首领五百余人请出兵讨承斐等斩黄乾曜真崇郁等七人承斐等以余众降尽释之其种落张侯夏永兴夷獠梁崇牵覃问及西原酋长吴功曹复合兵内冦陷道州桂管经畧使邢济撃平之执吴功曹等余众复围道州进攻永州陷邵州湖南团练使辛京杲贪暴武冈戍将王国良叛建中元年城溆州以断西原国良乃降贞元十年黄洞首领黄少卿攻邕管陷钦横浔贵四州少卿子昌沔趫勇前后陷十三州诏唐州刺史阳旻为容管招讨经畧使皆破之侵地悉复元和初邕州擒其别帅黄承庆明年少卿等归欵拜归顺州刺史弟少髙为有州刺史未防复叛又有黄少度黄昌驩二部陷賔蛮二州据之十一年攻钦横二州邕管经畧使韦悦破走之取賔蛮二州是嵗复屠岩州自是邕容两道杀伤疾疫死者十八穆宗时黄贼更攻邕州陷左江镇攻钦州陷千金镇邕州刺史崔结击破之明年又冦钦州是嵗黄昌瓘遣其党陈少竒等请降敬宗纳之太和中经畧使董昌龄遣子兰讨平峒穴夷其种党诸蛮畏服十八州嵗输贡赋其后侬洞最疆结南诏为助懿宗与南诏约和二洞数搆败之邕管节度使辛谠以从事徐云防使南诏结和赍美货啖二洞首领仅得罢兵
　　广源州蛮在邕州西南郁江之源地峭絶深阻其先韦氏黄氏周氏侬氏为首领互相劫掠唐邕管经畧使徐申厚抚之黄氏纳质而十三部二十九州之蛮皆定自交阯据有安南而广源虽号邕管羁縻州实服役交阯宋时有侬全福者知傥犹州为交阯所执其妻阿侬嫁商人生子智髙智髙杀其父因冐侬姓与其母据傥犹州建国号大歴交阯攻防傥犹州执智髙释其罪使知广源州又以雷火频婆四洞及四浪州附益之居四年内怨交阯袭据安徳州僭称南天国皇祐元年冦邕州明年交阯讨之不克遂求内属廷议拒之智髙既不得请又与交阯为仇且擅山泽之利招纳亡命谋入冦四年四月攻破横山砦遂破邕州僭号仁惠皇帝破横贵龚浔藤梧封康端九州进围广州五十七日解去又攻贺州不克九月破昭州十月破賔州复据邕州十二月败陈曙于金城驿仁宗命狄青为宣抚使五年正月讨败之智髙趋邕州夜焚城遁智髙母阿侬收残众复欲入冦至和初余靖督部吏掩袭之获阿侬及智髙弟智光子继宗继封槛至京师悉弃市侬氏又有宗旦者知雷火洞嘉祐二年尝入冦知桂州萧固招之内属以为忠武将军七年以宗旦知顺安州治平中宗旦与交阯李日尊刘纪有隙畏偪知桂州陆诜因使人説之弃其州内徙命为右千牛卫将军又有甲峒蛮者役属交阯间出冦邕州景祐三年尝掠思陵州嘉祐五年合交阯门州等蛮复为冦诏知桂州萧固等追讨又诏安抚使余靖击之苏茂州蛮亦近邕州至和嘉祐中皆尝扰邉黎峒唐故琼管之地在大海南距雷州泛海一日而至其地有黎母山俗呼山岭为黎居其间者号黎人儋崖万安皆与黎为境其服属州县者为熟黎居山峒者为生黎时出与郡人互市宋至和初有黎人符防者尝犯邉执琼崖州巡检慕容允则后以军士五十六人与允则来归允则道死诏贷军士罪乾道六年黎人王用休为乱权万安军事同主管本路巡检孙滋等招降之九年八月乐昌县黎贼为乱黎人王日存等招降之以功借补承节郎淳熙元年诏日存子孙许袭职四年冬万安军王利学冦省地八年六月诏三十六峒都统领王氏女袭封宜人初王氏居化外累世立功邉陲皆受封爵绍兴间琼山民许益为乱王母黄抚谕诸峒无敢从乱者以功封宜人至是以其女袭封十二年乐防县白沙峒黎人王邦佐等为冦保义郎陈升之抚降之十六年诏以大寜砦黄弼补承信郎弹压本界黎峒弼宜人黄侄也嘉定元年五月诏王氏女吴袭封统领三十六峒环州蛮区氏州宜州羁縻领思恩都亳二县有区希范者思恩人也宋景祐五年与其叔正辞应募从官军讨安化州蛮自以有功不録皆觖望寻遁归率其族人推白崖山酋赶为帝及荔波峒蛮为乱庆厯四年正月破环州又破溪砦下镇寜州及普义砦明年转运使杜大引兵至环州擒之余党悉平镇寜州亦宜州景祐三年蛮酋莫陵等内冦遣西京作坊使郭志髙等徃讨未至陵等诣桂宜州巡检李仲政请降是嵗髙窦州犾獠陈友朋等亦冦海上本路防兵击之溃去室利佛逝一曰尸利佛誓过军徒弄山二千里地东西千里南北四千里而逺有城十四以二国分总西曰郎婆露斯咸亨至开元间数遣使朝为邉吏侵掠有诏广州慰抚又献侏儒僧祗女及歌舞官以其王为左威卫大将军后遣子入献诏封賔义王授右金吾卫大将军遣还
　　名蔑东接真陀桓西但游南属海北波刺有州三十以十二月为嵗首王号斯多题龙朔初来贡单单在振州东南多罗磨之西亦有州县干封总章时献方物罗越北距海五千里西南哥谷罗商贾徃来所凑集俗与堕和罗鉢底同嵗乘舶至广州州必以闻
　　乌斯藏在云南西徼外其地多僧无城郭羣居大土台上不食肉娶妻无刑罚亦无兵革鲜疾病佛书甚多其土台外僧有食肉娶妻者元世祖尊帕克斯巴为大寳法王既没锡号大元帝师自是其徒嗣者咸称帝师





</div>
    <div class="pagination">
<a href="钦定续通志_page282.html">上一页</a><span>...</span><a href="钦定续通志_page278.html">278</a><a href="钦定续通志_page279.html">279</a><a href="钦定续通志_page280.html">280</a><a href="钦定续通志_page281.html">281</a><a href="钦定续通志_page282.html">282</a><span class="current-page">283</span><a href="钦定续通志_page284.html">284</a><a href="钦定续通志_page284.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
