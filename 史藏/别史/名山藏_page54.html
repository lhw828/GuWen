<!DOCTYPE html>
<html>
<head>
    <meta charset="UTF-8">
    <title>名山藏 - 第 54 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名山藏 - 第 54 页/共 112 页</h1>
    <div class="content">
　　西南五十里曰邯郸县山曰紫山一名马服山有赵奢之塜奢为马服君丛台在县北吕仙祠岩于此发黄梁之梦是生玄精之石河曰西河凡编里二十七 

　　成安县 

　　南六十里曰成安县春秋晋干侯地汉魏郡斥丘县地陈余事赵封成安君寇凖尝知此县凡编里三十四 

　　威县 

　　东北一百三十五里曰威县东汉广平国斥漳县地凡编里八 

　　清河县 

　　东北二百里曰清河县晋名本周甘泉市秦为厝县属巨鹿汉为信成县属清河后汉改甘陵县以安帝母甘陵氏葬县东北因名有鲧堤张廵尝令此县凡编里六 

　　△大名府 

　　大名府宋名冀兖域分野室璧本商旧都周封武庚于此春秋为晋地战国魏卫二国境秦属东郡汉置魏郡治元城唐为魏州为魏郡国初属北平布政司永乐中直隶京师领州一县九 

　　元城县 
　　大名县 
　　南乐县 
　　魏县 
　　清丰县 
　　内黄县 
　　浚县 
　　滑县 
　　开州 

　　元城县 

　　附郭曰元城县汉旧县春秋时沙麓地有沙麓山春秋沙麓崩亦名女女坐丘汉书云王翁孺既徙魏郡元城委粟里元城建公曰昔春秋沙麓崩晋史卜之曰后六百四十五年当有圣母兴其齐田氏乎翁孺徙居正直其地日月当之后翁孺生禁禁生女政君汉元后也临朝称制矣五鹿之墟晋重耳所乞食也马陵道孙膑于此杀庞涓河曰沙河人曰朿晢凡编里六 

　　大名县 

　　南十里曰大名县五代汉名本汉元城县贵乡地山曰惬山汉成帝时河决王延世于此运土塞河殊惬人心河曰雕马凡编里十 

　　南乐县 

　　东南四十里曰南乐县五代唐名本汉乐昌县有昌意城黄帝子昌意所造有仓颉塜又河南开封亦有之水曰繁水凡编里二十 

　　魏县 

　　西南四十里曰魏县汉旧县周时地名洹水战国时为魏武侯别都河曰漳曰御凡编里二十六 

　　清丰县 

　　东南九十里曰清丰县古顿丘卫邑卫风云送子涉淇至于顿丘唐曰清丰以孝子张清丰得名有干城卫风云出宿于于泉源在顿丘古城东北卫风云泉源在左又水曰澶水秋山在顿丘废县西北山海经帝喾葬此山之阴汉京房唐南霁云是此州人凡编里二十五 

　　内黄县 

　　南百里曰内黄县汉旧县殷河亶甲居相春秋嚷公时会于柯皆此地西南十二里有牵城春秋公会齐人卫人于牵水曰汤水水经汤水又东北至于内黄有殷中宗陵栾巴是此县人凡编里二十 

　　浚县 

　　西南二百里曰浚县春秋卫邑汉黎阳县大伾之山见于禹贡紫金山在大伾山东善化山一名枉人相传纣杀比干于此是生紫班之石光腻类玉同山武王伐纣诸侯之所会同也鹿台巨桥皆在是县之西朝歌城在县西七十里纣糟丘酒池土人犹依约识之黑山九州岛要记黑子昔居此山采苓苓服食寿五百岁枋头在县西南曹操下大枋于淇水口堰之使东以通漕运慕容垂拒破桓温皆此地也河曰卫河水曰淇水又曰黎水黎阳津一名白马津郦食其说沛公曰守白马之津诸侯形制之势凡编里四十 

　　滑县 

　　南二百三十里曰滑县本古豕韦氏国春秋卫地秦汉东郡地晋濮阳国地唐曰滑州汲黯是此县人凡编里六十七 

　　开州 

　　南百六十里曰开州汉顿丘唐澶州鲋鰅山一名广阳山山海经颛顼葬其阳九嫔葬其阴四蛇卫之咸城在城东南春秋齐桓会诸侯于咸澶渊在城南春秋会盟于澶渊戚城在城北七里春秋晋赵鞅纳世子蒯■〈日贵〉于戚旄丘在州东北■〈比阝〉风旄丘之葛兮铁丘在州北五里左传郑与卫战蒯■〈日贵〉登铁丘以望卫军清丘在州东南七十里左传盟于清丘延丘在州东南困十里延陵季子适卫之所憩也瑕丘在城东南三十里礼记檀弓公叔文子升瑕丘蘧伯玉从黄河故道在州治南鲧堤在州西十里复关堤在州城西南卫诗乘彼垝垣以望复关瓠子口在州西南二十里汉武沈璧马从官负薪而筑宣房之宫者也凡编里六十八领县一 

　　长垣县 

　　长垣县 

　　州南百五十里曰长垣县汉名春秋蒲齐侯卫侯胥命于蒲家语子路为蒲宰龙城在县东南二十里关龙逄所居鹤城卫懿公养鹤之城也蘧伯玉墓在县南十五里凡编里四十六 

　　△永平府 

　　永平府冀州域分野尾黄帝逐荤粥始为华有初虞分冀东北为营州此其地商封墨台氏为孤竹国周幽州春秋肥子国秦辽西右北平二郡地汉末为公孙度所据魏改庐龙郡北燕平州及乐浪郡唐平州国初属北平布政司永乐中直隶京师领州一县五 

　　卢龙县 
　　迁安县 
　　抚宁县 
　　昌黎县 
　　滦州 
　　隆庆州 
　　保安州 

　　卢龙县 

　　附郭曰卢龙县汉肥如县其曰卢龙以镇山如龙形山曰阳山有李广射虎之石洞山产铁双子山有孤竹长君之墓囗寿子山有孤竹次君之墓马鞭山有孤竹少君之墓周王山在滦河中水夹其下其水则海其河肥如滦河自口北开平东南流径迁安县界至县合漆河又南至乐亭县入于海凡编里十五 

　　迁安县 

　　西北四十里曰迁安县汉令支宽河之川是生黄金河曰青龙凡编里二十九 

　　抚宁县 

　　东八十里曰抚宁县本汉骊城县阳渝二河入于海关曰榆关又关曰山海凡编里十七 

　　昌黎县 

　　东南八十里曰昌黎县本营州地碣石山在县西北二十里禹贡碣石也韩愈之先是此县人凡编里二十六 

　　滦州 
</div>
    <div class="pagination">
<a href="名山藏_page53.html">上一页</a><span>...</span><a href="名山藏_page49.html">49</a><a href="名山藏_page50.html">50</a><a href="名山藏_page51.html">51</a><a href="名山藏_page52.html">52</a><a href="名山藏_page53.html">53</a><span class="current-page">54</span><a href="名山藏_page55.html">55</a><a href="名山藏_page56.html">56</a><a href="名山藏_page57.html">57</a><a href="名山藏_page58.html">58</a><a href="名山藏_page59.html">59</a><span>...</span><a href="名山藏_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
