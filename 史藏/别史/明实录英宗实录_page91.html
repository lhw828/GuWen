<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 91 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 91 页/共 263 页</h1>
    <div class="content">　　○复除兵部车驾司员外郎王庭于工部营缮司以丁忧服阕也
　　○戊戌赐哈密忠顺王倒瓦答失里驼钮镀金银印从所请也
　　○参赞云南军务右侍郎杨宁奏芒市土官放革会木邦军杀思机发残党刀怕囊等斩首五百余级  上敕守备官省谕各蛮夷酋长用心抚安人民遇有警急互相调兵策应务要殄灭贼党共守地方有实功者褒赏还体勘放革功次奏来赏劝
　　○己亥给宁夏平凉等卫官军马四百二十九匹
　　○庚子久雨坏延安卫护城河堤有司请修筑从之
　　○辛丑升吏科右给事中张睿为本科都给事中睿九载任满吏部考称当升给事中孟鉴等保睿忠厚老成乞留近侍故有是命
　　○增置顺天府通判一员专督匠役从本府奏请也
　　○镇守云南太监萧保奏近者开设腾冲军民指挥使司量调官军一万员名筑城日支口粮岁计五万四千余石俱赴金齿足食仓关支然山路险阻难为搬运请摘淮浙四川盐三十万五百九十引于腾冲召□纳粮以给官军从之
　　大明英宗法天立道仁明诚敬昭文宪武至德广孝睿皇帝实录卷之一百三十一
明英宗睿皇帝实录卷之一百三十二
　　正统十年八月壬寅朔遣道士赍祝币往命所在守臣祭历代帝王陵寝
　　○敕谕董卜韩胡宣慰使司都指挥同知克罗俄监粲等曰近淂四川三司巡按御史奏送尔克罗俄监粲文书到京备称别思寨安抚司安抚饶蛤父兀惹朵儿只监系尔父喃葛分与地方管属后饶蛤代父管事奏请朝廷开设安抚司给与印信近年伪造宣慰司印诈称宣慰使纠合杂谷瓦等处大姓野蛮谋害尔父子抢占尔驮窝地方尔拘饶蛤追出伪印依番例剜去双目然饶蛤造恶法所难容尔宜奏闻朝廷庶见尔忠敬之心今尔擅拘彼剜目于理未当但念尔平日忠事朝廷又尝捕贼有功姑宥不问今特遣人赍敕晓谕尔就公同差去人员于饶蛤族中或司头目内从公推选堪任安抚者一人令权掌原降安抚司印信管治人民具名奏来除授尤见尔遵敬朝命可赎尔前愆其饶蛤宜付其家收餋以全其生尔为彼中一方之长必须谨守礼法为民造福斯享福于悠久今后或有邻境侵夺地方湏从实开奏处置切不可恃恩自恣与人积怨构祸擅动军马贻患生灵违者皆以国法重治不宥盖  天道虽高视听则卑鬼神虽幽鉴察则明祸福无门惟人所召尔其敬慎之
　　○交城王美垸奏长女将婚未有宅第选择淂隙地欲发临汾等县民起造  上以民贫不允令王自造
　　○命黔国公沐斌佩征南将军印充总兵官镇守云南赐敕曰朕以乃祖乃父世受节钺镇抚斯地民夷信服特隆委任尔宜以国事为心体念尔前人建功累德之意○给云南八百大甸军民宣慰司金牌信符各一以本司旧给牌符被暹罗国寇兵焚毁也
　　○命甓天城阳和大同左右四卫土城以临边故也
　　○夜有流星大如杯色青出天津北行至女床后二小星随之
　　○甲辰命哈密卫故都督佥事脱脱卜花子撒力袭为都指挥同知升指挥佥事火者迭儿必失为指挥使头目哈只沙不丁俱为百户从哈密忠顺王倒瓦答失里奏请也
　　○巡抚大同宣府右副都御史罗亨信言宣府至怀来几二百里其间空阔别无城壁而保安卫乃在鸡鸣山南二十里阻隔大河美峪千户所又在卫南六十里其地洼下难于筑城乞于驿路沙城西雷家店东移保安卫及美峪所合为一城而保安州就附其间诚为便利又榆林驿东岔道西地名棒槌峪胡虏每于此牧放窥伺宜于驿东设一卫岔道南立一关如此则边圉固矣又言京城至居庸关空无居人夷虏朝贡往来无以竦其瞻视乞于榆河设一卫
　　上曰榆河不必立卫其言移城及设关事兵部移文宣府独石总兵等官熟议可否来闻亨信又言守城御敌火器最为急用大同宣府卫所城池洪武中原置大小将军破落户手把铳火枪火炮等器甚为周备今年久废坏欠缺者多猝有儆急何以应用乞更命干济官一员会同二处镇守总兵等官公同究勘各卫原设火器及见存欠缺之数奏闻成造发下以为守御之具  上曰官不必更命就令巡按御史理之　　○湖广施州卫指挥佥事陶敏因迎春行礼有百户喧闹失仪翼日敏于公堂责问因殴之致死法司论赎杖还职  上曰敏因细故殴人致死凶狠如此不可以常律论杖之谪戍广西边卫
　　○广东左参政王来先任山西参政因公杖死人多遇赦调广东山西按察司副使寇深奏其杖死人有未检问者尤当究问  上曰王来既已调用其贷之
　　○乙巳遣中官祭司钟之神其文曰惟神职司禁钟朝仪是肃兹晨扣击举动失常或执事亵渎或政事有乖莫究其由朕用兢惕特申祭告
　　○丙午夜月犯房宿
　　○丁未释奠先师孔子遣翰林院学士钱习礼行礼
　　○戊申祭  太社  太稷
　　○户部奏靖江王府故辅国将军赞杰家口十七人月给米五十石今止存二人若仍旧给不无虗縻粮饷  上命人月给米一石
　　○命哈密卫指挥佥事阿鲁哥子秃鲁帖木儿袭职
　　○先是靖远伯王骥奏增延安绥德备御军士月粮本色二斗至是户部请照旧减支  上曰兵所以卫民正宜蓄其锐气边地虽旱军士之粮不可乏也俱仍增给之
　　○实授浙江署都指挥佥事事萧华湖广署都指挥佥事事陈震俱为都指挥佥事从漕运参将都指挥佥事杨节奏请也
　　○广东都指挥佥事姚麟受罪人赂嘱按察司副使王增佑释之为千户钱惠所奏  上命都察院移文巡按御史廉其实奏闻处治
　　○命筑治通州抵京师一带路道○己酉升监察御史彭勖为吏部考功司郎中京卫武学教授纪振为员外郎
　　○命永康侯徐安成安侯郭晟印记南北二太仆寺马驹共八万八千三百八十一匹
　　○省边卫教官冗员先是巡抚右副都御史罗亨信奏大同宣府诸卫舍人余丁数少无暇读书每卫教官二员虗费廪粟欲行裁减事下礼部覆奏令巡按御史审视诸处若两卫官军共居一城舍人余丁在学数多者教官二员若塞北偏僻一卫舍人余丁数少者止留教官一员从之
　　○湖广武昌卫指挥佥事杨洪奏管运粮储舟至湖口茭石矶为风浪所坏漂流米二百七十余石无存户部请改拨本卫原纳京仓粮米□千二百石于通州省车脚钱米以备漂流之数从之
　　○庚戌给大管三千五军等营马二千九百六十匹
　　○设福建泉州府安溪县源口渡巡检司从县丞徐省躬奏也
　　○壬子崇阳王女善化县主卒遣官赐祭命有司营葬
　　○山西按察司副使寇深奏三事一潞州襄垣县等处今岁春夏不雨民甚饥窘边粮无所从出乞将官库银帛依时价籴米上仓作今年秋粮之数一各卫所军士折粮钞有二三年未支者是致衣食不给今豊赡军需库余剩布绢九十余万乞计价折作粮钞给军一山西各衙门问拟罪人乞如旧例除真犯死罪外俱令纳米大同仓赎罪以增边储奏下户部议山西食盐粮草折收钞贯足与军士其布绢宜给军准本色月粮其余俱便可从  上曰＜宀十见＞一分则民受一分之赐况军士衣食尤当轸念其令山西三司官酌量行之务在处置淂宜人不失所○巡抚河南山西大理寺左少卿于谦奏各府逃民众多宜命一官专理其事开封委同知王靖南阳委同知汪庭训汝宁委通判周海陈州逋逃尤众宜增设知州一员俱令不预府州事专任抚绥无致失所或非为生事责有所归又陈州项城壤地与凤阳相接两界之交难于管束宜立界首巡检司一所于陈州界沟驿香台巡检司一所于项城乳香台各设官吏弓兵专一防范俾逃民有所畏惧则自不敢为非奏下户部议以为便  上曰民流徙而至于非为者亦安集失其道耳今岂可徒致意于防范之严而不加优恤哉其自明年为始免逃民复业者粮差三年专官之请俱从谦言
　　○癸丑免湖广武昌襄阳岳州常德长沙辰州荆州诸府所属州县旱伤粮二十八万八千四十余石
　　○户科掌科给事中一弼言天灾流行必有由然盖人事失于下则天道变于上捷若影响不爽锱铢比者狭西山西山东河南广东浙江福建布政司南北直隶凤阳保定等府州县卫所俱奏自正统九年至正统十年以来旱蝗风雹沴气时行饥馑流移死者相藉仰惟  皇上子育兆民实切轸念下存恤之诏弛不急之务而又遣使招抚赈贷详其致灾之由多因各处官吏贪暴相尚刑罚失中劳役徵科竭民财力是致怨讟繁兴天灾时降伏望验灾异之本戒谕官吏洗心涤虑若有贪暴者命御史具实奏闻以凭罢黜应徵税粮量与＜宀十见＞减仍敕在京文武群臣各尽厥职交修不逮如此则天意可回灾患可息天下蒙福矣  上嘉纳之
　　○山西按察使曹习古以贪淫事觉法司鞫论赎徒为民  上命充辽东銕岭卫军
　　○甲寅巡按直隶监察御史韩雍劾奏山东按察司副使王裕索部下犯罪遇赦者贿娶部民女及乐人为妾巡按御史计澄与裕有旧欲掩其罪上章荐之俱难任风宪宜寘诸法  上命都察院逮治之
　　○乙卯云南布政司奏路南州铜场岁久铜乏欲以办课均分于附近弥勒等州产铜之处工部令臣等勘视缘弥勒等州虽有铜场然极临境且夷人拗悍苟令输课恐生边患路南州同课岁千八十斤诚艰办纳但乞减其半则民力少苏矣从之
　　○守备延安绥德等处署都督佥事王斌与镇守都督佥事王祯不协斌屡奏所分守地与祯同而祯所领军马几倍之乞量地均分朝廷屡命都御史王文等为之区分而斌言不已  上曰将帅要在协和而祯等挟私忿争兵部宜移文祯斌俾共守地方每岁防秋之际斌往安边营操备至春仍回榆林庄与祯及赞理御史共议边政务在同心协力不然必罪不宥
　　○丙辰升四川道监察御史罗绮为大理寺右寺丞绮在宁夏参赞军务至是九载秩满  上念其劳故升之令任事如故
　　○巡抚直隶工部左侍郎周忱奏南直隶并浙江苏松嘉湖等十四府州正统九年水灾无徵粮米共四十九万三千五百六十三石有奇  上命户部验实蠲之
　　○先是靖远伯王骥言陕西黄河迤北远罕秃地面要害宜析靖虏卫中所官军于彼建立千户所其靖虏卫地非要害乞将全卫移立于扒沙以扼虏冲敕命参赞军务副都御史曹翼督治之至是翼奏扒沙在凉州东南二百五十里庄浪西北二百里应理州西南四百余里于此屯兵实足以控御外夷屏蔽内地所昔者屯种之地颇狭不足以供赡军士而速罕秃地面狭隘尤甚宜将原调靖虏卫中所于扒沙筑城建置而罢速罕秃之役又言甘肃卫分惟凉州土地最广洪武中旧设九所及带管土民七里其后次第迁调今止余四所城内实多隙地郭外广有闲田若移靖虏卫于凉州城每岁调凉州官军八百人于扒沙操备而靖虏卫官军代之城守实为两便  上曰备边之策莫良于屯守翼议良是但不知彼处人情事势如何兵部其移文陈镒俾躬诣凉州会刘广等熟计以闻
　　○丁巳祭山川城隍等神
　　○遣旗手卫官祭旗纛之神
　　○兵部尚书徐晞有疾  上命医疗之
　　○户部尚书王佐等奏本部主事胡珉应承于内府接本却不伺候误事宜究其罪改补外任从之○福建布政司奏四月多雨水溢坏延平府卫城没侯官晋江南安等处田禾民舍人畜漂流无筭存者不能聊生而官府徵发工匠严急恐民有去土之思臣请少缓以俟豊稔  上是之诏所司修其城工匠姑勿取
　　○戊午四川加木隆等处地面多补等寨生番僧温卜贬出嘉定州开化寺土番僧占朵儿云南晋宁州僧正司土僧广缘等来朝贡马及明銕甲赐钞币等物
　　○己未遣顺天府官祭宋丞相文天祥
　　○锦衣卫校尉王子进等十二人奏臣等俱蒙选于御马监控马年深乞照例授职  上曰此辈希求升用兵部遣人押往大同备边待有功升用之
　　○庚申移置江西九江府彭泽县峰山矶镇巡检司于张家港口以其廨宇为水渰没故也
　　○辛酉命狭西署都指挥佥事许宗子颙袭为指挥佥事
　　○壬戌命四川都指挥佥事赵斌子雄袭其父职以斌征麓川阵亡故也
　　○沙州卫鞑靼哈密里火者等来归合各授职送南京锦衣卫带俸赐冠带织金袭衣彩币房屋器皿诸物
　　○设湖广汉川县刘家隔税课局县旧有局以课少革罢令县带管至是课钞增益难于带管县请复设局于刘家隔事下户部勘实称便故有是命
　　○镇守狭西右都御史陈镒等奏狭西安凤翔乾州扶风咸阳临潼等府州县旱伤人民饥窘携妻挈子出湖广河南各处趁食动以万计若不安抚虑恐啸聚为非乞敕巡抚河南少卿于谦并巡按湖广监察御史择委三司官亲诣所属督同府州县官从实取勘善加抚绥赈恤秋成之后劝谕复业各具姓名户口贯址造册缴报奏至  上命户部移文谦等设法处治务令人不失所事有成效果有奸民诱惑为非即将为首者擒获究问奏闻处治仍令镒用意抚恤见在人民毋致逃窜
　　○直隶大名府长垣县奏本县今岁雨少子粒薄收乞将该纳粮草折收钞贯每米一石钞一百贯草一束钞五贯从之
　　○直隶扬州府江都县奏本县缺食人民六千一百二十户巳发官廪七千八百余石赈济
　　○忠义前卫军张小二妻邢氏产一男二女命给衣钞如例
　　○癸亥河南右参议宋兴九载秩满当诣京考绩部属吏民言兴秉心忠厚政尚＜宀十见＞平乞擢留本司巡抚少卿于谦为之请  上命升本司左参政
　　○礼部言在京留守中卫指挥同知高成锦衣卫住坐达官指挥佥事可因帖河南都司都指挥佥事徐茂前后病卒例应赐祭从之○日生五色云鲜明
　　○甲子爪哇国人蒲达剌达鲁加密沙剌私驾舟□于暹罗国被获械京既而达鲁加被蒲达剌刀伤致死刑部误以死者为密沙剌而以蒲达剌为达鲁加问发牧象事觉尚书金濂等自劾  上宥濂等罪命都察院执其属官鞫之
　　○乙丑命岁给唐府镇国将军芝埩禄一千石米钞中半兼支
　　○唐王琼炟奏臣侄新野王芝城次子舞阳王芝北及鲁山河内郡主仪宾每岁禄米折支钞贯例于南阳府支拨缘南阳存留钞少逾年未给事下户部请于户口食盐钞内每岁存留八万贯同□税课程等钞给王从之
　　○升翰林院检讨姜洪为本院修撰以九载秩满故也
　　○免广东广州府番禺县无徵茶课米三百一十四石锭二百零四锭从广东布政司核实奏请也
　　○更定宣府边堡籴粮则例先是户部运官银赴宣府各堡每一两籴米二石四斗缘极边车载艰难久之无人应命管粮右侍郎刘琏同镇守武定侯郭铉等议将龙门卫赤城雕鹗堡每银一两籴二石二斗独石马营龙门所云州堡每银一两籴二石庶边储易积奏至下户部议便从之
　　○山东民奏按察司副使钟录问刑受赂出入人罪事下法司请行巡按御史廉实具奏区处从之
　　○丙寅遣英国公张辅为正使吏部尚书王直为副使持节册中兵马指挥汪英女为郕王妃行纳徵礼
　　○擢浙江道监察御史陈嶷为狭西按察司副使专巡水利及提督行都司所属军卫屯种陛辞敕谕之曰甘肃为西陲要地旧制军士屯种足以给用近年以来官豪势要及各管头目贪图厚利将膏腴屯田侵夺私耕又挟势专占水利以致军士虗包子粒负累逃徙者多今特命尔往彼整理尔须尽心区画务要屯种有法水利均平果有仍复侵夺屯专占水利者除军职及应奏官员具实奏来其余即拏问明白尔以朝廷耳目官简擢委托宜廉勤公正以身率人必使事有成绩人无冤滥庶不负所任或有空闲草场等地土堪以屯种及为豪强占据者皆体实以闻尔其钦承之
　　○命给太原府忻州定襄县地三十三顷有奇与方山王美垣耕种以其地空闲从王奏请也
　　○巡抚直隶工部左侍郎周忱奏臣奉敕总督税粮从长设法区画数年以来粮颇易完民亦称便近被刁民尹宗礼等沮坏良法今又妄奏税粮马草不应徵收舡钱加耗要将文卷簿籍查筭及将囤户书手提问若从其言民将深被其害而臣之政令沮矣伏乞敕旨差官遍历乡村询察民情正统六年以前粮草盐课有无完足人民有无安生自七年宗礼沮坏以后各项拖欠若干人民客□有无劳困艰难则奸邪之情自然显著  上命户部移文原差官及巡按直隶监察御史从公查究所司果有妄徵侵克情毙如律罪之不贷尹宗礼等刁顽奸诈锦衣卫其逮治之
　　○丁卯先是  上御奉天门谓户部臣曰狭西连岁薄收边储最为急务卿等计议于河南湖广税粮内拨运赴河南附近狭西府卫仓收贮及于南方折色银布内拨运河南布政司官库差人于有收处籴粮备用仍推选在京堂上能干官一员以任其事或别有长策可足国利民者悉具以闻至是户部以左侍郎李暹右侍郎焦宏才俱足任  上命暹往河南狭西核实边储酌量籴买务为经久之图
　　○戊辰升山西按察副使林文秩为本司按察使时文秩九载任满部民言其理狱平恕人皆畏服左布政使石璞等以闻故有是命
　　○敕宁夏右参将都指挥同知王荣淂奏所守河东花马池等三营系重地尔欲照上年例率马队官军于十月间出境烧荒悉从尔所言即今秋高正达贼游猎之时尔等出境宜严饬官军昼夜谨慎哨了以防不虞事毕即回操兵蓄锐毋虗劳人力虑有警急妨误调遣
　　○福建长泰县学吏畏避承刷文卷艰难杀犬置棺内诈为母死丁忧事觉法司拟赎杖  上曰此更诈丧不孝不可以常律论杖毕谪戍边卫
　　○己巳敕谕沙州卫掌卫事都督佥事喃哥及大小头目人等曰淂哈密忠顺王倒瓦答失里奏前岁被沙州头目掠去人畜请为追究今特命甘肃总兵镇守官差人同尔等审勘明白如抢劫是实即省令陪还财物听依番俗讲和不许固执构怨自取罪愆
　　○庚午升山东青州府沂水县县丞马麟为本县知县麟在易州山场专理薪炭九载任满邑民三百余人言其公勤工部右侍郎陈恭为之奏请故升之
　　○旌表孝子张泰节妇杨氏等十四人泰山东德州人金暠王豫直隶徐州人各以母丧庐墓三载穆弘永清右卫舍人以父母连丧庐墓五载俱旌其门曰孝行杨氏云南腾冲所军谷添生奴妻夫亡自经死郑氏昆山县学生彭余璋妻夫亡自经姑救角□羊之不食数日乘间赴水死俱旌其门曰贞烈河南长葛县人上元县丞程黼妻于氏黼子受宁妻王氏妇姑年少守志山东恩县民张安住妻王氏安住子缘由妻毕氏亦妇姑年少守志俱旌其门曰双节福建福州中卫军陈文清妻丘氏江西进贤县民熊叔信妻徐氏山东清平县民甯义妻贾氏河南许州民卢昇妻杨氏直隶长洲县民韩伯济妻张氏福建闽县民陈启赐妻潘氏各年少丧夫居贫抚孤至于成立踰数十年无贰志俱旌其门曰贞节
　　○山东青州府民寇均胜江西吉安府民萧万里弟高夔广信府民吕景鸾广东琼山县民冯敏学各出榖千石有奇赈济赐敕旌劳复其家
　　大明英宗法天立道仁明诚敬昭文宪武至德广孝睿皇帝实录卷之一百三十二
　　明英宗睿皇帝实录卷之一百三十二终
　　大明英宗睿皇帝实录卷之一百三十三
　　正统十年九月辛未朔修理  皇陵遣驸马都尉井源祭告  仁祖淳皇帝  淳皇后
　　○壬申书与秦王志＜土絜＞曰先因纪善陈彬等奏承奉刘全等从臾不法事情已提全等至京命法司审实姑举其尤者言之山川坛奉神之所乃拆其兽吻修盖殿宇宜川王至亲不容入府拜庙启事仪宾为国贵戚发冢开棺焚其尸骸承奉副系王府内臣逼抑自缢纪善辅导之官拔其须发并侯介殴死军余四人及哄诱军民子弟自宫之类不可悉数刘全侯介皆国法所必诛者余悉从＜宀十见＞以全其生然全等恃恩玩法挟势作威如此未审王知否也不知则为不明知之则为纵恶皆于  祖训有违朕念王宗室至亲素称恭谨兹必小人蔽惑所到复览奏章具见追悔至情今特置不问自今宜谨遵  祖宗大法恪履先王大道亲近正人嘉纳善言无惑于群小无自蹈非义庶有光藩屏保国于悠久亦不致下人持议此朕保全亲亲言出至爱其兵马指挥刘鉴姑宥其罪令回府中成礼并内使郭缙等十一人俱免罪遣还以备使令均此奉报惟叔亮之
　　○礼部奏秦府长史司左长史傅铨先因永兴王欲遣人来京陈情铨启秦王不肯给与批文铨既不能正谏又依阿取容请治以罪  上宥之
　　○兵部奏刑部侍郎丁铉往川狭运茶四十二万斤有奇赴洮州等茶马司买马请命内臣赍领金牌信符监买狭西右布政使王暹亦言每年运茶入番其洮州等三卫军官往往夹带私茶以致茶价亏损马数不敷乞遵永乐间例仍差监察御史三员分督庶革宿弊从之
　　○交趾奉化府办事头目丁必阅先于永乐中归顺授平阳府曲沃县侯马驿驿丞至是病故妻子无所于归诉愿入籍本府洪洞县户部请移文该县拨与空闲田地耕种如例办纳粮税从之
　　○夜有流星大如杯色青白有光出羽林军西南行至近浊后二小星随之
　　○癸酉升吏科都给事中张睿为户部右侍郎吏部员外郎刘萃为福建右参议俱从吏部推举也
　　○代世孙仕壥奏原赐书籍被火烧尽又边境无书可买乞赐书诵读  上命以性理大全书与之
　　○四川马湖府泥溪长官司土官王嵩等贡马赐彩币等物有差
　　○甲戌  上谕吏部尚书王直等曰给事中以封驳紏劾为职不徒侍从而已故居是职非得行检庄饬才识优长仪貌丰伟语言端正者其曷克称今后务慎其选毋视常轻畀庶言职得人有禆于治
　　○福建强贼吴子皮啸众肆掠罗源诸处杀指挥花友巡按监察御史陈永奏都指挥邓安怠于应援请加罪时子皮已被获  上特宥安
　　○乙亥吏部右侍郎赵新言臣备员吏部赞理铨衡窃见事端有乖理道不敢缄默用谨条陈其一人无全才古今皆然身言书判乃其准则固当因之为法随材器使虽或不能尽当然亦不甚相远苦偏执己见责短弃长舍佥议而自用变旧典以徇私则选任失宜为害甚大其二人臣以荐贤为忠用贤以考察为先今各处有司举到孝谨等人才不办贤否輙自发回不惟蔽贤抑且违诏其三挨次取选自是常例不次之擢惟待非常今各衙门送到办事年满官员不论到部月日为取选之先后却候积累人多杂乱文状随手取写谓之公道致使先者经年而无选后者不久而遂除事体乖方人怨日兴其四官吏诈匿亲丧其罪本均今匿丧者既罢为民而诈丧者反还职役轻重失等礼法乖违似此弊状难以枚举臣敢不避群咻冒昧以闻  上曰选法有定制务在登明选公应诏举到人才严加考察公定去取毋抑毋滥办事年满官员照原考次序挨选官吏诈匿丧者俱问发为民今后著为令
　　○镇守狭西右都御史陈镒奏狭西庄浪卫带管土达旗军脱脱失加等骑操官马二百余匹递年征调倒死不能陪偿乞如户部原拟中等马价每匹减半给阔绢八匹中中马价每匹减半给阔绢七匹  上允其请仍命户部移文狭西布按二司收粮官同都指挥魏荣勘实果贫不能偿即支与绢匹责令买马骑操毋致妨误边备
　　○山东济南府泰安州道正司奏东岳泰山上有昭真等宫观俱系历代古迹神祠年久损坏乞赐脩葺从之
</div>
    <div class="pagination">
<a href="明实录英宗实录_page90.html">上一页</a><span>...</span><a href="明实录英宗实录_page86.html">86</a><a href="明实录英宗实录_page87.html">87</a><a href="明实录英宗实录_page88.html">88</a><a href="明实录英宗实录_page89.html">89</a><a href="明实录英宗实录_page90.html">90</a><span class="current-page">91</span><a href="明实录英宗实录_page92.html">92</a><a href="明实录英宗实录_page93.html">93</a><a href="明实录英宗实录_page94.html">94</a><a href="明实录英宗实录_page95.html">95</a><a href="明实录英宗实录_page96.html">96</a><span>...</span><a href="明实录英宗实录_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
