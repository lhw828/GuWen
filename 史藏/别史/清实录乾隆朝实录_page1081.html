<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1081 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1081 页/共 1860 页
  </h1>
  <div class="content">
   ○谕军机大臣等、昨罕朝玑到京。询以缘边各土司情形。据称前在九龙江出兵。见猛遮土司之弟刀谨德妹夫刀召谦及猛海土把总之弟召曩。人尚奋勇等语。著阿里衮即将刀谨德等。调至军营。留心询察如其人果勇干。情愿随营效用。而一切夷情。素能熟悉。即可暂留军营。以收差遣驱策之用。如其人材力量不足以供驱使。心亦不甚踊跃。则又毋庸稍为勉强。至各土司毗近缅境。于贼匪情事。见闻较为真切。随时体察。自可得其端绪。即如罕朝玑在此随问登答。于边外情事颇有梗概。其言虽未必尽确。然未始不可以备采择。永昌军营。类此者当复不少。何以阿里衮到滇以来。总未将询及何人。得何情节之处。详悉入告岂有所闻而不以为事耶。抑从未询及一人耶。著传谕阿里衮、嗣后遇有外来土司等众。务宜随时悉心咨访。每有所得。即据原词奏闻。并将此谕明德知之　　

○旌表守正捐躯之河南光州民黄朝忠妻龚氏　　

○丙寅。谕军机大臣等。昨据阿里衮奏称、缅匪擒获我兵遣令来送降书。将拟发回书缮写具奏。朕即降旨。以为贼人只遣我兵数人赍书。我若回覆。似乎急欲了事。此时只可佯为不知。若贼人情急。另遣大头人前来。再行奏闻办理。但贼人不得回书。恐遣人潜入我境。将境上之人掠去询问。若果如此。大有关碍。著寄信阿里衮、明德。严行密饬驻劄各要口大臣官员。务各加意防范。不可疎怠　　

○吏部议覆、御史蒋曰纶奏称、内阁中书。请于每科新进士内添用。查中书一官。向为举人。进士。两项进身之路。而其职掌。则专以字画工楷为重。请将朝考入选。未用人员试卷。另行封固。以备选择。其举人一项。向来专就朱卷酌取。无凭校核字画。请嗣后于荐卷内。酌取举人朱墨各卷。同朝考入选未用进士试卷。一并奏派大臣。汇总校阅。录其文字俱优者。带领引见。从之　　

○丁卯。上诣畅春园。问皇太后安　　

○谕曰、提督海澄公黄仕简、著在乾清门行走　　

○以承恩公奎林、为镶白旗蒙古副都统　　

○予故琉球国副使阮大鼎、祭一次　　

○戊辰。上御勤政殿听政　　

○谕曰、大门上侍卫等、皆在内廷当差。一切进班扈从。甚属紧要。伊等各宜谨慎小心。黾勉差务。今据领侍卫内大臣等奏称、侍卫等在紫禁城东园南园进班。及跟随阿哥等出入。有空班者数人。进班之莠秩大臣。非正管之人。往往含糊了事。请饬散秩大臣等。嗣后进班。务须严查侍卫等语。侍卫等疎懒成习。朕屡经降旨训饬。伊等仍复不悛。皆因领侍卫内大臣。平日并不严查所致。如傅恒、阿里衮、系军机大臣。管项甚多。无暇及此。其余该管大臣扎拉丰阿。兆德达色等。所司何事。理宜留心稽查。严加管束。嗣后各该管大臣。如不严查。以致因循空班。查出、必将伊等一并从重治罪。并令进班之散秩大臣等。留心稽查。本班侍卫空班。应参奏者参奏。应禀知领侍卫内大臣者。即行禀知。倘不以为事。因循故纵。被领侍卫内大臣查出。将散秩大臣一并参奏。再前恐紫禁城内进班之护军等。坐更送筹疎懒。特饬委员严查。至今并未派委。日久又恐怠惰。著将此旨。并交各该管大臣。通行晓谕侍卫、护军、敬谨遵行　　

○谕军机大臣等、闻浙江一带。传言起建桥座。因而偷割发髲衣襟等物。搘垫桥桩。以为厌胜之用者。流传并及山东地面。其言甚为荒诞。或系市井翦绺匪徒。借端捏造冀得逞其鼠窜伎俩。亦未可定。但此等造作讹言。最易煽惑民听。理应留心查禁。以杜浇风。著传谕各该督抚、饬属密行体察。如果有此等情事。即行严拏。重治其罪。否则将倡播之人。查拏一二。严加惩治。以儆其余。并须不动声色。妥协查办。不得任听胥役等。从中藉端滋事。致累闾阎　　

○以通政司副使李友棠、为光禄寺卿　　

○以刑部尚书托庸、为镶红旗满洲都统　　

○己巳。谕军机大臣等、暻善查奏、九江关监督舒善、办理不善。以致弓手人等。暗得银钱。朦混捏报。短少税银缘由一摺。已批交该部严察议奏矣。看来舒善难以复胜监督之任。所有关务紧要著传谕吴绍诗。即速饬令驿监道塘琦。前往暂行接办。俟简放有人。再行交代。舒善于瑭琦到后。即来京候旨。至所奏作弊人役。现已查明。交县收管候讯。该抚可即详悉研审确情按律定拟具奏。如舒善于中有染指情弊亦即查审毋得赡顾　　

○陕甘总督吴达善奏查乌噜木齐眷兵。定额四千名。请嗣后遇有缺出。即于该处眷兵子弟内强壮者挑补。无庸照旧例。由内地挑发。以节资送浮费。得旨、如所议行　　

○庚午。上诣畅春园、问皇太后安　　

○予故敖汉郡王垂济喇什祭葬如例　　

○辛未谕曰托庸管辖之处甚多。其理藩院尚书事务。不必兼管。著官保署理　　

○广西巡抚宋邦绥疏报。平乐府属之永安。镇安府属之归顺。二州劝垦水旱田。共一顷七亩有奇。又镇安府属之天保县开垦旱田。五十三亩。
大清高宗法天隆运至诚先觉体元立极敷文奋武孝慈神圣纯皇帝实录卷之八百十二　　

大清高宗法天隆运至诚先觉体元立极敷文奋武孝慈神圣纯皇帝实录卷之八百十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理史部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十三年。戊子。六月。壬申。谕军机大臣等。据苏尔德奏、兵丁白公濂。枪伤都司覃邦舜。身死一案。内请将余犯廖思有。加重问拟杖徒。并该管官议处一摺。此案本属不成事体。毋庸屡形奏牍。所有廖思有一犯。即照本例问拟。不必加等重科。其该管各官。均从宽免其议处。将此传谕知之　　

○又谕、昨闻山东、江、浙、一带地方。有传言偷割发辫之事。业经降旨。令各该督抚严拏究治。今据富尼汉奏到。东省邹县。峄县。等处。已经拏获。匪犯二名。一蔡廷章。系浙江僧人吴元、为首。一靳贯子、系江南僧人玉石、为首。现在严加审究等语。此等邪术迷人。行踪诡秘。大为闾阎之害。伊等匪党。未经发觉者。自必尚多。富尼汉现已行文江浙。体访根缉。著传谕各督抚等。务即专派妥员。将现在有名未获各犯。及同案党羽。一并严密查拏。尽法惩治。以绝根株。毋得稍有疏纵。致令闻风远扬　　

○又谕、昨闻山东、江、浙一带地方。有传言偷割发辫衣襟。以为厌胜之用者。已降旨各该督抚等。令其严拏究治。今富尼汉奏到。据邹县、峄县等处。拏获翦辫之蔡廷章、靳贯子、二犯。现在饬提究审等语。此等匪徒。逞其邪术迷诱善良。为闾阎之害。不可不严行查办。痛绝根株。此案经该地方官留心体访。及时拏获各犯。颇属能事。著富尼汉于审办完案后。将实力访拏之员。出具考语。送部引见。至此案要犯通元。据供在济宁乘间脱逃。恐尚潜匿该省地面。且该犯等分路四出。行踪诡秘。恐夥党未经败露者尚多。该抚务宜饬属。彻底根究务获。毋令潜藏外逸。致凶顽得以漏网。现已传谕江浙二省。令其实力躧缉。如有应行知照之处。即行文移密速查办　　

○癸酉。上诣畅春园、问皇太后安　　

○谕、据鄂宝奏、学政梅立本、因逼索供应。凌辱陆川县知县杨梿、致该县忿恨自刎等语。梅立本身任学政。不知洁己奉公。乃敢以考试供应。勒取短发。多役人夫。已属大干功令。甚至威逼县令。致使情急自戕。其情甚属可恶。则其考试别县。亦必有遇事生风。需索暧昧之事。梅立本著革职拏问。交与鄂宝严审定拟具奏　　

○谕军机大臣等、据鄂宝奏、学政梅立本考试。郁林州时。勒索供应。恣意凌辱陆川县知县杨梿。致该县忿恨自刎一案。其情甚属可恶。已降旨。该抚、将梅立本革职拏问。严审定拟。并将任所赀财。即行查封矣。学政优给养廉。乃不知洁己奉公。以考试供应。恣意勒索。凌辱逼命。实出情理之外。若将本身治罪。而家属仍得安享余赀。何以示儆。著传谕冯钤。令其于接到谕旨时。密委干中。前往该犯原籍。将所有赀财严行查究。毋得稍有瞻徇。自干咎戾。如冯钤尚未回任。即著高晋遵旨严办　　

○玉牒告成。照例恩赏总裁、纂修、各官银币有差　　

○甲戌。谕军机大臣等、据鄂宝奏、学政梅立本。逼勒供应。致陆川县知县杨梿。忿恨自刎殒命一摺。已降旨革职拏问。交与该抚严审定拟具奏矣。学政优给养廉。于考试供应。理当奉公洁己。谨守官箴。梅立本按临所至。用夫至数百名之多。任意勒取短价。悍然不顾。已属大干功令。乃复恣睢纵肆。将县官庭跪凌虐。致令受辱难堪。忿极自尽。其情实属可恶。理应问拟抵偿。以肃法纪。著传谕该抚等。严审定案。即行具摺。赶入本年秋审情实。以昭炯戒。其任所赀财。并著鄂宝严密查抄。毋任稍有寄顿隐匿。至梅立本如此恣肆妄为。其平日考过各属。岂无类此抑勒乖张情事。并别有婪赃不法之处。亦未可知。鄂宝虽系新任。于学政劣迹。宁竟毫无见闻。何以直至酿成逼命之案。始行参奏。此时如再不尽法定拟。并实力访查。俾平日在任败检实款。尽行发露。则是自取罪戾。不能复为鄂宝宽也　　

○命工科给事中朱丕烈、提督广西学政　　

○御批历代通鉴辑览告成。议叙纂修收掌等官有差　　

○以司业博卿额、为浙江乡试正考官。内阁中书陆锡熊、为副考官。工部右侍郎刘星炜、为江西乡试正考官。内阁中书郭元漋、为副考官。祭酒良诚、为湖北乡试正考官。主事郑步云、为副考官　　

○乙亥。谕、现在派往云南火器营兵、四千五百名。健锐营兵、二千五百名。两营所余兵、不过数百。不敷操演。著火器营再添兵二千名。健锐营添兵一千名。演习。应如何添移之处。著军机大臣等议奏。寻议。查八旗前锋护军。及满洲蒙古。兵额尚赢。请于护军内。拣选二千名。移入火器营。每旗酌添参领、副参领、各一。委参领二。护军校八。蓝翎长八。以资管辖。马甲内。拣选一千名。移驻健锐营。每旗酌添参领一。副参领一。管辖操演。至应用军器等项。及移徙应给费银均请照移兵旧例办理。从之　　

○丙子。上诣畅春园、问皇太后安　　

○谕、据管理三库大臣奏、验兑粤海关委解关税一项。共短少银。六千四百余两。请令德魁明白回奏一摺。关税解部。自应按数兑准。即偶有短缺。何至数千余两之多。且每锭竟有不按十两定例。短少数钱。至一两者。更不得藉口于弹兑时之手轻手重。并不得以备带添平之数。改解水脚正项为词妄行牵混。著传谕李侍尧。将此项关税。因何致有短平之故。详悉查明。据实覆奏。关务原系督臣兼管。见闻尤为亲切。断不可稍有瞻徇。思欲颟顸了事。至德魁前次差人进京。即有私带税物银两之事。今起解关税。复短少如许。看来德魁在任。一切不甚妥协。著李侍尧将伊平日办事若何。居官声名若何。是否能胜监督之任。一并据实奏闻。候朕另降谕旨。原摺并钞寄阅看。寻奏、查粤海关起解税银。旧例于水脚项下。备带添平银。嗣因水脚归公。德魁起解乾隆三十一年税银。因将水脚内扣除添平银。仍归本款解交。遂致无项可支。兑收短少。查德魁为人。小心谨慎。经理榷政。并属妥协。至前次进贡。带有银物。查伊在任二年。或系积存廉俸。带往京中。至侵公营私。尚无其事。报闻　　

○谕军机大臣等、良卿奏、黔省采办马匹。可得二千五百。现在加意挑拣。收槽餧养。以备届期专员解送等语。所办尚属妥协。军营需用马匹甚多。自应广为购买。方足以资接济。黔省向属产马之地。且与滇省毗连。运送较便。若止得二千五百匹。则两广。四川。三省。即如数合计。亦仅足一万之数。于军营未为宽裕。著传谕良卿。乘此未即进剿之时。豫为筹办。多多益善。但须不动声色。不可稍涉张皇。至该省马匹。非购自民间。即向土苗市易。该抚务须酌量定价。勿致有亏本值。并严察所属。毋任丝毫扣克短发。则伊等以得价较赢。自益踊跃从事。而运滇马匹。亦倍加充裕矣。并将能否续购若干之处。据实附便奏闻。寻奏、现在购备之马。酌给价银十五两。与本值有赢无绌。除将原派二千五百匹。尽数挑足。如再有可选之马。及近地民苗有愿赏者。当酌增价值。广为买备。得旨嘉奖　　

○命兵部左侍郎周煌、提督浙江学政　　

○丁丑。谕、前因鄂宁办理军营粮饷诸务。尚能黾勉。是以赏戴孔雀翎。并加恩给予内大臣衔。以示优异。乃伊与舒赫德。连衔所奏招降缅匪一事。甚属乖谬。因交部议处。并令来京陛见再行降旨。今面询一切。观其胸中全无定见于军行重务。难以担承。所有原赏之内大臣衔。著革去。亦不必戴翎。余仍候朕再降谕旨　　

○谕军机大臣等、朕昨降旨。顺从缅匪奸民李万全其家口必在腾越。俟兵驻定后查办。尹士份亦著查办。傥再有似此之人。密为查察。但李万全系腾越州人。其家口必在彼处。伊如何与贼勾结。往来行走。系何等之人彼处人岂有不知。著阿里衮、明德、密行奏闻。再此等人。并系与贼勾通。党与必众。傥查出一二人。即张皇办理。其余匪穷蹙。反激其助贼。事既无益。亦难尽查。著阿里衮。明德。佯为不知。加意留心密查。俟有实迹。再行痛加惩治。如毫无显露。暂行存记留心。将伊家口防守。至应办时。具奏请旨。总在阿里衮。明德。妥筹办理　　

○又谕、前经阿里衮等奏、九龙江有贼。朕曾降旨。命阿里衮于秋后。带兵前往剿灭。继又降旨。本年永昌既不进兵。若独将普洱贼匪剿办。贼势窘迫。恐反为缅匪所用。莫若且停止办理。况闻彼处并无要寇。普洱现有绿营兵。又有荆州满洲兵。足资防守。若因蠢尔小寇。即劳我大兵。转致徒糜军饷。著传谕阿里衮。明德。但令普洱驻劄之将军永瑞。及总兵等。加意防范。傥遇贼来。即行剿杀。再据阿里衮奏、腾越、龙陵、地乐紧要。现在虽有绿营兵。一千八百名在彼。但屡经挫衄后。兵气不振。若仍留彼处。甚属无益。著阿里衮、明德、仍遵朕前旨。派满兵一千名。贵州兵一千名。在腾越驻劄。其龙陵酌调满兵。亦著贵州绿营兵。前往驻劄。其本省兵既不堪用。可调回内地　　

○旌表守正捐躯之河南辉县民郭安妻魏氏　　

○戊寅。谕、此次巡幸木兰。著裕亲王、和亲王、大学士刘统勋、尚书托恩多。留京办事。其月选之文员内通判、州、县等官。武员内八旗护军校、骁骑校、及外省送到之补放水手官、骁骑校、并年满千总等官弁。俱著王大臣照例验看。至驻跸热河时。外省督抚提镇等奏摺。俱著赍摺人前赴行在投递。惟进哨以后。仍照例交留京办事处。加封转交内阁。随本呈送。候朕批示发回。仍于留京办事处。交付赍摺人祇领。该部通行传谕知之　　

○又谕、据张泰开奏、年老患病。给假调治。已及三月。尚未痊愈恳请解任。休致等语。张泰开在尚书房行走有年。颇著勤慎年跻八袠。因病乞休著加恩赏给太子少傅礼部尚书衔。准其致仕回籍　　

○谕军机大臣等、阿里衮奏称本年于永昌不进兵。俟秋后赴普洱。遵旨于总兵。副将内选一二员遣往安抚沿边贼匪。又称、苗贼踏扰大山地方。法拉等俱被拏获。大山土司之侄阿陇。请暂留永昌。俟瘴气消后。探听大山实信。再行遣回等语。附近普洱九龙江等处。止系零星贼匪。无甚紧要。不值阿里衮亲赴办理。永昌系险要口隘。阿里衮如驻劄在此。一切有益。俟秋后巡查附近普洱九龙江等处。安抚沿边贼匪。甚属便易。事如可办。即令哈国兴前往。会同永瑞。五福。到彼办理。如不必办。本年莫如且缓。俟哈国兴来京定拟。著传谕阿里衮。明德。阿里衮不必赴普洱。祇驻劄永昌。会同明德办理一切。至大山土司法拉。已被贼拏获。伊侄如回。能安抚伊等人众。俟瘴气消后。遣送伊回。如幼穉无知。即送回亦无益于事。莫如弗遣。令其驻劄永昌。尚属妥协。再将此传谕阿里衮明德知之　　

○调浙江衢州镇总兵拜凌阿、为贵州古州镇总兵。云南开化镇总兵乔冲杓、为衢州镇总兵　　

○己卯。遣官祭火神庙　　

○谕、据迈拉逊等奏、赴滇火器营兵丁清保。行至澧州之清化站地方。因跟役备马。与同行兵丁长海角口。清保将长海殴伤身死。可否照例解部治罪。抑或即留犯事地方。审明定拟等语。旗人互殴致毙。定例即应入于秋审情实。况该犯系派出进剿之兵。非不知法度。在途按部行走。尤关纪律。乃敢肆意互殴。立毙同行伴伍。若不即正刑章。无以示儆。清保著即于犯事地方。按律即行正法。所有约朿不严之各该管官员等。均著交部分别议处　　

○谕军机大臣等、前因舒赫德。鄂宁。具奏密陈情形一摺。内有设法招致缅匪投诚之语。所见荒唐乖谬。降旨令伊等明白回奏。嗣经奏到。彼此争执推诿。益复不成事体。是以见舒赫德等并交部严加议处。今鄂宁来京。朕面加询问。务得二人在滇。如何商办实情。据鄂宁一一指出。内有舒赫德自称面奏。若该匪有几分投降光景。奴才等装点几分。还可以使得。及称朕泛言。鄂宁就打发人去也使得罢了等语。其言深堪骇异。尤出情理之外。前命舒赫德往滇之前。将军营事宜。往复商搉。并虑舒赫德。或意存苟且完局。屡经谆切戒谕。此不独舒赫德一人闻之。即军机大臣等。具在朕前。孰不共闻之。今以此二节。遍问军机大臣。无不以为怪诞。甚至失笑者。舒赫德独何心乎。在此事久经明白宣谕。且已将伊等议处。原可不必再行深究。但天下无知之徒。好生拟议。或以朕实曾经示意舒赫德。及伊具摺奏请。转加指斥处分。逐尔难于见面。因令赴乌什办事。则此事竟成莫大疑团。牢不可破矣。试思朕办理庶务。三十三年以来。即朕有过。何难自己承当。虽微末之员。尚不使稍有屈抑。中外莫不共见共闻。何恶于舒赫德。而忍加之文致耶。然其言骇异若此。而不彻底明究。则直欲归曲于朕。朕岂肯受耶。著将鄂宁自书清单。钞寄舒赫德。令其速行据实覆奏。现在有旨询问阿里衮。自必直陈。不能代为解释。舒赫德如尚存回护掩覆之见。希冀颟顸了事。则是重取罪戾。不能曲为之贷也。并著将鄂宁自书清单。钞寄阿里衮。令其将三人在永昌实在面言情节。秉公据实覆奏。倘稍存瞻顾调停之意。断难逃朕洞鉴也。寻阿里衮奏、查舒赫德到永昌时。鄂宁尚未到来。舒赫德先将会同鄂宁具奏摺稿示臣。并告知在京面奏谕旨等因。并与钞发鄂宁所书清单相符。报闻
  </div>
  <div class="pagination">
   <a href="清实录乾隆朝实录_page1080.html">
    上一页
   </a>
   <span>
    ...
   </span>
   <a href="清实录乾隆朝实录_page1076.html">
    1076
   </a>
   <a href="清实录乾隆朝实录_page1077.html">
    1077
   </a>
   <a href="清实录乾隆朝实录_page1078.html">
    1078
   </a>
   <a href="清实录乾隆朝实录_page1079.html">
    1079
   </a>
   <a href="清实录乾隆朝实录_page1080.html">
    1080
   </a>
   <span class="current-page">
    1081
   </span>
   <a href="清实录乾隆朝实录_page1082.html">
    1082
   </a>
   <a href="清实录乾隆朝实录_page1083.html">
    1083
   </a>
   <a href="清实录乾隆朝实录_page1084.html">
    1084
   </a>
   <a href="清实录乾隆朝实录_page1085.html">
    1085
   </a>
   <a href="清实录乾隆朝实录_page1086.html">
    1086
   </a>
   <span>
    ...
   </span>
   <a href="清实录乾隆朝实录_page1082.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
