<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 7 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 7 页/共 1860 页</h1>
    <div class="content">○予丁忧官员封典。谕总理事务王大臣曰、朕登极恩诏内。凡内外满汉官员、自一品以至九品、均予封赠。所以锡类敷恩。遂臣子显扬之愿。励移孝作忠之风也。查旧例、丁忧人员。不得均邀封典。朕思丁忧之员乃恪遵朝廷定制自尽其为子之情。与废斥在家。告假回籍者不同。况在任守制者。俱得一体沾恩。而丁忧之员。反不得邀恩。以荣显其亲。情既可悯。而理亦未协。著该部查明伊等原官品级。一并给与封典、以成孝思。　　

○饬督抚不得滥请题调州县。谕曰、直省州县、有沿河沿海、冲繁疲难要缺。旧例准该督抚题请调补。其余悉归吏部铨选。乃近日各直省督抚题请调补者甚多。有并非应行题请之缺。亦一概题请。朕思调补一事。该督抚岂能尽出于至公。即令至公。而取舍岂能悉衷于至当。且督抚一人之耳目安能周知通省之属员。势不能不寄耳目于他人既寄耳目于他人则营求请托之毙。均不能免。即督抚不以他人之耳目为凭。而一巳之好尚。亦易以启属员之迎合。喜謟媚者、以阿谀见容。喜才能者。以纷更干进。在督抚以为得人。不知巳默受属员之欺。而于地方全无裨益也。况政治必历久而后谙铨选必按例而无毙。若外省州县员缺不论其有无紧要。及题请合例与否。而概从外省调补。则地方官员。既迁徙靡定。而吏治民情。未能熟悉。其在部候选之官。终年不得员缺。而至于壅滞。皆流弊所必至者。嗣后各直省督抚务遵定例。除沿河沿海冲繁疲难要缺。仍准题请调补外。其余俱归部选。不得滥行题请。倘要缺之外。实有人地相宜。必须题请调补者。务将必须调补之处声明本内。以凭核夺　　

○禁虚报开垦。谕曰、各直省劝令开辟荒地以广种作。以资食用俾无旷土游民。原系良法美意。然必该督抚董率所属官吏。实力奉行。毫无粉饰。俾地方实有垦辟之田。民间实受耕获之利。以此造报升科方于国计民生有所裨益乃朕见各直省督抚题报开垦者、纷纷不一。至于河南一省、所报亩数尤多。而闽省继之。经朕访察其中多有未实。或由督抚欲以广垦见长。或由地方有司官欲以升科之多。迎合上司之意。而其实并未开垦。不过将升科钱粮。飞洒于现在地亩之中。名为开荒。而实则加赋非徒无益于地方而并贻害于百姓也。嗣后各该督抚宜仰体皇考爱民至意。诚心办理凡造报开垦亩数。务必详加查核。实系垦荒。然后具奏。不得丝毫假饰。以滋闾阎之扰累。若不痛洗积弊。仍蹈前辙。经朕访闻。必从重处分。不稍姑贷。　　

○命查罪黜之宗室觉罗附载玉牒。谕曰、向来宗室觉罗中有因罪革退名号。并其子孙。除去玉牒。不准载入者。皇祖圣祖仁皇帝恐伊等子孙年远湮没。与庶民无别。于康熙五十二年特谕宗人府查明。分赐红带紫带。附载玉牒之末。仍注明其祖父获罪情由。此诚皇祖加恩宗潢仁至义尽之盛轨也。朕思今宗室觉罗中。尚有因罪革退之人。著宗人府遵照前例。逐一查明。将分赐红带紫带。附载玉牒之处。酌议具奏。　　

○命豫筹边备。谕总理事务王大臣等曰、乃者因准噶尔遣使乞和。故令北路大兵彻回、驻鄂尔昆。其许准噶尔乞和之事。虽尚未定朕意以为和与不和。总无关系。惟在我筹办协宜计及久远耳。盖大兵之兴。原欲保护喀尔喀等。若旷日持久。我兵屯驻之地。悉喀尔喀之地。一切需用牲畜。及游牧行走。不免有害于喀尔喀之生计。既于喀尔喀等无益。而糜费国帑。劳瘁兵力常在极边屯驻。亦非国家之长计远虑。且戍守之处太远。仍属无济。当量其近边要害之地以镇守之。纵使准噶尔贼寇、复萌侵扰喀尔喀之意。但越阿尔台岭远行数千里。兵寡力微。岂能获利。如欲大集其众而来。近者自额尔得尼招大创之后锐气已折。又历年经我两路大兵拒截。人马伤残。亦安能一时遽为整理。其外况有哈萨克、布鲁特、与之构难。设不自顾、悉其游牧、以全力深入我境。断不能获利。何以旋归耶。然在我惟当严为之备。虽贼寇潜窥不使得逞。必令负创而还。则自知震詟。边境可以永固。于蒙古生计。与我之兵力国帑。俱受其益。至于办理之道。戍兵宜于何处驻劄。喀尔喀内札萨克游牧之地、宜如何守护。卡伦如何安设。粮饷如何办运。均俟平郡王到日。会同总理事务王大臣及傅鼐等。详悉确议具奏事虽未定。而先事裁审。则条理精详。其于久远之计。庶几有裨。　　

○谕兵部、顺天武乡试正副考官。向例止开列编检职衔。嗣后著将开坊翰林官。一并开列。　　

○以赏给侍郎衔管户部三库事李绂、为户部左侍郎。仍管库务。　　

○召翰林院庶吉士雷鋐、来京引见。　　

○调天津盐道蒋国祥、天津府知府李梅宾、赴部引见。　　

○丙子。命办理旗务、宜遵旧制。谕总理事务王大臣曰、我朝满洲风俗。朴实忠诚、其尊君亲上、守法奉公。皆出乎天性。无一毫勉强。至于一切号令。马上指麾。顷刻而定。该管官长之言。属下无敢违越。不待三令五申之繁也。近今八旗大臣官员、办理旗务。往往仿效部院外省、之例。每奏一事。必将上司交查。及各员递行禀报之处。逐一缮写陈奏。且事事立案。自都统、副都统、及参佐领官以下。人各画押。以致一事辄有数稿。且一旗细微之事。转传八旗。徒博八旗画一之名。而不知繁扰巳甚。夫八旗大臣官员、俱系武职。查考条例。裁定章程。原非伊等素所练习。而缮写掌稿等事。俱系领催披甲之人。伊等不知规条。仍多舛谬。若旗务照此办理。将来必渐染汉习。而满洲旧时淳朴之风。渐致湮没。徒增事款。头绪纷繁。自大臣官员。以及领催人等。匆忙竭蹷日不暇给。虚耗心力。毫无裨益。此非我皇考整饬旗务。董正臣工之本意。皆大臣等奉行失宜之所致也夫为国家者。譬之造器。朴素浑坚。外虽无文。而用之经久。若雕饰精巧。虽玩之华美。而易于隳坏满洲旧时风俗甚善。今但当仪式先民。敦崇朴实。一切事件。总理大纲。教兵丁以忠信。恤旗众之艰难。若徒事敷衍。留意虚文。而无济于实用。则非办理旗务之道也。著传谕八旗大臣。嗣后当恪遵旧例。从简从易。以期实效。不可妄事更张。徒滋纷扰。　　

○又谕、殷札纳、伊礼布、互参一案。俱系微小之事。且大半虚诬不实。不过彼此不睦。妄行捏陷。甚为恶习。本朝满洲、风俗淳厚。实有善则相劝。过则相规之意。无此等互相排挤之风数年以来。军前大臣中。如马兰泰等、俱怀挟私心。彼此诬陷。捏造毫无影响之事。具摺参奏。此风断不可长。著遍谕内外大臣官员。务须痛改此习。不得仍蹈前辙。若再不改除。不但有玷满洲颜面。且败坏满洲美习。其罪不可言矣。凡为臣下者。固不可邀结党援。营私作弊。亦不可同办一事。各怀异心。但能屏除私意。共矢公忠。知尊君亲上之大义。宁有彼此不相和睦者乎。倘同事而异心。于公事必致贻误国家何所倚赖。今殷札纳、伊礼布、互参之案。既经总理事务王大臣援赦议免。著依议免其处分。将来仍有似此者。定行审明、按律处治。不稍宽贷。　　

○谕、内务府总管太监等。尊卑有一定之体统。上下有不易之礼仪。自宜循分遵行。岂容稍有僭越。太监等乃乡野愚民。至微极贱。得入宫闱。叨赐品秩。已属非分隆恩。况朕八旗满汉、旧人甚多。岂尽得如太监等、日觐天颜出入内廷乎。尔等当自揣分量敬谨小心。常怀畏惧。庶几永受皇恩。得免罪戾。凡诸王大臣。皆国家屏藩辅翊之人。尔等寻常接见。自应恭谨尽礼。岂得与奉旨宣谕时。一一样举止乎。至内廷阿哥等。我朝旧制。无论王公大臣。俱行跪见请安之礼。惟有亲伯叔行。乃免跪见、至尊重也。何况尔等微末太监。谚云、一岁主。百岁奴。上下之分秩然。岂得以阿哥等年尚冲幼。遂尔怠忽耶。即如苏培盛、乃一愚昧无知人耳。得蒙皇考加恩。授为宫殿监督领侍。赏赐四品官职。非分巳极。乃伊不知惶愧感恩。竟敢肆行狂妄。向日于朕弟兄前。或半跪请安。或执手问询。甚至庄亲王并坐接谈。毫无礼节。庄亲王总管内务府事务。凡内廷大小太监。均属统辖。而苏培盛即目无内务府。独不思庄亲王、乃圣祖仁皇帝之子。大行皇帝之弟乎。昔者塞思黑之子弘晸呼魏珠为伯父。皇考曾严切教训。此风、不可长也。前朕与和亲王等、在九州清晏瞻礼时。值苏培盛等在彼饮馔。伊等不但不行回避。且复延坐共食。而阿哥等亦有贪其口腹。与之同餐者。朕躬后至。稍坐而出。嗣是朕即不复在九州清晏用饭。夫阿哥等一时失于检点。而苏培盛狂妄骄恣。公然与皇子等、并坐而食。似此种种悖乱。不可枚举。此皆朕躬所亲见者也。再张尔泰从前亦甚骄纵。及获罪革退之后。见朕兄弟。犹敢竟行执手。问询不法如前。此二人之行止。如皇考察知。自必早行惩治。决不姑容也。至张起麟、乃效力最久之人。年纪老迈。见朕兄弟、犹必长跪请安。不敢怠忽。或我辈赐坐伊必叩头。席地而坐。此宫中太监所共见者。至今思之殊可悯念。陈福、李英、暨王常贵、张玉柱、向曾屡奉皇考训旨。传谕朕躬、及和亲王等。设有严饬教训旨意。必皆正颜厉色。告诫周详。毫无瞻顾之私。甚合大体。及至寻常进见。则复敬谨小心。周旋尽礼设彼时伊等传宣谕旨。而稍有曲意迎合。不顾体统之处。朕必鄙薄而问其罪。岂复肯加恩任用乎。盖传旨有传旨之体统。而自见有自见之体统。此四人者。较之苏培盛、张尔泰。何啻天渊。今朕绍登大宝。恐太监之风渐炽。故降旨训谕。想苏培盛等、此时必心怀忧惧。与其忧惧于今日。何不敬谨于当时。朕今即将苏培盛、问以不敬之律。未为不可。即揆之于理亦未为过当。然朕君临天下。惟以大公至正为心。因念苏培盛之偶尔失仪。尚属糊涂可赦之罪。未至汉唐宋明宦寺之放纵也。然星星之火。尚能燎原。涓涓不杜。终成江河。从前皇考因太监等敬谨畏法。小心供役。是以特沛殊恩。赏赐官职。实为荣幸。伊等在皇考前。固知戒谨恐惧。而愚昧无知之辈。于外面遂渐加骄纵。不似皇祖时之守法矣。伊等既不能仰副皇考加恩之至意。朕独不能执法以惩其罪乎。倘苏培盛等、仍复怙恶不悛。朕不但重治其罪。且必将众太监之官职。尽行削革。伊等纵不自惜。独不为众太监、稍留余地耶。嗣后尔太监等、各宜凛遵制度。恪守名分。如遇奉宣谕旨之时。朝廷自有仪制。设有严饬之旨。自宜庄厉传宣。不可稍顾情面。而寻常以公事接见王公大臣时。礼貌必恭。言语必谨。不可稍涉骄纵。以失尊卑大体。即在街市行走。不可出言詈人父母。若太监等有詈人父母者。许。被詈之人。即行重责。至接奏内廷阿哥等事件。必当庄重敬谨。不可曲意顺从。而奉朕旨传宣。又当仰体朕意。告诫谆谆。不可稍有瞻狥。尤不可略通信息。设总管太监自行见阿哥等。必当拜跪请安。阿哥等赐坐。必当席地而坐。即内宫之宫眷。虽答应之微。尔总管不可不跪拜也。阿哥之家眷。虽官女子之微。尔总管不可不跪拜也。此朕防微杜渐之举。后世子孙。世世遵行。若总管太监等、仍改蹈袭前辙。妄自狂纵。不遵定制。经朕察出。将首犯之人。立行正法。众太监官职。并行革退。著将此旨、亦晓谕阿哥等知之。内务府总管衙门。仍登记档案。若太监略有放纵。许内务府总管、先挐后奏。　　

○户部议准、署湖南巡抚钟保疏言、本省调拨贴防沅靖一带、沿边隘口弁兵。冒暑远涉。久戍苗边。请照出师官兵之例。支给盐菜银两。得旨、依议速行。　　

○以河东副总河刘勷、为直隶河道水利总督。　　

○以贝勒允禧、为正黄旗汉军都统。以正黄旗满洲副都统。岱琳卜为正红旗汉军都统。以署銮仪使策楞、署镶红旗。汉军都统。以镶蓝旗满洲副都统旺扎尔、署镶蓝旗汉军都统。　　

○召原任尚书彭维新、原任侍郎俞兆晟、原任巡抚张楷、赴部引见。　　

○丁丑。上诣雍和宫梓宫前供奠。　　

○谕总理事务王大臣。朕前降旨、将一应著追银两。暂停追比。俟查明分晰之后再定。今八旗官员兵丁内、有拖欠钱粮、将伊等俸饷、及子孙俸饷坐扣者。俱著暂停坐扣。俟查明再降谕旨。著传谕该部八旗知之。　　

○又谕、据宗人府奏称、锁禁高墙之宗室新德、新福、云乔顺、宗教、散禁高墙之宗室鄂齐。在家锁禁之宗室丰库。散禁之宗室裕伸、德存、勇端、讷尔苏、广宁、扬德、华玢等。平日行为恶劣。不安本分。情属可恶。其应否释放之处。请旨等语。此辈虽不应宽宥。但已遇赦。著宗人府放出高墙。俾各在家居住。不许出门。并著传谕、伊等身系宗室。犯法获罪。行玷天潢。于太祖太宗之裔孙名目。大有关碍。原不可宽宥。今朕特沛殊恩。将伊等放出高墙。嗣后应痛加改悔。倘再干法纪。当不止于监禁。必按国家定律治罪。朕即将伊等从严惩治。亦无非敦叙亲族、裁成宗室之至意。著将此旨晓谕伊等知之。　　

○戊寅。谕总理事务王大臣、办理礼部事务王大臣等。据礼部以十一月十三日。恭遇皇祖圣祖仁皇帝忌辰。或照陵寝忌辰。祭祀礼致祭。或照四时大祭。礼致祭之处具奏。朕思皇考大行皇帝、诚孝纯笃。哀慕无穷。三年之后。每遇圣祖仁皇帝忌辰。于景陵祭祀之礼。特加隆备。并降谕旨。谓此礼惟朕躬特行之于皇考。后世子孙。不得奉为成便。但朕仰体皇考孝思。于皇祖圣祖仁皇帝忌辰祭祀之礼。意欲仍照旧例举行。至于率亲率祖。理本同原。孝享明禋。不容或异。嗣后恭遇列祖列后忌辰。应否遵照致祭景陵之礼。一体举行。以展报本追远之意。王大臣会同礼部定议具奏。寻议、各陵寝四时大祭。牲用太牢。献帛爵。读祝文。致祭于隆恩殿具朝服行礼。从前圣祖仁皇帝、于孝庄文皇后忌辰。此礼行之最久。原与各陵忌辰祭祀之礼不同。至圣祖仁皇帝忌辰。系照周年致祭。礼特加隆。曾奉大行皇帝谕旨。不得奉为成例。今详酌典礼。十一月十三日。圣祖仁皇帝忌辰。应照陵寝四时大祭礼。遣官承祭。在陵官员。咸令陪祀。永远遵行。并请嗣后恭遇列祖列后忌辰。均照陵寝四时大飨礼举行。从之。　　

○又谕、今年顺天武闱乡试。孝阅骑射。闻各项人材弓马。颇有可观。其间技艺优长。汉仗魁伟者亦多。此皆由国家培养日深。所以人人鼓舞向上。著于定额取中外。加增十名。以示朕广育人材之至意。　　

○又谕、据显亲王将雍和宫所属地方。枷号锁禁人犯、查明援赦具奏。朕思各处高墙、及九门。亦有似此等问罪人犯。著将此摺交与总理事务王大臣等、将各处高墙及九门、所有似此永远枷号等犯。俱行查明、是否与恩诏赦款相符之处。一并分别议奏。　　

○谕吏部、国家政务殷繁。需才办理。遇有部院员缺。一时不得其人。是以暂令兼摄。非得已也。朕观张楷、彭维新、俞兆晟、陈世倌等。均系罢斥负罪之员。但伊等获罪之由。尚非贪婪犯赃者可比。且尚有可用之才。曾经皇祖皇考、录用任使。朕今格外施恩。蠲弃前愆。特加拔擢。彭维新、著署理都察院左都御史。张楷、著署理礼部侍郎。俞兆晟、著在内阁学士里行走。副都御史陈世倕、现在出差。其副都御史员缺。著陈世倌署理。陈世倕回京日。朕另降谕旨。彭维新等务各悔过更新。感皇祖皇考生成之德。念朕任用之恩。奋志报效。实力奉公。倘不痛加湔涤。复干咎戾。则不惟不知畏罪。亦并不知感恩。朕必加倍治罪。即置重典。　　

○吏部议准、两广总督鄂弥达疏言、南澳孤悬海岛。界连闽粤。兵民杂处。请添设巡检一员。隶南澳同知管辖。铸给粤闽南澳巡检司印信。从之。　　

○礼部议奏、谨按郊祀钜典。吉礼攸先。今冬至大祀。尚在大行皇帝上宾百日之内。应遣官恭代。至明年上辛祈谷、及本年岁暮祫祭。则均逾百日。拟请皇帝亲诣行礼。又按十一月十三日。为圣祖仁皇帝忌辰。见在百日内。未便远行。亦应遣官恭代。俟明年清明节。亲诣景陵。从之。　　

○兵部议准、署湖南巡抚钟保疏请、由荆州将军派往常德之副都统一员。统领满洲官兵一千二百员名。于府城外教场、搭造营房八百六十五间。驻劄弹压。于南北两省公项内、动支办理。从之。　　

○以左春坊左庶子刘统勋、为顺天武乡试正考官。左春坊左中允彭启丰、为副考官。　　

○己卯。上诣雍和宫梓宫前供奠。　　

○诣皇太后宫问安。　　

○谕总理事务王大臣。据礼部奏请、撰拟元旦万寿冬至表式。颁发中外。朕思长至令节。尚在皇考百日之内。朕岂忍受贺。又查雍正元年元旦。皇考未曾升殿庆贺。雍正二年。因诸王大臣固请。方始举行。至于万寿表文。则过二十七月。方行颁发。成宪具在。朕今悉当遵奉。著总理事务王大臣、会同礼部九卿、定议具奏　　

○又谕、前因大兵进剿。预备调遣。是以挑选在京八旗满洲蒙古兵。每旗各二千名。八旗汉军兵二千名。包衣佐领兵二千名。特派大臣官员、管辖操演。又另添训练兵。二千名。交与弘昇等、督率操演。又挑选八旗兵二千名。在圆明园操演。伊等于骑射鸟枪、及布阵之法。既巳熟习。且现今大兵陆续彻回。无庸预备调遣。将此训练兵丁另行操演之处。俱著停止。各拨回本营当差。其春秋二季大操之处。仍照旧例操演。　　

○暂停科道内升外转一次。　　

○户部议准、苏州巡抚高其倬疏言、宝苏局鼓铸钱文。前经署巡抚乔世臣、以收存铜斤。业已铸完。题请暂停。今陆续收买铜器一百二十五万余斤。足敷鼓铸。苏省商贾云集。需用较多。仍请开炉铸钱。以资民用。从之。　　

○又议覆、安庆巡抚赵国麟疏报、泗州、潜山、二州县。七月初旬。陡发山水。田禾被淹。应令委员会勘。果否成灾。如有应行赈济之处。即行赈济。不致失所。得旨、依议速行。　　

○礼部议准、顺天学政钱陈群疏言、凡三十岁以内守节之妇人。后因子贵受封者。应请一体旌表。从之。　　

○庚辰。上诣奉先殿行礼。　　

○总理事务王大臣等议奏、纂修实录开馆事宜。得旨、著大学士鄂尔泰、为监修总裁官。大学士尹泰、张廷玉、朱轼、尚书三泰、为总裁官。尚书任兰枝、傅鼐、甘汝来、左都御史福敏、侍郎徐元梦、张廷瑑、班第、为副总裁官。余依议。　　

○兵部议准、两广总督鄂弥达疏言、雷州协属白鸽寨。为雷郡门户。边海要区。仅以千把总驻防。未免官卑任轻。查该寨与右营守备所管陆汛毗连。请将守备移驻白鸽寨。即将该寨弁兵、归并右营管理。兼防水陆游巡。仍隶雷州协统辖。其原管右营陆路弁兵内、抽拨把总一员。外委一名。目兵一百二十四名。并原防汛地。俱割归左营守备管辖。至右营兼管水陆。应多辖千总一员、派拨巡防。从之。　　

○以左春坊左庶子刘统勋、为詹事府詹事。兼翰林院侍读学士。大清高宗法天隆运至诚先觉体元立极敷文奋武孝慈神圣纯皇帝实录卷之四



大清高宗法天隆运至诚先觉体元立极敷文奋武孝慈神圣纯皇帝实录卷之五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

雍正十三年。乙卯。十月。辛巳。上诣雍和宫梓宫前供奠。　　

○命厘正文体。毋得避忌。谕总理事务王大臣曰。文以载道。与政治相通。故二帝三王之盛。在廷敷奏。及宣谕众庶之言。皆为谟为诰。炳著六经。两汉治犹近古。人心淳朴。故见于文者。原本经术。指事类情。质实晓畅。犹有周人之遗。降及魏晋。以文灭质。渐就浮靡。六朝尤甚。姿态益工。意格益陋。文运所关。非浅鲜也。朕思学者脩辞立诚。言期有物。必理为布帛菽粟之理。文为布帛菽粟之文。而后可行世垂久。若夫雕文逞辞。以炫一时之耳目。譬犹抟土揭木。涂饰丹铅。以为器物。外虽可观。不移时而剥落。曷足贵耶。国家累洽重熙之日。务学绩文者、正宜沐浴教化。争自濯磨。蕲进于大雅。勿尚浮靡。勿取姿媚。斯于人心风俗。有所裨益。至于古人临文。原无避讳。诚以言取足志。一存避讳之心。则必辗转嗫嚅。辞不达意。嗣后一切章疏。以及考试诗文。务期各展心思。独抒杼轴。从前避忌之习。一概扫除。尤宜禁者。乡会两试考官、每因避忌字样。必摘取经书中吉祥之语为题。遂使士子易为揣摩。倩人代作。临场抄写。以致薄植之少年。得以幸取科名。而绩学之老生。无由展抒底蕴。嗣后凡考试命题。不得过于拘泥。俾士子殚思用意。各出手眼。以觇实学。　　

○命裁落地税。谕曰、朕闻各省地方、于关税杂税外。更有落地税之名。凡耰锄箕帚薪炭鱼虾蔬果之属。其值无几。必查明上税。方许交易。且贩自东市。既已纳课。货于西市。又复重徵。至于乡村僻远之地。有司耳目所不及。或差胥役徵收。或令牙行总缴。其交官者甚微。不过饱奸民猾吏之私橐。而细民已重受其扰矣。著通行内外各省。凡市集落地税。其在府州县城内。人烟辏集。贸易众多。且官员易于稽查者。照旧徵收。但不许额外苛索。亦不许重复徵收。若在乡镇村落。则全行禁革。不许贪官污吏。假借名色。巧取一文。著该督抚将如何裁革禁约之处。详造细册。报部查核。倘奉旨之后。仍有不实心奉行。暗藏弊窦者。朕必将有司从重治罪。该督抚并加严谴。此旨可令各省刊刻颁布。务令远乡僻壤之民共知之。　　

○又谕、朕阅督抚参奏属员、及题请改教本章。每有书生不能胜任。及书气未除等语。夫读书所以致用。凡修已治人之道。事君居官之理。备载于书。故傅说之告其君曰、学子古训。乃有获。又曰、念终始典于学。成王训其臣曰、学古入官。议事以制。政乃不迷。又曰、不学墙面。莅事惟烦。人不知书。则偏陂以宅衷。操切以处事。生心害政。有不可救药者。若州县官果足以当书生二字。则以易直子谅之心。行宽和惠爱之政。任一邑、则一邑受其福。莅一郡、则一郡蒙其休。朕惟恐人不足当书生之称。而安得以书生相戒乎。若以书生为戒。朕自幼读书宫中。讲诵二十年。未尝少辍。实一书生也。王大臣为朕所倚任。朝夕左右者。亦皆书生也。若指属员之迂谬疎庸者为书生、以相诟病。则未知此正伊不知书所致。而书岂任其咎哉。至于书气二字。尤可宝贵。果能读书。沉浸酝酿而有书气。更集义以充之。便是浩然之气。人无书气。即为粗俗气。市井气。而不可列于士大夫之林矣。是书气正宜从容涵养。以善培之。安可劝之使除。而反以未除者为病乎。且朕闻外间斥人之短。每云伊欲做好人。朱子云、学者通病、在思作贵人。而不思作好人。人果欲做好人。行好事。则甚有益于民生。有益于国事。造福无穷。若以好人为戒。不几相率而拂人之性乎。凡此皆系识见粗鄙。不知治体。不明大义之言。朕今姑发其蔽而教戒之。尚各翻然思悔。　　

○又谕、昔我世祖章皇帝、万几余暇。留心内典。比时玉琳琇国师。木陈忞禅师。并蒙宣召。讲论佛法。此不过偶尔方外之交。无可纪载者。前年我皇考检阅玉琳琇、木陈忞、语录。见木陈所著北游集六卷。其中乖谬荒诞之处。不可殚述。又玉琳琇之弟子骨岩、作侍香纪略一册。以纪恩遇。诞幻支离。竟同梦中呓语。我皇考已降旨中外。将此书悉行查毁。今朕又查出帝王明道录一书。系木陈门大纪载者。其荒唐之处。与侍香纪略等。盖当日玉琳、木陈。虽并承世祖章皇帝眷注。而二人之优劣。迥乎不同。至于两人之门徒甚众。而天下狂悖无知、行止不端之人。往往藏其中。遂因偶尔之恩遇。矜肆夸张。并造作全无影响之谈。欺世惑众。此亦人心风俗之有关系者。昔我皇考已降查毁之谕旨。朕恐外间奉行不力。可密寄信与各省督抚。凡丛林寺庙中、除敕赐。御书扁额对联碑文外。若有世祖圣祖皇考批谕字迹。及伊等抄录藁本。与僧人所刻语录。如北游集、侍香纪略、帝王明道录等书。干涉时事。捏造言词。夸耀恩遇。有一字关系世祖圣祖皇考者。无论刻本写本。悉行查出。密封送部。请旨销毁。不得私藏片纸。此事奉行、不在各处寺庙贴写告示、以图了事已也。必差员密访。细细搜察。又不可借端生事。若有疎忽遗漏等弊。将来发觉。朕必于乾隆元年二年之该省督抚是问。不稍宽贷。　　

○总理事务王大臣议准、大学士朱轼奏言、民间田地之丈量首报。宜一并永远停止。所贵乎开垦者。原为人无恒业。而地有遗利。督令耕畬。为足民计。非为增赋起见。且区区报垦之粮。于国课无加毫末。不但丈量不可行。即责令首报之条。吓诈摊派。大吏名为急公。小吏兼以牟利。请饬督抚、将现在报垦田地。详确查明。如系虚捏。据实题请开除。若护短文饰。察出严治。所奏甚为剀切。应如所请。得旨、依议速行。　　

○吏部请点各省学政。得旨、各省学政、有训导士子。校阅文艺之责。关系甚重。非才守兼优。素有学问者。不克胜任。朕即位之初。于诸臣之才学品行。未能深知。难以降旨简用。著大学士尚书侍郎、于翰林科道部属内。各据所知。保举二三员。开列送部。汇奏请旨。张廷璐、蒋蔚、声名好。著仍留江苏、湖北、学政之任。　　

○大学士朱轼奏言、刑狱之设。原以除奸惩恶。但人命所系。不可不慎。近见司刑之官。以严刻为才能。不问是非。不计曲直。赃私先酌数目。迫以极刑。罪案自定供招。诱之伏法。故生枝节。刻意株连。以为不如是。必致上司驳诘。凡属员所定之稿。上司酌改。有加重。无从轻。以为若一改轻。便是徇私。有意避嫌。不顾执法之义。请下直省督抚、严饬有司。务须虚公详审。如有锻炼诬枉清弊。立即参究。刑具悉遵定制。不得滥用夹棍大枷。俾共凛钦恤之意。得旨、总理事务王大臣密议具奏。寻议、大学士朱轼所称、种种情状。种种弊端。皆实有其事。请下法司、并通行各直省、实心遵奉。得旨、依议速行。　　

</div>
    <div class="pagination">
<a href="清实录乾隆朝实录_page6.html">上一页</a><span>...</span><a href="清实录乾隆朝实录_page2.html">2</a><a href="清实录乾隆朝实录_page3.html">3</a><a href="清实录乾隆朝实录_page4.html">4</a><a href="清实录乾隆朝实录_page5.html">5</a><a href="清实录乾隆朝实录_page6.html">6</a><span class="current-page">7</span><a href="清实录乾隆朝实录_page8.html">8</a><a href="清实录乾隆朝实录_page9.html">9</a><a href="清实录乾隆朝实录_page10.html">10</a><a href="清实录乾隆朝实录_page11.html">11</a><a href="清实录乾隆朝实录_page12.html">12</a><span>...</span><a href="清实录乾隆朝实录_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
