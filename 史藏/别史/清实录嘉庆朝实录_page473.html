<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 473 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 473 页/共 523 页
  </h1>
  <div class="content">
   ○己巳。上诣南郊斋宫斋宿。　　

○庚午。常雩。祀天于圜丘。上亲诣行礼。　　

○幸圆明园。　　

○以直隶独石口副将多隆武、为甘肃宁夏镇总兵官。西安协领穆兰岱、为凉州副都统。　　

○辛未。谕内阁、陈预自简任山东巡抚以来。办理地方事务。诸未妥协。以致舆论不孚。缉拏逆犯。亦无弋获。本日具奏拏获祝现之戚谢毓孟一犯。系步军统领衙门番役赴东访缉。该抚辄冒为自行拏获。殊属无耻。两次经吏部议以降二级调用。无级可降。应行革任。本应照议黜革。姑念一时＜闲＞用乏人。陈预、著改为革职留任。其德启以下各员、俱著照部议降调。　　

○谕军机大臣等、据庆保等奏、查明湖北历来邻私浸灌各口岸、均已添建官厅卡房、并酌给口粮薪水、饬令派出各员弁分率兵役常川驻宿巡缉、其余水陆交冲各处、随时委员巡查、并令各商公举在楚年久熟悉盐务商人专司缉私、自选商夥分投踹缉、一有枭犯踪迹、随地报官擒拏、如各口岸有疏懈卖放之敝□大、准其据实密禀以凭究办、并移咨四川两广陕西河南各督抚一体查缉等语。私盐浸灌引地。惟在地方大吏督率文武员弁认真缉拏。按律惩办。俾私枭知所畏惧。自能敛戢。岂可以踹缉之责诿之商人。转令各员弁兵役有所推卸。试思邻省匪徒成群结党。突入境内。地方官本应严拏惩办。不但堵截私盐。兼可翦除匪类。以靖闾阎。若不认真查缉。徒为纸上空谈。于事有何裨益。至界连湖广各省。如四川之巫山、大宁、陕西之商南、平利、河南之新野、唐县、以及粤西与湖南接壤各州县。均应认真查禁。除官引之外。盐斤概不准私贩出境。则其源既清。下游自不致受浸灌之累。著蒋攸铦、阮元、叶绍楏、朱勋、和舜武、各饬所属于要隘地方实力巡缉。并严查官役包庇卖放之敝□大。庶周防严密。可收裕课安民之效。慎毋存畛域之见也。将此各谕令知之。　　

○壬申。谕内阁、朕恭阅皇考高宗纯皇帝实录。内载乾隆元年正月谕总理事务王大臣、私盐之禁。所以除蠹课害民之敝□大。大夥私枭。每为盗贼逋薮。务宜严加缉究。至于失业穷黎。肩挑背负。易米度日。不上四十斤者。本不在查禁之内。乃近见地方官办理私盐案件。每不问贩盐人数多寡。商人又添私雇之盐捕。水路又添巡盐之船只。此种无赖之徒。藐法生事。何所不为。凡遇奸商夹带。大枭私贩。公然受贿纵放。而穷民担负无几者辄行拘执。或乡民市买一二十斤者。并以售私拏获。又因此互相扳染。牵连贻害。此敝□大直省皆然。江浙尤甚。朕深为悯恻。著直省督抚严饬各府州县文武员弁督率差捕。实拏奸商大枭。勿令疏纵。其有愚民贩私四十斤以上被获者。照例速结。不得拖累平人。至贫穷老少男妇挑负四十斤以下者。概不许禁捕。所有商人私雇盐捕。及巡盐船只。俱严查禁止等因。钦此。仰见我皇考周知民隐。于地方官吏缉捕私盐之情敝□大。洞烛无遗。朕以皇考之心为心。以皇考之政为政。昨因庆保等奏楚省缉私情形。降上□日谕各邻省督抚协同查缉。不但堵截私盐。兼可翦除匪类。并令严查官役包庇卖放之敝□大。禁止商夥添雇盐捕。扰累平民。与皇考从前所降谕上□日悉皆符合。缉私一事。所重者奸商大枭。不特有妨鹾务。且足为害闾阎。乃地方文武员弁。或受其贿赂。公然包庇卖放。或畏其党与众多。强横拒捕。不认真缉拏。以致私盐充斥。肆无忌惮。其所报获者。皆系小夥私贩。既无贿赂可图。擒拏又易为力。兵役每藉以为冒功塞责之地。此等恶习相沿。已非一日。著该督抚等严饬所属文武员弁、各于要隘地方访察奸商夹带。大枭私贩。一体实力缉拏。按律惩办。不得任听不肖兵役。及私设盐巡。滥拏肩挑背负之人。徒滋扰累。庶奸民知所畏忌。官引得以畅行。于国课民生均有裨益也。将此通谕知之。　　

○癸酉。谕内阁、果勒丰阿等奏请添派官兵在大青山一带巡缉一摺。大青山后地方。为蒙古商民贸易往来必由之路。近日盗案繁多。前经果勒丰阿等议派土默特官兵轮往巡查。尚未周密。著照所请添派绥远城满洲佐领等四员。兵六十名。除客货停运时、仍照常派土默特官兵巡查外。其余三季、令满洲蒙古官兵、每月分起会哨六次。所需马乾等项银两。准其于藩库存贮十九年耗羡银内。借拨二万两。交归绥道发商生息。分别动支。该将军等务须督饬弁兵实力巡查。以收戢盗安民之效。　　

○甲戌。谕内阁、御史谢崧奏山东讼狱繁多、请整饬吏治、严究讼师一摺。近来东省吏治废弛。地方牧令相率因循。遇有自理词讼。并不秉公速结。即使控诉上官。亦颟顸批发。不为剖判曲直。遂致讼棍得以把持教唆。赴京控告者络绎不绝。不可不亟加整顿。著该抚严饬所属各州县湔除积习。勤明听断。该管上司不得化重为轻。如有任情枉断者。据实参处。毋稍徇庇。其著名讼棍。并随时访拏重惩。庶吏治渐清。而讼风自可日戢矣。　　

○又谕、陈预奏滕峄二县分管泉务、并查勘支河情形一摺。滕峄二县泉务。知县事务繁多。自应令佐贰分管。以专责成。著照所议、滕县泉务、以地方县丞为专管。峄县泉务、以河务县丞为专管。均仍以知县总理其事。如有诿卸废弛。分别参处。其挑挖四女寺支河。应由直隶山东两省、各按地段接续疏浚。使一律深通。庶足以备盛涨宣洩。若偷减挑工。又或将起挖之土堆积两岸。竣工未久。旋即淤垫。仍属有名无实。著该督抚各将境内应挑工段。责成承办之员。务按原估丈尺如式疏挑。报竣后乘未经放水以前。派员确勘收工。其堆土处所。亦必令距两岸稍远。如有偷减草率者。一经查出。据实参奏惩处。仍责令赔修。以杜浮冒。　　

○乙亥。上幸万寿山。　　

○谕内阁、前据英和奏于圆明园红桥墙上揭有匿名字帖。帖内丑诋苏楞额。并及内务府司员八人。续据奏访有畅春园销算房当差之张锜。与内务府郎中祝麟等素有嫌隙。形迹可疑。适张锜因钱债另案在该衙门被控。即将张锜传案研讯。昨据奏张锜已承认因挟祝麟驳减工程之嫌。匿名控揭。请交刑部严审定拟。当派军机大臣会同刑部审讯。及行提张锜。即于是日在步军统领衙门监门外身故。情节甚属可疑。特派刑部侍郎秀宁、彭希濂、前往相验。据奏张锜并非受毒。亦非因病。实系刑伤溃烂身死。此案英和屡次面奏。朕谕以总须细心推鞫。不可遽事刑求。乃该衙门承审之员。将张锜熬审二十日。致因刑伤毙命。且其生供亦迄未将揭帖内语句默写符合。如张锜果系匿名揭帖正犯。则已幸逃显戮。若案情尚有不实。岂非衔冤就毙。此案办理实属草率冒昧。英和、著交都察院察议。其承审司员。俱著交都察院议处。以为滥刑者戒。解任郎中祝麟、现已无可质讯。著即回任当差。　　

○丙子。上诣火神庙拈香。　　

○还宫。　　

○谕内阁、昨日酉初三刻。有暴风自东南来。俄顷之间。尘霾四塞。室中燃烛始能辨色。其象甚异。朕心中震惧。夙夜不遑。惕思上苍示警之因。稽诸洪范咎徵恒风为蒙之象。皆朕办事不明、用人不当之故。或意存怠忽。不能力勤。或有下情不能上达者。其政事阙失。无所匡正欤。抑小民冤苦。壅遏莫闻欤。或内外大臣有奸佞倾邪。而朕不及觉欤。有言事之责者。体朕遇灾而惧之心。其各屏除私意。献纳忠言。如朝廷所行之事。有似前代秕政、应行改革者。即剀切论列。无有所隐。下民横被冤抑、有覆盆莫白者。亦据事直陈。代为昭雪。其奸邪之病国虐民者。或模棱巧宦、旅进旅退者。即列款纠参。指其实迹。登之弹章。如此则言者出于为国之公心。朕听之即为应天之实政。若怀挟私意。祇图便一身之谋。又或造作无稽。以报夙嫌而洩私忿。则颠倒黑白。淆乱是非。不特负朕求言之意。更足以增晦蒙之象矣。且如近日人心险恶。匿名讦告之案。接踵而出。良民受其拖累。以致荡产亡身。皆足以召灾沴。又风从东南而来。或东南一带。逋逃逆恶相聚潜藏。地方官不能觉察。以致上干天和。朕恐惧修省。反复思维。虚怀延访。内外大小臣工、各当自省咎愆。殚心竭力。共勤职业。以副朕修德弭灾之意。　　

○丁丑。上御太和殿视朝。王以下文武升转各官谢恩。　　

○幸圆明园。　　

○戊寅。命再于黑龙潭觉生寺设坛祈雨。　　

○谕内阁、钦天监衙门职司占验。于星象风信休徵咎徵。皆应据实入告。近日该衙门节候占风。多择取吉祥语句。聊以塞责。昨初八日风霾之异。朕心震惧。迟至三日该衙门并未推占具奏。所司何事。此等异变竟不具奏。岂专事谄媚以取悦于上乎。真所谓尸厥官。罔闻知。昏迷于天象矣。著即详考占经。烈风之变见于四月者。主何徵应。全录原文。据实奏闻。毋有所隐。　　

○又谕、给事中卢浙奏风沙示警、请禁缉捕员弁贪功冒赏扰累平民一摺。所奏甚是。十八年逆案内祝现等六犯。日久未获。朕所以降上□日饬缉者。原以除莠安良。乃承缉之员不能报获。辄思以他犯塞责。而番役兵丁等遂乘机肆虐。或诬陷平民。或藉报仇隙。拖累无辜。索掳财物。及拏解到官。审明昭雪。而被害者业已家赀荡尽。形骸支离。其覆盆之下因而陨命者。又不知凡几。实属可悯。乾隆年闲谋逆重案。如马朝柱段文经二犯。逋逃未获。我皇考高宗纯皇帝曾屡经降上□日饬缉。彼时承缉者并未于案内株连瓜蔓。滥及多人。迄今数十余年余烬寂然。是即前事之鉴。今林清逆案。其首先谋叛之元恶大怼。均已伏诛。所必应缉获明正典刑者。亦惟有祝现等六犯为最要。其余各犯不过胁从。况在疑似之闲。岂可遍行罗织。害及良民。著概行停缉。即次要各犯。亦祇令刑部存记。获日再行办理。凡内外缉捕衙门。惟各于境内严密侦访六犯踪迹。必须访有确据。方可就地擒拏。获日审明实系正犯。仍从优奖赏。若番役兵丁及一切白役人等、再藉捕逆为名。将情涉疑似者妄行搜拏。或奸民挟嫌指控。以图陷害。则诬人为叛逆者。即以叛逆之罪坐之。或将被害之家财产抢劫者。审明计赃治罪。仍将该番役兵丁等家产抄没。赏给被害之人。其官弁中有贪功冒赏。诬陷无辜者。该管上司查出。均严参一体治罪。务俾善良得安。以禁苛虐而除扰累。将此通谕知之。　　

○又谕、孙玉庭等奏、东省额设营船、江南未能代造一摺。所奏甚是。各省额设营船。均系自行修造。若谓木料产自闽浙。则江南可以派员前往购运。山东何独不能。陈预以本省应办公事。奏请邻省代为承办。实属有心推诿。该部亦不应覆准。所有山东额设战船。仍著该省自行修造。以专责成。　　

○谕军机大臣等、伯麟等奏临安江外夷匪过江滋扰、驰往查办、并酌调官兵巢□刀捕一摺。滇省临安江外夷匪。在土司地方聚众仇抢。伯麟前往该处查办。本不应即行回省。至双林乃本省提督。临安一带既有派兵防堵之事。自应留驻该处。调度一切。乃伯麟回省。双林亦即回署。今夷匪复由藤条江外突至蛮密渡过江、扰及江内。伯麟奏称亟应动兵巢□刀办。不可迟缓。不知业已迟缓。伯麟著传上□日申饬。该督现已驰赴临安。务须督率弁兵赶拏巢□刀除。以靖边圉。双林畏葸无能。不胜提督之任。现已将张凤简授云南提督。张凤系久历行阵之人。已有上□日令其驰驿速赴临安。随同伯麟妥办。其所遗古州镇总兵员缺。即著双林降补。仍令在临安军前效力赎罪。至滇省距京遥远。嗣后军务情形。均著由四五百里具奏。将此谕令知之。　　

○己卯。谕内阁、据钦天监奏、详查钦定天文正义、内载天地四方昏蒙若下尘雨、不沾衣而土、名曰霾、故曰天地霾、君臣乖、大旱、又为米贵等语。本月初八日酉刻暴风骤至。尘土晦蒙。与正义所载风霾之象相同。朕详思其义。如前代君臣暌隔。有天子不识宰相之面者。诚不免为君臣乖离之象。我朝家法相承。君臣一体。朕恪遵成宪。每日召见廷臣不下十余起。躬亲延访。前席周咨。似与乖离者有别。然诸臣中实与朕同心望治者。不过十之一二。其余召对时虽虚怀访问。总以政治毫无阙失。颂美圣明。謀词容悦。试问其心。岂真以为万几咸理。无可拾遗补阙者乎。不敢面折。退有后言。总回护己之爵位。罔恤政之得失。所谓貌合而情暌。是即乖之义也。即诸臣于同寮之中。亦每心知其非。不肯直言匡正。坐视其失而不救。甘为小人之同。而不为君子之和。是亦所谓乖也。嗣后当共矢忠诚。痛改前失。以尽人事而感天和。亶告在廷。勿负朕意。至米贵之说。亦非无因。米谷为民生日用所需。贵乎流通而不滞。近来京城米禁太严。推察其故。守门官弁兵役。因有查拏回漕米石之例。辄将民闲买食细米一并缉拏。其实粗米可以回漕者。但经行贿。悉皆卖放。因而米价日贵。所苦者不过贫窘细民耳。嗣后守门官吏。如将贫民买食细米索诈阻拏。审明均著照例治罪。为治以不扰民为先。总期省除烦苛。自成善政也。　　

○又谕、都察院议处英和及司员增柱等一摺。所议是。此案匿名揭帖。前据英和面奏访得张锜形迹可疑。朕屡谕以总须默写笔迹、背诵语句、悉相符合。方为有据。不可遽事刑求。嗣英和又奏称张锜供词狡展、须令跪炼审讯、并未敢压摃用刑等语。旋据奏张锜俱已承认。请交刑部严审。当交军机大臣会同刑部审讯。行提张锜。即于是日在步军统领衙门监门外身故。特派秀宁彭希濂亲往相验。据奏实因刑伤溃烂身死。此系初七日之事。次日即有风霾之异。可不畏乎。其所奏张锜俱已承认之处。检查生供。并未将原帖字句照样默出。何得谓之承认。且揭帖内所痛诋者。全在苏楞额一人。张锜与祝麟有嫌。不应全诗八句俱指詈苏楞额。仅将祝麟之名附写于后。并无事迹。况咸成带领张锜估算阅武楼板桥工程。后被驳减。张锜因此衔怨。是张锜与咸成本联为一气。更不应将咸成亦开入所詈司员八人之内。是指张锜为此案匿名正犯。毫无证据。承审之员锻炼多日。迄无确供。见人已垂毙。遂怂恿英和奏交刑部。欲令张锜毙于刑部狱中、以卸其责。实属任意妄为。郎中增柱、员外郎庆源、四十九、主事定住、常祥、俱著照议革职。不准捐复。永不叙用。英和被其欺蒙。著实降二级留任。不准抵销。嗣后步军统领衙门审讯案件。取有供词。俱交刑部定谳。不得过事刑求。致有冤滥。其张锜之弟张釬、著军机大臣会同刑部传提到案。再行详讯具奏。　　

○申明销毁匿名揭帖。又谕、匿名讦告。最为人心风俗之害。其意本因挟有私嫌。藉图倾害。一经查办。不特所告之人枉受污蔑。并波及案外之人酷遭拖累。以无名之飞语。令官司荼毒平民。而阴谋者乃袖手旁观。以快其私忿。其险恶之情。甚于鬼蜮。律载投隐匿姓名文书、告言人罪者绞。见者即为烧毁。若将送入官者杖八十。官司受而为理者杖一百。被告者虽实不坐。立法至为明切。嗣后凡有拾获匿名揭帖者。著即将原帖销毁。不准具奏。惟关系国家重大事务者。密行奏闻。候上□日密办。　　

○命都察院保送巡城御史。并定不职处分。又谕、巡视五城御史审理词讼。稽查奸宄。近在辇毂之下。责任匪轻。必须品行端方。听断明允者。方为称职。向来都察院遇有巡城缺出。一概列名请简。并不详加遴选。如萧镇之贪黩营私。蒋诗之昏谬溺职。均有玷风纪之司。嗣后巡城御史缺出。著该堂官于科道内拣选公正廉明者。每一缺保奏二员。带领引见。候朕简用。亦不必拘定曾经巡城次数。该员一年任内。办理妥协则已。傥有贪黩如萧镇者。将原保堂官交部严加议处。昏谬如蒋诗者。将原保堂官交部议处。　　

○又谕、英绶人本平常。前因疏防盗贼降黜。嗣弃瑕录用。复授为右翼总兵。乃于伊家人达罕呈出余国柄书信一案。不自行具奏。先持向英和商办。当经降上□日逐出乾清门、革去护军统领、内阁学士、仍留副都统总兵之任。用示薄惩。兹复听信家人阎六之言。将开设炭厂之马泳瑞驱逐。阎六已供认贪得半股买卖。恐英绶竟不免有知情分肥情事。英绶著即解任。交军机大臣会同刑部审讯。如究有情敝□大。即行奏请革职严审。若讯无别情。英绶亦著在刑部看守。俟拏获李清彪到日。将全案质讯明确。再行分别定拟。粮马通判温盈泉、候补通判郭文垣、俱著解任归案审办。寻奏上。得上□日、英绶从前屡获咎愆。本年春闲伊家人达罕呈出都司余国柄书信。不行具奏。即应照福勒洪阿之例。派往新疆换班。念其祇系错误。姑从薄惩。此次听信家人阎六之言。代为驱逐炭行。使阎六得分半股买卖。竟系倚恃总兵。坏法舞敝□大。实属卑鄙无耻。恣意妄为。伊父勒保于达罕阎六二事、因英绶俱未向其告知。异常愤懑。至于哭泣减食。不孝之罪。英绶岂能自免乎。英绶著发往伊犁效力赎罪。以伸国法。勒保老病在家。不能责处英绶。著刑部堂官将英绶提至当堂。传上

□日责处二十板。此系朕代勒保以家法责处。再行发遣。　　

○以吏部左侍郎熙昌、兼京营右翼总兵。　　

○庚辰。上诣黑龙潭神祠拈香。　　

○命皇次子智亲王旻宁诣天神坛、定亲王绵恩、诣地祇坛、庆郡王永璘、诣太岁坛、祈雨。　　

○以雨泽愆期。命刑部清理庶狱。　　

○调镶蓝旗汉军副都统哈宁阿、为正黄旗满洲副都统。以内阁学士奕经、兼镶蓝旗汉军副都统。　　

○辛巳。谕内阁、本月初八日都城风霾之警。朕心震惕。因降上□日于近京之马兰峪古北口天津等处、遍行查询。据庆惠奏、马兰峪地方、是日酉初后风自南方来、尘霾障翳、照窗黄暗、室内犹可辨色、不至燃烛、旋有迅雷、阵雨倾盆、戌初后雨势疾徐相闲、彻夜不息、徐锟奏、古北口地方、是日酉正初刻风土自西南而来、其色黑黄、室中尚不至燃烛、闻有雷声、风气即散、亥刻降雨未能及寸、嵩年奏、天津地方、是日并无尘霾、室中明亮、亥初北风大作、雨势霶霈、自宵达旦、并无雷声各等语。本日并据陈预和舜武奏报、山东于初九日自卯至寅得雨竟日。极为深透。河南各属亦俱得雨深透。合观各处奏报情形。初八日风霾。并非起于东南。乃自东方而至。盛京在京师之东。或该处有敝□大政冤狱、无以上闻。致有此异。著派奕绍、戴均元、驰驿前往察询风霾起自何地。据实具奏。奕绍管理向导处。并著顺便查看桥梁道路。其该处工程。前派诚安查收。亦恐未能周妥。著奕绍等一并详细查勘。其随带司员。并著驰驿前往。　　

○又谕、顺天府所属州县。上年春闲被旱。秋收亦复歉薄。入冬雪泽优沾。冀望今岁麦秋丰稔。稍苏民困。乃三春无雨。日来风日暵燥。朕昨诣黑龙潭祈雨。跸路经过之处。所见麦田多未播种。小民口食无资。所纳租税从何而出。近郊如此。各属情形。可想而知。朕爱恤黎元。施恩惟恐不速。著加恩将顺天府属二十四州县本年应徵上忙钱粮、概行蠲免。其业经徵收者。照例划抵。该府尹等即出示晓谕。俾众周知。　　

○壬午。谕内阁、御史汪彦博吴杰各奏应诏陈言弭变一摺。朕寅承丕绪。奉若天道。无日不乾乾惕厉。兹蒙上苍示警。曷敢不益深祗惧。夙夜修省。惟天下之大。朕一日万几。虽孜孜求治。而政事仍恐不免阙失。所赖左右大臣、矢忠直而效赞襄。封疆大吏、重民事而饬纲纪。朕前降谕上□日。俱已痛切言之。岂恶闻逆耳之言乎。惟空言无以责实效。必内外臣工、视国事如己事。以民心为己心。如所谓调停诿卸容隐瞻徇各积习。痛加湔除。使吏治日清。民生日厚。则转咎为祥。自克承天心之仁爱。我君臣其交儆焉。　　

○又谕、御史吴杰条奏事宜一摺。其请禁差务之累一款。朕春秋巡幸。不准派累闾阎。随扈大员、不敢私受馈贻。久经著有明禁。惟此次亲诣盛京。举行谒陵大典。恐经由道途遥远。该地方官办理差务。或以明岁系朕六旬庆节。如该御史所言增设行宫点缀名目。并供给扈从各员酒食。著先期严行饬禁。不得稍事浮靡。致滋扰累。其该省总督藩臬、途中车马供亿。亦应自行备办。不得取给属员。致令藉词苛派。至捐廉一事。久经停止。澄汰捐班。屡经饬谕。均系现行之事。其问刑衙门。不准擅用非刑。如脑箍等项名目。著再行申禁。以慎庶狱而重民命。　　

○命拨京仓粟米一万石、交顺天府减价平粜。拨天津北仓备赈余米、给直隶歉收地方减价平粜。　　

○户部议准、陕甘总督长龄疏报、正宁县、开垦地八十亩。照例升科。从之。　　

○癸未。谕内阁、昨因风霾示警。朕降上□日求言。原冀闻政事之阙失。下民之冤苦。令各言官据实直陈。乃连日京堂御史中、竟有三人以松筠降谪之事为言。请仍召还内用者。实属莠言乱政矣。上年松筠陈奏。阻止盛京谒陵大典。朕钦遵皇考高宗纯皇帝圣训。宣示其罪。犹念其陈奏尚在未经明降谕上□日以前。曲从宽典。仅革去大学士。降为二品顶带。仍授以察哈尔都统一品职任。此朕准情示罚。不得已之苦衷。曾令松筠跪读圣训。松筠亦惶悚知罪。并无几微负屈之意。朕以松筠多年旧臣。岁时赏赉无缺。意欲俟一二年后仍复召用。乃该京堂御史等妄将此事牵引论列、以应风霾之异。其言太觉支离荒谬矣。松筠谪降。系上年六月之事。彼时何以不见有眚灾告警。且言者果以松筠为屈抑。又何以去年不交章谏诤。坐待今日乃为此无稽之论。况风霾之象专为松筠。必无是理。复召与否。其权在上。岂小臣所得干与耶。是言者祇意图邀名市惠。而并不计及政体所关。国家进退大臣。功罪较然。岂容逞臆妄言。挠朕黜陟之大柄。此风断不可长。特明白宣谕言事诸臣。务各屏除偏见。毋徇私好私恶。以淆公是公非。负朕虚怀纳谏之诚也。　　

○以户部尚书卢荫溥、署吏部尚书。　　

○以捕获四川果洛克贼番。赏给中果洛克土目索朗丹巴、土千户印信。从总督蒋攸铦请也。　　

○甲申。孝端文皇后忌辰。遣官祭昭陵。　　

○谕内阁、御史王检奏各直省审案迟延、请遵清理庶狱恩上

□日一体查办一摺。直省积案繁多。以山东为最甚。本日据温承惠奏称到任未及两月。接收呈词已有四百余件。尚有历任未结之案四千余件。其敝□大由于州县疲玩。及该管之府州推诿。现在勒限审讯。分别惩处。直隶积案。虽不若山东之多。而地方缺雨。亦应清理庶狱。以迓祥和。著直隶山东督抚即饬所属大小问刑衙门、各将现审案件迅速审断发落。牵连犯证。概行查明省释。不准藉词延宕。其咨部展限之案。一并清查审拟。如有抗延不结。据实劾参。以儆怠玩。　　

○举行嘉庆二十二年军政。漕标、卓异官六员。年老官三员。才力不及官一员。分别议叙处分如例。　　

○乙酉。上幸万寿山。诣广润祠拈香。　　

○谕内阁、御史张鉴奏风霾变异、敬陈管见一摺。所奏俱属非是。朝廷＜闲＞用职官。量材器使。分班并进。正立贤无方之义。该御史谓方今吏道浊滥。流品混淆。现在内外官吏。并未别辟一途。妄干登进。其言殊觉无当。至御园室宇。不过偶尔修葺。从未添建园座。致滋糜费。即修理庙宇一事。向例每逢旬庆。王公大臣等俱吁请成造佛座。以申祝嘏之忱。朕以宫中佛座充盈。即将造佛之赀。于京城内外庙宇、择时常亲诣拈香者。闲加丹雘。并未别建一处寺观。况现在工作处所。穷民借此糊口者正复不少。亦可以工代赈。若遽行停止。岂不更令失所乎。其罢贡斥謀一条。朕敦崇节俭。出于本性。来年并不举行庆典。所有金珠玉器陈设等件。早经降上□日一概不准呈进。何待该御史复行陈奏。至国家旬庆。及巡幸典礼。臣工进献册页。自列圣以来。相沿已久。朕因近日文体浮缛。曾降上□日示以颂不忘规之意。该御史谓皆系谄媚之词。太不成话矣。若东省控案繁多。则系官吏疲玩所致。非因办理亏空而起。其提取节省银两。亦非漫无区别。此数事均与风霾之异无涉。该御史应诏上言。不应如此摭拾敷陈。所奏俱无庸议。　　

○铸给四川盐源县新设阿所拉巡检关防。从总督蒋攸铦请也。　　

○丙戌。谕内阁、给事中周鸣銮奏刑部主事张鹏昇劣迹素著、不应派律例馆提调一摺。部院堂官选择司员派充各项差使。以资办公。刑部堂官将张鹏昇派充律例馆提调。自因其尚能办事。其时先充提调之郎中程祖洛、祁＜土贡＞、适告假五日。各部司员因事暂假。事所常有。若程祖洛等果因张鹏昇难与共事。何难据实禀明。今假满后仍与张鹏昇同充提调。其非因此告假。情事显然。该御史借此劾奏。实属深文巧诋。如张鹏昇确有劣迹。该御史何不据实参奏。若云系馈送广兴之人。其咎亦不至永不叙用。况亦非张鹏昇一人。不能因该御史一言。辄行黜退。使各堂官进退属吏。无所适从。周鸣銮原摺著掷还。
  </div>
  <div class="pagination">
   <a href="清实录嘉庆朝实录_page472.html">
    上一页
   </a>
   <span>
    ...
   </span>
   <a href="清实录嘉庆朝实录_page468.html">
    468
   </a>
   <a href="清实录嘉庆朝实录_page469.html">
    469
   </a>
   <a href="清实录嘉庆朝实录_page470.html">
    470
   </a>
   <a href="清实录嘉庆朝实录_page471.html">
    471
   </a>
   <a href="清实录嘉庆朝实录_page472.html">
    472
   </a>
   <span class="current-page">
    473
   </span>
   <a href="清实录嘉庆朝实录_page474.html">
    474
   </a>
   <a href="清实录嘉庆朝实录_page475.html">
    475
   </a>
   <a href="清实录嘉庆朝实录_page476.html">
    476
   </a>
   <a href="清实录嘉庆朝实录_page477.html">
    477
   </a>
   <a href="清实录嘉庆朝实录_page478.html">
    478
   </a>
   <span>
    ...
   </span>
   <a href="清实录嘉庆朝实录_page474.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
