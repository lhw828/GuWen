<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 625 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 625 页/共 681 页</h1>
    <div class="content">
九月。丁巳朔。免江南宣城等三县、本年分水灾额赋有差。　　

○戊午。上驻跸喀布齐禄地方。　　

○己未。上驻跸博洛和屯。　　

○赐来朝喀喇沁、翁牛特、奈曼、科尔沁、乌朱穆秦、敖汉、土默特、阿霸垓、喀尔喀、阿禄科尔沁、蒿齐忒、郭尔罗斯、王、贝勒、贝子、公、台吉等、银币鞍马有差。　　

○赐随围蒙古官兵、银两布疋有差。　　

○庚申。上驻跸中关。　　

○壬戌。上回至热河。驻跸行宫。　　

○免湖广江夏等八县、武昌等六卫、本年分水灾额赋有差。　　

○陕西凉州总兵官袁钤、丁母忧。令回籍守制。　　

○丁卯。授和硕诚亲王允祉女、为郡主。壻根扎布多尔济、为和硕额驸。　　

○戊辰。上闻皇八子多罗贝勒允禩、染患伤寒。降上□日、十四阿哥允禵、向来与八阿哥允禩相好。著伊同太医、商酌调治。　　

○庚午。升山东巡抚蒋陈锡、为云南贵州总督。以山东登州总兵官李树德、为山东巡抚。　　

○予故都统善丹祭葬。谥敏壮。　　

○壬申。上奉皇太后、自热河回銮。是日、驻跸喀喇和屯。　　

○癸酉。上驻跸鞍子岭。　　

○兵部议覆、江南苏松水师总兵官胡骏疏言、臣不谙水性、请调极边效力。应行文该总督、将胡骏果否谙练水性之处、查明到日再议。上谕大学士等曰、朕闻苏松兵丁、习俗甚恶。自胡骏到任、因其约束严峻、兵丁几起衅端。总督巡抚提督等、欲潜行消弭、故未奏闻。至于给饷、俱系知县等微员、不能弹压兵丁。胡骏征巢□刀海岛勤劳素著。今为兵丁恶习所迫、故尔奏请改调。部臣未悉此情、议将胡骏果否谙练水性之处、行查该督。误矣。倘因胡骏不谙水性、另行改调。则兵丁恶习愈长。此断不可。况崇明远在海岛、民稠地广。应将江南事简地方道员、移驻于彼、以资弹压。著九卿议奏。寻九卿等议、胡骏不准改调。请将江南江常镇道、移驻崇明、监放官兵俸饷。从之。　　

○授辅国公讷图女、为乡君。壻英贵、为辅国公壻。秩四品。　　

○免山东泰安商河等六州县本年分水灾额武有差。　　

○甲戌。上驻跸两间房。　　

○上问皇四子和硕雍亲王胤祯八阿哥病汝曾使人往看否。回奏云尚未使人往看。上曰、当使人往看。　　

○议政大臣等、遵上□日察议、原任将军席柱、系领兵进巢□刀之大臣、而兵丁内八千余人、盔甲器械、俱不齐备。马匹牲畜、至巴尔库尔地方、不寻水草佳处牧放、以致倒毙一万四千有余。副都统苏尔德、前往种地、所需牲畜田器籽粒、席柱不即行料理备办。管辖官兵之员、不行加意遴选。滥将护军校晋保、委为前锋章京、于八月间迷失。延至十二月。始行奏闻。尚书富宁安所运之米、散给兵丁、尚有余剩。而席柱竟以兵粮不能接济、造次具奏。扎布罕驻扎之兵丁、俱以打牲为业、节省米粮、而席柱反行禁止打牲、再察席柱于原任都统西安将军时、补授属下官兵、俱勒索银两是实。应将席柱、即行处绞、家产籍没。原任副都统吴坤、身系参赞、并不劝阻。应将吴坤革职、家产籍没。疏入、留中。　　

○乙亥。上驻跸巴克什营。　　

○丙子。上驻跸遥亭。　　

○免湖广黄陂等四县、荆左一卫、本年分水灾额赋有差。　　

○喀尔喀车臣汗、遣使进九白年贡宴赉如例。　　

○丁丑。上驻跸罗家桥地方。　　

○戊寅。上驻跸＜髟了＞髻山。　　

○贵州巡抚刘荫枢疏言、臣遵上□日亲赴巴尔库尔军前、阅视满汉官兵、共立二十三营、周围二百余里、军势雄壮、首尾相应。但巴尔库尔地方、居雪山之后、闻入冬大雪、动深数尺。倘道路壅阻、粮何以运。草皆覆压、马驼何以牧放。臣不胜忧惧。谨密奏闻。上谕大学士等曰、军机事务、关系重大、一言可以鼓励士气、一言可以。退缩人心、本朝自太祖高皇帝、太宗文皇帝、世祖章皇帝、迄今百有余年、所向成功、事事上应天心、以正讨逆。巡抚刘荫枢、乃读书之人、年已八十、非属无知。初以朕为不能忍怒。及至军前无可奏对、又称嗣后、雪至三四尺、粮何以运、驼马何食。于此、愈知其无能矣。外藩蒙古、共有百余扎萨克。人无一分粮饷、马无一束草乾。自古及今、极寒之地、何以各安生业。观其一经雪后、惊惶失措、忘其身为巡抚、管辖文武之责、如敌稍强、必至效曹申吉、罗森、方光琛辈所为也。朕三统大兵、曾当严寒盛暑、久行沙汉不毛乏水之地。于军机事务、以至调养驼马。无不熟悉。然后知古人论兵、不得其道、多无成功、每至败事、深为太息。朕中路统兵至上都博洛河屯、于三月十六等日。遇雨雪风霰。自京师运米出口马匹、肥者倒毙反多。兵丁马匹、不甚伤损。蒙古马匹如常。于此、愈知古人乘春以图蒙古之失策也。朕近训兵校猎至乌里雅苏台、八月十六日、岭巅雪深尺许。至行营中、惟深七寸。驻跸二日、雪已全消。此去京师七百里、即如此矣。设刘荫枢见黑龙江、东海、北海等处、冰结八尺之处、必至奏请毁城郭、弃地方、尽行移徙矣。古人云、雪盈尺表瑞、过尺成灾。刘荫枢今奏称巴尔库尔地方、雪深三四尺。或系伊亲见、或系河人告伊之处、并未声明。仍著刘荫枢前去。雪深三四尺、果属亲见、著据实奏闻。倘听信他人妄诞恐吓之语、亦著据实奏闻。　　

○己卯。上驻跸密云县。皇四子和硕雍亲王胤祯奏云、臣使人往看八阿哥允禩、病势甚笃。今欲先回看视。上允之。后发来上谕云、四阿哥随驾在外、惟伊一人。乃置扈驾之事、奏请先回、看视允禩。观此关切之意、亦似党庇允禩。允禩医药之事、即著四阿哥料理。　　

○庚辰。上驻跸怀柔县。　　

○谕兵部、直隶各省提督总兵官以下、千把总以上、皆有空粮。一年之内、将兵丁马匹数目、四季造册报部必有所费。武官无书吏、雇人造册、俱将空粮与之。四季册报、徒劳驿站、甚属无益。嗣后每年、著止报一次。　　

○以科尔沁故多罗郡王阿拉布坦弟罗卜藏喇锡、袭爵。　　

○辛巳。上驻跸汤泉。因允禩卧病在畅春园路傍园内、降上□日将允禩移回家中之处、著诸皇子议奏。皇四子欲移允禩回家。问及诸皇子、俱说应当移回。惟允禟愤怒云、八阿哥今如此病重、若移往家中、万一不测、谁即承当。激切拦阻。将欲移允禩之事奏闻。上又降上□日云、八阿哥病、极其沉重、不省人事、若欲移回、断不可推诿朕躬、令其回家、诸皇子议云、八阿哥允禩、见今病势、虽未至于十分沉重、然已甚笃。倘有不测、允禩见驻之处、乃皇父经由之御路、所关非细。理应移回。一面奏闻、一面即将允禩移回家中。　　

○谕议政大臣等、盛京船厂二处、著拣选兵丁一千名、于伊等弟兄亲戚内、择可用之人、每一名派与跟役二名、于三月十八日前来京、给与马匹器械、前赴祁里德军前。再延绥总兵官李耀、曾奏请军前效力。著伊带领所属兵五百名、于青草发时、亦前赴祁里德军前。　　

○免江南宿松县、本年分水灾额赋有差。　　

○癸未。孝慈高皇后忌辰。遣官祭福陵。　　

○上命固山贝子苏努、舅舅佟国维、大学士马齐、领侍卫内大臣公阿灵阿、鄂伦岱、侯巴浑德、同往看视允禩病同四阿哥多方延医、竭力调治。皇四子和硕雍亲王胤祯因至汤泉、奏云、向在途次皇父问及曾使人往看八阿哥否。及使人往看、回称病笃故尔奏请看视。臣未审轻重、实属错误、罪所难逭。况臣素不谙医药。今既送允禩到家、臣无可料理之事、奏知前后始末。上方释然。得上□日、所奏已悉。　　

○甲申。上回驻畅春园。　　

○谕大学士九卿詹事科道等曰、国家设立科道、寄以耳目重任、建言参劾、乃其专责。原任将军席柱、任都统时、补授官员、及披甲拨什库等、混索贿赂。为西安将军时、尤贪婪不堪。顷交议政大臣审讯、真情尽露、人无不知。而科道等官、竟不纠参。昔年所用武大臣、迩来渐少。所以补授都统副都统等官、止视其效力处、渐交升用。但伊等多不谙事体、亦不能约束兵丁、兵丁全无畏惧、法度大为废弛。如原任右卫副都统赫迓图、人皆称为胡打铁。卒以杀人获罪。宗室内、朕亦尝试用、皆少不更事、无胜任者。至于总督巡抚、但于地方不生事、年□山戊不□丰登。钱粮清楚、即为称职。或有人自谓清官、纵妻子奴仆、暗受贿赂、以此为清、朕断不许如此清官、何益之有。且九卿及督抚提镇内、居官贪婪、行止不端者、亦或有之。科道官员、即当从公参劾。乃或因系某大臣保举或因系某大臣门生故旧、彼此瞻徇情面并不题参。间有条奏弹章亦止受人请托。或欲使人畏惧、自立、威名耳至于会同保举时、或有欲举之人、指使他人举出而已佯为不知。朕为人君特从宽不深求而己。非不知也。尔等皆读书之人性理一书、公私甚明。凡事一出于公、斯为善矣。科道内有招摇生事、索诈取财、代人陈奏者、九卿即行参奏。又谕曰、闻山西、陕西、今

□山戊不□收获、较往年甚丰。但西边见有军务、沿边一带地方钱粮、及旧欠钱粮。应予蠲免。其在军前绿旗兵丁所借钱粮、免其坐扣。今□山戊不□湖广收成亦好。湖南大熟。湖北微不及江西虽觉稍旱究亦无妨。江浙素称丰富、朕前巡幸南方时、米价每石不过六七钱。近闻竟贵至一两二三钱。如此、民何以堪。今江浙两省被灾地方钱粮、作何蠲免之处、尔等会同详议具奏。前张伯行曾奏、江南之米、出海船只、带去者甚多。若果如此亦有关系。洋船必由乍浦、松江等口出海、稽查亦易、闻台湾之米、尚运至福建粜卖。由此观之、海上无甚用米之处。朕理事五十余年、无日不以民生为念。直隶今年米价稍昂、朕发仓粮二十万石、分遣大臣。巡视散赈米价即平小民均沾实惠。若内而九卿科道外而督抚提镇悉体朕轸念苍生至意、则天下无不理之事矣。　　

○乙酉。上诣皇太后宫、问安。　　

○丙戌。上自畅春园回宫。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百六十九



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百七十　　

康熙五十五年。丙申。冬。十月。丁亥朔。享。太庙。遣户部尚书穆和伦行礼。　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○颁康熙五十六年时宪历。　　

○谕大学士等曰、张伯行条奏宜立社仓。前李光地为直隶巡抚时、亦曾请立社仓。朕谕此事言之甚易、行之甚难。尔姑试行。后试行之果无成效。仓粮库帑、设官专理、尚且亏空。社仓所收榖石。交百姓收贮寺庙、亏空又何待言耶。其果否可行之处、尔等会同九卿、详议具奏。　　

○又谕曰、朕前曾谕九卿科道等、文武大臣内有声名不好者、科道即行题参。科道内有行止不端者九卿亦行参奏。今部院司官内、有办事虽勤、而操守平常者、亦著查参。可传谕九卿。　　
</div>
    <div class="pagination">
<a href="清实录康熙朝实录_page624.html">上一页</a><span>...</span><a href="清实录康熙朝实录_page620.html">620</a><a href="清实录康熙朝实录_page621.html">621</a><a href="清实录康熙朝实录_page622.html">622</a><a href="清实录康熙朝实录_page623.html">623</a><a href="清实录康熙朝实录_page624.html">624</a><span class="current-page">625</span><a href="清实录康熙朝实录_page626.html">626</a><a href="清实录康熙朝实录_page627.html">627</a><a href="清实录康熙朝实录_page628.html">628</a><a href="清实录康熙朝实录_page629.html">629</a><a href="清实录康熙朝实录_page630.html">630</a><span>...</span><a href="清实录康熙朝实录_page626.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
