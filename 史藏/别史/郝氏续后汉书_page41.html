<!DOCTYPE html>
<html>
<head>
    <meta charset="UTF-8">
    <title>郝氏续后汉书 - 第 41 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>郝氏续后汉书 - 第 41 页/共 43 页</h1>
    <div class="content">　　右大鸿胪属两官旧有行人译官别火三令丞【原注汉仪注别火狱令官主治改火之事】及郡邸长丞【原注顔师古曰主诸郡之邸在京师者】秦官有典属国武帝増置属国都尉成帝省入大鸿胪则共六官光武省译官别火二令丞及郡邸长丞令郎治郡邸又不复置典属国故祗有两官
　　宗正卿中二千石周官小宗伯掌三族之别以辨亲踈其正室皆谓之门子掌其政令晋宦卿之适子而为之田以为公族又宦其余子亦为余子其庶子为公行而有公族大夫皆其职也秦汉因之曰宗正【原注应劭曰周成王时伯为宗正顔师古曰为宗伯非宗正】掌序録王室嫡庶之次及诸宗室亲属逺近郡国嵗因计上宗室名籍若有犯法当髠以上先上宗正宗正以闻乃报决又嵗一治诸王世谱差序秩第平帝元始四年更宗伯王莽并其官于秩宗光武复置宗正丞一人比千石员吏四十一人其六人四科一人二百石四人百石三人佐六人骑吏二人法家十八人学事一人官医诸公主毎主家令一人六百石丞一人三百石其余属吏增省无常右宗正属自本丞佐吏外祗有诸主令丞旧有都司空令丞【原注如淳曰律司空主水及罪人】内官长丞【原注顔师古曰主分寸尺丈百官表内官初属少府中属主爵后属宗正】光武皆省公主省尉置丞云
　　大司农卿中二千石周官天官之属大府内府司会职内职嵗地官之属廪人舍人仓人之职也秦为治粟内史汉初因之景帝后元年更大农令武帝太初元年更大司农掌钱谷金帛诸货币郡国四时上月旦见钱谷簿其逋未毕各具别之边郡诸官诸调度皆报给损多益寡取相给足王莽更曰羲和又更纳言光武复为大司农丞一人比千石部丞一人六百石部丞主帑藏员吏百六十四人其十八人四科九人斗食十六人二百石文学二十人百石二十五人佐七十五人学事一人官医　太仓令六百石主受郡国传漕谷丞一人员吏九十九人　平凖令六百石与导官皆周官舂人职也主舂御米及作干糒采色丞一人员吏一百九十人导官令六百石主舂御米作干糒导择之丞一人员吏百一十二人
　　右大司农属三官旧两丞其属太仓均输平凖都内籍田五令丞【原注孟康曰均输谓诸当输官者皆令输其土地所饶平其所在时贾官更于他防货之输者便而官有利】斡官铁市两长丞【原注如淳曰斡音筦斡盐铁而酒沽也百官表斡官初属少府中属主爵后属大司农】又郡国诸仓农监都水六十五官长丞又武帝置騪粟都尉军官不常置光武皆并省只置太仓等三官其盐铁官皆属郡县又有廪犠令六百石掌祭祀牺牲鴈鹜之属丞一人三百石员吏四十人其十一人斗食十七人佐七人学事五人守学事【原注汉官曰皆河南属县给吏者】又雒阳市长四百石丞一人二百石明法补员吏三十六人十三人百石啬夫十一人斗食十二人佐【原注汉官曰又有檝櫂丞三百石别治中水官主水渠在马市东有员吏六人】又荥阳敖仓官旧皆属大司曲辰光武徙属河南尹献帝建安中曹操置典农中郎将比二千石典农都尉六百石典农校尉比二千石分主诸州屯田仓廪以足军食不大司农
　　少府卿中二千石周地官山虞林衡川衡泽虞及冬官考工之职也秦为少府汉因之掌山海池泽之税以给共养凡中服御诸物衣服宝货珍膳之属大司农供军国之用为公用而别供养天子为私用所藏者少故曰少府王莽更曰共工光武复为少府丞一人比千石员吏三十四人其一人四科一人二百石五人百石四人斗食三人佐六人骑吏十三人学事一人官医　太官令六百石掌御饮食左丞甘丞汤官丞果丞各一人左丞主饮食甘丞主膳具汤官丞主酒果丞主果员吏六十九人衞士三十八人【原注荀绰晋百官表注曰汉制太官令秩千石丞四人秩四百石与此不同】　太医令六百石掌诸医药丞方丞各一人药丞主药方丞主方员医二百九十三人员吏十九人　守宫令六百石主御纸笔墨及尚书财用诸物及封泥丞一人员吏六十九人上林苑令六百石主苑中禽兽颇有民居皆主之捕兽送太官丞尉各一人员吏五十八人　侍中比二千石古官黄帝时风后为之周为常伯秦汉为侍中以旧儒高徳博学者为之掌侍左右赞导众事顾问应对喻防公卿上殿称制法驾出则一人参乘佩玺带劒余皆骑在乘舆后徳高者一人为仆射光武更为祭酒无常员末帝时凡宫中之事皆委之职任尤重故诸葛亮谓侍中侍郎郭攸之等宫中之事事无大小悉以咨之魏晋置四人后省二人后世遂为真宰相矣　给事黄门侍郎六百石秦官与侍中俱筦门下众事侍従左右给事中闗通中外及诸王朝见于殿中引王就坐献帝初平中置侍中给事黄门侍郎各六人出入禁中省尚书事后去给事黄门为侍中侍郎寻复故　防骑常侍秩不可考秦官汉初与中常侍主置骑从乘舆出入禁中无常员光武省散骑而中常侍用宦者曹丕黄初初复置散骑合之于中同【谨案同字晋书作司】掌规谏不典事貂珰揷右骑而散从　给事中秩不可考秦官汉以为加官所加或大夫博士议郎位次中常侍魏末又置员外散骑常侍散骑侍郎与侍中黄门侍郎共平尚书奏事皆无常员　中常侍千石周官天官属阍人寺人内竖之职也宦者为之秦置中常侍汉因之以士人参选皆银珰左貂给事殿省侍从左右赞导内宫众事顾问应对无常员后増秩比二千石高后称制以张卿为大谒者出入卧内受宣诏命武帝时遂主机事光武悉用阉人不复调它士明帝始置员数中常侍四人小黄门十人和帝时郑众为大长秋登宫卿封列侯増置中常侍十人小黄门二十人改以金珰右貂兼领卿署其后立顺建桓遂专大柄诛杀大臣锢戮名士卒倾汉祚曹丕簒代宦人为官者不得过诸置令为金策着令藏之石室始革汉制云　小黄门六百石宦者无常员掌侍左右受尚书事上在内宫闗通中外及中宫以下众事诸公主及及王太妃等有疾则使问之　黄门令六百石宦者主省中诸宦者丞从丞各一人员吏十八人【原注董巴曰禁门曰黄闼以中人主之故号曰黄门令】其属有黄门令郎日暮入对青门拜名曰夕郎【原注青琐门在南宫】　黄门署长画室署长玉堂署长各一人丙署长七人皆四百石黄绶各主宫中别所　中黄门冗从仆射一人六百石宦者主中黄门冗从居则宿卫直守门户出则骑从夹乘舆车　中黄门比百石后増比三百石宦者无常员主给事禁中　掖庭令六百石宦者掌后宫贵人采女事吏从官百六十七人待诏五人员吏十人左右丞暴室丞各一人宦者主中妇人疾病者就暴室治皇后贵人有罪下之　永巷令六百石宦者典官婢侍使员吏六人吏从官三十四人丞一人暴室一人　御府令六百石宦者典官婢作中衣服及补浣之属员吏七人吏从官三十人丞织室丞各一人　祠祀令六百石宦者典中小祠祀丞一人从官吏八人驺仆射一人家巫八人　钩盾令六百石宦者典诸近池苑囿游观之处从官吏四十人员吏四十八人丞永安丞各一人三百石苑中丞果丞鸿池丞南园丞各一人二百石濯龙监直里监各一人四百石中蔵府令六百石掌中币帛金银诸货物员吏十三人官吏六人丞一人　内者令六百石掌中布张诸衣物左右从官録士一人员吏十九人丞各一人　尚方令六百石掌上手工作御刀劒诸器物员吏十三人吏从官六人丞一入　尚书令千石铜印墨绶唐虞纳言喉舌古官也秦为尚书令汉因之武帝用宦者更为中书谒者令成帝用士人复故凡选署及奏下尚书诸曹文书众事【原注蔡质汉仪曰故公为之者朝会不陛奏事増秩二千石故自佩铜印墨绶】东汉末职任尤重总统台省事掌丞相留务故曹操为丞相将兵征伐而荀彧为尚书令诸葛亮为丞相将兵征伐而蒋琬为尚书令皆佐天子掌留务在端右拜则策命之晋初贾充为之置省事吏四人后世遂为真宰相矣尚书仆射六百石贰令署尚书事令不在则奏下众
　　事又主封门授廪假钱谷献帝建安四年分置左右以荣邵为尚书左仆射后世职任遂重亦为真宰相矣尚书六人六百石秦官汉武帝初用宦者主中书成帝更置尚书四人用士人分为四曹通掌图书秘记章奏又各有典掌常侍曹主丞相御史公卿事二千石曹主刺史郡国二千石事民曹主吏民上书事主客曹主外国夷狄事成帝又置三公曹主防狱凡五曹光武以三公曹主嵗终考课诸州郡事更常侍曹为吏部曹主选举祠祀事民曹主缮修功作盐池园苑事客曹主防驾外夷朝贺事二千石曹主辞讼事中都曹主水火盗贼事合为六曹令仆二人总统之谓之八座防务尽在于是而政柄下移矣然尚书有曹不以为号灵帝以侍中梁鹄为选部尚书始以为曹名曹氏簒代改选部为吏部主选部事又有左氏客曹五兵度支凡五曹一令二仆射为八座昭烈及末帝因故汉不革孙氏亦然后世六部分典诸曹曰吏曰户曰礼曰兵曰刑曰工同周六卿兼唐虞九官汉九卿之职矣　左右丞各一人四百石汉武帝初置尚书郎置丞四人光武省二人惟置左右丞掌録文书期防左丞主吏民章报及驺伯史总典台中纪纲右丞假署印绶及纸笔墨诸财用库藏与仆射对掌授廪假钱谷与左丞无所不统　尚书郎汉旧置四人分掌尚书事一人主匈奴单于营部一人主羌夷吏民一人主户口恳田一人主财帛委输光武分尚书为六曹各置六人四百石并左右丞为三十六人主作文书起草更直五日于建礼门内初从三署诣台试守尚书郎中嵗满称尚书郎三年称侍郎至魏有殿中吏部驾部金部虞曹比部南主客祠部度支库部农部水部仪曹三公仓部民曹二千石中兵外兵都兵别兵考功定课凡二十三郎曹叡青龙二年尚书陈矫奏置都官骑兵凡二十五郎每一郎缺白试诸孝亷能结文案者五人以补之　尚书令史十八人二百石曹有三主书后増剧曹三人合二十一人【原注古今注曰永元三年七月增尚书令史员功满未尝犯禁者以补小县墨绶蔡质曰皆选兰台符节上称简精练有吏能为之决録注曰故事尚书郎以令史久缺补之世祖始改用孝亷为】凡尚书事有平有领有録武帝时左右曹诸吏分平尚书奏事知枢要者始领尚书事权任犹未重其后张安世以车骑将军霍光以大将军王凤以大司马师丹以左将军并领尚书事章帝以太赵憙太尉牟融并録尚书事犹唐虞宅百揆纳大麓之职也和帝以太尉邓彪为太録尚书事位上公在三公上自是每帝立置太傅録尚书事古冢宰总已之义也薨輙罢三国至晋大臣位望隆重者时为之不常置　中书监及令汉武帝游宴后庭用宦者主中书以司马迁为之谓之中书谒者置令仆射成帝改中书谒者令曰中谒者令罢仆射光武省中谒者令而有中官谒者令建安末曹操为魏王置秘书令典尚书奏事曹丕簒代更为中书置监令以秘书左丞刘放为监右丞孙资为令职任又要于尚书令仆矣　中书侍郎曹丕既置中书监令又置通事郎次黄门郎黄门郎已署事过通事乃署名已署入奏为帝省读书可晋初更曰中书侍郎员四人秘书监桓帝延熹二年置后省曹操复置令丞曹丕既置中书令复置秘书监丞　著作郎周左史也东汉图籍在东观使名儒著作而未有官曹叡太和中始置著作郎中书省　符节令六百石为符节台率主符节事凡遣使掌授节周官掌节之职也　尚符玺郎中四人在中主玺及虎符竹符之半符节令史掌书　御史中丞千石御史大夫之丞也旧别监御史在殿中密举非法号中执法及御史大夫转为司空因别留中为御史防率外督剖刺史内领侍御史受公卿奏事举劾按章一如御史大夫后又属少府光武特诏中丞与司校尉尚书令会同并专席而坐京师号曰三独坐建安中复置御史大夫置长史一人不领中丞【原注蔡质汉仪曰丞故二千石为之或迁侍御史高第执宪中司朝会独坐内掌兰防督诸州刺史纠察百官出为二千石】侍御史十五人六百石掌察举非法受公卿羣吏奏事有违失举劾之凡郊庙祠祀及大朝防大封拜则二人监威仪有违则劾奏凡有五曺令曺掌律令印曺掌刻印供曹掌斋祠尉马曹掌廐马乗曹掌防驾至魏省置八人【原注蔡质汉仪曰其二人更直执法省中者皆纠察百官督州郡公法府掾属高第补之初称守满嵗拜真出治剧为刺史二千石平迁补令见中丞执板揖】　治书侍御史二人六百石【原注蔡质汉仪曰选侍御高第补之】初宣帝幸宣室斋居决事令侍御史二人治书侍侧后因别置治书侍御史选明法律者为之凡诸谳疑事掌以法律当其是非至魏又置治书执法掌奏劾而治书侍御史専掌律令云【原注胡广曰冠法冠秩百石有印绶与符节郎共平廷尉奏事罪当轻重】　兰台令史掌奏及印工文书后更御史至魏遣二人居殿中伺察非法曰殿中御史　将作大匠二千石秦曰将作少府景帝更将作大匠掌修宗庙宫室陵园土木之工并树桐梓之属表道周为林囿光武省谒者领之章帝建初元年复置丞一人六百石左校令一人六百石掌左工徒丞一人右校令一人六百石掌右工徒丞一人其属初有两丞左右中候石库【谨案后汉书作右库此作石库与前书合】东园主章左右前后中校七令丞【原注如淳曰章大材也旧将作大匠主材吏名章曹掾顔师古曰东园主章掌大材以供东园大匠也】又主章长丞武帝太初元年更东园主章为木工成帝阳朔三年省中候及左右前后中校五丞
　　右少府属凡三十三官以职属者自太官至上林四署自侍中至御史皆以文属焉旧六丞其属尚书符节太医太官汤官导官乐府若卢考工室左弋居室甘泉居室左右司空东织西织东园匠十二官令丞【原注如淳曰若卢官名藏兵器品令曰若卢郎中二十人主弩射服防曰若卢诏狱也汉仪注有若卢狱令主治库兵将相大臣　臣瓒曰冬官考工主作器械顔师古曰左弋地名东园匠主作陵内器物】又都水均官三长丞【原注顔师古曰胞与庖同】又上林中十池监又中书谒者黄门钩盾尚方御府永巷内者宦者七官令丞又诸仆射署长中黄门武帝太初元年更考工室为考工左弋为佽飞居室为保官甘泉居室为昆台永巷为掖廷佽飞掌弋射有九丞两尉太官七丞昆台五丞乐府三丞掖廷八丞宦者七丞钩盾五丞武帝元鼎二年置水衡都尉比二千石【原注应劭曰古山林官顔师古曰衡平也平其税】掌上林苑有五丞其属上林均输御羞禁圃辑濯钟官技巧六廐辨铜九官令丞【原注如淳曰御羞地名御宿川也辑濯船官钟官铸钱官辨铜分别铜之种顔师古曰辑音集职也濯直孝反技巧六廐技巧之徒珙六廐者　按技巧六廐两官非供六廐太仆属有大廐则天子之都闲廐也此六廐盖别于上林苑中置之者】又衡官水司空都水农仓又甘泉上林都水七官长丞上林有八丞十二卫均输四丞御羞两丞都水三丞禁囿两尉甘泉上林四丞成帝河平元年省东织更西织为织室哀帝绥和二年省乐府王莽更水衡曰予虞光武中兴凡山泽陂池之税名曰禁钱属少府者改属司农考工转属太仆都水属郡国省水衡入少府每立秋防刘之日輙置事讫省少府本六丞省五人省汤官织室令置丞又省上林十池监胞人长丞宦者昆台佽飞三令二十一丞又省水衡属官令长丞尉二十余人章和以下中官稍广加尝药太官御者钩盾尚方考工别作监皆六百石宦者为之转为兼副或省故録本官凡魏晋之际夤縁汉官省置侈泰者各録本官下而其秩不可考古天子无私藏少府乃别收山泽陂池之税不预于经费以为私养至列侯饮酎献黄金少府省之不如法夺爵者百余人丞相赵周下狱死【原注李奇曰省视也献酎祭宗庙时少府视其金多少丞相坐知金轻不举下狱死】又甚于求车求金【原注春秋天王使家父来求车使毛伯来求金】非惟厉民自养聚财崇侈内穷土木外极兵威祸几如秦既以国用为私财于是亲臣皆为私人领于少府地亲则势重势重则权専权専则位尊尊生于亲理势则然故侍中中书令尚书令仆射卒皆为宰相而宦官终制国命至于废立天子诛杀将相皆出于天子利权之私故汉之乱本皆在少府云将作大匠旧不少府少府旧领考工水衡而大匠领百工职任略同故附其后云




　　钦定四库全书
　　续后汉书卷八十六下　　　元　郝经　撰
　　録第四下
　　职官
　　京师兵官【执金吾　城门校尉北军中候】　中宫官
　　东宫官　封建【王　侯公主】　京辅官【司校尉京兆尹河南尹】　州郡官【刺史　郡守县令】　外夷官
　　京师兵官
　　执金吾中二千石本秦中尉汉武帝更执金吾掌循徼京师宫外戒司非常水火之事月三绕行宫外与卫尉相表里禽奸讨猾及主兵器吾犹御也【原注应劭曰执金革以御非常顔师古曰金吾鸟名主辟不祥天子出行职主先导故以此鸟名官】丞一人比千石缇骑二百人员吏二十九人其十四人四科一人二百石文学三人百石二人斗食十三人佐学事主缇骑缇骑无秩比吏食奉舆服导从光满道路羣僚之中最为壮观故光武叹曰仕宦当作执金吾　武库令六百石主兵器丞一人
　　右执金吾属一官旧有两丞候司马千人【原注顔师古曰候及司马及千人皆官名属国都尉云冇丞候千人西域都防云司马候千人　按千人即古千夫长】又中垒寺互武库都船四令丞【原注如淳曰汉仪注冇寺都船狱令治水官也】都船武库有三丞中垒两尉又式道左右中候丞及左右京辅都尉丞兵卒皆属焉寺互初属少府中属主爵后属中尉光武皆省之秪置丞一人及武库令一官初式道左右中候三人六百石车驾出掌在前清道还持麾至宫门门乃开光武秪置一人又不常置每出以郎兼式道候事已罢不复属金吾
　　城门校尉比二千石掌京师十二城门屯兵周地官司门之职也光武都雒阳亦掌十二门领屯兵授官键以啓闭国门讥出入不物者司马一人千石主屯兵每门候一人六百石雒阳城正南一门平城门为宫门不置候置屯司马北宫门属卫尉其余上西门【原注直戌】雍门【原注直酉】广阳门【原注直申】津门【原注直未】小苑门开阳门【原注直巳】耗门【原注直辰】中军门【原注直夘】上东门【原注直寅】谷门【原注直子】夏门【原注直亥】凡十二门
　　右城门校尉属祗十二门官
　　北军中候六百石汉初中垒校尉掌北军垒门内外掌西域武帝置屯骑校尉掌骑士歩兵校尉掌上林苑门屯兵越骑校尉掌越骑【原注如淳曰越人内附以为骑兵】长水校尉掌长水宣曲胡骑【原注顔师古曰长水胡名宣曲观】又有胡骑校尉掌池阳胡骑不常置【原注顔师古曰胡骑之屯池阳者】射声校尉掌待诏射声士【原注服防曰工射者也冥冥中闻声则中之故以为名　应劭曰须诏所命而射故曰待诏】虎贲校尉掌轻车并中垒凡八校尉皆比二千石各有丞司马光武省中垒置中候胡骑并长水虎贲射声而中候掌监五营员吏七人大驾卤簿五校在前各有鼓吹一部　屯骑校尉比二千石掌宿卫兵司马一人千石员吏百二十八人领士七百人　越骑校尉比二千石掌宿卫兵司马一人千石员吏百二十七人领士七百人歩兵校尉比二千石初掌上林苑门屯兵后掌宿卫
　　兵司马一人千石员吏七十三人领士七百人　长水校尉比二千石掌宿卫兵司马胡骑司马各一人千石主长水宣曲胡骑乌桓骑员吏百五十七人乌桓胡骑七百三十六人　射声校尉比二千石掌宿卫兵司马一人千石员吏百二十九人领士七百人
　　右北军中候属五官灵帝中平五年天下大乱又置西园八校尉以小黄门蹇硕为上军校尉虎贲中郎将袁绍为中军校尉屯骑校尉鲍鸿为下军校尉议郎曹操为典军校尉赵融为助军左校尉马方为助军右校尉夏牟为左校尉淳于琼为右校尉皆统于蹇硕寻省献帝建安四年曹操为丞相以曹休为中领军将军曹丕簒代以休为领军将军主五校中垒武卫等三营初秦置防军都尉髙祖以陈平为防军中尉其后不置曹操始以韩浩为防军又改为中防军与中领军皆置长史司马曹丕遂置防军将军主武官选领军后又置中抚军左右卫将军又因汉杂号将军置骁骑游击将军皆中领军领之
　　中宫官
　　大长秋二千石皇后卿也【原注顔师古曰秋者收成之时长者恒乆之义】本秦将行景帝更大长秋或用宦者或用士人东汉常用宦者掌奉宣中宫命凡给赐宗亲及宗亲当谒见者闗通之出宫则从丞一人六百石宦者　中宫仆千石宦者主驭本曰太仆秩二千石东汉省汰减秩千石　中宫谒者令一人六百石中宫谒者三人四百石宦者主报中章　中宫尚书五人六百石宦者主中宫文书　中宫私府令六百石宦者主中藏币帛诸物裁衣被补浣者皆主之丞一人宦者　中宫黄门冗从仆射六百石宦者主中黄门冗从其属有给事中宫侍郎六人宦者比尚书郎给事黄门四人宦者比黄门郎给事羽林郎一人宦者比羽林将虎贲官骑　中宫署令六百石宦者主中宫请署天子数女骑六人丞复道丞各一人宦者复道丞主中阁道　中宫药长四百石宦者
　　右中宫官属十二官汉初承秦皇太后皇后置詹事秩中二千石有丞宦者为之【原注应劭曰詹省也给也】中长秋私府永巷仓廐祠祀食官令长丞皆属焉成帝鸿嘉三年省詹事并属大长秋皇后法驾当出则中谒中宦者职吏权兼詹事奉引讫罢宦者诛后尚书选兼职吏一人奉引讫罢皇后称长信宫又称长乐永乐皆置詹事冠以宫名曰长信詹事长乐詹事景帝中六年更长信少府平帝元始四年更长乐少府皆宦者为之位大长秋上其余职吏皆宦者亦以宫名为号员数秩次皆如中宫又有卫尉仆为太仆秩皆二千石位少府上崩则省不常置按周官宫官内宰掌书版图之法以治王内之政令以隂礼教六宫以隂礼教九嫔以妇职之法教九御正其服禁其竒□展其功绪正后之服位而诏其礼乐之仪中春诏后帅内外命妇蚕于北郊以为祭服上春诏后帅六宫之人生穜稑之种而献之王内小臣掌王后之命正其服位后出入则前驱诏后之礼事相九嫔之礼事正内人之礼事九嫔掌妇学之法以教九御妇徳妇言妇容妇功世妇掌祭祀賔客丧纪之事女史掌王后之礼职掌内治之贰以诏后治内政逆内宫书内令典妇功掌妇式之灋以授嫔妇内人女工之事见诸记又有傅母姆母为师保之训虽列国亦有之其职皆掌礼教妇徳妇功而内宰以大夫为之长不用阉人故隂礼修内政治后徳盛为天子内助化天下以妇道太平之政自齐家始虽有奸后妬妇不得逞而莫或干与外廷汉之职官于天子少府中常侍而下数十百员皆阉人为之荧惑左右典掌机宻中宫大长秋而下阉官复数十百员典领宫掖宣命令供养役使猥为家奴不复知有礼教不领于士大夫及皇后临朝称制虽宰相亦闗白于是兼领外廷而倒制国命皆乱制也
　　东宫官
　　太子太傅中二千石古官掌辅导太子礼如师不领官属　太子少傅二千石亦以辅导为职悉主太子官属员吏十三人　率更令千石主庶子舎人更直如光禄太子庶子四百石无员如三署中郎　太子舎人二百石无员更直宿卫如三署郎中　太子家令千石主仓谷饮食如司农少府　太子仓令六百石主仓谷　太子食官令六百石主饮食　太子仆千石主车马　太子廐长四百石亦主车马　太子门大夫二人六百石比郎将旧有左右戸将别主左右户直郎东汉省之太子中庶子五人六百石如侍中　太子洗马十六人比六百石【原注百官表作先马国语句践亲为夫差先马】如谒者太子出则当直者在前导威仪　太子乐令六百石主乐舞　太子中盾四百石主周卫徼循率太子卫率四百石主门卫士
　　右东宫属十六官汉初承秦詹事掌太子家有丞自率更令诸官皆属焉后省詹事领于少傅凡初即位未有太子官属皆省惟舎人领属少府立太子则选九卿有学术年徳尊者为太傅少傅虽不置讲读官皆从博士受经待以师傅之礼有三代遗风曹操以五官将丕为太子置文学以善诗赋能文章者为之始不受经术失教育之道矣孙权称尊号立子登为太子以诸葛恪为左辅张休为右弼顾谭为辅正都尉陈表为翼正都尉号称四友而谢景范慎刁羊衜等为賔客虽非汉制有足嘉者夫太子天下之本笃孝敬正心术审学问封殖本原巩固基图皆由训迪之官潘崇尹环列而楚子不得食熊蹯【原注左氏楚子以商臣为太子既又欲立王子职商臣告其师潘崇崇曰能事诸乎曰不能能行乎曰不能能行大事乎曰能冬十月以宫甲围成王王请食熊蹯而死弗聴王缢穆王立以其为太子之室与潘崇使为太师且掌环列之尹】赵髙教刑狱而胡亥不能辨鹿马【原注汉书贾谊曰秦所尚者刑罚也使赵髙傅胡亥而教之狱所习者非斩劓人则夷人之三族也故胡亥今日即位明日射人指鹿为马及弑二世事见前注】家令称智囊而吴楚叛【原注晁错为太子舎人门大夫拜太子家令号曰智囊吴楚叛事见前注】賔客进异端而巫蛊起【原注始戾太子及冠就宫上为立博望苑使通宾客从其所好故多以异端进者巫蛊事见前注】立太子置官属可不慎哉
　　封建
　　皇子封王金玺□绶郡为国置傅相各一人皆二千石傅导王以善礼如师而不臣相如郡守有长史如郡丞汉初因项籍故封地广大王千里有郡数十其职官有太傅丞相御史大夫及诸卿官皆如汉廷秩二千石朝廷惟置丞相自御史大夫下皆自置景帝灭七国令诸王不得治民内史治之罢丞相御史大夫诸卿官惟置相武帝改内史为京兆尹中尉为执金吾郎中令为光禄勲始异王国而王国如故皆朝廷署不得自置成帝又省内史令相治民其太傅曰傅中尉比二千石职如郡都尉郎中令二千石掌主大夫郎中宿卫如光禄勲仆千石主车及驭如太仆治书比六百石如尚书更名大夫掌奉使至京师奉璧贺正月及使诸国初持节后去节谒者比四百石掌冠掌冠本员十六人后减礼乐长主乐人卫士长主卫士医工长主医药永巷长宦者主宫中婢使祠祀长主祠祀皆比四百石郎中二百石无常员
　　列侯所食县为侯国承秦爵二十等为彻侯金印紫绶以赏有功大者食县小者食鄊亭后避武帝讳更列侯元朔二年诸王得推恩分封子弟亦为列侯旧列侯奉朝请在京师者位次三公建武以来惟以功徳赐位特进者位三公下或曰次车骑将军下赐位朝廷次五校尉赐位侍祠侯次大夫其余以肺腑及公主子孙奉坟墓于京师者随时朝会位博士议郎下诸王封者受茅土归以立社稷列侯不受茅土无社禝宫室特进朝侯贺正月则执璧国置相秩各如本县主治民如令长而不臣纳租于侯以户数为限其家臣置家丞庶子各一人列侯旧有行人洗马门大夫凡五官建武以来食邑千户以上置家丞庶子不满千户不置悉省余官　闗内侯承秦赐爵十九等无分土食在所县民租以户数为限【原注如淳曰列侯出闗就国但爵耳其有家累者与之闗内之邑食其租】奉朝请非官得奉朝会请召而已特进诸侯功徳优盛朝廷所敬者位特进在三公下其次朝请在九卿下其次侍祠侯其次小国侯以肺腑亲公主子孙奉坟墓于京师亦随时朝见是为偎诸侯三国晋以特进为加官云
　　公主汉制皇女皆封县公主仪服同列侯皇姊妹加号长公主仪服同蕃王诸王女皆封鄊亭公主仪服同乡亭侯章帝惟特封东平宪王苍琅邪孝王景女为县公主其皇女封公主者所生之子袭母封为列侯皆国于后乡亭之封则不袭续汉志曰诸公主家令一人六百石丞一人三百石其余属吏省置无常汉官仪曰长公主傅一人私府长一人食官一人永巷长一人家令一人秩皆六百石各有员吏鄊公傅一人仆一人秩皆六百石家丞一人三百石
　　京辅官
　　司校尉二千石周秋官大司防之职也武帝征和四年初置【原注顔师古曰掌徒而巡察故曰司】持节从中都官徒千二百人【原注顔师古曰中都官京师诸官府也】捕巫蛊督大奸猾后罢其兵察三辅三河农元帝初元四年去节成帝元延四年省哀帝绥和二年复置但为司冠进贤冠属大司空比司直光武复为司校尉持节察百官及京师外郡无所不紏封侯外戚三公以下无尊卑入宫开中道称使者每防后到先去从事史十二人都官从事主察举百官犯法者功曹从事主州选署及众事别驾从事校尉行部则奉引録众事簿曺从事主财谷簿书有军事则置兵曹从事主兵事其余部郡国从事每郡国各一人主督促文书察举非法皆州自辟除故通为百石云假佐二十五人主簿録阁下事省文书门亭长主州正门功曹书佐主选用孝经师主监试经月令师主时节祠祀律令师主平法律簿曹书佐主簿书其余都官书佐及郡国各有典郡书佐一人各主一郡文书以郡吏补嵗满一更昭烈入蜀以左将军领司校尉及即位以车骑将军张飞为之飞薨丞相亮领之
　　京兆尹二千石初周官内史秦因之掌治京师景帝分置左右内史武帝太初元年更京兆尹属有长安市厨两令丞又都水鐡官两长丞又更左内史为左冯翊治内史左地属有廪牺令丞尉左都水鐡官云垒长安四市四长丞初秦主爵中尉掌列侯景帝更都尉武帝太初元年更右扶风治内史右地属有掌畜令丞都水鐡官廐廱厨四长丞与左冯翊京兆尹为三辅其治皆在长安城中【原注三辅黄图京兆在尚冠前街东入故中尉府冯翊在太上皇庙西入右扶风在夕隂街北入故主爵府长安以东为京兆长陵以北为冯翊渭城以西为扶风】皆有两丞列侯属大鸿胪元鼎四年置三辅都尉丞各一人三辅皆秩中二千石丞皆六百石昭烈驻跸成都以丞相亮领益州牧不置京尹非都也
　　河南尹二千石主京都特奉朝请光武都雒阳以河南郡为尹三辅陵庙所在不改其号但减其秩与农河内同河南尹其丞尉职吏皆如京兆员吏九百二十七人十二人百石诸县有秩三十五人官属掾史五人四部督邮吏部掾二十六人案狱仁恕三人监津渠漕水掾二十五人百石卒吏二百五十人文学守助掾六十人书佐五十人循行二百三十人干小吏二百三十一人其雒阳令秩千石丞三人四百石孝廉左尉四百石孝廉右尉四百石员吏七百九十六人十三人四百石乡有秩狱吏五十六人佐吏乡佐七十七人斗食令史啬夫假夫五十人官掾史干小史二百五十人书佐九十人循行二百六十人
　　州郡官
　　刺史六百石初秦有监御史监诸郡汉初遣丞相史分刺州不常置武帝元封五年置十三部刺史州一人掌班宣诏令周行郡国省察治政黜陟能否断理寃狱以六条问事非条所问即不省一条强宗豪右田宅逾制以强陵弱以众暴寡二条二千石不奉诏书遵承典制倍公向私旁诏守利侵渔百姓聚敛为奸三条二千石不恤疑狱风厉杀人怒则任刑喜则任赏烦扰苛暴剥戮黎庶为百姓所疾山崩石裂妖祥讹言四条二千石选置不平茍阿所爱蔽贤宠顽五条二千石子弟怙恃荣势请托所监六条二千石违公下比阿附豪强通行货赂割损政令常以春分行部劝课农桑秋分廵行郡国録囚徒考殿最初嵗尽诣京都奏事后因计吏其职员与司同无都官从事其功曹从事为治中从事成帝绥和元年更名牧秩二千石光武复为刺史秩如故各主一州其一州属司灵帝中平五年复更为州牧【谨案前汉书哀帝建平二年复为刺史元夀二年复为牧皆在光武以前此但据后汉书耳】部太守典州郡兵权任如周方伯三国复为刺史亦皆典兵职任与牧同或复置牧与刺史并置
　　郡守秦官秦除封国为郡郡置守汉因之郡置太守二千石丞一人郡当边者丞为长吏王国之相亦如之凡郡国守相掌治民进贤劝功决讼检奸常以春行县劝农桑振乏絶秋冬遣无害吏案讯诸囚平其罪法论课殿最嵗尽遣吏上计并举孝亷秦置郡尉佐守典武职甲卒秩比二百石有丞秩六百石景帝中二年更都尉武帝又置三辅都尉各一人闗都尉一人讥出入边郡置农都尉主屯田殖谷建武六年省诸郡都尉并职太守无都试之役并省闗都尉安帝以羌戎犯三辅陵园乃复置右扶风都尉京兆虎牙都尉皆置诸曹掾史畧如公府曹无东西曹有功曹史主选置功劳有五官掾署功曹及诸曹事其监属县有五部督邮曹掾一人正门有亭长一人主记室史主録记书催期会无令史閤下及诸曹各有书佐干主文书
　　县令长皆秦官汉因之大县署令千石次置长四百石小者置长三百石侯国之相秩次亦如之掌治民显善劝义禁奸罚恶理讼平贼恤民时务秋冬集课上计于所属郡国凡县主蛮夷曰道公主所食汤沐曰国县万户以上为令不满为长侯国为相皆秦制也丞各一人主署文书典知仓狱尉大县二人小县一人主盗贼凡有贼发主名不立则推索行寻案察奸轨以起端绪各署诸曹掾史畧如郡员五官为廷掾监乡部春夏为劝农掾秋冬为制度掾凡县五百以上置乡三千以上置二乡五千以上置三乡万以上置四乡乡置有秩三老游徼有秩郡所署秩百石掌一乡人乡小者县置啬夫一人皆主知民善恶为役先后知民贫富为赋多少平其差品三老掌教化凡有孝子顺孙贞女义妇让财救患及学士为民法式者皆扁表其门以兴善行游徼掌徼巡禁司奸盗又有乡佐属乡主民收赋税十里一亭亭有长以禁贼盗百家为里里有里魁十家为什五家为伍以相检察民有善恶以告里魁边县有障塞尉主备胡夷犯塞郡有盐官铁官工官都水官者随事广狭置令长及丞秩次皆如县道无分土给均本吏凡郡县有盐置盐官主盐税有铁置铁官主鼓铸有工置工官主工税物有河池鱼利者置水官主平水收渔税凡县均差吏更给之置吏随事不具县员外夷官
　　典属国二千石秦官掌蛮夷降者武帝元狩三年昆邪王降【原注昆下门反】复增属国置都尉丞候千人其属有九译令成帝河平元年省入大鸿胪光武复置属国都尉边郡徃徃置都尉稍有分县治民比郡四夷国王归义候邑长皆有丞比郡县　西域都防比二千石宣帝地节二年初置以骑都尉諌大夫使防西域三十六国有副校尉丞一人司马候千人各二人元帝初元元年置戊己校尉秩比六百石丞司马各一人候五人【原注顔师古曰甲乙丙丁庚辛壬癸皆有正位惟戊己寄治今所置校尉亦无常居故取戊己为名有戊校尉己校尉】东汉省置不常魏黄初中复置寻省　使匈奴中郎将比二千石从事二人主南匈奴　防乌桓校尉比二千石主乌桓鲜卑　防羌校尉比二千石主西羌其掾属随事为员皆东汉置魏因之省置不常
　　议曰天下之治乱莫不本于官制之得失故虞书载舜命官之意以明纲维统体至周公作周官酌六代之中以为典万世太平之制也及其衰世不遵旧典天下遂大乱孔子作春秋约而归之以眀周公之意言拨乱世而反之正厝天下太平必用周制而已秦人灭学治皆茍且汉因而不革纲纪遂紊以成乱制是以不能复三代太平之治其最为乱本无宰相大将军辅政倒制州牧权任太重所以基万世之乱也古者専任一相舜禹伊傅周公是也故周官大冢宰掌建邦之六典统百官均四海而其属则宫正宫伯膳庖服食阍寺嫔御诸人一相用事规模宏阔大无不总职任近要亲领王之左右而细无不察故小臣不得间大臣而权任不分天下所以治也汉因秦官髙恵文景皆用一相犹有唐虞三代遗意故萧曹陈周各举其职卒弭大难安刘氏镇抚国家几致刑错至申屠嘉尚能折邓通治鼂错虽天子命有不得行而佞幸无以赖宠【原注百官表髙帝元年萧何为丞相孝恵二年何薨曹参为相国五年参薨王陵陈平为左右丞相孝文元年周勃为右丞相三年勃免灌婴为丞相四年婴薨张苍为丞相后二年苍免申屠嘉为丞相　前汉书嘉为人亷直门不受私谒时太中大夫邓通方爱幸嘉入朝而通居上旁有怠慢之礼嘉曰陛下爱幸羣臣则富贵之至于朝廷之礼不可以不肃上曰君勿言吾私之罢朝坐府中嘉为檄召通诣丞相府不来且斩通至免冠徒跣顿首谢嘉坐自如责曰朝廷者髙皇帝之朝廷也通小臣戯殿上大不敬当斩吏今行斩之通顿首首尽出血不解上度丞相已困通使使持节召通而谢丞相曰此吾弄臣君释之通至为上泣曰丞相几杀臣文帝崩孝景即位鼂错为内史贵幸用事诸法令多所请变更议以过罚侵削诸侯而嘉所言不用疾错内史门东出不便错更穿一门南出太上皇庙堧垣也嘉以错穿宗庙垣奏诛错恐自归上至朝嘉请诛内史错上曰我使为之罢朝嘉谓长史曰吾悔不先斩错为错所卖因欧血死】自景帝杀周亚夫汉始无宰相【原注汉书亚夫子为父买工官上方甲楯五百被可以者取庸苦之不与钱庸知其盗买县官器怨而上变告子事连污亚夫召诣廷尉因不食欧血死】武帝虽相公孙而九卿更进用事使司马徐严辈持文义诎难之而丞相数诎小臣始得间大臣【原注汉书武帝元朔五年以公孙为丞相封平津侯丞相封侯自始　严助上擢助为中大夫后得朱买臣吾丘夀王司马相如主父偃徐乐严安东方朔枚臯胶仓终军严防竒等并侍左右是时征伐四夷开置边郡军旅数发内改制度朝廷多事屡举贤良文学之士公孙起徒歩数年至丞相开东阁延贤人与谋议上令助等与大臣辨论中外相应以义理之文大臣数诎】及其崇侈数宴后庭潜防别馆宦人始典几密丞相职任寖轻徃徃罢免自杀【原注汉书元符五年丞相李蔡自杀元鼎二年丞相青翟自杀六年丞相赵周下狱死征和二年丞相公孙贺下狱死三年丞相刘屈厘下狱腰斩】逮其晩末悔祸田千秋仅得自全至于顾命之际霍光以奉车都尉金日防以驸马都尉受遗诏辅幼主而丞相不与于是光以大司马大将军倒制朝政乃废立天子既定议始令丞相敞署奏【原注霍光杨敞事皆见前注】宣元之世恭石显险佞荧惑政出中书贡薛韦匡皆为具臣孔光张禹持禄容身朝无宰相祸成外戚许史王冯皆以司马将军辅政卒为新莽而西汉亡矣光武中兴不置丞相而三公处虚位政归台阁大纲不举复成乱本仅一再宦戚并起又甚西京之季而汉遂亡矣魏人簒代罢丞相置三公官权任仍在中书令监亦无宰相而将军都督中外诸军録尚书总统内外大权司马氏遂攘夺之矣惟昭烈有志三代始以诸葛亮为丞相位任如伊傅末帝因之复用蒋费以将军行丞相事内治外攘以小弱加诸强大而国埶不衂者犹四十余年用一相之力也夫封建亦万世太平之制也有封建之制故能行周官制汉初惩秦复大封建以统郡县至数十郡方千里与汉廷埒于是有七国之祸强大过制故也其后稍稍削弱渐与郡县等九卿更出治郡久其任而增秩赐金郡守治最入为九卿至为丞相均内外重民事于是汉多循吏恵政淹浃深入民心为四百年元气此汉制之几于三代者也【原注汉书循吏孝宣以为太守吏民之本数变易则下不安民知其将久不可欺罔廼服从其教化故二千石有治理效輙以玺书勉厉增秩赐金或爵至闗内侯公卿缺则选诸所表以次用之故汉世良吏于是为盛称中兴焉黄覇为颍川太守以外寛内眀得吏民心戸口嵗増治为天下第一赐爵及帛徴为太子太傅迁御史大夫代丙吉为丞相】初武帝置部刺史监都郡守宣布教条亦良法也及灵献之际更置州牧同古方伯専制一州数十郡兵民数十百万名虽为牧实战国之国汉初之大诸侯王也故刘焉杀汉使于益州刘表郊祀于荆州袁术僣号于徐州袁绍闚于冀州孙权叨据于扬州曹操簒夺于兖州遂分汉室使昭烈奔走不获块土日薄桑榆始祀汉于梁益终不能还于旧都州牧任重汉所以亡也故曰天下之治乱莫不本于官制之得失有国官人者可不慎哉
　　賛曰代食司师上下相维防恭厥位力民是治曾是冗滥匪材旷守时惟素餐蠧天牖圣时省官哲王简僚济济多士明廷宴朝封建既废秦官靡革拂经紊聨匪彛匪则宦戚麋进夸毗负乗名号日增埶重官轻矧夫専擅任情署置青紫纷纭无复帝制
　　谨案职官録皆本前后汉书百官志叅以晋书职官志故所载皆汉一代之制而于三国时官制特存其大略尔









<史部,别史类,郝氏续后汉书>
　　钦定四库全书
　　续后汉书卷八十七上上　　元　郝经　撰
　　録第五上上
　　礼乐
　　天【郊　　合郊　五郊　六天　九天　六宗配郊　毁郊　告郊　朝日　夕月　星祠风雨雷师　髙禖　大雩朔　蜡　腊　傩　伏】
　　先王统理治体节制情性通天人之际以为经制者礼乐是已非桎梏矫揉彊其不能因其固有者而导之也道之大端一动一静而已矣静则大分定动则太和生而卑髙上下之节律吕清浊之音充塞乎天地遍布于万物总萃于人而为性为情蕴而为仁义礼智而不乱发而为喜怒哀乐而不乖皆其固有者也于是先王因其固有之分而为之礼因其固有之和而为之乐截然之分为天下大本畅然之和为天下逹道抑弭僣犯消铄悖戾裁成辅相役使鼓舞崇徳享帝以人格天而建太平故礼乐者王政之大纲也以性情治天下以人治人非有我之得私也礼乐之治先王之极治也其制始乎宓牺成乎尧舜盛于三代备于周礼于是有尊卑贵贱衰等之数有升降进退舒缀之仪有采章服色隆杀之物有金石丝竹匏土革木之音有圭币瑚簋钟鼓管之器为郊祀禘祫烝尝祈享荐献以事神为朝觐聘问燕飨冠婚防祭以治人人道粲然神明彰矣故明则有礼乐幽则有神焕乎百代之盛典万世之经制太平之原也周衰先王之治体渐坏至秦而专尚法律治人不以人道箝勒束防彊其不能而必其无有使相贼狠以暌天下衡石平书而不能已鬭讼铲公分植私计凛凛焉加兵于颈而禁人之和礼乐遂亡而先王之泽尽矣汉兴脱于剧鬭哄骂洗血束髪而为帝其将相皆刀笔军功因秦之故而加虚名拾遗器叔孙之绵蕝特以释击柱之劒而粗明约束耳孝文时天下属安治贾谊请兴礼乐改正朔易服色而帝谦谦未遑孝武慨然有为董仲舒请更化善治以兴诵声表章六经罢黜百家而不用乃惑于方士禨祥小数凡郊祀封禅皆以崇侈非先王经制于是因讹踵陋亡秦之制遵为盛典抢攘茍且卒无定制虽东汉明章之盛而礼乐终莫能兴矣况于三国之际乎呜呼人之情性未亡道之固有者自若也胜残去杀世而后仁岂不能兴之哉隋王通曰使诸葛无死礼乐其可兴乎嗟夫二贼未讨而天夺之遽礼乐不可复兴矣姑録三代二汉及三国之有徴者着于篇
　　汉因秦故始一用刑法而无礼制故叔孙通所撰礼仪与律令同録藏于理官法家又不复传贾谊请定制度草具其仪议格不行河间献王上古礼亦不用其一时有事令礼官博士依仿古制推士礼以及天子故汉代迄无经制东京礼文盛于明章之际而令曹褒撰汉礼襍用防纬尤为不经为太尉张酺劾奏废之然汉礼虽不逮三代厯年四百其典故仪则度数亦多矣故蔡邕作朝防车服志司马彪作礼仪祭祀百官志范煜复为纂集寻被诛尽废【原注南史煜令谢俨撰志捜次垂毕会煜诛俨悉蜡以覆车】至梁刘昭捃拾汉典补注礼仪舆服祭祀百官等篇汉之遗制犹可见也大抵质而不佻情而少文有夏后氏之忠殷人之敬亦足为一代之典非后世所及也今故推本二帝三王六经经制以稽秦汉三国得失庶防犹识先王之遗意焉虽古有之秦汉以来遂废者则畧而不録文献不足徴也按虞书舜命伯夷典三礼即天地人之礼也故周礼春官大宗伯之职掌建邦之天神人地示之礼以佐王建保邦国则天地人者礼之纲也又曰以吉礼事邦国之神以凶礼哀邦国之忧以賔礼亲邦国以军礼同邦国以嘉礼亲万民谓之五礼则礼之目也今推本礼之所自别为天地人三而吉防賔军嘉皆在其中矣郊合郊五郊六天九天六宗配郊毁郊告郊朝日夕月星祠风雨雷师髙禖大雩朔蜡腊傩伏十八类皆天之礼也故繋之天社稷军社亳社灵星先蚕五祀耤田岳渎山川封禅九皆地之礼也故繋之地明堂辟雍灵防养老燕射乡饮二王后孔子祠羣祀宗庙禘祫时享荐献配享冠昏朝防防制短防防禁厚葬薄葬火葬改葬招魂葬葬殇山陵上陵谥法二十八皆人之礼也故繋之人焉共五十五云
　　郊
　　天子所以祀天地之大礼也以人交天祀之郊外故谓之郊天体阳刚位乎髙明故其祭迎长日之至大报天而主日兆于南郊以就阳位扫地而祭牲用骍犊其席槀稭其器陶匏酒太羮大裘不裼大圭不琢素车不饰皆本天地之性贵诚尚质大报本反始地巨配天其体隂柔位乎卑下故其祭极日之北至以大报地而主月兆于北郊以就隂位凡坛壝位置器币度数皆异于天所以别也故礼祭法曰燔柴于泰坛祭天也瘗埋于泰折祭地也【原注折之设反郑曰坛折封土为祭处也坛坦也坦明也折昭晢也必为昭明之名尊神也尔雅曰祭天曰燔柴祭地曰瘗埋皆曰泰者坛则下交乎上折则上交乎下故曰泰坛泰折也】周官大司乐曰奏黄钟歌大吕舞云门以祀天神奏太蔟歌应钟舞咸池以祭地示【原注郑曰黄钟阳声之始大吕为之合奏之以祀天神尊之也大蔟阳声第二应钟为之合咸池大咸也】又曰云门之舞冬至日于地上之圜丘奏之则天神皆降可得而礼矣咸池之舞夏至日于泽中之方丘奏之则地皆出可得而礼矣【原注圜丘天之象方泽地之象也】其日用上辛上丁先甲三日后甲三日皆可接神也于是一歳而再蒇事其礼简其事质其用省其行常不渎不慢不侈不费神人有序而经制定矣周衰诸侯僣天子遂用天地之祀故孔子作春秋于鲁凡九书郊正其僣讥其不时而志其变言成王不当赐伯禽不当受诸公不当用而又违时变礼渎天地之甚也秦人始列于诸侯即作西畤祠白帝【原注秦襄公也】文公作鄜畤用三牲郊祭白帝宣公作宻畤祭青帝灵公作上畤祭黄帝作下畤祭炎帝献公作畦畤祀白帝始皇并天下乃三年一郊常以十月上宿郊见【原注秦以十月为歳首故用十月郊上宿上旬也】通权火【原注师古曰权举也通举火或以天子不亲至祠所而望拜或以众祠各处欲其一时荐享宜知早晏故以火为节度】拜于咸阳之旁其用如经祠【原注服防曰经常也】于是天地正位大祀皆废而为诸畤不经之祠矣汉兴髙帝复立北畤祠黒帝合秦为五畤祠五帝有司进祠不亲祀文帝幸雍郊见五畤作渭阳五帝庙立五帝坛凡再郊见景帝不亲祀武帝复郊见五畤后率三歳一郊亳人谬忌奏祠泰一方曰天神贵者泰一泰一佐曰五帝【原注顔师古曰青帝灵威仰赤帝赤熛怒白帝白招矩黒帝叶光纪黄帝含枢纽一説苍帝名灵符赤帝名文祖白帝名显纪黒帝名矩黄帝名神斗　即秦所祠四畤之帝髙祖所祠北畤黒帝也】立其祠长安城东南郊外又立祠祠三一天一地一泰一又太史谈祠官寛舒议立后土祠于汾隂脽上如上帝礼【原注脽音谁顔师古曰脽者其形髙起如人尻脽一説汾水上地名鄈音转为脽】又立泰畤于甘泉亲郊见于是幸河东祠后土幸甘泉祠泰畤畧如古南北郊然事不经见皆方士之説也昭帝不亲祀宣帝元帝皆五郊泰畤祠汾隂后土成帝即位丞相衡等议奏【原注匡衡韦元成等议】甘泉泰畤紫坛八觚宣通象四方五帝坛周环其下又有羣神之坛紫坛有文章采镂黼黻之饰及玉女乐石坛仙人祠瘗鸾路骍驹寓龙马皆非因天地之性埽地而祭贵诚善质之义宜皆勿脩宜于长安定南北郊帝皆从之于是始祀南北郊罢雍五畤甘泉汾隂祠寻以上无继嗣复泰畤汾隂祠罢南北郊帝崩复南北郊哀帝即位复泰畤汾隂祠平帝即位王莽奏议复南北郊三十余年之间天地祠凡五徙焉光武即位二年始立郊兆于雒阳城南其后幸蒲坂祠后土中元元年始于雒阳城北兆北郊明年春正月辛未郊别祀地祗明章盛修礼文既祀南北郊复移郊于明堂宗祀五帝以二祖配终东汉之世昭烈章武二年诏丞相亮营南北郊于成都然终末帝世无郊见事魏曹丕黄初二年正月郊祀天地于明堂曹叡太和元年春正月丁未郊祀武帝以配天宗祀文帝于明堂以配上帝然祗有事于明堂无南北郊兆景初元年冬十月乙卯始营雒阳南委粟山为圜丘诏曰盖帝王受命莫不恭承天地以章神明尊祀世统以昭功徳故先代之典既着则禘郊祖宗之制备也昔汉氏之初承秦灭学之后采摭残缺以备郊祀自甘泉后土雍宫五畤神祗兆位多不经见是以制度无常一彼一此四百余年废无禘祀古代之所更立者遂有阙焉曹氏系世出自虞氏今祀圜丘以始祖帝舜配号圜丘曰皇皇帝天方丘所祭曰皇皇后地以舜妃伊氏配天郊所祭曰皇天之神以太祖武皇帝配地郊所祭曰皇地之只以武宣皇后配宗祀皇考髙祖文皇帝于明堂以配上帝十二月壬子冬至始祀皇皇帝天于圜丘以始祖有虞帝舜配始有郊兆分祭天地而不别为南北于义未备而分配之位有五又非制也正始以后终魏世不复郊祀吴嘉禾元年羣臣以孙权未郊祀奏议曰顷者嘉瑞屡臻逺国慕义天意人事前后备集冝脩郊祀以承天意权曰郊祀当于土中今非其所于何施此重奏曰普天之下莫非王土王者以天下为家昔周文武郊于丰镐非必土中权曰武王伐纣即作于镐京而郊其所也文王未为天子立郊于丰见何经典复奏曰伏见汉书郊祀志匡衡奏徙甘泉河东郊于丰权曰文王性谦让处诸侯之位明未郊也经传无明文匡衡俗儒意说非典籍正义不可用也【原注志林曰吴王纠駮郊祀之奏追贬匡衡谓之俗儒凡在见者莫不慨然以为统尽物理逹于事宜至于稽之典籍乃更不通毛氏之説云尧见天因邰而生后稷故国之扵邰命使事天故诗曰后稷肇祀庶无罪悔以迄于今言自后稷以来皆得祭天犹鲁人郊祀也是以棫朴之作有积燎之薪文王郊丰经有明文匡衡岂俗而枉之哉文王虽未为天子然三分天下而有其二伐崇戡黎祖伊奔告天既弃殷乃眷西顾太伯三让以有天下文王为王于义何疑然则匡衡之奏有所未尽按世宗立甘泉汾隂之祠皆出方士之言非据经典者也方士以甘泉汾隂黄帝祭天地之处故孝武因之遂立二畤汉治长安而甘泉在北谓就干位而衡云武帝居甘泉祭于南宫此既误矣祭汾隂在水之膲呼为泽中而衡曰东之少阳失其本意此自吴事于传无非恨无辨正之辞欲矫之云】太元元年权初祭南郊至于亡不复郊见夫天地之大岂名数所极牲币所称故举万世之典不足以为盛致天下之物不足以为备不显亦临无斁亦保不愧屋漏敬共朝夕事天之本也简而不烦质而不华情而不文别而不黩歳一郊见不敢妄举亦不敢妄废事天之礼也天地神只之祖无所不统故行礼于郊而百神受职舜之上帝即禋六宗望山川遍羣神周之祭法自泰坛泰折祭天地之外则埋少牢于泰昭以祭时相近于坎坛以祭寒暑王宫以祭日夜明以祭月幽宗以祭星雩宗以祭水旱四坎坛以祭四方皆一时从祀然只五帝日月星辰风伯雨师五岳四渎山川羣神有主有位者三十六所而已【原注郑曰昭明亦坛也时四时也隂阳之神也相近当作禳祈声字皆误祈寒于坎祈暑于坛王宫日坛夜明月坛宗皆当作禜字误幽禜星坛雩禜水旱坛春秋传曰日月星辰之神则霜雪风雨之不时于是乎禜之山川之神则水旱疠疫之不时于是乎禜之四方即山林川谷丘陵之神也】秦汉以来惑于方士乱于图纬悖经任情渎紊祀典从祀之位代为増羡宫壝坛陛营道列位至千五百一十四神【原注见光武郊兆图】其牲币璧玉之数又各有加至于衮冕玉路备极珠寳百官仪卫卤簿驾仗千乗万骑舍宫庙去京师数百里西见泰畤东祀汾隂守令罢奔命供具竭膏血赉予空帑藏诚不足而侈有余以天地为足厌之具于是不能歳时经祠或三四年或五六年至有终身不得郊见又有再世数世而旷祀于是天地乏祀民怨神怒往往蹙国短祚皆秦汉之侈为之也
　　合郊
　　其制不经见诗周颂昊天有成命其序曰郊祀天地也以天地通言后世遂以为合祭天地之徴然其诗昊天有成命二后受之成王不敢康夙夜基命宥宻于缉熈单厥心肆其靖之言昊天有一成不易之命文武二后受之以有天下成王嗣世不敢康宁自逸夙夜脩徳以基定天命宥大而静宻故能继续文武之明徳既尽其心遂能安靖天下则康王祀上帝以成王配之乐歌也终篇不及地序文误也夫天即道体发为元阳无所不宰地则天中之物而莫大焉乃为巨配故郊祀之制冬至祀天于南郊以合乾元夏至祀地于北郊以合坤元天尊地卑而乾坤定分隂分阳而贵贱位厚其别以明道之分礼之大原从是而出焉故无合祭淆乱之制汉元始中王莽援大司乐合乐祀天神祭地只之説始定合祭天地之礼祭天则以地配位皆南乡光武中兴遂以为故事而复合祭始拂经矣【原注元始奏议制度详见配郊】后世崇侈轶兴一郊之费累钜万万非动天下不能举虽知分祀之为礼而不能一歳再蒇事最近者乃三年于是便于合祭员坛八陛中为重坛天地并位卒用元始之制虽为黩祀愈于不祀地得并配愈于遂废地祀也故分祀者先王之经制合祭者后世之行权也
　　五郊
　　周礼兆五帝于四郊而不言五火位午土位未火土相生共兆南郊虽四方而实五此五郊之始也然郊者郊野之方所尔非祀天于郊之郊也天为隂阳之宗东西隂阳之分南北隂阳之正中央隂阳之中而皆本于天故五帝为天帝之佐分而言之则五精之帝合而言之则昊天上帝天无不宰也祀天于南郊以就阳位而五帝配祀五帝各于四郊定其坛域而天帝无位尊无二上也故帝各主五行之气分典天之隂阳帝于五方治生长收藏之政成元亨利贞之徳正春夏秋冬之时为仁义礼智之性故月令立春之日天子亲帅三公九卿诸侯大夫以迎春于东郊立夏之日迎夏于南郊立秋之日迎秋于西郊立冬之日迎冬于北郊谓之迎气厯秦汉皆行之平帝元始中王莽奏议谓天子父事天母事墬今称天神曰皇天上帝泰一兆曰泰畤而称地祗曰后土与中央黄灵同又兆北郊未有尊称宜令地只称皇墬后只兆曰广畤易方以聚物以羣分分羣神以相从为五郊兆天墬之别神中央帝黄灵后土畤及日庙北辰北斗塡星中宿中宫于长安城之未地兆东方帝太皥青灵句芒畤及靁公风伯庙歳星东宿东宫于东郊兆南方炎帝赤灵祝融畤及荧惑星南宿南宫于南郊兆西方帝少皥白灵蓐收畤及太白星西宿西宫于西郊兆北方帝颛顼黒灵防畤及月庙雨师庙辰星北宿北宫于北郊兆制可于是五帝兼日月星辰之祠位与天地埒变经制矣光武中兴废莽伪祀明帝永平中复兆五郊于雒阳四方中兆在未坛皆三尺立春之日迎春于东郊祭青帝句芒车服皆青歌青阳八佾舞云翘之舞因赐文官太傅司徒以下缣各有差立夏之日迎夏于南郊祭赤帝祝融车服皆赤歌朱明八佾舞云翘之舞先立秋十八日迎黄灵于中兆祭黄帝后土车皆黄歌朱明八佾舞云翘育命之舞立秋之日迎秋于西郊祭白帝蓐收车服皆白歌西皓八佾舞育命之舞天子射牲以祭宗庙名曰防刘立冬之日迎冬于北郊祭黒帝冥车服皆黒歌冥八佾舞育命之舞【原注月令章句东郊去邑八里因木数也南郊七里因火数也中央五里因土数也西郊九里因金数也北郊六里因水数也　缪袭曰汉有云翘育命之舞不知所出旧以祀天今可兼以云翘祀员丘兼以育命祀方泽防刘礼详见兵録】以五帝五神配五方之帝合扵月令以为汉制并南北郊为七郊魏晋以来行之应经制矣又仲夏有桃印季夏有黄郊事不经见乃汉制也【原注后汉书礼仪志仲夏之月万物方盛日夏至隂气萌作恐物不楙其礼以朱索连荤菜弥牟朴蛊钟以桃印长六寸方三寸五色书文如法以施门戸代以所尚为饰夏后氏金行作苇茭言气交也殷人水德以螺首慎其闭塞使如螺也周人木德以桃为更言气相更也汉兼用之故以五月五日朱索五色印为门戸饰以难止恶气日夏至禁举大火止炭鼓铸消石冶皆絶止至立秋如故事是日浚井改水日冬至鑚燧改火先立秋十八日郊黄帝是日夜漏未尽五刻京都百官皆衣黄至立秋迎气于黄郊乐奏黄钟之宫歌帝临冕而执干戚舞云翘育命所以养时训也】
　　六天
　　天一也其形体谓之天其主宰谓之帝其性情谓之干义理之所出神之所本隂阳之所防则谓之道道无体以天为体有天而后道可见也推见至隐其本则一由隐之显其数无穷凡书传所载名数皆人为之非天有是数也春曰苍天夏曰昊天秋曰旻天冬曰上天以四时之气言之也东方曰青帝南方曰赤帝西方曰白帝北方曰黒帝中央曰黄帝以五方之色言之也月令以古帝王配春以太皥夏以炎帝秋以少皥冬以颛顼中央以轩辕以五行之徳言之也故周礼曰兆五帝于四郊定五帝之位于四郊各主方祀非祀天也又曰以禋祀祀昊天上帝加天于帝异于五帝矣秦人作宻畤祀青帝下畤祀炎帝西畤祀白帝上畤祀黄帝汉増北畤祀黒帝谓之五畤其礼皆郊见盖因五色五方五帝四郊之礼也其后定郊兆列五帝位次昊天上帝天帝统五帝谓之六天未为失也至郑以纬书用天官之名太防五帝青帝灵威仰赤帝赤熛怒黄帝含枢纽白帝白招矩黒帝叶光纪紫宫天皇大帝耀魄寳为六天非天统五帝之义也礼经紊矣
　　九天
　　天问谓天有九重以天地体数竒耦相间天数极于九易之干阳之爻皆谓之九天地相依有所呀入故有重数非其体有九也汉初髙帝诏于长安置祠官如巫其梁巫祠天地天社天水房中堂上之属晋巫祠五帝东君云中君巫社巫祠族人炊之属【原注顔师古曰东君日也云中君云神也巫社巫祠皆古巫神族人炊古主炊母之神】秦巫祠杜主巫保族累之属【原注杜主即秦于杜亳有五杜主祠在京兆杜县非汤亳也巫保族累二神名】荆巫祠堂下巫先司命施糜之属【原注堂下在堂之下巫先巫之最先者司命文昌第四星施糜其先尝施设糜粥者】九天巫祠九天皆以歳时祠宫中夫诸巫小祠虽非祀典皆战国秦人之常祠令诸巫主之未为失也天地五帝亦令巫主之则慢且渎矣既祠天地五帝又祠九天説者谓中央钧天东方苍天东北旻天北方天西北幽天西方昊天西南朱天南方炎天东南阳天为九天【原注见淮南子】又谓东方旻天东南阳天南方赤天西南朱天西方成天西北幽天北方天东北变天中央钧天【原注顔师古注谓或一说不知所出】何天之多哉皆方士曲説废之可也六宗
　　孔安国注以祭法泰昭祭时坎坛祭寒暑王宫祭日夜明祭月幽宗祭星雩宗祭水旱遂谓宗尊也所尊者其祀有六谓四时也寒暑也日也月也星也水旱也而周制无明文孔丛子宰我问六宗夫子答如安国之説盖其家学也然不经见汉兴凡郊祀皆禋六宗而不着其名数于是诸家之説纷纭不一平帝时王莽奏于上帝禋于六宗欧阳大小夏侯三家説皆曰上不及天下不及墬旁不及四方在六者之间助隂阳变化实一而名六名实不相应天文日月星辰所昭仰也地理山川海泽所生殖也易有八卦乾坤六子火水不相逮靁风不相誖山泽通气然后能变化既成万物也故日月靁风山泽易卦六子之尊气所谓六宗星辰水火沟渎皆六宗之属也于是定以六子为六宗光武都雒阳定郊兆而六宗无位禋祀不主盖不从莽之乱制且诸儒之説不可按也安帝时用司空李郃议谓易六子之气日月靁公风伯山泽为非是复用欧阳家説立六宗祀于雒阳西北戍亥之地礼比太社而不列诸南北郊东汉诸儒又各立论不同贾逵则以日月星河海岱为六宗马融则以天地四时为六宗郑则以星辰司中司命风伯雨师为六宗卢植则以月令孟冬祈年天宗为六宗魏曹叡景初中大议其神朝士纷纭各有所执惟防骑常侍刘劭以为万物负隂而抱阳冲气以为和六宗者太极冲和之气为六气之宗者也虞书谓之六宗周书谓之天宗是时考论异同而从其议汉魏相仍着为贵祀凡宗祀百神放而不致有其兴之则莫敢废之宜定新礼祀六宗叡从之则以太极元气为六宗至晋及宋论复不同刘昭补志谓于上帝祭天也禋于六宗祭地也不言地故举其中数后世人有日为阳宗月为隂宗五星五行之宗十二辰列宿之宗北斗十二辰之宗北辰众星之宗又谓书称神宗则古之圣帝为一代之宗六宗乃宓牺神农黄帝少昊颛顼帝喾也于上帝故禋六宗以配天二説为近然皆臆决无徴孔子曰殷礼吾能言之宋不足徴也文献不足故也孔子殷人代犹未逺已谓无文献而不足徴况数千载之下乎吾犹及史之阙文也阙疑可也世祖之郊兆废其祀可也安帝之特为一神而别祀之不敢废亦可也不知其神特为之名以为祀典亦弗享矣
　　配郊
　　祭法曰有虞氏禘黄帝而郊喾祖颛顼而宗尧夏后氏亦禘黄帝而郊鲧祖颛顼而宗禹殷人禘喾而郊冥祖契而宗汤周人禘喾而郊稷祖文王而宗武王此配郊之始也万物本乎天人本乎祖而尊无二上道祗一本故禘于庙中以祀祖宗必祀上帝以所出之帝配郊于圆丘以祀上帝必推文祖以配故周公相成王郊祀后稷以配天而歌思文宗祀文王于明堂以配上帝而歌我将于是天为祖宗之天祖宗为王者之天以人配天合为一天大报本反始而尊祖敬宗之道至矣故曰严父莫大于配天【原注郑曰有虞氏以上尚徳禘郊祖宗配用有徳者而已自夏以下稍用其姓代先后之次有虞氏夏后氏宜郊颛顼殷人宜郊契郊一帝而明堂祭五帝小德配寡大德配众亦礼之杀也　按孝经宗祀文王于明堂以配上帝上帝即昊天上帝郊之天帝也非五方之帝也诗周颂我将祀文王于明堂也思文后稷配天也故曰歌思文歌我将云】自周而下厯秦及汉不见配郊之典至武帝元封二年祠泰一五帝于明堂上座合髙皇帝祠坐对之祠后土于下堂始以髙帝对座五帝亦无配天之文平帝元始五年王莽奏云髙皇帝因雍四畤起北畤而备五帝未共天地之祀【原注共读为防】孝文初起渭阳五帝庙祭泰一地只以髙皇帝配孝武皇帝立泰一祠亦以髙祖配今宜复南北郊周官天墬之祀乐有别有合其合乐曰以六律六同五声八音六舞大合乐祀天神祭地只祀四望祭山川享先妣先祖天地合祭先祖配天先妣配墬其义一也天地合精夫妇判合祭天南郊则以墬配一体之谊也天地位皆南乡同席墬在东共牢而食髙帝髙后配扵坛上西乡后在北亦同席共牢如此则天墬合祀以祖妣配之义也其别乐曰冬日至于墬上之圜丘奏乐六变则天神皆降夏日至于泽中之方丘奏乐八变则墬只皆出天有常位不得常合此其各特祀者也隂阳之别于日冬至夏至其会也以孟春正月上辛若丁天子亲合祀天墬于南郊以髙帝高后配隂阳有离合易曰分隂分阳迭用柔刚以日冬至使有司奉祠南郊髙帝配而望羣阳日夏至使有司奉祭北郊髙后配而望羣隂皆以助致防气通道幽弱当此之时后不省方故天子不亲而遣有司此孔光平晏左咸刘歆等议而莽之防也其以髙祖配郊是已其合乐以髙后配地只等皆非也夫大司乐之大合乐谓六律六同五声八音六舞皆备传所谓乐备徧舞也其用乐则有序而不备故曰乃分乐而序之奏黄钟歌大吕舞云门以祀天神奏大蔟歌应钟舞咸池以祭地祗奏姑洗歌南吕舞大防以祀四望奏防賔歌函钟舞大夏以祭山川奏夷则歌小吕舞大濩以享先妣奏无射歌夹钟舞大武以享先祖分六律六吕以合六舞用于天神地四望山川先妣先祖别为六位谓之六乐非合祭天地配以祖妣也其日于地上之圜丘奏之则天神皆降于泽中之方丘奏之则地皆出于宗庙之中奏之则人可得而礼言六乐之用于三礼皆可感格天神则在圜丘地示则在方丘人则在宗庙亦非以祖妣分配天地也凡郊祭天地皆天子亲之无遣有司之礼故孔子曰吾不与祭如不祭莽等乃谓合祭则亲之分祭则遣有司皆曲説也依放经文附防邪説所谓莽诵六艺以文奸言者也郑以先妣为姜嫄亦非也第周之先妣如太姜太任皆是也按诗书礼经别男女辩内外其制甚谨如舜二妃启母太姒邑姜皆有大徳为帝后配圣娠贤只以其主祔于宗庙而无配食地只之典莽等乃傅防輙以髙后列于郊兆位并天地特褒母后容悦孝元后以为簒窃之资尔光武中兴既定郊兆亦未以祖宗配建武七年大议郊祀以为周郊后稷汉当祀尧诏公卿大夫博士议议皆同帝亦然之独侍御史杜林以为周室之兴祚由后稷汉业特起初不縁尧宜以髙皇帝配【原注东观记戴林疏曰方今政卑易行礼简易从无有愚智思仰汉徳乐承汉祀基业特起不因縁尧尧逺于汉民不晓信言提其耳终不悦豫后稷近于周民户知之世据以兴基由其祚本与汉异郊祀髙帝诚从民望得万国之欢心】陇蜀平増广郊祀髙皇帝配食位在中坛上西面北上礼也中元元年使司空告祠髙庙以吕后贼害三赵专王诸吕防危汉室不宜配食髙庙同祧至尊薄太后母徳慈仁孝文皇帝贤明临国子孙赖福延祚至今其上薄太后尊号曰髙皇后配食地只迁吕太后庙主于园四时上祭二年春正月初立北郊祀后土髙皇后配西面北上非礼也祖妣先后非子孙之所得废置也且复遵莽伪制黩天地矣失古今之通议母后配地汉氏之私也明帝永平二年宗祀光武皇帝于明堂以配五帝始移郊于明堂祗配五帝后率以为常魏曹丕黄初二年春正月郊祀天地于明堂移郊明堂合祭天地而无配曹叡太和元年春正月郊祀武帝以配天宗祀文帝于明堂以配上帝复分郊明堂以父祖配如周制景初元年诏祀圜丘曰皇皇帝天以始祖帝舜配方丘曰皇皇后地以舜妃伊氏配天郊以太祖配地郊以卞后配明堂以文帝配上帝既为圜丘方丘又为天郊地郊明堂推逺祖及母后分配操不知生出本末或以为夏侯氏之子而乃祖虞舜方之文王以配天皆伪制也晋武帝泰始初诏羣臣议除先后配祀礼也
　　毁郊
　　匡衡刘向皆汉大儒毁立之际所议不同孰为正孔子谓非其而祭之謟也滛祀无福谓臧文仲祀爰居为不知则凡秦人不经之制与诸巫方士之滛祀罢之可也衡议为正孔子于春秋特书毁泉台公羊子曰何以书讥何讥尔先祖为之已毁之不如勿居而已其父攘羊而子证之人以为直孔子谓父为子隠子为父隠直在其中故春秋之义为尊者讳为亲者讳且神明无往不在初无彼此之间敬之所存神之所存也故圣人不轻创亦不轻改有其举之莫可废也郊丘之位至尊至重祖宗与大臣所共定而亲郊见推配祖考防二百年一旦废罢则有蔑祖宗之心矣履霜坚氷渐不可长则向议为正然其援引光怪鼓动音声举其来数以神其徴则怪力乱神同夫方士君子不与也
　　告郊
　　按舜典尧使舜摄位舜受终于文祖肆于上帝告郊之始也汤既胜夏复归于亳作诰曰敢用牡敢昭告于上天神后武王胜殷杀受柴望大告武成曰底商之罪告于皇天后土夫天下神器必受之天故尧不敢私予舜不敢私受汤武不敢私取皆告于天而后即位至秦汉有天下自以为功遂践天子位不复告天光武讨贼复雠信倡大义复受天命绍开中兴即位鄗为坛营于鄗南【原注春秋保干图曰建天子于鄗之阳名曰行皇】作册祝燔燎告天用郊祀故事禋于六宗望于羣神始行告郊之礼光武崩明帝遣太尉熹告諡南郊始见告天诔谥之礼【原注熹赵熹也礼记少不诔长卑不诔尊惟天子称天以诔之　应劭风俗通曰礼臣子无爵谥君父之义故羣臣累其功美葬日遣太尉于南郊告天而谥之】昭烈以宗室建议讨贼魏既簒代传序在已当纂汉统乃即位于成都武担之南作册祝燔燎告类于皇天上帝后土神只昭受天命复光武之初曹丕簒代为坛于繁阳曰受禅坛升坛僭位亦作册祝告降坛视燎黄初四年以大军当出使太常以特牛一告祠南郊【原注裴松之曰魏郊祀奏中尚书卢毓议祀厉殃事云具牺牲祭器如前后师出告郊之礼如此则魏氏出师告郊也】丕卒太尉钟繇亦告谥南郊皆僭伪欺天之事犹春秋鲁之僭郊用郊也孙权据建业亦于南郊僭位作册祝告事同丕矣夫即位之坛祀天天帝在焉所以告也章帝元和三年诏髙邑县祠即位坛五成陌北腊祠门戸曹叡太和四年行过繁昌使执金吾臧覇行太尉事以特牛祠受禅坛坛积土尔非礼也不告上帝而祠虚坛果何礼哉亦云妄矣
　　谨案朝日夕月以下缺十一篇










　　钦定四库全书
　　续后汉书卷八十七上下　　元　郝经　撰
　　録第五上下
　　礼乐
　　地【社稷　军社　亳社　灵星　先蚕五祀　借田　岳渎山川　封禅】
　　谨案此卷内缺社稷军社灵星先蚕借田五篇
　　亳社
　　亳社胜国之社也初汤既胜夏欲迁其社不可作夏社及武王克殷乃变置社稷颁殷社于诸侯以为亡国之戒不曰殷社谓之亳社者殷有天下之号亳则邑也邑而不号号亡而地存也于是列国有周社有亳社谓之两社而卿大夫位于其间以听政故传谓间于两社为公室辅而鲁宋皆有亳社见于经传乃其征也【原注左氏传亳社灾宋鸟鸣于亳社】礼郊特牲曰丧国之社屋之不受天阳也薄社北牖使隂明也【原注薄与亳同絶其阳通其隂而已】春秋书亳社灾公羊子曰蒲社者何亡国之社也【原注蒲读为亳】社者封也其言灾何【原注据封土非火所能焚】亡国之社盖揜其上而柴其下【原注揜柴之者絶不得通天地四方以为有国者戒故火得焚之】谷梁子曰亳社者亳之社也亳亡国也亡国之社以为庙屏戒也【原注立亳社于庙之外以为屏蔽取其不得通天人君瞻之而致戒心】其屋亡国之社不得达上也【原注为屋不使上通于天】此周制也汉兴除秦社稷令民立汉社稷自是不复有胜国之社而戒心亡矣
</div>
    <div class="pagination">
<a href="郝氏续后汉书_page40.html">上一页</a><span>...</span><a href="郝氏续后汉书_page36.html">36</a><a href="郝氏续后汉书_page37.html">37</a><a href="郝氏续后汉书_page38.html">38</a><a href="郝氏续后汉书_page39.html">39</a><a href="郝氏续后汉书_page40.html">40</a><span class="current-page">41</span><a href="郝氏续后汉书_page42.html">42</a><a href="郝氏续后汉书_page43.html">43</a><a href="郝氏续后汉书_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
