<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1796 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1796 页/共 1860 页
  </h1>
  <div class="content">
   ○己未。上御卷阿胜境。青海多罗郡王纳罕达尔济、多罗贝勒德哩巴勒珠尔、头等台吉吹忠扎布等三人入觐。并同扈从王公大臣、及蒙古王贝勒贝子公额附台吉等赐食。　　

○谕、前据李奉翰等奏、黄河水势安澜。工程巩固。兹又据书麟等奏、立秋后黄河水势。旋长旋消。工程平稳等语。本年春夏、江南一带雨水稍多。而豫省沁黄二河。亦同时并涨。经该河督等督率厅营。昼夜防护。现在已届白露。埽坝工程。一律平稳。庆慰安澜。书麟、兰第锡、李奉翰、穆和蔺、俱著交部议叙。其在工出力人员。亦著该督等一并查明、咨部议叙。以示鼓励。　　

○庚申。军机大臣等奏、改拟苏凌额商同民人。偷砍凤凰城沿边木植。顶撞本官一案。得旨。此案苏凌额。身系旗人。胆敢商同民人。偷砍沿边木植。经本管官拘拏责处。辄敢顶撞。将挂钮格落。实属强横藐法。竟与拒捕无异。该将军等拟发乌噜木齐。不足示儆。应照拟改发伊犁。充当苦差。仍重责八十板。于犯事地方枷号一年。满日发遣。以为旗人抗横不法者戒。杨耀先、首先起意。纠约多犯。偷砍木植。情殊可恶。该将军等仅拟满流。亦属轻纵。应照拟改发乌噜木齐给兵丁为奴。铺夥屈廷魁、乌云气、及偷砍木植之旗人康五等三十一名。均应从重照拟杖一百流二千里。内有在逃之屈秃子等七名。著该将军等严拏务获。照拟办理。其私买木植之白老谷。亦照部议、于原拟罪名上加一等。杖一百徒三年。骁骑校乌音泰、领催音德布。于苏凌额顶撞逞凶时。并不即时拘拏。转代为央求息事。实属徇情袒庇。乌音泰、应革去骁骑校。音德布、应革去领催。仍各鞭责一百。加枷号半年示儆。委官阿尔绷阿。虽未将苏凌额即时捆缚。但苏凌额顶撞本管官时。究系阿尔绷阿上前拏住。革役已足示惩。即照原拟办理。至城守尉顺德、虽有失察之咎。但此案系其查出。并将所砍木植。查起入官。其咎尚属可宽。著免其议处。　　

○是月。浙江巡抚觉罗长麟奏、浙省海塘。自六月望后。西塘十二坝对面南岸。突涨新沙。迤西常字等号埽工。先后泼损一百三十余丈。现在抢镶赶办。请于新镶埽工背后。添筑月堤一道。又工尾三官堂地方。堤前阴沙。亦被刷减。应接长埽工四百丈。亦接筑月堤一道。与常字号月堤联络。报闻。　　

○四川总督惠龄奏、前因川省行用钱文。搀和夹杂。经前督臣设局收买。实力查缴。钱法渐就肃清。但川省各州县。箐密山深。匪徒易于托足。近年厂铜短绌。难保无奸商透越盗卖。并恐滇省铜船过境。沉溺铜觔。水偷揄窃暗售。为此辈私铸之用。现在严饬各府州文武员弁。于四境要隘处所。分织稽巡。并饬知夔渝两关。严密查拏。务期有犯即获。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百三十三



大清高宗法天隆运至诚先觉体元立极敷文奋武孝慈神圣纯皇帝实录卷之一千四百三十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十八年。癸丑。八月。辛酉朔。署两广总督广东巡抚郭世勋奏、安南通市。前经奏准。平而水口两关商人。在该国之高凭镇牧马庯立市。由村隘来商。在谅山镇之驱驴庯立市。分设太和丰盛二号。并置廒长市长各一人。保护监当各一员。嗣据署龙州同知王抚棠禀称、该国另于谅山镇。属之花山地方。添设铺店。招徕平而关出口之商。核与原咨互异。当即札饬该同知就近行查。旋准该国王咨覆。因从平而关出口之商。必由水路先抵花山。计程仅二百余里。且花山附近村庄稠密。添设行铺。商民更为两便。其市长监当各员。即由驱驴额设内派往。客民中有由陆路前赴牧马者。仍听其便。臣等查核情形。实系因地制宜。现已照会。准其添设。报闻。　　

○壬戌。谕军机大臣等、据长麟奏、筹办＜口英＞咭利贡船。回至定海。照料一切事宜。已于摺内批示。至所奏应否准其采买物件等语。该国此次航海远来。倾心向化。回船之便。欲于该处购买物件。自可准行。但此后不得援以为例。至商侩等设计勾引。密约商串。私来潜往。贸易交通等事。最为可恶。向曾查禁。该抚派委道员等。前往留心密办。使不致交涉滋弊。所办甚是。如有此等弊端。祇须严徵一二。奸侩等自无可施其伎俩也。将此谕令知之。　　

○癸亥。遣官祭关商庙。　　

○谕曰、富纲奏、审拟环洲夷人李泰、觊觎绝产。妄争土职一摺。将豫图袭职之李泰、及图分绝产之李素权。问拟充军。并案内通信附和人犯。分别定拟杖徒。其环洲土舍。查有李魁衡。堪以充当。即请袭替等语。该督既审讯明确。其应袭之人。亦称堪以顶袭。自可照所奏办理。惟摺内所称已故土舍李寿朋、所遗家赀内。酌拨田地房屋衣服家具。给与李魁衡承管。其余所存金银租谷牲畜等项。通共估值变价入官充公等语。所办非是。此等土夷遗产。既经承袭有人。自应一并给与承管。俾资养赡夷众。办理公事之需。况土夷遗产。从无变价入官之例。著富纲即将查出奏请变价各项。给与承袭土舍之李魁衡。一并承管。俾资雇觅土练。巡缉地方之用。该督务严饬承办官员。妥为经理。母任胥役藉端滋扰侵蚀。方为妥善。　　

○甲子。上御卷阿胜境。赐扈从王公大臣、蒙古王贝勒贝子公额驸台吉、及青海郡王等食。　　

○遣官祭昭忠祠。　　

○谕曰、蒋兆奎奏、查明秋审人犯拟议错误一摺。初阅奏摺。以为必系罪名出入。定拟错误。及阅其所奏。乃系布兰殴毙济成一案。因布兰与济成。同系正蓝旗。误以被殴之蒙古济成。亦属满洲。照例拟入情实。今查系错误。应改为缓决。请与按察使祖之望、一并交部议处等语。所奏不特拘泥。竟成笑柄矣。向来定例。满洲杀死满洲例文。本未妥协。自应以旗人杀死旗人。载入例条。则蒙古汉军。皆可包括。况此例不过严禁旗人相杀之意。虽入情实。数年以来。朕酌其情不勾。改为监候者甚多。今该抚误会例意。以被殴之济成。系属蒙古。误拟情实。请改为缓决。试思八旗俱有蒙古汉军。岂蒙古汉军独非旗人。而满洲杀死蒙古汉军。竟可毋庸抵偿。如是异视。岂公道乎。蒋兆奎系初任巡抚。于刑名例案。或有未能谙悉之处。至臬司祖之望、系刑部出色司员。向在部中办理刑名事件。称为能事。于律例自应谙悉。乃亦如是拘牵舛谬。所谓能事者安在。除本案仍照原拟办理外。蒋兆奎、祖之望、俱著传旨严行申饬。仍交部议处。至各省办理此等案件。恐亦有似此拘迂者。并著通谕知之。　　

○谕军机大臣曰、姜晟奏湖南省收买小钱一摺。内称自乾隆五十六年六月。至五十七年冬间。汇总查核。共收买小钱四十四万七百四十余觔等语。前以毕沅奏湖北省收买小钱。至三十余万斤之多。曾经降旨。以此项小钱。若非本省私铸。即系四川云贵等省私贩顺流而下。特宽限二年。令毕沅等严密查察。尽数收买。并令江南、江西、安徽各督抚。通饬九江、芜湖、龙江、浒墅、北新各关。查看税货之便。一体查缴。今据姜晟奏收买小钱四十四万余觔。较之前此毕沅所奏。为数尤多。看来此项小钱。竟系楚省奸商。恃有官局收买之例。可以呈缴获利。任情私筹。将得受制钱。又复改铸。以致日积日多。而上游四川云贵等省私贩、又携带小钱。闻风踵至。是以一年之内。收买之数。多至四十余万斤。湖广为私贩小钱总汇之所。竟不出朕之所料。前降谕旨甚明。若徒恃收买。而不严行查禁。是止截其流。未清其源。私铸私贩之弊。源源不绝。必致无所底止。著再传谕各该督抚。并通饬各关。严密巡查。如有私铸人犯。一经拏获。即严办示惩。其上游商贩。如有携带纯系小钱者。即查出全数入官。照例发落。该督抚等务遵前降谕旨。实力奉行。毋任属员视为具文塞责。庶私铸私贩之弊。可以杜绝。而小钱可期净尽。方为核实清源之道。　　

○又谕曰、和琳奏、拉特纳巴都尔接到敕书。恭表谢恩一摺。内称、拉特纳巴都尔禀称、该部落向来不识汉字。今既属天朝子民。恳准遣人赴藏学习汉字。以便具禀事件。更得明晰。经和琳核谕该国王。奏明请旨。应否准其学习汉字。抑止令学习唐古忒字等语。廓尔喀自列藩封。诚心归顺。一切表章文禀。在所常有。若皆须重译而行。未免过繁。今既希慕同文。恳请遣人到藏学习汉字。具见其向化情殷。益彰一道同风之盛。自应准其所请。令其遣人到藏习学汉字。和琳接奉此旨后。并将朕嘉许该国王恭顺悃忱。求通声教之意。详晰谕知。俾其倍加感激。将此谕令知之。　　

○乙丑。上御卷阿胜境。赐扈从王公大臣、蒙古王贝勒贝子公额附台吉、及青海郡王、缅甸国使臣等食。至丁卯皆如之。　　

○谕军机大臣等、现在＜口英＞咭唎国使臣等前来热河。于礼节多未谙悉。朕心深为不惬。伊等前此进京时。经过沿途各地方官。款接供给。未免过于优待。以致该贡使等妄自骄矜。将来伊等回国。应令由内河水路。前抵江南。即由长江至梅岭起旱。再由水路前往广东。陆路尖宿供顿。俱可照例豫备。不可过于丰厚。其经过水程地方。该督抚等、祇应饬令州县照常供应。虽所需口分等项。自不应致有短缺。但祗须照例应付。不得踵事增华。徒滋繁费。此等无知外夷。亦不值加以优礼。至沿途经过程站。所有营汛墩台。务须修理完整。兵弁一律严肃。以壮观瞻而昭威重。除就近传知梁肯堂外。将此各传谕知之。　　

○旌表守正捐躯广东某县民陈广大妻香氏。　　

○丙寅。命直隶总督梁肯堂在紫禁城内骑马。　　

○丁卯祭先师孔子。遣仪郡王永璇行礼。　　

○谕军机大臣等、昨因＜口英＞咭唎国使臣。不谙礼节。是以拟于万寿节后。即令回京。所有应赏物件。谕令留京王大臣。于传见后。在午门外颁赏。今该使臣等、经军机大臣传谕训戒。颇知悔惧。本日正副使前来。先行谒见军机大臣。礼节极为恭顺。伊等航海远来。因初到天朝。未谙体制。不得不稍加裁抑。今既诚心效顺。一遵天朝法度。自应仍加恩视。以遂其远道瞻觐之诚。该使臣祝庆先行回京时。王大臣等毋庸传见。仍令在馆舍住宿。所有京中各处。前拟令其瞻仰处所。及筵宴赏赉事宜。俱俟回銮后。再行降旨遵行。将此再行传知留京王大臣。并谕金简伊龄阿知之。　　

○戊辰。祭大社、大稷。遣怡亲王永琅恭代行礼。　　

○御书云南东川府铜矿龙神庙扁曰。灵裕九圜。　　

○谕曰、喀当阿等参奏偏听失出之知县。请旨革职。并将本案审明定拟一摺。已批交该部议奏矣。至该署县林昌炎承审命案。未能悉心研鞫。率行详结。嗣因获犯。究出实情。据实禀报。核其初拟罪名。系属失出。若即将该署县革职。转恐州县等遇有此等审拟错误案件。未免规避处分。始终回护。不肯据实禀出。林昌炎不必即革职。著交部严加议处。仍可施恩也。　　

○旌表守正捐躯山东峄县民李树敬女李氏。　　

○己巳。太宗文皇帝忌辰。遣官祭昭陵。　　

○谕军机大臣等、前据勒保奏、甘肃约收分数。通省牵算。八分有余。内惟兰州、平凉、巩昌等府所属之十二厅州县。得雨未能沾足。秋禾不免受伤。嗣又据该督奏、兰州、巩昌、平凉等府。于七月内。续得透雨。其皋兰等十二厅州县。受旱于前。除安定、会宁、夏收均有九分外。其余各属。夏收俱止六七分。秋收复形歉薄。应俟秋成后。查明核办等语。甘省本年收成。其八分以上者。固属丰登。即七分有余者。亦可称为中稔。至六分有余各属。收成究为歉薄。民力不无拮据。著勒保查看情形。如有应行缓徵者。即行奏闻请旨。若不致成灾。止须量加接济。或酌借耔种口粮。亦即一面奏闻。一面办理。仍督率地方官。实力妥办。俾均沾实惠。不致一夫失所。毋任胥吏从中侵冒。以副朕轸念边氓。有加无已至意。将此谕令知之。　　

○又谕、上年福康安等奏、攻破协布噜后。深入贼境。有贼匪数人。在后窥探。当经卡兵王大伦、盘获禀报。随即派员审明。实系奸细。即行正法等语。王大伦系守卡步兵。派防后路。能留心盘获奸细。实属可嘉。前经降旨。以千总升用。著再传谕惠龄。遇便将该员给咨送部引见。　　

○庚午。上御万树园大幄次。＜口英＞咭唎国正使吗嘎口□尔呢。副使嘶当口□东等入觐。并同扈从王公大臣、及蒙古王贝勒贝子公额驸台吉、暨缅甸国使臣等赐宴。赏赉有差。　　

○御制红毛＜口英＞咭唎国王差使臣吗嘎口□尔呢等奉表贡至志事诗曰、博都雅昔修职贡。＜口英＞咭唎今效荩诚。竖亥横章输近步。祖功宗德逮遥瀛。视如常却心嘉笃。不贵异听物诩精。怀远薄来而厚往。衷深保泰以持盈。　　

○辛未。太祖高皇帝忌辰。遣官祭福陵。　　

○谕、此次办理廓尔喀。所有随征出力之降番。前因其打仗立功时。业经赏给巴图鲁名号。及赏翎升等。既已优酬劳绩。今据福康安奏、此项降番。屡经徵调。最为奋勇。此次远征廓尔喀。更属劳苦出力。请照屯练之例。一体准其袭替等语。降番停袭世职。原为慎重屯务起见。但念伊等此次调遣远役。深入徼外。劳苦备至。非寻常随征可比。著照福康安所奏。加恩准其各照本职。一体袭替。以示轸念屯番。愈格恩施至意。　　

○又谕、现在办理廓尔喀事竣。一切军需奏销。均须四川总督核办。虽有孙士毅在彼会同查核。但伊年老。恐精神不能周到。且藏内甫经安辑。正资整饬之时。而该省地通西路。统辖屯土各番。控制较为广远。非威重大臣。不足以资镇抚。惠龄在彼。虽能谨饬自守。但办事究欠精炼。福康安新经平定廓尔喀。威望素著。广东现无紧要事件。其海洋盗匪。节经福康安搜拏整顿。渐已敛迹。该省盐务改埠归纲。办理亦有端绪。而安南自袭封后。人心镇定。边境敉宁。无必须福康安在彼经理之事。福康安著调补四川总督。俾其控制边陲。驾驭屯土番众。督办军需销算。更足以资倚任。长麟在巡抚任内。诸事尚能留心。著补授两广总督。一切地方边关事宜。俱应循照福康安定立章程。认真妥办。至浙江省、经福崧因循废弛。诸事正须整顿。吉庆自简任山东巡抚以来。办理地方事件。尚能妥协。著调补浙江巡抚。惠龄虽才具较短。但伊曾任山东巡抚。于该省情形。较为熟悉。具距京甚近。可以随时指示。所有山东巡抚员缺。即著惠龄补授。以资驾轻就熟。吉庆接奉此旨。即将巡抚印篆。交与藩司江兰、暂行护理。速赴浙江新任。长麟于吉庆到任后。即赴广东新任。俱不必前来请训。至福康安尚须在京耽搁。年内未能起身。到任有需时日。其未到任以前。所有四川总督印务。仍著惠龄暂行代办。惠龄务须倍加奋勉。实心办理。不可存五日京兆之见。以副委任。俟福康安到任交代后。再赴山东新任。　　

○又谕、据保宁等奏称、土尔扈特郡王策楞德勒克游牧狭窄。请将闲地稍为辟展。以便御冬等语。策楞德勒克游牧处所。原不甚宽阔。今伊户口繁盛。居住既属窄狭。著加恩自奎屯河西岸。至摆杨沟地方。赏给策楞德勒克。令其游牧。并将不可私行踰境之处。晓谕知之。　　

○壬申。上御卷阿胜境。都尔伯特镇国公谔勒哲鄂罗什瑚、辅国公博第格哷勒二人入觐。并同扈从王公大臣、及蒙古王贝勒贝子公额驸台吉等赐食。　　

○谕、近年浙省营伍甚为废弛。海洋一带。叠有盗劫之案。各营将弁兵丁。未能认真缉拏。迅速弋获。总缘总督驻劄福建。相隔较远。鞭长莫及。而巡抚又复呼应不灵。以致营员观望因循。日见懈弛。前经降旨将营伍事宜。即交巡抚兼管。并屡降严旨饬谕。长麟在任未久。亦未能整饬改观。吉庆在山东任内。办事尚为妥协。今调任浙江。务须遵照节次谕旨。严饬各营实心整顿。遇有盗劫之案。速缉务获。如有怠玩员弁。即严参惩办。其有出力奋勉者。亦即加以奖励。再行咨照总督。俾营员知所劝惩。海洋宁辑。方为不负委任。至浙省营员。遇有拔补千把外委官弁。向系拟定正陪。咨送总督考验。道途往返。动需时日。且微末员弁。惮于跋涉。徒费资斧。亦不足以示体恤。嗣后浙省提督、巡抚、及各镇标千把外委等官。遇有拔补应送总督考验者。俱交巡抚就近考拔。咨会总督。庶微弁可省劳费。而营务亦不致旷误。该部即遵谕行。　　

○谕军机大臣曰、李奉翰等奏、河水安澜工程巩固一摺。览奏欣慰。以手加额。此皆上赖河神默佑。顺轨安流。兹特发去藏香一百枝。交李奉翰等敬谨收贮。随时拈香叩谢。用答神庥。至李奉翰等摺内称、该处万锦滩于七月二十二日。长水三尺。二十四日。长水三尺。二十六日。长水四尺。二十八日。长水四尺五寸。沁河于二十七日。长水一尺三寸。下注之势。较为旺盛。随饬令河员一体防护。八月初二日以后。渐见消落。堤埽各工。俱臻稳固等语。所奏未免张大其词。伏秋大汛。黄沁等河。叠次长水。其势固为旺盛。但骤长之水。旋长旋消。断无积而久待之理。是统计长水尺寸。虽有丈余。其实所存底水。不过数尺。若如该河督等所奏。竟似有长无消。积高至一丈四五尺。一齐下注。有是理乎。且似此建瓴高涨。则下游何以消纳。李奉翰等不过欲以水势盛涨。见其抢护出力。各工得以保固。遂不觉张大其词。但该河督等在工督率抢办。水势安澜。朕早经降旨甄叙。又何必为此夸词。自叙勤劳。以骇观听耶。嗣后该河督等奏报水势增长情形。务当分晰声叙。将长水若干。消落若干。二次又长水若干。除初长之水业经消落外。现存底水若干尺寸。据实奏闻。毋得仍前重叠牵算。过事张皇。致骇听闻也。将此谕令知之。　　

○癸酉。万寿节。遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。　　

○遣官祭显佑宫、东岳庙、城隍庙。　　

○上御澹泊敬诚殿。扈从王公大臣官员、及蒙古王贝勒贝子公额驸台吉、并缅甸国、＜口英＞咭唎国使臣等、行庆贺礼。御卷阿胜境赐食。至乙亥皆如之。　　

○甲戌。谕曰、长麟奏、本年浙省杭州绍兴等各府。早禾收成。总计实有九分。现在晚禾亦长发青葱。秋收可望丰稔。惟湖州府属之乌程、归安等五县。因五月间。雨水较多。湖河铺泛。禾苗不免受伤等语。湖州府属乌程、归安等五县。沿湖沿河田亩。本属低洼。今岁夏雨较多。湖河致有泛溢。禾苗受伤。虽现已补种杂粮。农民仅敷糊口。若将应完漕粮。一并令其输纳。小民未免拮据。所有乌程、归安、长兴、德清、武康等五县。补种杂粮田亩应徵漕米。及新旧钱粮。俱著加恩缓徵。统于来年秋成后。分作二年。带徵全完。以纾民力。该抚务须实力妥办。俾闾阎均沾实惠。毋任胥吏弊混。以副朕惠爱黎元。优加轸恤至意。该部即遵谕行。　　

○又谕、据勒保等奏、廓尔喀所进驯象马匹。派员出口照料。并令沿途各蒙古番族。豫备牛羊乌拉应用。按数给价。嗣据扎萨克等声称应需羊只等项。所值无几。不敢收领价值。现已准其办供等语。廓尔喀进贡象马。经过青海地方。该扎萨克等、豫备羊只等项。并据称不敢请领价值。踊跃急公。出于至诚。殊属可嘉。扎萨克贝勒济克默特伊什、贝子车登多尔济、公拉特纳锡第、俱著加恩各赏给缎二匹。以示奖励。　　

○谕军机大臣曰、长麟奏浙江省每年完欠钱粮实数一摺。阅其所开单内。五十七年分未完地丁银。至五十四万一百余两。未完漕白等银至十一万七千余两。五十六年分。亦尚未完地丁银十九万三千余两。未完漕白等银二万九千余两。又五十五年未完漕白等银三千余两。而五十七年应徵南粮等米。亦尚未完四万五千余石。计节年欠项银米。共九十余万。此等皆系额徵正赋。何至积欠如许之多。从前浙江省仓库亏缺。应徵款项。积压拖延。经张若震在藩司任内。实力催缴。始能扫数清完。近年以来。又复拖欠累累。愈积愈多。此等地丁漕米。遇有歉岁时。或尚可藉词延缓。今浙省连年收成。俱属丰稔。小民自应输将恐后。即稍有拖欠。地方官亦当按限催徵。江浙等省为财赋之区。乃似此任意积欠。正赋宕悬。日复一日。伊于何底。此皆由历任抚藩因循废弛。长麟在任。亦未能认真董饬。甚或地方州县。竟有已徵未报等弊。不可不力加整顿。长麟已升授两广总督。应俟吉庆到浙。方行交代。起程尚需时日。仍应督率地方官实力经徵。不可存五日京兆之见。怠玩从事。吉庆到任后。地方钱粮系其专责。尤当督率所属。核实查催。应徵各项。毋误奏销例限。方为不负委任。将此传谕长麟、并谕吉庆知之。　　

○乙亥。谕军机大臣等、前据富纲奏、缅甸贡使孟干。禀请赏给旧印一节。兹该使臣孟干到来。又经禀请当令军机大臣传知孟干以伊所请赏给旧印。系明末桂藩逃窜云南时所给。印上所铸之字。系属詹事官衔。并非土司字样。为前明废印。若赏给钤用。不足以昭信守。特加恩敕部另行铸给蛮暮宣抚司印信赏给。俾得永远遵守。以昭宠荣。传谕后。孟干倍深感激。并经军机大臣面加询问。据称前此恳请赏给旧印。曾经禀知该国王等语。但所存旧印。既不便赏给。现在另铸印信颁赏之处。该国王未能知悉。恐其心生疑惑。著富纲接奉此旨。传谕该国王。将孟干前此所请旧印。系前明废印。未便赏给。该处木邦土司。即系天朝颁给印信。今另给孟干蛮暮宣抚司之印。与木邦土司。同受天朝恩典。仍为该国所属。更增荣宠。详晰檄知该国王。俾其益加感戴。免致生疑。方为妥善。将此谕令知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百三十四
  </div>
  <div class="pagination">
   <a href="清实录乾隆朝实录_page1795.html">
    上一页
   </a>
   <span>
    ...
   </span>
   <a href="清实录乾隆朝实录_page1791.html">
    1791
   </a>
   <a href="清实录乾隆朝实录_page1792.html">
    1792
   </a>
   <a href="清实录乾隆朝实录_page1793.html">
    1793
   </a>
   <a href="清实录乾隆朝实录_page1794.html">
    1794
   </a>
   <a href="清实录乾隆朝实录_page1795.html">
    1795
   </a>
   <span class="current-page">
    1796
   </span>
   <a href="清实录乾隆朝实录_page1797.html">
    1797
   </a>
   <a href="清实录乾隆朝实录_page1798.html">
    1798
   </a>
   <a href="清实录乾隆朝实录_page1799.html">
    1799
   </a>
   <a href="清实录乾隆朝实录_page1800.html">
    1800
   </a>
   <a href="清实录乾隆朝实录_page1801.html">
    1801
   </a>
   <span>
    ...
   </span>
   <a href="清实录乾隆朝实录_page1797.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
