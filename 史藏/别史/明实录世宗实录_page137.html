<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 137 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 137 页/共 518 页</h1>
    <div class="content">　　○庚申升司经局洗马邹守益为太常寺少卿兼翰林院侍读学士掌南京院事监察御史毛恺因奏守益名儒宿学宜留侍青宫不当投之闲散  上以恺阻议成命干预夺调宁国府推官
　　○辛酉荫故工部右侍郎徐赞孙师皋为国子生
　　○礼官奉旨请以四月朔日朝讲诏时已入夏待秋以请百官俱令尽心供事思尽臣劳之实
　　○命中军都督府都督佥事李凤鸣挂印充总兵官镇守辽东地方
　　明世宗肃皇帝实录卷之二百三十五终


明世宗肃皇帝实录卷之二百三十五终明世宗肃皇帝实录卷之二百三十六
　　嘉靖十九年四月壬戌朔湖广抚按官奏言荆州左卫已改显陵卫原兑湖广江西正粮万九千八百石乏军领运乞照安陆卫改折事例每石折银七钱解太仓库所遗浅船六十余只分派武昌等无船卫所领运诏从之
　　○  上以风霾之变轸念边储匮乏下户部议处户部拟发银三万两于各镇以备支用上曰西北边防缺储朕甚忧之其增发十二万两各随缓急分给接济若各边常赋及坐派屯粮等项管粮官有怠缓从事过期不解者督抚官具奏处治
　　○兵部以风霾奉谕会廷臣议上边事一边人言虏拥众入套度今年边患当在延宁甘固然虏情叵测他镇亦难弛备宜令诸将勒兵严阵慎无玩愒一诸边刍粟告匮宜遣大臣赍太仓银分投籴买刍粟给发紧要城堡以备主客兵支用器械刓敝宜令工部出军器局兵悉授诸镇一宿将凋落而新进未试者恐难责效宜令总镇藉所部勇怯以闻一勾补之法不足以实士伍请开召募以实边堡役之终身勿逮其子孙一边人习虏使人自趋利亦足制胜宜申明赏格以作其气一战马亡失宣大为甚宜给二镇太仆马以备骑操一瞭望军之耳目宜审其要害量加其人厚其廪饩一用兵之法间谍为先在厚抚之军尽其力一将领朘削部卒者宜加严禁一赏不踰时欲速人劝御史勘报功次毋得稽缓一将权重则人用命有临阵退缩者宜听主帅得以军法从事一将吏丧师辱国罪已论死俄复报赦人皆玩法自今勿务姑息使知所畏一宁夏旧有平虏城东当河套西拒贺兰北御沙漠三面受敌一守备统五百人不足以当之曩者都御史张文魁请改设参将增其士马诚为有见其贺兰山三十七堡近虽损坏而故址犹存宜渐修复使汉虏不得通则防守为易一宣府屡遭败衄士气不扬永宁一方实巩  陵寝大同五堡尤当虏冲且系创建事宜未尽其兵马单弱粮储缺绝守听守臣具奏即为区处＜锍-釒＞入  上曰国家安危重计在西北边迩者虏犯我疆边人荼毒朕甚悯之召灾致异厥有所自且兵马刍粮岁烦调度将官抚臣咸出遴选竟不闻有纾朕忧者而徒以兵食不足为辞此无他不输忠畏法耳诸边事既有成议悉准施行自今武臣有失律挫威文臣有贪暴显著者听科道官参劾诸边所不便总督抚按以闻毋隐○甲子起原任山西巡抚都察院右佥都御史刘大谟巡抚四川
　　○丁卯钦州知州林希元上言曰臣闻安南莫方瀛乞降特命大臣查勘夫降者将籍其土地人民以献也今杀我士卒夺我战艘降者固如是乎今遣大臣勘问将谁勘也勘之彼邦彼方以降诈我情不得闻也勘之我边我边重臣方为之请谁敢易辞臣以为欲得其情宜与约之曰必归我四峒必令黎宁不失位必令黎氏旧臣若郑惟憭武文渊者皆有爵土必奉我正朔能我从者降也不然诈也而后兴问罪之师因助顺之势讨假息之虏何战不克又曰方瀛之所恃者都斋耳其地滨海淤涂十余里舟不得泊计以为王城不支即守都斋都斋不支即奔海上耳若以东莞琼海之师助占城击其南贼不得奔矣以福建之师航海出枝封湖广之师出钦州与之合以攻都斋无巢穴矣以广西之师出凭祥云贵之师出蒙自与之合以攻龙编则根本拔矣如此莫氏可举而定也又条上方略书凡四上而为御史钱应扬所劾言希元所称秘策者固道路传闻之语不足听  上曰安南事已简命文武重臣往议诸臣勿复妄言
　　○升保定分守都指挥佥事赵卿为左军都督府署都督佥事充东官厅听征总兵官
　　○己巳升大理寺右少卿魏有本为都察院右佥都御史巡抚河南
　　○庚午陕西洮州凉州甘肃俱地震
　　○辛未永宁宣抚司九姓长官任钰等差把事李果等补贡马匹赐宴以过期给半赏
　　○降刑部尚书周期雍俸一级先是锦衣卫指挥同知樊瑶以长子纲尝有罪不当嗣欲令庶子纬为嗣纲又讦纬不可嗣宜嗣己子诏下法司按治刑部言子扬恶以毁亲父昵私以偏庶其罪均  上报曰父子不可并罪再议之于是法司改纲诬告人死罪未决者律瑶仍奏事不实律奏入  上怒责期雍曰瑶奏己事与奏事不同期雍变乱律条责令对状寻引罪  上谓期雍职掌刑法问罪不当律姑夺俸一级
　　○壬申改苑马寺卿李涵添注陕西右参政时涵为肃州兵备副使议修嘉峪关事方经始会升苑马卿总督刘天和会抚按保留之乃改涵陕西参政仍督工嘉峪关
　　○都御史刘储秀言辽东被灾已免屯粮十分之三本色粮料支用未敷请发太仓银于折色常数之外照时价添给令官军自行买用从之
　　○命灵璧侯汤佑贤佥书中军都督府事
　　○甲戌国子监司业王同祖＜锍-釒＞言监生拨历原额正杂历共八百八十七名其历事俱十二月长差二十四月比年更定不常即今拨历之数增至一千八十名历事月分减正历为九月杂历六月长差十五月夫月数愈减则历数愈增历事者愈多则在监者愈少计今六馆诸生仅百余人不惟聚散倏忽无以称国学之规而随缺随补何以给诸曹之用宜将正杂等历俱复原额其历事月分仍照旧限庶事体适均无偏重之弊吏部议覆报可
　　○巡按湖广御史姚虞广东御史王德溢浙江御史王献芝俱举劾太滥  上责其不遵诏旨命吏部参阅部言虞所奏在未奉诏之先宜宽其罪于是夺虞俸三月德溢献芝调外任仍令各抚按官于六品以下有司贪酷不法者径自执问不必奏扰
　　○旌表江西南城县烈妇胡氏氏名全姑适同邑李华随父商远方胡与姑易氏独居姑淫纵日与恶少张炳拾徐琏等通胡氏贞白自誓又不显言姑恶时时切谏姑及恶少百计凌虐荼毒八年终始一节后诸恶少与其姑竟谋杀之抚按上其事诏所在为立祠扁名哀烈赐祭一坛正诸恶少及其姑之罪
　　○乙亥御史谭学劾左春坊左庶子童承叙招妓贩盐承叙上状自明言臣与原任泽州知州钟英有旧英为其子弟置塾师臣亦遣子就焉因尝往来而学以为招妓又与大同郎中詹文光为婚曾遣人报书文光所学以赴书大同为乞盐行贩事皆无实  上置不问令供职如旧
　　○升大理寺右寺丞梁尚德为本寺右少卿湖广按察司副使李瑜为辽东苑马寺卿
　　○丙子封弋阳王府镇国将军多焜生母孙氏为夫人多焜援靖江王例以请从之
　　○丁丑以大学士翟銮六年秩满诏加太子太傅赐钞三千贯并羊酒銮辞加秩  上优诏不允
　　○己卯湖广道御史包节劾奏兵部尚书张王□赞卖官鬻法等事王□赞疑都御史王廷相嗾之因讦廷相与方士唐珠珊相结专事烧煆又托房中之术多买少艾为士林所姗笑廷相亦上状自明俱令供职如故于是吏科给事中张尧年奏曰臣闻唐虞之时群后德让世称极治今遭逢  圣主大臣宜协心辅治以餋和平之福乃王□赞与廷相交相诋诟岂所以令庶官见哉又王□赞屡经论列宜量改用以全终始  上曰张王□赞王廷相互相攻讦有伤国体朕念大臣姑贳之今后廷臣务和衷同德以光国家不可效尤张王□赞谙练戎务令尽心供职以副委任
　　○庚辰入春以来雨泽愆期礼官请行所司祈祷  上从之因谕曰朕忧时少雨方躬祷宫中百官其各竭诚以助
　　○升江西道监察御史张鹏为大理寺右寺丞
　　○辛巳户部议覆武定侯郭勋条陈边务五事一请各边田亩向属镇守内臣为业者分给总兵副参游击等官召人佃种仍敕抚巡官申严侵占之禁一运军例许顺带土物四十石以备路资及陪补耗粮之费顷因沿途盘验百计侵克运军苦之宜禁革一敕大同宣府辽东各巡抚官督催山东河南等处积逋之课所司徵解迟速当据实举劾以示劝惩一江之南北近设儹运主事五员令其各诣水次监兑俟兑毕仍令押赴京通二仓庶闸坝不致留难一行巡盐御史严督运司将正余盐斤数目照例成包毋使私贩倍于官盐诏悉如议行
　　○命大同游击署都指挥同知史俊充左参将分守宣府北路独马营等处
　　○癸未雨大学士夏言礼部尚书严嵩各具＜锍-釒＞称贺  上曰  上穹下眷甘泽应祷朕心感悦览奏具见同心之庆
　　○宣府巡抚都御史楚书等言宣府诸路墩台宜修署者一百二座边墙宜修者二万五千丈通贼险峻崖应铲者四万五千丈因求工料兵科都给事中冯亮亦为请  上诏出太仆马价三万两给之兵部言国家轸恤边圉既不惜重费如其滥财损功毁建非所不可以垂永非所以称  上意也乞申敕之  上然之且令事竣之日巡按御史阅视以奏
　　○翊国公郭勋上言将臣虽以善战为勇亦以相机为智而文臣不谙军旅但驱之使战或待以苛礼或绳以文法至于诬死如海州副总兵时陈名将也虽贪财特以赂遗有司非自利也何可锢而不用宜许自赎兵部覆时陈赃罪狼籍久系未决宜令陕西守臣上其狱于法司会讯以请得旨如议已都察院言时陈贪虐尝以事榜掠死者至二十三人后所部畏刑多以贿免不能赂者即自经死赃盖三万八千余人情汹汹几至生变罪不可宥他若匿边情通私茶强占屯田威奸子女又其小者前奉诏下总制尚书唐龙及二司杂问乃抗违潜匿夕未服辜又守备王楫等附益聚歛皆可罪得旨时陈擅杀不辜科刻盗用官物数万凶邪酷暴糜烂生民追赃完日即便处决王楫等戍边卫余如议
　　○秉一真人陶典真奏建湖广黄州府黄冈县雷坛妥神祝寿免行差官惟令赞教臧宗仁前去管理请赐道录司一职给驿以行仍行抚按委官督造并请赐坛额  上命宗仁为道录司左演法坛名候降遣官已有成命不允辞后以典真再＜锍-釒＞罢遣
　　○督工尚书甘为霖上言嘉靖八年工兴以来节派各省采买木料前后报完若  郊  庙  奉先等殿  慈宁宫  景阳宫  社稷坛本思殿等工俱足用续建  慈宁宫一号等殿  皇穹宇西苑  仁寿宫  七陵寿宫龙凤船及沙河行宫承天府借留等项自今计之工似垂成木亦足用乞停采运以自民困所在官司事体不一有既采未运者有领运未行及已行未到者有称中途漂流者有称验收未中者有预银于官而不交木植者有先招□货买而未领银者乞行清查以息弊端工部议覆  上纳其言
　　○乙酉山西布政使司右参议张镗以疾乞休吏部覆镗历有年劳且恬退可尚宜升一级以示优异命以山西按察司副使致仕
　　○丁亥巡抚延绥副都御史贾启言总兵周尚文悖眊病狂训练无时臣他日必与庸将同罪乞两罢臣等兵部谓尚文素以廉干闻虽临阵贾勇非其所长而控制优闲未容轻弃乞改尚文镇甘肃  上曰尚文执拗好竞启忿戾乖方并宜显黜姑各夺俸尚文三月启一月如再不悛必逮治不贷已陕西巡按御史张光祖又奏周尚文与贾启彼此构嫌号令互异三边重地不可令一日共处  上乃令尚文革任听勘启降一级别用员缺令吏兵二部于附近推举才望著闻者代之
　　○太子太保礼部尚书严嵩言员外郎卫元确行人孟廷相往王府致祭过期不至乃吏科都给事中丁湛故宽程限徇情废法俱宜罪诏镇抚司考治于是元确湛改外用廷相赎罪还职
　　○戊子命湖广巡按御史朱箎监视  显陵工不必候代
　　○己丑雨雹
　　○庚寅山西宁化王府镇国中尉表杆坐殴人致死诏削禄米三之一
　　明世宗肃皇帝实录卷之二百三十六


明世宗肃皇帝实录卷之二百三十七
　　嘉靖十九年五月壬辰朔命原任柳庆参将都指挥同知沈希仪充左参将提督四川叙泸坝底及贵州迤西等处升赤城守备指挥佥事曹棠为署都指挥佥事充大同游击将军坝底守备指挥同知曹新为署都指挥佥事充叠茂游击将军
　　○锦衣卫千户李拱辰言  圣母南祔  显陵灾异屡作乞迎  二圣梓宫俱葬  天寿山  上以拱辰狂悖庸愚非所宜言下镇抚司逮问寻赎罪还职
　　○癸巳先是大理寺卿牛天麟等谳狱误书斩罪叶弘陆等十七名为凌迟  上览狱词与奏内不同责令对状天麟等引罪  上切责而宥之夺该寺官俸一月
　　○甲午狭西延安府鄜州大雨雹伤禾稼人畜
　　○乙未四川喇麻寨首番僧音巴监藏等贡方物宴赏如例
　　○丙申以夏至将大祭地于  方泽视牲遣成国公朱希忠代大学士顾鼎臣翟銮尚书许赞严嵩轮视
　　○太子少保礼部尚书李浩卒浩山西曲沃县人成化甲辰进士授工部主事累迁通政使兵部右侍郎拜礼部尚书仍掌通政司事因天变上励政事戒逸游重爵赏抑奔竞四事不报六＜锍-釒＞乞休准致仕加太子少保家居二十余年寿八十有五卒诏给祭葬赠太子太保谥庄简浩器宇魁梧议论英发刚直不挠为时所重
　　○命提督京城参将都指挥佥事九聚充副总兵分守保定地方
　　○国子监司业王同祖言世禄之家鲜克由礼如教之不豫则纨裤之子何望干城请令两京公侯伯子弟凡未任者悉送监读书如嘉靖八年制自今以往岁以二月举行学有可观则奏闻叙荫不率教者并听紏治兵部覆请  上从之已乃诏襄城伯李应臣兴安伯徐梦旸惠安伯张镧崇信伯费炜清平伯吴家彦俱赴监读书观礼
　　○四川遂宁县训导萧时芳奏言郭勋夏言霍韬皆中兴元佐同功一体而外议沸腾心迹未一非国家之福宜召此三人赐之坐杯酒以释其心语皆浮诞不经诏下镇抚司逮问具罪黜为民
　　○丁酉户部议覆巡视光禄寺监察御史□承学条奏一平物价令顺天府行宛大二县备陈市价俟估计之日听科道官会同本寺从公酌议庶物价不亏一均钱钞本寺支领天财库钱钞多滥恶无禆实用且过期未得关给其铺行有专给以钱者最为偏累自今每钞一块钱二千文折银二两于太仓支领仍以钱钞分给各铺行俾多寡适均从之
　　○戊戌大祭地于  方泽命翊国公郭勋代伯卫錞陈鏸大学士夏言翟銮分献
　　○  孝宗敬皇帝忌辰  永孝殿行祭礼遣玉田伯蒋荣祭  泰陵
　　○己亥诏选京城内外淑女一百名
　　○庚子诏赏户部右侍郎王果巡按河南御史陶钦夔银各二十两彩币二表里主事王继芳一表里时河南大饥以杲等赈济有方故也
　　○狭西固原等卫地震
　　○辛丑  太祖高皇帝忌辰  景神殿行祭礼
　　○冀州枣强县午时天鼓鸣夜星陨为石四
　　○壬寅户部议覆巡抚江西都御史王暐言申明期会行各处巡抚官严督所司于起角□羊两京各部各边钱粮俱赴巡抚衙门挂号定限回销若有司稽慢角□羊户侵欺者查奏处治从之
　　○命果勇营坐营都指挥佥事邓安充参将提督京城内外巡捕
　　○癸卯  仁宗昭皇帝忌辰  永孝殿行祭礼遣安平伯方锐祭  献陵
　　○甲辰翊国公郭勋奏河南等处岁灾秋班操军不至者众请特宽免兵部题覆  上曰京操官军岁以春秋往来我  宣宗皇帝立法以戒不虞虑至深远千人不至者都指挥逮问夺俸若遇灾伤具奏放还  累朝以来守为定例比来乃以万计卿等不闻举奏辄欲宽纵法令何在今姑依拟此后不许废法
　　○乙巳浙江巡按御史傅凤翱言台州府水利通判平湖县水利县丞俱属冗员宜省吏部以闻  上曰朝廷额设官员不当轻议裁损比兴革不常人出意见以致事体纷更无益于治通判县丞既专管水利其令供事如旧
　　○升应天府府尹陈卿为都察院右副都御史巡抚甘肃等处趣令赴任且诏今后各边巡抚员缺宜就近推补不得隔远升用
　　○丁未兵部言隆庆等卫缺马请发太仆马二百余匹给之因奏各边马乏常以士卒餋之无法及盗卖雇借诸毙宜行禁谕  上是之令今后再称缺乏查有奸毙即行参究
　　○戊申朝鲜国王李怿差陪臣刑曹判书金麟孙等奉表物谢赐敕谕宴赏有差
　　○升河南汝宁府知府贾名儒为山东按察司副使未任以疾乞休诏以原职致仕
　　○己酉诏岁给周王禄米万石仍与加赐世孙三百石兼支
　　○壬子升湖广布政使司右参议叚续为山东按察司副使整饬密云等处兵备
　　○命右军都督府署都督佥事陈谨团营果敢营坐营管操
　　○乙卯兴建雷坛
　　○河南巡按御史陶钦夔言河南驿递旧以他官兼摄事弛弊丛乞比山东例铨注屯田佥事专理之报可
　　○丁巳致仕南京户部右侍郎王潮卒赐祭葬如例
　　○戊午太子太保工部尚书蒋瑶南京兵部尚书湛若水俱六年考满  上以二臣年逾七十俱令致仕瑶仍给驿还
　　○升南京太仆寺少卿戴金为应天府府尹
　　○兵部奏正月十八日虏入大同以五百骑伏大庙湾而遣四十余骑分掠参将张世忠守备林椿追之陷其伏中杀指挥周岐等二十九人诏革椿任闲住世忠回卫听勘夺副总兵戴廉俸三月
　　○庚申升直隶大名府同知张弁为狭西按察司佥事
　　明世宗肃皇帝实录卷之二百三十七


大明世宗肃皇帝实录卷之二百三十八
　　嘉靖十九年六月辛酉朔
　　○壬戌升南京光禄寺少卿傅炯为南京大仆寺少卿
　　○丙寅旌表浙江孝子楼楷等二人节妇余氏等四人及烈妇禇氏贞女许氏
　　○巡视光禄寺御史□承学奏寺属官员添设太滥珍羞署署丞张衍祚等差委骚扰驿传宜汰黜之＜锍-釒＞下吏部覆言寺官旧有定额比因工完乞升者多无缺填补假以职衔遂得夤缘任事靡费廪饩谋求差委诚如御史所言诏以张衍等祚付法司治罪
　　○升礼部主客司署郎中许论为南京光禄寺少卿
　　○丁卯升户部左侍郎张润为工部尚书
　　○升镇番守备指挥佥事张达为都指挥佥事充延绥游击将军
　　○是时诸宫殿工作频兴役外卫班军四万六千人不足郭勋乃籍其不至者人输银一两二钱雇役名曰包工秋班雇四千人春班五千人各三阅月所雇视班军食粮四斗前此户部尚书李廷相给两月粮而梁材继至坚执不与勋遂劾材专擅  上命兵部会勋议奏兵部言材守职不得不慎得旨包工军行粮凡已役过者计日补给以后禁勿包工自今派拨官军动支钱粮所司务遵故事行勋又以兵部缺军差拨先是籍逃亡旗军布花折粮等银倩工应役至是支给愈多户部尚书梁材谓外卫上班并京营官军锦衣卫旗军计可四万余人已足分拨柰何混支前银别为雇募诏从户部议兵部尚书张王□赞即按籍遣之勋又谓侵已权奏材王□赞互相比周变乱成法侵牟职掌＜锍-釒＞入  上谓材沽名误事似忠实诈令冠带闲住王□赞拨军不与提督官会同姑贳其罪各工夫费工部计议以闻
　　○戊辰提督两广都御史葵经以崖万等州黎岐叛乱攻逼城邑有司不能支奏请添设参将一员驻劄崖陵分守琼州地方及兼管琼雷廉州海洋备倭其原设总督备倭官仍驻劄东莞止令专管广惠潮高海洋备倭兵部覆言琼州悬居海中延袤三千里黎峒盘处犷险难制而崖州陵水去黎由近虽有督备指挥势轻况今黎贼构乱难以弹压诚宜改设参将若广东备倭旧有都指挥一员为之总督虽驻劄东莞与琼雷廉西路海洋稍远而经岁不至以弛其防则摠督之旷职非官不备也宜不可改  上乃听增琼州参将令事宁之日镇巡议存革以闻
　　○庚午诏仍给大学士夏言前所追缴御劄四百三通并银记一颗手敕一道言具＜锍-釒＞谢  上曰卿其思朕所眷用心辅政以公以勤朝夕勿怠庶副朕怀
　　○御史舒鹏翼条陈三事一严武举以杜侥幸请申明诸边武举赞画官如五年无功即未五年而偾事不职者送回本兵议处一培山林以固藩篱言京师沿边山木非特拱护  陵寝亦以防虏冲也宜加厉禁一清草场以资刍牧言牧马草场禁网渐疏豪强侵并必令巡按御史履亩踏勘且重私骑孳牧马匹之罚以禆边计部覆从之
　　○添设镇守江淮总兵官初嘉靖八年间江洋大盗发大学士夏言时为兵科都给事中奏请专设镇守江淮总兵官督兵剿捕未几贼平兵部奏革以其责任仍归操江武臣如故凡江浙粮运自苏常里河取道者从来由镇江京口闸抵仪真其闸河土疏易淤府县必岁时浚治然后粮运无阻是年京口闸淤阻漕粮咸拨民船出孟子河多为海寇所掠甚至执戮官吏南京兵科给事中杨雷以其事闻请治镇江知府张珤丹阳知县周宁失时不浚河道之罪诏下其＜锍-釒＞都察院令并参守土巡江诸臣于是院参珤宁及守备仪真都指挥解明道总督金山备倭指挥童扬苏松兵备副使王仪及水利巡司等官宜行巡按御史提究操江都御史王学夔巡江御史胡宾宜罚治得旨珤明道等俱如拟提问夺宾俸两月学夔一月并诘兵部以先年所设江淮总兵官何因革罢于是兵部具以兴革本末查覆因言今江洋群盗连艘比舰横行镇江崇明诸域盛陈兵甲凶焰甚炽不异嘉靖八年时宜设总兵官给以旗牌敕符俾驻劄镇江提督沿江上下兵防西自九江安庆东及淮扬苏常诸郡凡备倭守备卫所及有司巡捕官悉节制之报可遂以原任分守柳庆参将署都指挥佥事汤庆升左军都督府都督佥事充总兵官提督江淮等处巡捕已而兵科都给事中冯亮等复请重金山备倭仪真守备官事权各加以将领之号分任江南江北地方凡卫所掌印巡捕诸官悉令服属庶声势隆重可以为总兵官裨辅且参海盗充斥而巡抚都御史夏邦谟不以上闻玩寇费职不宜置之不问部覆得旨悉如拟责邦谟令捕灭江盗不许坐视误事于是升大兴左卫署都指挥佥事李俊为浙江都司都指挥佥事总督扬州地方备倭南京府军右卫指挥使路正为浙江都司署都指挥佥事守备仪真地方
</div>
    <div class="pagination">
<a href="明实录世宗实录_page136.html">上一页</a><span>...</span><a href="明实录世宗实录_page132.html">132</a><a href="明实录世宗实录_page133.html">133</a><a href="明实录世宗实录_page134.html">134</a><a href="明实录世宗实录_page135.html">135</a><a href="明实录世宗实录_page136.html">136</a><span class="current-page">137</span><a href="明实录世宗实录_page138.html">138</a><a href="明实录世宗实录_page139.html">139</a><a href="明实录世宗实录_page140.html">140</a><a href="明实录世宗实录_page141.html">141</a><a href="明实录世宗实录_page142.html">142</a><span>...</span><a href="明实录世宗实录_page138.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
