<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1160 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1160 页/共 1860 页</h1>
    <div class="content">○礼部奏、皇太后万寿圣节庆贺礼仪。得旨、是。照例行礼。奉皇太后懿旨。今年停止筵宴　　

○兵部奏荆州将军雅郎阿、协领色楚。于所属兵滋事。将擡夫阿高、踢伤身死。徇隐袒护。请照例降革。得旨、依议。将军雅郎阿、系统辖大员。擡夫阿高、被踢身死。仅交属员讯问。含糊咨覆。实属有心袒护。照徇庇例降三级调用　　

○辛丑。谕、前据刑部议驳盛京刑部侍郎朝铨、审拟萨灵阿殴死家奴童六五儿一案。所报尸身年岁。与尸亲供情不符。是检验既已不实。而承审又未究出确情。朝铨率行具题。殊属不合。因将伊交部议处。至案情疑窦未明。若仍令其覆审。恐不免意存回护。且原供尸亲等、现俱在京。因命将案内各犯证。解交刑部。另行审拟。嗣据兵部等议驳朝铨条奏一本。以盛京驻防官员。前因习气不堪。停其叙录。至拏获盗犯。乃责所宜然。未便即谓其湔除旧习。遽请议叙。又请定窝藏盗贼罪名一节。旧例条分缕晰。毋事纷更。而守堡、乡长、与保正、甲长、名异而实同。均可比照办理。亦毋庸别立科条。部驳俱为甚当。已依议行矣。彼时以朝铨办事。屡次错误。若萨灵阿一案。果如刑部所驳。则朝铨即难复胜侍郎之任。因交军机大臣存记。俟刑部审明之日。再降旨定夺。今据刑部条奏。查对丁册。童六五儿年岁。与朝铨原报无异。其尸亲杨任氏所供。实系从前往福州驻防时避嫌捏报。是朝铨审拟此案。尚无舛谬。自应免其议处。所有兵部议驳之奏。朝铨实有应得处分。著交部照例察议　　

○谕军机大臣等、上届皇太后七旬大庆。各督抚等、俱愿胪欢祝嘏。因前届辛未年。各省所办庆典。过于糜费。特派大臣经理其事。酌定数目。令各汇交承办处。代为备办。明岁恭逢圣母八旬万寿。普天同庆。自应仍循辛巳年之例。特派大臣董事。上届单开两淮盐政、交银二十万五千两。长芦盐政、交银十万两。彼时盐务尚未彻底清厘。此项银两。必皆派自商众。而以盐政出名。殊属无谓。今盐政既经额定养廉。自当量其所得。酌定限数。不应仍令多交。致得藉口公事。复开派累之渐。至两淮商众等、春曾至天津。为朕庆祝。明冬恭遇北庆。伊等自必欲共抒忱悃。上祝鸿厘。原不妨俯从所请。但伊等各欲自效其衢歌巷舞之诚。毋庸官为代办。临期可量留段落。令其来京自行陈应。俾抒爱戴。其长芦两浙商人。照两淮量加节减。并酌留段落。听其各申忭祝。将此谕令李质颖、西宁、熊学鹏、知之。其河东、两广、距京较远。无庸令商人跋涉。仍照上次之例。酌定数目。令其转交董事大臣。代为备办。并谕李侍尧、固世衡、知之　　

○以镶红旗汉军都统傅玉、为荆州将军。喀什噶尔参赞大臣秦璜、为镶红旗汉军都统　　

○予出师缅甸病故前锋参领富哈禅等二百八十四员。兵四千五百九十七名。恤赏银两有差　　

○壬寅。上诣奉先殿、寿皇殿、行礼　　

○谕、兵部议奏、云南进兵未能出力之前锋副参领爱达哈。本身所得云骑尉。不准另袭外。其余未能出力人员内。所有世职。一体不准承袭等语。原因伊等未能出力之故。不甚明晰。故如此办理。但此项世职。有由伊祖父劳绩所得。承袭至今者。若一概不准承袭。殊失奖恤旧勋之意。所有此次未能出力人员。如系本身所得之职。依议不准承袭。若系由伊等祖父劳绩所得之职。著施恩查伊等族内。将应袭之人。另行承袭　　

○命侍讲学士褚廷璋、提督湖南学政　　

○予广东龙门协水师营遭风淹毙兵林毓琏等、赏恤如例　　

○是月。护理江苏巡抚布政使李湖奏、江浦、丹阳、山阳、阜宁、海州等、五州县。今年歉收各户。明春青黄不接之时。民食或有拮据。请于正二月间。各户计口借给一月口粮。秋收后徵还。得旨、如所议行　　

○江南河道总督李宏奏、查清口东西二坝。前因湖水渐消。陆续接筑四十七丈。留口门二十丈。今半月内。又消水七寸。高堰志桩。现存水五尺七寸。山盱五滚坝。高出水面二尺八寸。及三尺三寸不等。应再酌收六丈。以资节蓄。已督率道厅陆续趱筑完竣。得旨嘉奖　　

○福州将军弘晌奏、臣标下裁汰绿旗两营。将官兵移交督抚城守各标营补伍。惟现在驻防官兵。到闽未久。一切驰奏。及密查税口等项。咸资熟手。请将裁归补伍之千把总内。挑选四员。马步兵二十名。仍交臣等管束差遣。按季将弁兵行走勤惰。移知该标营考拔。俟驻防八旗官兵熟谙风土后、即停。得旨、著照所请行　　

○陕甘总督明山奏、甘省土瘠民贫。一遇荒歉。全藉官仓。明春耔种口粮。在所必需。查被灾州县。仓储既少。拨运又艰。今核各属收成六分有余者。粮价亦属中平。豫行采买。庶仓储得裕。民借有资。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百七十一



大清高宗法天隆运至诚先觉体元立极敷文奋武孝慈神圣纯皇帝实录卷之八百七十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆三十五年。庚寅。十一月。癸卯朔。礼部议覆。湖北学政戴第元奏称、楚省各学册籍。开填年貌经书。每有舛错。廪增字样。亦间有讹。或新册与旧册不符。或卷面与册注互异。将应议各职名。分别咨部等语。查教官应办册卷。学政汇造总册。旧例。均无舛错议处之条。应请交吏部察议定例。从之　　

○甲辰。上御乾清门听政　　

○遣官祭先医之神　　

○谕、据海明奏、江西省本年乡试。有广信府属之兴安县生员李炜、年已九十九岁。三场完卷。虽未入彀。其志实堪嘉尚等语。今科顺天乡试。有年逾八旬者二人。已加恩特赐举人。俾遂观光之愿。今李炜年及期颐。尚能康强应试。洵为盛世休徵。李炜、著一体赏给举人。副朕推恩引年至意　　

○吏部等部议覆、署云贵总督彰宝等疏称、滇省裁改各府、厅、州、县。一切分隶事宜。一、改设武定、元江、镇沅、广西、四直隶州。广南、永北、蒙化、景东、四直隶同知。鹤庆州、一州、禄劝、师宗、弥勒、建水、四县。添设丽江、顺宁、二县。改拨管辖之五嶆、他郎、二通判。威远同知。并各经历、巡检、知事、大使、儒学等官。共应颁给印记关防四十六。俟新印颁到日。将旧印缴销。一、裁知府七。知州五。知县一。府教授六。训导四。州学正五。训导五。州同一。经历六。知事二。典史一。改设直隶厅同知一。直隶州四。知州一。知县六。州学正五。训导三。县教谕六。训导六。县丞一。照磨一。吏目五。巡检一。典检一。典史六。其裁改各官俸廉役食。请分别支给。按各员任离任日起支。一、元江府因远地方汛兵。向因赴府支粮窎远。将该地应纳秋米令知事就近收放。今知事改为巡检。仍令巡检收放。他郎通判。专管盐务。并该地兵粮秋米。代府收放。今拨归普洱府辖。所管各项。照旧办理。又广西原辖五嶆通判。改归曲靖府辖。该地疆界户口钱粮。归并该通判经管。又裁邱北州同为县丞。查邱北距县窎远。其徵收支放。并地方一切事宜。即归县丞管理。命盗案仍归县审拟。又裁姚安府归楚雄府辖。其税课一并归收。但尚有经徵官庄田地。并存仓兵米。系坐落姚州大姚县境。若概归管。兵民均多未便。请将官庄归大姚县徵解。兵米归姚州支放。又丽江。顺宁。二府。各设首县。该二府户口仓库盐课监狱刑名等项。概归首县管理。一、府治改为州治。所有通长均派祭祀等银。并鞭春银两。俱按以支给。一、裁改各衙门原设吏典攒典。如已经著役。俟役满考试后再裁。其各官虽改。而地方事宜。仍旧管理者。原设吏攒。毋庸更改。一、裁改各官衙署。除抵拨居住外。共遗旧署六所。变价归公。新设丽江、顺宁、二府首县、典史、应建衙署四所。均应如所请。从之　　

○以协办大学士吏部尚书刘纶、充三通馆副总裁。吏部侍郎温福、户部侍郎索琳、充国史馆副总裁　　

○加赈山东齐河、济阳、禹城、阳谷、寿张、范县、观城、朝城、聊城、堂邑、博平、茌平、清平、莘县、高唐、济南卫、东昌卫、十七州、县、卫、本年水灾贫民。缓徵旧欠钱粮。并予章邱、邹平、新城、临邑、长清、陵县、德州、平原、商河、利津、高苑、博兴、乐安等、十三州、县、葺屋银两有差　　

○乙巳。谕、前以大学士忠勇公傅恒、体国公忠。鞠躬尽瘁。已降旨入祀贤良祠。复念傅恒。曩者金川奏绩时。以其祖父世笃忠贞。流光钟庆。曾谕令建立宗祠。自其曾祖哈什屯以下。官为春秋致祭。今傅恒自应令其一体入祠。酬庸俎豆。至尚书果毅公阿里衮、宣力殚忱。克彰劳勚。昨岁赐恤时。曾令入祀贤良。今思其先世额宜都、遏必隆、并以崇勋建有宗祠。得膺祀典。阿里衮、亦应附食邀荣。而其父领侍卫内大臣尹德、尚未列入。著与阿里衮、一并入遏必隆宗祠。用奖勋荩。该部即照例行　　

○又谕、据巴彦弼等奏称、由塔尔巴哈台、发往内地人犯璊达勒、至库尔喀喇乌苏、所属沙喇乌苏台站。转行递解时。璊达勒将肘锁扭坏。殴打兵丁李音。夺马逃走。请将该台站笔帖式花金宝、把总高维成、兵丁李音等。俱行革退。从重治罪。管理台站游击岳吉革职。限日缉拏。并请将萨喇善、巴彦弼等、一并交部严加议处等语。发往内地人犯璊达勒。胆敢扭坏肘锁。殴打兵丁。夺马逃走。情甚可恶。自应严加查拏。从重治罪。著交各该处拣派妥干人等、严拏务获。俟在何处拏获时。即在彼处正法示众。但璊达勒既经付锁递解。伊如何能将肘锁扭坏。殴打解兵。夺马逃走。看来绿营兵丁。实属无用。庸懦之至。萨喇善。系朕复行加恩。予以自新之路。赏给副都统职衔。发往库尔喀喇乌苏效力之人。伊理应感戴朕恩。一切事务。留心勤慎办理。竟不知感恩。仍蹈故辙。因循疎懈。即递解逃犯厄鲁特一事。并不选派妥干人等。又不添派多人押解。一任台站官员。派委庸懦汉兵递解。以致疎脱。皆萨喇善平日因循疎懈、不以为事所致。甚属不堪。萨喇善著革职。发往伊犁。自备资斧。效力赎罪。疎脱璊达勒之该管台站游击岳吉、该台站笔帖式花金宝、把总高维成、俱著革职。与兵丁李音、一并枷号在该台站示众。巴彦弼、徐绩、俱有统辖之责。咎亦难辞。巴彦弼、徐绩、著交部严加察议。再此等发遣内地人犯。伊犁等处。往往即交台站转递。但此等台站。原为驰送具奏事件、往来文移而设。每台不过派拨绿营兵丁、及回子等数名。其无关紧要人犯。由台站遇便递解。尚属可行。似此等紧要人犯。亦交台站转递。又不添人护竤。仅委之庸懦绿营兵丁回子等递解。焉得不致疎脱。嗣后伊犁等处。如有递解人犯。应如何酌量轻重。派人递解。俾不致有脱逃之处。著交伊勒图等。公同悉心妥议具奏　　

○军机大臣等议准。云南副将军阿桂等奏请。赏还户撒土职赖国宣后裔赖君爱。户拱长官司土司。腊撒土职盖世禄后裔盖邦荣。腊撒长官司土司。均归腾越州管辖。照例颁给号纸印信。从之　　

○命给事中汪新。提督福建学政　　

○是日起。上以冬至祀天于圜丘。斋戒三日　　

○谕曰、雅郎阿、著加恩赏给副都统职衔。前往库尔喀喇乌苏办事。不必来京。即由彼处驰驿前往　　

○又谕、据彰宝奏、大硬城守营都司董承煊之弟董四、顶冒马兵董成恩粮名。赴省应试。又有提标中军参将胡光之侄胡起林。亦系冒名应试。俱经拏获发审。并请将胡光、董承煊、革职审拟等语。胡光、董承煊、身为参将都司、随任弟侄。自应令其回籍应试。何得充顶兵丁粮名。冒滥赴考。殊属有干法纪。胡光。董承煊。俱著革职拏问。交该抚与案内有名人犯。一并严审定拟具奏　　

○军机大臣等议覆、塔尔巴哈台参赞大臣安泰奏称、塔尔巴哈台各卡。离哈萨克游牧不远。充马甲者。多由哈萨克逃出之玛哈沁厄鲁特。伊等既无产业。又多与由哈萨克逃出玛哈沁之妇女私合。及偷哈萨克马匹等事。请嗣后将逃出无夫之妇。配给巴尔鲁克无妻之夫。余拨送伊犁。酌量配给。其由哈萨克逃出之厄鲁特。无庸驻劄塔尔巴哈台。致易生事。应如所请。从之　　

○丁未。上诣南郊斋宫斋宿　　

○谕军机大臣等、昨据彰宝参奏、提标参将胡光等之弟侄。顶冒兵丁粮名应试。业经降旨、将胡光等革职拏问。交该抚严审定拟矣。武员子弟随任。自应回籍应试。何得顶冒兵粮。希图就近赴考。不特冒充籍贯。亦且强占兵丁名额。殊干法纪。滇省既有此情弊。恐他省似此者。亦所不免。著各该督抚、即行查明。将有无冒考之处。据实覆奏。可于伊等奏事之便。传谕知之　　

○戊申。冬至。祀天于圜丘。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○黑龙江将军增海等奏、呼兰地方孟古鲁等山。出产薓枝。周围绰罗昂阿等处。向设卡八座。并设官兵巡防。但呼兰河直达产薓之大鞍山。小鞍山等处。所设卡。与河沿窎远。恐积匪由水路渡河入山。查白杨。布勒扎木。乌敏昂阿等处。俱系要隘。请将原设卡座。移驻白杨。其布勒扎木。乌敏昂阿杜处。各添卡一座。仍派妥干员弁。随时躧缉。报闻　　

○己酉。上诣畅春园、问皇太后安　　

○幸圆明园　　

○谕、前以阿肃条奏、缘事斥革之举贡生监。于结案时。即详报学政。豫为收考地步。殊乖整饬士习之意。降旨交部议处。今经部议降一级调用。系革职留任。又革任注册之员。无级可降。请旨即行革任。但核其情罪。尚可不至竟予褫职。而学政则不宜复留。阿肃。著加恩于詹事降一级调用。来京候补。其从前革任注册之案。补官日一并带于新任　　

○署江苏巡抚萨载疏报。乾隆三十四年分、上元县、报垦额内转则田地二顷十二亩有奇。额外滩地四十二亩有奇。睢宁县、通州、报垦滩地十九顷十八亩有奇。海州、报垦荒地七亩有奇　　

○庚戌。谕军机大臣等、前据永德奏、请将华亭、宝山、二县土塘。尤改条石塘工。外加坦水。以期一劳永逸。朕以永德在浙江经办海塘年久。塘务乃其熟悉。所奏自不无所见。因其时已将伊调任河南。遂谕令萨载亲历查勘。详悉覆奏。今据萨载奏到。勘得华亭等五县沿海境内。均系土塘。塘外海滩宽广。潮汐向所不到。是以并无石工。其华亭、宝山、二县顶冲处所。历年加筑单坝坦坡坦水。层层保护。土塘足资捍卫。非如浙省专藉石塘为保障。永德所奏。实属势所难行等语。萨载既经亲历查勘。自属该处实在情形。已如所议行矣。永德前次既未亲往相度。又不广为咨询。率凭臆度。冒昧陈奏。设竟如所言。遽兴工作。不惟虚费帑金。且恐工力难施。于塘务仍无实济。封疆大臣筹办地方事务。岂宜孟浪若此。永德、著传旨申饬。萨载原摺。并著钞寄阅看　　

○辛亥。上诣畅春园、问皇太后安　　

○幸瀛台　　

○还宫　　

○礼部议覆、江西布政使颜希深、江宁布政使姚成烈、先后奏称、各省乡试、闱中受卷、弥封、誊录、对读、四所。事务先完。应令陆续出闱。回任办事。至收掌。收卷官。既有始终经理之责。仍与内帘官一体出闱等语。各该员如系州县。均有地方公务。收掌收卷官独留闱中。亦未画一。况经管试卷。非必须科甲出身者。请嗣后令该监临。于事简同知通判内。不拘科甲。调充受卷官。各员事竣出闱时。将各册档并吏役人等。移交外收掌官等理。内帘各官。有交查事件。即令该员承办。至称江南外帘各官。增至二十三员。未免浮多。请照顺天例止设十八员。应如所奏。令各省一体遵行。从之　　

○壬子。军机大臣等议覆、辟展办事大臣达桑阿奏称、辟展所属齐克塔木等处。商贾云集。铺户益多。所住房屋、自十间至百间不等。应照辟展例取租。每间、每月取租银五分。贮备公用。应如所奏。将房屋若干间造册报部。每年收用银数。年终报销。从之　　

○吏部等部议覆、直隶总督杨廷璋疏称、古北口原设有同知驻劄。嗣经议裁。祇驻巡检一员。迩来该处生齿日盛。事务倍繁。且现在议建仓廒。添拨米谷存贮。巡检微员。难资倚任。酌量移驻满缺厅员。以资弹压。查天津府理事同知。从前驻劄水师营。兼放兵粮。自水师营裁彻后。即移驻天津府城。事务较简。请改为古北口理事同知。凡旗民交涉词讼等事。仓廒米谷出入。悉归该同知管理。再附近之昌平、顺义、怀柔、密云、平谷、五州县旗民案件。向系通州理事通判管辖。今既设同知。相距甚近。亦应归管。铸给古北口理事同知关防。俸廉役食。即照天津同知额数改拨。其衙署将从前给巡检移驻衙署归还。巡检衙署。择地另建。其天津同知原管沧州、南皮并河间府属各州县。及盐山、庆云、二县旗民交涉事件。驻防官兵。归保定府理事同知管辖。天津、青县、静海、等县旗民事务。归通州理事通判管理。均应如所请。从之　　

</div>
    <div class="pagination">
<a href="清实录乾隆朝实录_page1159.html">上一页</a><span>...</span><a href="清实录乾隆朝实录_page1155.html">1155</a><a href="清实录乾隆朝实录_page1156.html">1156</a><a href="清实录乾隆朝实录_page1157.html">1157</a><a href="清实录乾隆朝实录_page1158.html">1158</a><a href="清实录乾隆朝实录_page1159.html">1159</a><span class="current-page">1160</span><a href="清实录乾隆朝实录_page1161.html">1161</a><a href="清实录乾隆朝实录_page1162.html">1162</a><a href="清实录乾隆朝实录_page1163.html">1163</a><a href="清实录乾隆朝实录_page1164.html">1164</a><a href="清实录乾隆朝实录_page1165.html">1165</a><span>...</span><a href="清实录乾隆朝实录_page1161.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
