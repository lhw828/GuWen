<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1728 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1728 页/共 1860 页
  </h1>
  <div class="content">
   ○山西巡抚海宁奏、太平县候选知府王协、七世同居。一门敦睦。请照例予旌。下部议行。　　

○丙寅。上御紫光阁。阅中式武举技勇。　　

○谕、前因步军统领衙门奏、据江南民人汤乾学、呈明河工利弊十三款。若所言属实。与河务殊有关系。当经降旨令韩鑅、孙士毅等。公同妥议具奏。兹据覆称、该犯实因年老失馆。困苦无聊。妄思条陈河务。希冀好处。又恐沿袭旧文。别无新异。遂胪列毛城铺废弃草坝各条。并拔缺包工等事。砌词耸听。其实毫无确据。请将汤乾学、按律发边远充军。因年逾七十。准其收赎等语。河防重务。关系民生。向来酌定章程。悉臻妥善。岂容乡愚无识之徒。妄为訾议。乃汤乾学以失馆无聊。编列河工各款。赴京具控。辄思更易旧章。并以营求包揽等事。一并列入。意图倾陷。其居心实不可问。若不严加惩治。则好事者纷纷效尤。于河工大有关碍。倘该犯所陈各条。或有一端可采。尚可稍为宽宥。今审明俱系空言。自当按律问拟充军。该部议时。应不准其收赎。以示惩儆。兹韩鑅等以该犯年逾七十。恳请准令收赎。殊不知该犯年岁虽老。但既能徒步远赴京师。捏词妄控。岂有不能前往戍所之理。况韩鑅等办理河工。若宽此谬议更张者。将来条陈河务。必群言沸兴。河臣将不胜其办矣。韩鑅、孙士毅、兰第锡、李奉翰、穆和蔺、俱著饬行。　　

○又谕据镶蓝旗满洲都统奏、绵庆现袭郡王。年未及岁。支给半俸全俸之处、请旨等语。绵庆虽未及岁。但每日进内读书。不特与凡未及岁之王贝勒有别。即较之常朝之王贝勒、差事尤勤。著加恩赏给全俸。　　

○谕军机大臣等、据海宁奏千总袁凤鸣、郑宁、巡至王逊外洋。追拏匪船。被贼匪拒捕打伤。并掠取枪炮刀械逸去。现在驰赴温州。督率文武。设法擒拏等语。浙江温州一带。盗匪出没洋面。最为商船之害。上年经伍拉纳亲往该处督拏。缉获数案。今盗犯尚敢肆劫。竟至拒捕伤官。掠取军器。不法已极。可见沿海盗风。未能尽戢。海宁现已亲赴温州。著传谕该抚。即行督率文武员弁。设法擒拏。以期全数弋获。至温州海道。与闽广相通。恐洋盗等闻知浙省查拏紧急。窜入福建广东洋面。或竟登岸潜逃。亦未可定。并著传谕各该督抚、于所属内外洋面、及沿海地方。一体严密堵拏。毋任远扬漏网。　　

○以署正黄旗蒙古副都统博厚、为镶红旗蒙古副都统。　　

○旌表守正捐躯直隶博野县民韩群儿妻王氏。　　

○丁卯。上御太和殿传胪。赐中式武举一甲玉福、曾琼琲、王万清三人、武进士及第。二甲魏廷魁等五人、武进士出身。三甲冯治等三十三人、同武进士出身。　　

○谕、总办庆典之阿桂、和珅、福长安、胡季堂、金简、李绶、伊龄阿、俱著恩加二级。　　

○谕军机大臣等、前因黎维祁眷属尚在安南。谕令阮光平寻访送京。并据该国王自请将黎维祁从人眷属。一并探访送进。兹查明黎维祁弟妹妻妾十二名口。其跟随黎维祁进关之人、除恳请返国者。业经遣回安南外。其情愿留京之黎忻等、共有眷属五十二名口。未经带出。应将名单交与阮光平查访。黎维祁等所开眷口。系就进关时名数开出。今已将及一年。又经兵燹。其或有逃亡。及妇女改适出嫁者。恐不能逐名查送。著传谕福康安于发给名单时。详悉知会该国王。祇须将单内现存之人。确加查访。遣送进关。如有事故。不妨据实声明。并非令其按名照单查送。俾该国王知朕体谅深恩。必益加感戴。不致办理掣肘也。　　

○又谕、本年直隶永平、天津、河间等府属各州县。夏秋雨水较多。河流涨发。田禾被淹。致成偏灾。山东平原、禹城、齐河、德州等各州县、被水成灾。又江苏徐州府属萧县、砀山二县。安徽凤阳府属之宿州、灵璧二州县。均因毛城铺土坝刷宽。漫水下注。民田庐舍。间被淹浸。节经降旨拨给银米。分别赈借。令该督抚实力抚恤。毋使一夫失所。第念各该处被灾地方。秋成失望。于明春青黄不接之时。民力恐不无拮据。是否应需展赈蠲缓。并此外勘不成灾地亩。应否酌借口粮耔种之处。传谕梁肯堂、惠龄、福崧、朱圭、即行体察情形。据实覆奏。候朕于新正酌量加恩降旨。　　

○云贵总督兼署云南巡抚富纲疏报、乾隆五十四年分开垦呈贡等州县成熟地十六顷有奇。　　

○旌表守正捐躯河南唐县民靖同妻史氏。　　

○戊辰。上御乾清门听政。　　

○谕、本年夏间。黄水盛涨。将王平庄民堰漫塌。冲刷沟槽。由毛城铺滚水坝下注洪河。以致永城、宿州、灵璧等处。田庐间被淹浸。而韩鑅等奏报时。祇称唐家湾引河减洩黄水、出槽漫滩。下注毛城铺。其外滩王平庄民堰亦被漫缺。钳口土坝尾。刷宽二十余丈。并未将王平庄在毛城铺大堤之内、及冲塌二百八十余丈之处。详晰奏明。且称此次长水。赖有各闸坝分洩。各工一律平稳。彼时朕以为王平庄在毛城铺大堤之外、不过因毛城铺洩下之水。间有泛溢。实不知王平庄竟在毛城铺大堤之内。黄水漫溢。冲决民堰。淹及下游。并非毛城铺减下之水也。嗣经周樽具奏宿州灵璧地方被灾情形摺内。称黄水漫溢下注。并未断流。朕方谓该处祇系毛城铺减下之水汇注。周樽指为黄水。措词不明。尚降旨申饬。而韩鑅等因朕有此旨。节次奏摺。总迁就其辞。含混声叙。并未言明王平庄在毛城铺大堤之内。而内外大臣。率多回护。亦未有明言及此者。直至令韩鑅等绘图呈览。朕始知王平庄系在毛城铺大堤之内。冲塌民堰。并非毛城铺减下之水也。况阅图内新筑王平庄大坝。长至二百八十余丈。缺口若此之宽。自系黄流漫溢为患。从前因韩鑅等所奏不明。误会其意。伊等复从而掩饰。朕既未亲临其地。亦何由洞悉情形。今披览河图。始觉前此之误。此固由韩鑅等奏报牵混。然朕未经看出。即当引以为过。断不肯始终回护。欲实前言。朕临御五十余年。办理庶务。一秉虚公。从不饰非遂过。知而能改。何待伊等代为回护耶。昨因南河秋汛安澜。特降旨将韩鑅等交部议叙。乃伊等于王平庄漫口一事。始终含混。本当治以应得之罪。姑念办理堵筑工程。克期竣事。免其治罪。已属格外加恩。岂可复邀甄叙。所有韩鑅等交部议叙之处。著彻回。至大堤以内河滩。逼近黄河。每遇盛涨时、留为河流荡漾地步。原应禁民居住。庶不致与水争地。以免漫溢之虞。今江南王平庄一带村庄。多大堤之内。其豫省濒河之处、及直隶永定河两岸地方、在堤内河滩居住者。想亦不少。从前巡视永定河。经朕屡降谕旨饬禁。而地方官奉行不力。小民等又罔知后患。祇图目前之利。以致村庄户口。日聚日多。若不申明禁例。转非爱护黎元之意。但民人等安居已久。未便令其迁移。转致失所。著各督抚等转饬地方官。将各该处堤内河滩。现在村庄实有若干户。房屋若干间。查明确数。造具清册。嗣后毋许民人等私自增添。其有迁居人户。即于册内删除。以杜影射占居之弊。并著各督抚于年终汇奏一次。务须认真查禁。毋得视为具文。以副朕慎重河防。保卫生民至意。　　

○又谕、据保宁奏、审拟蓬溪县知县刘德懋、于台湾凯旋兵丁过境。承办雇备夫马等项。接收前任知县那借津贴银两。虽审明并未入己。但因公科敛。咎实难辞。请将刘德懋革职。照例问拟杖徒等语。刘德懋因兵差过境。辄将前任知县那借民间津贴银款。擅用印照催缴。自有应得之咎。但究属以公济公。且系听从前任接收津贴、尚无侵渔入己情弊。予以褫革。已足蔽辜。刘德懋著革职。所有问拟杖徒之处。著加恩宽免。余著照所奏完结。该部知道。　　

○又谕曰、伍拉纳奏到筹议台湾新设屯所、分拨埔地事宜。又台湾戍兵增饷。游民挑募入伍。挂验船只番钱、归官经理。及船厂采办木植、台地增销盐觔各事宜二摺。台湾地方。于五十三年春间平定逆匪后。经福康安等、将该处设立屯弁。清查埔地。及戍兵加饷挑募各事宜。分晰具奏。旋经军机大臣行令该督等查明定议。即应督饬所属。将各条悉心查核。酌议奏闻。以期永定章程。利兴弊绝。乃迄今已二载有余。始行议奏。殊属迟延。即云地隔重洋。往返酌筹。有需时日。亦不应迟缓若此。所有伍拉纳奏到两摺。除令军机大臣会同该部议奏外。伍拉纳著交部议处。　　

○谕军机大臣等、前因江浙两省为人文之薮。特将四库全书添办三分。发交扬州金山及杭州文宗、文汇、文澜、三阁藏贮。所有装潢庋架等事。俱交两淮浙江盐政办理。嗣因陆费墀总理四库全书。草率错误。获咎甚重。即罚令出赀承办陆费墀本系寒士家无担石。向在于敏中处、藉馆为业。谅不过千金产业耳。今所办三阁书匣等项、及缴出罚银一万两、计其家赀已不下二三万。若非从前在四库馆提调任内。苞苴馈送。何以有此多赀。现在陆费墀业已身故。所有插架装匣等事。若令伊子接办。恐未能谙习。且身后所遗家业。想已无多。亦难措办。此时三分书俱已校对完竣。自应全行发往三处藏弆。未便稽延。著传谕海宁、全德、即仿照前次发去装潢书匣等式样制造。专派妥商办理。并著海宁查明陆费墀原籍现有田房产业、加恩酌留一千两之数。为伊家属养赡。如尚有余赀。即作为添补三阁办书之用。海宁、全德、务须认真督率该商等经理。妥速蒇工。毋任迟延草率。　　

○以詹事邹炳泰、为内阁学士兼礼部侍郎。　　

○己巳。上命遴选群臣进献万寿颂册百篇呈览。谕、内阁学士翁方纲、顺天府府尹吴省钦、翰林院侍讲吴寿昌、编修刘凤诰、礼部主事宋鸣琦、俱著赏大缎二匹。翰林院编修卢荫溥、俞廷棆、程嘉谟、阮元、庶吉士、张师诚、举人周嘉猷、生员施銮坡、俱著赏大缎一匹。　　

○谕、朕披阅臣工等所进万寿歌颂内、有尚书房行走侍讲吴寿昌、恭纪九言诗一册。上下句用韵分叶。体制新頴。诗句藻丽。其辞章虽属可观。不免有骋博见才之意。因思尚书房翰林。入教皇子皇孙等读书。惟须立品端纯。藉资辅导。原不同应举求名者。仅在文艺词章之末。况皇子及皇孙。年长者学业已成。其年幼之皇孙皇曾孙元孙等、甫经就傅。不过章句诵读之功。尚属易于启迪。选择师傅。祗以品行为先。与其徒藉词藻。华而不实。转不若朴诚循谨之人。尚可资其坐镇。即如阿肃、学问虽未优长。而资格已深。人亦谨饬。于皇子师傅。颇属相宜。现在皇子等俱已年长。尚书房翰林等。皆系皇孙皇曾孙元孙之师傅。若以外间师弟世谊而论。行辈多属相等。且有谊属晚辈者。在皇子师傅亲身训课。自不至于交结干求。而行辈较晚之师傅等。分同宾友。恐不安本分之人。藉以结纳交通。致有如从前秦雄褒与皇孙绵德往来交结之事。不可不防其渐。向来尚书房师傅缺出。系掌院学士自行拣选。仅会同内阁带领引见。今阿桂、嵇璜、俱已年老。精力不周。嗣后著大学士等公同拣选。不必专取才华。务择资深立品之员。带领引见。候朕简用。至皇子皇孙等、与尚书房师傅、朝夕晤对。祗须劝勉训课。不得泛论文艺相聚闲谈。为俗例倡和之举。致启夤缘。倘或该员等有营求干请之事。一经发觉。朕必照绵德泰雄褒之例。从重治罪。决不宽贷。著将此旨恭录一道。交尚书房存记。俾知警惕。　　

○又谕曰、胡季堂奏、山东清平县耆目张玫、同弟张珩、又滋阳县耆民马遇乐、均年逾百龄。请照例旌表等语。张玫、张珩、昆弟随肩。期颐矍铄。马遇乐、年臻上寿。耕凿自安。洵为昇平人瑞。所有应行建坊旌表、及加恩赏赉之处。该部察例具奏。　　

○谕军机大臣曰、穆和蔺奏勘丈沙压地亩。请赏限一年以便详细清厘一摺。豫省临河地亩。果有沙压难耕。粮赋无出。自应勘丈明确。题请豁免。但黄河沙性。坍涨无常。既有从前本系可耕之地。现在被沙涨压者。岂无从前本系沙压之地。现在业经坍卸。可以开垦者。小民惟利是图。难保无以新滩地亩。私自耕种。希图影射免科。或更有历年报明沙压。此时尚可挑复之地。若临河沙压地亩。俱系有涨无坍。则年复一年。祇有豁免而无升科。亦非政体。不可不逐一详细履勘。分晰查明。以归核实。今即照穆和蔺所请、予限一年。为期既宽。该抚务须率同藩司。将以上指出各情形。分委干员。协同各地方官携带实徵粮册。开明四至。按亩勘丈。将应豁应减应徵之处。仍即亲身履勘。分别核实办理。毋使胥役里地人等。朦混滋弊。将此传谕知之。　　

○又谕、黄河南北两岸、筑堤捍御。原以防河水盛涨时泛溢为患。专藉大堤为之保障。以河流正身而论。则濒河两岸滩地、在大堤以内者。即当谓之堤内。在大堤以外者。正当谓之堤外。此一定不易之理也。乃向来河臣等所奏河务情形摺内。转以附近河身两岸滩地指为堤外。而大堤外之民田庐舍转称堤内。殊为内外倒置。兹偶思及。必系从前河臣等意图影射。以堤内之民田庐舍为堤外倘遇黄水冲缺口岸。即可指称在堤外漫溢。以为掩盖其灾轻朦混之地。不可不即行更正。以杜隐饰弊端。嗣后总以黄河正身为主。附近两岸滩地、在大堤之内者。谓之堤内若在大堤以外者。谓之堤外。毋得再有牵混。以致陈奏失实。藉滋影射也。　　

○旌表守正捐躯直隶钜鹿县民孙治中女孙氏。　　

○庚午。谕军机大臣等、上年闰五月内、在密云县地方令程宗圣呈递策论之马晏清、即马波一犯、在逃未获。节经降旨。令四川总督、于该犯居住太平县地方严密查拏。并令湖广督抚、在该犯原籍松滋县一带侦缉务获。迄今已一年有余。总未据该督抚等奏报拏获。该犯呈递策论后。或仍在京城一带藏匿。或因为时已久。希冀地方官访拏稍懈。潜回原籍。均未可定。除就近谕知提督衙门。仍派番役密行躧缉外。著传谕四川、湖广、各督抚等。严饬所属。上紧查拏。务期就获。解京惩治。毋得视为海捕具文。使要犯始于藏匿漏网。　　

○辛未。谕军机大臣曰、陈杰奏、接据护温州镇总兵詹殿擢报称、瑞安营署都司李春欗等、巡哨洋面。被贼匪抢去枪炮一事。陈杰即驰赴温州瑞安督缉等语。此案业据海宁奏报。已降旨谕令海宁、陈杰、督率文武员弁。设法擒拏。并著福建广东各督抚一体堵缉矣。又据归景照奏、海宁于本月初七日前往温州。十二日行抵建德。县地方。寒热复作。似成疟疾。因趱程心切。不肯停泊。现在已抵兰溪。服药未能速效。神气稍觉沉绵。已禀请抚臣暂驻兰溪。赶紧医治。俟精神平复。再行前进等语。所见甚是。海宁先因偶感风寒。调理旋愈。嗣接据陈杰移会。即兼程前赴温州。在途次寒热复作。神气沉绵。自应即行回省调理。以期速痊。若再力疾前往。加以焦急。一时不能向愈。转于地方公务无益。现在该抚业饬温处道高树勋、绍兴府李亨特、先行驰往查办。而陈杰自宁波驰赴温州。路程较近。此时早已至彼。海宁竟应速回省城。上紧调治。所有温州洋匪一案。即专交陈杰办理。该提督务须督率水陆各镇营弁兵。及派往该道府等。协同实心查拏。以期全数弋获。尽法惩治。此等贼匪在洋日久。所用淡水食米。势须登岸运取。即所劫赃物。亦必须登岸变卖。如沿海各岸口弁兵。留心堵截。实力搜查。无难立时就获。至该都司等、出洋巡哨时、共有五船。何以千总袁凤鸣等二船。被贼抢取枪炮器械。其余三船。并未协拏救护。是否实系官兵追捕受伤。抑系畏缩装点。均未可定。朕于海宁奏到时、早疑及此。并著该提督严密访查。如该弁等有畏葸捏报情节。即行据实严参。不可稍有隐饰回护。又据归景照奏筹办漕务情形一摺。所言利弊。自系确有所见。但归景照在浙年久。平日既能留心及此。即当禀知巡抚。早为整顿。今已简用藩司。漕务尤其专责。著该藩司照摺内所指情弊。逐一清厘。帮同海宁实心筹办。不可徒托空言。有负委任也。将此由五百里谕令知之。　　

○以内阁学士多永武、为镶黄旗汉军副都统。　　

○壬申。谕曰、海宁因病身故。所遗浙江巡抚员缺。著福崧调补。江苏距浙江较近。该抚将印篆送交孙士毅兼署。即行驰赴新任。福崧前在浙江巡抚任内。办理地方公务。性疑才拘。诸事殊欠惬意。姑念该抚自简任江苏以来。稽查积弊。甚属认真。从前曾任浙江。谙悉该处情形。尚可收驾轻就熟之效。是以加恩调补。该抚务须益加奋勉。随时整顿。而收漕为目今要务。宜慎为之。若再仍前怠玩。定行加倍治罪。至江苏巡抚员缺紧要。一时不得其人。因思长麟在山东巡抚任内。于罗有良、薛对元二案。办理错谬。获罪甚重。但伊平日办事尚属勤奋。前任江苏藩臬。于地方情形。较为熟悉。若此时留于山东办理城工。伊系革职之员。呼应不灵。较于工程无益。所有东省城工。著交与惠龄接办。长麟即前往江苏。署理巡抚事务。仍不准戴用顶戴。其应得廉俸。亦不准支给。如果莅任后自知愧悔。勉思整饬地方。力图报效。俟过数年后。再当降旨加恩。倘以为又得邀恩。更复恃才偏听。意存自满。伊系弃瑕录用之人。必当从严惩治。立寘重典。断不能屡邀宽贷也。　　

○又谕、昨归景照奏、海宁前往温州。督拏瑞安洋面盗匪。在途患病。当经降旨令该抚即回省城调理。以冀速痊。今据归景照奏报。海宁行抵兰溪地方身故。殊为可惜。海宁自简任封圻以来。尚属急公勤奋。兹甫经调任浙江。正资整顿。乃以力疾前赴温州。督缉洋匪。在途溘逝。深堪嘉悯。海宁著加恩照总督之例给予恤典。该部察例具奏。　　

○又谕曰、勒保奏、甘肃兰州府属之皋兰、金县、靖远三县高阜地方。先因六月内雨水较少。禾苗长发稍迟。嗣于八月间天气骤冷。正当升浆结实之时。猝被严霜。以致黄萎。现在收成无望。被灾户民。力难接济。乏食堪虞。请照例给予赈济等语。皋兰、金县、靖远等三县。猝被严霜。前据该督奏明。业经降旨将本年应徵正杂银粮草束。缓至来岁徵收。今既查勘成灾。小民口食维艰。自应给予赈济。以示体恤。著该督即派委妥员。实心经理。俾灾黎均沾实惠。以副朕爱餋边氓至意。　　

○癸酉。谕军机大臣等、据毕沅等审讯贵州委员吴寿朋领运京铅、沉溺铅船一摺。内称该员带有家口、及柴米物件。种种累坠。以致船身加重。沉铅二十一万斤。虽沉溺各处。系在著名险滩。猝遇暴风。但违例携眷。即属玩误。所失铅觔。应赔脚价。现咨黔省查明确数。著落该参员追缴等语。运京铅觔。该委员理应小心运送。即遇有名险滩。亦当加意防范。以免疏虞。今吴寿朋领运京铅。沉溺至二十一万斤之多。捞获之数。仅止三万三千八百斤。恐中途有盗卖铅觔。捏报沉溺情弊。毕沅等惟当从此根究。严加诘讯。乃祇称该员携带眷属柴米。以致船重压沉。情节殊非确实。试思该员所携眷属五人。食米亦仅止六十石。能重几何。岂有将铅船沉压之理。毕沅等既经冒昧参奏于前。审讯时又复为之回护。显将有心开脱。著毕沅再行研讯确情。据实具奏。至此项沉溺铅觔甚多。自应赔缴。今毕沅将脚价银两一并著落赔缴。吴寿朋系属微员。焉有多赀赔交官项。将来必至拖欠难完。仍归无著。并著毕沅一并另行筹议具奏。寻奏、遵旨亲提吴寿朋等严讯。据称沉溺铅船。实系在著名险滩。猝遇暴风。又以违例私带家眷。一切食米柴薪。不免宽为筹备。以致装载稍重。连溺三船。实不敢私行售卖。至应赔各项。至三千五百余两。若令吴寿朋一人完缴。诚如圣谕。必致拖延。拟将应赔银两。分为三股。吴寿朋赔缴一股。原委各上司于该参员违例携眷未经查参。应赔一股。失事各地方官于运船过境。未能先事豫防。应赔一股。下部议。　　

○甲戌。谕军机大臣等、据伊龄阿查明松山杏山等处牧厂地亩一摺。此项地亩。于红册之外。丈出多亩。皆系影射私开。自应查明业户。照亩数之多寡。治以应得之罪。其查出。尚可开垦荒地。未便听其抛弃。今据伊龄阿逐亩丈量。必须登记簿册。既可备招募开垦之需。亦可杜影射占据之弊。现在奏到摺图存记。著传谕伊龄阿。再将米厂地亩。速行详悉查勘。并将私垦各案。及失察之副都统、地方文武应议各官。一并秉公查办。俟具奏到日。交内务府、会同该部分别核议。　　

○丙子。上诣奉先殿。寿皇殿行礼。　　

○是月。署浙江布政使按察使归景照奏、收漕最易滋弊。虽繁立科条。而奉行不力。仍属有名无实。惟在各上司洁已奉公。认真督察。批、此说得之。实力勉为之。又奏、今拟于收漕时。由藩司详请、派隔属贤能道府。分赴各处督察。并于丞倅州县中、择其诚实廉干者。派往协同监收。倘查出弊端。据实禀揭得旨、好。一切勉为之。　　

○河南巡抚穆和蔺奏、河堤附近居民。并无新添庐舍。开垦地亩。以及私筑堤堰。侵占河身等弊。得旨、以实为之。毋为空言。　　

○刑部尚书暂署山东巡抚湖季堂奏、本年济南武定各属二十七州县被水成灾。仰蒙赈恤。请将本省应运漕米十二万一千九百五十余石。全数截留。以充民食。得旨。允行。下部知之。　　

○陕甘总督勒保奏、本年皋兰、金县、靖远三县被灾。臣于题报后。即与藩司蒋兆奎、分往亲查。核实散赈不得稍有弊混。得旨、俾受实惠。勉之。　　

○云贵总督兼署云南巡抚富纲奏、头运二起京铜。于九月二十八日全数兑足。即于是日自泸州开行。咨明沿途督抚。严查催趱。俾迅速抵京。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百六十五


大清高宗法天隆运至诚先觉体元立极敷文奋武孝慈神圣纯皇帝实录卷之一千三百六十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十五年。庚戌。十一月。丁丑朔。谕、总办庆典工程。系和珅、金简、专司其事。著于所加二级外。再加一级。彭元瑞、前曾查勘工程。现又纂辑万寿盛典。亦著一体加二级。　　

○又谕、前因工部议驳勒保题销剿洗盐茶厅逆回军需一案。驳减甚多。谕令该督详晰查明据实回奏。兹据勒保覆奏、请将前项核减银二万五千七十余两。在勒保及历任总督藩司名下照数摊赔。惟所称火绳一项。系因军需紧急。本地所出树皮麻觔甚少。是以用纸拧造。殊属非是。鸟枪为军营利器。而临时施放。尤藉火绳点引。朕常亲御火枪。皆以麻绳引火。从无用纸张制造。即健锐火器等营。亦无用纸火绳者。盖纸张质地脆薄。久贮易于潮湿。若拧造为绳。药多则不能留火。药少则点引较难。故鸟枪火绳。向用麻觔成造。从无用纸之理。今甘省绿营、于军火要需。竟属有名无实。勒保全不谙习。率据该营员等禀报具奏。尤属不合。嗣后该省各营所用火绳。俱照定制改造麻绳。不可用纸。以收实用。　　

○谕军机大臣曰、福崧奏、江省各州县。向有漕总名目。惯于舞弊。每年点充之际。各州县并不遵例佥换。若不严革重惩。恐其暗中滋弊。影射朦混。查有长洲等二十八州县、漕总每县二三名不等、共七十一名。业已按名斥革。拏解来省。枷号通衢。复发回该州县、枷示漕仓门口。俟收漕完竣。再行分别发落等语。江省近年漕务废弛。福崧饬属严办。查出长洲等县漕总蠹书七十一名。斥革枷示。所办甚属妥协。现已降旨、将福崧调补浙江巡抚。本年浙省嘉兴府属、有漕书浮收舞弊之事。恐该省各州县、亦有似此漕总名目。欺哄乡愚。影射滋弊。不可不严行查办。著传谕福崧、到浙江新任后。一体留心访察。认真办理。至长麟经朕弃瑕录用。此时赴任江苏。于地方要件。益当加意整顿。以期积弊肃清。所有各州县舞弊漕总。即著长麟照福崧所奏、实力严办。使各漕书咸知惩儆。毋或稍存姑息。致负委任。将此各谕令知之。　　

○调湖南巡抚浦霖、为福建灾抚。以直隶布政使冯光熊、为湖南巡抚。甘肃按察使张诚基、为直隶布政使。　　

○戊寅。谕、据毓奇奏、接奉谕旨。稽查由伊犁路径回归阿克苏之安集延回子等、有无私＜扌嶲＞俄罗斯物件等语。所办殊属错谬。前令稽查新疆回城贸易之安集延回子等物件者。特因恰克图贸易现在停止。而安集延回子等贪图重利。将俄罗斯出产物件。窃行带转贩卖。是以暂行禁止。其恰克图贸易开时。仍准其照常贸易。今据毓奇奏称、将商民、回子、安集延、布噜特、土尔扈特等、解衣搜查。成何体统。即恐与萨木萨克等寄信勾通。亦祇应悉心访办。若如此办法。不惟致各部落人等惊疑。亦非朕抚恤外藩之意。毓奇若并未如此办理。不过虚词入奏。希图见长。尤属不合。岂伊在朕前。竟敢公然欺罔乎。且穆苏尔达巴汉、乃通伊犁回城之大路。其不准安集延回子等经由者。因伊等系卡座外部落之人。由外地行走。可不致私＜扌嶲＞俄罗斯地方出产物件售卖故耳。并未将内地贸易回子、及土尔扈特等、概行禁止也。若如毓奇所奏。则彼处商民。往来甚众。终日惟搜检之不暇。尚能办理余事乎。大抵毓奇之意。以为书麟、长麟、琅玕、现俱获罪。巡抚正在需人。伊从前曾任漕督。冀乘此市美。或可复任封疆。否则思家念切。意图更换来京。毓奇之心。必不出此二者。幸回子等均系受恩多年之人。即安集延、布噜特等、亦皆久沐深仁。不致滋生事端。不然。众怨沸腾。其弊尚可问乎。看来毓奇竟不宜在乌什办事。著革去子爵。及头等侍卫。降为二等侍卫。前往喀什噶尔。随同明亮办事。富尼善、人尚安静。乌什事务。即著富尼善前往接办。伊亦系弃瑕录用之人。若复更张多事。必当重治其罪。除将此旨通谕各处大臣外。仍以回语译出。传谕京城居住之回子并各回城知之。　　

○又谕、据科凌阿奏、本年值伊年班。瞻仰情殷。请于封印前来京陛见等语。科凌阿、本年八月内庆祝万寿来京。于九月内甫经回任。保琳亦系同来。以理论之。舒楞额应来。此次自应将舒楞额应来、及科凌阿适值年班之处、声明具奏。其来与否。请旨定夺。乃并不如此声明。冒昧具奏。殊属取巧。摺内又以依恋君上为辞。尤属妄言。伊甫经陛见回任。何依恋之有。明系畏惮复来。假饰之词也。摺内于依恋字朱笔点出外。科凌阿、著交部查议。本年年班。著舒楞额来。
  </div>
  <div class="pagination">
   <a href="清实录乾隆朝实录_page1727.html">
    上一页
   </a>
   <span>
    ...
   </span>
   <a href="清实录乾隆朝实录_page1723.html">
    1723
   </a>
   <a href="清实录乾隆朝实录_page1724.html">
    1724
   </a>
   <a href="清实录乾隆朝实录_page1725.html">
    1725
   </a>
   <a href="清实录乾隆朝实录_page1726.html">
    1726
   </a>
   <a href="清实录乾隆朝实录_page1727.html">
    1727
   </a>
   <span class="current-page">
    1728
   </span>
   <a href="清实录乾隆朝实录_page1729.html">
    1729
   </a>
   <a href="清实录乾隆朝实录_page1730.html">
    1730
   </a>
   <a href="清实录乾隆朝实录_page1731.html">
    1731
   </a>
   <a href="清实录乾隆朝实录_page1732.html">
    1732
   </a>
   <a href="清实录乾隆朝实录_page1733.html">
    1733
   </a>
   <span>
    ...
   </span>
   <a href="清实录乾隆朝实录_page1729.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
