<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 40 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 40 页/共 681 页</h1>
    <div class="content">○谕户部、工部、各省设立关税、原期通商以裕国用。向因钱粮不敷、故定例将抽税溢额者、加级纪录、以示鼓励。遂致各差冀邀恩典、因而骚扰地方、困苦商民、殊属不合。嗣后税课、俱照定额徵收。缺额者处分。溢额者加级纪录之例、永行停止。其轮流差遣部员、亦应停罢。并税课作何徵收。著议政王、贝勒、大臣、九卿、科、道、会议具奏　　

○辛丑。封和硕承泽亲王硕色之子博翁果诺、为多罗惠郡王。多罗贝勒杜兰子纳墨孙、为固山贝子。镇国公傅勒赫子绰克托、为辅国公。授固山贝子顾尔玛浑子瓦山、辅国公塔海子德伦、俱为三等辅国将军。辅国将军杜尔霸子巴尔霸、为三等奉国将军　　

○癸卯。裁六科满给事中各二员。汉给事中各三员　　

○甲辰。议政王大臣等遵上□日议覆、山西道御史季振宜停止考满一疏、应如所请。嗣后各官升转、照旧例论俸。部院满汉官、有不称职者、各堂官查参。直隶各省文武官、有不称职者、该督抚提督、不时题参。其自陈各官、均应停止。得上□日、内外文武官考满、依议停止。向有京察之例、以改行考满停止。今既停考满、京察之法、应否复行。著再议以闻　　

○四川总督李国英、丁母忧。命在任守制　　

○丙午。以故三等阿思哈尼哈畨费扬舞子巴尔户达、袭职　　

○戊申。免浙江慈溪等五县、康熙三年分水灾额赋有差　　

○山东巡抚周有德、疏请复孤贫口粮旧额、以恤无告。得上

□日、直隶各省孤贫口粮。前因大兵出征、钱粮不敷、暂裁扣充饷。今后仍著照额支给。地方官、务期尽心给发、俾得实惠。违者、察出治罪、不贷　　

○己酉。转工部右侍郎冀如锡、为左侍郎。以原任户部左侍郎杜笃祜、为工部右侍郎　　

○庚戌。以太常寺卿、推升侍郎过优、著停止　　

○免江西南昌等四十一州县、康熙三年分旱灾额赋有差　　

○福建总督李率泰疏报、闽海厦门各岛、前已荡平。惟南山镇海佛潭桥一带、余孽盘踞。臣会同靖藩、饬随征中路总兵官刘进忠等进剿。该镇即于三年九月初四日、亲统官兵、阵斩逆贼七千有奇、招抚男妇一万三千余名。在事有功人员、应请议叙。下部议　　

○辛亥。议政王大臣等遵上□日议覆、复举京察、以何年为始、请上□日酌夺。得上□日、自康熙四年起。以后每六年、将内外官员、考察一次　　

○吏部遵上□日议覆、钦天监满洲监正监副、同部寺官一体升转。得上□日、钦天监事务、必须久任、乃能习熟。不必照别衙门一体升转。如年久积功、加伊应升职衔。永著为例　　

○科尔沁诺尔布额驸所尚郡主故。遣官致祭　　

○壬子。引见直隶各省朝觐官员　　

○以阵亡福建提督一等侯马得功子马三奇、袭爵　　

○癸丑。授镇守西安将军一等阿思哈尼哈畨傅喀禅、为三等精奇尼哈畨。副都统拜他喇布勒哈畨杜敏、为二等阿达哈哈畨。以叙平郝摇旗功也　　

○加凤阳巡抚张尚贤、工部右侍郎　　

○乙卯。以户部左侍郎朱之弼、为吏部左侍郎管右侍郎事　　

○丙辰。以故一等阿思哈尼哈畨苏拜长子一等侍卫昂安、袭职　　

○科尔沁多罗冰图郡王额参故。遣官致祭　　

○户科等衙门题、旧例、六科轮差满汉官各一员、稽察部内事件。今裁去左右满汉给事中等员。其稽察事务、应归并各科、照旧稽察注销。得上□日、各部院事情、不行速结、延迟日久者甚多。今由科发出事件、仍照旧该科查销。至稽察各部咨申呈状事件、应专并都察院严察。其应轮差官及掌印、著都察院定议具奏　　

二月。戊午朔。祭大社大稷。上亲诣行礼　　

○升大理寺少卿班敦、为太常寺卿　　

○己未。加江宁巡抚韩世琦、工部右侍郎　　

○庚申。予湖广阵亡拜他喇布勒哈畨又一拖沙喇哈畨莽塞、祭葬如例　　

○广东潮州总兵官许龙疏报、舟师直抵碣石、逆贼苏利势穷、逆属及伪副将陈耀等就抚。获贼艘九十七只。下部知之　　

○辛酉。春分。朝日于东郊。遣左都御史觉罗雅布兰行礼　　

○壬戌。转户部右侍郎艾元徵、为左侍郎。以原任户部右侍郎严正矩、补原官　　

○癸亥。遣官祭先农之神　　

○四川总督李国英疏言、下东底定、藩司应自保宁移驻成都。从之　　

○命湖广投诚土司田养民、承袭忠建宣抚司。田经、承袭高罗安抚司。田生琼、承袭木册长官司　　

○转广东右布政使郭鸣凤、为江南布政使司左布政使　　

○乙丑。太皇太后圣寿节。遵懿上□日、免行礼　　

○吏部题、旧例外转都给事中、以副使道用、今都给事中、左右给事中、散给事中名衔、俱已裁去。相应将给事中外转者、俱以佥事道用。得上□日、前此之都给事中、与今之掌印给事中相同。仍著以副使道用　　

○丙寅。户部议准狭西巡抚贾汉复疏言、韩城县、自顺治十三年河流东注、淤涨地三百一十八顷三十六亩零。贫民耕种起科。今河又西向、前报之地、半为冲决、半为沙碛。百姓无可耕耘、逃亡相继。应请豁免。从之　　

○以慕义侯谭弘、为四川川北总兵官　　

○户部议、以后发遣盛京为民者、事隶臣部、应由臣部发遣。其流徙犯人、事隶刑部、应听刑部发遣。从之　　

○丁卯。遣大学士魏裔介、祭先师孔子　　

○达赖喇嘛、厄鲁特鄂齐尔汗、遣使进贡。赏赉如例　　

○予湖广阵亡拖沙喇哈畨额护德、祭葬如例　　

○命京城左右翼、张家口、杀虎口、四差。不必轮差六部官员、止将户部官轮差　　

○户部题、今关税事务、既已交与地方官。其各仓粮米、以及通州豆草事务、亦应交与地方官。从之　　

○戊辰。孝康皇后再期忌辰。遣官祭孝陵　　

○免江南太仓州、崇明县、上海县、通州、海门县、康熙三年分水灾额赋有差　　

○己巳。遣官祭历代帝王　　

○平西王吴三桂疏报、总兵官李世耀等、于三年十一月、自乌蒙进征水西。安坤悉众来拒、我兵大破之于波罗箐、追至法地＜屯土＞、擒安坤。蛮方大定。下部优叙　　

○吴三桂又疏报、本年正月、各镇将剿擒安坤党羽安如鼎、及煽惑安逆之伪黔阳王皮熊。下部议叙　　

</div>
    <div class="pagination">
<a href="清实录康熙朝实录_page39.html">上一页</a><span>...</span><a href="清实录康熙朝实录_page35.html">35</a><a href="清实录康熙朝实录_page36.html">36</a><a href="清实录康熙朝实录_page37.html">37</a><a href="清实录康熙朝实录_page38.html">38</a><a href="清实录康熙朝实录_page39.html">39</a><span class="current-page">40</span><a href="清实录康熙朝实录_page41.html">41</a><a href="清实录康熙朝实录_page42.html">42</a><a href="清实录康熙朝实录_page43.html">43</a><a href="清实录康熙朝实录_page44.html">44</a><a href="清实录康熙朝实录_page45.html">45</a><span>...</span><a href="清实录康熙朝实录_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
