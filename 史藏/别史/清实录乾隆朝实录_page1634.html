<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1634 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1634 页/共 1860 页
  </h1>
  <div class="content">
   ○旌表守正被戕直隶深州民马成仁女马氏。　　

○庚寅。谕军机大臣等本日姜晟奏、四月十八九等日。经由直隶顺德府境内。及至豫省河北。麦收虽较胜。而望雨正殷等语。前据毕沅奏称、四月十六、十八等日。卫辉、彰德、各属得雨。远近普沾。计姜晟行抵豫省境内。约在四月二十以外。何以彼时该处尚有望雨情形本年豫省麦收。虽已丰稔而大田秋禾。亦需甘霖接润。著传谕毕沅、详悉查明前次所得之雨。各该处是否沾足。及现在有无待泽之处。即速据实覆奏。想毕沅自不敢稍存讳饰。再本日、又据毕沅奏、河北怀庆卫辉、彰德、等府州属于五月初二初九十一等日。续得雨泽三四寸、至深透不等。其各州县曾否一律普沾之处。并著一并查明具奏。　　

○湖广总督仍办台湾军务将军常青奏、台湾贼匪丑类众多。自府城十里之外。村庄已被盘踞。又署福建陆路提督柴大纪奏、四月十六日。贼匪万余来攻诸罗、各情形。谕军机大臣等、看来南路贼匪。蜂屯蚁聚。势尚蔓延常青发摺时。只有粤兵四千名。于进剿事宜。似不敷用。计此时恒瑞所带满兵一千名。及李侍尧奏拨。浙江兵一千名。早抵台湾。兵力益厚。军威愈壮。常青、恒瑞、亲督率前赴南路。跟踪搜剿。廓清后路。并拣派得力将备。于贼匪出没各要隘。驻兵守御。防其绕出。来犯凤山郡城之路。最为紧要。至贼匪日积日多。蔓延滋扰。皆无藉贫民。迫胁从贼。一将林爽文擒获。自必纷纷溃散至乡勇义民随同官兵昼夜防范。奋勇杀贼。实属可嘉。其阵亡受伤者。前经降旨、照兵丁之例。加倍恤赏。本日柴大纪摺、内有武举陈宗器、黄奠邦等。率领义民。奋勇杀贼。此等武举、义民非弁兵可比。能打仗出力。更应格外优奖。著即查明将陈宗器等、拔补千总等官。以示鼓励。其有奋勇出众者。即超擢守备。亦无不可并著常青一体查明。义民向有实在出力者必须迅速嘉奖。破格拔擢庶伊等共知奖劝。用命争先。于剿捕更为得力。其署诸罗县知县陈良翼、堵御贼匪。甚属奋勉即著实授。　　

○质郡王永瑢等奏、遵旨详校文渊文源两阁。所贮四库全书。拟派部院各官二百五十余员。两阁各分派一百二十余员。专司校阅。其应改各签。必须汇齐覆核以免舛误。应请旨令彭元瑞、纪昀、总司其事。毋庸兼看书籍凡各员校勘之签。均由彭元瑞等覆看一过。送交臣永璇、刘墉金简派员登记档册。挖改后再照档销签。并于书前粘签、注明详校官恭阅衔名。如有仍前错误。即惟详校之员是问再从前司校之员。若概令回避。人数不敷分派。请将原校之书。另派他员详校报闻。　　

○辛卯。谕军机大臣等、据长麟奏、湖广、江西、新造拨船三百只。业已陆续到齐。分拨沿河之德州等、六州县安设。现在东省河水充足。重运无虞浅阻。新到拨船。俱饬赶紧油艌。倘遇有应用之处。即飞行酌调专员押赴等语。此项拨船。甫经成造岂有即须油艌之理。明系地方官藉词捏饰为将来冒销地步。长麟平日办事尚属细心。何以见不及此。轻听属员蒙混饰词。遽以入奏。长麟、著严行申饬。至此项拨船。前据徵瑞奏、先造一千二百只。尚不敷用是以添造三百只。运送直省。嗣据刘秉恬奏、将此项拨船。留于山东一带安设。现据长麟奏、东省漕运遇浅则拨。过浅仍即归船。其起拨之处。自二三里、及数十里不等。果如是、则东省并非必须拨船应用。而直省既经添造自属数不可少今复截留东省。未免办理两歧及起拨时。是否不致短缺之处。著刘峨、会同长麟、酌量情形。据实具奏。毋得稍存回护。再东省安设拨船。舵工水手工食等项。起拨时。自有旗丁给以钱米。至闲空时。如何令该水手等。自行揽载营运谋生之处。何以长麟亦未奏及。仿照直省章程办理。并著刘峨、长麟会同议定章程。详悉具奏。　　

○又谕、凡用兵以巴图鲁名号为荣。现在调集多兵。剿办台湾逆匪。其节次奋勉出力人等。即赏给巴图鲁名号。以示鼓励。著交常青、将此旨通行晓谕。使众心益知踊跃。再前此有如柴大纪之实在奋勉者。并确查二三人。遇便奏闻赏给。　　

○以故喀喇沁扎萨克多罗杜棱郡王喇特纳锡第子端珠布色布腾袭爵。　　

○壬辰。谕军机大臣等、据冯光熊奏、经过地方情形一摺。内称山东济南等处。虽屡沾时雨。尚未能一律深透。抚臣现在率属虔祷。迩日云势布濩。十五十七等日。省城一带。又得阵雨数次等语。东省本年雨泽短少。屡经降旨询问。并令该抚设法调剂。现在节过小暑。农民尽力大田正资甘霖接济长麟率属虔祷。尚未彻坛。著传谕该抚。即详悉查明省城一带。十五、十七等日。所得之雨。是否沾足。现在曾否续得雨泽。于大田有无妨碍之处。即行据实覆奏。毋得稍存讳饰。　　

○癸巳。谕据柴大纪奏、四月二十一、二十三、二十七等日。贼首林爽文、潜聚夥党。分路侵扰诸罗县城。该总兵带领游击杨起麟、林光玉、邱能成、守备杨螭、署诸罗、县陈良翼、武举陈宗器、黄奠邦等。督率官兵义民。出城迎捕截杀。争先奋勇。接仗数次。共枪炮打死贼匪数百名。生擒正法者十余名。割获首级、夺获器械甚多贼匪被官兵杀退。四散逃窜等语。柴大纪自驻守诸罗以来。贼首纠合匪徒。屡次攻扰。该总兵督率官兵义民。奋勇截杀连得胜仗贼匪败退。实属可嘉、柴大纪、著交部议叙。其随从打仗出力之游击杨起麟、林光玉、邱能成、守备杨螭、陈明德、署诸罗县陈良翼、武举陈宗器、黄奠邦、贡监生张明义等著交常青、俟将来到彼时。查明具奏。候朕降旨议叙奖擢。　　

○又谕曰、常青自抵台湾。即慰抚义民乡勇。俾伊等共知激劝、用命争先。至贼匪攻犯府城。豫先设法防堵并督率官兵乡勇。迎捕截杀。屡次克捷。甚合机宜朕心深为嘉奖。常青、著交部从优议叙。至李侍尧驻劄厦门一带。照料官兵。配渡迅速。及办理军需粮饷。均能先事豫筹。源源接济。孙士毅挑备粤兵。遄赴闽省所有火药铅弹等物。均能宽裕筹备。解送应用皆属急公可嘉。李侍尧孙士毅、亦著交部议叙。　　

○甲午。谕、向来内外文武大臣遇有应得处分。该部议以降调、革职革任经朕从宽留任。及免其革任者甚多。竟有一人而累至十余案者盖因该大臣等、屡经简擢。任事有年。朕念人才难得。且因其尚系公过。是以每遇议处之案。酌量案情从宽留任者、不一而足。但愈积愈多未免视为故常。无所警惕。转属有名无实。亦非整饬吏治之意也。著交吏兵二部。将内而大学士、九卿、八旗都统、副都统。外而督抚、将军、副都统提镇、现任各员。部议降调、革职革任。经朕从宽留任。及免其革任者。查明每人名下所积之案各若干次数。分别开单进呈。候朕详加察核其案情较重。处分数多者。或酌量议罚。再准其开复。其情节尚轻。处分数少者。或竟予开复庶屡获愆咎人员。知所警劝而宥其小过益当感激思奋。如此各予以自新之路。于澄叙官方。较为核实。嗣后并著吏兵二部。每届五年。即查明具奏一次。请旨办理。著为令　　

○谕军机大臣等、现在台湾调往征兵。所有额缺自应先于义民乡勇内。择其奋勇出力者拔补。至台湾曩时轮班驻守之戍兵。向例本由内地各营派往。朕思此等戍兵由内地调遣既不免往返繁费。而该兵丁等一经调派戍守更不免系念家室。若专用台湾本地民人充补。又恐日久该处情形内地不能熟悉。亦非万全无弊之道。朕意嗣后此等换班兵丁。一半用该处土著。一半仍由内地各营抽调。派往换班。则内地既可稍省调遣繁费。又能熟悉台湾风土人情。实为一举两得。且游手无藉之徒。得以归伍食粮。更可化无用为有用。著常青、李侍尧、于剿捕贼匪事竣后。公同熟商。遵照办理。又天地会名目。上年系林爽文倡起。由台湾而至内地现据蓝元枚、访知会匪多系漳属之平和、长泰、等县人是林爽文不但窥伺台湾。并欲勾结漳、泉一带。蔓延滋扰。显有先得台湾。便可渐入内地之意。甚为奸险可恶。但此时不可遽行查办。以致人心惊扰。将来剿贼事竣后。常青李侍尧务将结会根由。及附从入教者详悉查明。痛加惩创。不可稍留余孽。　　

○以浙江乍浦副都统永庆、为江宁将军。甘肃庄浪城守尉科凌阿、为乍浦副都统。　　

○乙未。谕军机大臣等、据翁方纲奏、考试情形一摺。内称考至临江府、有叠次干讼滋事、不遵约束之武生傅振起。查明属实。即褫革衣顶示警等语。武生倚恃衣顶。干与讼事。最易滋生事端。各省皆所不免全在该学政平时训饬。严加管束俾该生等咸知守分。不敢妄为方足以整顿士习。著将翁方纲奏摺、钞寄各省学政阅看并令该学政等、于所管武生。留心约束。倘有健讼滋事者。即随时惩治。俾各知所警惕。　　

○又谕、前据福康安、于本月初九日奏到兰州等府州属。三月中得雨深透者。仅止数处。其余各属尚未沾足。四月以后。省城微觉暵乾。现在率属虔诚祈祷等语。甘省地处边陲。河东、河西节候迟早不一。当夏禾长发之际。全赖雨泽滋培。该督自前次具奏之后。迄今已阅二旬。尚未据续报得雨。自系未获甘膏。是以尚稽奏报朕心深为廑注。自福康安莅甘以来。该省每岁雨旸咸若。惟今岁稍觉缺雨。著传谕福康安、将现在该处缺雨各属。曾否续沾渥泽。于大田有无妨碍之处。据实具奏若果实有灾歉。应行抚恤、平粜、缓借各接济事宜。该督一面妥速办理。一面奏闻。想福康安深知朕轸念民依。必不稍存讳饰也。　　

○又谕。将来剿捕事竣。柴大纪屡著劳绩。自应即实授提督。但该镇任台湾总兵。已经数年。该处情形。较为熟悉且领兵剿贼。屡次克捷。威望较著即日贼匪荡平。所有善后事宜。皆须该镇随同常青、悉心筹办。而台湾经此次贼匪滋扰。官兵平定之后。尤宜加意整顿。若将柴大纪授为提督。则须驻劄内地。台湾即无熟手经理之人。朕意将来事竣后。应令柴大纪、以提督管台湾镇总兵事务。在彼弹压。料理二三年。再调回内地。于绥靖地方。更为有益。所有内地提督员缺。著常青、李侍尧于梁朝桂陆廷柱二人中。察其才具。并何人最为打仗出力之处。酌举一人可以署理提督者据实具奏。至常泰现署提督。留驻漳州虽未经领兵打仗。如量其才具。堪胜提督之任。并著一并奏闻。候朕酌量简署。至台湾远隔重洋。屡有械斗抢夺之案。今林爽文等、竟敢立会纠众。劫县杀官。自系历任道府。废弛阘冗扰累地方。以致养痈敛怨。激成事端。不可不严加治罪。以儆将来。著传谕常青、李侍尧、于剿贼事竣。即将历任道府。严切查明。据实参奏。　　

○丙申。谕、本日召见新授狼山镇总兵强都据奏伊母年老恳请留京供职等语。强都著准其留京在头等侍卫上行走。所有江南狼山镇总兵员缺。著袁国璜补授。　　

○谕军机大臣等。热河自前次得雨之后。晴霁日久。本日午未之间。大雨滂沱。入土深透。田禾藉资长发。云势自西南而来。京师自必先行普沾渥泽。著传谕留京办事王大臣。即将此次雨泽。京师是否沾足之处。由报即行据实覆奏。　　

○又谕、朕披阅蓝鼎元所著东征集。系康熙年间、台湾逆匪朱一贵滋事。官兵攻剿时伊在其兄蓝廷珍幕中。所论台湾形势。及经理事宜其言大有可采。如所称诸罗一县。地方辽阔。鞭长莫及。应划虎尾溪以上。另设一县。分驻半线地方。并于各要隘处所。增添巡检千把总员弁。以资防守等语。后从其说。添彰化一县。至该处迄今。又阅六十余年土地日辟。户口日滋。酌量情形。有须添设文武员弁。以资控制抚驭之处。前经降旨。令常青、李侍尧于剿贼完竣。办理善后事宜时。一并筹酌。今阅蓝鼎元即有此议。是台湾增设官弁。实为最要又覆阅总督满保、经画疆理一书。内称台湾地方。地土广饶。糖谷之利甲天下。过此再四五十年。即内山山后。皆将为良田美产。若划定疆界。将人民驱逐。不许往来耕种。势难禁止等语。所言亦属有理。台湾疆土既开。民安耕凿。处处皆成膏腴之地。自杨景素议立界限之后。界外良田美产。转畀生番。而生番以射生为业。不事耕种。势必内地民人仍往偷垦日久徒滋事端。又与提督施世骠书。内称贼众至三十万。其中畏死胁从。非尽出于本愿。或有挂名贼党。以保身家者。若尽诛之。多杀生灵。亦属无益。似应止歼巨魁。反侧皆令自新等语。现在林爽文纠合匪众。所到村庄。以势迫胁。如有不从者。即行焚杀。小民畏死偷生。出于不得已。勉强附从。以致日积日多。前后自出一辙。朕于此事初起时。即经降旨。谕令该督等惟将渠魁首逆。及实在党恶不法者。歼戮无遗。其被贼迫胁听从者。准其悔罪自新。以解散贼党。蓝鼎元之语。适与朕意相合。常青、于整齐兵力进剿时。不妨先将此意出示晓谕。使被胁良民。及从贼夥党。得以畏罪投诚。亦解散贼党。先声夺人之一法。此外书内所列各条。尚多可采者。蓝鼎元籍隶漳浦所著东征集。闽省通行者必多著常青、李侍尧、即行购取详阅。于办理善后时。将该处情形。细加察核如其书内所论各条。有与现在事宜。确中利弊窾要者。不妨参酌采择俾经理海疆。事事悉归尽善。以为一劳永逸之计。　　

○是月。直隶总督刘峨等覆奏、会商拨船。安设事宜。内称东省三四月间。如遇漳卫各河。水势浅弱。自临清至德州一带。间有古浅处所相距二三里。至十余里不等。向系该州县临时雇备民船。零星起拨。旗丁自行给价。每米一石。给钱一二文不等。过浅后仍即兑归粮船。倘遇河水充足之年。即可毋庸备拨。至起拨之时。每一粮船。或起数十石、至百余石。总以重船能行为度。不能如直省之起六存四。均有一定章程可比。今若将拨船三百只。留于东省。当春夏之交。河水长落靡常不便听其远出贸易。而近地又无别项可以营运。水手口食维艰。若令粮船增给钱文。则旗丁力不能支若欲另筹款项。酌给养赡。是以常川不断之工食。养此偶一备用之拨船未免虚糜经费。此东省难以请留官拨船之实在情形。朱批、如此。竟以仍归直隶为是。又称添造拨船。原因直省而设。惟是临清一带。自未便仍雇民船。臣等悉心酌议。如果东省水浅。需用拨船。先行酌计数目咨会直省即于官拨船内。拨往备用俟水势充足。令其仍回杨村。朱批、竟可不必。令地方官照向例可也。如有似今年必需之处。原可随时降旨。所谓多一事不如少一事也。又称拨船调赴东省船户水手人等。应酌给饭银之需得旨照朱批可也。　　

○山东巡抚觉罗长麟覆奏、山东本年雨泽愆期。恩准缓徵者。已有七十州县。其余委无偏枯向隅之处。得旨、目今得沾足雨泽否。河南麦大熟山东邻省。自获接济之益。何未奏及。　　

○湖南巡抚浦霖奏。审办勾补寨苗匪各事宜。得旨、好。应严惩以儆其后。又奏附近各苗寨。随同搜捕。夥犯。并无勾结为匪余党得旨、好知道了。　　

○湖南镇筸镇总兵尹德禧、奏谢议叙恩。得旨更当勉力整饬营伍。安靖地方。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百八十一


大清高宗法天隆运至诚先觉体元立极敷文奋武孝慈神圣纯皇帝实录卷之一千二百八十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十二年。丁未。六月。丁酉朔。谕军机大臣等、据保成奏、湖南勾补寨苗人石满宜等、抗捕滋事一案。当即驰抵铜仁。督饬各卡员弁。将苗民石老稞等八名拏获。解交湖南归案办理。查勘本境苗民。俱属宁谧。即起程回署等语。此案湖南苗匪滋事。黔省境壤毗连。该提督一闻禀报。即驰往交界处所。弹压本境苗寨。并将窜入该省之苗犯拏获八名。解往审讯。勇往急公。所办尚为得当。但此后设有邻省地方案件。须权事理轻重。不可冒昧妄行。若遇不甚紧要事务。亦复如此。转致人心疑惑。迹涉张皇。将此传谕保成、并谕浦霖、俞金鳌知之。　　

○戊戌。谕军机大臣等、据留京办事王大臣奏称、于五月二十五日微雨即晴等语。京城左近尚在望雨。著交留京办事王大臣等、即传集能祈雨之回人呢咂尔布库尔等、照例敬谨祈祷。　　

○又谕、据巡漕给事中阿那布奏报、南粮二进头帮。趱入东境日期一摺。内称、大河前船只。于十七日已催出东境。后跟之帮。亦俱陆续北上。闸河卫河。水势充足。船只经行。浮送裕如等语。本年运河一带。连得透雨。水势充盈。重运得以衔尾遄行。迅速北上。无虞迟滞。但今年系全漕抵通。且有搭解上年截留米石。为数甚多。务须随到随收。令其及早回空。最为紧要。况本年节气较早。尤不可不赶紧办理。著传谕该仓场侍郎等、豫行筹画。扣算兑收日期。如不能一律在通起卸。即酌量于天津北仓。暂行兑收。俾尾后各帮。迅速回次。收兑新漕。毋致迟误。直省现有官造拨船。至明春陆续运赴通仓存贮。亦属妥便。　　

○福建巡抚徐嗣曾疏报、古田、龙溪、霞浦、漳平等四县。开垦各则田四顷十七亩有奇。侯官县开垦原荒各则屯田十亩有奇。　　

○以光禄寺卿依兰泰、为内阁学士兼礼部侍郎。　　

○予故直隶提督李国梁、祭葬如例。谥恪慎。　　

○己亥。谕军机大臣等、本日据留京王大臣奏雨水粮价一摺。因思前次京城查出囤积米麦。减价平粜。因商人等擅具公呈。绵恩等遂颟顸了事。反覆思维。愈增郁懑。前此查封米麦。因叠经出示禁止囤积。而该商等惟利是图。并不遵奉。是以议令减价平粜。尚未及议定章程之际。绵恩即据商铺呈词。奏请改办。是不但该商等得以倚恃人众。阻挠政令。为齐行罢市之渐。并使小民等闻知。竟若因该商等有具呈一节。禁令遂格于不行。更复成何政体。若使各行奸侩。复从而效尤。岂不益长刁风。此不过事之最小者。尚如此茫无定见。若遇紧要重务。及作奸犯科之大于此者。又将何以处之乎。此时成事不说。毋庸再议。惟是京城米麦。民食攸关。必须先事豫筹。朕启跸之前。京师三四月间。麦面价值昂贵。朕即令将仓贮、及内务府应用麦石。全行拨出平粜。以济民食。此系军机大臣共知者。后因总管内务府大臣、查出所存无几。不敷平粜之用。是以谕令豫省采买五万石运京。复据毕沅奏、豫省前岁冬间。因归德一带赈粮需米。截留漕米三万一千余石。应行采买补运京仓。恳一体改买麦石。抵米运京。前后采办麦石。共有八万余石。较为宽裕。具豫东二省商贩运麦。源源而至。将来抵通者甚多。市价自可日就平减。但恐明岁京城青黄不接之时。麦价设又增长。小民不无食贵之虞。不可不豫行筹办。或于豫省每岁应徵小米等项。令其酌改麦石。或十之三。或十之二。运送到京。朕意于彼时、五城地方。分设官厂平粜。各派大臣一员。御史二员。及步军统领、顺天府等衙门。分派官役。董司其事。如有奸商刁侩。私行籴买。囤积居奇。及偷往他处。贩运渔利等弊。一经查出。自可随时严行惩治。惟在司事之臣。实心经理。但恐麦石存贮日久。易致霉变。或将麦磨面存仓。以备价昂时。即将面觔出粜。以济民食。亦属有备无患之一法。但磨面之后。比较麦石贮仓。是否可以经久之处。著绵恩、阿桂、会同户部、及仓场侍郎、悉心酌核妥议。并将豫省应徵小米等项如何改折麦石若干之处。一并酌议具奏。　　

○又谕曰、庄锡舍自投诚后。屡次随同官兵。打仗杀贼。兹闻庄大田、带领番妇等屯聚南潭。即密行禀报。并自带义民。与官军内外应合。当将番妇及贼犯林红擒献。甚属出力可嘉。庄锡舍、著即赏给守备。并著常青、面加晓谕奖励。俾益知感奋。力图自效。阅贼首林爽文所给番妇札内。有到府城相会之语。是其意实欲窥伺府城。特因大里杙是其巢穴。与诸罗相近。林爽文惟恐远离该处。为柴大纪所乘。是以尚在诸罗一带滋扰。而庄大田屯聚南潭等处。纠集夥党。分踞要路。其意则专在府城。此时若能先将庄大田擒获。则南路贼匪。自可以次廓清。现在常青于粤兵到齐后。带领出城剿捕。即连得胜仗。已觉壁垒一新。声威壮盛。恒瑞所带驻防满兵。及蓝元枚所带浙兵。一得顺风。自可遄渡。常青于恒瑞等到后。即可会同统领大兵。前赴南路。逐一歼除。乘胜疾趋。捣穴擒渠。一举蒇事。再朕披阅蓝鼎元所著平台纪略。蓝廷珍进攻鹿耳门。收复郡城。不过七日。而其余党窜逃各处。乘间窃发。辗转收捕。几及二年。始能办理完结。将来常青、蓝元枚、南北两路。进兵攻剿。擒获首逆林爽文、庄大田等。自应解京尽法处治。其被贼胁从。随同附和之村庄百姓。应先行晓谕。令其速行改悔。弃械归农。即贷其一死。各为安分良民。以解散其党羽。至贼目及天地会匪。自知罪在不赦。一见首逆被擒。势必纷纷窜入内山。希图苟延残喘。及大兵彻后。又复勾结滋事。将来办理转为棘手。常青于攻剿时。务须严密围堵。如可设法招抚者。不妨权宜招致。并晓谕生番。如有窜入该境者。即时缚献。赏以花红布匹。如此办理。俾贼匪余孽。无所逃窜。庶可净绝根株。　　

○庚子。调广西布政使奇丰额、为江苏布政使。以山西按察使虔礼宝、为广西布政使。直隶口北道明禄、为山西按察使。　　

○辛丑。谕、稽察库伦各处卡座。应派蒙古章京。协同彼处台吉等办理。著交理藩院、于现任官员内。熟谙蒙古语者。拣选一员。奏请发往。嗣后三年更换一次。其应得行粮等项。即照彼处章京例支给。　　

○谕军机大臣等、据李奉翰奏。河湖水势暴涨。各工抢护平稳情形一摺。内称、现在湖水加长。御黄、束清、二坝。已大加展拆。而湖水仍长无消。则山旴五滚坝。与其于盛涨时全行开放。似不若豫启一二坝。使湖水循序下注。由高宝诸湖。入运归江。免致骤壅为患等语。此系李奉翰豫为占地步之计。断不可行。已于摺内批示矣。从前下河一带。年年被水。田庐淹浸。小民生计可悯。是以高斌任总河时。总以谨守五坝为最要。而未思及拆清口之束水坝。是以有二闸之决裂也。朕于壬午年南巡。指授机宜。立定水志。山旴五滚坝。非遇盛涨之年。不可启放。以保下河民庐田亩。上年因五十年春夏亢旱日久。高宝诸湖。俱经乾涸。是以令该总河等酌量情形。或将智信二坝启放。俾清水宣洩入湖。以备将来水小时济运之用。嗣因湖水盛涨。各处堤工漫溢。经该总河等、将五坝全行启放洩水。此系万不得已之计。本年江南各属。春夏之间。虽雨水稠密。河湖水势。俱有增长。朕意应将清口东西坝口门。再行拆展。俾湖水东注。畅达归海。其山旴五坝。仍应谨守。如果湖水盛涨。宣洩不及。实有不可不启放一二坝之势。该总河等。临时再行酌量情形。奏闻办理。将此传谕李奉翰、并谕李世杰知之。　　

○壬寅。谕军机大臣等、据奎林奏、将私行销毁制钱、铸造普尔钱之回人密尔咂等。定拟具奏一摺。已依议行矣。回人等胆敢作此不法。自因获利甚厚。伊犁地方如是乌什、叶尔羌、阿克苏等处。皆设局铸钱。理宜一体悉心访查。务将私毁制钱者。严缉究办。喀什噶尔地方。曾否开铸。如亦经设局应令明亮等严查私毁。所有伊犁乌什、叶尔羌、阿克苏等处。现铸钱文。及回疆普尔钱。各行取数文。遇便呈览。　　

○癸卯。以故四川建昌道属苗出土百户谷扒呷子姜磋袭职。　　

○甲辰。谕军机大臣等、阅台湾图内。斗六门有溪河数道。俱系通海之路。大埔林牛稠山一带。现在俱有贼匪窜聚。斗六门久被贼踞。南北声息不通。经常青派令参将潘韬、带兵一千名。前往诸罗协剿。该参将因陆路贼多不能前进。仍回至府城。由海道至诸罗。是沿海一带。尚无贼匪。即日大兵进剿。四路夹攻。将斗六门、大武陇等处。窜踞贼匪。廓清扫除。设贼匪计穷势蹙。或偷觅小舟。由斗六门至溪河。逸出海口。洋面岛溆丛杂。易于窜匿。希图茍延残喘。亦未可定。不可不豫行设法防备。著传谕常青等、务拣派得力将备。带领弁兵。于通海各溪河处。严密防守。所有通内山各要隘。亦务遵节次谕旨。派兵堵截。并将船只收藏。毋令近岸。如此四面防堵。水陆两路。俱无虞乘间窜逸庶可搜剿无遗。　　

○又谕、据明亮奏、请将喀什噶尔七城兵丁盐菜银两。照喀喇沙尔之例。每银一两。改折给普尔钱一百六十文。已照所请行矣。但钱价无定。增减难凭。现在每银一两。换普尔钱一百七十八文。久后钱价复减。亦未可定。著明亮存记。如遇一二年后价减之时。即以时价具奏改办。　　

○乙巳。谕、据留京办事王大臣等、会同议驳副都御史刘权之条奏、仍复八旗米局一摺。官局之设。原为益于旗民。但当米价方昂之时。设立官局。即须抑令旗人贱卖于官。势转近于勒籴。而经理不能妥协。弊窦丛生。仍属有名无实。自应停止。已依议行矣。至绵恩、阿桂、会同户部、顺天府、另摺议奏筹办麦石。以备明岁平粜一摺。内称、豫省每年应徵粟米十二万八百余石。以十之三改折麦石核算可得麦三万六千余石。恐尚不敷用。因思山东地方向来种麦者亦多。每岁应徵粟米二十四万七千余石。若酌改麦石。以十之一核算。亦可得二万余石。二共有麦六万石。以之豫备平粜。可资充裕等语。东省本年春夏以来。雨泽愆期。麦收歉薄。节经降旨缓徵。并令该抚酌借口粮。开仓平粜。以资接济。是东省今年。断不能改徵麦石运京。朕所深知。应俟明岁雨泽调匀。麦收丰稔。再行酌量办理。至豫省地土平衍。民间种麦较广。本年俱属丰收。现据毕沅奏、请以麦抵米。是按该省情形。酌量分数。改徵麦石。于民情甚便。著依议行。即令豫省改徵运京。以备明年平粜之用。设或明年麦价平减。无须出粜。而麦石久贮。陈朽为虞。即照绵恩等所奏。于俸米甲米。均匀搭放。更可行之经久。又绵恩等摺内。夹片奏称、现在麦面价值。既已平减。惟米价一时未能即减。恳请于京仓内拨米三万石。交与五城设厂平粜等语。米粮价值。民食攸关。现在市价稍昂。自应平粜。以资调剂。所请拨米三万石。为数尚少。著竟于京仓内。拨米五万石。每城交与一万石。若仍照旧例。每城设立官厂。既不免经费之繁。而经管之大臣官员。耳目难周。势不能不诿之司坊官、家人、吏胥等承办。难保无暗中串通滋弊情事。仍属有名无实朕意不若于五城、各派大臣一员。在城内城外。公同拣择殷实大铺户各一处。将官米交给该铺户。自行粜卖。仍官为酌定价值。令其稍沾余润。俾资赡给。所有卖出价值。即随时缴纳。著派尚书胡季堂、侍郎惠龄、汪承霈、海宁、德成、各分管一城。率同该城御史、专办其事。并会同步军统领、顺天府、严密查察。如该铺户不遵官定价值。仍私行擡高牟利者。一经查出。不但将官米彻回。另选殷实大铺承粜。并将其铺内自买米石。一并入官。为平粜之用。仍将该商治罪。其有不愿领米者。即是把持禁令奸商。治罪如前。另选一人充之。如此惩一儆百。则粜卖官米之商人。知所畏惧。自不敢复蹈故辙。而各城既有官米铺户。平价出售。小民自必皆赴该铺籴买其余民间米铺。若擡价居奇。亦无人向彼籴买。则该商等自不能不仿照官定价值出售。米价不期贱而自贱。所谓无官局之名而得便民之实。似为妥善。至仓内官米。若概行发给。恐该铺无地容贮。著酌定数目。陆续发交该铺户收领。零星粜卖。并著留京王大臣、总司其事。现定于六月二十日。即行开粜。其应如何酌定章程办理之处。即行详悉妥议。迅速奏闻。以便届期举行。　　

○谕军机大臣等、刑部奏、请定民人婚娶蒙古妇女、杀奸治罪之例一摺。据称直隶、山西、有同一衅起杀奸之案。直隶则以蒙古妇女。非民人所得婚娶。概以凡人斗杀定拟。而晋省、则以婚娶已久。既为夫妻。即以杀奸科断。办理参差。请嗣后民人娶蒙古妇女。在本年六月、申明定例以前者。悉照民人夫妻服属各例。画一办理。其在定例后。概以凡人谋故斗杀各本律。分别治罪。仍通行奉天等处。将民人不得婚娶蒙古妇女晓谕揭示。并载入例册等语。所奏大意近是定例徒滋繁扰。众仍难于遵行。国家休养生息。中外一家。本无畛域之分。从前定例、内地民人。不准婚娶蒙古妇女或因民人等暂时出口谋生。在彼婚娶。易滋事端。是以设有明禁。近来生齿日繁。内地民人。孑身出口贸易种地者。不可胜计。伊等相处日久。往来婚娶。势难禁止。设遇有奸杀等案。自当按律办理。何必分别多立条款。刑部堂官于此等案件。如直隶具题民人吴得义、扎死梁作栋、及崔明亮、砍毙伊妻乌雅里、二案。该二犯既经婚娶蒙古妇女。是夫妻名分已定。该督何以又援蒙古妇人。非民人所得婚娶。以凡人斗杀定拟。刑部自应按律改拟科断。如晋省郗南惟子、殴毙郭秉元一案。郗南惟子因伊胞叔告知伊妻与郭秉元有奸。起意殴打。该犯听从纠约。殴毙郭秉元。与亲属捉奸之例相符。亦应照律办理。以昭画一而归平允。至民人不得婚娶蒙古妇女。不但此条可删。并可无庸形之章牍。将来遇有此等案件。原可随案定拟。行所无事。何必又生一番议论。另立条款。将此谕令知之。　　

○丙午。谕军机大臣等、前因京师缺少雨泽。曾屡经降旨询问。昨据留京王大臣等奏称、现在遵旨设坛祈求。尚未得沾渥泽等语。本日热河自寅时得雨起。绵密滂沛。点滴入土。至辰刻势尚未已。且云气自西南而来。势甚广远。本日又据托伦奏报、初六日保定省城。复得雨三寸。四野均沾。计保定又在京师西南。则京城一带。亦自必同时普被。本年直省各属。雨水尚属调匀。惟近畿地方。稍觉望泽。现在是否一律普沾之处。著传谕留京王大臣、即行随报查明覆奏。　　

○丁未。谕、向来南粮余米。俱准在通州变卖。以资日用。今年南来全漕。余米必多。各省粮艘抵通。旗丁于交足正供之外。所有多余米石。情愿出售者。仍著加恩、准其就近于通州粜卖。在旗丁等既所乐从。而近畿地方。粮米益充。于市价民食。均有裨益。该部即遵谕行。　　

○谕军机大臣等、前据保兴奏、宣化府属、并附近地方。于五月三十、及六月初二日、两次得雨二三寸。及五寸余不等。昨又据乌尔图纳逊奏称、本年张家口一带。未得透雨等语。张家口距宣化。近止九十里。相隔不远。宣化附近地方。连得雨泽。而张家口一带。何以尚未均沾。或系前次所得之雨。祇在宣化迤南。亦未可定。著传谕刘峨、查明张家口。是否一律续被甘膏。农田有无妨碍之处。据实覆奏。　　

○命大学士公阿桂、大学士王杰、教习庶吉士。
  </div>
  <div class="pagination">
   <a href="清实录乾隆朝实录_page1633.html">
    上一页
   </a>
   <span>
    ...
   </span>
   <a href="清实录乾隆朝实录_page1629.html">
    1629
   </a>
   <a href="清实录乾隆朝实录_page1630.html">
    1630
   </a>
   <a href="清实录乾隆朝实录_page1631.html">
    1631
   </a>
   <a href="清实录乾隆朝实录_page1632.html">
    1632
   </a>
   <a href="清实录乾隆朝实录_page1633.html">
    1633
   </a>
   <span class="current-page">
    1634
   </span>
   <a href="清实录乾隆朝实录_page1635.html">
    1635
   </a>
   <a href="清实录乾隆朝实录_page1636.html">
    1636
   </a>
   <a href="清实录乾隆朝实录_page1637.html">
    1637
   </a>
   <a href="清实录乾隆朝实录_page1638.html">
    1638
   </a>
   <a href="清实录乾隆朝实录_page1639.html">
    1639
   </a>
   <span>
    ...
   </span>
   <a href="清实录乾隆朝实录_page1635.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
