<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 436 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 436 页/共 848 页
  </h1>
  <div class="content">
   ○两江总督陶澍奏、拏获纠抢盐包张南枝等、从严办理。得旨、必当如此认真查拏。可嘉之至。　　

○予故大学士富俊子一品荫生恩成、服阕后以六部员外郎补用。　　

○以捐修陕西兴安府护城堤工。予署知县王以铭等升叙有差。　　

○修浙江会稽县桑盆一带石塘。从巡抚富呢扬阿请也。　　

○缓浙江停减帮船应缴司道各库银。　　

○癸未。上诣安佑宫行礼。　　

○谕内阁、乌尔恭额奏、请将相验不实之员革职一摺。此案奉天府经历傅钟琭、代理新民厅事务。于相验民人赵银殴伤王世宽身死。刑仵得赃舞弊。毫无觉察。以致将紧要伤痕。被吏役朦弊。未经验出。虽讯无别情。究属有乖职守。仅予照例议处。不足以示惩儆。傅钟琭著即革职。　　

○谕军机大臣等、讷尔经额奏、京控杀毙四命重案。犯供狡展。请饬河南严拏正凶惩办一摺。此案河南邓州僧人觉盛等、以纠杀四命等情。在都察院呈控。当降旨交讷尔经额审讯。据该督讯出耿三、籍隶邓州。与其长兄耿士秀、及堂侄耿大闹、平日本不安分。其耿家堂即延寿庵。起首僧人姓耿。俗家叔婶施舍庵产。内设耿僧及其叔婶牌位。该庵渐圯。经住持本德、慕化修整。赎回典产。先是耿三欲与本德俗兄时玉柱、结亲未遂。疑本德阻挠。道光九年三月内。耿士秀等见庵业修复。心生觊觎。冒称施主后人。欲送祖牌入庵。藉占财产。耿三纠约族人耿士杰等、及不知姓名匪徒共十二人。各执刀棍。将牌位送庵。本德亦邀施主拦阻。耿三等见人多难敌。仍将祖牌擡回。是年六月十八日。本德与徒觉山、徒孙昌琥、及本德胞弟僧时六、均被扎死。旋据另庙僧属漋题供指本德素无仇人。惟耿士秀等曾送祖牌入庵。耿三又有结亲未遂之事。当查耿士秀、与其子耿大商、业已逃逸。杳无弋获。据耿三坚供该犯欲送祖牌入庵。与本德争闹属实、委无同谋杀害之事。前在省承认一人独杀四僧。实系畏刑妄认。祇求拏到耿士秀等质审。质之耿士＜?氵凤＞、供称伊兄耿士秀、同三弟耿三、堂侄耿大闹、从前送祖牌入庵。被本德拦阻。耿士秀曾说要与本德拼命。迨本德等于六月十八日被杀。伊因充当兵丁。在良庄塘汛住。耿士秀于二十日早晨赴汛告知本德等被杀。本州已拏耿三、耿大闹、他要逃走。托伊照应妻小。询其是否与耿三等所做之事。耿士秀祇是叹气。即便出门。不知现逃何处。以惨杀四命重案。悬宕五年之久。非缉获耿士秀等质究明确。不足以成信谳。著杨国桢督同臬司经额布、严勒缉限。饬邓州前后各任。分投兜拏耿士秀、耿大商、父子务获究办。如逾限不获。即予严参。耿三一犯。同牵连人证。俱著解回河南备质。其姚八一犯。因叠劫被获。自知身犯重罪。无由摆脱。闻同监有僧人被杀之案。起意捏造情节。作为案证。希图迁延时日。并可常索耿三酒食。经本州追问。该犯又捏供裴二因刘姓与庵僧妒奸。雇人杀害情节。委系该犯自己捏混作证。希图延案。并非耿三串嘱脱罪。尤为可恶。姚八系罪应斩决重犯。岂容任其捏造案情。幸稽显戮。应同另案命犯施潮勤、萧小秃、解回河南。各归本案从重究结。将此谕知杨国桢、并传谕经额布知之。　　

○以顺天府府丞吴孝铭、为太仆寺卿。　　

○补行道光十二年军政。浙江卓异官四员。不谨官一员。罢软官三员。分别议叙处分如例。　　

○以办理广西猺山善后事宜。并倡捐义学。予署知府耿省修等升选有差。　　

○旌表守正捐躯河南嵩县民王有碌妻张氏。　　

○贷布鲁图等八台官兵买补牲畜饷银。　　

○贷福州水师旗营修官署兵房俸饷银。　　

○甲申。谕军机大臣等、本日据昇寅等奏、接奉谕旨。现有交审案件。一到豫省。即赴省审案。再行查阅各营一摺。昇寅等统计山东各营兵数。需至四月下旬。方能阅毕到豫。所奏时日久稽。恐有情托串供等弊。亦不可不先事豫防。著俟山东阅竣后。先派随带司员。径赴豫省审办罗世俊控案。嗣后天气渐暑。水潦将降。弓力易软。火器亦难施放。昇寅等即赶紧阅伍。务于六月初十日以前。全行竣事。再行赴省。将控案审讯奏结。将此谕令知之。　　

○乙酉。上幸静明园。诣龙神庙拈香。　　

○谕内阁、讷尔经额等奏、局铸额配滇铜。请照案就近购买一摺。湖北宝武局每年鼓铸钱文。额配滇铜向系按年委员赴滇买运。嗣因滇省产铜不旺。历经奏明凑买附近各口岸商铜。以资鼓铸。兹据查明、现在滇省产铜。仍不丰旺。两运委员。接续前往拨运。有需时日。自应通融筹办。俾局铸得以无误。著准其援照成案。将委员邓应罴应买宝武局道光十三年正耗余滇铜二十三万二千九百九十九斤零。即在本省附近口岸购买商铜。以领银之日起。勒限一年。陆续运局交收。所需铜价脚费等项银两。照案给银三万三千四百三十一两零。事竣核实报销。其邓应罴所买商铜。著即提作十二年卯额。王体名运回滇铜。即作为十三年额铸。嗣后仍按年委员赴滇办运。以符旧章。该部知道。　　

○谕军机大臣等、本日据孟魁奏、遵旨放出流民占种官荒。及藉词朦混出关。请旨查禁一摺。所见是。山海关自准令贫民出口之日起。共放出四千六百余名口。俱系前赴盛京吉林所属地方谋生。上年系丰收年分。杳无一户回籍进关。皆由边外地尽膏腴。俱各耕种营生。虽前定章程。应于成熟后饬令回籍。而该贫民等安居乐土。不但不肯回籍。抑且呼朋引类。日积日多。驱逐不易。盛京吉林。乃国家开基根本之地。风气素淳。此等流民。趋之若骛。势须占种官荒。不免滋生讼端。且恐会匪蔓生。藉此诡计弊混。著琦善、钟祥、迅即通饬所属府州县、遍行剀切出示晓谕。俾穷乡僻壤。咸使闻知。不可轻去其乡。毋得懵然前往。徒劳往返。嗣后除贸易探亲。及实系贫民。形同乞丐。襁负而至。虽携带妻子。仍准照例发给执照出关外。其藉贫民名目。迁徙眷属。乘坐大小车辆。前往奉天吉林种地营生者。概行截回。以杜朦混。将此谕知琦善、钟祥、并谕孟魁知之。　　

○以故一等辅国将军明咸子禄志、袭职。　　

○丙戌。谕内阁、鄂山奏、前后藏堪布进京。在途屡被抢劫。遵旨酌议行走章程一摺。据称西藏喇嘛遣使堪布入都进贡。向不由川省地方经过。其失事之区。每在西宁所辖通天河一带。行劫之贼。往往系川省果洛克贼番所为。亦有甘肃西宁不安住牧之番众。出而肆抢。历经按起饬获赃贼。奏明惩办。果洛克无业番民。每因打牲远出游奕。该堪布等贪图便捷。揽带客货。由小路行走。以致屡有抢失之事。若由川省遣派官兵。长途探护。不特并糜帑饷。且恐徒费周章。著即责成三果洛克之该管土千百户。多派土目。按户严行管束。结力稽查。不准各番民藉打牲为名。远离巢穴。并严饬该管镇将转饬该管土千百户、严束番众。傥有抗违远出。准令该土司指拏送究。尽法惩治。傥土司徇庇纵容。即由该镇将禀请参办。仍于每年责成该管参将选拨勤能妥弁、严密稽缉。俾各番夷愈知儆畏。其川省阜和协属之挖树色尔塔格尔次等处。距通天河、较果洛克稍近。著该督严饬阜和协副将一体稽查。钤束办理。并著驻藏大臣、西宁大臣、陕甘总督、审量地方情形。如何责令该堪布不得额外揽带货物。及照例由大道行走。作何照科防范。悉心核议具奏。至该堪布等此次被抢包驮。前据呈报系被果洛克贼番所抢。并称盗首系阿崇旂等番人。现据该督奏称、饬查川省。并无前项番夷部落。是否西宁所辖。纠结夥抢。著即饬催该镇将派委熟悉夷务员弁、缉追正贼真赃务获。严审究办。　　

○又谕、凯音布奏、喀尔喀游牧被灾。请缓期查勘互争地界一摺。家古地方。以牲畜为业。喀尔喀游牧等处。上年雨泽愆期。又兼冬令严寒。风雪较大。牲畜倒毙。业已成灾。所有喀尔喀王拉苏咙巴咱尔等、互争地界一案。著照所请、准其缓至秋季。水草蕃畅。再行前往查勘。以示体恤。　　

○又谕、苏勒芳阿等奏、前将记名防御顺昌坐补佐领。并未具奏。仅止报部。自请交部议处一摺。顺昌系记名军政卓异人员。遇有应升缺出。自应具奏放。乃苏勒芳阿等仅止报部。即行坐补。办理错谬。苏勒芳阿、善英、穆精阿、俱著交部议处。　　

○礼部议准、河南巡抚杨国桢疏报、采访滑县贞节妇女靳胡氏等六十一口。请建总坊旌表。从之。　　

○户部议准、陕甘总督杨遇春疏报、乌噜木齐芦草沟开垦地三顷。西河开垦地四顷二十亩。照例升科。从之。　　

○免四川清溪、越巂、峨边、三厅县并宁越、越巂、两营上年被夷滋扰灾区正杂额赋。　　

○丁亥。上诣绮春园问皇太后安。　　

○谕内阁、御史沈鑅奏、请严禁通坝积弊一摺。漕粮为天庾正供。帮船抵通。必应依限起卸。岂容奸胥蠹役。藉端勒索。积弊丛生。若如该御史所奏、帮船初到。吉人查验米色。勒索验费。遇有米色不纯。规费既足。亦即代为隐瞒。稍不遂意。即乾洁之米。亦必斥为潮杂。至呈验坐粮厅时。往往高下其手。名为带彩。经纪打载斛米。其费更多。名为后手钱。若不满意。即监督验明可收。亦必禀请停斛风筛。百般刁难。迨起卸后。又复串同水手。私窃米石。名为贴皮子。俟过拨船后。用水搀和。以冀发涨补数。复有经纪收受帮丁折价。代为虚报米数。空填验单。名为滚条子。他如科房年规。斛头陋规。种种浮费。不可悉数等语。奸胥蠹役。勒索规费。实为帮丁之累。至其串窃隐蒙。于仓储尤有关系。现在漕船节次抵通。必应严行查禁。以绝弊端。著仓场侍郎严饬坐粮厅监督、认真稽查。如有前项各种弊端。务即严拏惩办。毋许稍有疏忽。以肃漕务而重仓储。　　

○旌表守正捐躯甘肃皋兰县民马重刚妻黄氏。　　

○礼部议准、河南巡抚杨国桢疏报、采访汝州贞节妇女魏梁氏等一百五十九口。林县崔丁氏等二十三口。请各建总坊旌朕。从之。　　

○修热河坍塌兵房。从都统武忠额请也。　　

○戊子。谕内阁、祝麟奏、芦商加价全完。东商加价未能足数。请勒限催徵一摺。据称芦商应徵加价银两。全数徵完。其带徵缓徵等款未完银两。查照上年成案。请分卯勒追。归于五月奏销造报。又东商加价奏销。近数年均经奏明展限。并据将加价一半归公银两。如数徵完。其未完归商银两。因春运吃紧。一时周转不及。请勒限两月。设法徵完。尚系实在情形。著照所请、所有芦商带徵缓徵等银。除参追及已徵在库外。尚未完银六万三千三百四十一两零。准其援照上年成案。于五月奏销案内一律全完。以符年清年款。东商加价一半归公银两。照数全完。无误拨解。其未完归商银七万五百余两。著勒限两个月。该盐政督饬该运司、赶紧催徵全完。以符定限。傥稍有拖欠。即据实严参。并将该商人查抄治罪。不准姑息。致滋延宕。自千罪戾。　　

○以故乌珠穆沁扎萨克和硕车臣亲王多尔济济克默特纳木济勒子彭苏克纳木济勒、浩齐特扎萨克额尔德尼郡王额林沁诺尔布弟吹精扎布、各袭爵。　　

○礼部议准、河南巡抚杨国桢疏报、采访巩县贞节妇女韩梅氏等二十九口。卢氏县车杨氏等十五口。考城县王宋氏等一百五十六口。祥符县屠谢氏等三十二口。请各建总坊旌表。从之。　　

○己丑。谕内阁、兵部奏、福建省历年题咨船只遭风兵丁、请赏迟延各案。请旨饬催。并开单呈览。福建省咨报在洋遭风。办理迟延应议职名。自道光元年起。至十三年止。共三十余件之多。迟至四五年至十余年之久。节经该部饬催。率不登覆。似此疲玩。实属不成事体。著闽浙总督、福建巡抚、严饬各营员弁。照兵部单开迟延各案。迅速查明。分别违限月日。开具职名。送部议处。并将现在咨送台湾班满换回兵丁议恤一案。办理迟延各职名。一并。送部核议。毋许再有延宕。自干咎戾。　　

○谕军机大臣等、本日据奕湘等奏、泰东陵宝奔东面西北面均有臌裂之处。北面裂缝三道。宽一寸有余。或七八分不等。东面十余丈。臌裂尤甚。并明楼下东面台帮臌裂。前经入于岁修案内暂行抹饰。兹据覆行查看。臌内较重。西面台帮甎块。谱有酥鹻等语。陵寝要工。亟应修理。以昭慎重。著穆彰阿、阿尔邦阿、于工次前往敬谨查勘。将此谕令知之。　　

○先是御史蔡赓扬奏、请酌议贩运粗米出城罪名。下部议。至是奏、嗣后京城粗米。概不准贩运出城。如有违例私运者。除讯有回漕情事。即照定例办理外。若实系仅图买回食用。或转卖渔利者。自一石至五百石以上。分别问拟枷杖军徒。米石变价入官。各门失察者。官弁议处。兵丁杖一百。知情故纵者同罪。受财、计赃以枉法从重论。请纂入则例遵行。从之。　　

○调镶黄旗蒙古副都统忠山、为镶红旗满洲副都统。正白旗蒙古副都统常恒、为镶黄旗蒙古副都统。以散秩大臣盛贵、为正白旗蒙古副都统。　　

○以镶白旗蒙古副都统舒伦保、为正红旗护军统领。　　

○赠故镶红旗满洲副都统吉勒通阿都统衔。予祭葬。赏银三百两治丧。　　

○旌表守正捐躯江苏萧县民苏尚训妻张氏。　　

○庚寅。直隶总督琦善奏、三月十五日赴宣化镇阅兵。二十日行抵宣化府城。是夜密雨沾濡。农事大有裨益。得旨、京师亦于二十一日辰刻下雨。二十二日子时方止。入土极为深透。朕同卿人深庆幸也。　　

○辛卯。河东河道总督吴邦庆奏、马营坝夹塘深广。自创为车戽并行之法。上年春辨。水已消去三分之一。涸出地亩。皆种麦苗。芃芃长发。现檄饬各属。如有情形相同者。即仿照办理。得旨、相机妥办。　　

○以礼部右侍郎文庆、署镶蓝旗蒙古副都统。　　

○礼部议准、湖南巡抚吴荣光疏报、采访益阳县贞节妇女郭氏等六百五十八口。请建总坊旌表。从之。　　

○贷湖南乾州、凤凰、永绥、古丈坪、保靖、五厅县歉收丁佃口粮耔种。　　

○壬辰。上御含辉楼。阅侍卫骑射。　　

○谕内阁、特登额奏、拏获偷砍树枝人犯一摺。此案双隆等以内务府幼丁。辄敢将海地丛生松树下旁枝。私用镰刀砍伐至三十根之多。实属暋不畏法。双隆、奎喜、西兰、俱著解交刑部审拟治罪。经制外委张儒、系本汛官弁。未能先事豫防。虽经拏获赃犯。究属疏失。张儒著革去外委。降为兵丁。汛兵张凯、王珠、著各重责四十棍。所有专管之内管领庆全、兼辖之郎中三多、并特登额应得处分。著俟定案后再降谕旨。　　

○谕军机大臣等、程祖洛奏、察究夷船游奕。并查办两省洋盗情形等语。据称福建省洋面。向有私造草鸟等船匪徒。出洋伺劫。最为民害该督严饬查拏。先后报获匪犯三百十一名。匪船一百五只。办理认真。甚属可嘉。夷船诡名不一。阳以求市为名。实则图贩鸦片。复有内地奸民。驾船接济。彼此获利。夷船之来日多。甚有奸民之贸易广东省。习学番语。即在澳门交接夷人。勾引来闽。地方文武各官。不知认真查察。遇有夷船往来。仅以一报了事。近来严禁鸦片。较前查拏甚紧。该夷船不能获利。又素闻奸民通信。以内地官员驱逐夷船。不肯用火器轰击。遂致心存藐玩。有不遵驱逐之事。而夷船一见官船。转敢施放枪炮。肆行拒捕。向来内地营员驱逐夷船。曾经降旨不准用炮轰击。原期于示威之中。仍寓以怀柔之义。乃该夷船遇有官船驱逐。胆敢施放枪炮。且该夷人船只较大。外洋路径。本所熟悉。官兵驾驶小船。洋面不能遍识。又复遵旨不敢擅用火器。其应如何妥为防范之处。该督务当随时察看情形。斟酌尽善。以肃洋面而杜私贩。至现获奸民王略、仅据供认在广东澳门生理。常与夷人交易。其上年驶入闽洋之噶喇吧国船只。系伊勾引来闽售私。至苏禄国一船。及金门镇总兵所禀夷船二只。究系何国夷船。从何处勾接。是否专为贩卖鸦片而来。供词均不足据。该督即设法将其供出夥犯追拏一二名到案。并提到接受＜?口英＞咭唎国夷书之杨妹妹等。与王略同夥。三面质对。务得确情。毋任狡展。该督仍当严饬水陆文武各官、认真巡哨。毋许夷船阑入内洋。并饬严查口岸。不准一人一船。行驶出口。拢傍夷船。接济贩买。傥稍有疏纵。官则枷号海滨。兵役及本犯当场枭示。从严惩办。毋稍姑容。至浙江洋面。防范巡拏。本较闽省稍易。上年拏获装载鸦片烟土之船户王赞等八名后。未据报有夷船阑入浙洋之案。其盗劫一事。自上年至今。先后报获匪犯多名。惟所获各犯。尚未审结。著即严饬承审各官速行审究。从重拟办。不准藉词开脱。将此谕令知之。寻奏、讯明王略、屡经勾引夷船。代为运送鸦片烟土。并代夷人收买樟脑。查樟脑为制造火罐火箭必需之物。即与硝磺无异。王略应比照将违禁等物图利卖与进贡外国者、为首斩监候律。该犯勾引夷船。不遵驱逐。情罪较重。审明后即行处所斩。仍传首海滨示众。林金条出洋贩运烟土。并开设烟馆。诱惑愚民。在逃多年。应拟绞立决。余分别问拟流徒。杨妹妹讯系捕鱼穷民。实无勾引接贩情事。即行保释。下部议。从之。　　

○又谕、本日据耆英等奏、河南滑县民人江合贵、呈控该县快役史连仲挟嫌扰害一案。已明降谕旨交昇寅等提讯矣。此案据该民人供称、史连仲因挟索诈不遂之嫌。率同段文得等十余人。将伊子江文漋用刀砍伤。并将两眼剜出。报经该县仅将李得学一人拏获。余犯不究。后史连仲又率领一百余人。各持刀枪。声言杀害。伊母惊病身死。历控府道臬司委员审讯。并未对质。勒令具结。本年正月。控经巡抚批交该府。伊并未赴府投审等语。案关蠹役纠众。扰害闾阎。虚实必应彻底根究。著昇寅等于审讯罗世俊一案时。即就近将此案人证卷宗。一并提集。究出确情。按律定拟具奏。将此谕令知之。寻奏、讯明江文漋与已革县役李得学争殴。剜目成废。江合贵业已报县讯明在案。乃因讼师张金铎挟仇。唆令诬告史连仲、并牵控多人。应将张金铎、李得学、发极边充军。江合贵、杖一百徒三年。下部议。从之。　　

○又谕、本日据步军统领衙门奏、河南汤阴县民田和、呈控匪徒刘三红等一案。已明降谕旨交该抚督同臬司审办矣。据田和供称、林县地方。有匪徒刘三红、郭老红、与卫辉府汲县匪人刘老长三人。聚集不知姓名贼人。在林县狗头山不法。被林县官兵查访。刘三红将衙役褚大功杀死。经官兵将刘三红、并夥党十数人拏获审问。如今汤阴县又有陈四凡盘、李三大汉、红第四、党俸迟、老白五人。与刘三红一党。伊等常嚷说要往林县狱中抢夺刘三等犯。现在该县小座村聚睹偷盗抢夺不法等情。此案刘三红等犯。前据栗毓美奏称、业于上年访获。审明该犯有抢夺伤人各案。尚未拟结。兹田和呈控。复有汤阴县陈四凡盘等五人。与刘三红系属夥党。必应严切查办。以净根株。著杨国桢遴派妥员。前往汤阴县地方。将陈四凡盘、李三大汉、红第四、党俸迟、老白五犯。严密访查务获。归案审办。毋任闻风远扬。将此谕知杨国桢、并传谕经额布知之。寻奏、讯明刘三红一犯。先因纠抢妓女。并故杀楚得功拟斩。并无殴毙褚大功之事。嗣缉获党俸迟等、及直隶解到陈四凡盘、逐加质讯。均与刘三红素不认识。委无商谋劫狱情事。惟究出党俸迟抢夺女孩转卖一案。旋准直隶知会原告田和中途脱逃。弋获无期。自应先行拟结。除刘三红在监病故外。党俸迟起意纠抢。应依聚众抢夺兴贩妇女已成为首律。拟绞监候。余分别问拟军徒。下部议。从之。
  </div>
  <div class="pagination">
   <a href="清实录道光朝实录_page435.html">
    上一页
   </a>
   <span>
    ...
   </span>
   <a href="清实录道光朝实录_page431.html">
    431
   </a>
   <a href="清实录道光朝实录_page432.html">
    432
   </a>
   <a href="清实录道光朝实录_page433.html">
    433
   </a>
   <a href="清实录道光朝实录_page434.html">
    434
   </a>
   <a href="清实录道光朝实录_page435.html">
    435
   </a>
   <span class="current-page">
    436
   </span>
   <a href="清实录道光朝实录_page437.html">
    437
   </a>
   <a href="清实录道光朝实录_page438.html">
    438
   </a>
   <a href="清实录道光朝实录_page439.html">
    439
   </a>
   <a href="清实录道光朝实录_page440.html">
    440
   </a>
   <a href="清实录道光朝实录_page441.html">
    441
   </a>
   <span>
    ...
   </span>
   <a href="清实录道光朝实录_page437.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
