<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 466 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 466 页/共 1860 页</h1>
    <div class="content">

大清高宗法天隆运至诚先觉体元立极敷文奋武孝慈神圣纯皇帝实录卷之三百三十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十四年己巳。正月。乙丑。上诣皇太后宫问安。　　

○谕军机大臣等、据张允随奏称、制造攩牌。不惟需费浩繁。而且难于定限。甚至物料无处购觅。万难照式制造等语。攩牌一事。前因傅尔丹等、据副将胡大勇、称云南有攩炮棉牌。可备兵丁冲敌之用。是以议令豫备。今既难于制造。著即停止。至竹帘棉牌、及棉甲二项。长途运送。亦觉艰难。其已经完工者。可存留该省本营。不必运往川省。其未完工者。亦著停止制造。现在云贵赴川之兵。已经降旨。若于二月初十日以前、可出桃关者。始令前赴军营。其在初十以后抵川者。即行遣回。著传谕张允随知之。至副将胡大勇令张允随送部带领引见。　　

○又谕曰、经略大学士傅恒、此行本欲得勒乌围、刮耳崖、擒莎罗奔、郎卡。荡平贼境。慑服群番。乃惬初愿。今奉旨召还进京佐理。一切未获如愿。其忠忱奋发。抑而未舒。然自朕思之。成功万无可望。如贼境坚碉。经略大学士亦奏称。进取不可专事攻碉。且云攻碉则经年亦难克捷。是经略大学士已目击而心知之。且一再试之。有不深见其断不可为者乎。经略大学士之意。惟在直攻中坚。立成巨功。而朕料之、即令别有坦道。可直趋贼巢。而贼巢仍是坚碉。舍攻碉计将安出。是贼据地利。万无可望成功之理。朕思之甚熟。看之甚透。上年办理。实属错误。及早收局。信泰来之机。朕改过不吝。经略大学士亦当恢廓见识。为国家远大计。金川小丑。实所谓得其人不足臣。得其地不足守。何值如此办理。无论不可成功。即万分有可指望。亦不值经略大学士在彼久与相持。况因经略大学士宣劳蛮徼。朕心日夜悬注。皇太后因朕筹画忧勤。又致圣心日夜悬注。此事之在国家。毫无关系。而致上廑慈怀。朕心何以克当。朕心如此。经略大学士又何以克当。番夷异类。无足比数。不特朕为天下主。不必介意。即经略大学士、社稷重臣。视此亦奚啻霄壤。岂有以天子倚毗、中外仰望之身。而专致力于弹丸一隅之地乎。经略大学士此役。若系循分辛勤。朕犹以为义所当然。而此番跋履关山。侵冒风雪。劳瘁自甘。动辄达旦。依古以来。未见大臣有如此出力者。心良苦矣。分已过矣。朕虽欲不为悬注。其奚忍乎。即如经略大学士初二日奏摺、称明日回营查办再奏。此十四日辰刻所接报也。以日计之。初三日之奏。十五日即应早到。今已十六日酉刻矣。尚未接到。意者攻剿其正殷乎。精神其不继乎。抑台站递送其有误乎。两日中、朕何时不为遥望。何在不为虑及。即以朕焦劳而论。纵殄灭金川。亦奚足以偿万一耶。夫鼎彝珠玉。人所宝爱。犹什袭藏之。何况栋梁柱石之大臣。大学士张廷玉、曾经宣力。朕加恩优待。前日降旨。亦以此相比。何况经略大学士年力壮盛。赞襄之日方长。实国家所不易得。朕岂肯以将来五六十年辅弼良佐。而令其殚穷年之力。专办一无足轻重之番酋耶。经略大学士受朕深恩。劳苦出力。朕心已为之不忍。达勒当阿等诸大臣。及侍卫人员。受恩岂能悉如经略大学士。朕心之不忍。殆有甚焉。经略大学士一日不还朝。诸人相随于金革险巇之地。亦一日不得宁息军民之劳痹。亦一日不得休歇。经略大学士顾能忍之乎。朕自思天定之事。人力不能自由。上年办理讷亲一案。初非豫有定见。而辗转以致于不可解免。近日彻兵之计。初犹未免希冀。两日来反覆熟筹。灼见其必不可易。可见朕经理庶政。初无成见。天地神灵。鉴临在上。朕所不能自主也。朕且不能违天以直行已意。经略大学士欲违朕以固执成见。其将能乎。朕两日来所降谕旨。为经略大学士计。委曲详明。遵谕而行。则诸事妥协。所谓顺天者昌。吉祥善事。无踰于此。若必为所难为。向后作何收局。可不为之寒心。经略大学士接到此旨。宜于理势之间。加意审量。不必少存愤激之念。慰朕数千里拳拳。至小金川虽属恭顺。而行者荷戈擐甲。居者供亿馈饷劳绩当酬。况番夷之性。惟利是嗜。所有带往备赏之物。及现在存积米粮。既不便运回。终弃于无用。不若酌量犒赉。以劳番众。经略大学士回程经过时。宣旨赏劳。更当加意防范。　　

○丙寅。谕王大臣、金川用兵一事朕从前实未悉彼地情形。因遣讷亲前往。谓与朕亲往无异。彼时果否可以成功。伊若据实奏闻。原可片言而定。讵意讷亲惟图安逸。高傲乖张。不恤士卒。而贼境之艰阻。从未一言奏及。与张广泗同一挟私朦蔽。以致糜帑劳师。朕已重治其罪。而情形究未深悉。特命经略大学士傅恒、前往相度机宜。大学士傅恒兼程抵营。冲冒冰雪。跋履艰辛。筹画诸务。妥协周详。且历陈山川形势。有云臣随侍车驾。所历诸山。从未见有此险峻者。大学士傅恒身膺重寄。锐意成功。所陈不过十之四五。而朕详加筹度。看来坚碉奇险。实非人力可施。即据奏、谓专事攻碉。一年尚难必克。意欲领率精兵。直捣刮耳崖。无论未能克期前进。即使经由无碍。径抵崖前。而彼地碉楼必更完固。守御必更严密。亦非必胜之算。从前西北两路用兵。历有数年。皇考洞悉道途辽远。难于必克。特召诸王大臣面询进止。彼时朕首先陈奏罢兵之议。蒙皇考俞允。降旨班师。盖准噶尔所恃者远。金川所恃者险。两者相较。其难略同。若明知其难而执意攻剿。多费帑金。久苦士卒。是反为贼人所愚矣。况经略大学士傅恒公忠体国。为朝廷股肱之臣。将来在朕左右。资其襄赞为日正长。以区区小丑。久劳贤臣在外。朕心实有所不忍。即使终能荡平。此时亦当权其轻重。早定成算。在经略大学士之意。或以未能如从前厄尔德尼昭之克捷。遽行班师。意有未惬。此又但知其一、未知其二也。准噶尔率其丑类。轻犯近边。故我师得以断其归路。奏此大捷。今金川逆酋。藏匿巢穴。固闭不出。若远驻重兵。旷日持久。待其自出而剪除之。断无是理。彼果离其巢穴。或至小金川、打箭炉等地。何难一举扑灭乎。经略大学士傅恒、一到军营。即将起衅之奸细良尔吉、阿扣等、明正典刑。又亲身督战。屡克贼碉。整顿绿旗积习。并将情形据实入告。即此已可为宣力效忠之成绩。正不必以未即殄灭逆酋为歉也。朕意此时宜定彻兵之计。军务为国家大事。当询谋佥同。方可定议。王大臣等可通盘筹酌。详议具奏。或以为费帑劳师。已非一日。满兵现在云集。及锋而用。尚可进取。未便遽行停彻。亦著各据己见。具议以闻。旋议、王师除逆安边。原非利其土地民人。金川情形。既经奏悉。限于地势。讵可劳师糜帑。从事于人力难施之荒徼。应请彻兵。召经略大学士还朝。从之。　　

○又谕曰、傅尔丹会同经略大学士傅恒奏、贼营险峻。从前皆务攻碉。糜费无功。今当练兵深入。直抵刮耳崖。设卡扼其出路。列兵截其救援等语。大学士抵彼未久。祇期灭贼成功。故为此奏。傅尔丹久在金川。深悉情形。经历战阵。诸当酌量妥协。今惟迎合经略大学士。不论事之可否。竟欲冒险直抵贼穴。沿途贼众。肯容过耶。纵过而贼从后截我归路。奈何。且如傅尔丹所请。伊能自保必能耶。即勉为之。朕终不以为然。况傅尔丹前在科布多军营。因轻于引兵躁进。攻准噶尔。几误大事。今于金川又复如此。伊将欲辱国乎。著严行申饬。　　

○又谕曰经略大学士傅恒、自抵军营。即诛渠魁。克碉卡。军威大振。贼酋穷蹙求降。经略大学士志期殄灭种类。欲俟各路兵丁齐到。一举荡平。不肯允降。朕思蠢尔穷番。何足污我斧锧。既已乞降。允宜网开三面。且经略大学士心膂重臣。久劳于外。朕心实为不忍。已降旨召令还朝。赞襄机务。所有纳降事宜。命川督策楞、随宜酌办。内大臣傅尔丹、暂留统领满兵。陆续彻回。其各路满汉官兵未抵营者。于所至之处。著班第、纪山、高越、知会统兵官弁。令其按起仍由原路回营。不必前进。沿途督抚仍照去时成例。一体妥协照料供应。毋得玩视。著传谕直隶、山西、河南、陕甘、云、贵、各督抚。并西安将军、成都副都统、知之。至大兵既经彻回。军糈亦无庸挽运。著一并传谕班第、兆惠、高越等、令其酌量。悉心妥办。钱粮关系紧要。毋得任听运粮官役、乘机滋弊。　　

○又谕、朕已降旨班师。其东三省兵丁尚未到营者。著由原路彻回。领兵之副都统、侍卫等、奉到此旨。沿途严加约束。不得滋事扰民。　　

○又谕、据纳敏奏称、有驻防德州城守尉之笔帖式富森到署。假捏奉委前往湖广、采买船只木料。及诘以委牌。则情词闪烁。毫不足凭。除委弁押送回旗外。请交部察议等语。现任旗员。并无部照旗咨。擅敢私出外省。招摇撞骗。殊干法纪。自应严审治罪。乃纳敏仅请交部察议。甚属徇纵。著传旨申饬。　　

○丁卯。上诣皇太后宫问安。　　

○谕曰。经略大学士傅恒、秉心忠亮。勇略超群。自奉命以来。晨夕劳勚。办理诸务。妥协精详。一抵军营。即能申明纪律。振作士气。歼除奸匿。屡克坚碉。贼酋穷蹙乞命。经略大学士傅恒、志期一举荡平。不肯允降。朕思蠢尔穷番。何足污我斧锧。宜宏解网之仁。以示如天之量。已允王大臣等所议、召经略大学士傅恒班师还朝。其纳降善后事宜。交四川总督策楞办理。朕恭请皇太后圣母万安。仰蒙垂询。朕以班师纳降具奏。钦奉慈谕。息众宁边。乃国家太平长策。皇帝御极十有四年。予从不问外朝政事。上年皇帝奏闻。因系军国重务。时廑予怀。近见皇帝宵旰焦劳。尤为注切。今既下诏彻兵。实我大清国景运兴隆。亿万年社稷苍生之庆。大学士傅恒忠勤宣力。谋勇兼优。成绩懋著。朝廷宜封以公爵。用示奖励。予心如是。皇帝以为何如。朕念经略大学士傅恒、殚心为国。实冠等伦。超锡五等之崇班。允协酬庸之盛典。仰遵慈谕。封为忠勇公。铭勋册府。光我邦家。朕实嘉焉。　　

○又谕曰。经略大学士忠勇公傅恒、现在召令还朝。二月初旬。即应星驰就道。策楞身任封疆。所有军前一切善后事宜。皆该督专责。至莎罗奔、郎卡。蠢尔番蛮。穷蹙乞命。不足烦经略大学士忠勇公躬亲受降。即交策楞承办。当传檄番酋。谕以现在劲旅云集。鼓锐深入。必无遗种。既能审知顺逆。哀吁求生。总督系地方官。番民皆所控驭。不忍尔等无知捍法。骈首就歼。用是仰体圣主如天好生之心。代为奏请。网开三面。俯准纳降。如此办理。较为得体。其满汉官兵次第退彻。应会同傅尔丹、岳钟琪等。加意照料。令其分起遄归。务期妥协。约二月中旬。诸事可以就绪。从容再回成都。小金川、年来运饷从征。甚为出力。但逼近贼巢。结怨颇深。宜为之防护。马良柱向著威名。威酋所惮。应量给兵二三千人。驻守数月。俟番境宁帖。然后彻回。岳钟琪令于三月内。由党坝旋师。酌带兵四五千人。驻守打箭炉。防御边疆。其应于何时回任。奏明请旨。再前谕傅尔丹、令其暂驻卡撒。俟满兵到齐。相机前进。得一二胜阵方回。今思既已班师。此举竟可不必。傅尔丹即同内大臣班第。及乌尔登、法丑等。亦于二月中旬。带领满兵。陆续回京。　　

○又谕、从前调往金川兵丁。道远人众。回程之际。兵心不免稍生懈弛。现已传谕领兵官弁等。令其严加约束。不得扰及闾阎。该督抚身任地方。各宜留心、照前往来督率。以资弹压。毋令滋事。　　

○又谕、此番军需因办理之始章程未协。以致支费浩繁。视从前西北两路。尤为浮滥。今已纳降班师。自宜通盘稽查。支销均归实际。尚书舒赫德、职司邦纪。综核是其专责。归途著暂留成都。会同兆惠、班第、督率署藩司高越。将用兵以来。一切军需、银米支用各款。逐一彻底清查具奏。毋致丝毫侵冒。其部拨及各省协济银两。自上年十月后、已解交六百三十余万。此项银两。除现应支发。并应少加宽裕。留备该省各地方贮用外。如有多余。即于陕、甘、山西、附近四川省分。查明协解原案数目。酌量分拨、以资储备。其有解赴中途、尚未抵川者。并于所至之处、就便截留。既可节省运脚。又可补苴库项。殊属两便。其粮米一事。已解至军前者。昨有旨传谕经略大学士忠勇公傅恒、令其酌量赏犒小金川番众。未经起解者。或应存贮省城。或应分拨各省州县。补仓贮之虚耗。亦宜会商妥办。舒赫德俟办有就绪。先行来京。余交兆惠、详悉料理完竣。再行回部办事。　　

○又谕、川省自用兵以来。督抚大员因供办军需。于内地吏治民瘼。不能专心经理。今既纳降班师。军务渐竣。地方关系紧要。应加意拊循绥辑。署抚班第、俟总督策楞、回至成都。助理月余。该督酌量可以回京时。令其来京。至藩司为通省承宣大吏。朕看纪山才具、较高越稍逊。四川布政使员缺。仍著高越署理。纪山著回京、以副都统用。　　

○又谕、自用兵以来。已逾二载。将弁兵丁。有攻碉夺卡。奋不顾身。以致阵亡者。深堪悯恻。著策楞、傅尔丹、岳钟琪等。详悉确查具奏。交部从优议恤。　　

○又谕、金川军务。所有在军大臣、及随营文武官弁人等。与有成劳。宜加奖励。著交策楞、傅尔丹、岳钟琪等。分别等次。奏明交部从优议叙。至军机大臣等。受朕指示。承办军营事宜。晨夕罔懈。亦著一体议叙。　　

○又谕、前因武宏绪、贻误军行马匹。降旨革职枷号。嗣据经略大学士忠勇公傅恒奏、川省马匹。实系短少。武宏绪并非有心贻误。但年已就衰。过犹有因。朕以军兴之际。不可不严惩示儆。未允大学士之请。今既经班师。著照所请。免其枷号。至鹿迈祖、因漠视军务。摇惑众心。经班第参奏。枷号示众。今念川省用兵二载。民力疲惫。此等情形。皆经经略大学士忠勇公傅恒奏明。亦著加恩释放。此外有似此获罪者。俱著大学士查明。照此办理。　　

○戊辰。谕王大臣。金川用兵一事。朕初未知地既险远。碉复坚峭。是以先后遣张广泗、讷亲、前往。筹办攻剿事宜。乃伊二人措置乖方。贪安挟诈。并不将实在情形入告。经朕洞察其欺蔽贻误重罪。明正刑章。更命经略大学士傅恒视师。经略大学士傅恒、秉志忠诚。不辞劳瘁。办理庶务。妥协周详。甫抵军营。即枭斩起衅渠魁。申明纪律。整顿营伍。亲身督战。露立风雪之中。连宵达旦。攻克碉卡。贼首穷蹙乞命。而经略大学士傅恒。志期殄灭。惟欲锐师深入。一策荡平。朕思金川荒徼弹丸。得其地不足守。得其人不足臣。而崇山天险。非人力可施。历据经略大学士傅恒陈奏。且自用兵以来。一误于张广泗。再误于讷亲。以致贼番添碉增卡。防御益严。譬如病者再易庸医。已成痼疾。虽遇仓扁。难起膏肓。而内地民力。未免拮据。帑项拨协。已为浩繁。均宜顾惜。说者谓小金川小丑。介处群番之中。或虑其蚕食同类。不知各土司分疆列守。力敌势均。番众各卫其主。非贼酋所能吞噬。今鼠处穴中。无从搜捕。而经略大学士傅恒。宣力效忠。成绩已著。朕仰承皇太后慈训。晋爵铭勋。此即擒获莎罗奔、郎卡。亦何所加。且机政殷繁。部务綦重。倚毗方切。是以召令还朝。其纳降诸事。原应地方官经理。非重臣所屑。今已降旨。悉委该督策楞承办。朕指示机宜。前此惟军机大臣等数人与闻。昨召庄亲王等、面加咨询。据议、以为召还重臣。纳降班师。诚为允当。朕思军旅重事。理当询谋佥同。因特召诸王满汉文武大臣等。将朕前后所降谕旨。及经略大学士傅恒、并军前大臣奏摺。令其阅看。公同详悉定议。朕办理此事。是否悉合机要。如或以为大兵将次云集。声威已壮。当乘破竹之势。成拉朽之功。应如经略大学士所请、事在垂成。不宜中辍。亦各据所见具议以闻。朕将裁酌焉。旋议、金川地势。诘屈幽深。其众如鼠伏穴中。师久粮费。民力艰难。上萦圣虑。即扫穴犁庭。而地不足入版图。人不足供赋役。于天朝无所加益。现已斩渠破碉。捷书频至。宏开汤网。诏下班师。实为亿万年社稷苍生之庆。至恐以功在垂成。中弃可惜。臣等详加筹议。王师绥远安边。必无尽歼丑类之理。而番酋慑服。边境敉宁。已为非常伟绩。与功弃垂成者、不可同日而语。如虑彻兵之彻。或有蠢动。现奉旨、将军营事宜。并善后一切。另交大臣熟筹妥办。该大臣等、必能于番汉交界处所。添设卡汛。弹压游巡。蕞尔穷番。万万不能飞越。倘愍不畏死。自离巢穴。一旅偏师。即可斩俘立尽。视大兵久驻、必欲刻期扫荡者。难易悬殊。班师之旨。上协天心。下孚众志。臣等意见、并无参差。从之。　　

○又谕、前因川省运粮需员差委。拣调河南等省、现任道府同知三十七员。令驰驿前往以资驱策。今军威已振。贼酋穷蹙乞降。大兵全彻。则军粮已无需挽运。所有前次拣调人员。可不必前往。如有已经起程。或至陕省。或入川境。各该督抚、亦谕令即于该处回任。均系现任人员。各有地方之责。不容旷废。著将此旨、速行传谕各该督抚等知之。　　

○又谕、朕前降旨、将讷亲于军前正法。后经传谕鄂实、带往成都。会同地方官办理。如讷亲已过成都。即催赴军营。照前旨办理。今大兵既彻。不必前往军营。著于此旨所到之地。如系府县。仍即会同该地方官、将讷亲正法。倘无官员之处。鄂实即系钦差。竟行宣旨正法后。告知经略大学士忠勇公傅恒、尚书舒赫德、可也。　　

○己巳。谕、据奉天府府丞陈治滋奏称、上年有胃痛之疾。近来每月数发。诸事不能查办。请解任回籍调理等语。奉天地处关外。官斯土者恒不乐久居。况道府以上。因病解任调理。其应否回籍。向例当具题请旨。今陈治滋即患病属实。亦宜候旨遵行。岂有擅行自定回籍之理。陈治滋著解任。即留奉天调理。其府丞员缺。该部照例开列具题补授。　　

○庚午。谕军机大臣等。据尚书舒赫德所奏、酌办滇、黔、陕、甘、官兵。并云梯、川、陕及已到三起满兵、抵川月日情形一摺。朕思各路官兵。现在停檄。前有旨传谕舒赫德等。令于官兵所到之处。即由原路分起回营。想伊等接到此旨。自必遵办。至滇、黔、抵川兵丁三千五百名。暂留成都巡防之处。俱可不必。应遵前旨即行遣归。倘经略大学士傅恒、仍欲调用。或称一面奏明。一面调遣。亦未可知。著舒赫德传谕领兵官员等、遵奉朕旨。不必听调赴营。舒赫德接到此旨时。计已将抵军营。或于牛厂、沃日、间。可与经略大学士相遇。即一路同行。回至成都。舒赫德或暂驻、料理交办诸事至所奏官兵由水路回营之处。原因五六月间、禾稼遍野。恐致蹂躏。兼可节省马匹。今既即行彻回。其所到之处远近不一。且川楚两省船只。一时骤难雇备。水路纡回阻滞。更费时日。自以仍由原路为便。著傅谕舒赫德、班第、知之。　　

○军机大臣等奏、大兵已彻。前差侍卫德山、解送之长鈚箭一万枝。应令解回京师。得旨、此项长鈚箭。不必解至京师。德山接到此旨时、若与西安相近。即交将军博第。与四川相近。即交副都统卓鼐。以备该处之用。　　

○辛未。上诣皇太后宫问安。　　

○谕军机大臣等。金川彻兵一事。前两次召诸王满汉文武大臣示以朕前后所降谕旨。及军营奏到情形。令其各出所见、具议以闻。据伊等合词公奏。佥称揆理度势。彻兵之旨。诚为允协。朕复细加体访。中外人情。并无异议。且有谓市井闾巷之人、咸为欣悦者。此事朕志先定。绝无游移。又复询谋佥同。足见理势当然。确不可易。惟是昨接经略大学士忠勇公傅恒初九日奏摺内、仍有成功不成功、回来俱不必论之语。与前奏所谓心悦诚服。殊相矛盾。已经明切指示。想能体悉朕意。星驰赴阙。且大兵停彻。无可展布。亦无可系恋矣。经略大学士所奏、固山报国心殷。务期殄灭渠魁。以快初志。或亦因讷亲闻命即归。经朕谴责。以此为鉴。则可不必经略大学士、此番行走之勤劳。办事之勇往。陈奏之据实。视讷亲之偷安高傲。朦蔽欺饰者。相去霄壤。朕于臣工功罪赏罚。出于大中至正。经略大学士此番、不特朕嘉其实能宣力。实足报恩。试问之军营将士。皆以为视讷亲何如。即返而自思。亦以为何如。殊不必更为此虑矣。且据守备杨自功、周郁、称贼寨周围约三四里。石墙七八尺多厚。四五丈高。内有碉房十余座等语。如此坚碉。岂易攻克。无论沿江仄径。不能直抵贼巢。即使竟达刮耳崖。将坐困石城之下。进退无据。更不知成何等大不顺意之事。此中峰直压之策。知经略大学士、出于无可如何。而意中亦未必自谓万全妙算。倘仍欲侥幸有成。岂非大谬。经略大学士、更不必以未擒莎罗奔、郎卡。未破勒乌围、刮耳崖、为歉。盖金川用兵。不出于冒险。则出于因循。因循则糜饷老师。耗竭元气。固失之不及。而冒险则奋不顾身。民命国储。轻于一掷。又失之太过。过犹不及。于国事无益有损均耳。今经略大学士、将彼地情形。据实入告。朕酌定罢兵之策。俾内地民力。得以休息。部库帑项。得以掷节。养和平之福。培万年之基。其功视倾巢歼丑、轻重为何如耶。至彻兵各事宜。尚须详悉经理。经略大学士、既遵旨即日就道。不必留办。可一一交策楞、傅尔丹等。令其酌量。次第分布。务合机宜。如马良柱、带兵暂驻小金川。岳钟琪、驻守打箭炉。朕前所指示者。不过大概。至一应防范。均宜随时料理。期于周密。台站照旧安设。军营事宜。照旧间日奏报一次。俟有就绪。或三四日、或五六日、一次。以渐而减。朕心悬注。必俟诸大臣俱回至成都后。始可释然。再连年用兵以来。所费军需银两米石。实为浩繁。其中难免浮冒侵渔诸弊。经略大学士、可谆嘱舒赫德、策楞、彻底清查。俾归实用。毋任滥销。又云贵督抚等会奏、派雇长夫。背运军装。一时赶办不及一摺。雇夫远涉。势所难行。今既彻兵。自可毋庸置议。然办理之拮据。即此可见。知难而退。知过而改。乃所谓不远之复。若成见不化。必欲为所难为。如前所陈、由中峰直压贼巢之策。必至不可收局。是迷复矣。经略大学士、奈何以尽善尽美之事为未慊。而转图万无一成之功耶。经略大学士又奏、陕省官民。即有疲玩之习。川民凋敝。不由用兵等语。此亦经略大学士、偏于必欲成功。故如此立说。其实此番用兵。不独川陕疲敝。即各省亦不免于骚动。直隶、河南、山西、大兵经过。支应固属浩繁。至兵所不及。如江、浙、米价昂贵。亦由川米不到。何况川、陕、频年供亿。宁得谓凋敝不缘用兵。此岂由衷之言。果尔则是昧于事理。直是糊涂矣。但观过知仁。经略大学士、实欲为国家宣力。则此心可以共谅耳。今惟遵旨迅速还朝。其他概可勿问。倘徘徊不前。将拥重兵于外。欲何为耶。张允随等摺并抄寄。　　

○壬申。谕军机大臣等。朕前降旨、克捷金川后、欲留兵驻守。不过谓费力所得之地。不可弃掷。亦冀一劳永逸之意。并非必欲如此办理。续据经略大学士所奏、驻兵之说。尚须酌议。则是势必有不可行者。今既定议允降班师。惟令马良柱、岳钟琪、分驻小金川、打箭炉、以为渐次全彻之地。则驻兵之论。自不必复议及矣。如守备杨自功、周郁、所言石墙高厚。万难攻破。即使唾手可得。而我兵必不能驻守。若尽行拆毁。又当费几许人力。若复以委之小金川、或他土司。是为之增碉扩地。借寇兵而赍盗粮。且拆后木石仍存。重修亦易。是劳而得之。复不得不委而去之。亦何苦而为此无益之举耶。今惟彻兵一事。当详悉妥办。从前所调川兵。原非精壮。畏贼如虎。积习已然。且劳役日久。疲困不堪。当此众兵停彻之时。独留伊等随营驻守。更非所愿。倘驱以御贼。势必挫衄。自应将在营旧驻守者。即令彻回。前据高越奏、成都现有召募新兵。即照数补调更换。其到营未久者、则可不必。至马良柱驻守小金川。岳钟琪驻守打箭炉。原以防贼番之侵轶。来则御之。去勿穷追。并非欲其进攻。不必更存立功之想。著经略大学士传谕策楞、令其密谕岳钟琪、马良柱、共知此意。其余一切事宜。或朕有筹虑未周之处。经略大学士、一面与策楞妥酌而行。一面详悉具奏。朕前谕所云、垂成之功不可弃。难成之功不可图二语。乃系未悉情形。尚欲得一二胜阵。故有是言。今则惟有难成之功不可图一语矣。经略大学士宣力效忠。勤劳懋著。成绩昭然。朕因经略大学士据实备陈番境形势。得以洞悉艰险。纳降罢兵。纾民力而裕国储。培养元气。永奠鸿基。其功在社稷者甚大。若乘危不顾。冒险直前。纵幸得志。锋镝之下。伤损实多。正所谓一将功成万骨枯者。此不过古名将、如霍去病辈、武臣秉钺者所为。在傅尔丹、岳钟琪等、立志效法。或属职分当然。经略大学士辅弼重臣。岂可与纠桓骁果之士。争一日汗马之勋耶。即所谓川民凋敝、不由用兵一语。亦属错误。民为邦本。必使休养宽裕。妇子盈宁。是以古圣王视民如伤。良臣一夫不获。若已推而纳之沟中。如以为民劳未即生怨。可保不滋事端。欲于困惫之余。更为快意之举。罔恤民力。罔顾后艰。是经略大学士独任其过而已。穷兵黩武。朕断有所不为也。今经略大学士功已成矣。名已著矣。遵旨还朝。赞襄机务。晋封受爵。垂誉旂常。朕亦恭承天意。独断宸衷。柔远能迩。端拱太平。载之史册。宁不有光。更何事殚精竭虑。以幸难成之功耶。马良柱从前奋勇克捷。若张广泗添兵数千。早能奏绩。其威名为贼酋所畏。此番颇能出力。经略大学士曾经奏闻。应授为建昌镇总兵。赏戴花翎。以示鼓励。莽阿纳著来京另用。或四川总兵中有不如彼者。经略大学士酌量调用亦可。再调往川省运粮之道府同知。大兵停彻。已令各回原任。各该省无须多员委用。现在分发之道府同知未起程者。令其带领引见。另行酌夺。又哈攀龙、鲍成龙、原参之案。其中不无屈抑。据经略大学士奏明。已将哈攀龙开复。鲍成龙亦允释放效力。此外尚有似此诬参、应予昭雪者。经略大学士即交策楞等、据实详查报明。或于途次。或到京后。覆加核定。奏闻请旨。不必因此稽延。致误三月初来京之期也。　　

○以正白旗满洲副都统拉布敦、为工部右侍郎。　　

○甲戌。上诣皇太后宫问安。　　

○命都察院副都御史陈德华、翰林院侍读学士程景伊、尚书房行走。　　

○改建頴州府考棚、知府衙署、阜阳县衙署监库、典史衙署。　　

○乙亥。谕军机大臣等、据经略大学士忠勇公傅恒密奏、筹办莎罗奔、郎卡、乞降一事。朕思莎罗奔、郎卡、非良尔吉素属内附、现在随征者可比。虽云穷蹙求活。岂不虑及一离巢穴。便成几俎上物。或令人冒充。先为尝试。亦未可知。即果系贼酋。而以处良尔吉者处之。不惟随从之众。一时情急生变。纵使办理得宜。防范严密。而彼中人心固结。必复别有推戴。其讎恨深切。力抗坚拒。更倍于前。若必欲痛断根株。非一二年不可。岂有以国家元臣。久驻荒徼。与穷番相持不解者耶。且经略大学士、目下筹办此事。如业有就绪则已。不然、即当遵朕前旨。交与总督策楞。听其随宜纳款。收局为妥。经略大学士接到谕旨。星驰还朝。毋逾三月初旬之期。不可因此稽延时日。此事本不值经略大学士亲办。策楞受降。与经略大学士受降何异。况王师有征无战。降者不杀。古名将多知此意。经略大学士其善为之。至中峰压下之策。万无可行。经略大学士奋勇直前。想因我满洲旧风。以果锐克敌为尚。当时如亲王贝子。且躬在行间。不避矢石。即太祖太宗。亦尝亲御六师。四征不庭。在开创之初。势有不得不然。今则累洽重熙。六合在宥。天保治内。采薇治外。朝廷固自有体。即如汉之光武。滹沱麦饭。芜蒌豆粥。始亦亲历兵艰。继膺大宝。偶有徵发。悉事推谷。良以因事通变。合于经常。乃万世不易之道。今金川小丑。不过穴中鼯鼠。即跳梁犯顺。遣一偏裨。如马良柱等致讨足矣。虽总督尚可不必亲行。况经略大学士乎。回思上年用事之初。朕实限于不知。小题大做。不知何以办理至此。经略大学士果能旷观远览。亦当知此举之不值一办。转为重视莎罗奔、郎卡矣。君子见几而作。不俟终日。允降班师。实为至当。经略大学士归期、一日未经奏报。则朕一日不能释然。著传谕知之。　　

○福建道监察御史金相奏、一、各道御史稽查各省事务。宜彻底分清以专职守。一、照刷卷宗。户部三库月摺。与各衙门支领原稿。既按月交江南道磨对。应将每年送刷上年支领给发原摺原稿停止。一、呈进经史。人数多寡不齐。请先翰林。次詹事。次六科。次各道。周而复始。一、三品以上降革开复。宜令吏部每年查明汇题。得旨、金相此摺、著大学士会同都察院议奏。至进呈经史一事。朕初意欲博综古义。广挹群言。以成执两用中之治。且可因言观人。究悉诸臣学识之高下。心术之真伪。其有阑入时政。于事理未当者。间加训饬。自举行以来。诸臣按日奏御。朕一一披阅。十余年于兹矣。所称洞达天人。发明道奥者。亦殊不概见。兹据御史金相奏称、分班进书。人数多寡不齐。请均匀轮派。则是以进书为烦苦。朕前亦闻有此论而不信。今金相既显为此言。是诸臣未必不各有此见。且已行之十余载。渐成故套。进呈经史之处、著停止。所有积年留存诸摺。交南书房翰林、择其有禆经义政治者。荟萃成编。用广中秘之藏。朕将亲览焉。寻议、一、六部向系河南、江南、浙江、山西、陕西、京畿、六道稽查外省题咨案件。一无渗漏。若以六部汇办之事。须查明省分。分送十五道。则十五道有行查六部之责。部务皆须按查分送。册籍繁琐。无益公务。一、江南道稽核月摺事宜。凡各衙门支领原稿。责令与三库给发原摺磨对。而每年八月。将上年办过卷宗。造册送京畿道照刷。所以防遗漏而察弊端。事关出入钱粮。慎重周详。不应停止。惟所称官员自陈开复。非所以崇廉退。示百寮。应如所请。凡在外督抚。在京三品以上。降革留任。扣满年限。随时咨报吏部、行查汇题。从之。　　

○朝鲜国王李昑、奏进、奉到册谥孝贤皇后诏书、贺表贡物。得旨、览王奏贺。知道了。此次随表方物。准作正贡。该部知道。又奏进、奉到册谥孝贤皇后诏书、谢表贡物。得旨、览王奏谢。知道了。此次随表方物。准作正贡。该部知道。　　

○以镶蓝旗蒙古副都统博伦岱、为正黄旗护军统领。　　

○丙子。谕军机大臣等、据经略大学士忠勇公傅恒奏称、番众震我兵威。且粮食将尽。屡次喊降。正月十二日具禀哀吁。经臣开诚晓谕。十五日又遣伊头人来营。并送还抢去绿旗兵三名。观其情词恳切。穷蹙似系实情。因谕以莎罗奔、郎卡、若亲缚赴辕。贷以不死。臣意乘其投诚。仍抵贼窟。将二酋带入内地。还朝献俘等语。朕思番酋本属化外。无足深较。而驭番之道。惟当开示恩信。使之弭首帖耳。革面革心。庶足绥靖蛮氛。永无携贰。今莎罗奔、郎卡、面縳归诚。在经略大学士傅恒。受钺专征。志期执馘。但既对众晓谕。许以不死。若絷之槛车。献俘阙下。法当悬首藁街。纵贼酋罪无可赦。而群番环视。且畏且惊。不若昭布殊恩。网开三面。著于谕旨所至之处。会集文武大小官员。宣示纶音。解缚释放。并遣弁兵押送回巢。告布群番。令知王师有征无战。降者不杀。信义宏孚。恩威并著。包含无外。边徼由此永宁。经略大学士傅恒。宣力岩疆。成绩茂著。宜加优叙、以示渥恩。今据缴还封公谕旨。沥情恳辞。国家酬庸晋爵。令典攸昭。五服五章。非朕所得而私。亦非经略大学士所得而辞。且纶綍所宣。风行海＜宀禹＞。久颁成命未便收回。经略大学士傅恒。其勉遵朕旨。式克钦承。还朝襄赞。以副倚毗。著将此旨、一并晓谕中外。原摺并发。　　

○命吏部右侍郎介福、内阁学士兼礼部侍郎观保、以原衔充经筵讲官。　　

○丁丑。上诣皇太后宫问安。　　

○南掌国王岛孙奏、下国比年丰稔。虽未届贡期。恭闻采买象只。敬进牙象。得旨、览王所奏。具见悃忱。知道了。该部知道。　　

○戊寅。谕、据苏松水师总兵王澄奏称、押运赴闽米石内。有江省二帮船户庄顺兴、＜衷-中壮＞米一千一百石。于上年十二月初十日、行至浙江宁海镇属、西垦山外大洋。遭风击碎船只。米石尽没。臣职司运务。咎难旁贷。请借江南附近海口之州县仓米。解闽补数。于臣养廉名粮内、按数扣还等语。此项运闽米船。若系水手人等。疎忽懈弛。驾驶不慎。以致沉失米石。在押运官弁船户人等。固应治罪追赔。即王澄失于查察。亦当一体按分赔补。如果外洋陡遇飓风。撞礁漂没。则是人力难施。非在事诸人之咎。著交总督黄廷桂、确实查明奏闻请旨。至所奏附近海口州县仓米内、借出运闽补数之处。可不必行。一并传谕知之。　　

○吏部议覆两江总督黄廷桂奏称、各省督抚衙门笔帖式。定例祗与在京笔帖式、较俸升转。并不调京。保题概不得与。请照将军衙门笔帖式例、满六年者。督抚出具考语送部。遇本旗各部院笔帖式缺出补授。未经得缺之前。签掣分派行走。应如所请。从之。　　

○是月、经略大学士傅恒奏、两淮盐政吉庆。小有聪明。本非大器。但尚知畏法。办事亦勤。为蕴著所参。竟以贪败。臣因策楞曾官江南。细询吉庆在两淮物议如何。据云无甚议论。并闻吉庆告伊云、漕督蕴著以宗室大臣。与盐商交好。臣有所闻。不敢容隐。得旨、如何。朕如今实难信人矣。所以恐屈吉庆。并未办理。今若问吉庆。又恐已知蕴著之参已而挟仇。只得将此奏并朱批交黄廷桂、凭公物色耳。亦令图拉略为访察。　　

○钦差户部尚书舒赫德奏、四川自用兵以来。官则调派去任。分办军粮。米价昂贵。采买维艰。运米送兵。雇夫更累。购备草豆无项可支。至以得参为幸。兵则汛防几无一人。存城老弱。万难恃以稽察弹压。民则差拨连年。挽送拮据。未拨者亦出帮贴。按户不能幸免。饷则藩库长空。需用正繁。后恐难继。即告知经略大学士。悉心密计。早结此局。得旨、已有旨彻兵。汝但解劝大学士。毋令著急。速行来朝。佐理机务。汝再留蜀数日查办。一切已有旨谕。汝其勉之。　　

○漕运总督蕴著奏、遵查两淮盐政吉庆。有无私产。未得确据。不敢隐忍欺蔽。亦不敢回护前参。附会虚诬。得旨、此何言耶。再细查密访。务期彻底清楚。朕从来办事。不肯依违迁就也。不然。则汝为欺君矣。　　

○闽浙总督喀尔吉善奏、福建宁德县东湖。与海相通。湖旁地平土厚。自宋淳祐筑堤御潮。引泉灌溉。良田万亩。日久堤坏潮入。农业遂废。士民呈请出资修复。委员勘估启工数月后可化斥卤为膏腴。增赋虽微。民食有赖。绘图呈览。得旨、劝课农桑。兴修水利。正务本之图也。欣悦览之。　　

○浙江巡抚方观承奏、定海县普陀山、前寺后寺。远隔大洋。进香男妇杂沓。远涉既多覆溺之虞。且恐挟带违禁之物。盗犯因之潜匿。严行示禁。得旨、是。知道了。　　

</div>
    <div class="pagination">
<a href="清实录乾隆朝实录_page465.html">上一页</a><span>...</span><a href="清实录乾隆朝实录_page461.html">461</a><a href="清实录乾隆朝实录_page462.html">462</a><a href="清实录乾隆朝实录_page463.html">463</a><a href="清实录乾隆朝实录_page464.html">464</a><a href="清实录乾隆朝实录_page465.html">465</a><span class="current-page">466</span><a href="清实录乾隆朝实录_page467.html">467</a><a href="清实录乾隆朝实录_page468.html">468</a><a href="清实录乾隆朝实录_page469.html">469</a><a href="清实录乾隆朝实录_page470.html">470</a><a href="清实录乾隆朝实录_page471.html">471</a><span>...</span><a href="清实录乾隆朝实录_page467.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
