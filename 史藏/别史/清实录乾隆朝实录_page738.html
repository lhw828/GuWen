<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 738 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 738 页/共 1860 页
  </h1>
  <div class="content">
   ○丙戌。谕、前因庄有恭在江苏巡抚任内。滥行批罚赎罪。已将庄有恭、及附和迎合之许松佶、赵酉、革职治罪矣。以江苏一省。庄有恭一人任内言之。已有数案。则各省督抚。恐亦俱所不免。谓必如庄有恭所办朱＜日冉＞一案。以缳首重罪。不题不奏。擅行准罚。在各督抚中。自必不敢出此。至严凝裕斗蟋蟀等细微之事。量为批罚完结者。自属势所易行。夫立法所以示惩。应的决者、自应照例的决。州县滥罚。尚所严禁。况于督抚大吏耶。嗣后民间词讼案件。概不得滥行准罚。若果所犯之罪本轻。而为富不仁。情实可恶。则酌量示罚。以充地方桥道庙宇等工之用。亦尚可准。但须奏明请旨。不许擅自批结。以杜借端影射之弊。此亦肃清吏治之一端也。　　

○谕军机大臣等、前因河工关系紧要。特命梦麟、白钟山、张师载、嵇璜、高晋等。分工赶办。嗣因山东之鱼台等处。尚有积水未消。复命鹤年前往。会同梦麟等、查勘荆山桥河道。未知日来狼矢沟积水、俱全行消退、可以补种秋粮否。张师载、高晋等之黄河南北两岸、及运河各工。现在伏汛将届。关系尤为紧要。宜急早赶办。无误汛防。朕因河工关系民生。时深廑念。伊等现在所办若何。何以久未奏闻。可即传谕梦麟等、将各工现办情形。速行入奏。以慰朕怀。寻奏、狼矢沟积水一百六十余顷。四月十八日、四围洼水已涸。旋因大雨。复有潦水。今又开沟槽一道。引入荆山桥。已涸十之七八。黄河两岸堤工。并花庄乱石坝。现在按段修筑。护城堤工已完。惟堤根因滩水漫占。设法宣洩。秋汛后一律告竣。得旨、览奏稍慰。　　

○又谕、前因江省吏治罢敝。如徐州府属之铜沛等州县。积年灾歉。尤须贤明之吏。急为抚绥。整顿。方可日有起色。是以朕幸徐州时。即降旨尹继善等、令于现任守令各官。详加甄别。出具考语奏闻。或应留任。或当拣调。务期得胜任之员。以收实效。此乃地方要政。不容待缓之事。何以该督等、至今尚未奏到。著即传谕尹继善等、其奉到谕旨之后。现在如何办理。即行奏闻。　　

○吏部议准、江苏巡抚爱必达等疏称、阳湖县属马迹山险要。请将该县戚墅司巡检移驻。改为马迹山巡检。其印信衙署。均照改驻铸造。从之。　　

○予故荆州将军兼奉国将军宗室尚简保、祭葬如例。谥勤僖。　　

○是日、驻跸黄新庄行宫。　　

○丁亥。上回銮。至圆明园。　　

○诣安佑宫行礼。　　

○谕曰、刘统勋现在出差。刑部尚书事务。著秦蕙田暂行署理。　　

○谕军机大臣等、册封琉球使臣、在洋遭风。该国王咨给兵役等银、五万一千余两。前经降旨。照数给还该国王。其兵丁等、照例酌量抚恤。嗣因使臣全魁等面奏、实出于该国王恭顺之诚。因复有旨谕。如前旨未发。即不必办理。今据喀尔吉善奏到。随往兵役人等。有在琉球角口打降情事。观此、则兵役在外。不能安静。已可概见。可传谕喀尔吉善、若前旨发还该国王银两之处。尚未行知。自可遵照续降谕旨办理。看来前旨当已颁发。此等生事兵丁。亦何庸例外从优赏给。照初降谕旨办理为是。其角口打降兵丁。仍当审明情节。分别查办。但事关国体。务须从实办理。断不可因有续降之旨。稍存成见。致轻重失宜也。著一并传谕知之。寻奏、该国使臣、于四月进京谢恩未回。前降发还抚恤银两谕旨。尚未传谕。但兵役在番。种种不法。现在审拟办理。所有分得抚恤银两。应勒限归款。请仍先动公项。俟该使臣回国。照数给还。得旨、如此甚好。　　

○戊子。谕、各省晴雨粮价。民瘼攸关。虽系附便入奏。亦不应过迟。今览安宁所报晴雨粮值。系上年十二月。至今年二月。瑞保所报。系上年十二月。至今年三月。理应于朕南巡时、就近即行奏报。乃迟至数月。足见漫不经心。著传旨申饬。　　

○又谕、朕巡方所至。畴咨民瘼。河南夏邑等县被灾一事。初因询问彭家屏。特命该抚会同查勘。降旨加赈。及巡省至徐。有夏邑民人张钦告赈恤不周者。复为密遣司员前往察访。一经得实。即将巡抚革职。该地方官分别惩治。前后谕旨。已共闻共见。今日召见九卿科道。即彭家屏所自行叙述之处。朕爱养黎元之本心。于彭家屏、不惟不疑其过甚。且听从之。保护成全之。朕固无负于此方百姓。更无负于彭家屏也。嗣因复有夏邑民人刘元德、遮道陈诉。则又控出生员段昌绪等、主谋指使。经该县于段昌绪家、搜出逆犯吴三桂伪檄一纸。该处既有此等丧心之徒。忍将伪檄钞录赞赏。则其风俗人心之敝坏。已可概见。传钞所及。即彭家屏家、亦安能保其必无耶。因命方观承、前往查办。而召彭家屏至京面询。亦以彭家屏系久列大员。世受国恩之人。若自首出。尚可开一线之路。乃据称吴三桂伪檄。实未寓目。再三诘问。但称有明末野史等类。存留未烧。实不曾看等语。既云未看。何以即知其不当存留。天下岂有祇见一书之名目。而遂晓然其为何等书者乎。人家藏书。固不能遍阅。但既知为不当存留之书。而又故为藏匿。是诚何心。岂必如段昌绪之批阅伪檄。始为上干宪典耶。夫本地缙绅。遇有地方公务。主持教唆。已属越俎多事。然其过犹小。若于名义所关。稍有干犯。则其罪更大。彭家屏身为大员。非寻常愚民劣衿可比。今在朕前廷质之下。情词闪烁。显系狡饰。彭家屏、著革职拏问。俟方观承等、查奏到日。审明按律治罪。将此通行晓谕知之。　　

○谕军机大臣等、据图勒炳阿、审拟段昌绪藏匿逆书一摺。称段昌绪得之司存存钞付。而司存存又得之司淑信家。是司存存、司淑信、均系藏匿逆书之人。其情罪均属悖逆。特未如段昌绪之加评赞赏耳。该抚将段昌绪拟斩立决。而司存存、司淑信、仅拟杖徒。非申明宪典。惩创奸宄之意。且所究逆书来历。及传钞去处。亦尚未尽根株。现在方观承已赴该省。此案著交与方观承、另行严拟具奏。至其审拟夏邑刘元德一摺。看来该抚办理赈务。毕竟未尽妥协。亦著交与方观承、再行查办。毋得草率。可将此传谕知之。图勒炳阿原摺并发。　　

○又谕、刘崇元控告涿州知州黄元圯、办差借贷部民银两一案。业经特派大臣审讯完结。直隶办差。向闻有藉端科派情弊。经朕降旨该督严禁。据该督以业已清厘奏覆。并称拟将大州县备贮千金。小者亦备贮数百金。尽可办差无误等语。今涿州附近京师。当往来之冲。尤称繁剧。何妨多为留贮千余金。俾库项充裕。办差得有以藉手。乃竟因公用缺乏。致令临时向部民借贷。此皆该督平时未能查办之故。嗣后务须随时体察。毋致复蹈前辙。至刘崇元狂妄生事。诬告杨国栋。而且为富不仁。重利放债。逞强悖理之事。众口如一。现在照议交该督查办。此等生事不法之人。侵渔细民。厚资囊橐。理宜痛加惩创。该督奉到谕旨。应即严查。如果属实。即行办理。若因其控告地方官。恐涉嫌疑。稍存瞻顾之见。即非实心任事之道。著将此传谕方观承知之。　　

○又谕曰、成衮扎布、兆惠等。此次进兵剿灭贼匪。想已有定局。博勒奔察、图伦楚、达礼善等。俟事体一竣。即作速前来。尚可及朕木兰行围之期。将此一并传谕博勒奔察等知之。　　

○又谕曰、副将军兆惠奏、据巴图鲁侍卫奇彻布等、拏获贼人。询知哈萨克锡喇、巴雅尔等。由额尔齐斯、逃向伊犁等语。贼人等若径赴哈萨克。则追擒尚须时日。今逃入伊犁。不日应即遇大兵掩袭。朕意一路由珠勒都斯。一路由闼勒奇前往。至伊犁附近地方。会合一处。擒剿甚易。著传谕成衮扎布、兆惠等、现在两路大兵。约于何地会合。务期筹画妥协。迅速办理。　　

○己丑。谕、据兆惠奏、扎那噶尔布、遣人纠合回部。为霍集占等所拒等语。看来回人布拉呢敦、霍集占等。原未附和厄鲁特。特徘徊观望。未即前来投顺。此时若仍遣五十六等。带领伊来使沙呢雅斯、前往招抚。如将阿敏道等送回。则彼处情形。皆可洞悉。第布拉呢敦等、生性狡猾。即使归降。亦不得仍居叶尔羌、喀什噶尔等处、著于吐鲁番、巴里坤二处、酌量指给一地。令其迁移。稍有推托。仍行拏解来京。著传谕成衮扎布等、遵照办理。再阿逆一闻噶勒藏多尔济被杀。或胁从哈萨克人等。乘机前来。亦未可定。伊若自投天网。大兵相值。正可立即擒获。或闻大兵已抵伊犁。中途逃窜。尤当豫为堵截。如上年伊脱逃时。经过之阿勒坦额默勒岭。及伊犁附近之闼勒奇一带地方。务须派兵加意堵御。成衮扎布等、其悉心筹酌办理。　　

○定边右副将军兆惠等奏、臣等领兵至呼图毕。探知尼玛怂恿扎那噶尔布。袭杀噶勒藏多尔济。及其亲属人等。扎那噶尔布、即往博罗塔拉坐台吉床。而尼玛又欲害扎那噶尔布、往迎阿逆。令其管理准噶尔地方。现在扎那噶尔布、自安济海起行未久等语。此际迅速追擒。不难弋获。应先派兵数百。绕出前途。邀截夹攻。方不虞其漏网。随行文富德等、豫为堵截。续据富德咨称、总管端济布等、先至玛纳斯地方。生擒得木齐鄂罗斯、并收获男女三百余人。询知扎那噶尔布、移往博罗塔拉。尼玛移往珠勒都斯。扎哈沁游牧。移往济尔哈朗。贼人踪迹。现已侦探确实。臣等惟有乘其内乱。奋力进剿。报闻。　　

○以吏部侍郎归宣光、为礼部尚书。江西布政使王兴吾、为吏部侍郎。　　

○庚寅。上诣定太妃金棺前奠酒。　　

○谕军机大臣等、副都统曹瑛奏地方情形一摺。内称三月以前。厦门口行家铺户。先后失火两次。以致货物缺乏。出口贩洋之船。较往岁计少一十余只等语。此事钟音何以并未奏及。厦门为洋船出入之所。人烟稠密。理宜加意防范。所奏火灾。或因救火之具。平时未先饬备。抑或奸民利商贾所有。潜行纵火。以便乘机攫取财物。亦未可知。著传旨询问钟音。可即将该处情形。详加体察。一切救火器具。应饬有司豫为料理。如有奸民纵火情弊。更当严行查拏。惩一警百。以靖地方。其失察之员。亦应查参。仍一面具摺奏闻。寻奏、两次失火。均系铺户本家失检。并无放火抢夺等弊。仍严饬地方。毋得藉端滋事。并令救火器具。随时修备。报闻。　　

○又谕曰、兆惠、富德等、前后奏到、阿逆与哈萨克不睦。回至准噶尔。抢掠扎那噶尔布游牧。富德带兵追袭。剿灭贼党甚众。阿逆不敢迎敌。望风而遁。追至噶顺地方。遣兵豫堵逃入俄罗斯去路。兆惠亦即领兵同追等语。此次兆惠、富德、奋勇追捕。俱协机宜。但兆惠所奏、整顿后队兵丁。先办哈丹等游牧事竣。再同将军成衮扎布、并力办理等语。尚属未协。现在两路分兵前进。特为剿灭厄鲁特贼众。若豫知阿逆前来。则当并为一队。方合机宜。今蒙上天眷佑。使贼自投天网。适遇大兵。理应先擒首贼。其他厄鲁特等。皆可从容办理。著即传谕成衮扎布等、两路大兵。克期会合。务蹑阿逆逃窜踪迹。并力擒获。并传谕众厄鲁特等。有能擒献阿逆者。不特宽宥其罪。更当加以重赏。反覆开导。令伊等擒贼自效。以赎前愆。至阿逆逃窜之路。不过哈萨克、俄罗斯二处。如逃入俄罗斯、则自可申明成例。向彼索取。若哈萨克、既与阿逆不睦。将军等领兵赴彼。晓谕利害。自必速为擒献。成衮扎布等、遇此机会。务宜奋勇办理。迅奏肤功。　　

○暹罗国王、森烈拍照广敕拍马呼六坤司由堤雅普埃、遣使进贡方物。宴赉如例。　　

○是月。钦差侍郎梦麟等奏、徐州北岸苏家山一带石工。自四大王庙迤东、楼石矶嘴、至人家头止。应接修三段。计长一千三十丈五尺。又西门外奶奶庙迤西、至韩家山埽工后止。应接修石工。长五百三十四丈五尺。所需石料。于就近苏家山等处采取。俟九月内霜降水落时。开槽兴工。得旨、好、如所请行。　　

○又奏、前命兴挑荆山桥河身。已于三月二十八日完竣。四月初六日。临工阅视。以荆山桥、桥孔甚多。并未全数通流。恐水势不能畅注。查荆山桥、旧制四十余孔。惟中间十九孔。系河身行水之路。其余二十余孔。豫备夏秋盛涨。以利行人。乾隆十年。又为接长。新旧共计一百五十九孔。而河身之内。仍系十九孔。现在过水畅流。仍恐湖水入河、口门之内。有淤沙停蓄。应加疏浚。得旨、十九孔终属未畅。今昔情形不同。岂可执一而论。宜竭力再令多过几孔为是。　　

○又奏、六塘河上承骆马湖水。至清口以下。分为两股。由武障义泽等河入湖归海。间有淤滩积滞。应行兴挑。计工长四千六百余丈。桃源、清河、堰工缺漫。及宿迁县境内、续有冲缺堰工六处。均在兴修。至宿、桃、清河、等县堤堰。间隔民田积水。统计十五区。共淹田一千五百余顷。其为格堤所阻者。酌开沟十五道。其为格堤撑堤间隔者。酌设涵洞五处。其总汇处、居运河纤堤之上者。酌建闸四座。得旨、览。又批、此皆向来督抚河臣、置而不问处。百姓安得不受灾耶。今经震动整饬一番。灾区略得息肩矣。彼处民情公议以为何如。　　

○两江总督尹继善奏、遵旨择得徐州府云龙山旁隙地。可建龙神庙。其西北、可建行宫。得旨、好。又批、不必另择地。不过在庙就便一宿之地可耳。何须多费。庙墙周围宽展。足容数间。憩息一宿。为妙。　　

○河东河道总督张师载等覆奏、东省运河。以汶水为大源。而南旺素称水脊。汶水至此。分为南北二流。南流之水。地卑一百一十六尺。有独山微山等湖。洸府等河。并各州县山泉小河。归入其中。向有沙淤。近因黄水汇注运河。并上年孙家集漫溢。以致韩庄湖淹漫。年来并未兴挑。其北流之水。地卑九十六尺。别无山泉支河接济。全赖各闸关束。即不无浊流拥沙。每年择浅淤者。酌量疏浚。实与韩庄以上、毋庸兴挑者不同。报闻。　　

○山东巡抚鹤年等奏、查首河二道口门。各过水宽十六丈。拟再宽八丈。以冀湖水多洩入河。俾上游东省各州县。暨江南沛县积水。均得早涸。再茶城地方。有旧河一道。业已奏明兴挑。嗣因孙家集黄水漫溢。积沙垫塞。著落承办之员赔修。恐不无迟误。请仍发帑兴挑。于该员名下追还。得旨嘉奖。　　

○四川总督开泰奏、夔州府属之石砫土司马孔昭。于乾隆十九年缘事革职。无合例应袭之人。当委马光仁护理。乃马光仁办理。不能公平。自应革退。今马孔昭之子尚幼。且石砫司地方。与内地毗连。多半流寓之徒。良顽混杂。不便乏员经管。请将夔州府分驻云安厂盐务同知。及万县市郭里巡检。移驻该地。各支本任俸廉。即用本任关防印信。巡检令司监狱捕务。同知需用仵作。由万县拨给一名。该土司所有田产。令马孔昭自行管业。原颁土司印信。暂缴司库。俟伊子堪以承袭。再为遵例请给。得旨、如所请行。　　

○西安将军都赉、狭甘总督黄廷桂、狭西巡抚陈宏谋等奏、西安省满汉两营。八旗兵教场。在汉城西北角、西湖园地方。绿旗兵教场。在西门外、离城十数里。每遇操演。往来不便。查有明时秦府。地基开旷。坐落满城。请作为满营教场。而以西湖园改为绿营教场。各于就近得便操演。得旨、甚妥、如议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百三十七


大清高宗法天隆运至诚先觉体元立极敷文奋武孝慈神圣纯皇帝实录卷之五百三十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十二年。丁丑。五月。辛卯朔。谕军机大臣等、昨据兆惠等奏、上年托多克、古尔图、二处坐台人员。在额布图地方遇贼。戕害笔帖式二员等语。此等人员。虽非阵亡可比。情亦可悯。应酌量加恩。著将军成衮扎布等、查明咨部。照例议恤。　　

○又谕曰、达什达瓦之弟伯格里妻室。已系孀居。无可依恃。恳请移入内地。情殊可悯。著加恩准其携带属人。赴察哈尔正黄旗居住。　　

○壬辰。上御勤政殿听政。　　

○谕军机大臣等、昨兆惠具奏、富德领兵击败阿逆。现在追擒。并派鄂博什带兵二百名。赴额尔齐斯、那林郭勒等处。擒剿阿逆存留之乌梁海等语。现在唐喀禄等领兵赴额尔齐斯地方。协同西路擒剿逆贼。计唐喀禄等由北路抵额尔齐斯。路途较近。应在鄂博什未到之前。领兵先赴。从前不过因哈萨克锡喇、尼玛等、逃窜至彼。令唐喀禄等协力擒拏。今阿逆自投天网。复遇大兵击败。无路奔窜。或亦逃入额尔齐斯、那林郭勒等处。均未可定。著即传谕唐喀禄等、迅速前往。先将阿逆所留乌梁海等。尽行尽灭。仍加意侦探阿逆踪迹。奋勇堵截。务期弋获。再上年办理乌梁海时。尚多逃脱。此时有潜入俄罗斯、及藏匿山谷者。唐喀禄、鄂博什等。陆续到彼。并将沿途所有乌梁海等。悉力搜捕。毋令脱逃。　　

○命刑部尚书刘统勋、充经筵讲官。　　

○以翰林院编修沈栻、充日讲起居注官。　　

○癸巳。孝诚仁皇后忌辰。遣官祭景陵。　　

○上还宫。　　

○谕军机大臣等、尹继善奏称、江省官员有愿捐养廉。承办差务之举。已面谕禁止。凡一应费用。俱令动项。按款照数拨给。不得分毫科派。但恐临时料理。容有用浮于数之处。亦未可定特传谕普福。令其拨给银十万两。交与尹继善等、酌量支用。然不得因银两充裕。以致属员侵冒浮销。总在该督抚等、悉心综核。如此项银两。仅足支给则已。倘尚有赢余。即留贮该省公用。此项报销。虽无庸咨部核议。其动用细数。仍著开造清册。咨送军机处。以便存案。著传谕尹继善等知之。　　

○是日起。上以夏至祭地于方泽。斋戒三日。　　

○甲午。谕、淮徐河道、向兼分巡。后因专设巡道。地方各官、遂以非河道管辖。遇雇夫抢险等事。每致呼应不灵。嗣后伏秋大汛。办料雇夫。该地方官。著仍听淮徐河道调遣。毋得歧视。以重河防。　　

○谕军机大臣等、据嵇璜奏、黄河水势。自岸山上下、河底淤高。应加埽工。以资捍御。而南岸要工。料物寥寥。请令河南办料一百五十万束。于六月初旬。运至徐邳。分拨各工等语。河南购办物料。不过在附近徐州之夏邑、永城、等处。运工始能便捷。若责成图勒炳阿勉强购办。该地方被灾之后。情形未免拮据。且前此已经协办应用。今再加以一百余万。恐难克期办集。况此乃未雨之绸缪。而中州河流冲险。本省汛防。亦不可不为留意。看来山东兖济之间。民气尚觉宽裕。著由山东办料。从运河直达工所。似易为力。可传谕梦麟、白钟山、张师载、令其与鹤年、图勒炳阿、通盘商酌。从实筹办。务期不病民力。而于河防有济。始为妥协。一面办理。一面具摺奏闻再南河苇荡营等处草束。向供料物之需。较之隔省购办。难易悬殊。现今作何经理。每年额解若干。是否归于实用。著白钟山一并查明覆奏。嵇璜摺并钞寄。嵇璜现在下河。将此旨传令知之。寻奏、前后已经采买豫东。及上下两江协济秸料。共四百余万束。若全数到工。酌量缓急。足以济用。即恐不能如期运到。先拨左营荡柴一万束。又现买民柴五十万束。足敷伏汛之用。再查苇荡营草束。向额二百二十五万束。每年分运淮徐各工。分别远近酌拨报销。均归实用。得旨、览奏俱悉。　　

○又谕、览兆惠节次具奏、伊并未前往擒拏阿逆。惟责令富德一人。实属非是。兆惠系领兵将军。即应随富德哨探队后。奋勇前往。贼人闻将军亲赴。必加畏惧。且可与富德并力协擒。方为妥协。阿逆情形已蹙。正可乘此机会。歼灭首恶。至于其余贼众。尽可从容办理。昨因兆惠有俟将军成衮扎布大兵到日、商同办理之语。已传旨晓谕。令其迅速前往。毋致后期。乃伊尚迁延未行。即或尚有应行擒剿贼众。不过派一二人搜补。或移咨成衮扎布办理。俱属可行。且伊又移咨富德、令留额勒登额、端济布二人。更不可解。从前擒拏阿逆时。策楞未经亲身接应玉保。朕即重治其罪。兆惠宁不知之耶。著传旨申饬。并著传谕成衮扎布、舒赫德等。此时伊等两路大兵。应已会合。即多选兵丁马匹。速行接应富德。务期擒拏首贼。毋稍迟回观望。迅奏肤功。　　

○乙未。谕军机大臣等、碣石镇总兵杨启忠、前来陛见。看其年力虽未甚衰颓。而胸次似不明白。其在总兵任内、已经五年。是否尚能胜任。著传谕杨应琚。令其据实明白具奏。不可稍有瞻顾。寻奏、杨启忠累任三十余年。于港澳岛屿风潮情形。俱所谙习。尚堪胜任。得旨、终宜留心。恐非能胜任。若因陛见回而志满。则更不可姑息矣。识之。
  </div>
  <div class="pagination">
   <a href="清实录乾隆朝实录_page737.html">
    上一页
   </a>
   <span>
    ...
   </span>
   <a href="清实录乾隆朝实录_page733.html">
    733
   </a>
   <a href="清实录乾隆朝实录_page734.html">
    734
   </a>
   <a href="清实录乾隆朝实录_page735.html">
    735
   </a>
   <a href="清实录乾隆朝实录_page736.html">
    736
   </a>
   <a href="清实录乾隆朝实录_page737.html">
    737
   </a>
   <span class="current-page">
    738
   </span>
   <a href="清实录乾隆朝实录_page739.html">
    739
   </a>
   <a href="清实录乾隆朝实录_page740.html">
    740
   </a>
   <a href="清实录乾隆朝实录_page741.html">
    741
   </a>
   <a href="清实录乾隆朝实录_page742.html">
    742
   </a>
   <a href="清实录乾隆朝实录_page743.html">
    743
   </a>
   <span>
    ...
   </span>
   <a href="清实录乾隆朝实录_page739.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
