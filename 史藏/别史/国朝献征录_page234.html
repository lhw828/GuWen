<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 234 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 234 页/共 245 页
  </h1>
  <div class="content">
   潘子嘉传 
　　两峯刘先生文敏墓志铭（王时槐） 
　　胡行恭传（王时槐） 
　　木静张先生棨行状 
　　夏叟廷美传（耿恭简集） 
　　明贞士鹤洲先生黄公行状（刘宪宠） 
　　杨道南希淳传 
　　王少湖先生敬臣传（冯时可） 
　　潜谷邓先生元锡行略（黄浑） 
　　贞静先生冯子咸行状（冯琦） 
　　刘孝廉约堂先生淛行状（罗大纮） 
　　孝廉约堂刘公墓志铭（邹元标） 
　　范处士瓘传（张元忭） 

　　○东山赵先生汸行状（詹桓） 

　　詹桓 
　　先生讳汸字子常姓赵氏其先陇西人唐中和间有讳思者避地新安海宁之龙源里八世孙曰安庆时方寇乱率义民剿平之事闻授西隅总管安庆生光祖宋京庠学官岁大侵出廪赒贫提刑汪文振尝铭其墓二子次曰大振淮东漕司总管大振二子长梦营将仕郎梦营二子长弥孝浦江税官弥孝子象元号可斋才识超异元平江南徽既下邻邑有持兵未服者将加屠戮可斋尽发私藏诣军门请而屠戮不行由是贰令休宁迁婺源丞改授信州司狱以疾辞既而朝京授杭州仁和令未至卒于扬州二子幼曰克明号松庄孝友敦厚乡称善人实先生之考也娶同邑汪氏生五男二女先生最幼初夫人梦飞鸟自齐云岩来集于怀觉有娠明年延佑六年己未三月癸亥先生生焉资禀卓绝自孩抱读书辄能成诵及就外傅读朱子四书疑难不一师告以初学母过求意辄不释夜归取文公大全集语录等书翻阅五鼓始休由是有悟遂厉志圣贤之学不事举子业少长遍诣郡之师儒遂有负笈四方之思鬻怕产以执贽具亲友或议其非弗顾闻九江黄楚望先生杜门著述岁丁丑往拜之先生穷经以积思自悟主故其教人引而不发使其自思一再登门乃得授六经疑义千余条以归辛巳秋复往留二岁得口授六十四卦义与学春秋之要过严陵请益于夏先生大之问易象春秋书法如何先生以所闻于黄先生者对夏先生因出示其家传□□易书曰此羲易二大象也继如杭谒黄文献公于官署公以师道自居不少借辞色及诵所进书大异之待以殊礼甲申失怙卒丧谒翰林虞公于临川授馆于家一岁其所上书曰圣贤之道大矣学者可不知其要乎尝闻之吾之至尊至贵举天下之物不足以加之者此心是也吾之至亲至切举天下之学不足以先之者求放心之谓也然非有所见无以日用常行之地非有所得无以造诣归宿之极所谓学之要者庶几在此此汸之所以日夜忧惧以求闻乎先觉之训而朱之有得者也然汸之幼也闻江西有吴先生焉行修道立世表仪而成巳诲人深悲空言之无益及观阁下所行状而知先生学之方矣伏惟阁下察其有志以其所得于先生者而赐教焉俾于入德之门不致迷其所趍而天之所以与我至尊至贵可以反身而有得则阁下之赐大矣时江西宪试请题虞公拟策问江右先贤及朱陆二氏立教所以异同具对卒言刘侍读有功圣经至论朱陆二子入德之门尤精切详备末乃举朱子曰子静所说专是尊德性而熹平日所论却是道问学上多了今当反身用力去短集长庶不堕于一偏也又举陆子曰追惟曩昔粗心浮气徒致参辰岂足酬议以说证使其合并于暮岁微言精义必有契焉子静则已往矣虞公评其后曰子常生朱子之乡而得陆氏之说于二家之所以成巳教人反复究竟明白葢素用力斯事者非缀缉傅会之比也厥后再往公愈加敬异及疾革先生适在左右凡丧事损益皆以托诸子请先生状其行岁丙戌再游九江则黄先生巳捐馆矣有袁诚夫者文正公高第缉师说四书日录旨意与朱子多殊请商顶先生条别是非数万言袁公心服多所更定赵郡苏公伯修虞公之徒也浙省参政与先生友善比入守邦畿要同往以母老辞归名其居曰东山精舍虞公尝之记举先生之言曰汸蚤岁学于乡求程朱绪余诵习经训辨释其文义之外无所致力焉诚恐终身不足知至毕世不能意诚古昔圣贤师弟子之授受如斯而巳乎切尝思之以求涂辙之正至于道南之叹而有感焉葢其属之龟山者必有所在而豫章延平所以授之朱子者亦非有他道也不然罗李二公无事业以见于时无文采以垂于后其所学者何学所事者何事而吾朱子所谓潜思力行任重诣极者亦将何所指乎此精舍之作所以愿尽心焉者也其于大学则谓三纲举圣人事大学标准八目乃教学者用力之方故明明德新民传中无学者工夫而修身传中无圣人气象其举古之欲明明德于天下者而逆推其用力之序则明古之圣人亦必由学而至而学者之功必可至于圣人又以格物是穷尽物理程子所谓讲明义理分别是非之类是也知致是程子所谓明诸心又云潜心默识□索久之庶几自得之类是也二事不可合□唯程子言之甚明若曰致知在格物在字之义不同遂疑格致分而二则传中言齐家在修身修身在□心谓二者合一可乎且闻明道先生谓学者若无事可行且去静坐之言而伊川先生每见人静坐辄叹其善学及朱子得于罗李二公所相授亦必危坐终日以验夫喜怒哀乐未发之前气象如何而求其所谓中者久之而知天下之大本有在乎是也由是鸡初鸣则起澄心默坐涵养本源以致思之地而后凡所得于师之指及文字奥义有未通者必用向上工夫以求之于是造诣精深而一旦豁然矣葢虽雅志不苟于仕而身则优当四方扰攘尝论国家者不能举天下大势以定攻守之宜而所在浪战不求智勇之士可任将兵者使台省贵人郡县俗吏共军旅之权仗行省讨乱御史台督视如平时而诛求刧夺之弊反复坏烂之由朝廷终无自知之兵财两匮郡邑一切以矫假病民而上官方且守故常不知通变长久之道赏罚不明故是非淆乱而治安拨乱之术行军克敌之方皆废不讲徒欲以岁月削平安可得哉大率近岁用兵之失不越斯言而先生经济之才亦可见矣自精舍成四方学者尊之东山先生云壬辰兵兴先生奉母夫人避地尽心调护及郡邑継复而夫人以天年终丙申天兵克定郡邑其主将慕先生名德礼罗不至丁酉寓于衢之柯山己亥结予于星溪之古阆山山深间寥人事几绝潜心著述虽当颠沛流离而进修之功不少辍壬寅春归东山时明兴创业金陵吾邑巳附属六年矣有司屡奉命征辟继以议礼召皆以疾得辞己酉起山林遗士共修元史先生在召中暨竣事得　请还未几疾复作十有一月丙申而先生捐世矣得年仅五十有一于戏痛哉新安自朱子后儒学称东南邹鲁然其末流或以辨析文义纂辑羣言即朱子之学先生独超然有见于圣贤之授受不徒在于推究文义之间故其读书一切以实理求之反而验之于巳非有以信其必然不巳当时乡先生皆留心著述所以羽翼程朱之教者具有成书先生受而读之犹谓未知学之要常曰读书最患多疑每展卷则羣疑竞起如猬毛要须得程朱复作面命之而后可释然尔是以质诸师而不得者卒求之程朱遗言而有见焉其于穷经之要则有得于黄先生而推极之其初见黄先生问年答曰己未黄先生曰先吾刊六经补注之岁也或曰书刊矣恐无读者予曰当是读者未生耳岂知吾子适生是岁邪然春秋托始之岁亦己未也斯文缘契实在斯乎先生请问□经之要惟告以在乎致思问致思之道乃举一事例礼曰女有五不娶其一丧父长子先儒以丧父无兄者当之如使其言巳然则丧父无兄之子何罪见绝于人如此先生思之久而后得其说曰此葢宋桓夫人许穆夫人之类尔故古注言无所受命犹未失也若丧父而无兄则期功之亲皆得之主矣黄先生大称善遂授以求春秋书法曰楚杀其大夫得臣此书法也当求之二百四十二年之内夫人姜氏如齐师此书法也当求之二百四十二年之外既又易置其语曰楚杀其大夫得臣此书法也当求之二百四十二年之外夫人姜氏如齐师此书法也当求之二百四十二年之内先生受其说退而思之久乃悟其意则二百四十二年之外者鲁史书法二百四十二年之内者圣人书法也黄先生各以二义贯一理之旨以单传密付悉在于斯先生即黄先生六经补注等书取凡春秋说者参以耳闻类萃春秋师说三卷复因其意春秋集传十五卷既而求之于经终有未尽圣人之意因思戴记经解有曰属辞比事春秋之教也始悟是经全以一笔一削见义苟不属辞比事考其异同之故以求之未有得其说者葢左氏与杜注有得于鲁史遗法主史以释经而不知有笔削之法至若公榖啖赵陈氏俱有属辞遗意则知求笔削之旨而不知先考鲁史之旧章二者各得一偏不能无弊合而求之具见得失由是不传之旨焕然复明每谓非黄先生教以先考史法而后经义可求则不得其门而入也及重改集传越□载始克成编复思是经伦类区别义至精参互错综易相矛盾苟不推类以通之岂无遗憾遂着春秋属辞八篇虽万变不齐始终各有条理于是一经本旨方完每谓苦思之功若有神助圣人复起不易吾言又以春秋必考左传事实先杜元凯陈君举皆有得于此而各有所蔽因着左氏补注十卷吾乡枫林先生亦以穷经务而莫肯雷同一见是书辄曰前无古人春秋之旨论定于此矣时驸马都尉和阳王公镇徽以春秋属辞师说左氏补注下商山义塾刻梓以广其传然属辞详着笔削之权集传乃明经世之志必二书相表里而后经旨无所遗逮属辞成书复改集传使归于一至昭二十七年而赍志以殁门人倪尚谊证以属辞义例质之以平日所闻于先生者参互考据足成之若尚谊亦可诸有功于先生之门矣其于易经则闻诸黄先生必须明象又曰易象与春秋书法废失之由大略相同苟通其一则可以触机而悟矣先生春秋本旨既明于易寤寐不忘致思每有所悟则喟然曰董先生岂欺我哉尝曰春秋文义赖孟子之言而后有据于周易亦必见其说如孟子之论春秋者而后圣人之情可得而推焉先生常作序卦图说及经文开端乾坤屯三卦解大略以羲皇设卦系辞名之曰易系辞传上篇所赞皆其事也神农黄帝氏继作各因羲皇之易别定卦序自一代之书逮夏而商其辞则世有增益葢无不备皆占筮之用连山归藏是也至周文王以至德而不免羑里之难乃本羲皇之易因其交易对待反易相因之象定于上下二篇以天地之道明君臣之义因阴阳消长盈虚之变以着人事进退存亡之戒其辞之所系必有关于此者取之而非圣人一时自是言也逮周公相成王二叔流言召公不悦亦有感于先王忧患故乃即卦爻彖象取其爱恶远近相攻相取之情作爻辞与先王之书相表里以其制作之旨视连山归藏少异题曰周易其书与二易俱掌于太史占筮家得通用之而义则不专主于占筮孔子曰易之兴也其当殷之末世周之盛德邪当文王与纣之事邪是故其辞危危者使平易者使倾其道甚大百物不废惧以始终其要无咎此周易之本义葢先生所求论周易本旨如孟子之论春秋者卒有得于夫子斯言而不假乎他求也诗五言初学六朝后改习建安诸子及老杜近体则学乎唐人其文曰必以理胜主然后命意遣辞则沛然矣烜窃观先生之学以积思本领以自悟归宿勉夫向上之工夫而至乎穷经复古之成効岂偶然哉烜自获交先生不以疏谬进而教之往来请益遂得闻穷经之要及春秋笔削之旨自悔其前学之非而惜闻道之晚也方期以晚年相与讲授周易象学而先生遽已谢世矣何后学之不幸也抑斯文废兴关于天运非人所得测识欤尚谊偕其子梦吉属烜状□□学肤浅何足以知先生哉然受知最厚义不容辞姑述所见闻如右硕学君子尚表章之俾垂永久非惟先生九京有光实亦斯文之幸也诸生星源詹烜□状 

　　○征士梁寅传 

　　征士梁寅字孟敬临江新喻人世业农家贫能自力于学由是通六经之旨累举于乡不第遂弃不复□尝游金陵至钱塘一时名士多愿与之交辟集庆路儒学训导居二岁以亲老辞归明年天下兵起遂隐居教授及　上平定四方征天下名儒修述礼乐以新一代之制寅就征巳六十余矣时以礼律制诰分三局寅在礼局中讨论精审诸儒皆推服之书成赐以金帛将授以官寅以老病辞许之寅归结屋石门山四方士多从之学相与称梁五经洪武二十三年年八十二以十二月卒所注有周易参议诗书演义周礼考注春秋考义及汉唐以来君臣事略宋元史节要及石门集行于世 

　　○□□陈谟传（王时□） 

　　王时□ 
　　□□□□□□□□□者□每□先生洪武□□□□□□□□□□□□□侍□王伟□章请留国子□□□□□□□□□家居□授屡应聘江广□□□□□□□□□□□□能诗文□习周易后□□□□□□□□□□子□百家涉流探源辩析□□□□□□□□□□愿□而于当时之务一一□□□□□□□□□谓学必敦本莫加于性莫重□□□□□□□□□若礼乐刑政钱榖甲兵度数□□□□□□□时□生学子靡然从之惰者作拘者□□□通天下□□皆曰大江之西有大儒焉海□□□是重事亲□孝晨昏省定之礼甘□滫瀡之奉□□□□□□弟父爱□□□党中有不善不□□闻□□□□□□□□会通诗经□疏共若于□□学□□□□儿□□□□曰□需禹鼎器之古□□□□□□□□□□□□□□杨文贞公有诗□□□□□□□□□□□或□□人似云 

　　○□谷汪先生克宽行状（吴国英） 

　　吴国英 
　　先生讳克宽字德□字仲□注其姓□工世自歙县之黄墩迁于祁门县北之石由至讳到徙居县南之韩溪五传有兄弟七人并有才名其第五子世容生深深□□先生黻黻生二子长若思无子以弟若谷子侨□□□补试中国学进士生瞱□生灿字明夫继家□时□□昆弟诸经讲师学问父章榘范乡邑□弟国学进士东山府君华字荣夫尝与其族兄二教府君相字魏夫学于双峯饶子之门饶乃勉斋先生黄文肃公高第弟子二教及东山问难扣恳悉得其蕴奥祁邑理学之盛自二公发之东山早岁又尝□学鄱阳赵先生介如与故中书右丞五峯先生燕公楠同门至元初燕公佥江浙行中书省事道过祁门访求东山与论旧故将荐诸朝东山固辞明夫无子东山有五子稔闻家庭之学明夫夫人王氏请其第三子应新字符美嗣是中山处士记识□治议论慷慨尝着便民二十条力陈当世要务欲上之台省不果闻者惜之处士娶同邑贡士石溪先生康鼎实第二女生五子次四是先生大德八年甲辰正月八日先生生于桃墅里第生而有异处士□谓康夫人曰吾祖考积善阴德多矣或者食报于是儿兴吾宗乎甫六岁石溪教之孝经论语孟子随口成诵日记数百言后二年冬石溪谓处士君曰吾老矣不及教训诸外孙汝第四子骨相匪凡宜择师善教之目是先生从乡先生学每屈其师日益月异至十岁处士君见先生所学弥进因取东山问学于饶先生讲授之书及当时问答之言与先生观玩遂于理学寖悟乃取四书自定句读书夜诵读恍然知学之要专勒异于俦辈或达旦不寐母夫人见先生勤□□甚谓处士君曰是儿读书过勤脱或致疾不可不戒处士君呼先生谕之曰读书以养气主不宜过劳先生曰某自乐此不劳也自是读六经□于历代史通鉴纲□等□悉皆成诵延佑四年丁巳先生年十有四岁是秋乡里传录江浙秋试三场题目先生一见挥笔成篇乡□□惊异曰此天才也□年戊午郡守礼罗婺源道一书院山长云峯胡先生炳文于郡□开堂试以激厉后进先生屡中郡学□堂试□庠序诸□成相颉颃矣至壬戌春处工君□□□□□之序梁拜可堂吴先生仲迂于州学吴先生□□□人曰新安汪克宽远来从游颕异绝伦□于学他日必有所成及以所文印可于□□生曰读书明理蕲体诸身文章异□可不学而能□先生既得吴先生之训遂笃志圣贤之学既归葺故庐辟书斋于居室之东偏扁曰思复铭于斋壁以自励焉次年吴先生讲道武林勉先生充贡先生答以吾斯之未能信躐等谋进某何敢然至泰定丙寅春闻严陵吴先生朝阳以春秋登甲子进士第任番阳丞特访之朝阳先生闻其言喜曰子可谓知作春秋之心法矣是秋邑长令闻先生学行迈异时辈举应江浙乡试即中前次年春先生至京会试论春秋与主司不合又兼对策切直遂见黜于中书先生欣然南归遂奉养之志时贡待制师泰曰德辅年妙而质纯才优而学博贾勇秋闱即中高等上之春官辄不偶于主司是得之于数千人之中而失之于数千人之外天道之无常也先生归自京师刻励学痛自修饬遂厌行举之文慨然曰道不行于当时矣乃取圣人手笔之春秋博考诸说之同异得失以胡文定公之传主而研究众说会萃成书名之曰春秋经传附录纂疏翰林学士虞公序行于世易有□□传义音考订有集传音义会通礼有经礼补逸□□有□□□□□□□□□□□举先生于经史圣贤之□□□□□□□□□□文略不经意而浑融□□□□□□□□□□□不成人后以经学教授□□□□□□□□□□□讲理论学意气相得尚□□□□□□□□□□□□遣其孙世贤执经先□□□四方□□□□□□□之懿从□甚众先生□□学者□□□□□□□行□□操存省察先□□□□□□□□□□玉□诸老交欲以文章举□□□生□□□□不以一亳利禄动其心诸从学□□□□□□□□□遶称曰环谷四方学者皆曰□□□□□至元戊寅五月□□□先生夜半奉处士□□于别室以古养□□□□九月处士君以□卒先生哀□□□□□□□蕲□兵至先生率长幼遣兵深山□□□□□□□□焚掠殆尽簟瓢屡空□□□□□□□□□□□至　圣朝戡定祸乱先生□□□□□□□年正月朝廷命行人赍币礼□□□□□□□□□几家公□修元史是年九月□□□□□□□□□□□□以老疾力辞不受乃□□□□□□□□二十两未提二表□给驿而还先生□□□洪武五年壬子□有一月十□日卒年六十有九 

　　○唐豫传（顺德县志） 

　　顺德县志 
　　唐豫者平步人也字用之父奎洪武初以经明行修荐授增城学教谕博览羣书乡人号唐书□湛菜寇至□执不屈死豫生而□悟少从翰林典籍孙蕡游作诗文有古人风性□分无谄曲痛父非命作蓼莪亭□□祖生周祖□□□羽何淮刘子高友号平步六□□德□醇谨衣冠严伟人所钦尝相与定乡约乡人信行之秋成后先□公□一补尺籍必遣少□当行之人二冠礼遵文公币无过腆三昏先夕燕其子坐之□面曰□老无非礼也如礼醮之四父在子立违者此之五丧□饮客远者具蔬食朔望会哭勿留六祭□□□□日哭尽哀不饮酒食肉居宿于外如礼七□□□池冠□丧葬其大者邻里亲戚朋友往来佐之八子□教以孝弟睦于亲族乡党读书学文毋令侈员□□博奕饮酒以父母戮九乡甲几其出入几其所事其有奇衺闻于有司十豫子□□有交□□□不能自食璧晨夕饮食之母遇医后明人谓□感一时公卿皆重璧参议陈贽待以宾□及改大常□手别曰□吾三□也璧动□礼暑未尝去□□□诱□□□□□□□人□□□□□□句□□□以□□□□□□□□□□□□□□□□□□□此 

　　○刘观传（王时槐） 

　　王时槐 
　　刘观字崇观吉水人生有异质自少有巨人志既就傅经传子史靡不淹□下笔辞气逸发率屈其名宿正统戊午举江西乡试第一明年登进士第未几以疾告归寻丁□内□除遂坚卧不起杜门谢俗以读书养性□□□方来学者日众随才造就县尹刘成□□□□□丘山题曰养中取□子受天地之中以生能□□□以福之义因箴以见志所居四壁书儒先人□□道修巳治人之事以备观省复列责志恒心二□□座左右又大书诚明敬义四字各箴以示教尝语诸学者曰小学一书是教人做人样子到老须以此立脚又曰吴文正公尝云一举作状元便谓事业了当者鄙人也斯诚确论又曰吾幼见青紫赫奕知进士之贵辄慕科举之学既卧病京师读儒先诸性理书乃知科举上更有此学又辄慕之今殊觉进士□□也或请著述曰朱子吴文正之言尊信足矣□□言间取勤俭恭恕作四箴以教其家取吕氏□□□着之以教具乡冠婚丧祭悉如宋氏□未有□移不能□□者随□□养之观人尚□□□□□□□□□□□□□□异贫生每旦祇谒先圣毕即凝坐一室竟日无懈容隆寒盛暑不少辍尝有诗云愿做好人清节苦要图快活令名污康斋吴与弼尝诵其言以语人曰观此足以知其操矣书院之退居曰卧庐学者称卧庐先生 

　　○吴康斋先生与弼行状（娄谅） 

　　娄谅 
　　先生姓吴氏始祖讳兢汴州人贯知经史方直寡言唐睿宗时累迁谏议大夫七世孙讳宣娶蜀主孟昶女徙居抚州子孙因家临川之种湖高祖讳景南号南窓工诗吴文正公序其集曾祖讳审号楚江博学词藻清丽祖讳泾号逸遇徙居崇仁之莲塘父讳溥字德润号古崖国子司业刚介自守所诗文有古崖集母裴氏先生以洪武二十四年十二月十四日亥时生逸遇梦祖墓一藤盘旋而上问墓傍一老人此何藤答曰扳辕藤翌日生先生因名梦祥长讳与弼字子傅号康斋继母郑氏先生资禀英异八九岁时巳负气岸读书乡校嶷然有立侍亲京师习举子业科第可期矣永乐己丑年十九一见伊洛渊源录道统之传心慨慕焉及睹明道亦尝有猎心乃知圣贤之必可学遂弃举业谢绝人事独处小楼之上日玩四书诸经洛闽语录敛身心沉潜义理视世之所尚举不足其志□欲造乎圣贤之域其诗曰九仞始一篑千里方□□又曰诚当通鬼神志当贯金石葢不下楼者二年辛卯冬以用工过苦致疾遂还乡遭风舟几覆众皆惊怖失措先生独正襟危坐舟定问其故曰吾守正以俟耳居乡动必以礼或笑其迂或哂其僻先生介特凛然不少变于俗葢其涵养体验之功深故定力如此每省亲太学粗衣敝屦人莫识其司成之子里闬之人多横逆弗与校益厚其德久而从化中岁家益贫衣食不给风雨不蔽躬亲稼穑手足胼胝非其义一介不以取诸人好学之笃不知昼夜寒暑或在途或夜牧或枕上亦默诵精思无一杂念敬义夹持明诚两进自强不息日新程课世利纷华毁誉欣戚不一动其心古之圣贤尝形诸梦寐昨非今是日改月化门人胡九韶叹曰先生可谓日进无疆者矣先生刚毅疾恶慕明道之和易凡遇逆境必加含容用力既久浑然无复圭角然当风颓俗靡之中壁立万仞非刚毅不能也深慨嗜利者多师道不立四方来学者却其束修虽饥寒切身有所不顾尝语学者曰吾平生得患难进学九韶曰惟先生遇患难能进学在他人则惰志矣呜呼天所以困穷拂郁其身葢欲坚志熟仁而胜大任也及其工夫贯彻不怨天不尤人动静语默之间莫非鸢飞鱼跃之妙矣其事亲则致其孝亲心或有不顺负罪引慝终亦底豫幼失所恃事继母如所生待异母诸弟友爱兼笃夫妇之间未尝有惰容接朋友以诚敬讲论义理每忘寝食待亲宾随其所遇不强其所无间有寒士欲就学者辄馆谷之惟恐人不入于善岁凶饿莩相枕劝谕富民发廪赈济全活者甚众里有灌荫沟池久堙田率乡人开垦修筑之人有所赖倡明正学远近尊信皆知崇礼义斥异端惟恐不遵其教耻先生于世味淡然年十九尝从杨洗马学见先生器识超卓未尝以子弟礼相待情义极厚洗马位居保傅屡寄声于先生竟无一字相答先生道益高誉益广天下仰之缙绅尚德之士累上章褒荐俱引疾弗起天顺元年十月忠国公石亨上疏论先生学行之高士类之矜式朝廷宜礼聘至京崇以禄位俾展嘉猷　英宗皇帝允其言遂遣行人曹隆赍诏仍赐礼币往起先生于家十二月行人奉诏至小陂二年三月上道五月壬寅至京授左春坊左谕德先生疏辞职　上召入文华殿从容顾问寻遣使赐钞罗羊酒柴米续奉　旨朝廷久闻高谊特用征聘今惠然远来朕深嘉悦然币以将诚官以命德礼非过也不允所辞士友咸劝先生就职先生曰浅陋之学衰病之躯岂堪任职苟就职便须屹然风采动于朝端方不负天书期待之重岂敢但窃禄巳哉甲辰再疏辞职奉　旨固知本心不干仕进亦不烦以冗务特处以宫僚之职不必再辞戊申学士李贤请　召先生入内阁讲中庸己酉三疏恳辞奉　旨固辞虽得难进之义揆之中道无乃过乎欲观秘书可勉就职丙辰先生令子王卤木赴吏部告疾部以疾闻　上知先生终不可留略有允辞之意七月庚寅四疏终辞奉　旨既年老有疾不能供职准辞丙申进封事一曰崇圣志二曰广圣学三曰隆圣德四曰子庶民五曰谨命令六曰敦教化七曰清百僚八曰齐庶政九曰广言路十曰君相一德同心语载集中己未召入文华殿　上眷注无巳丁宁勉之著书垂后赉以银币给以月廪复遣行人王惟善送归仍赐诏褒嘉以示拳拳之意先生既辞　上令内宦传旨勑行人惟善曰天气近寒吴与弼年老一路好生看顾莫教他费力　上之眷遇亦云至矣先生拳拳爱君之诚岂忍遽去岂不欲行其所学以继二帝三王之治顾乃恳辞者葢有不得巳焉耳己卯九月遣门生车某进谢表辛巳冬先生适楚拜旧师杨少傅之墓壬午春适□拜朱子考亭以伸平生慨慕之怀巳五十月十七日卯时以疾卒享年七十有□先生□□所□□然独立上无所传闻道甚早其学也□德性以极乎道体之大道问学以尽乎道体之细反躬寔践隐显一致其成德也人欲尽而气宇和大本立而达道行知足以周万物道足以济天下其心歉然未尝自以足也先生风格高迈议论英发善启廸人听其言者莫不踊跃思奋恒举程子之言励学者曰言人当以圣志言学当以道志然进修不可躐等必先从事于小学以立其基然后进乎大学以极夫体用之全读论语则以博文约礼要孟子则以充四端求放心本中庸则谨乎存养省察之功以致中和之极明太极以知性之原究西铭以识仁之体易宗程朱而鄙后世新奇之说书则古文虽致朱子之疑或者以伪书而删之先生以古文虽平易而义理亦精深固不得而去取也朱子诗解巳无余蕴春秋则本程子而资胡氏之发明三礼则讲而习之以见圣人品节之详尝叹宋末以来笺注之繁率皆支离之说眩目惑心非徒无益而又害焉故不轻于著述异端杂说不接于目俗儒之说一览而得失了然理明义精也程朱之言不忍释手心契道合无古今之异也所文皆积中发外之实清明峻洁曲折迂纡读之使人自然兴起诗则本乎情性原于义理优柔雄浑有盛唐风致日录记日新之功发自得之蕴书大小皆得晋体自成一家而妙造于化天文地志律历医卜罔不究其说若先生可谓全人矣呜呼紫阳没世道统无传所尚者文词训诂功名利欲而巳先生奋乎百世之下览前迹而启其任道之机远续洛闽之绝学诚旷古之豪杰也平生历患实多务学甚苦竟不获少试于时惜哉先生永乐壬辰始居实泉宣德戊申居小陂正统庚申居种湖祖基二载而复居小陂成化八年十月乙酉葬本邑五十五都罗原冈娶五峯陈氏子一人王卤木女三人长适丰城胡全次适同邑饶循幼适临川饶协先生没有年矣王卤木以谅受学门下俾状先生之行顾谅之浅陋何足形容万一特述闻见之梗槩以诏后世云 

　　○敬斋先生居仁传（陆瑞家） 

　　陆瑞家 
　　胡居仁字叔心江西余干人自幼颕异有大志得邻家所遗物即还之邻人皆惊叹以其长也必非常人六七岁从学家塾言动如老成人年几冠从安仁于同知学举子业知无所得而厌之及闻吴与弼在崇仁讲义理之学慨然往从之游于是尽弃旧学一以求道心卜隐邑之梅溪谢绝人事而人亦无有能知之者其学以主忠信本以求放心要以圣学成始成终在敬因以敬名斋动静语默出入起居常以敬所处家庭如在朝堂临妻子如对宾客端庄凝重蹈矩履绳器物之微亦必区别精审没齿不乱至隐微幽独之际则愈严愈密故其诗曰谨独功深切防微意最玄交争在此要不愧皇天每日必立课程详书得失以自考终朝竟夕孳孳不彳卷生至孝父病尝粪味苦疾果愈兄每出外归迓于门有疾亦躬调药家人化之后执亲丧初则水浆不入口哭踊每绝而苏久则柴毁骨立非杖不能起不入寝室者三年丧葬之仪悉依古礼不苟卜兆邻里所阨不得巳讼诸官则墨其衰入焉时丧礼久废先生毅然必行缙绅知先生特立独行之士实自兹始也家食本有余推以与人不偿不较以故家至窘箪□瓢饮处之泰然或之筹则应之曰以仁义润身以牙签润屋足矣四方及门者众于是筑室曰礼吾曰南谷聚徒讲学尝曰第一怕见不第二怕工夫□断多有质美者好高入于禅骋词失于矜不知操存省察何事安能造道德之域葢隐然有自任意乡有彭姓者以非辜坐死则不避嫌白于当道竟得脱里之东原田高病旱区画水利达于宪副夏寅寅命有司行之尝适闽历浙入金陵从彭蠡及所至豪杰相辨诘道兰溪章文懿公往见相与谈论经宿而别次早公再至而先生行矣此其意亦必有在也南海陈献章倡勿忘勿助之学自谓得千圣不传之秘先生曰章德懋言陈公甫不害世只有今之贪利禄者害世是不知莠之乱苗但知蒿草之害苗也又曰庄孔旸观其诗只一豪旷之士此风既成则学者皆流于旷阔狂妄之地害亦不细其知言每如此先生之学尊信程朱而亦能察其精微不尽阿所好尝曰人以朱子调息箴可以存心此特调气耳只恭敬安详便是存心之法岂假调息以调息存心害道甚矣又曰参同契阴符经朱子注之甚无谓使人人□□□□□□□□当作先生自言三十后学始亲切□□□□□十年前好用功之说阻学考进路尝□□□至老则经历事多阅理益精操养益熟故孔子□□四十不惑五十而知天命六十而耳顺非若聪明□气之士老不及少也时□□张元祯尝相丽泽会于弋阳龟峯等地督学李龄□城相继礼币聘主白鹿书院教县尹请讲古乡饮礼悚然听而行之寓饶城淮王请讲易并作颐仙说待以宾师之礼所著有居业录大率躬行之言敬斋集数卷文虽未润味则青矣成化甲辰卒年五十一学者称敬斋先生张吉曰先生以尧舜之道不外乎孝弟孔子之道不外乎忠恕故必始自卑近渐造高远而方兴未艾之势实不容巳焉虽其老死林泉无以考其本末兼备之明验然体认亲切反求身心权利纷华不足以动可谓儒者之高蹈盛世之逸民矣而先生无求于世世亦不知有求于先生惜哉参政吴廷举墓祭文曰志存伊旦学慕圣贤有体有用识经识权修身遯世终老林泉人才不进时宰之愆九原可作当执鞭 

　　○谢西山先生复传（王讽） 

　　王讽 
　　先生谢姓名复字一阳徽之祁门人家故大族上世有讳琎者宋龚州助教尝游朱子之门父讳悌号太古母周氏进士讳文昌女先生自幼聪敏性复纯笃尝从太古翁游文庙问曰俨然而肖像者非圣贤欤夫非尽人之子欤翁奇之稍长授春秋于于翰林竹坡先生即了大义巳叹曰学以谋道滞心文义以干禄吾弗也于是潜心经史以古人自期闻康斋吴先生讲道小陂遂弃举子业不远千里往从之凡有得于讲授者必心体力行以求自得三阅寒暑弗少懈康斋喜曰吾道有望矣既归益修躬行日率其弟嘉侍亲侧馔具必躬治坐立不敢南面退与其妻叶孺人相敬如宾与弟嘉敦友爱亲殁不御酒肉葢孝友之性发自天至垂老如一复率族人即城南建祠祀始祖唐金吾公以下冠婚丧祭悉遵古礼乡人倡平居寡言笑接人和易有问应答如悬河然入市整容徐行不苟一步人多口其迂先生居之晏如也先生之学自践履入尝聚徒南塘每开迪以孝弟先然穷年一室讨古论今遇感有作多悠然发□养弘治中与修邑志太守幸庵彭公深敬礼之造诣既久远近知名叶畏斋君问学曰知行并进否则落记诵训诂格矣令郑公问政曰辨义利则知所以爱民厉巳时以名言世居庠西晚徙筑西山之麓学者称西山先生其曰南塘渔隐曰废翁曰无虑子皆其自号以弘治乙丑正月三日卒得年六十有五所著有西山类稿太史泾野吕公尝叙之且询其康斋高弟不及见是憾则先生之人其信于来世也审矣 
　　论曰仲尼之门称才敏者众耳然一贯之旨曾子授受独专焉何则忠信诚悫受道资也先生不标揭自求快足所谓言不务华口行不务华躬直追太素与古之治心养性者游焉则其质之果可受道也其视世儒之密于近外而疏于近里者则既远矣又曰康斋之学专务践履先生知往从之即颓俗中巳难得况终其身自甘泉石以圣贤之道独治其身非其志实可存曷克尔尔且竟未尝以言语率人使人自饮其和以化呜呼百世之下醇德犹存清风洒洒激顽起懦后有遁世作德之怀可以仰止先生矣 

　　○李大先生承箕墓表（王鏊） 

　　王鏊 
　　楚之嘉鱼有两李先生伯承芳字茂卿人称东□□生仲承箕字世卿人称大先生二人皆清修苦节好古力行郁郁抱奇气不屑与世俛仰学皆不治章句必欲直探孔孟遗旨成化间庠生巳厌科举之学所司迫蹙不得巳就试岁丙午同占湖藩乡书庚戌茂卿登进士授官大理世卿不肯会试时五岭之南有陈公甫者号白沙先生以道学名重天下白沙之学不立文字教人端坐澄心优游停涵久之渣滓消融天内朗其学号简易直捷一时学者翕然趋向然亦或訾且议之大心独喜其说往见白沙大喜曰吾与子神交久矣自嘉鱼至新会涉江浮海水陆几万里君往见者四白沙与之登临吊古赋诗染翰投壶饮酒终不及学之方久之世卿曰箕得之矣凡学以言传非传也其有目击而道存者乎遂归初世卿读书山中作亭瞰水扁曰洗耳固巳超然有混浊寰宇之意及归自白沙日端坐一室洗涤身心不涉阶级径造本或劝之著述曰近世笺注繁芜郢书燕说鼎沸丝芬思一刬去之而更推波助澜耶顾犹喜吟咏客至相与剧饮赋诗醉起书之创草□□□□整□□不如意及文章创濯陈垢无起无止莫可端倪如山川出云雷雨交至倐然雨霁天自清朗亦可谓奇伟桀特者矣久之茂卿自大理得谢归二人日聚黄公之台更唱迭酬伯仲之间自相师友家徒壁立家人告不足二人相视而笑曰吾道非耶壬戌五月茂卿卒己丑二月二十日君亦无疾而终春秋五十有四或曰白沙之学不事著述大之见于文与诗抑何多耶岂以是非著述乎余曰道去言耶去行耶闻昔之君子有终日言而未尝言者余何足以知之大之铭白沙曰虚以立本动而能神凝而涵之天飞渊沦于乎其殆以自见也夫其殆有以自见也夫 

　　○布衣陈先生晟传（周英） 

　　周英 
　　陈晟字剩夫尝以布衣诣阙上书及归欲以明初志乃以布衣自号学者称布衣先生其先泉人国初漳州苦倭寇乃设镇海卫以保障之籍莆田泉人来成守隶本卫后千户所而生布衣布衣骨格高耸神气肃清望之非尘埃中人也年十七八即能自拔于俗专心致志以儒业乃人长泰山中从进士唐泰治举子业业成荐于有司至福州闻防察过严无待士礼乃辞归自是不复以科举事务圣贤践履之学初读中庸做存养省察工夫觉无统绪继读大学始知学次第乃以大学据又读大学或问见朱子博采主敬诸说以补小学工夫始知敬者乃大学之基本也乃求其所以敬见程子以主一释敬以无适释一始于敬字见得亲切乃实下工夫推寻此心之动静而务主于一静而主于一则静有所养而客念不复作矣动而主于一则动有所持而外诱不能夺矣尝语人曰大学诚意章铁门关难过主一二字乃其玉钥匙也葢意有善恶若发于善而一以守之则其所谓恶退而听命矣又尝语人曰入于此学若知之则行在其中矣葢以知处善安循理乐所行甚顺然而气质有偏胜嗜欲有偏重二者用事其顺而易者反逆而难矣此圣门论学于博学审问慎思明辨之后又加以笃行也天顺三年用伊川故事诣阙上程朱正学篹要其书首采程氏学制次采朱氏论说补正学工夫次作二图一着圣人心与天同运次着学者心法天之运次乃言立明师补正学辅皇储隆教本数事以终上文图说之意书未上先上疏乞召见而陈其说不报及书上下礼部看详其事竟寝继而家居读提学宪臣颁行勑谕教条有主敬穷理修巳治人崇正学廸正道敦尚孝弟忠信礼义廉耻等语喜曰此学校正教也然学校虽崇正教而科举不定正考虽有正教不行也因采勑谕中要语参以程氏学制吕氏乡约朱氏贡举私议作正教正考会通定考德六等考文三等各有条例可据而行又篹长书告当路诸君子诸君子终不能推行其说事亦寝布衣学有所得者至是皆无所遇闻临川吴聘君名欲往质之乃货其家之直得五金携其兄子一人以行戒之曰我死则瘗于道题曰闽布衣陈某墓足矣行至江西张元祯太史止布衣宿扣其学大加称许曰祯敢僭谓自程朱以来惟先生得其彼吴许二子亦未如聘君者不可□亦不必见也遂还镇海初创戎垒莆人虽多读书家自布衣学而儒术始正布衣有功于镇海多矣自布衣与莆人李文举诸前辈行文公家礼而风俗始正布衣生于镇海迁于龙岩晚定居于漳之玉洲卒年六十有四其墓在江东之董坑门人施氏所与也后十年提学周孟中祭以文郡守彭桓立石官道旁以表之题曰大明阙下两上书请补正学泉南布衣陈先生墓又三十年提学宪副姚镆表章先哲郡守陈洪谟谓先生漳产也乃上其事始入乡贤祠布衣平日不文字之学有杂稿藏于家故邑庠生林祺特编次名布衣存稿 

　　○敬斋郑先生伉墓表（郑善夫） 

　　郑善夫 
　　先生讳伉字孔明其先亦石鲁氏七世祖正叔出始子遂郑氏居常山之象湖至先生而大先生吴康斋之高苐弟子也风闻楚越之交葢闯然游于万仞者余生也晚不及挹先生之容近季子道者揖余于京师求表先生之墓因得诸行迹闻风慨然乐执鞭而恨不可得者先生三岁闻父母哭而知哀五岁诵故事十三读易治举子文理蔚然二十博士弟子及省试一再不合弃之曰显亲扬名恐不在是也乃走丰城拜于丁潜轩之门求践履实学时年三十余矣乃复见康斋先生于崇仁康斋曰此间工夫非朝夕可得恐误子远来对曰此心放逸巳久求先生后之耳敢欲速乎因受小学日自验于身心徐得闻四子六籍之要久之于道若有见焉乃归筑室于龙池之上日取诸儒论议一切折衷于朱子凡古载籍鲜不读但不读佛老之书尝谓其毁肢体灭人伦即不容诛又何待读其书而后辨其谬哉一时名公若兰溪章枫山开化吾文山南昌张东白皆与相可否所著有易义发明卦赞读史管见观物余论蛙鸣集凡数十万言惜以毁烬其存者仅十之一云吾尝闻康斋之学最强毅直致不屑屑于文字笺注约破碎而大同之卓然有六经注我之见诚所谓发章句之迷而立于独者夫章句犹筌蹄然本以发迷欲学者既得而忘之也岂终身溺之而不究心于章句之外者乎吾闻先生执丧极哀祠墓殡葬一本之家礼设义学立社仓事事皆着实地上作要非所谓琐琐破碎者故自号曰敬斋又曰断迷子葢有得之康斋者矣然挟经济之术三谒公卿而不一试岂所谓逆流退飞者邪古之君子知之则言言之则行圣人之心顾亦何尝忘天下哉使假先生以年其用舍内外之辨必有分矣先生行履备见传志此特其大者余表之以诏后之尚友者焉 

　　○李孔修传（顺德县志） 

　　顺德县志 
　　李孔修者大良人也字子长自号抱子侨居广州之高第街混迹阛阓人不识也张诩识之则荐孔修刀□□□□于其师陈献章献章曰陈留市隐不遇陈无巳黄廷坚市佣耳云谷老人李孔修非廷实安知吾郡二士云谷老不得见孔修少年如廷实非俛首当世人也往来之便庶接其论以信廷实知人善取友廷实诩字于是孔修往师献章献章亟称之名由此益贤孔修尝输粮于县县令异其容止问姓名不答第拱手令叱之曰何物小民乃拱手耶再拱手令怒笞之五竟无言而出有庶母父没改适诬孔修夺其产县令鞫之孔修操笔置对曰母言是也县令疑焉徐得其情乃大礼敬孔修由此人皆騃孔修矣敝庐薄产蔬食不继未尝一颦其眉诗字不履前人自户牖或观山水归而图之见者争爱而酬之金曰子长画平居管宁帽朱子深衣入夜不违二十年不入城阈惟攻周易城中儿童妇女皆称曰子长先生间出庐户则远近圜视以奇物云吴廷举由县令历藩臬在粤最久与孔修布衣交两人高风在尘埃之表粤人常道之此两人亦相成也孔修卒无子宪使李中少参王崇教经纪其丧尚书霍韬□□西樵山西樵人祭社以孔修配孔修贫其性不凿世人不慧之事多附之孔修然其人可观矣霍韬志其墓曰白沙抗节振世之志惟子长张诩谢佑不失或周子长废人有诸陈庸曰子长诚废则颜子诚愚庸无□□同师故相信如此君子以知言东筦祁衍曾过其墓诗不见高人季抱清风巢许必邻岁时□腊村翁事芳草凄凄又一春 

　　○周廷芳蕙传（冯从吾） 

　　冯从吾 
　　先生名蕙字廷芳号小泉山丹卫人后徙居秦州因家焉夫二十听人讲大学首章奋然感动始知读书问字临洮卫卒戍兰州守墩闻容思先生集诸儒讲理学时往听之有闻即服行久之诸儒令坐听既而与坐讲既而以畏友有疑与订论焉先生勖以圣贤可学教示进之方遂殚力就学究通五经笃信力行慨然以程朱自任当时见者亦翕然以程朱复出也咸敬信乐从之又受学于清水教谕安邑李公日永得薛文清公之传功密存省造入纯遂一时远尔学者之宗总兵恭顺侯吴瑾闻其贤欲延教其子先生固辞或问故先生曰总兵以军士役某召之役则往役召之教子则不敢往闻者叹服侯亦不能强遂亲送二子于其家以受教先生始纳贽焉时肃藩有二乐人郑安郑宁者启王愿除乐籍从周先生读书其感发人如此后隐居秦州之小泉□以号着深衣幅中容成纪之人熏化其德称□□泉先生尝游西安与介庵李公锦论学介庵由□□□遂□□名儒渭南思庵薛公敬之执弟子□□事□□□□□造其庐举乡饮宾谢不往巡按杜公礼征求见讲太极先天二图不觉前席尝正冠婚丧祭之礼以示学者秦人至今遵之成化戊子容思先生至小泉访之不遇留以诗有历尽巉岩君不见一天风雪野梅开之句后又赠以二诗云小泉泉水隔烟萝一濯冠缨一浩歌细细静涵洙泗脉源源动鼓洛川波风尘些子无由入寒玉一泓清更多老我未除尘俗病欲烦洗雪起沉痾又云白云封鏁万山林卜筑幽居深更深养道不千轩冕贵读书探取圣贤心何有大如天地须信无穷自古今欲鼓遗音弦绝后关闽濂洛待君寻何大复谓先生于容思先生其始若张横渠之于范仲淹其后若蔡元定之于朱紫阳也迨老以父游江南涉险访之没于杨子江人皆称其孝而又重悲其死云先生初名桧后更蕙或作桂误先生门人甚众最著者渭南薛敬之秦州王爵爵字锡之自少潜心力学及长从游先生门而知操存郡守秦公与语悦之时与讲操存之学及教后学切切以诚敬本弘治初以国子生仕保安州判君出纳公会计当日不惮劳保安称平焉秦公后总督原州聘君至原三年相处如一日及归秦公赠以扬州盐自变量百石君辞之而恶衣恶食坦如也州人□称之详载可泉胡公巩郡志中敬之余别有传 

　　○檗庵汪先生禔行状（王讽） 

　　王讽 
　　先生姓汪氏讳禔字介夫别号檗庵又号古心子徽祁门人其先七世祖讳仲云公者由十四都武山乡徙县治之西遂世家焉高大父讳善佑曾大父讳斐大父讳清父讳德润世有隐德称乡闾令族先生生弘治三年九月十一日戌时方周岁而失父母廖氏□北廖祉女年方二十四而孀居矢节鞠之先生生而岐山疑不凡儿时颕悟绝人尝嬉客怀抱中客以对戏之辄应答如响七岁就塾学羣儿戏弄先生独庄重如老成人稍长能自解读书日记数千言不忘善属文尤好吟诗尝题梅花有自是天姿异何心要□春之句叶逸斋君一见奇之遂许妻以子先生□十三闻我　　　　　明理学薛文清公吴康斋人心窃慕之既诵濂洛关闽诸子书有感叹曰古今一流人物谓是巳若不如此便不成人因持身□以□志自是言动不羣于人人徒赞其记诵词章不□□□也家贫母孀无以养活因就逸斋君授举□业且半岁体渐癯然母恐之归其笥不令往学秘其书不令染目先生一刻不观书即心益病每补书□屏□观之或伺母寐即燃灯起读其心嗜学如此既冠补邑庠弟子员即以学行知名远近多执经从游然屡试有司不利士夫深惜之先生不动巳而扬然曰吾年三十有一去仲尼而立之年则渐远耳乃悠悠然以举业累吾幼志何乎于是并心圣贤之学揭箴铭墙柱悉标先哲格言堂壁悬夫子像昕晡焚香如聆声欬坐立不敢少皆尝悟斋明盛服之说制先正冠服以严心患心难持制敬恕木简置袖中出入手握之以自提省患坐不直体难羁束仿古人置剑椅旁之法制水板系之胸臆患体羸好睡寓处备锺鼓时令童子击之其坚苦刻厉多类是时吾祁理学自汪环谷以来久湮塞于是先生特起倡兴人方目怪物谤议沸腾笑排丛至先生志勇气屹风力独持如逆流握木宅抗狂澜犯飓风奋迅直前左右不少顾避时吾乡俗尚浮屠先生考订朱文公丘琼山冠婚丧祭仪节参之□俗着砭俗编欲俾一邑之人相率于礼设馆各所揭白鹿洞学规成董学则复自规洒扫应对行立坐卧答述议论居处交接存心践履以及读书作文会膳击板莫不有教有来从者不问贤愚咸谆谆以二业诲谕之质可□者尤加诱引进则色喜懈则□若巳病或贫不给衣食者先生虽窘于用犹时惠恤之以勉其学更约朋侪可挽者立会克数日相聚一所将古人学大方紬绎论难期在观感德性讲习义理明之于心而措之行未尝专事口耳已也友朋赖之亲旧患疫先生欲往视人危之先生曰吾体羸以数酌壮吾神魄虽旦夕临病吾自计无虞耳既而疫者卒先生躬袭敛抚恤其孤其家德之先生终无恙先生于一邑利害无所不关心其于朋徒亲故或德业勤惰或忧患侵寻尤切眷注视若一体然者家遭回禄宗祠未建先生率族人鸠材即旧址树祠祀先祖以下及众子□所同出者礼仪条式巨纤备具立春先期榜示斋沐临□子姓胜冠以下莫不戒严凛如朝廷祭毕馂余男在□女在内有功德者赏违礼者罚人或异之先生曰身心家国天下一也处家苟简异日处国与天下可知宗族戍籍机务剧繁先生独力担当各具经画子孙世守计即淡薄立规以训后人尝曰从圣贤道则子孙贫富皆可否则富或可守贫则坠家声矣于私寝立四亲祠岁时祭祀朔望谒告一如事生者奉母孀居三十余年孝敬兼至尝揭古人事亲规于壁俗难行者亦必竭力每进见有礼每朝夕虽贫不缺肉食每外出经宿返拜家庙毕即再拜母戒外内子姓八岁以下及僮仆无得窥中门遇妻甚严敬小不然则厉声谕之或经岁不入私室者处羣从兄弟十数辈不问性梗顺悉谕之于道必欲其委顺于身教而后已伯父病率从兄弟卧床下不解衣带既卒朞功长幼守礼教寝不离丧次先生虽寄迹庠中然于科名失得恬如也但守古人二业合一之法二日看道理一日做举业间尝语予曰吾越数岁后当并谢黉泮之迹一味述作事又曰著作出于有心者不可有发于无心者不可无或观其出游与世儒一接论者先生曰吾学诚敬入门践履实地正容谨节穷理尽性吾自信吾所见不差前人门路顾憾吾所造未能充吾一息不死之见即入山恐不幽耳奚出先生于古今子第诸书无所不考究尤惟意经史穷年探讨虽盛暑不辍讲诵有得则笔识之或病中犹不懈讲书作文朋侪怪之窃谓其不知修命者先生曰吾性乐是耳一开卷挥笔即得吾心吾虽病不自觉劳先生庄悫警敏天分既高加之养深积厚发文章纯粹冲淡不落词华格对僮仆终日无疾言遽色居处几案必整诸物奠置必有常所端坐一室自晨起以至□寝无或惰容者及接朋徒欵亲故即温温有古人风从容周悉各罄其情或□事论议英发横援纵譬动辄千言能使人色听心受或变故难处者先生教之处分因而排难息忿解窘舒困者屡矣时祁庠士气因屡遭损抑不振先生奋然上书提学欲其养士气以他日事君之本宗法不立伦叙无定昔贤亟称难行先生不谓然犹考综今古裁宗法议以诏夫人或曰即此二议亦征先生之学识修齐治平之大者先生行道既久乡邑渐化士论翕然迨其德成行尊望重远近从游日众有以文恳者以事质者以学资者以礼叩者日不遑处出入坊市整容徐行不问老穉咸知指称先生远望而敬之掌教高敦古辈屡以行学荐闻郡守台司乡士夫苟有崇德右道心者无不愿通姓名接颜色焉以某年月日侍母疾过劳遘疾或有传术者言谓先生是年数当尽先生曰天生予中正之见意或在也顾使我止是耶巳而卜神□黑色命讽取书笥中著作稿改录之用防不及讽饮泣改录毕先生随语讽曰吾后事有吾二三从兄弟及汝辈在吾不忧所憾老母不能终养耳复相挥泪许时竟亦未敢闻于家人也越明日先生度病势弥连令童子具水沐浴服冠服正襟端坐俄而气垂绝口噤不能声乃以手作筯度令以筯楔齿而后终时年方四十一耳呜呼先生自闻道以来内自幽独外自应酬近自宗党远自乡邑无一行不纯于道无一创树不可后人法者况其充养完粹德性安成垂绝犹不忘楔齿之礼则其气象视古易箦何以远焉乡之人闻而吊之识与不识无不叹悼吾祁气运之否失此人物门生朋旧如丧骨肉制服哭之士从远宦致吊奠焉所著有易本旨诗吟意春秋篹略读史大纲名臣传断俱未卒稿惟其欲订定周礼篹释礼记立论羽翼宋儒知行之欲谱折中欧苏二氏之法皆其平日面以语予者亦卒未竟其说之谁何惟家礼砭俗投壶仪节檗庵文集巳成帙可以梓行 

　　○泰州王心齐艮墓志铭（赵贞吉） 

　　赵贞吉 
　　明兴八叶之世越中王先生论学名世从游若泰州王子称最者王子名艮字汝止少先生十一岁先生殁王子论学如先生故学者亦称王先生先生泰州安丰场人先自姑苏徙居四代祖仲仁场百夫长生文贵文贵生公美公美生处士良配汤氏成化十九年六月十六日生先生于安丰里先生生有珠在手左一右二隆颡修臞安丰俗负盐无宿学者先生逮粗识论语孝经章句即焉希如古圣贤人信口谈解如或启之塾师无敢难者异日天甚寒至亲所亲方急务盥冷水乃痛哭曰艮人子令亲天寒盥冷水而不知也尚得人乎自此遂出代亲役入扫舍捧席哺二老晨省夜问如古礼唯谨时年二十矣先生孝出天成久益行纯心明悟性无碍谢役秉礼儒者以经征悟以悟释经行即悟处悟即行处如此有年人未之识也尝一夕梦天坠厌身万人奔号求救先生身托天起见日月列宿失序又手自整布如故万人欢舞拜谢醒则汗溢如雨顿觉心量洞明天地万物一体自此行住语默皆在觉中题其座曰正德六年间居仁三月半即先生悟入之始巳能如此是时越中王先生自龙场谪归与学者盛论孔□求仁知行合一泥者方雠争之至十四年王先生巡抚江西又极言良知自性本体内足大江之南学者翕然从信而先生顾奉亲鹑居皆未及闻也有黄塾师者江西人也闻先生论诧曰此绝类王巡抚公之谈学也先生喜□有是哉虽然王公论良知艮谈格物如其同也是天以王公与天下后世也如其异也是天以艮与王公也其自信如此即日往造江西葢越两月而先生再诣豫章城卒称王公先觉者退就弟子间出格物论王先生曰待君他日自明之久之从王先生居越叹曰风之未远也是艮之罪也辞还家驾小蒲车二仆自随北行所至化导人耸人听观无虑千百皆饱义感动未至都下先一夕有老叟梦黄龙无首行雨至崇文门变人立晨起往候而先生实应之先生风格既高古所又卓荦如此同志相顾愕共匿车劝其止之先生留一□竟谐众心而返然先生意终远矣越五年戊子王先生卒于师先生迎哭于桐庐经纪其家而还开关授徒远近皆至先生骨刚气和性灵澄彻音咳盻顾使人意消即学者意识稍疏漏不敢正以视先生引接人无问隶仆皆令有省虽显贵至悍戾不悦者闻先生言皆对众悔谢不及往往见人眉睫即知其心别及他事以破本疑机应响疾精蕴毕露廓披圣途使人速进葢先生之学以悟性为宗以格物要以孝弟实以太虚宅以古今旦暮以明学启后重任以九二见龙正位以孔氏家法可谓契圣归生知之亚者也独不喜著述或酬应之作皆令门人儿子把笔口占授之能导其意所欲言而止晚作格物要旨求仁方诸篇或百世可不易也卒配越中二王云或问先生何不曰仕吾无往而不与二三子是艮之仕也或谓先生隐曰吾无往而不与二三子艮何敢隐也两救海滨之荒活千万人洪御史垣构舍居其徒吴御史悌抗疏荐之不报某年某月日卒于正寝配汤氏生五子以某月日葬于某里先生门人贵溪徐子直氏道州周季翰氏谓予之向往甚勤先生之念予亦切义当志其墓中之石辞不获遂强作铭曰越中良知淮北格物如车两轮实贯一毂后有作者来登此车无以未觉而空著书 

　　○王东崖先生璧墓志铭（澹园□） 

　　澹园□ 
　　阳明公以理学主盟区宇而泰州王心斋嗣□其徒几中分鲁国故海内言学者皆本两王公心齐□东崖先生推衍其说学士云附景从至今不绝葢以学世其家有以开天下而风异世可谓盛已先生□万历丁亥十月十有一日迨今十九年墓未有铭先生两子以属余则曷敢辞先生讳璧字宗顺学者称东崖先生上世家姑苏讳伯寿者徙泰州安丰场家焉五传曰国祥曰仲仁曰文贵曰公美曰纪芳纪芳生艮字汝止号心斋先生父也母吴氏生九龄随父之阳明公所士大夫会者千人公命童子歌多嗫喘不能应先生意气恬如歌声若金石公召视之知心斋子诧曰吾固知越中无此儿也辄奇而授之学是时龙溪绪山玉芝皆在公左右先生以公命悉师事之踰十年归娶已之越复留者八年师友和陶汰气竦神涌耳新目明标树山狱之上越轶屈霆之外繇枝叶而达其根流而遡其源沛如也久之阳明卒于师心斋始授徒淮南先生相之覃思悠然讲论锵然不啻阳明之存也心斋既歾先生望日隆四方聘以主教者沓至罗近溪守宛则迎之蔡春台守苏则迎之李文定迎之兴化宋中丞迎之吉安李计部迎之州董郡丞迎之建宁余殆难悉数归则随村落小大扁舟往来歌声与林樾相激发闻者以舞雩咏归之风复出至是风教彬彬盈宇内矣天台耿师尝晤先生迎谓曰众多君解了于道有得君自谓若何先生曰道者六通四辟之涂也藉谓我有之将探取焉而又曰我能得之则巳离矣余师大赏其言定石交云至金陵与多士讲习连榻累旬博问精讨□不惬其欲以去余友杨道南纪之云东崖子至而论学也问学何以曰乐又问曰乐者心体也有不乐非其体也吾求以复之而巳然则如之何而后乐曰吾体自乐曰如之何而后乐是加于体之外也然则学可废曰乎否莫非学也而皆以求此乐也乐者乐此学学者学此乐吾先子葢言之矣乐有辨乎曰有所倚而乐者乐以人也丧其所倚则不乐无所倚而乐者乐以天也舒惨失得欣戚荣悴无之而不可曰无倚而乐非乐道邪曰乐即道也而曰乐道是床上之床也学顾止此乎曰孔颜曰不改其乐曰乐在其中于此葢终身焉而何以加诸然则何以曰忧道曰君子非以外物戚戚也所忧者道也忧道者忧其不得乎乐也云尔先生孔孟之言未尝一日去于口其推而与世共也未尝一日忘于心而大意具此矣居恒而烦绳削而动应矩矱非其义千金至前不一盻也丧祭必遵古礼建先祠置祭田月朔率子弟肃衣冠致奠随考一月中所竟日乃罢葢心斋以修身格物鹄先生严取予敦孝弟联宗族关于行谊者毛发必谨宛然先人之法度中丞凌海楼疏荐于朝部拟召用先生坚卧自如临终屏妇女母使近谕门人子弟亲贤讲学语不及私距生正德辛巳十一月二十六日年七十有七葬场东之新茔配吴氏继方氏倪氏子之翰之遇之麒之麟之美之文夫先生之材藉有所会其度其功业岂有既哉乃终其身一不屑意葢自心斋绝去利禄壹以明道觉人任此仪封人得于孔子者当时不尽知也而先生父子守所闻于古至再世不稍变呜呼此岂可与浅见寡闻者道哉先生所与游皆当世贤豪长者余无似顾受益深辄不揆而铭铭曰 
　　其密也蠖屈其动也龙变身不离潜其用则见如川之至如木之升淮南之绪以莫不兴以开厥后人
  </div>
  <div class="pagination">
   <a href="国朝献征录_page233.html">
    上一页
   </a>
   <span>
    ...
   </span>
   <a href="国朝献征录_page229.html">
    229
   </a>
   <a href="国朝献征录_page230.html">
    230
   </a>
   <a href="国朝献征录_page231.html">
    231
   </a>
   <a href="国朝献征录_page232.html">
    232
   </a>
   <a href="国朝献征录_page233.html">
    233
   </a>
   <span class="current-page">
    234
   </span>
   <a href="国朝献征录_page235.html">
    235
   </a>
   <a href="国朝献征录_page236.html">
    236
   </a>
   <a href="国朝献征录_page237.html">
    237
   </a>
   <a href="国朝献征录_page238.html">
    238
   </a>
   <a href="国朝献征录_page239.html">
    239
   </a>
   <span>
    ...
   </span>
   <a href="国朝献征录_page235.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
