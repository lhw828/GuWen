<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1787 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1787 页/共 1860 页
  </h1>
  <div class="content">
   ○又谕、据恒瑞奏、接奉停止恒秀往乌里雅苏台换伊谕旨一摺。恒秀生母年老。恒瑞宁不知之。前接奉换伊谕旨时。即应声明。经朕询出降旨后。始奏称于心慊然。殊非本意。看来伊弟兄、素亦非真和好。恒瑞系宗室卑幼。国法家教。俱应训诫。仍著传旨严行申饬。　　

○甲戌。孝康章皇后忌辰。遣官祭孝陵。　　

○谕军机大臣曰、庆桂奏、行抵高邮途次。接奉谕旨。回赴浙江。审办石门县吴清来、呈控该县折漕一案。现添派淮扬道谷廷珍。同浙省原委文武各员。押解福崧进京等语。前因福崧罪无可逭。已明降谕旨、令庆桂于何处接奉。即于该处、会同各该督抚。监视正法。今庆桂既回浙江。审办控漕一案。福崧交道员谷廷珍等解京。谅此时已入山东境内。但恐庆桂接奉将福崧正法谕旨。又复拘泥转回办理。饬令解员、在江南境内等候。亦未可定。著传谕吉庆、奇丰额、如接奉此旨时。福崧业已解至东境。即著吉庆、迎往监视处斩。如尚在江南境内。即著奇丰额、赶赴前途监视。并面向福崧、谕以伊两任浙江巡抚。受恩深重。乃不知感激图报。任意乖张。骄纵自大。并妄思升擢。若操守廉洁。已失小心敬事之道。况现经庆桂等、审明婪索多赃。供证确凿。是自蹈重辟。所有吴清来控告折漕一案。未经批发。尚其罪之至轻者。今明正典刑。还有何说。令其登答。一面具奏。一面即将福崧遵旨正法。以昭炯戒。不必等候庆桂、致有迟延。将此由六百里传谕吉庆、奇丰额、并谕庆桂知之。　　

○乙亥。蠲缓河南安阳、汤阴、临漳、林县、武安、涉县、内黄、汲县、新乡、辉县、获嘉、淇县、延津、滑县、浚县、封邱、考城、河内、济源、修武、武陟、孟县、温县、原武、阳武等二十五县、乾隆五十七年旱灾额赋有差。　　

○丙子。谕军机大臣等、据富纲奏、缅甸国王孟陨、虔备表贡。专差亲信大头目孟干等。恭赍到关。恳请赴京叩祝万寿。现在檄令三月间缓行来省。俟奉到谕旨。另派妥干文武伴送前进等语。缅甸国王自纳款输诚以来。叠加恩锡。该国王情深感激。复遣使陈谢。赍表进贡。恳请赴京祝厘。阅其译出表文。情词甚为恭顺。该督等即可于贡使到省时。派员伴送。缓程前进。计至七月内到京。为期尚宽。尽可从容行走。前经郭世勋奏。西洋＜口英＞咭唎国。遣使进贡。由海道至天津。赴京叩祝。约计夏秋间亦可到京。适与缅甸贡使同时并集正可偕外藩蒙古王公等。共与筵宴。以昭重译梯航之盛。至该督奏。缅甸国王咨文内称。近因暹罗又来侵扰。拟亲自带兵。前往堵御当经谕知孟干。以邻国总要彼此和好。少动兵戈。各安地界等语。所檄尚为得体。该国与暹罗争界兴兵。由来已久。事关外夷。祇可置之不问也。将此谕令知之　　

○又谕。据明亮将各省海捕逃犯。及由黑龙江逃逸遣犯数目。汇奏前来。此项遣犯脱逃。若彼时上紧派委妥员追缉。断不至远扬不获。即各省海捕人犯。严饬留心查缉。亦无有不获者。今阅未获人犯四百六十余名。皆因逃时并未实力追缉。而别省咨捕之犯亦视为通行海捕具文耳。著传谕该将军等。嗣后遇该省有逃犯时。必须上紧派员追捕。毋令越境远扬。惟恃邻省代为缉捕。即别省通行咨捕人犯。亦须严饬留心查缉。　　

○刑部等衙门议奏。两江总督署江苏巡抚书麟奏。江苏上海县祖师堂僧德见。因师僧文照。奸宿伊母。忿毙文照一案。依律拟绞。得旨。此案僧德见。因僧文照与其母张王氏通奸。留住在庙。经僧德见将伊母劝回。僧文照复肆行辱骂。僧德见一时忿激。携取柴斧。将文照连砍毙命。该督抚将僧德见。依亲属捉奸非登时杀死奸夫例。拟以绞候。援例本为失当。经刑部改依罪人不拒捕而擅杀例拟绞。虽属照例办理。但张王氏与僧文照通奸。经德见禁阻不止。嗣竟留宿在庙。复经德见屡次苦劝。方始回家。德见心怀忿激。欲控官究治。又恐连累其母是德见颇具爱其父母之心。而其母淫贱无耻。绝无顾子之意。迨僧文照。因德见将伊母劝回。复肆行詈骂。并声言将来接伊母长住庙内。不怕不依。是文照既奸其母。又复任意欺凌。更何有师徒之分。德见情急难堪。用斧将文照连砍毙命。实属出于义忿。其情甚为可悯。此而问拟绞候。则淫恶者罔知顾忌。而义忿者转无以自伸。于情法殊未允协。此案僧德见。著交刑部改照秋审可矜之例。减等发落。　　

○丁丑。谕军机大臣等。据明亮奏。查明尼布楚城。雅克萨城原委一摺。该处境地。既经松鄂托。与俄罗斯使臣。议以雅克萨城内属。尼布楚城属俄罗斯。并令将向住雅克萨之俄罗斯。尽彻回伊察罕汗地方。现在雅克萨。曾否设卡拨人驻守。著传谕明亮等。查明遇便奏闻。　　

○戊寅谕据英善奏。上年四川省乡试。年逾八十之附生王灏等七名。俱三场完竣未经中式等语。该生等年臻耄耋。志切观光洵属艺林盛事所有廪生赵之隽。附生王灏。庄廷重。刘果行。莫秀荣吴人瑞。唐昌文。俱著加恩赏给举人。准其一体会试。以彰寿世作人至意。　　

○又谕曰。陈淮奏。拏获黔省淫恶脱逃凶犯。审明办理一摺。已批交该部知道矣。此案李老五一犯。因奸谋杀本夫。复将尸首烧埋灭迹。拏获到官。胆敢复行脱逃。实属不法已极。该抚因在贵州巡抚任内。曾经审办。调任江西后。以该犯原籍临川。即饬该县严密查缉。获犯正法。俾凶徒不致漏网。尚属留心。陈淮。著交部议叙。其拏获凶犯之临川县典史任治。督同县役擒获报解。亦属认真。著送部引见。以示鼓励　　

○旌表守正捐躯四川眉州民吴开泰妻蒲氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百二十二



大清高宗法天隆运至诚先觉体元立极敷文奋武孝慈神圣纯皇帝实录卷之一千四百二十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十八年。癸丑。二月。己卯。谕军机大臣等、上年秋间顺天府所属蓟州、三河等处。间有被蝗之处。经朕严降谕旨。分派大臣实力搜查。即时捕灭。并经严切示谕。令该督等严饬所属。每年于二三月内。实力察看。据实禀报。该督等具奏一次。蝗蝻残蚀禾稼。最为民害。惟在及早认真搜捕。方不致蔓延贻患。现当春气融和。膏泽应候。麦苗正资长发之时。昨秋既有间被飞蝗之事。不能保其不稍留余孽。凡遇沮洳卑湿之区。尤应加倍留意。断不可因上年冬雪深透。以为遗蝗入地必深。稍存大意也。著传谕该督。务遵前旨。督饬所属实力搜查。不得心存玩忽。总当劝百姓深耕为是。其乏耔种者、即借给。除就近谕知蒋赐棨等外。将此传谕梁肯堂知之。　　

○又谕曰、长麟查奏浙省未完耔种口粮银两。分别著赔一摺。已批交军机大臣、会同该部议奏矣。至摺内称、绍兴府萧山县荷花池等处。堤势曲湾。迎面有汊江一道。直向东流。东岸堤工。俱系迎溜顶冲。且距湘湖不远。堤工稍有疎虞。则江水直贯入湖。湖水泛溢。萧山、会稽等县。皆受浸淹等语。荷花池等处堤工。朕向观图、所奏不明。意系为关拦湖水、保卫堤上居民而设。今据长麟所奏。及阅呈进图样。细为参究。乃知是湘湖之水。系向东流。而江水又复东注。荷花池等处。适当江溜顶冲。是以筑堤护卫。以防江水之入湖。看来该处江面较高。湘湖以东。地势较为洼下。此项堤工。东面转为著重。已于图内用朱圈标识。著发交长麟阅看。并将该处堤工地势情形。是否如此。详悉覆奏。将此谕令知之。　　

○庚辰。谕军机大臣等、昨据陈用敷奏、安南告哀请封陪臣吴时任等。现已派员赴镇南关等候。俟其到关。即行伴送赴京等语。向来安南使臣来京瞻觐。经过沿途省会。该督抚等例有筵宴演戏之事。此次该国使臣。因其国王物故。赴京告哀。到广西省城、并经过沿途省分。止应照常备饭。以示款接。所有筵宴演戏之事。应行停止。若该使臣衔恤而来。督抚等仍前设宴演戏。不特多有糜费。并于礼文未协。岂不转为所笑。该督抚等。仍当晓谕该使臣。以伊等系为赴京告哀。是以体恤私情。不便举行筵宴。唱演戏剧。此于礼节宜然。俾其知所感服。以示慰劳而昭体制。著传谕陈用敷、并沿途各督抚、一体遵照办理。　　

○军机大臣等议准、钦差大学士公管两广总督福康安奏、前此廓尔喀滋扰。系沙玛尔巴主持。欺凌唐古忒。非因贸易启衅。贸易商民。系巴勒布、克什米尔、二种。无廓尔喀本地人。廓尔喀所需藏物无多。而藏番日用。多仗外番。应仍准唐古忒与通市。惟从前任其常川兴贩。驻藏大臣衙门。并无查考。请嗣后除边界番民。就近与巴勒布番民、易换盐米。为数无多。无庸限定次数外。其贸易番回。均按名造册。存驻藏大臣衙门。每年巴勒布、准贸易三次。克什米尔、准贸易一次。赴外藩营贩时。商头呈明驻藏大臣给照。令驻劄江孜、定日、二汛备弁等验放。自外番来藏商民。亦令该二汛备弁。查禀驻藏大臣。到藏后、按名注册。布鲁克巴、哲孟雄、宗木等部落、来藏瞻礼者。均令一体稽查。需索纵容者严究。至济咙、聂拉木课税。前据福康安等奏、请毋庸酌减。经臣等议俟藏内贸易酌定后核办。今贸易已定。该二处抽收米盐。及货物到藏纳税。应如前奏、仍照向例办理。又藏内贸易。向使用廓尔喀银钱。每至居奇。今奉旨颁式。就藏开铸。定价通用。廓尔喀银钱。不禁自销。无庸另议价值。令铸新钱来藏。从之。　　

○辛已。军机大臣等议覆、浙江巡抚觉罗长麟奏、遵旨查明五十一年、因灾借给仁和等州县、并嘉湖二卫、贫民耔种口粮银。除节年徵还、并续豁二成外。尚未完银二十六万四千三百两有奇。查系贫民实欠。请如前抚福崧原奏、分别官赔。应如所请、令五十一年以后经徵各州县。分赔一半。节任抚、藩、道、府。分赔一半。福崧应赔款。无可著追。应令曾任浙江巡抚侍郎伊龄阿代赔。又奏称、五十三年遂安县水灾。借给贫民耔种谷价银一千一十两有奇。在恩诏前。藩司详请题豁。福崧遗漏未办。请照例豁免。再萧山县荷花池东岸堤工。遇坍损、向系民修。上年因山水陡发。民力缓不济急。借帑先修。实用银一万三千九百余两。福崧仅奏用银一千五百两。余议令承办府、县、帮捐。请据实更正。按数徵民、归还原款。均应如所请。从之。　　

○礼部题、直隶总督梁肯堂疏报、阜城县监生崔可取、生员耿云龙、冀州武生贾英杰、民王文光、清丰县民传振家、赵思聪、俱年未百岁。五世同堂。应分别赏给扁缎银两。从之。　　

○壬午。谕、前据庆桂等奏、福崧之母游玩西湖。每次豫备食用灯彩船只等项。共用银二千余两等语。福崧之母游玩西湖。伊自必托词孝养。不知地方官吏眷属随任。本不应出署闲玩。福崧即自出己赀。奉母游玩。已不免属吏伺候糜费。乃竟派令盐道豫备供应。节次费银至数千两之多。累及地方。以致身罹重辟。亏体辱亲。所谓孝养者安在。因思外省督抚。凡事非失之太过。即失之不及。若福崧之奉母游湖。扰及官民甚至恣意贪纵。固其罪由自取。而长麟素属好名。恐因此复至矫枉过正。禁止民人进香游玩。则又不可。杭州天竺供奉观音大士。每遇春秋令节。士民咸往瞻礼祈求。习俗相沿由来已久。自可仍循其旧。即官斯土者。或因祷雨祈晴。赴天竺等处拈香。及查看行宫。经由湖上一二次。亦所不禁。惟不当托游玩于查勘。及任听眷属出外。致滋扰累。此不特杭州为然也。如苏州之灵岩、虎邱、及扬州之平山堂等处。均为地方名胜。士民瞻眺之所。又安能绝其游踪。即戏园演剧。俗尚奢靡。岂不应禁止。但苏、杭、淮、扬、商贾辐辏。无籍游民。皆藉此糊口。若一经严禁。则游手好闲之徒。无所托业。甚至官吏奉行不善。转启需索讹诈之渐。于政体有何裨益。此朕临御以来。并不降旨饬禁。即与不肯沙汰僧道之意相同。况国家承平日久。生齿益繁。民风之日即华靡。其势亦已积重难返。而必欲执黜奢崇俭之说。以期革俗化民。譬如均田井里。法非不良。断难施诸今日。即其明证。封疆大吏。均有牧养斯民之责。嗣后办理地方事件。务宜因利乘便。酌衷至当。去其已甚。不为过甚。固不可肆意累民。亦不可违俗干誉。以副朕谆谆训诫至意。　　

○又谕、据蒋兆奎奏石年成、同弟石小年、同谋杀死胞叔婶石勇宁、石张氏、审明办理一摺。已批该部知道矣。此案石年成、石小年、同向胞叔石勇宁借贷未给。图财谋死叔婶二命。罔顾伦纪。凶恶已极。如其子及岁。即正法亦所应当。著该抚将石年成之子石顶柱儿。至及岁时。送内务府阉割。以儆凶残。　　

○谕军机大臣等、据明兴等奏称、将喀什噶尔驻防兵、本年尽行彻回。遇需用时。再行调取等语。喀什噶尔距伊犁不甚远。此奏尚属可行。著照所请、将驻防兵彻回。但此奏、及覆奏接奉训饬新疆大臣等不得骚扰回民谕旨。摺内俱未列伊斯堪达尔名。伊系朕旧日得力回臣。且办理郡王事务亦妥。前曾降旨、令凡有关系回人事件。俱著列名。似此两奏。非有关回人之事乎。何以不列伊名。嗣后即著将伊斯堪达尔。作为协办大臣。凡遇奏事。俱列名同奏。但从前玉素布、系哈密回人。额敏和卓、系吐鲁番回人。伊等一味袒护所属欺凌本处回民。今朕将伊斯堪达尔、作为协办大臣。受恩深重。须感戴朕恩将伊所属吐鲁番人。严加约束。诸事秉公办理。断不可欺凌喀什噶尔回民。果能奋勉。不惟于事有益。而众人亦皆心服。庶可长受朕恩矣　　

○吏部议奏、山东巡抚觉罗吉庆、参奏署诸城县知县桃源同知王佩葵、杖讯窃菜民宋起富致毙。应革职。得旨山东参革诸城县知县王佩葵。审究宋起富行窃傅继魁家韭菜一案。因宋起富不肯承认。辄将宋起富叠加杖责。并将砖块支架脚腕。以致宋起富因伤毙命。宋起富偷窃韭菜。事甚微细该县王佩葵、叠杖致毙。虽与故勘平民有间。究属滥刑毙命。仅予革职。不足示惩。王佩葵著发往军台效力赎罪。以为酷暴者戒。　　

○癸未。遣官祭历代帝王庙。　　

○谕军机大臣曰、陈淮奏欠销盐引过甚之署龙泉县知县俞光豫、请旨革职一摺。所参是。陈淮前于贵州逃犯。留心饬属缉获。已交部议叙。今于龙泉县俞光豫、并不实力缉私。以致堕销盐引。特参示儆。办理亦属认真。但此项堕销引数。系五十七年正月至十一月止。正全德任内之事。各口岸销盐数目。该州县皆按季呈报盐政查核。其缺额与否。全德断无不知之理。江西盐务。节据全德奏设法整顿。业经畅销。年颇有起色。今龙泉县所销引数。不及十分之一。现据巡抚查参。而全德专管盐务。何以转未参奏。可见该盐政近来办事。全不留心。著据实明白回奏。至巴宁阿、现任两淮盐政。到任后、务宜实心整饬。固不必有意苛求。若有似此之玩弛堕销者。即当据实严参。俾各属知所儆惧。以期私枭敛戢。官引畅销。不致仍前因循堕销。方为妥善。将此各谕令知之。　　

○旌表守正捐躯山东临清州民赵某妻来氏。　　

○甲申。上御勤政殿听政。　　

○乙酉。谕军机大臣曰、梁肯堂奏到直隶各州县雨雪清单。朕详加披阅。内河间、顺德等属。得雨仅止一寸。即顺天、永平、宣化等属。亦不过二三寸。得雨未能沾足。上年河间、景州、及顺德、广平、大名等处。雨泽愆期。收成歉薄。虽已蠲赈兼施。新正加恩展赈。并令该督将上年被旱各州县。酌量缓徵。尚恐民力或有拮据。时深廑念。且顺德、广平、大名三府。每年常致缺雨。尤不可稍存大意。此次各属所得雨雪。仅有一寸至二三寸不等。乃该督摺内。遽称春膏优足。未免意存自满。殊为不当。梁肯堂、著传旨申饬。嗣后务宜留心体察。先事绸缪。毋得稍涉满足。以副朕宵旰勤求。训勉谆切至意。　　

○又谕、前据郭世勋奏、＜口英＞咭唎国遣使进贡祝厘。由海道至天津赴京。曾经降旨、以海洋风信靡常。该贡使船只。或于闽、浙、江南、山东等处、近海口岸收泊。亦未可定。而近海一带营伍。未必一律整肃。特谕令该督抚等。如遇该国贡船进口时。务须派员弹压稽查。列营摆队。以示严肃。但外省习气。非失之不及。即失之太过。若该督抚等因有此旨。办理过当。迹涉张皇。竟似陈兵备御者然。不特该国使臣心怀疑惧。即地方民人。亦觉惊骇耳目。殊为未便。著再传谕该督抚等、于该国贡使到口时。总须不动声色。密加查察防范。以肃观瞻。而昭体制。固不可意存玩忽。为不可张大其事。务使经理得宜。无过不及。方为妥善。再该国遣使赴京。或于贡船之便。携带货物前来贸易。亦事之所有。若在福建江浙等省口岸收泊。该处非若澳门地方。向有洋行承揽之人。可为议价交易。且该国来使。与内地民人语言不通。碍难办理。著传谕福建、浙江、江南、三省督抚。先期行文广东省。令郭世勋、将该处行头通事人等。拣派数人豫备。如该国贡船。于该三省进口时。带有贸易货物。即飞速行知广东。令将豫备之人。派员送到。以便为之说合交易。若该贡船在山东、直隶、进口。该二省距京甚近。毋庸调取澳门之人。即可来京交易。交四堂人、代为经纪其事。较为近便。仍著该督抚等谕知来使。以浙江等省、向无洋行经纪。诚恐该国使人。不晓内地言语。讲论价值。不能谙悉。或有亏折之处。特调取广东澳门洋行熟手。为之经理。公平交易。俾其得沾余润。以示怀柔体恤之意。将此各谕令知之。　　

○旌表守正捐躯河南息县民王大朋妻王氏。　　

○丙戌。遣官祭贤良祠。　　

○谕、据诺穆亲等奏、本年德州、济宁、临清等卫粮船。于本月十三、十四、十五、十七等日。先后抵通一百八十九只。均较上年早到二十一、二、三日不等等语。此次德州等卫粮船抵通。既较上年早至二十余日。行走迅速。殊属可嘉。向来各省漕运船只。迟缓贻误者。俱交部议处示惩。今行走迅速。亦当酌加奖励。所有此次押运道员、及运官等。著交部分别议叙。其运弁旗丁等。交该抚查明。分别赏赉。以示鼓励。　　

○丁亥。清明节。遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○上命皇十五子嘉亲王□□祭孝贤皇后陵。　　

○遣官祭端慧皇太子园寝。　　

○诣安佑宫行礼。　　

○谕军机大臣等、近年各外藩倾心向化。络绎来朝。此等外藩使臣经过省分。该督抚等量加赏犒。以示款接。亦仪文所应有。但须定有限制。不可过滥。若祇图体面。踵事增华。势必有加无已。徒耗物力。在督抚等养廉优厚。如果出自已赀。备物赏给。所费无多。原属易办之事。但外省习气。遇有此等赏需。往往派令属员承办。而属员等借此为名。取之地方百姓。殊多扰累。故致尹壮图之流、造言生事也。嗣后该督抚等。于外藩使臣过境时。惟当照常赏给。出赀自办。不必逐渐加增。亦不得转派属员。倘仍沿积习。辄令州县备办。致有扰累百姓之事。一经查出。必将该督抚重治其罪。各宜实力凛遵。毋负谆切训诫之意。将此各传谕知之。　　

○戊子。谕、据兵部将军政卓异之绥远城佐领湛布、密云县骁骑校英敏、太原骁骑校巴彦善等。带领引见。各省军政。佐领等官。虽例得列卓异。但引见后、不过加一级。发回本地。往返徒糜盘费。况遇应升缺出。仍由此项人员内拣题。嗣后各省佐领等官。不必拘泥成例。列为卓异。徒令远涉。遇协领等官缺出。即于此项人员内。保举升补。既省盘费。而于升途亦无滞碍。著为令。　　

○又谕、据理藩院奏销科尔沁、喀喇沁、土默特、锡林郭勒盟所、孳生牛马额数一摺。此项牛马。该扎萨克等妥为牧放。比年以来。蕃衍数千。但徒然牧养不用。将渐次加增。转多需牧放人役。于伊等差使。恐不无拮据。著加恩将额余牛、赏土默特贝子旗分三百三十一头。将额余马、赏科尔沁十旗每旗各一千匹。赏喀喇沁、土默特、锡林郭勒盟所十旗、每旗各七百匹。著均匀散给承牧各台吉官兵。以示朕轸恤蒙古世仆至意。并将如何分给之处。报部查核。余仍著妥为孳牧备用。　　

○豁除江苏宝山县坍废田荡八顷二十三亩有奇额赋。　　

○己丑。孝昭仁皇后忌辰。遣官祭景陵。　　

○庚寅。旌表守正被戕江苏长洲县民邵福材妻王氏。　　

○辛卯。吏部议准、直隶总督梁肯堂奏、直隶按察使、保定府、两司狱缺。例归部选。直隶狱繁犯众。司府两监。非初任之员所能经理。请将两司狱、改为调缺。将事简之易州上陈驿驿丞兼巡检事、涞水县典史、两缺。改归部选。从之。　　

○旌表守正捐躯直隶赞皇县民薛聪妻位氏。　　

○壬辰。遣官祭黑龙潭昭灵沛泽龙王之神。玉泉山惠济慈佑龙王之神。　　

○谕、据索喜奏拏获脱逃遣犯正法摺内。并未声明伊现署将军印务。仅止书名具奏。甚属含混。朕批阅之下。竟不知何省何官所奏之事。此皆由索喜不晓事体所致。著将伊申饬外。并将此旨通行各省城将军、副都统等。嗣后凡有陈奏事件。务将所署职任。明白缮写摺内。断不可如此含混、仅书名也。　　

○谕军机大臣曰、福康安等覆奏、查明索诺木旺扎勒。并无苦累巴勒布商人。私加税银之事。自系实情。伊世袭扎萨克台吉。业已革去。所有家产。毋庸再行查办。前因安南国王阮光平病故。降旨令福康安、迅速驰赴粤西。以资镇抚。今福康安等奏到摺内。尚无在藏起程日期。深为廑注。至孙士毅、惠龄、现在藏内办理察木多以西奏销。将次完竣。自当即回成都。查办东路销算事宜。且省中亦有应办地方事件。岂可无事在藏逗留多日。转致地方要务多有延误。著福康安、将何日接奉前旨。驰赴粤省。孙士毅、惠龄、于何日起身、回至成都之处。一并迅速覆奏。将此传谕福康安、孙士毅、和琳、惠龄知之。　　

○又谕曰、闻嘉言奏请陛见一摺。内称奉到批回。起身入觐等语。所奏殊不晓事。该省总督惠龄。现在前藏、办理军需报销事宜。新任臬司林俊、亦随同在藏。有经手应办事件。现在四川省城。止有该司、同藩司英善、驻劄弹压。况凯旋索伦官兵。由打箭炉至成都省城。系该司护送。由省城至广元一带。系英善护送。是此时凯旋官兵。正资大员照料。该司尤应一手经理。浙江此时。并无应办要件。该员有何迫不及待。而汲汲为此奏请耶。所奏殊属拘泥。并非诚心。著传旨申饬。并著传谕该司。俟总督惠龄到省。并俟新任臬司林俊回省后。接收交代清楚。再行来京陛见。亦不为迟。
  </div>
  <div class="pagination">
   <a href="清实录乾隆朝实录_page1786.html">
    上一页
   </a>
   <span>
    ...
   </span>
   <a href="清实录乾隆朝实录_page1782.html">
    1782
   </a>
   <a href="清实录乾隆朝实录_page1783.html">
    1783
   </a>
   <a href="清实录乾隆朝实录_page1784.html">
    1784
   </a>
   <a href="清实录乾隆朝实录_page1785.html">
    1785
   </a>
   <a href="清实录乾隆朝实录_page1786.html">
    1786
   </a>
   <span class="current-page">
    1787
   </span>
   <a href="清实录乾隆朝实录_page1788.html">
    1788
   </a>
   <a href="清实录乾隆朝实录_page1789.html">
    1789
   </a>
   <a href="清实录乾隆朝实录_page1790.html">
    1790
   </a>
   <a href="清实录乾隆朝实录_page1791.html">
    1791
   </a>
   <a href="清实录乾隆朝实录_page1792.html">
    1792
   </a>
   <span>
    ...
   </span>
   <a href="清实录乾隆朝实录_page1788.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
