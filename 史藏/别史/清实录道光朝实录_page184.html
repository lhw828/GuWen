<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 184 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 184 页/共 848 页
  </h1>
  <div class="content">
   ○以大学士蒋攸铦、为会试正考官。工部尚书陆以庄署工部左侍郎王鼎署礼部右侍郎汤金钊为副考官。　　

○以都察院左都御史姚文田、署工部尚书。吏部尚书卢荫溥、署兼管顺天府府尹事。　　

○戊子。谕内阁、昌陵。隆恩殿工程。著添派宝兴、会同敬谨办理。　　

○署陕甘总督杨遇春奏、请将甘肃滞销茶引二万八千九百九十六道。分年带销完课。从之。　　

○己丑。上御阅武楼阅大员子弟骑射。　　

○谕军机大臣等、琦善奏、查勘海口。及切挑引河情形。并筹办运河堤闸。饬估洪湖堤工一摺。前因高堰石工不固。既不能普律拆修。不得不亟筹保护。是以降旨。令琦善将二堤工程勘估兴办兹据该督奏称、淮扬道潘锡恩、现有建筑二堤。不若增培大堤之禀。并复细询厅营。俱称建筑二堤。祇可为堤后保障。而不能恃以蓄清。二堤地势较低。大堤有失。二堤仍不免有过水之虞。与潘锡恩之言相同。朕阅该道所禀。将堤后二河展挑宽深。所挑之土即加培大堤。东面不足。再隔河取土帮成。顶宽十丈。坡用三收之大戗。通堤一律。似与蓄清较为近理。惟前此陈中孚等所请兴筑二堤。加筑格堤。以为后戗。总系为保衡大堤起见。如果加培大堤。更有把握。自当择善而从。著琦善即亲往查勘。或应专办大堤。或再兼筑二堤。逐一将各工核实估计。迅速奏明兴办至该道所禀戽水通船一法。从前既未经办过自不宜冒昧轻举。现在黄水不能克期消落。而本年回空南下。断不容不开坝放行。其戽水能否即将清水擡高。足资抵御。黄流不致有例灌浅搁之虞。琦善察看情形。如果照办可期得济。即于盘坝漕粮完竣后。先将加运铜船调集试行。一切估办闸堰水车等项。准其核销。其增培接筑两岸河堤。及切滩挑河各工。该督现已详勘发银赶办务即督饬道厅等照估挑筑。勒限汛前一律完工其关家滩孟家滩、地势。既勘与九套、何家社有迎溜背溜之分。未便徒糜经费。著俟霜降水落后。再行相机挑切。其翻泥车一项。亦疏浚成法。该督已饬厅汛各官督令兵夫如法施行。总期有裨刷涤。庶免日增淤垫也。将此由四百里谕令知之。　　

○又谕、朕因河督责任綦重山东按察使梁章钜、曾任淮海道三年于河工能否虚衷实力。办理妥协。前经降旨令琦善据实覆奏。兹据奏称、梁章钜祇系循分修守。于河务机要。无所建白等语。是该督于梁章钜不敢保其必能胜任。已可概见。朕思张井擢任东河。一载有余。前在河南曾为该督属员本年又赴南河。会同查勘河湖海口各事宜。与该督筹画讲求。其底蕴自已稔知。至淮扬道潘锡恩、发往南河交该督留心察看。本日据该督奏、与该道讲论河务。其言多有可采。且称其任怨任劳。不分畛域。朕意将张井调任南河。潘锡恩授为副总河。能否均资得力。或张井于南河人地未宜。即著潘锡恩署量南河河督现当河务吃紧之时。需人孔急只要于国事有益。虽破格录用。朕亦允从。至河督之任。朕何难即行简放。屡次开诚布公降旨垂询。原因河务紧要。必与该督和衷共济。相助为理。庶于公事有益。迺琦善覆奏语涉含糊殊失朕垂询本意该督接奉此旨。务即悉心体察。将张井潘锡恩、是否胜任之处。据实迅速由驿覆奏。无得再有游移至严烺前因患病回署。两腿浮肿。现在动履若何能否力疾办公。有无托病诿卸之处。著一并查明据实覆奏。将此由四百里谕令知之。　　

○命定亲王奕绍、管上驷院事。　　

○庚寅。谕内阁、奕奎等奏、泰陵圣德神功碑楼。及泰东陵隆恩殿应修各工情形。著派阿尔邦阿、顾德庆前往敬谨查勘。　　

○辛卯。以失察弁兵得赃降广东琼州镇总兵官张清亮、为参将。以江南太湖营副将张兆麟、为琼州镇总兵官。　　

○旌表守正捐躯陕西咸宁县民马三女马氏。　　

○壬辰。孝贤纯皇后忌辰。遣官祭裕陵。　　

○谕内阁、已革外委崔思通、有巡查地方之责。辄嘱令兵丁。招引匪徒。偷入红桩以内。打牲分肥。情尤可恶。崔思通著发往新疆。酌拨当差。仍照偷牲本例。在犯事附近地方先行枷号两个月。以示惩儆。其偷牲为从罪应满徒各犯内。何洪、李起怀、张秉和、三名。虽据供亲老丁单。著不准留养。在逃兵丁崔得玉及首犯李五、并各逸犯李四等。仍著马兰镇总兵。并直隶总督。一体饬属严缉务获归案审办。　　

○以陕西延榆绥道颜伯焘、为按察使。　　

○癸巳。上诣绮春园问皇太后安。　　

○祭先蚕之神。皇后亲诣行礼。　　

○谕内阁、据张井奏、熟筹早启御黄坝一摺。张井会勘南河情形。悉心讲求。不分畛域。甚属急公。于河务亦颇有识见。著即调补江南河道总督。严烺调任南河正当河湖交病之时。一筹莫展。致御黄坝至今不能启放。实属办理不善。姑念其前在东河任内。修守尚无贻误。著降三品顶带。署理河东河道总督。以观后效。张井、严烺、俱各即赴新任。毋庸来京请训。　　

○谕军机大臣等、据琦善奏、查勘江境湖河。敝坏已极。设法酌筹疏治五条。除接筑长堤。逢湾取直。该督等已奏明办理。严守闸坝。由严烺另行酌定外。其修复浚船。筑做平滩对坝。非缓俟霜后。不能办理并须一二年后。方可收黄水落低之效未免缓不济急。本日又据张井奏熟筹早启御黄坝一摺。据称黄河病在中满。拟照阿桂改河避险。导使绕避高淤。由安东县东门上下。在北面另筑新堤。即以北堤改作南堤。中间抽挑引河。约深一丈。即由东门工以下。导河改由北面傍旧河行走。至丝网浜以下仍归现在海口。中间又无淤滩阻隔似可畅顺东趋自东门工以上至御黄坝不过六十里去路既畅。上必掣深计可落水四五尺以外现在黄水高清水五尺二寸。得黄水落低五尺余则立启御黄坝。展宽束清坝并接长盖坝。挑逼清水畅出刷黄底淤更可攻尽。彼时湖水不过收至七八尺。其势已建瓴更无虞风浪伤及石工。此时克期赶紧六七月间可开设新河党汛期已届。不妨先行勘估。俟霜后办理等语。朕思黄河受病已久。当此极敝之时。若仅拘守成法。加高堤堰。束水攻沙一时断难遽收速效自应改弦更张因势利导以遂其就下之性。且黄河淤垫既甚。与其有意外之虞。必致淹没田庐被灾甚广何如改河避险。先以人力变之。为一劳永逸之计。所谓穷则变。变则通矣。至滨海一带。芦苇沮洳。并无城郭。自属无害。张井所奏甚合朕意。惟迟至霜后。秋间不能启坝。漕船仍难回空。何如乘大汛未届之先。克期办理。现已明降谕旨将张井调补江南河道总督。著琦善即会同张井亲往履勘。迅速估计。务于六七月间开放新河。启除御黄坝。俾一切盘坝海运等费均归节省。傥汛期已届。万分不能赶办。亦须遴委妥员。先行勘估。俟霜后即行办理至需用经费。据张井约略估计不过三百余万两现在估筑高堰二堤。及切滩挑河增培下游四厅两岸堤工。共需二百数十万两。果能如张井所议。立有成效则前项工程。皆可不办计所增不过数十万两。又何必屑屑过计耶惟现在所筹二百数十万两。现有若干。尚短若干。著琦善等一并查明。据实具奏。张井摺著并钞寄琦善阅看。将此由四百里谕令知之。　　

○甲午。上御含辉楼。阅侍卫骑射。　　

○旌表夫亡殉节山东日照县民申恒妻张氏。　　

○乙未。以故镇国将军德文子苏藩、袭职。　　

○以故琼布噶鲁族百户昂里子工桑、袭职。　　

○丙申。谕内阁、韩文绮奏、初限应买缺谷。尚未买足。恳恩宽限一摺。江西南昌等十二府州各属。共缺仓谷二十四万二千九百三十余石。前据嵩溥奏明、分别勒限三年。埽数买补完足当经降旨准行。续据查明广信饶州二府所属。缺谷四万二千六百六十余石。共缺谷二十八万五千六百石零。内除霉变谷石。已归参案另办。扣至道光五年九月。初限届满。应买补谷一十五万五千二百六十四石零。兹据该抚奏称仅据各属报买谷一十一万五千八百五十余石。计未买足谷三万九千三百九十余石。本应即行参处。惟念初限谷数较多。有原交现银。不敷市值。有原抵民欠。催徵未完。自系实在情形。加恩著照所请、将铜鼓、靖安、泰和、龙泉、永新、宜黄、余干、乐安、德化、彭泽、兴国、会昌、十二厅县初限未完足谷二万二千三十余石。宽限五个月。勒令埽数买齐。实缺人员。停止升调。署事人员。概停委署补缺。以示惩儆。至南安府属之大庾上犹二县。赣州府属之定南、雩都、信丰、龙南、安远、长宁六厅县初限未买足谷一万七千三百六十余石。并准照原奏定限。递展一年。即以本年九月底为初限届满。此后如再有逾限买不足数之员。即同督催不力之本管知府。一并揭参。其报买上仓谷石。责成本管府州盘查结报。傥有虚捏情事。著即随时参办。该部知道。　　

○又谕、那彦成奏、遵旨酌定分限带徵节年民欠花利一摺。直隶旗租地亩。前经那彦成奏明清查完竣。除嘉庆二十五年以前积欠花利悉予豁免所有道光元年以后欠款降旨令该督酌定章程。分年带徵。兹据查明道光元年以后积欠花利。为数无多。毋庸再计银数多寡。以免悬宕。惟此次勘定租额。甫经收入五年奏销。未便即予缓带。著照所请、自道光六年起限。带徵四年积欠花利。七年带徵三年。八年带徵二年。九年带徵元年。以次展带。统限四年。一律徵完。如州县催徵不力。仍有拖欠。著即照例参奏。该部知道。　　

○谕军机大臣等、据庆祥奏称、逆夷滋事以来并未分投各窜。勾连串结至三四千人。难保其不复来窥伺。前调伊犁头起官兵。分驻城卡每处不过一二百名兵势殊为单弱其伊犁后起官兵及乌噜木齐官兵到后。即令在各要卡内适中之地。分营驻劄。联络照应计立三营。每营五百人。该逆等如敢犯我卡伦。即统兵迎剿否则亦藉此威势。庶设法缚献之计方能得力。并酌派能通言语之兵丁。势悉情形之员弁伯克等。分别传谕效顺之布噜特等催令捦贼立功。亦必妥筹前往俾保无虞等语所奏不为无见。著加意防范妥为办理至所请于喀什噶尔旧额防兵外。酌添换防官兵多则千名。少则七八百名。即在现调满汉各兵内挑选留防一节。逆夷踪迹无定。现在勾连串结多人。如敢复来窥伺。自应趁此兵力一鼓歼捦。傥见我卡内陈兵备御匿迹远扬亦不便全行裁撤。致有疏虞。庆祥所请酌添换防官兵。系为防奸夷之萌孽。备回众之反侧起见。是否应行照数酌添。及应调何处官兵换防之处。著长龄会同详筹妥议。奏明办理。此后庆祥如有紧要事件。仍用急递驰奏。若祇寻常筹办之事。著照常由驿具奏。无得擅发急递也将此各谕令知之。　　

○又谕、喀什噶尔防额无多。附近各城防兵。不敷分调该城地处极边。自应增设防兵。以期声威联络长龄等请于伊斯里克、图舒克塔什、喀浪圭、三要卡内分列三营。共设满洲营兵五百名。在城北面。以防要隘。城南相度地势。合建一营设绿营兵五百名。并选派曾经行阵官员。日加训练。著照所请、调伊犁满洲营兵一百名索伦、锡伯察哈尔、额鲁特营兵各一百名乌噜木齐提镇属。绿营兵共五百名。即在现调满汉各兵内挑选留防。至所奏大河沿地方有足开五百人屯地一区。土肥水畅足敷千人之食。所有此次添设防兵口食所需毋庸筹款。其分营筑堡。及盐菜马乾。一应事宜著该将军等悉心妥议具奏。将此谕令知之。　　

○喀什噶尔参赞大臣庆祥奏、遵旨赏给那帕斯加等二品顶带。报闻。　　

○以查办直隶旗租地亩。详慎奋勉。予布政司库大使郎汝琳等升补有差。　　

○旌表守正捐躯安徽霍山县民杨锦贵媳赵氏。　　

○移宁古塔防御四员驻拉林。并添设办事笔帖式二员。从吉林等军富俊请也。　　

○戊戌。上幸静明园。诣龙神庙拈香。　　

○谕内阁、杨懋恬奏、勘明湖南军船积淹未涸屯田。请按股合船。分别停缓出运一摺。湖南运军蒋法元李家顺、二船屯田。坐落湖北沔阳州境内之朱家杨庄郑家老成等垸内。朱家杨庄二垸田亩积年被水淹浸。未能涸复。运丁造运艰难。该署督等请援案计股合船。分别停缓挽运。著照所请。准其将蒋法元船屯坐朱家垸被淹七股与李家顺船屯坐杨庄垸被淹三股合为一船。暂停造运。应运粮米。分洒二帮各船带交。应得京脚行月生息等项银米。亦令分给洒带各船。俾资贴补。其蒋法元船坐落老成垸屯田三股。与李家顺船坐落郑家垸屯田七股。均属阜高有收之处。即合为一船。佥丁造运。以纾丁力。俟将来各垸积水消涸。屯产布种有收。仍分两船筹办起运。该部知道。　　

○又谕、陶澍奏、请严惩刀械匪徒一摺。江苏省徐邳淮海一带。与皖豫山东境壤毗连。匪徒出没。每以佩刀持械为能。始则三五成群。藉端吓诈。继则肆意横行。凶抢讐杀。最为地方之害。兹据该抚以此等佩执凶器匪徒偶然挟诈逞凶。平日又无犯法实迹。按照本例。仅止枷杖。既未便照拽刀匪徒结夥抢夺、及棍徒生事行凶之例。强相比附。而责释之后。故智顿萌。转以轻于尝试。长其犯法之心。援照四川广东惩办绺匪棍徒之例。锁系铁杆。以期小惩大诫。著照所请、嗣后江苏徐淮海三属匪徒。如有佩带凶器刀械。挟诈逞凶者。一经拏获。每名锁系铁杆一枝。重四十斤为度定限一年。果能改悔自新。即予释放。若不悛改。再系一年。傥仍始终怙恶。即按其情节。照棍徒屡次扰害行凶例。分别从严究办。其接近江苏之山东兖沂曹三府。河南汝陈光等府州。安徽颍凤泗三属。民情强悍。地界相连。并著一体仿照办理。以挽颓风而安良善该部知道。　　

○修筑浙江仁和海宁二州县东西海超柴埽坦水工程。从巡抚程含章请也。　　

○贷湖北荆州城守、水师、安陆、荆州、卫昌等营坐落灾区兵丁仓谷。　　

○己亥。上诣安佑宫行礼。　　

○谕内阁、据百春等奏、通仓收受海运白粮书役人夫饭食工价。请由通库垫发。仍应南漕解还归款。西中二仓白粮饭银系该仓办公之需。本年苏松常三府白粮改由海运。所有该仓饭银。准其查照前奏。以洪斛五百石为一船。著琦善、陈中孚、即派员照数解通。其未解到以前。先由通济库垫发至应交茶果银两。经该侍郎等以旗丁到通。应领＜??亶＞羡余米价等银扣抵白粮各帮。查无领项。亦著琦善、陈中孚、照洪斛五百石为一船一并如数解通归款。　　

○命浙江布政使继昌来京。调湖南布政使富呢扬阿、为浙江布政使以安徽按察使裕泰、为湖南布政使。　　

○修福建福州泉州二厂战船。从总督孙尔准请也。　　

○庚子。谕内阁、海运现已陆续到津。沙船余米不下十万余石。前经降旨。照南粮余米例。听天津民人照市价收买。兹据英和奏、沙船宜令速归。赶运二次米石。恐该商等希图贱价售买。观望不前。请由部动用银二十万两。官为收买。著顺天府即派委妥员。赴部领银。分起解往天津暂存道库并著穆彰阿等于正米收竣后。即传谕江南委员。如有船户愿卖余米。听该处民人照市价收买。傥该处不能销售。即动项照市价官为收买其价银由江南委员。转发船户。毋得假手吏胥致启勒掯短发诸弊。俾沙船得以早归。无误二次接运。　　

○又谕、曾燠奏、引盐加斤。请再展限一摺。淮盐每引例重三百六十四斤。节经奏明援案每引加盐十斤。以三年为限。兹届甲申纲业已限满。据该盐政奏称、近年商力拮据。灶产未丰。办运成本。一切较前昂贵。若即停止加斤。未免更形竭蹷。自系实在情形。加恩著照所请、准将每引加盐十斤之限。再展三年。至丁亥纲为止以纾商力。该部知道。　　

○又谕、陈中孚奏、轻纵水手复赴运船滋事。请查明究办等语。粮船水手强悍性成。竟有已获递籍。仍复回帮逞凶。皆由该州县惮于关查。率行完案。甚至帮弁回护处分。帮丁又复惧其重来扰累。业经访拏。不敢指实。以致正犯轻纵。现在各省新运开行。空帮亦接续南下。尤不可不严密防范。著沿途督抚河臣及各镇。严饬地方文武员弁、于催漕之便。随时查察。如再有水手滋事。即照新例从重办理。仍将轻纵之员弁严参惩处。总期认真弹压。毋致滋生事端。以靖奸顽而肃漕政。　　

○礼部以宗室会试中额请。得旨、取中四名。　　

○以陕西潼商道岳良、为安徽按察使。　　

○贷山西灵邱路被歉兵丁仓谷。　　

○展缓安徽庐州卫各帮旗丁应缴借赎屯田库项。　　

○辛丑。谕内阁、武隆阿奏、清厘藩库款项一摺。东省司库正杂各项。款目浩繁。日久致多轇轕。现经逐款清厘。将拨正归公应存应追及借支未还各数目。分别开单呈览。内司库借支正项充公附贮各款。共未还银二十二万一百七十三两零。计正项银九万二千六百八十八两零充公银一千三百八十八两零。附贮银一十二万六千九十六两零。自应分别是否滥借。有无归著核实办理。所有正项银内借支嘉庆十六七年岁抢修工程。并代募泉夫等银四万二千二百九十六两零。又附贮银内借支嘉庆十四五六等年岁抢修、并吏部饭食等银四万六千八百十两零。俱系例准动支各该年地丁耗羡之项。彼时因本款不敷暂行借动。嗣豁免民欠。无可徵还。与滥借无著者不同。著照所请、均准于节年地丁耗羡项下分别作正开销。动支还款。其前任藩司吴俊等应赔借支口粮等银一万一千七百七十六两零。系应还附贮谷价之项。今已豁免。亦著准其作正开销。将来买谷。另行动项办理。其余未还正款充公银五万一千七百八十一两零。附贮银六万七千五百九两零。及提解节省银两。尚未尽归无著。均与各州县盘查豁免各案。互相牵涉。著统归彼案。将年款彻底清厘。勒限查造。如有实在无著者。再行分别著落赔缴。此外尚有观城等州县领过历年买补缺谷不敷价值。动支节年地丁银二千四百三十七两零。或经部驳删。未经登覆。或事竣之后。延未报销。今已年久。著即于原领之员名下勒追归款。如有事故无著及追不足数即于该管上司名下追赔。以清帑项。经此次清厘之后。著该藩司即另立专款库簿。一切收支银两。无论正杂附贮。各归各款。均不准笼统借动。除盘查参案核定之款。仍应照案划抵外。余俱一领一解。不准辗转拨抵。毋致日久又滋牵混。至前项清库人员现令留署帮办清厘盘查年款所需薪水。均准于缉捕生息银内动支。与清库所支之项。概免报销。该部知道。　　

○先是直隶总督那彦成奏、直隶界连山东河南二省。匪徒出没无常。必有窝家藏匿。兵役包庇。请严定盗贼窝主治罪条例。并酌改兵役包庇窝主专条下刑部议。至是奏、直隶一省除强盗窝主应拟死罪者。从重办理外。其有窝藏强盗。按名数多寡。分别发近边极边充军。兵役勾通盗贼。坐地分赃。于应得各本罪上加一等定拟。俟该省盗风稍息。再行奏复旧例。从之。　　

○缓徵直隶开、元城、大名、南乐、清丰、东明、长垣、七州县歉收新旧额赋。　　

○壬寅。谕内阁、杨遇春等奏、审办偷渡番贼一摺。河北番贼自悉数驱逐后。仍有偷渡抢劫之案。均经随时拏获于审明后立行正法。兹据该署督等奏称、拏获偷渡番贼却什布加一名请照历次成案办理。是否业经正法。未据声叙明晰。如该犯尚在羁禁。著该署督等即委员监视处决仍枭首传示河南察罕诺们汗旗地方以昭炯戒该部知道。
  </div>
  <div class="pagination">
   <a href="清实录道光朝实录_page183.html">
    上一页
   </a>
   <span>
    ...
   </span>
   <a href="清实录道光朝实录_page179.html">
    179
   </a>
   <a href="清实录道光朝实录_page180.html">
    180
   </a>
   <a href="清实录道光朝实录_page181.html">
    181
   </a>
   <a href="清实录道光朝实录_page182.html">
    182
   </a>
   <a href="清实录道光朝实录_page183.html">
    183
   </a>
   <span class="current-page">
    184
   </span>
   <a href="清实录道光朝实录_page185.html">
    185
   </a>
   <a href="清实录道光朝实录_page186.html">
    186
   </a>
   <a href="清实录道光朝实录_page187.html">
    187
   </a>
   <a href="清实录道光朝实录_page188.html">
    188
   </a>
   <a href="清实录道光朝实录_page189.html">
    189
   </a>
   <span>
    ...
   </span>
   <a href="清实录道光朝实录_page185.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
