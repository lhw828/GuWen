<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 283 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 283 页/共 523 页</h1>
    <div class="content">○举行嘉庆十三年大计。贵州、卓异官七员。有疾官二员。年老官四员。才力不及官一员。分别议叙处分如例。　　

○戊申。上幸静明园。诣龙神庙拈香。　　

○谕内阁、刑部将山西省缓决一二次人犯、分别准减不准减、开单呈览。朕详加披阅。其拟准减等内、绞犯李月娃一名、因贼人窃伊木金□欣。追及夺获。用言向斥。贼人回骂。该犯拾石殴伤其右血盆骨右肩甲、及左右手腕、左手背左臁肕。贼人倒地滚骂。该犯仍用石连殴其左胯左膝左臁肕左后肋左月□曲月□秋左腿肚殒命。核其情节。贼人窃取木金□欣。业已夺获。并非护赃拒捕。乃该犯因向斥时贼人回骂。辄用石叠殴多伤致毙。情形殊属凶很。李月娃著不准减等。又拟不准减等内、斩犯刘志芳一名、因兄妻陈氏素性悍泼。常与伊父刘怀保吵闹。并以刘怀保年老讨厌不如被虎咬死之言咒骂。迨后刘怀保赴山砍柴。被虎咬死。该犯等做衣盛殓。陈氏拦阻。氏夫殴责。并欲离异。经氏姑劝息。嗣陈氏逼令刘志芳劈柴未理。陈氏又以亦应被虎咬死之言咒骂。该犯触起伊父被陈氏咒骂后、果被虎咬死。痛恨交加。即顺取镰刀。砍伤陈氏脑后发际项颈、及右胳肘右肩右腮脥鼻准唇吻左颔颏右肩甲等处殒命。核其情节。陈氏咒骂伊翁。并拦阻制做盛殓衣服。已属不孝之妇。嗣逼令刘志芳劈柴未理。该氏复咒以亦应被虎咬死。该犯触起陈氏前此咒骂伊父之言。心怀忿恨。有痛念其父之心。遂用镰刀连砍陈氏致毙。其情尚有可悯。刘志芳著准其减等。余依议。　　

○又谕、刑部等衙门议覆、江西省雩都县民吴奕林、致伤胞兄吴德林身死一案。拟以斩立决。固属按律办理。但朕详阅案情。吴奕林向胞兄吴德林阻砍柯树。转被赶打。吴奕林逃回吴德林赶至斥骂。怒其分辩。即取木叉向殴。吴奕林闪避。用尖头竹担架格。挂伤吴德林鼻梁额角。随即跑进厨房。欲由后门逃避。缘门闭赶开不及。吴德林赶至。吴奕林丢弃竹担。转身求饶。吴德林仍用木叉打伤吴奕林胳肘。因被格落木叉。复拾起竹担向殴。吴奕林接住。仍向求饶。吴德林不依。用力一拉。吴奕林站立不稳。随势前扑。致担尖□□送戳吴德林心坎殒命。是吴奕林于伊兄赶打之时。屡曾逃避求饶。迨被拉前扑。系因吴德林力猛所致。与殴死胞兄有心干犯者有闲。吴奕林著改为斩监候。入于本年秋审情实。余依议。　　

○调吉林副都统多福、为熊岳副都统。熊岳副都统禄成、为吉林副都统。　　

○己酉。谕内阁、漕储为天庾正供。收贮关支。章程严密。乃近日通州访获积蠹高添凤、究出中西二仓短收浮出重支抵窃。各敝□大丛生。已将历任仓场侍郎分别惩处。该侍郎固属总司其事。而稽察敝□大窦。则该监督见闻切近。尤应慎选其人。现在任斯职者。多系中下之才。即彻回另于记名人员内叙补更换。从前各衙门所保之人。其才具皆属平常庸劣。或经此番惩创之后。各知洁己自爱。而才质所限。亦难望其剔除积敝□大。所有西仓满监督、著贡楚克扎布补授。汉监督、著颜检补授。中仓满监督、著德泰补授。汉监督、著李长森补授。贡楚克扎布、颜检、李长森、均著加恩赏给主事。德泰、原系降补同知。著加恩赏给员外郎。均即食俸任事。遇有各部院员外郎主事缺出。先行补用。颜检未到京之前。西仓汉监督。仍著现任之贾德辅暂管。俟颜检到京。即行交代。该四员均系弃瑕录用之人。自应尽心剔厘。勉图自效。今中西二仓彻底盘查。全除旧敝□大。势同改弦更张。即著伊四人公同筹画。将如何钩稽出纳、杜绝敝□大端之处。妥议条款。呈明仓场侍郎覆核具奏。其该仓之现任满汉监督、著玉宁戴均元察看。如才具可用。即改调京仓。若不能胜任。即彻回原衙门当差。　　

○谕军机大臣等、百龄等奏、盗首张保仔、潜入内港登岸掠食、其电白地方、亦有乌石二匪帮连＜舟宗＞窜入扑岸劫掠之事。此皆由吴熊光平日废弛武备。以致盗匪无所忌惮。百龄等扼要巡防。杜绝匪艇偷进内港。并嘱孙全谋、督同许廷桂、率领米艇舟师。配带红单船只迅速前往。专注剿捕。务须上紧设法歼擒首恶。不可稍有松懈。南海新会等县、附近海岸村墟。致令盗匪登岸肆劫。该管地方官不能先事豫防。固有应得之咎。但此时概予褫职。恐将来各州县规避处分。遇有劫案。匿不详报。转致遗误地方。南海县谢焘、新会县沈宝善、顺德县周祚熙、署开平县吴廷扬、署鹤山县王廷锦、加恩暂免降革离任。俱著戴罪督缉。用观后效。其武职各员。亦著一律办理。至乌石二等乘潮驶入赤水港炮台。经守台外委周国勋、于台外编插竹签设备。该匪垫平竹签。用云梯数十架蜂拥直上。殊属可恨。周国勋督兵奋勇击退。尚为出力。周国勋遇有把总缺。即行补用。以示鼓励。将此谕令知之。　　

○庚戌。以兵部尚书明亮、署工部尚书。　　

○旌表守正捐躯河南南阳县民女田氏。　　

○辛亥。旌表守正捐躯河南舞阳县民温金星妻黄氏。　　

○壬子。遣官祭火神庙。　　

○谕内阁、每届行围。令官员等射靶。原欲验其平日演习之勤惰。本年阅看前锋参领护军参领等射靶。六十八员中、祇有八员中箭。不但中箭者少。且有脱扣、及箭不到靶、弓箭不齐、年纪衰老者。较之侍卫等步射大相悬殊。此皆该管大臣等教训不严、及前锋参领护军参领等操演不善所致。若藉口有进班差使。则侍卫等岂不进班。该参领等尚且如此。该管兵丁。更不可问。大失满洲根本。前锋统领奕绍、护军统领温春、永玉、富翰、达勒精阿、均著交部察议。护军统领绵志、景熠、扎克塔尔、苏冲阿、裕瑞、均著申饬。鄂勒哲依图、所管之前锋侍卫二员。均中箭四枝。鄂勒哲依图、著加恩纪录二次。嗣后该管大臣等、务须葍加训练。傥明年较射时尚复如此。决不宽宥。　　

○四川重庆镇总兵官唐文淑、以挪用营项、下部严议。寻赏给千总。交与总督勒保差遣。以督标中军副将罗声皋、为重庆镇总兵官。　　

○赏山东等省戊辰科乡试年老诸生马元章等三十一名、举人、副榜有差。　　

○旌表守正捐躯河南夏邑县民徐春妻赵氏。　　

○甲寅。命户部左侍郎托津、刑部左侍郎周兆基、驰往浙江。查办事件。　　

○以工部右侍郎苏楞额、为工部尚书。调理藩院左侍郎福庆、为工部右侍郎。转理藩院右侍郎策丹、为左侍郎。以内阁学士苏冲阿、为理藩院右侍郎。　　

○调正红旗蒙古都统睿亲王端恩、为镶红旗汉军都统。正蓝旗汉军副都统王集、为正红旗蒙古都统。以总管内务府大臣徵瑞、为正蓝旗汉军副都统。调正黄旗汉军副都统福会、为正蓝旗满洲副都统。以銮仪卫銮仪使博启图、为正黄旗汉军副都统。　　

○浙江学政刘凤诰、缘事解任。以刑部左侍郎周兆基、署浙江学政。　　

○旌表守正捐躯河南光山县民余中敏妻李氏。　　

○乙卯。谕内阁、朕恭读圣祖仁皇帝实录。从前康熙年闲。因八旗兵丁、多有将所得甲米私自卖给奸民。囤积贩卖。及至该兵丁等食米不足。则又仍向铺户、用贵价购买。奸民等因得擡价居奇。大妨八旗生计。仰蒙圣明饬禁。训谕谆谆。诚以为政必先足食。所以裕旗民养赡之源。断不可牟利一时。致碍经久之计。试思兵丁内贫乏者多。以米易银。尚为饬禁。何况等而上之诏糈受禄。至于亲王郡王贝勒贝子等、皆坐享丰饶。非赖售米以资日用。又岂可惟利是务、而不顾国家储备之经乎。假如亲王郡王贝勒贝子。以有余之米。祇在城内变卖。犹可使市价平减。民食藉资充裕。今乃节省车价。祇图容易。将所领俸米。即在通州卖去。甚至将米票在彼卖给奸民。以致米不入城。都市腾贵。而奸民乘机盗弄。冒领重支。囤积回漕。无敝□大不作。现在仓贮亏缺。职此之由。亲王等皆天潢一派。休戚相关。其于国计民生。尚漠然罔顾如此。又何况大小臣工等之遇事膜置、毫不动心乎。前据成亲王自称蓝甲应领之米足敷食用无须多米。是以在彼售卖。此言甚属诚实。可见诸王等俸米在所不需。本应概予停支。惟念俸糈为国家定制。朕谊笃宗支。未肯出此兹就宗人府所开王贝勒贝子卖米卖票清单。分别等差。酌量惩办。此内惟在通卖票者更属不合。郑亲王乌尔恭阿、怡亲王奕勋、既已在通卖票。尚云向来自行关支、并无卖票之事。现经讯据买票之积蠹高添凤供认有据。岂非有意讳饰。其咎更重。乌尔恭阿、管理旗务声名本属平常。著革去都统。与奕勋俱降食郡王俸米十年。基余在通卖票之礼亲王昭梿、顺承郡王伦柱、贝勒绵誉三人。于前日降旨饬查时。尚不知自请议处。昭梿、著降食郡王俸米五年。伦柱、著降食贝勒俸米五年。绵誉、著降食贝子俸米五年。贝勒绵志、亦在通卖票。但曾经自请处分。并将代为卖票之参领伦常保交出讯办。著从宽降食、贝子俸米二年。所有各该王贝勒等降食俸米之处。俟年限届满。交该衙门奏请开复。其为奕勋在通卖票、并送高添凤母亲如意之护卫富德安、并为乌尔恭阿在通卖票之亲军校殷二即常保、为绵志在通卖票之参领伦常保、均著交部严加议处。其为昭梿伦柱绵誉在通承办卖票之护卫等、并著该部查取职名。严加议处。至此外除在通卖米之睿亲王端恩等十四人无庸议外。其有原报在京卖米、及向来领米至家并不售卖者。亦未知所报是否确实。但既据宗人府查明如此具奏。谅不敢代为饰词。所有在京卖米之和郡王绵偱、荣郡王绵亿、及并不卖米之贝勒永臶、文和、贝子奕纯、尚知大体。均著加恩各给与纪录三次。以示奖励。嗣后王贝勒贝子公等俸米。自本年秋季为始。届赴通关领之时。著先期具报都察院。奏派满汉御史。在朝阳门按数确查。每月具奏一次。均责令运米入城。无得在城外售卖。如违、必当永革俸米。其余应行在通支领俸米之文武大员、及在城外京仓支米之官员兵丁等。应如何设法稽查、务使运米入城、不致在通售卖之处。著户部妥酌章程具奏。请旨办理。寻议上。得旨、现在仓储正当积敝□大之后。立法宜周。所有城外各仓支领俸米之文职四品武职三品以下各官、并兵丁月米、均著自本年八月为始。届期奏派御史二员。再由步军统领衙门派司官二员。于朝阳门外。专事登记。每十日具奏一次。如有出城售卖等敝□大。立予严惩。并著于两月内全行领完。如逾限不领。即行参办。仍责成仓场及该管各衙门一体严查。总当行之勿懈。毋得日久玩生。仍前滋敝□大。　　

○又谕、刑部将直隶省缓决一二次人犯、分别准减不准减、开单呈览。朕详细披阅。其拟准减等单内、绞犯孙克久一名、核其案情。当刘氏赴伊地内检麦时。不过在该犯已割成捆麦内。捏取麦穗。并非窃贼可比。该犯之子孙兴喝阻。刘氏羞怒争吵。孙兴用木叉向吓。刘氏夺叉划伤手指。刘氏混骂。该犯辄用鞭杆殴伤其左手腕右后胁殒命。是刘氏并非罪人。该犯辄行殴毙。实为凶很。孙克久、著不准减等。又绞犯那旺一名、核其案情。郭兴元价租扎萨克旗地。原系台吉五巴什收粮。嗣经该旗给与郭兴元执照。令其取租。郭兴元向地户陈帼相等收粮。陈帼相等外出。其家妇女答称已交五巴什收讫。郭兴元向五巴什索讨。五巴什回覆未收。郭兴元回明该旗。该旗饬令郭兴元等、如五巴什不还租。即赶其牲口作抵。郭兴元携马杆至五巴什处赶取牛只。该犯与弟巴特吗拦阻。郭兴元用马杆向殴。该犯夺住马杆。巴特吗用车轴殴伤郭兴元右臂膊。嗣郭兴元赶赴帐房门首混骂。巴特吧出论。郭兴元向殴。该犯恐弟受亏。拾取车轴。殴伤郭兴元脑后殒命。是该犯始则夺住马杆。以致巴特吗用车轴殴伤郭兴元。继复恐伊弟受亏。自用车轴殴伤郭兴元致毙。巴特吗先亦因殴伤郭兴元畏罪自缢。事关二命。始终衅端。皆由该犯酿成。情节较重。那旺、著不准减等。余依议。　　

○以故杜尔伯特扎萨克贝子喇木扎布弟伊达木扎布、袭爵。　　

○以吏部右侍郎桂芳、署户部左侍郎。兵部右侍郎秦瀛、署刑部左侍郎。　　

○以工部尚书苏楞额、兼正白旗蒙古都统。　　

○添派鸿胪寺少卿卢荫溥、赴浙江查办事件。　　

○旌表守正捐躯广东东安县民魏帼珍妻麦氏。　　

○丙辰。上诣大高殿行礼。　　

○还宫。　　

○以孟秋时享太庙。自是日始。斋戒三日。　　

○丁巳。谕内阁、据史祐奏、康家沟河道难行、宜复张家湾故道、并通惠河急宜挑浚培筑等语。著温承惠即详细查勘。据实具奏。其所称附近京仓、应分别缓急修理一节。著派出查估京通各仓之禄康、瑚图礼、苏楞额、桂芳、会同仓场侍郎详悉勘估。奏请次第兴修。　　

○旌表守正捐躯福建莆田县民林增妻陈氏。　　

○戊午。谕内阁、户部奏议覆御史庆明请就放米之便以代盘查一摺。已依议行矣。天庾正供。理应出陈贮新。不容任意支放。向来王公大臣官员等、于领米时。往往挑索好米。甚至有请托支领之事。实属可鄙。其八旗兵丁等、有能给与花户钱文者。尚得关支好米。否则以潮湿米石充数。致令兵丁等不堪粒食。禀请都统参奏。而仓场等则又以仓中应放此米为词。纷纷争论。殊属不成事体。因思各仓贮米。原不能尽属鲜新。王公大臣等得米石较多。若概索新米。则陈米不能支放。日久必多红朽。而兵丁等所支全属丑米。亦非甘苦与共之道。嗣后王公大臣及官兵等应领米石。著仓场侍郎按照米数多寡。将陈米新米均匀搭放。庶王公大臣等无从过事挑索。而兵丁食米不致偏枯。行之日久。仓贮米石。出陈贮新。自无腐变之虞。傥或王公大臣及兵丁等因不能全得好米。在仓嚷闹。即将挑剔之米。概行扣除。不准支领。以息争竞。设该仓米石均属朽变。强令支领。准领米之人首告。该查仓御史、及该旗都统等奏参办理。将此通谕王公大臣及官员兵丁等知之。　　

○又谕、昨江南省将王伸汉等解到。当令军机大臣会同刑部连日熬讯。据王伸汉供认、向李毓昌商量虚增户口不允。欲行禀揭。因而谋害。又质之先行到案之李毓昌家人马连升供亦相符。殊堪骇异。江南省竟有如此奇案。督抚大员。毫无觉察。朕知人不明。误用汝辈。诚朕之咎。不知汝等尚有何颜上事天子。下对万民。地方偶遇偏灾。国家不惜帑金。原以救济穷黎。承办各员。自应激发天良。尽心经理。实惠及民。方不负朕毋使一夫失所之意。乃迩来、不肖州县。多有捏开侵冒。私肥己橐。其查赈委员贪图分润者。即与之通同作敝□大。是直向垂毙之饥民。夺其口食。已属毫无人心。不意山阳县查办赈务。因委员秉持公正。不肯扶同。畏其禀揭。竟至谋命灭口。实为从来未有之事。前此铁保奏称、上年王毂禀报李毓昌自缢时。即疑及李毓昌查赈事竣。何以忽至投缳。欲提伊家人严切查办。嗣据该地方官禀复、李毓昌家人马连升已回山东。李祥经王伸汉荐与长洲县。顾祥已回苏州。亦遂不复关查到案。详究根由。草率完结。可谓软弱无能。汪日章驻劄省垣。李祥顾祥俱近在苏州。岂竟毫无闻见。亦不查询。乃率据府县等详文具题。竟似寻常题报病故之员。实属形同木偶。较铁保之咎尤重。试思职官身死不明。显有疑窦。该地方官尚相率朦混。不为究办。若无告穷民。衔冤负屈。又岂肯尽心推鞫。为之伸理。其草菅人命之事。不知凡几矣。外省官官相护。系向来陋习。今官员内有相残之事。不加究诘。可见相护者乃狼狈为奸耳。正直之员。邪佞岂肯庇护。惟有倾陷矣。著将申转李毓昌自缢身死一案各职名查明参奏。铁保、汪日章、俱著明白回奏。汪日章先摘去顶带。并俱著自行议罪。俟奏到时。候朕降旨。亦不必部议。　　

○是月。河南巡抚恩长奏报接印任事日期。得旨、今时大敝

□大。不出八字。因循疲玩。交结逢迎。各省皆然。全在督抚实力挽回。实心整顿。汝尚可讲办事。不比其他。勉之望之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百十五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十四年。己巳。秋。七月。己未朔。享太庙。上亲诣行礼。　　

○幸圆明园。　　

○谕内阁、前因直隶肥乡县知县万永福、违例投递奏摺、解任来京。询出天津差务、派该县出戏技银三千两。系前任总督裘行＜闲＞、藩司庆格、派定章程。温承惠等循照办理。特降旨令庆格明白回奏。兹据奏称曾分派冀州肥乡深泽平山四州县、戏技银三千二千及一千余两不等、办理不善、自请交部从重惩处等语。朕巡幸淀津。阅视堤工。省方问俗。地方官修治道路。豫备一切。分所当然。乃伊等以戏技为名。分摊属员。形诸文札。滥派虚糜。莫此为甚。除裘行＜闲＞业经身故外。庆格著交部严加议处。寻议、降四级调用。从之。　　

○又谕、据温承惠奏、因宝坻县知县单幅昌、短少赈银案内、究出该管东路同知归恩燕、署定兴县顾淮、均有分用银两情事、该督未能先为觉察参办、自请议处一摺。上年直省办理赈务。宝坻一县。现已讯有侵蚀挪用分肥入己之事。其余各州县。恐亦不免此等敝□大窦。著温承惠选派未经办赈公正之员。分往办赈各处。详细确查。据实具奏。前因李泰清呈控伊侄李毓昌身死不明一案。现今提集犯证。讯系奉委查赈。不肯扶同山阳县虚增户口。竟致被毒身死。骇人听闻。必当严办示儆。直省州县近在畿辅。如果秉正不阿。有何顾虑。著温承惠晓谕派出访查各员。不必畏招嫌怨、代为掩饰也。温承惠失察所属侵冒赈银、及书吏得受银两。即照所请交部严加议处至。至藩司方受畴、曾经亲赴宝坻县查赈。现讯出家人书吏有需索门包房费之处较多。前已令其自行确查、明白回奏。亦著先行交部严加议处。　　

○　　

○又谕、昨据已革山阳令王伸汉、供认谋毒实情。为从来未有之事。王伸汉承办赈务。捏开浮冒从中侵饱。甚至将不肯扶同舞敝□大之委员李毓昌、起意毒害。实属凶狡。李毓昌询无子息。今王伸汉将伊谋毙。不独害其身。抑且绝其嗣。情尤可惨。著将王伸汉任所原籍家产抄没。伊现有几子。查明年岁。俱发往伊犁。交该将军分置各城以洩幽愤。　　

○又谕、昨据已革山阳令王伸汉供、查赈各员。分肥饱橐。均属目无法纪。所有得银之同知林永升、从九品温南峰、州同龚国烜、训导言姓、知事余姓、俱著革职拏问。一面将任所原籍赀财查抄。一面派员押解来京。归案审办。其余五员。著铁保秉公确查。如亦有侵蚀情敝□大一并严参。即照此办理。　　

○庚申。谕内阁、连日讯问已革山阳令王伸汉等、业经供认谋毒情节现在按例定拟。前据朱锡爵奏将李毓昌尸棺提至省垣、于检验后封贮、派员看守等语。今王伸汉等既已供吐实情。则李毓昌尸骨万无再检之理。著吉纶即委妥员、将该故员尸棺加椁。妥协送回即墨。交伊家属收领沿途官为照料。将来定案时。尚当另有恩旨赐恤。至李毓昌近支弟兄子侄。尚有何人。李泰清系何服制。李毓昌之妻现依何亲族同居。如何度日。俱著吉纶详悉确查具奏。候朕酌加恩恤。　　

○又谕、镶蓝旗满洲都统奏、三等侍卫恩明、前在河南布政使任内、应赔银两、现在无力完交、呈请将伊本身及伊子俸内坐扣一半、一半留给当差等语。恩明应赔银两。系军需核减摊赔驿马之项。非分赔代赔可比。该员曾任藩司。该都统等应将其呈词饬驳。况留俸一半当差应出朕恩。岂容呈请。殊属不合。且恩明之弟恩长现任河南巡抚所称无力完交之言未可深信显系该都统等徇情邀誉德瑛、丰绅殷德、穆克登额、俱著交部察议。所有恩明应赔银二千两零即著于该员名下照例勒限如数完缴。无庸扣俸。　　

○谕军机大臣等、铁保吴璥等奏、黄河盛涨抢护平稳一摺。览奏稍慰。本年自五月以来黄河水长四次。各工幸俱保护稳固现在又值秋汛经临。铁保吴璥徐端等、务须督饬在工文武各员。加意防范。务保万全为要。至另摺奏熟筹经久之策。据称欲清水外出、必须河底刷深、河底渐深、必须海口通畅等语。此等议论人人所共知。人人所能言。河底淤高自以束水攻沙为第一要务。固非人力所能挑浚但相度河形。察看水势。必如何方得以水攻沙之效。则又事在人为亟须讲求良法又所称如果数年水无旁溢、始能百病渐去等语。黄河果能数年无患。则顺轨安澜。各工自可次第经理。悉复旧规。但河流靡定。岂能束手坐待。冀徼幸于万一乎。铁保等究有何法。使数年无旁溢之虞。此时御黄坝已经堵闭。黄水专力东趋。各工更宜加意防护。将来秋汛过后。铁保等自以挑复海口为釜底抽薪之计。惟此项工费浩繁。且近日不肖官吏。唯利是图。但以侵肥私橐为计。即法纪亦所不顾。著铁保等将海口挑工动用银两、实需若干。详细核估。并设法严查经手各员。勿令从中冒滥。使工归实用。帑不虚糜。其如何筹办之处。先行奏闻。将此谕令知之。　　

○命本年各省情实罪犯、停止勾决。　　

○辛酉。上幸静明园。诣龙神庙拈香。　　
</div>
    <div class="pagination">
<a href="清实录嘉庆朝实录_page282.html">上一页</a><span>...</span><a href="清实录嘉庆朝实录_page278.html">278</a><a href="清实录嘉庆朝实录_page279.html">279</a><a href="清实录嘉庆朝实录_page280.html">280</a><a href="清实录嘉庆朝实录_page281.html">281</a><a href="清实录嘉庆朝实录_page282.html">282</a><span class="current-page">283</span><a href="清实录嘉庆朝实录_page284.html">284</a><a href="清实录嘉庆朝实录_page285.html">285</a><a href="清实录嘉庆朝实录_page286.html">286</a><a href="清实录嘉庆朝实录_page287.html">287</a><a href="清实录嘉庆朝实录_page288.html">288</a><span>...</span><a href="清实录嘉庆朝实录_page284.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
