<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 415 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 415 页/共 1316 页</h1>
    <div class="content">○予故台湾台北府知府陈星聚。照军营例优恤。摺包　　

○辛丑。浙江巡抚刘秉璋奏、镇海接仗获胜。续保各员。部咨分晰核办。叠加删减。请仍照原保给奖。从之。摺包　　

○以浙江布政使许应鑅护理浙江巡抚。现月　　

○以两淮盐运使张富年为江苏按察使。现月　　

○壬寅。谕内阁、新科一甲进士三名赵以炯、邹福保、冯煦、业经授职外。彭述、姜自驺、蔡金台、周爰诹、张星吉、姚丙然、陈昌绅、华学澜、吴庆坻、刘启襄、吴鸿甲、王荫槐、王荣商、于齐庆、冯芳泽、丁秉乾、张燮堂、连捷、杨士骧、孙锡第、宋伯鲁、王廷相、朱延熙、淩彭年、葛振元、陈志喆、刘玉珂、徐嘉言、罗光烈、沈曾桐、周承光、陈遹声、李端榘、陆寿臣、宋滋兰、韩培森、柯劭忞、杨天霖、李焕尧、陈文塽、李玮堂、徐世昌、盛沅、徐受廉、李子荣、刘学谦、余赞年、孙综源、鹿瀛理、高熙喆、孔宪教、高觐昌、仇继恒、江希曾、沈维善、丁良翰、马芳田、余朝绅、吴炳、尹殿扬、渠纶阁、徐敏中、阔普通武、林鉴中、贺沅、瑞洵、陈田、梅汝鼎、林仰崧、李子茂、张元奇、钟大椿、承德、荣庆、淩芬、陈兆葵、庄钟济、杨森、王新桢、谢崇基、宋育仁、叶在琦、王荣先、景厚、王守训、黄绍曾、格哷铿额、俱著改为翰林院庶吉士。吴品珩、常牧、余肇康、缪祐孙、陈爔唐、姚肇瀛、葛金烺、刘岳云、邱淮、史绪任、张僖、杨圣清、吴浚康、克明、党庆奎、怡龄、章绍洙、刘孚京、叶大琛、吴国镛、王承□□盈、江德宣、张登瀛、刘果、叶大涵、郑宝琛、王基磐、姚桐生、林启东、李翊煌、杨文春、陈恒庆、方培恺、曾福谦、秉彝、赵俊升、顾曾灿、文德馨、刘安科、区震、胡之钧、邹嘉来、秦树声、周生锦、王文毓、徐德钦、吉绅、裴景福、陈夔龙、徐贞、石镜潢、李英华、姜子珍、张则周、李梦莹、侯葆文、杨祖兰、谭国恩、刘启彤、黄祖直、傅秉鉴、马九如、余应云、张庆翎、何联禧、刘光祖、雷天柱、王树枬、魏延龄、袁楚藩、王诚羲、魏联奎、宋滋蓍、蔡寿星、金鹏、张丕基、王国庆、熊冠斗、杨书詹、张骧、谢昌年、陈孝恪、李贺礽、郝秉忠、李坦、张六翮、倪教敷、薛秉壬、王肇修、俱著分部学习。王明德、赵以煃、蒋茂璧、刘培、陈顺镶、李宗唐、李相熊、拜昌、苏品仁、俱著以内阁中书用。杨琮典、童春、柴作舟、胡文瀚、段树榛、李文焕、郑仲和、邱为钰、邓士芬、茹宝书、屈光烛、陈时中、李树敏、何守谦、徐元瑞、唐则璲、傅彦瑞、逯蓉、高枫、党献寿、陈文然、江峰青、林福熙、刘愈、宋嘉炳、回长廉、王葆琛、刘翰藻、张阜成、朱汝赓、华凤章、徐友麟、梁卓午、庞绍统、夏葆彝、刘兰馨、刘宪仁、任佑观、朱暄、李垚、杜友白、胡宝仁、张良暹、沈士林、韩宝球、史继泽、楚材、何文燿、张燮霖、汪懋琨、陈阆、杨增辉、左宜之、张尧淦、刘有光、史诚、李子春、马树芬、林履端、戴朝普、王源瀚、杨汝滨、黄兆岷、夏汝镛、郑仰虞、胡毓材、胡裔麟、王福钟、杜甡、范克承、李宗裕、何达聪、刘永清、闻捷、王人文、许益谦、蒋传燮、杨澍、裴作则、董汝明、程搏万、白焯、刘榆生、唐树誉、王皋、滕尚诚、赵廷光、王玉山、宋万选、刘炳青、黄耀奎、黄济川、王秉箓、查文清、续曾、罗崇鼎、唐国珍、李蟠根、谢锦江、周德至、梁乃赓、黄运春、许源清、刘自然、赵新、俱著交吏部掣签分发各省以知县即用。刑部即补郎中谢元麒、著仍归原班补用。兵部候补郎中庆颐著以郎中即用。内阁候补中书李锡龄、赵臣翼、均著仍以中书候补。国子监助教候选堂主事松廷、国子监典簿麟瑞、大挑知县傅汉章、均著各以原班用。余著归班铨选。现月　　

○又谕、兵部奏、遵议广东裁并改拨总兵各缺一摺。广东阳江镇水师总兵。著即裁撤。改设北海镇水陆总兵。以资控制。其高州镇陆路总兵。并著改为水陆总兵。　　

○守护东陵大臣镇国公载迁等奏、陵树生虫。饬属摉拏。得旨、著即严饬所属添派兵役。认真摉捕。毋任稍留余孽。摺包　　

○癸卯。直隶总督李鸿章奏、商情艰窘。请缓长芦本届正课奏销。从之。摺包　　

○以出洋照料铁舰工程。予游击刘步蟾等奖叙。摺包　　

○以欠解地粮。革署直隶保安县知县文镛职。摺包　　

○甲辰。谕内阁、前据御史庆祥奏请将直隶乐亭县节孝妇严刘氏等旌表。当谕令礼部议奏、兹据该部奏称、该御史系旗籍人员。并非严刘氏等亲族。乃以庐墓俱在该县为辞。辄为陈请旌表。殊与例章不符等语。所有节孝妇严刘氏等。应行旌表之处。著直隶总督饬令该地方官查明办理。嗣后各直省应行旌表妇女。仍照例由该督抚题请。或由同乡京官赴部具呈。均著礼部照例核办。其满汉内外臣工。概不准率行渎请。以符定制。现月　　

○乙巳。遣官祭关帝庙。　　

○丙午。盛京刑部侍郎宝森因病乞休。允之。　　

○以太常寺少卿丰烈为光禄寺卿。　　

○黑龙江将军文绪因病乞休允之。以前西安将军恭镗署黑龙江将军。　　

○实授文格为金州副都统。　　

○丁未。谕军机大臣等、李鸿章转据袁世凯电称、韩欲去金允植而斥华自主之议决。如此谬妄。恐将难制等语。朝鲜为我属邦。若果斥华自主。断不能置之不问。姑息养奸。然此时形迹未彰。亦不能仅因罢斥一臣。卤莽从事。遽兴问罪之师此中措置机宜。著李鸿章豫筹熟计。或遴派精细之员。以他事为名。前往该国详晰探访。与袁世凯所报。参观互证。有无悖谬实据。抑或另有别情。密速电闻。前曾经明谕该国王去谗远佞。亲仁善邻。李鸿章亦曾致函该国王劝其亲近正人。此次应否再由该督作函。详加开导。破其成谋。潜消萌孽。并著李鸿章酌度办理。将此由五百里密谕知之。洋务　　

○又谕、有人奏、劣绅恶迹昭著。请饬查究一摺。据称湖北在籍侍卫黄兆晋、聚赌诓财。贩卖人口。霸占妇女。抢劫财物。擅用私刑。包揽词讼。武断乡曲。闾阎侧目等语。绅士居乡。理宜安分守己。似此暋不畏法。扰害乡闾。亟应认真究办。著裕禄、谭钧培、按照原参各款。确切查明。严行惩办。原摺著钞给阅看。将此各谕令知之。现月　　

○两广总督张之洞等奏、华民在美被害。请饬催该国从速严办。下所司知之。　　

○又奏、广东教堂无理索赔。业经驳斥。谨奏明立案。下所司知之。摺包　　

○以盛京礼部侍郎松森为盛京刑部侍郎。礼部左侍郎文晖为盛京礼部侍郎。转礼部右侍郎敬信为左侍郎。都察院左副都御史英煦为礼部右侍郎。内阁学士续昌署刑部右侍郎。现月　　

○以行为虚诞。不安本分。降广东试用道王藻章为通判。摺包　　

○予故广西巡抚严树森恤典如例。子严鷟昌以直隶州知州用。孙严祖衡以主事用。外记　　

○己酉。以神灵显应。颁江苏海州板浦镇龙王庙扁额。曰浦堰昭仁。现月　　

○谕军机大臣等、御史文海奏、请于乡会各场。添派监查摉检御史。并由步军统领衙门。派拨甎门弁兵各摺片。著礼部议奏。寻奏、请毋庸议。从之。现月　　

○上以夏至祭地于方泽。自是日始、斋戒三日。　　

○庚戌。盛京将军庆裕等奏、奉省抽收厘捐。日渐短绌。拟请循照旧章。添设官斗。以资整顿。下户部议。　　

○又奏、拟将广甯属新民屯处旷闲粮斗货秤。改为盐斗梨秤。下所司知之。　　

○以约束兵丁不严。革云南补用游击刘映华、补用副将杨玉春职。摺包　　

○辛亥。山西巡抚刚毅奏、晋省绿营就饷挑练。现已一律成军。又奏、晋省北军马队左右两营如期遣撤。均下所司知之。摺包　　

○壬子。夏至。祭地于方泽。遣庄亲王载勋恭代行礼。　　

○谕军机大臣等、总理各国事务衙门奏、汇核出使经费一摺。据称江海关道册报出使经费。自九十七结至一百结。南北洋共先后借拨银三十六万一千二百五十九两零。又自九十三结至九十六结。南洋共先后借拨银一百八十万一千二百八十一两零。请饬迅筹归款等语。此项出使经费。本系专款存储。叠经南北洋挪借动用。为数甚钜现在存款无多。不敷分拨。著李鸿章、曾国荃、即将前后借拨银两。分别迅速筹解归款。以资应用。毋稍迟延。原摺均著钞给阅看。将此由四百里各谕令知之。洋务　　

○总理各国事务衙门奏、议覆知府赵尔巽请劝办护商轮船。拟从缓办。从之　　

○又奏、请添设同文馆纂修官二员。允之。摺包　　

○两江总督曾国荃奏、遵旨核裁清淮防军。节饷解京。下所司知之。　　

○又奏、酌留清淮水陆勇队分防巡缉。报闻。摺包　　

○广州将军继格奏、遵旨训练广州驻防各兵。并添练炮队各情形。下所司知之。摺包　　

○旌表节妇河南祥符县附生朱文湘妻李氏。摺包　　

○癸丑。谕军机大臣等、有人奏、广西州县隐匿命案。有授意贿和。及纵凶不办等项情弊。以致凶犯无所惩儆。请饬查参勒缉等语。人命重案。地方官自应认真审理。岂容延阁不办。任意消弭。著张之洞、李秉衡、通饬所属。遇有命案。立即缉拏正凶。照例详解办理。并严禁书役。不准需索招解等费。傥有前项情弊。即行严参惩办。另片奏、桂平等县有奸商把持桂皮行市。及诡称包税。抑勒价值。串通关书舞弊情事。穷民受累。厘税日减等语。并著张之洞等。确查禁革。以除积弊。原摺片均著钞给阅看。将此谕知张之洞并传谕李秉衡知之。现月　　

○命内阁学士汪鸣銮提督广东学政。现月甲寅。谕军机大臣等、都察院奏、湖北生员黄士鹏等。以书吏浮收钱粮等词。赴该衙门呈诉。据称湖北宜城县应徵粮银。每两浮收七百余文。设立票钱盘脚等项名目。藉端勒索。民不堪命等语。徵收钱粮。向有定例岂容额外浮收。恣意勒索。著裕禄、谭钧培、按照所呈各节。确切查明。如果属实。亟行从严参办。并著永远禁革。以纾民力。而杜弊端。原呈著钞给阅看。将此各谕令知之。现月　　

○又谕、陈士杰奏山东原留各营。现拟先撤楚军卫队一营。再撤楚军亲兵一营。东军广武中营。楚军广武后营请各给行粮。以示体恤等语。山东海防缉捕均关紧要。张曜所带营勇。是否足敷分布。该前抚拟撤三四营。有无虚额情弊。应否酌留。以资镇抚之处。著张曜体察情形。奏明办理。原片著钞给阅看。将此由四百里谕令知之。寻奏、楚军卫队等四营。久役思归。未便再留。应请裁撤。所遣各营人数。尚无虚额情弊。下所司知之现月　　

○云南巡抚张凯嵩奏、请饬催解铜本银两。得旨、现在开办矿务。关系紧要。著户部饬催各该省关。迅将欠解铜本。遵限筹解。并将欠饷提前。一并解滇。以资应用。摺包　　

○以湖南布政使陈彝为安徽巡抚。未到任前。以布政使张端卿护理。现月　　

○以旧伤举发。允山东兖州镇总兵全祖凯解职。现月　　

○以亏欠银两。革山东已故东阿县知县张养德职。与已革德平县知县郭长凝并勒追。现月　　

○予故安徽巡抚吴元炳恤典如例。子吴春淦以道员补用。现月　　

○予故陕西巡抚蒋志章恤典如例。子蒋体梅以主事用寻谥文恪。现月　　

○予湖南阵亡弁勇于桂阳州北流渡桥建立昭忠祠。摺包　　

○旌表殉夫烈妇四川曾锡洪妻刘氏、江苏何铭妻赵氏贞女湖南杨鉴华聘妻萧朱宝、节妇湖南张官正妻何氏、黄纯近妻朱氏、朱日昇妻邓氏、李昌祐妻丁氏。摺包　　

○乙卯。孝恭仁皇后忌辰。遣官祭景陵。　　

</div>
    <div class="pagination">
<a href="清实录光绪朝实录_page414.html">上一页</a><span>...</span><a href="清实录光绪朝实录_page410.html">410</a><a href="清实录光绪朝实录_page411.html">411</a><a href="清实录光绪朝实录_page412.html">412</a><a href="清实录光绪朝实录_page413.html">413</a><a href="清实录光绪朝实录_page414.html">414</a><span class="current-page">415</span><a href="清实录光绪朝实录_page416.html">416</a><a href="清实录光绪朝实录_page417.html">417</a><a href="清实录光绪朝实录_page418.html">418</a><a href="清实录光绪朝实录_page419.html">419</a><a href="清实录光绪朝实录_page420.html">420</a><span>...</span><a href="清实录光绪朝实录_page416.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
