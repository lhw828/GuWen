<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 763 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 763 页/共 848 页</h1>
    <div class="content">○以正红旗汉军副都统奕格、署行在正黄旗领侍卫内大臣。　　

○修山东运河、泇河、捕河、上河、四厅堤坝闸座。从河道总督钟祥请也。　　

○乙未。谕内阁、皇五子奕誴袭封惇郡王。所有册封各典礼。著俟成婚后举行。其惇恪亲王福晋尚未受封。著该部先行奏请举行。　　

○引见内务府京察一等人员。得旨、此次内务府三院等处京察一等圈出人员。著各该堂官再行出具切实考语。带领引见。圈出之主事明秀、松龄、内管领巴哈纳、掌仪司赞礼郎椿龄、笔帖式毓溶、蕴和、安荣、义泰、祥泰、长润、掌仪司笔帖式文兴、掌关防管理内管领事务处笔帖式保庆、武英殿笔帖式成祥、上驷院笔帖式英履、武备院笔帖式常德、奉宸苑笔帖式伊常阿、圆明园六品库掌嵩庆、圆明园六品苑丞豫震、圆明园笔帖式贵宝、清漪园六品苑丞广裕、富明、静明园六品苑丞信成、静宜园六品苑丞郭升阿、俱著交吏部记名。照例选用。所有一等官员笔帖式达他等员内、广储司六品司库广全、造办处六品库掌那玛善、均著改为二等。稽察内务府事务监察御史衙门笔帖式福呢扬阿、著以原品休致。其余各员。俱著准其一等加一级。至年已逾岁之杭州织造处六品司库清海、奉宸苑六品苑丞德广、年力就衰。俱著以原品休致。　　

○大学士军机大臣穆彰阿等奏、遵旨会议伊犁将军布彦泰奏、勘明哈密请垦塔尔纳沁地亩。窒碍难行。另查可垦地亩。招户耕种一摺。查塔尔纳沁地亩。经钦派大臣全庆、林则徐、周历履勘。本有官田一万四千余亩。因土性瘠薄。轮流耕歇。每年实种地七千三十亩。其余虽有闲荒。与官田犬牙相错。界址难分。泉水衰旺无定。若分水招民。官屯转致荒歉。所有请垦官荒之处。应无庸议。至扎萨克郡王伯锡尔、呈献公地。现已丈出招垦。应俟布彦泰详议到时。再行酌办。从之。　　

○丙申。谕内阁、前因小九处驻防兵丁操演各项技艺。人数不敷。当交军机大臣酌拟改演章程具奏。兹据穆彰阿等体察各该处情形。拟定改演枪矛兵数。并裁汰杂项技艺。分别开单呈览。著交该管大臣。查照单开事宜。将如何认真操演。俾兵技日臻精熟之处。悉心妥议具奏。毋致日久仍成具文。　　

○复引见京察一等圈出人员。得旨、此次京察一等复带引见各员。除李道生、徐士谷、德馨、宗室绵森、陆以烜、法福礼、瑞琛、觉罗隆庆、陈景亮、周昇、瑞昌、嵩保、图塔布、文廉、江鸿升、萨炳阿、无庸记名外。岳兴阿、恭善、伍恂、张亮基、杜＜?乔羽＞、杨铭柱、林鸿年、李佐贤、钟音鸿、晏端书、仓景恬、胡应泰、顾嘉蘅、顾开第、庆文、文清、邱景湘、宋绍棻、全顺、觉罗海瑛、刘仲王□每、常恩、吉祥、穆腾额、桂亮、王增谦、朱逢莘、曾维、士魁、费荫章、佛尔国春、奎绶、桂昌、觉罗耆龄、潘楷、谭廷襄、易棠、司徒照、达秀、铃祥、吴光业、杨文定、庆吉、王巽、武蔚文、恒怡、岳龄、瑞春、苏勒芳阿、舒精阿、常绩、李恩庆、王桂、赵楫、明善、俱著交军机处记名以道府用。全福、著记名以关差道府用。　　

○丁酉。孝康章皇后忌辰。遣官祭孝陵。　　

○戊戌。上诣绮春园问皇太后安。　　

○复引见内务府京察一等圈出人员。得旨、此次内务府三院等处京察一等复带引见各员内。除广恩、积庆、毋庸记名外。基溥、毓祺、舒兴、宝麟、文光、福善、恒祺、经文图、俱著交军机处记名。　　

○己亥。命皇四子奕詝祭关帝庙。　　

○遣官祭昭忠祠。　　

○谕内阁、棍楚克策楞等、奏参未能周查俄罗斯边卡各员。及给假卡伦兵丁、令往游牧处所领取口粮官员一摺。俄罗斯边卡。最关紧要。总管达克丹、佐领玉木达什、系专派巡察卡伦之员。若因河水流澌难渡。自应俟冰结后。周遍巡查。兹既未巡查。复捏报已查。实属怠玩。佐领玛什巴图、因兵丁断绝口粮。给假离卡。遣回游牧处所。殊属不合。总管达克丹、佐领玉木达什、俱著交部严加议处。佐领玛什巴图、著交部议处。　　

○又谕、林则徐奏、被议之骁骑校讦告各款、请分别饬查一摺。此案骁骑校常庆、具控该营马匹历次被抢。讳匿不奏。并馈送回旗副都统盘费各情。著交布彦泰提集人证秉公严讯。按律究办。至原控所失马匹之数。查与各旗员供报不符。并著调集各旗册档。逐加查核。务期水落石出。分别办理。前任凉州副都统文祥、被控收受弁兵馈送。著该旗都统等查取切实亲供具奏。　　

○谕军机大臣等、寄谕协办大学士两广总督耆英、广东巡抚黄恩彤。有人奏、广东匪徒滋事。因＜?口英＞夷欲进省城设立马头。人心不服。地方官出示晓谕。致有聚众滋闹之事。该省设立马头。自应顺民之情。不宜强民从夷等语。所奏各项情形。是否属实。著该督抚悉心体察。一面慎重妥办。一面据实奏闻。原摺钞给阅看。将此谕令知之。寻奏、上年因＜?口英＞酋求进广州省城。臣等曾姑为示谕。嗣因粤民相持不决。而广州府刘浔适有责打挑夫一事。以致匪徒藉端滋扰。当将该府暂行撤任。并杜绝夷人进城之请。以顺舆情。现在匪徒已经拏获。夷人进城。事已中止。更无欲在城内设立马头之事。但当示以恩信。妥为羁縻。尤必抚柔我民。以固人心而维邦本。得旨、覆奏明晰。随时相机妥办可也。　　

○又谕、林则徐奏、摉捕番贼情形、并设法添制炮弹一摺。览奏俱悉。甘凉等属沿山隘口。现在查无番贼踪迹。惟此次该番未受大创。难保不因春气渐融。又思伺隙滋扰。该署督现已移驻西宁。著即与达洪阿详细熟商。将一切堵剿机宜。通盘筹画。妥为布置。其甘凉一带。著责成胡超等、督饬弁兵。以防为剿。毋得稍涉大意。致有疏虞。现获之番贼番僧。务即严加究诘。洞悉贼情。庶可跟踪追缉。至大炮为该贼所惮。行军利器。自宜以此为先。该署督现铸炸弹。试放得力。所办甚好。著即设法多制。以资应用。惟该营弁于旧存炮位。从不演放。废弛已极。实堪痛恨。著该署督明定赏罚章程。严饬勤加练习。务令施放有准。以除痼疾而振军威。将此谕令知之。　　

○庚子。补行引见内务府京察一等人员。得旨、此次内务府京察一等补行引见各员。俱著准其一等加一级。长山、文勋、著交军机处记名。笔帖式文恒、著交吏部记名。照例选用。　　

○两江总督壁昌等奏、两淮课源。重在楚岸。保本疏销。实为裕课先务。惟岸商心志不齐。大商本钜盐多。意在扳价。小商本薄盐少。冀速转轮。意在抢跌。现在酌定盐归公售。课归公分。按到船先后。以三百万包为一档。前档之盐售至八分。接开后档。价皆一律。售有定时。盐价渐已扳提。销数亦有起色。报闻。　　

○以翰林院侍讲富呢雅杭阿、充日讲起居注官。　　

○辛丑。以吏部左侍郎柏葰、署京营左翼总兵。　　

○壬寅。旌表守正捐躯安徽蒙城县民陆建业媳梁氏。　　

○癸卯。命福建汀州镇总兵官乌尔清阿、福宁镇总兵官保芝琳、来京陛见。　　

○甲辰。上御勤政殿听政。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○以吏部尚书恩桂、兼署户部尚书。兵部左侍郎赵光、兼署刑部左侍郎。　　

○以光禄寺卿戴熙、为内阁学士。兼礼部侍郎衔。仍留广东学政任。　　

○以翰林院侍读学士和色本、为詹事府詹事。　　

○乙巳。谕内阁、朕此次恭谒西陵。启銮后。著派定郡王载铨、大学士卓秉恬、尚书恩桂、协办大学士尚书陈官俊、留京办事。　　

○以睿亲王仁寿、署正黄旗满洲都统。丙午。上诣绮春园问皇太后安。　　

○以山东临清州城守营副将萨炳阿、为福建福宁镇总兵官。　　

○丁未。谕内阁、前据穆彰阿等、拟定左右两翼小九处驻防兵丁改演枪矛名数。当交该管大臣查照单开事宜。悉心妥议。兹据详议具奏。该处应添擡枪二百杆。著健锐火器二营发给。鸟枪一百八十杆。著武备院发给。其应添长矛。著鄂顺安派委妥员。于该省采办白蜡杆二百根。迅速解京。即交该管大臣分拨各处。认真练习。其演放擡枪。著直隶总督将熟谙擡枪弁兵。每翼就近拨派二名。令其教演。德顺、盛桂、著俟枪矛领齐之后。即亲往沧州保定。督饬操演。　　

○戊申。谕内阁、奕兴等奏、请将佐领参领分别革职解任一摺。土默特世袭佐领贡楚克、因违例责押兵丁。致被呈控。复讦告该管参领需索徇情等款。经该将军等提讯。恃符逞刁。不服审断。贡楚克、著即革职。被讦之参领臣伯勒、是否实有索取钱文情事著暂行解任。一并交该将军等提同全案人证。严审确情。据实究办。寻奏、讯明贡楚克非刑滥责属实。业经革职。应毋庸议。臣伯勒、虽讯无索取钱文情事。惟于贡楚克被控后。率行取结。意存消弭。迨经解任。犹敢负气不服。实属狂妄。应请即行革职。下部议。从之。　　

○己酉。谕军机大臣等、前据胡超奏筹计沿边防堵九条当降旨交布彦泰妥议具奏。并令将胡超前办番案情形。据实查奏。兹据奏称、胡超于兵丁哗噪一节。一味姑容。不能振作。其所陈九条。亦多自相矛盾等语。提督为全省统领。必须纪律严明。方能得力。著布彦泰于到任后。再行留心察看。将胡超是否胜任之处。确切查明。并将所议九条。体察情形。博采舆论。详晰核议一并具奏。至邓廷桢所论。番案说单。均已览悉。该督于入关时。即可沿途采访体察情形。到任后应如何训练兵丁将营伍力加整顿之处。逐件细心讲求。务期兵归有用。饷不虚糜。是为至要。林则徐已有旨留办番案矣。将此谕令知之。　　

○又谕、惟勤奏、详核伊拉里克开垦地亩、挑穵渠道、捐工招户出力各员。开单呈览。恳请量予鼓励一摺。著萨迎阿于经过该处时。按照单开各员名。逐加访察核实具奏。毋稍冒滥。其单内经朱笔点出各员。断不能滥邀宽典。尤应确切查察妥为酌核另行开单。奏明请旨。不得少存瞻顾。惟勤原单及另片。均著发给阅看。将此谕令知之。　　

○又谕、据惟勤奏、乌噜木齐所属地方。筹办开垦挑穵渠道。业已办有成效。俟将地亩确数核实查丈。即可招户认种等语。著萨迎阿于经过乌噜木齐时。周历履勘。该处水利是否充足。堪资灌溉。其招户升科各事宜是否实有裨益。均著悉心筹画据实具奏。断不准敷衍目前。终无实济。将此谕令知之。　　

○以都察院左都御史成刚兼署正白旗蒙古都统。　　

○庚戌春分。朝日于东郊遣豫亲王义道、恭代行礼。　　

○辛亥。谕军机大臣等、壁昌奏、筹议联络沿江炮堤声势并分班看守炮堤章程一摺。又另片奏遵查吴淞海口情形。择要防守等语。并绘图呈览。著赛尚阿、周祖培、于查勘善后事宜时。将所奏各情。详加体察。一并妥议具奏。原摺片钞给阅看。图七件并发。将此谕令知之。　　

○壬子。孝昭仁皇后忌辰。遣官祭景陵。　　

○谕内阁、都察院奏、查明京控咨交案件。逾限未结。并上次展限已逾、仍未审结各案。开具清单呈览。各省州县审断不公。致令来京具控。经各衙门咨交之后。各该管上司自应勒限严催。将未结各案。迅速审办。以免悬宕。兹都察院查明该衙门咨交各省逾限未结。统计三十九案之多。步军统领衙门咨交各省逾限未结者十二案。似此任意积压。玩泄已极。著吏部即将承办逾限各将军督抚都统府尹、及委审各员应得处分。查取职名。分别议处。并著该将军督抚等将未结各案。迅速审办完结。毋再迟延。致干咎戾。　　

○命皇四子奕詝带领侍卫十员。往奠故郑亲王乌尔恭阿茶酒。赏银二千两治丧予祭葬。谥曰慎。　　

○以睿亲王仁寿、为宗人府左宗正。　　

○以工部右侍郎福济、兼署户部左侍郎兼管三库事。内阁学士载增、署理藩院左侍郎。　　

○以右翼前锋统领中山、为正白旗蒙古都统。　　

○命正白旗汉军副都统联顺、在乾清门行走。　　

○癸丑。上诣绮春园问皇太后安。　　

○遣官祭贤良祠。　　

○命乾清门侍卫那桑阿、华山泰、礼部左侍郎连贵、恭诣西陵。查看红桩。　　

○调正红旗汉军副都统奕格、为镶白旗满洲副都统。以内阁学士全庆、兼正红旗汉军副都统。载增、兼正白旗护军统领。　　

</div>
    <div class="pagination">
<a href="清实录道光朝实录_page762.html">上一页</a><span>...</span><a href="清实录道光朝实录_page758.html">758</a><a href="清实录道光朝实录_page759.html">759</a><a href="清实录道光朝实录_page760.html">760</a><a href="清实录道光朝实录_page761.html">761</a><a href="清实录道光朝实录_page762.html">762</a><span class="current-page">763</span><a href="清实录道光朝实录_page764.html">764</a><a href="清实录道光朝实录_page765.html">765</a><a href="清实录道光朝实录_page766.html">766</a><a href="清实录道光朝实录_page767.html">767</a><a href="清实录道光朝实录_page768.html">768</a><span>...</span><a href="清实录道光朝实录_page764.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
