<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 415 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 415 页/共 505 页
  </h1>
  <div class="content">
   ○吏部尚书单懋谦因病乞假。以工部尚书毛昶熙兼署吏部尚书。都察院左都御史庞钟璐兼署刑部尚书。　　

○庚申。谕军机大臣等、张兆栋、苏廷魁、丁宝桢奏、遵旨会勘张秋筑堤束水。费钜害重。现筹保护挑浚一摺。张秋筑堤束水。既经张兆栋等会同查勘情形。碍难办理。现拟将沮河头车家楼民埝堵塞。添筑拦坝圈堤。并将郓城属之七里铺民圩堤埝。加筑坚厚。添镶护埽。其八里河临河民埝及王家垓两处。分别添筑内堤大坝。所筹尚属周妥。丁宝桢、苏廷魁、已派令赵新、王化堂等、分赴各该处购料兴工。克期办理。惟黄流变迁靡常。必须就目前水势地形。熟筹审办。方不至虚糜工费。徒托空言。张兆栋、苏廷魁、专理漕河。丁宝桢身任地方。均属责无旁贷。即著饬令派出各员实力兴办。总期于漕船未到之先。一律修浚妥协。免致临事张惶。以重漕务。将此各谕令知之。　　

○缓徵两浙钱清、西兴、横浦、浦东、四场歉收地方新旧灶课钱粮。　　


大清穆宗继天开运受中居正保大定功圣智诚孝信敏恭宽毅皇帝实录卷之三百四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十年。辛未。二月。辛酉朔。春分。朝日于东郊。遣郑亲王承志行礼。　　

○上诣钟粹宫问慈安皇太后安。长春宫问慈安皇太后安。至庚寅皆如之。　　

○奉慈安皇太后慈禧皇太后幸漱芳齐。侍午膳。壬戌。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭。昭灵广济普泽龙王之神。　　

○遣官祭圆明园惠济祠。河神庙。　　

○谕内阁、左宗棠等奏、平毁金积堡贼巢。首要各逆伏诛。甯灵肃清。出力各员请奖一摺。甘肃回逆马化漋等、于同治八年秋闲拥众复叛。盘踞灵州所属金积堡老巢。句结陕甘各回。四出窜扰。经左宗棠派军分投截剿。节节埽荡。并令道员刘锦棠等进捣逆巢。叠将附近贼垒攻破。四面锁围。该逆势穷乞抚。勒令平毁堡塞。呈缴军械。犹敢迁延观望。并于堡内埋藏洋枪洋炮一千余件。匿不缴出。是其心怀叵测。怙恶不悛。实属罪无可逭。现经刘锦棠等将首逆马化漋父子兄弟及逆党谭生城等概行正法。洵足以申天讨而快人心。现在堡寨一律平毁余众分别安插。其起获银十九万两零。除分赏各军外。著左宗棠将所余银两。为迁居灵州之回众购办赈粮。俾安生业。仍督饬各军。将各股回匪次第进剿。以期全省廓清。陕甘总督一等伯左宗棠、运筹决胜。调度有方。著加恩开复降三级留任处分。并加赏一骑都慰世职。甯夏将军穆图善、陕西巡抚蒋志章、协筹防剿。均合机宜。穆图善著交部从优议叙。蒋志章著交部议叙。道员刘锦棠接统湘军。克平巨憝。著加恩赏给云骑尉世职。并赏穿黄马褂。所有尤为出力之道员黄鼎、著赏穿黄马褂。提督雷正绾、著开复革职留任处分。并照一等军功例从优议叙。另片奏、已革布政使衔山西按察使陈湜、委办金积堡事宜。荣续卓著等语。陈湜著开复原官原衔。以示鼓励。　　

○又谕、左宗棠奏、安插陕西就抚回众。请增设官员以资镇抚一摺。陕西就抚回众一万有奇除该亲属认领外。共男女九千四百余名口。均安插华亭县化平川地方。经该督饬令道员冯邦棅前往散给赈粮。丈量地亩。按户分拨房屋窑洞。并购给籽种。酌发耕牛骡驴。督其开垦播种。办理均属妥协。著该督饬令总兵喻胜荣等妥为弹压。一面檄饬该地方官加意抚绥。毋使失所。遇有词讼案件止分曲直。不分汉回。总以持平办理。毋任稍滋事端。其所请添设化平川厅通判化平营都司各缺。著该部议奏。寻议、督因抚驭回众。请添通判都司各缺。系为绥靖地方因时制宜起见。应如所请添设。从之。　　

○又谕、左宗棠等奏、讯明已革知县通贼确情。尽法惩治等语。甘肃已革前甯夏县知县署灵州知州彭庆章、数年以前。已有通回情事。嗣复久留贼中。为贼主谋。经左宗棠亲提研汛。据供各情。其为通逆无疑。丧心昧良。罪无可逭。彭庆章业经讯明正法。实足以昭炯戒。至从逆武弁王锡爵、铁秉忠、著左宗棠一并提讯。从严惩办。寻奏、遵讯王锡爵、铁秉忠、先后投贼。屡抗官军。实属罪大恶极。业于讯明后正法。报闻。　　

○又谕、杨昌浚奏、甄别庸劣各员请旨分别降革勒休一摺。浙江义乌县知县于应诰、心地糊涂。办事粗率。候补通判张玉树、居心险诈。不堪造就。绍兴府经历萧江、遇事生风。声名甚劣。均著一并革职。桐乡县知县富拉浑、貌似有才。心实浮滑。候补知县汪承绪、举动任性。不洽舆情。均著以县丞降补。太平县知县刘福田、办事迟钝。难期振作该员文理尚优。著以教职回籍候选。候补知县黄宗贵、年力就衰。难膺民社。候补知县濮燊、才本平庸。年已衰迈。均著勒令休致。以肃官方。　　

○谕军机大臣等、左宗棠等奏、平毁金积堡贼巢。安插陕西抚回。李德昌前赴河州谕抚回众。东西两山捕斩要逆各摺片。金积堡首要各逆马化漋等均已伏诛。甯灵肃清。本日已明降谕旨。将左宗棠等及出力各员分别加恩奖励矣。章合才等十二员。统带湘军。异常出力。此次所有劳绩。著左宗棠先行拟请奖叙。仍著该大臣存记。俟甘肃全省廓清。再行奏请恩施。化平川安插陕回各事宜。左宗棠所筹。均臻周妥。惟回俗素畏头目。而诵经祈福之阿浑。尤易蛊惑愚蒙。著该大臣慎选地方官。随时化导。加意拊循务令各安生业。以免再滋事端。东西两山及会甯安定等处最易藏奸。除已捦斩要逆多名外。其未获逆目狗齿牙子等。该大臣即严饬魏光焘等认真摉捕。毋任一名漏网。李德昌求赴河州。谕抚马占鳌、马朵大、及崔禹等逆。左宗棠现令李德昌前往。但听其自投。不许招致。该大臣总当察看该逆等虚实情形。稳慎以图。如该逆仍怙恶不悛。务当严饬各将领乘此军威。进剿河狄西甯各逆巢。以次荡平。毋得一意主抚。致为该逆所绐。穆图善亦当檄饬。近省各军。联络声威。俾得肤公早奏。近闻周开锡在南路剿匪。办理一切。舆论未协。且与甘肃各勇营不相辑睦。恐激事端。左宗棠当随时查察。不可信任过专。致误事机。现在巩秦各属。有无大股贼匪。北路既已肃清。该大臣应进扎何处。抑赴省垣居中调度。如统师前进。后路尤当妥为布置。并著蒋志章会商刘铭传。将陕甘毗连各要隘严密扼堵。毋稍疏虞。将此由六百里各谕令知之。　　

○以甘肃平毁金积堡贼巢。赏提督陈广发萧元亨、陈启明、李胜本、张拔萃、正一品封典。副都统双寿、提督金运昌、徐占彪、王凤鸣、方庭芝、黄马褂。总兵官黄祖福、副将陈登云、黄得胜、彭清和、冯南斌、参将龙得胜、李登高、陈缔高、游击郑朝刚、李洪超、黄兆熊、守备吴元璋、巴图鲁名号。外委李胜忠以守备用。并赏花翎。余加衔升叙有差。　　

○予甘肃金积堡等处阵亡提督周国胜等七十二员祭葬世职。　　

○予故前任云贵总督吴振棫祭葬如例。　　

○予山西故大学士祁寯藻入祀乡贤祠。从巡抚何璟请也。　　

○蠲缓江苏上元、江甯、句容、溧水、高淳、江浦、六合、山阳、阜甯、清河、桃源、盐城、安东、高邮、泰、东台、江都、甘泉、仪徵、兴化、宝应、铜山、丰、沛、萧、砀山、邳、宿迁、睢甯、海、沭阳、赣榆、通、泰兴、海门、三十五厅州县。暨淮安、大河、扬州、徐州、四卫被水被旱地方上年漕粮额赋。　　

○蠲缓江苏长洲、元和、吴、吴江、震泽、常熟、昭文、昆山、新阳、太湖、华亭、娄、金山、青浦、武进、阳湖、无锡、金匮、江阴、宜兴、荆溪、丹徒、溧阳、太仓、镇洋、嘉定、靖江、奉贤、宝山、二十九厅州县。暨苏州、太仓、镇海、金山、镇江、五卫被水被旱地方节年民欠租赋。　　

○癸亥。遣官祭文昌帝君庙。　　

○谕内阁、何璟奏、特参庸劣衰老各员。请旨分别勒休降革一摺。山西太原县知县沈廷怀、性情猥鄙。公事颟顸。不恤民隐。洪洞县知县张维藩、操守平常。志气昏惰。嗜好甚深。试用知县丁庆荣、贪鄙轻浮。不知检束。阳曲县县丞李铭燕、志趋卑陋。不守官箴。均著即行革职。试用知县倪燮荣、才品卑庸。难膺民社。著以府经历县丞降补。阳高县知县臧叔显、年力衰颓。难期振作。著勒令休致。以肃官方。　　

○谕军机大臣等、金顺奏、进规通贵回堡。并歼除通昌堡首恶情形一摺。河西通昌一堡。著名首逆歼戮殆尽。著金顺会商张曜。督饬官军。认真摉捕余匪。务绝根株。至回目金万良来营乞抚。该署将军仍当随时察看。不可堕其诡谋。通贵堡回逆。始则遣党乞抚。及令其平墙缴械。则又枝梧犹豫。其非真心反正。已可概见。现经金顺会商张曜。移营进偪该堡。即著激励将弁。乘此声威迅速进攻。埽除丑类。不可一意主抚。致将来又生反侧。该逆被剿穷蹙。难保不乘闲窜出边外。以觅生路。著金顺与张曜督军严密防维。务须就地歼除。毋令远遁他处。又贻后患。前据福济等奏、平罗铜城堡逆匪。句结陕回。千余。欲图裹粮北窜。并著檄令提督刘廷等扼要严防。截其窜路。以免蔓延。昨据左宗棠等奏报金积堡业已平毁。马化漋等均经伏诛。当此军威大振之时。群丑自必震慑。该署将军当同心协力。将此路残匪克日埽荡。以期次第廓清。将此由六百里谕令知之。　　

○又谕、张廷岳等奏、筹办援兵需用各项。请饬拨饷银军火。并喀尔喀东两部落协理将军暂缓赴乌换班各摺片。征兵需用米粮。最为紧要。张廷岳等以库伦采办维艰。派员赴张家口购买。文盛何以辄称差役纷繁。概难支应。遽行咨覆。仍著该都统于库伦委员到口呈报采办齐备时。宽为应付驼只。俾源源运解。兵食不至缺乏。不得再行推诿。出口官兵需用驼马。必须速为筹备。参领达密林扎布、于蒙古情形最为熟悉。其所筹措借应用一节。系变通办法。颇属可行。前据文盛等奏、该员因患病。暂派章京噶勒桑车林带领官兵。代办一切。现在曾否就痊。仍著文盛等责成该员一手办理。以期呼应较灵。易于集事。察哈尔马队。业已行过赛尔乌苏。吉林黑龙江马队。亦已先后起程。惟闻哈尔尼敦推河一带台站。应需支应各项。仍未齐备。设官兵中途阻滞。贻误非轻。著福济、荣全、锦丕勒多尔济、懔遵叠次谕旨。飞速筹办。俾利师行。杜嘎尔业经定期起程。即著督饬官军星速进发。沿途侦探贼踪。相机截击。俟行抵乌境。应于何处扎营防剿。即行咨商福济等、妥为筹画。宣化大同官兵。定于何时出口。著文盛咨催接续进发。所需驼马帐房等项。既经张廷岳等豫为筹备。自可无虞缺乏。俟该官兵到库后。仍遵前旨分拨一千名。驰赴科布多防守。至察哈尔官兵发给饷银。前已谕令文盛等、每两毋庸减平六分。库伦官兵饷银。亦应一律全数开放。无须再行扣平。以示体恤。张廷岳等以宣化大同官兵指日到防。饷项不敷支放。请饬拨部库银二十万两。著户部议奏。库城火药。将次用竣。著神机营王大臣筹拨火药五千斤。轰药五百斤。由张廷岳等派委妥员。前赴神机营领运回库。以济要需本年夏秋季。轮应车臣汗、图谢图汗、两部落赴乌住班。既据张廷岳等奏称、现值防堵吃紧。该协理将军和贝等、均属带兵得力。未能赴乌等语。著福济即咨行西两部落就近直班。其东两部落协理将军等。俟军务稍松。再行照常轮班赴乌。将此谕知神机营户部、并由六百里谕知福济、荣全、锦丕勒多尔济、文盛、杜嘎尔、张廷岳、阿尔塔什达知之。　　

○以陕甘候补总兵官罗营卿为甘肃肃州镇总兵官。擢直隶易州营游击张得禄为广东高州镇总兵官。　　

○甲子。遣官祭先医之神。　　

○遣官祭昭忠祠。　　

○谕内阁、前因蒙古台吉布彦乌勒吉、呈控哲里木盟长扎萨克达尔汉亲王索特那木彭苏克、及其子棍布旺吉勒、倚势陵虐各情。经都兴阿讯明。请照众供确凿拟结。当谕令都兴阿将布彦乌勒吉、七十九、乌勒吉布彦三名解送理藩院。并令该衙门将索特那木彭苏克等应得处分。查例定拟具奏。兹据理藩院奏称、都兴阿未将该王父子提传面讯。又未取具确切亲供。遽以众供确凿率行拟结。既不足以折服被告之心。亦恐启聚众诬陷之渐。请仍饬该将军提案覆讯等语。此案经都兴阿录供咨送。其原告布彦乌勒吉等。亦已解送到京。本可查例定拟。惟既据理藩院奏、恐不足以折服其心。即著将所控各节。再行详细研讯。索特那木。彭苏克现已病故。著理藩院传知卓哩克图亲王济克登旺库尔。俟棍布旺吉勒百日孝满后。提交都兴阿、派员迅速解送理藩院。归案对质。仍遵前旨。按例定拟具奏。其余一干人证。著无庸解京。以免拖累。　　

○又谕、额勒和布、德椿奏、查明治中参款。请饬吉林将军查奏一摺。据称前选奉天府治中齐鹤松、被御史邓庆麟奏参各款。现经吏部咨查。当将该治中撤任查讯。据齐鹤松声称。该员系直隶昌黎县人。已故父兄。向在吉林长春厅开设万庆栈店。曾有邓姓私造假契。串诈构松。吉林有案可查。奉吉地属两省。例无回避明文。并非有心隐匿。御史邓庆麟系挟仇参奏等情。奉省无案可稽。虚实难以悬揣。应由吉林将军查办等语著奕榕确切查明。详细覆奏。务期水落石出。毋稍徇隐。　　

○乙丑。谕军机大臣等、前因周开锡办理甘南军务。恐不得力。谕令左宗棠随时查察。毋误事机。并令查明巩秦各属。有无大股贼匪。当此北路肃清。南路防剿事宜。甚关紧要。朝廷实深廑系。近闻河州回匪三千有余。已于去腊潜越洮河。窜至岷州。与官军接仗。复窜巩昌阜阳川一路。向东分股肆扰。距秦州数十里之平南川娘娘霸盐关李子园等处。时有贼马抢劫。杀伤百姓。岷州叛勇。仍与官相持。抗未就抚。似此情形。军务尚无了日。巩秦为甘省完善之区。前此并未大遭蹂躏。乃自周开锡总统南路诸军。既不能御外来之匪。任其奔突。又激变范铭之勇。致与官军为仇。长贼势焰。若不及早廓清。又成燎原之患。著该大臣乘此北路肃清。迅将南路巩秦一带悉心布置。尽歼丑类。范铭现在何处。其所带勇丁。有不法者。亟应严惩。有可用者。即应留以剿贼。并非楚勇之外皆为不可用之勇。且楚勇中亦未必无他省勇丁参杂其闲。所有范铭营勇应如何分别措置之处。该大臣当秉公办理。毋得误听一面之词。以致偾事将此由五百里谕令知之。　　

○又谕、刘铭传奏、缠金道路隔绝。贼势现在趋里重南路。仍难分兵。请饬定安就近拨队一摺。据称河州回匪。窜至巩昌阜阳川一路。长驱东下。分股肆扰。秦州境内时有贼马游掠。岷州叛勇。虽经议抚。抗拒如故。若该逆更向东窜。唐定奎所部即须移向汧陇。以固陕防。此外仍无可拨之兵。且缠金距陕甚远。悬军远隔。转运艰难。现闻河冰已开北路兵力。足资展布。请饬定安由河防内拨军驻守缠金。或由定安指派段落。交该提督拨兵替守。以便定安腾出队伍。拨军赴乌等语。南路回匪叛勇。接踵纷乘。陕防实关紧要。刘铭传所筹各节。于接替转运尚属相宜。即著定安斟酌军情。会商刘铭传妥筹调派。以便萨萨布统带马队迅赴乌城。共汧陇一带防务。刘铭传务当勤加侦探。先事豫防。毋稍疏忽。将此由五百里各谕令知之。　　

○予故广东广州府知府升任巡抚吴昌寿入祀名宦祠。从巡抚李福泰请也。　　

○上以祭社稷坛。自是日始。斋戒三日。　　

○丙寅。谕内阁、醇郡王奏、据副都统德懋面称。翼尉文秀向该副都统言及该王马圈设局聚赌。有马贼窝主高三亦在其内。又称管马圈护卫一员。及已经逐出太监一名。并该副都统家人刘得禄。暨察杭阿家人。均干预正黄旗满洲甲米事务。与该参领等联成一气。剥削兵食等情。经该王查讯护卫春庆等。实无设局赌博结纳匪人情事。传讯文秀。茫然不知各情。并经步军统领衙门讯明闹市口高三即高胜一名。并无不法形迹。其干预甲米一节。亦经该王传集正黄旗参领等讯究佥称并无其事。请饬分别办理等语。著德懋先将家人刘得禄送交刑部审讯。该副都统所指醇郡王府结纳匪人干预米务之护卫。究系何人。高三为马贼窝主。并在马圈赌博。有何证据。著逐款据实覆奏。毋稍含混。其察杭阿家人是否干预米务。并著德懋、察杭阿、明白回奏。　　

○又谕、前据魁玉、张之万奏、审明马新贻被刺一案。将凶犯张汶详比照大逆问拟。案内人犯。分别定拟罪名。并请将马新贻照阵亡例议恤建祠。当以案情重大。该犯所供各节。恐尚有不实不尽。特派郑敦谨前往会同曾国藩再行研究实在情形。从严惩办。并据给事中刘秉厚等、太常寺少卿王家璧、先后奏请严究主使情节。复经谕令郑敦谨、曾国藩等、悉心推鞫。务得确情。以成信谳。兹据郑敦谨、曾国藩奏、覆审凶犯行刺缘由。并无另有主使之人。请将该犯仍照原拟罪名。比照谋反叛逆淩迟处死。并摘心致祭各等语。此案凶犯张汶详、以漏网发逆。复通浙江南田海盗。因马新贻在浙江巡抚任内。戮伊夥党甚多。又因伊妻罗氏为吴炳燮诱逃。呈控未准审理。其在新市镇私开小押。适当马新贻出示禁止之时。心怀忿恨。竟敢乘闲刺害总督大员。实属罪大恶极。既据郑敦谨等审讯确实。验明凶器。亦无药毒。并无另有主使之人。著即将张汶详淩迟处死。并于马新贻柩前摘心致祭。以彰国法而慰忠魂。其子张长幅、著照所拟按例惩办。该故督公忠体国历次剿办海盗。歼除积年匪首地方赖以安靖。讵以盗匪遣孽。挟仇逞凶。仓卒殒命。实堪悼惜。前已有旨。将马新贻照总督例赐恤入祀贤良祠。著再加恩照阵亡例赐恤。并于江甯省城建立专祠。用示笃念荩臣有加无已至意。记名总兵前署督标中军副将喻吉三。武巡捕尽先游击叶化龙、巴总唐得金、千总费善乐、马兵冉雄彪等、失于防护。咎有应得。喻吉三著革去提督衔。降二级调用。叶化龙著降二级调用。唐得金等均著斥革。以示惩儆。　　

○谕军机大臣等、前因魁玉、张之万奏、审明已故两江总督马新贻被刺一案。因漏网海盗张汶详挟仇行刺。并风闻浙省刺案。尚不止一起。粤省又有持刀入署之案。当经谕令瑞麟、杨昌浚、饬属查拏惩办。至所称长江水师船只太小。近海之地。不能得力。如长江至江阴以下。现时炮船即难驾驶。尚须酌添轮船。＜??闲＞练水师。广募惯习风涛熟于沙线之士。并修复海口及沿江炮台。辅以陆军。无事则专司摉捕。有事则严扼边防等语。著曾国藩、文煜、英桂、瑞麟、张之万、杨昌浚、王凯泰、丁宝桢、斟酌情形。于各该省滨江滨海地方。严密布置。妥筹备御。以靖疆圉而息盗风。本日据郑敦谨等奏、与凶犯张汶详同夥之浙江南田海盗龙启澐等。请饬严拏等语。著杨昌浚按照该尚书等咨拏各犯。饬属严拏。务护究办。毋任一名漏网。将此各谕令知之。　　

○琉球国王尚泰遣使表贡方物。赏赉筵宴如例。　　

○丁卯。以京畿雨泽愆期。上诣大高殿祈祷行礼。　　

○遣惇亲王奕誴诣时应宫。恭亲王奕?诣昭显庙。醇郡王奕譞诣宣仁庙。孚郡王奕譓诣凝和庙。拈香。　　

○孝淑睿皇后忌辰。遣官祭昌陵。　　

○祭先师孔子遣户部尚书宝鋆行礼。　　

○谕军机大臣等、文盛等奏、遵饬援军分起前进一摺。总管达尔济所带官兵。已抵哈尔尼敦交界。乘骑驼只。均皆疲乏。业经文盛等咨催福济等、将应需驼马派员解往应用。并据达尔济探闻逆匪句结陕回。意图北窜。援军自应迅速前进。以备拦剿。叠经谕令福济等、将哈尔尼敦以西台站赶紧设复。何以尚未备齐。军行人数较多。非寻常递送文报可比。必须将需用各项豫备齐全。方不至中途阻滞。现在黑龙江吉林马队。均已分起出口。设达尔济之队稍有停留。则后起各队。势必节节梗阻。福济等但知催军前进。而于台站应需支应各项。并未筹备周妥。实属不知缓急。著福济、荣全、锦丕勒多尔济、迅将所属各台备齐。并筹拨马一千匹。即行派员解交达尔济。分给官兵乘骑以利遄行。并著文盛杜嘎尔、催令达尔济设法前进。不得藉口于台站未备。稍涉迁延。杜嘎尔已定于二月十五日起程。著即督饬黑龙江吉林马队。接续进发早抵乌境。相机防剿。其大同宣化官兵。随后分起出口。文盛亦当赶为整备。催调启行。并著张廷岳、阿尔塔什达、派员迎提。照料一切。俾得早达库伦。将此由六百里各谕令知之。　　

○琉球国使臣杨光裕等三人于神武外瞻觐。　　

○戊辰。祭大社。大稷。遣怡亲王载敦恭代行礼。　　

○谕内阁、副都统德懋奏、遵旨明白回奏一摺据称前与醇郡王面称各节。系家人于兆喜闻之翼尉文秀。该副都统因向醇郡王请示。访查于兆喜业经病故。无从质证。至家人刘得禄现在畏罪潜逃。请饬严拏等语。著步军统领衙门顺天府五城一体严拏刘得禄务获送交刑部审讯。德懋于家人逃匿。不能知觉著先行交部议处。察杭阿奏、遵查家人实无干预甲米情事。取具该旗参领等甘结钞录呈览一摺。著刑部于刘得禄拏获到案时一并查讯具奏。寻兵部议。德懋应照旗人犯罪该管官看守不严例降一级留任。得旨、著不准其抵销。　　

○又谕、巡视西城御史贾瑚奏、同城御史拏犯未经会商。据实陈明一摺。据称西城副指挥王翊宗持御史锡光手写字条。往拏北城地面居住之魏秃子一名。经贾瑚饬令该副指挥。俟访查确实。再行拏办。乃锡光不候会商确查。遽行饬拏。单衔奏交刑部审讯。实与向章不合等语。此次御史锡光饬拏魏秃子一犯。虽据声明该犯并非居住西城地面。是以未与贾瑚列衔。惟饬拏人犯。未经会商查明。办理究属不合。锡光著交部察议。　　

○谕军机大臣等、李鸿章奏、霍呢齐地方接运事宜。无庸另行派办。并宣大官兵不宜分拨一摺。据称口外各台筹办接运。文盛业已布置周密。霍呢齐系二十五台。尚是察哈尔所辖。即在文盛筹办接运之内。此时各军粮食。既由张家口粮台采办。沿途各台接运。应责成贡果尔一手经理。未便另由内地派员往办等语。口外应设分局。本由文盛派员经管。霍呢齐既属察哈尔所辖。该处接运事宜。文盛应早顾及。即不必再议更张。李鸿章所奏。与现在办法是否相符。著文盛、杜嘎尔、随时斟酌情形。会商李鸿章妥为办理。总期无误师行。哈尔尼敦以西台站。仍著福济等懔遵叠次谕旨。赶紧设复。一律齐备。毋再迟误。至宣大官兵到库后。前谕各拨五百名赴科。李鸿章以两处分拨。统带之员。既难兼顾。分运粮饷。又多轇轕。不如以大同兵驻科。宣化兵驻库。较为妥便。所奏甚合机宜。著张廷岳、阿尔塔什达、遵照此次谕旨。谕宣化兵一千名。留驻库伦。其大同兵一千名。全数拨赴科城。并著定安、何璟饬令归化转运局员。迅将该官兵粮饷军火。就近运赴科城。以资接济。另片奏、遵派官弁教习。并备送阵图营制赴科等语。著李鸿章饬令该弁任得魁等。带同教习十名迅速起程。文盛、杜嘎尔、转饬各台照料前进。抵科后。即著奎昌文硕、照章酌加该官兵口分。饬令认真教练。以资得力。将此由五百里各谕令知之。　　

○又谕、刘坤一奏、拏办闽省逃匪。现饬勒拏首犯等语。福建崇安浦城交界之黄柏山下。聚匪多人。经该处官兵拏获。供称首犯张燮俚、朱葛亮即周帼良等、聚集江西铅山之十三都地方。希图起事。刘坤一饬令知府蒋继洙等、严密摉捕。拏获匪党裴教化一名。此外并无匪徒聚集。并经知府许应鑅、于东乡境内。拏获由闽逃回匪犯邱连俚等多名。惟张燮俚、周帼良二犯。现均在逃未获。并据各犯供称。平日在铅山县及福建崇安浦城等县纸厂佣工。被诱结拜兄弟各情。亟须严拏惩办。著文煜、英桂、王凯泰、刘坤一、各饬所属地方文武。实力摉拏。务将张燮俚。周帼良等犯。悉数拏获究办。不准一名漏网。并责成该处纸槽厂户。不得容留匪类。并严束工人。毋任煽惑。以靖地方而遏乱萌。将此各谕令知之。　　

○己巳。遣官祭关帝庙。
  </div>
  <div class="pagination">
   <a href="清实录同治朝实录_page414.html">
    上一页
   </a>
   <span>
    ...
   </span>
   <a href="清实录同治朝实录_page410.html">
    410
   </a>
   <a href="清实录同治朝实录_page411.html">
    411
   </a>
   <a href="清实录同治朝实录_page412.html">
    412
   </a>
   <a href="清实录同治朝实录_page413.html">
    413
   </a>
   <a href="清实录同治朝实录_page414.html">
    414
   </a>
   <span class="current-page">
    415
   </span>
   <a href="清实录同治朝实录_page416.html">
    416
   </a>
   <a href="清实录同治朝实录_page417.html">
    417
   </a>
   <a href="清实录同治朝实录_page418.html">
    418
   </a>
   <a href="清实录同治朝实录_page419.html">
    419
   </a>
   <a href="清实录同治朝实录_page420.html">
    420
   </a>
   <span>
    ...
   </span>
   <a href="清实录同治朝实录_page416.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
