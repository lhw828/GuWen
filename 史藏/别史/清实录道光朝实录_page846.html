<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 846 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 846 页/共 848 页</h1>
    <div class="content">
○谕内阁、冯德馨奏、查明匪徒滋事根由一摺。湖南署新宁县知县岳州府经历万鼎恩、经该匪等逼从不允。致被戕害。前署令李博之妻杨氏、及该县书院掌教举人陈佳保、先后被贼逼令自尽。义烈可嘉。均堪悯恻。并著该部从优议恤。　　

○谕军机大臣等、本日据冯德馨驰奏、查明匪徒滋事根由。并现在攻剿情形一摺。览奏均悉。该匪以乌合之众。劫狱抢犯。戕官据城。至五旬之久。且先据裕泰等奏报、不过二千余人。叠经在事文武员弁。督率兵勇。歼捦不下千人。可见城内余匪无多。何以尚未剿除净尽。解散胁从。想旬日内该抚定有捷奏在途。断不致糜饷劳师。负朕简任。所有邻近各要隘。尤当严密堵防。其逸出之匪。或设法生捦。或聚而歼旃。不得令其四散奔窜。首要匪犯李沅发等、必当生捦尽法惩治。以快人心。该犯等所供。并非雷再浩李辉余党亲属。不可遽信。仍须认真查访确实。捣其巢穴。勿留余孽。致贻后患。所有出力文武员弁、著俟事竣分别保奏。候朕施恩。将此由四百里各谕令知之。　　

○命喀喇沙尔办事大臣舒精阿、往奠故土尔扈特汗那木札勒珠尔默特策林茶酒。赏银五百两。　　

○旌表守正捐躯云南嵩明州民王正兴弟妇谭氏。　　

○自是日始。上居养心殿苫次。　　

○乙亥。卯刻。上诣长乐敷华行朝奠礼。巳刻。行午奠礼。午刻。大行皇太后大敛。奉安梓宫于慈宁宫正中。申刻。上诣大行皇太后梓宫前。行夕奠礼。自是上凡值供奠行礼。哭必尽哀。　　

○谕内阁、朕侍奉皇太后。以天下养。二十九年。仰见寿履康强。龄跻大耋。私心庆慰。方冀延祺益算。克享期颐。昨于初七日自御园奉驾还宫。连日恭诣请安。知慈躬偶尔违和。窃谓颐养数日。即就安痊。讵意高年病势日臻。遽于十一日申刻。仙驭升遐。衔恤哀号。痛何能极。伏念朕自圣母孝淑睿皇后慈驭上宾以来。深荷大行皇太后隆恩覆庇。私冀承欢奉养。爱日方长。今竟无由再仰懿颜。悲怀难释。钦奉遗诰。丧服二十七日而除。朕心实所难安。仍当穿孝百日。并素服满二十七月。稍伸哀悃。至谕以朕年近七旬。勿过悲哀。国事为重。敢不敬遵遗命。强加抑制。本日复据王大臣合词吁恳。勉节哀思。奏请仰遵皇祖高宗纯皇帝成宪。著勉如所请。每日奠醊后。仍居养心殿。所有大丧礼仪。著派惠亲王绵愉、定郡王载铨、大学士耆英、尚书文庆、敬谨管理。一切应行事宜。并著详稽旧典。悉心核议。随时具奏。将此通谕中外知之。　　

○又谕、本年年班来京之蒙古汗、王、贝勒、贝子、台吉等。无论在内行走。在外行走。均著穿孝。每日随同应行齐集之大臣官员等。一体齐集。其本年应进贡物。均著停止。　　

○又谕、向来各督、抚、将军、府尹、及盐政、关差、织造等。例贡方物。著期年内暂行停止。　　

○是日。巳刻。皇四子福晋萨克达氏薨。　　

○丙子。上诣慈宁宫大行皇太后梓宫前供奠。　　

○赏二品顶带致仕光禄寺卿前协办大学士汤金钊、头品顶带。　　

○以祈祷灵应。予四川绵州汉大司马蒋琬祠。列入祀典。从总督琦善请也。　　

○旌表守正捐躯直隶固安县民刘幅之媳王氏。　　

○丁丑。谕内阁、大行皇太后母家亲属、著穿缟素百日。　　

○又谕、本日据冯德馨、英俊奏、剿平新宁匪徒。收复城池一摺。此案该匪等始则拜会抢劫。继而戕官据城。并敢四路邀人。抗拒官兵。相持四十余日。实属罪大恶极。现经冯德馨、英俊、督率镇道府协。及在事文武员弁。激励绅士。带同兵勇。于十一月二十九日。用地雷轰开城角。该贼匪仍敢抵死拒战。复经兵勇并力前攻。枪炮兼施。焚烧贼棚。生捦一百六十余名。摉杀余匪。不计其数。地方一律肃清。官兵酌撤归伍。所办尚为妥速。惟摉捕必应认真。勿令余匪仍匿僻区。至贻后患。匪首李沅发、果否已被焚杀。该抚等正可向所获匪徒。根究下落。仍自行密访。务得实据。傥含混奏称歼毙。日后仍有李沅发其人。一经发觉。朕惟该抚等是问。冯德馨、英俊、督率有方。俾匪党不致蔓延。均著交部从优议叙。在事文武员弁。并著该抚等择其尤为出力者。酌量保奏。其绅士召募乡勇。攻城打仗。据称得力居多。著详细查明。分别奏咨奖励。又另片奏、匪徒劫狱戕官。该管地方员弁。虽经失防于前。尚能募勇堵捕效力于后。所有应得处分。俱著加恩宽免。至该城守汛弁、据报先期公出。有无捏饰。教官、典史、尚无下落。均著该抚等确切查究。断不可以藏匿为公出。幸免查办。罪名出入。所关匪轻也。　　

○戊寅。谕内阁、大行皇太后母仪天下。懋著徽音。卅载以来。延禧垂荫。尊养兼隆。今兹仙驭升遐。朕心哀痛。不能稍释。敬稽典礼。宜隆谥号。以表尊崇。著大学士、九卿、会同敬谨详议具奏。　　

○又谕、祁寯藻、琦善奏、属员讦告上司。到案供无确据。请旨革职严讯一摺。又另片奏、请将清查局员。解任究办等语。捐升知府前任甘肃岷州知州陈昌言、著即革职。固原州知州徐采、镇原县知县张琅、吐鲁番同知托克清阿、均著解任。交祁寯藻、琦善、彻底根究。严行讯办。　　

○谕军机大臣等、王植奏、酌筹银款。拨给定远凤台二县。以资调剂办公等语。均著照所拟办理。并著咨部存案备查。其原经提款津贴凤台灵壁二县之处。仍循其旧。将此谕令知之。　　

○给安徽怀宁、桐城、宿松、望江、宣城、南陵、贵池、东流、当涂、芜湖、繁昌、无为、凤阳、五河、和、含山、铜陵、庐江、巢、十九州县。及屯坐各卫被水灾民一月口粮。　　

○己卯。谕内阁、本月二十一日。敬移皇太后梓宫于绮春园安奉。朕即在绮春园内苫次居住。以便朝夕恭奠几筵。用伸哀悃。　　

○两广总督徐广缙、奏请入觐。得旨、往返甚需月日。朕焉能放心。祇可候旨而行。　　

○庚辰。谕内阁、明年元旦。朕暂御青长袍褂。冠缀缨纬。办事后仍服缟素。王公大臣。及文武官员。均著穿青长袍褂一日。并帽缀缨纬。是日几筵前凡百执事人等、俱著仍服缟素。　　

○两广总督徐广缙等奏、西洋兵头哑吗嘞、在关闸外。被人杀死。该夷目将关闸汛兵。掳去三名。求为缉凶。旋缉获凶犯沉志亮、据供哑吗嘞行为凶暴。在三巴门外开辟马道。平毁附近坟墓。该犯祖墓亦被平毁。心怀忿恨。起意杀死除害。臣等以事关外夷。未便稍涉拘泥。当即恭请王命。将沉志亮正法枭示。劄知该夷目、遂将汛兵三人交出。数月以来。一切安静如常。得旨、所办万分允当。可嘉之至。朕幸得贤能柱石之臣也。　　

○减免直隶安、隆平、宁晋、河间、文安、永清、天津、东安、八州县积水歉收地亩旗租粮赋。　　

○辛巳。谕内阁、本月二十一日。奉移皇太后梓宫于绮春园。前曾降旨朕即在绮春园内苫次居住。兹复据王大臣等合词吁恳。以朕春秋渐高。若朝夕居于苫次。恐稍失调卫。转非所以上答皇太后平日慈爱之心。下慰中外臣民之望。不得已勉如所请。于奉移礼成后。仍回慎德堂居住。　　

○又谕、福济陆建瀛奏、通筹湖河大局。酌拟添塘避闸。绘图呈览。并查明河督等办理迟误。请分别议处严议革职各一摺。又片奏、酌筹筑坝疏通海口情形。又陆建瀛另片自请议处各等语。览奏均悉。本年河湖受淤较甚。现经福济、陆建瀛、周历亲勘。悉心体察。所有酌议添塘避闸。并以时启放各坝。及对坝逼溜。攻刷海口之处。自必各协机宜。确有把握。著即照所议。责成陆建瀛、会同河督。随时督饬认真妥办。总期疏通畅顺。启闭得宜。漕运既可遄行。湖河亦免漫溢。方称妥协。经此次筹办之后。明岁傥复淤浅误运。甚或河流横决。均惟陆建瀛、及该河督等是问。恐非仅赔修所能了事也。至现在回空帮船。放入运河后。果否畅行无阻。能否保其不误归次。迄未据福济等、详细声叙。实所不解。并著查明迅即覆奏。以纾朕念。福济、于办理妥协发摺具奏后。即行回京复命。其陆建瀛自请议处。并福济、陆建瀛、奏参河督、河道、厅员等。应行议处严议革职之处。均俟查明各帮军船。能否归次具奏到时。再降谕旨。　　

○又谕、本月二十三日立春。所有春山宝座等项。均著毋庸呈进。　　

○贷直隶通州里河五闸排造剥船银。　　

○壬午。上诣慈宁宫大行皇太后梓宫前。行殷奠礼。　　

○谕内阁、裕泰奏、审明总兵同知互相禀揭。分别定拟一摺。湖南绥靖镇撤任总兵祥麟、不洽舆情。办事乖谬。著照拟交部严加议处。永绥厅同知翟诰、办理尚无不合。禀揭亦出有因。惟失察差役赌博。责革后并未通详。殊属疏漏。著交部议处。　　

○又谕、本日据杨殿邦驰奏、节逾大寒。回空帮船挽放。仍形艰滞。酌议新漕兑运事宜一摺。本年回空帮船。渡黄已迟。加以节节套塘灌放。其不能畅行无阻。已可概见。至能否不误归次。昨有旨令福济等、迅速查明具奏。兹据杨殿邦奏、各省漕粮已经具报定期开兑。而空船尚有二千六百八十二只。未经下闸。恐致贻误新漕。酌议拟办章程四条呈览。该漕督职司转运。其势不得不豫为筹及。岂能坐视贻误。著福济、陆建瀛、会同杨殿邦、将所拟各条。悉心参酌。和衷办理。如有应增添者。仍当会议妥筹。一面核办。一面奏闻。不得草率。福济如已起程北上。仍著折回。　　

○又谕、奕兴、春佑、雷以諴、奏参陪祀人员贻误行礼一摺。奉恩将军哈格景年、均著交宗人府议处。崇龄、著交宗人府严加议处。　　

○以湖北省城被水。抢护出力。予同知劳光泰等、议叙。　　

○以指拏贼匪。不避嫌怨。赏伊犁哈萨克阿哈拉克齐、伊斯玛依尔伊提博拉、六品顶翎。　　

○癸未。巳刻。上诣慈宁宫大行皇太后梓宫前。行启奠礼。申刻。复诣梓宫前供奠。　　

○谕内阁、二十九日大祭。著改于明年正月初七日举行。　　

○又谕、本年年班来京之蒙古王公、贝勒、贝子、台吉等。无论在御前乾清门行走。及大门上行走者。释服后。俱著于明年正月内各回游牧。　　

○免云南铜厂民欠无著工本银。　　

○甲申。卯刻。恭移大行皇太后梓宫。安奉绮春园迎晖殿。上先于梓宫前奠酒。恸哭尽哀。届时灵驾启行。升小轝。上跪送。出永康左门。梓宫升大轝。上西向跪哭。攀掖步送。王大臣叩恳再三。始先赴绮春园宫门外祗俟。申刻。梓宫至。上跪迎。皇贵妃率妃嫔、豫俟于殿后。随安奉梓宫于迎晖殿。上号泣。行奠祭礼。王以下大臣、官员、俱举哀行礼。　　

○谕内阁、陆建瀛奏、刁民阻遏完粮。拒捕伤官。请将知县、都司、撤任等语。江苏句容县刁民。于该县开仓徵粮之际。胆敢纠众阻挠。抗拒伤官。实属暋不畏法。自应严办。但恐地方官办理不善。激成事端。亦应确切查明。严参示惩。方见持平。署江苏句容县知县梁园棣、溧阳营都司生麟、著一并撤任。交该督严提现获各犯。审讯定拟。仍饬缉拏逸犯务获。不准一名漏网。总期无枉无纵。折服官民之心。方成信谳。　　

○谕军机大臣等、本日据冯德馨奏、提镇道员剿匪疏纵。请先行交部严加议处。并自请严议一摺。又另片奏、道州等属匪徒。业经捕获数名。仍饬团练捕拏等语。览奏均悉。此次新宁县匪徒滋事。弹丸小邑。围困至四十余日之久。釜底游魂。未能克期殄灭。已觉办理迟延。因既已收复城池。歼捦贼匪多名。地方业就肃清。尚可解免。乃现经驰奏新宁破城之后。广西猫儿山。及新宁罗远峝各地方。又有另股匪徒。潜匿滋扰。且讯据现获各犯、供称有广西五排人李沅宝、听闻李沅发已被焚杀。定期分股。前往新宁。为李沅发报复等语。冯德馨初到。或未深悉情形。如果该提镇道员。剿捕认真。各隘口严密防堵。何至一经撤兵。余烬复然。显系李沅发逃窜。该匪徒四面接应。勾结为患。然则前此冯德馨所奏剿办情形。竟为该提镇等所朦。实难尽信。著裕泰接奉此旨。即由湖北省选派曾经出师得力将弁数员。并挑带精兵四五百名。迅即起程。驰往新宁等处。会同冯德馨、督饬分路摉捕各匪。务期净尽。毋任一名漏网。首匪李沅发、系案内要犯。岂可令其逃脱。获犯一百余名。就中作眼线者。谅不乏人。何难设法躧缉。著裕泰一面用兵。一面将该提镇等粉饰情节。查明据实严参。此等不堪文武。尚堪护庇耶。该提镇道员。如果办理不善。一片谎言。致令首犯脱逃。岂严议所能蔽辜。著先行摘去顶带。且令随同协捕。俟裕泰查奏后。再降谕旨。至冯德馨自请严议之处。俟事竣后再议。将此由五百里各谕令知之。　　

○自是日始。上居慎德堂苫次。　　

○乙酉。谕内阁、陆建瀛等奏、估修寨子民堰。请循案借款。并议请添改闸坝一摺。南河寨子民堰。为运道所关。节经该督等查勘冲缺情形。饬估兴修。现已一律完竣。委员验收。尚无草率偷减等弊。所有动借银一万八百九两零。著准其分限八年。在于沛县民田项下摊徵还款。仍俟前次借款徵完。再行起限。以纾民力。至马便汪十字河等处。应行添改闸坝。著颜以燠、遴委妥员确估。会商核办。以利漕运而卫民田。　　

○又谕、本年祫祭太庙。所有两庑配享。仍照旧分献。　　

○陕甘总督琦善奏、甘肃永昌协、大马营、高古营、碾伯、等地方。有贼番出巢抢劫。出没靡常。兵至则纷纷窜归。兵退又四出滋扰。惟有效坚壁清野之法。责成提镇。就近督率营汛员弁。时加防范。一经探有贼踪。即分投迎击。严行掩捕。得旨、必当严行整备。　　

○刑部尚书李振祜、因病解任。以工部左侍郎陈孚恩、为刑部尚书。内阁学士翁心存、为工部左侍郎。兼署钱法堂事务。　　

○调浙江按察使王懿德、为山东按察使。山东按察使黄宗汉、为浙江按察使。　　

○丙戌。上诣迎晖殿大行皇太后梓宫前行初祭礼。　　

○谕内阁、大行皇太后大事。百日外御用服色。及王公百官等服色。著军机大臣、会同礼部、恭查乾隆四十二年成案。悉心妥议具奏。　　
</div>
    <div class="pagination">
<a href="清实录道光朝实录_page845.html">上一页</a><span>...</span><a href="清实录道光朝实录_page841.html">841</a><a href="清实录道光朝实录_page842.html">842</a><a href="清实录道光朝实录_page843.html">843</a><a href="清实录道光朝实录_page844.html">844</a><a href="清实录道光朝实录_page845.html">845</a><span class="current-page">846</span><a href="清实录道光朝实录_page847.html">847</a><a href="清实录道光朝实录_page848.html">848</a><a href="清实录道光朝实录_page847.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
