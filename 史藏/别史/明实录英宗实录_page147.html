<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 147 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 147 页/共 263 页</h1>
    <div class="content">　　○丙午太仆寺卿吴敬先以疾请归疗治至是久不愈吏部以为言遂命致仕
　　○徙山西蔚州平顶巡检司于林关口兴宁口巡检司于松子口美峪巡检司于三涧口从署都指挥佥事赵瑜言也
　　○敕五军等营署都督佥事雷通都指挥使宫兴都指挥同知周全督官军牧放骑操马
　　○增设河南按察司巡河佥事从尚书石璞言初设参议更历不周故也
　　○升瓦剌使臣苏克帖木儿等四人俱为指挥同知忽秃不花等五人为百户并赐冠带
　　○先是天下朝觐官吏免罪运粮口外户部奏准狭西广西运赴怀安卫仓云南四川赴蔚州卫仓其余俱定于大同在城并威远卫仓左都御史沈固令福建并直隶庐州府等处运赴天城卫仓户部劾固不遵成命擅定近便运粮仓分与车户并朝觐官吏岂无扶同情弊乞下固狱别选公正大臣往代之命固自陈状以闻
　　○镇守临清平江侯陈豫奏临清卫开设衙门改调济宁卫所官军俱至但地窄人稠屯田数少切见临清与济宁一水之便欲令仍旧于济宁屯种办收子粒从之
　　○给事中林聪等劾中军都督府左都督汪泉以后亲怙威纵家奴杨俊等占武清县官田民田六千余顷及招纳无藉禁民樵采擅榷商贾货等罪乞治之诏弗问第令户部勘其所占田亩聪等固请乃下俊等于锦衣卫狱
　　○命给天寿山修城楼并通州等处修城军民匠余丁月米三斗
　　○戊申太子太保兼吏部尚书王直等言昨闻虏使奏乞遣使同往窃惟唐虞之世天子诸侯礼无不答况朝廷抚育四夷正如天地含养万物其中虽有豺狼恶类无不包容丑虏也先悔过归顺己蒙宽宥抚纳贵在覊縻使之感慕恩德不为边患况今边备未修刍粮未积军民之疮痍未瘳乞遣二三使臣往答其意一则观其虚实一则开导其善心边境庶得宁谧  帝曰兹事朕已处之矣
　　○赐兵部侍郎俞纲居第
　　○己酉太子太保兼户部尚书金濂言胡虏自古以来三皇不得臣五帝不得子今彼请使往来实  宗社国家之福而  圣志不从臣恐虏情生疑因而起衅兵旅一兴馈运不继此时虽有万言于事何补不听
　　○都指挥佥事刘源督运口外粮储索所部赀物闻巡按御史劾之辄弃营堡越关回京下法司论赎徒还职诏降一级用之
　　○庚戌免湖广九溪卫安福千户所来朝官运粮以其路远只身无力也
　　○敕户部主事张惠近得四川巡抚官奏贵州永宁等处仓粮多为官吏擅自支给及减价粜卖妄行费用今特命尔往彼会同贵州巡按御史查照数目将合问官吏舍余人等执问其有系四川所属者就行四川巡按御史执问数内文职五品以上并军职仍须奏请粮米追送原仓交还如有总兵官参将都指挥等官违例多报马数徇情关与马料者一体施行若该仓官攒将卷簿藏匿者执问解京尔仍将查追过粮料数目明白开奏毋或因循苟且如违罪有所归
　　○壬子命太宁侯陈泾隆平侯张福彭城伯张瑾为正使吏科给事中李赞户科给事中李侃礼科右给事中李春为副使持节册封楚府崇阳靖简王长子季堞为崇阳王夫人成氏为王妃兵马副指挥高岑女为唐府舞阳王芝址妃鲁山县主簿李震女为新野王芝城妃进封宁惠王子镇国将军奠墠为瑞昌王夫人严氏为王妃奠垒为乐安王夫人宋氏为王妃奠堵为石城王夫人王氏为王妃奠壏为弋阳王
　　○升山西都指挥佥事等官军五百七十二人俱一级并其余官军给赏有差以大同东门杀贼功也
　　○瓦剌使臣苏克帖木儿陛辞赐银币有差仍敕谕也先曰苏克帖木儿等至具悉和好之诚所云欲朝廷遣使偕往朕再三思之曩者正以去人不能体彼此之意往往取怒于太师以致和好不终利归于下朕与太师徒自结怨今惩前弊不欲复遣人去如太师欲令人朝贡买卖听从所便但来使必须识达大体不喜生事之人且只以文书往来通意足矣所索把哈孛罗今特于贵州取回付之来使凡国中人口在太师处者亦宜遣还以副其父母妻子之望回赐礼币至可领也
　　○癸丑楚王季埱奏岳阳悼惠王孟爟庶第三子镇国将军季坡病故禄米住支所遗夫人并女无人养赡诏有司岁给米二百石
　　○广东广州府耆民奏前参议杨信民为政公平不用刑威爱民如子嫉贪如讎兴利除害甚于饥渴巡历所至秋毫无犯以举奏贪吏为其反噬逮赴京师军民猺獠诣会府乞留者前后万人寻以朝命还镇于广令捕除逆贼民闻其至被胁之徒及避乱山泽者各各自归日以千数贼渐解散信民劳瘁成疾民相率为祷于神祠及卒男女聚哭哀动城邑丧过设奠者相属于道今没已期年民心哀慕不已请为之立祠春秋奉祭以旌贤德从之
　　○甲寅镇守居庸关右佥都御史萧启提督山海关等处军务右佥都御史邹来学俱乞致仕不允
　　○直隶河间卫达官都指挥佥事众神保奏臣督达官军舍余丁操练时方东作乞暂令歇操耕种庶不误其生理从之
　　○乙卯擢第一甲进士柯潜为翰林院修撰刘昇王＜亻与＞为编修改进士吴汇周舆戚澜张永吕晟王献刘宣俞钦相杰杨守陈童缘张业樊冕林孔滋张瑄金文钟清田斌章表杨昹张瑄彭信刘泰江朝宗周清为庶吉士俱于东阁读书先是巡按御史涂谦奏永乐初尝取进士曾棨等二十八人为庶吉士储养教育自后相继蔚为名臣乞将今科进士中选其材质英敏文词优赡者俾进学中秘仍命文学大臣提调劝课成其才器以待任用事下礼部议太子太傅兼尚书胡濙尚书兼学士陈循等佥言宜从所请遂诏循等即进士中选得汇等二十五人同潜等三人合二十八人以闻俱命于东阁读书给纸笔饮馔膏烛第宅悉如永乐初例
　　○升刑部右侍郎薛希琏为本部尚书希琏镇守福建以任满九载上其剿贼抚民功绩以请故升之
　　○命南京通政使司左通政毕昌致仕以大理寺丞李茂考察昌年老任久清誉不著也
　　○蠲顺天保定等府所属州县岁办芦苇薥秸等物以民饥也
　　○丙辰命故驸马都尉王谊子锳为献陵卫正千户
　　○免山东济南府所属去年旱灾夏税小麦八万五千一百余石绵八百八十余斤丝一千六百三十余斤
　　○丁巳都察院左都御史陈镒等言浙江都转运盐使司运使吴方大以贪赃坏法为民累饰词求复职似此奸诈难照常例处之命发戍边卫
　　○夜有流星大如杯色青白光明烛地出轸宿西南行至天庙后二小星随之
　　○戊午调太医院院判忻克敬于南京太医院
　　○先是从户部臣言以坝上各处官牛给民耕种至是本部奏除给散及倒死共五百余头其见在牛止有八百头宜存挤乳从之
　　○松滋王豪垔奏臣与妹上津县主俱选婚已定缘嫁娶之期在迩而府中艰难乞将臣今年折钞岁禄一千石暂于荆州府仓关与本色禄米俾得营办礼物不允
　　○敕云南按察司副使郑颙参赞都督同知沐璘军务
　　○大同右参将都督同知许贵奏近者户部移文住支舍余口粮缘大同官军寡少选拔舍余给以马疋军器操备请仍旧支粮从之
　　○辛酉起复山东按察司副使王亮改任山西先是总督边储左侍郎刘琏奏顺圣川草场地土肥饶可以屯种乞除副使一员提督事下吏部言亮刚果有为堪理其事今守制于家请令起复故有是命
　　○壬戌升金吾左卫冠带总旗汪玉为试百户玉左都督泉之子也
　　○总督边储参赞军务户部左侍郎刘琏奏雷家站新筑城池已完而保安州新兴仓未有粮料欲将直隶广平府应纳怀来仓小麦改纳新兴仓从之
　　○以雷家站城完赏官军银凡五千二百两从宣府副总兵右都督纪广言也
　　○命户部主事周琰于南京该库支钞三十万三千八百贯绢六百三十四疋布二千一百四十九疋赴四川赏杀贼官军指挥潘恂等一千三百八十九员名
　　○达官都督同知额黑孛罗福建杀贼病故其家支过俸米三十九石应追还官孛罗妻奏夫故子幼不能陪偿诏免之
　　○癸亥升府军前卫指挥使刘庆大宁中卫指挥使谷忠俱为都指挥同知以其父阵亡也
　　○盗发梁王妃坟命工部遣官安厝之
　　○会试不中式举人多自陈愿就教职给事中金达言教职取之举人胜于儒士举荐者远甚礼部遂请凡举人不中式愿就教职与副榜年过三十者悉送吏部除授翰林院学士陈循言副榜与不中式者一概取用非惟科目徒设抑且能否混并非惟人情不甘抑且乖于旧制于是命不中式举人及监生愿就教职者试而授之
　　○甲子敕广东左参政罗崇本曰近因各处调军剿贼特命尔专提督广东所属司府卫所州县每岁该纳秋粮如有官攒豪强之人揽纳侵欺冒支作弊刁蹬害民并占种田亩致使贫难虚纳税粮官吏通同不举者文职六品以下并军旗人等听尔究治事连军职及文职五品以上者具实奏闻区处所属鱼盐课税关隘守把去处果有奸弊当禁革者亦听处治尔须持廉秉公正己率人庶使人心警惧奸弊可革尔其钦承朕命
　　○参谋大同军事左都御史沈固奏山西行都司并大同府所属发廪赈济缺食军民今年正月二月共支粮七万八千三百九十余石
　　○大同总兵官定襄伯郭登奏左都御史沈固在边年久法令不行致边城经收粮草官吏大肆奸贪以灰土插和米麦军士啼饥号寒无所于诉乞别选廉明刚正之人以代固臣切见礼部尚书杨宁河南左布政使年富皆足胜其任乞敕廷臣会议选委一员授职来此与臣同心整理边务庶克有济又大同既有都御史一员并巡按御史其佥都御史任宁宜止于宣府巡抚诏升富为左副都御史代固管粮徵固及任宁远京○夜有流星大如鸡弹色赤有光出井宿西南行至云中
　　○乙丑敕云南按察司副使郑颙曰云南远在万里蛮夷杂处控制惟难已命都督沐璘充总兵官镇守尔颙参赞军务凡一切事机须会计区处务在至公使一方军民有所倚赖其卫所官员之中有不遵法度肆为贪虐及旗军人等豪猾奸诈不服差操者就行逮问轻则量情发落重则监候奏请务在宽猛适宜奸贪知惧兵备修举边境肃清以副朕委任
　　○命狭西按察司佥事王瑛致仕以老疾不任事也
　　○丙寅命故羽林前卫指挥使马端弟清通州卫指挥同知莫贵子通金吾左卫指挥佥事脱肯子道明武功左卫指挥佥事王全子灏彭城卫指挥佥事哈答孙子夏鬼里赤俱袭耳□戈羽林前卫指挥佥事黄贞子景金吾左卫指挥佥事刘刘瑛子刚俱代职
　　○升贵州右参将湖广都指挥佥事李震为都指挥同知以孟养剿贼功也
　　○山西等道监察御史桂怡等劾武进伯朱英服制未终娶乐妇为妾诏宥英罪乐妇离异
　　○四川威州土官舍人王永遣人来朝贡马赐彩币及钞
　　○戊辰户部奏各监局及各厂应役军匠俱月支粮一石宜减半给之命关光禄寺饭者给与五斗不关光禄寺饭者仍给一石
　　○移直隶武清卫仓于通州大运西仓废廒旧基以户部左侍郎张睿言旧仓设在旷野收粮不便也
　　大明英宗法天立道仁明诚敬昭文宪武至德广孝睿皇帝实录卷之二百二
　大明英宗睿皇帝实录卷之二百三
　　废帝郕戾王附录第二十一
　　景泰二年夏四月己巳朔  太上皇帝居南宫
　　○帝享  太庙
　　○遣中官祭司灶之神
　　○升河南按察使徐义为河南左布政使河东都转运盐使司运使何永芳为河南按察使
　　○庚午封宁惠王长女为乐平郡王配严杰赵王瞻塙第二女为武陟郡主配董智沈府稷山悼靖王第二女为铜鞮县主配都纲第三女为鄯阳县主配阎闰庆府安化王长女为府谷县主配蒋端次女为肤施县主配官濂命杰等俱为宗人府仪宾赐诰命冠服等件
　　○赐都察院左副都御史朱鉴诰命并封赠其祖父母父母妻
　　○赏大同总兵官定襄伯郭登银十两叚段三表里少监马庆监丞阮阿山都御史沈固参将潘兴人银五两叚段二表里官军人等一千四百三十二人银绢彩叚有差以大同斩获达贼功也
　　○免萧州卫无收屯田子粒二万二千四百余石从镇守狭西左副都御史刘广衡覆实奏请也
　　○初镇守福建太监廖秀奏巡按御史许仕达专权失机及耽溺游乐需索供奉等事诏镇守福建右侍郎薛希琏等案其状至是仕达亦奏希琏贪婪不法滥署官员及纵子弟扰所部等事诏遣给事中御史公正者往按之
　　○辛未升辽东署都指挥佥事高飞等官军十三人俱一级以平顶山擒杀达贼功也
　　○琉球国中山王尚思达遣使臣亚间羙等奉表来朝贡马及方物赐宴并赐彩币表里绢钞有差
　　○赏肃州官旗军舍都指挥同知韦文等五百人钞绢有差以斩达贼功也
　　○巡按直隶监察御史郑韶奏镇守怀来内官陈海用铁剑与夷人哈册易马命械海至京鞫之
　　○巡按直隶监察御史全智言各处镇守军职滥受词讼得贿者泯之不行无贿者转发送问猬兴庶狱荼毒军民乞通行禁约军职止许操军御寇毋蹈前非违者治罪从之
　　○巡按狭西监察御史甘泽奉诏鞫都指挥佥事李玉守备兴武营不严提督致贼入境杀掠当赎杖戍边卫从之
　　○甲戌给武陟郡主及仪宾董智禄米八百石晋城县主及仪宾董彦英禄米六百石
　　○敕都察院右副都御史轩輗总督南京粮储兵部左侍郎孙原贞镇守浙江
　　○日生晕色赤黄白黑鲜明围圆　　○丙子赐文武百官宴
　　○敕左都御史陈镒镇守狭西召左副都御史刘广衡还京时狭西久旱军民告饥广衡不肯赈济兴安侯徐亨以闻故有是命
　　○朝鲜国王李珦遣陪臣韩确等来朝贡马赐宴并彩币表里绢布等物有差
　　○以直隶定兴县荒田七千亩有奇为茂山卫屯堡
　　○度天下道士二千人
　　○丁丑起复处州府知府石瑁以右副都御史轩輗言处州贼盗窃发瑁能守御城池抚安人民今闻母丧例应守制乞令夺情故也
　　○广西太平府养利等州官族头目苏七等来朝贡马赐宴并钞绢等物有差
　　○以怀来卫仓缺粮命内外法司囚犯于通州领粮运赴怀来交纳杂犯死罪五十石三流并徒三年四十石余四等递减五石杖一百五石余四等递减一石笞五十三石余四等递减六斗
　　○锦衣卫奏原养福建贼属幼男十名宜月给米三斗从之
　　○新宁伯谭裕病命医视之
　　○戊寅巡抚贵州大理寺右寺丞王向奏按察司副使李睿娶部属女为妾索土人马匹私役官军事下法司请行总督军务都御史王来究治从之
　　○己卯擢训导齐昭为河南道监察御史以理刑考称也
　　○先是命官舍军余各运米六百石赴大同授以试百户子孙世袭至是锦衣卫校尉有愿增运米一百石如例升授者下户部议便从之
　　○奉御善增下锦衣卫狱初增以宠幸得预操练军马锡赉骈蕃房屋仆马拟于王公朝官有拂其意者辄詈辱之其奴隶怙势杀人侵民田夺商税六科十三道请治增罪命执下狱寻释之
　　○夜月色如赭
　　○庚辰书复安化王秩炵承喻以府中窄隘欲移庆阳凤翔等处居住今军民艰窘叔祖宜镇静以安人心不可轻移
　　○山东按察司副使刘敬乞致仕从之
　　○免宝庆府武冈州并新宁县被贼冲散人民抛荒无徵税粮七千九百六十余石桑丝二十一斤从湖广布政司核实奏闻也
　　○赏辽东开原卫指挥孙祥等十八人银绢布有差以斩获达贼功也
　　○西北有黑气如烟摩地而生
　　○辛巳京城官店塌房多为贵近勋戚所有兵科都给事中叶盛等言贵近勋戚高爵厚禄而又侵利于国贻害于人乞将在京官店塌房尽数勘实籍记在官按季收钞以资军饷从之
　　○直隶密云中卫军奏镇守署都指挥佥事张兴擅役军旗采木以造私室及克减军粮诸罪事下法司请令巡按御史按实以闻从之
　　○壬午升云南按察司副使萧晅为云南右布政使郎中詹冕为广东右参政知府韩弘为山东右参政署员外郎姚龙为福建右参议左参政李玺为云南按察使监察御史罗箎为浙江按察副使张海为贵州副使侯爵为广西副使齐让刘安俱为山东副使监察御史韩雍署郎中项忠俱为广东副使监察御史徐行为山西佥事给事中洪本昌为湖广佥事右评事庄琛为广西佥事从吏部推举也
　　○命四川都指挥使李荣子璋代为指挥同知都指挥同知宰文子用代为指挥使
　　○户部奏贵州各卫官员俸钞不敷请于江西湖口湖广金沙州二处设关量船每一百料收钞十五贯类解湖广布政司及贵州辰沅常德等府官库收贮以备支用从之
</div>
    <div class="pagination">
<a href="明实录英宗实录_page146.html">上一页</a><span>...</span><a href="明实录英宗实录_page142.html">142</a><a href="明实录英宗实录_page143.html">143</a><a href="明实录英宗实录_page144.html">144</a><a href="明实录英宗实录_page145.html">145</a><a href="明实录英宗实录_page146.html">146</a><span class="current-page">147</span><a href="明实录英宗实录_page148.html">148</a><a href="明实录英宗实录_page149.html">149</a><a href="明实录英宗实录_page150.html">150</a><a href="明实录英宗实录_page151.html">151</a><a href="明实录英宗实录_page152.html">152</a><span>...</span><a href="明实录英宗实录_page148.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
