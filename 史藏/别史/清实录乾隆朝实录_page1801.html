<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1801 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1801 页/共 1860 页
  </h1>
  <div class="content">
   监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十八年。癸丑。十一月。庚寅朔。谕军机大臣等、浙省解到、前与＜口英＞咭唎夷商贸易郭端之子郭杰观。经军机大臣审讯。郭杰观、祇系训蒙乡愚。并无与＜口英＞咭唎交通勾结情事。且伊父郭端。前与珍商经手交易。铺户银两。俱被夷商拖欠。此时铺户等、自不肯再向夷商贸易。而＜口英＞咭唎货船。此后巳不准再到宁波。亦无从与该处民人交结。郭杰观、著交原解官带回省释。仍著吉庆饬知该地方官。随时留心查察。毋令滋事。　　

○吉林将军宗室恒秀奏、上年直隶岁歉。蒙恩听求食流民出关。计到臣所属地方者万五千余人。吉林屡丰。流民均获生全。今年内地有秋。饬令回籍。咸云甫经全活。移回转苦失业。路费亦艰。察其情形属实。似宜俯听。但人数众多。恐不肖杂处生事。请照例造入红册。自来岁为始、交丁银。除报部外。嗣有愿回籍者。注明开除。从之。　　

○辛卯。上御乾清门听政。　　

○谕、本日御门。学士永良。不能读本。从前似此者俱革退。永良著即行革职。加恩以骁骑校补用。前日萨哈尔济、读勾到犯人名单。屡有错误。且目系近视。腿有残疾。著加恩以原品休致。当令扎郎阿、代读妥协。尚属留心。著加一级。　　

○谕军机大臣等、据苏楞额奏粤海关此次徵收银两短少盈余一摺。内称盛住任内、徵收十个月零二十三日。福昌署理一个月零七日。共收银八十八万五千余两。与上届比较。少收银一十二万五千余两等语。向来关税短缺盈余银两。虽例按经徵月日分赔。但何人任内短缺若干。摺内自应分晰具奏。今该监督摺内。祇系笼统声叙。殊欠明晰。著传谕苏楞额、即将盛住福昌任内。各短若干。是否福昌因暂时署事。所派驻防人员。经理未能妥协。以致税课缺少之处。据实具奏。以便交部核议。　　

○以署左副都御史三品卿衔通政司副使方维甸、为光禄寺卿。　　

○以户部右侍郎巴宁阿、为正黄旗汉军副都统。　　

○壬辰。上御懋勤殿。勾到河南、山东、二省情实罪犯。停决河南斩犯四人。绞犯十六人。山东斩犯二人。绞犯五人。余九十三人予勾。　　

○谕曰、博斌著以头等侍卫兼副都统衔、在乾清门行走。　　

○癸巳。谕军机大臣等、昨令军机大臣、将各省因灾缓徵、带徵、未完各项钱粮数目具奏。朕阅所开单内。直隶省、未完银二百九十八万四千余两零。粮二万九千余石。山东省、未完银二百八十四万七千余两零。谷四十五万三千余石零。河南省、未完银七十五万九千余两零。谷六十九万三千余石。江苏省、未完银二十四万四千余两零。安徽省、未完银二十八万二千余两零。福建省、未完银七万二千余两零。江西省、亦有未完银七千余两零。此内直隶山东为最多。河南次之。江苏安徽又次之。此项因灾缓带银两。自乾隆五十二、五十四等年起。截至五十七年止。历时已久。何以尚未徵完。况直隶、山东、安徽、及江苏省之江宁等属。曾经加恩分别豁免。而未完银粮。尚有如许之多。在小民踊跃输将。经朕加恩缓带之后。自必倍加感激。接期交纳。虽直隶省之顺德、广平、大名等府。河南之河北等府。连遇歉收。屡次停缓。而其余各处。并非积歉之区。小民等更必输将恐后。乃经徵未完银粮款项。为数累累。必非全系实欠在民。自系经徵官吏。任意侵蚀。诬我良民。年复一年。伊于何底。若此时即行豁免。适以便贪官蠹吏肥槖私图。于小民仍无实惠。著传谕各该督抚、即行查明、实系积歉之区。被灾年分。及带缓限期。因何未完至如许之多。实在民欠若干。官吏侵蚀若干。分晰详查。开单据实具奏。此项历年未完缓带银两。在州县等、断不肯自行呈报。但该州县等辗转侵那。已非一日。并非全系该地方官本任之事。自可无庸规避。惟当各发天良。确切严查。据实具奏。再行分别核办。朕此时亦不加深究。祇将官吏侵蚀数目。著落赔补。其那移捏报之罪。尚可加恩宽宥。若该督抚仍复心存袒护。代为隐瞒。稍有不实不尽。一经查出。定行重治其罪。断不能邀宽宥也。将此各谕令知之。必于十二月中旬即行奏至。以便加恩。　　

○甲午。遣官祭先医之神。　　

○谕曰、成德在外已久。年力就衰。且非能办事之人。陕西布政使和宁。系蒙古人员。人尚明白。亦稍谙卫藏情形。著赏给副都统职衔。即由彼处驰赴西藏。更换成德。帮同和琳办事。不必来京请训。　　

○谕军机大臣曰、宝琳奏浙江驻防。遇有协领佐领缺出。不敷拣选。请不拘满洲蒙古左右翼、应升人员内。一体拣用一摺。已交该部议奏矣。宝琳在浙日久。近年来。忽奏参协领。及咨参佐领以下各官。降革勒休。并销去记名者共四十余员。此等驻防旗员。如果有怠惰不职情事。自应实力整顿。分别参革。但驻防人员无几。非地方营伍可比。即督抚提镇。亦不应无故参员如许之多。恐不免有意苛求。以为见长地步。即如该将军本日所奏。协领佐领缺出。不拘满洲蒙古左右翼、一体拣选一节。自由参劾过多。以致不敷遴选。为此通融之计。朕于内外臣工。无不量才器使。从不肯稍存溪刻。况此等驻防官员。断不至有贪黩败检情事。若过事吹求。动辄参劾。驻防之员无几。将何所措其手足耶。长麟在浙较久。于宝琳平素性情。自必知之较悉。吉庆虽到浙未几。但近在同城。该处司道府县。必皆有见闻。无难确加访询。著传谕该督抚。即将宝琳节次参劾之员。是否秉公办理。如果得当。是该将军为整饬旗营起见。尚属认真。若有任意苛刻情事。即行据实密奏。勿稍回护。寻觉罗吉庆奏、访察将军宝琳。平日管辖官兵甚严。操防勤慎。前＜口英＞咭唎贡使到杭。满兵摆队整肃。是有明验。复密访其所参官。舆论亦称平允。报闻。　　

○驻藏大臣尚书和琳、副都统衔成德奏、廓尔喀王子叔侄。詟服天威。诸事禀命。昨于八月初遣头人禀称、哲孟雄所有各寨落。俱归我国已十有余年。哲孟雄止有日尼杵、及冈多二处。作木朗全境。亦归廓尔喀多年。该部落止存该部长之叔苏班色一人。现在闻其往各部落借兵。希图恢复。各部落皆未出兵。我国亦未出兵穷追。诚恐苏班色造作语言。致生事端。求天朝勿听。并请差官与定交界。臣等久知哲孟雄、作木朗、二处。并非藏属。廓尔喀侵占已久。该王子叔侄。恭顺小心。既来请示。因不可令其欺凌弱小。亦不值代为分定疆界。随谕来人。哲孟雄、作木朗、二部落。尔国久已据其土宇。本钦差断不肯令尔退还。但哲孟雄部长。现仅有日尼杵、冈多、二处栖身。作木朗、亦仅有苏班色一人。尔等当体大皇帝好生之心。不可过于追迫。各安本分。归告尔王。总宜凛遵大皇帝谕旨。和睦邻封。爱惜百姓。至极边地方。本钦差不值差官代定交界。当据该头人伏地叩头。感激悦服。臣随量赏盘费。派员护送起行。仍严饬各边界头人。不得容留该二部落人。致滋事端。得旨、和琳等奏据廓尔喀差头人哈斯达、打尔萨野、到藏请安递禀一摺。所办得理。据其禀内称、作木朗、哲孟雄、二部落之人。素不安分。伊等地方。经廓尔喀占了多年。惟恐该部落人等架说是非。又争地界。恳请驻藏大人。勿听伊等之言。并请差官与之定立交界等语。廓尔喀因侵占邻近部落地方。惟恐其希图恢复。差人赴藏禀明。并又渎请差官定立交界。设遇胸无定见之人。又必听从所请。率为剖断边界。又致生事。即如藏内噶布伦、及僧人、俱以该二处虽不属藏内管辖。向与达赖喇嘛相好。彼处庙宇。俱系经典所有。请仍照六辈达赖喇嘛所定地界。为之剖断。此等愚昧无知之人。一经该部落等到藏侵陵。即懦弱无能。纷纷逃避。及仰杖天朝兵威平定后。又复藉势贪占便宜。妄求定界。今和琳并不听信噶布伦等浮言。实属可嘉。即向廓尔喀所差头人明谕。既不准其欺陵弱小。亦不复更为分定疆界。既不听藏中觊觎之心。亦足以悦服廓尔喀之心。而哲孟雄等部落。闻知天朝剖断公允。亦必益加感畏。办理实为得当。嗣后接任之员。遇有此等事件。俱当坚持定见。仿照办理。勿为浮言所惑。边界自可永臻宁谧也。　　

○以故厄鲁特扎萨克一等台吉三多布从弟多尔济袭职。　　

○乙未。上御懋勤殿。勾到直隶情实罪犯。停决斩犯一人。绞犯十一人。余九十七人予勾。　　

○谕军机大臣曰、梁肯堂奏、山海关驻防、五十九年应需兵米。请敕下奉天府尹。在于宁远州、锦县、协拨一万石等语。本年直隶地方。虽秋收丰稔。但值积歉之后。元气尚未全复。且永平一属。现有应行买补之项。未便再令添买兵米。所有山海关驻防兵丁、五十九年应需米石。著传谕宜兴等、仍照旧在于宁远州、锦县、协拨一万石。发交山海关通判领回。以济兵糈。　　

○以直隶按察使阿精阿、为陕西布政使。　　

○丙申。谕军机大臣等、刑部题驳陕西省靳青愧悔拒奸。所伤范生玉身死。比照妇女拒奸、杀死奸夫例拟流一案。所驳是。已依议行矣。靳青被范生玉鸡奸时。年已十六。并非力不能拒者可比。既已甘心叠被奸宿。自不得与良人子弟拒奸杀人拟流者同论。乃该省遽将靳青、比照妇女悔过。拒杀奸夫之例。问拟杖流。以强壮男子。比拟孱弱妇女。已属不伦。且与未经被奸者。漫无区别。设遇良人初次拒奸。又将凭何定拟。刑部所驳。殊为得当。此系和宁护理抚篆时具题之件。著传谕秦承恩、即将此案。一面按照部驳情节。另审具题。一面询问和宁。将因何援引错误之处。据实登答具奏。　　

○以直隶口北道索诺木扎木楚、为按察使。　　

○实授乌大经、为甘肃提督。　　

○旌表守正捐躯福建平和县民曾满妻赖氏。　　

○戊戌。上御懋勤殿。勾到朝审情实罪犯。停决官犯绞犯四人。常犯斩犯十八人。绞犯七人。余十一人予勾。　　

○庚子。旌表守正捐躯山东菏泽县民庄继宗妻卞氏。　　

○辛丑。谕军机大臣等、朕临幸天津。巡视沽淀。向来经过地方。俱豫备戏台。及排当等项。最属无谓。在天津商人等、情殷爱戴。于朕巡幸处所。偶有点缀。自不便概行禁止。至跸路所经。仅止一过其地。而地方官亦踵事增华。竞侈观美。岂不徒滋繁费。明春巡幸津淀。著传谕梁肯堂、除盐政带领天津商人等。所办点缀段落。听其照常豫备外。其沿途地方。如苏桥等处。地方官所备排当点缀等项。俱著停止。该督务须遵照谕旨。不得无益妄费。以副朕崇实黜华之意。　　

○旌表守正捐躯直隶博野县民曹登儿妻卢氏。河南永城县民阎克巳女阎氏。　　

○壬寅。圣祖仁皇帝忌辰。遣官祭景陵。　　

○上诣奉先殿、寿皇殿、行礼。　　

○豁云南运京乾隆五十三年分沉溺铜、六万四千斤有奇。　　

○癸卯。谕曰、鄂辉、雅满泰、俘习浑、因办理藏务不善。业将伊等枷号治罪。嗣廓尔喀投诚。诸事告竣。加恩俱令来京。但总核伊等情罪。鄂辉、雅满泰、虽属怯懦。尚有可原。俘习浑、糊涂不堪。竟欲将全藏与贼。其罪实重。理应正法。因念其祖父旧劳宽免。但不便赏给差使行走。俘习浑、著发往黑龙江。交该将军委以苦差。效力赎罪。鄂辉、雅满泰、著在拜唐阿上行走。朕于臣工功罪。一秉至公。惟视其人之自取。鄂辉等益当感愧。倍加勤慎行走。　　

○又谕曰、原任回部之土尔扈特扎木楚等处十八户人口。著遣回土尔扈特各游牧所。俾伊等骨肉完聚。　　

○谕军机大臣等、本日伍拉纳由驿递到奏摺。朕以为必系地方有何紧要事件。及披阅所奏。止系覆奏琉球国贡使到闽。及委员护送起程日期。此等覆奏事件。何关紧要。现在题本早巳到阁。又何须该督专摺驰奏。徒劳驿马。此即为不晓事之一端。著传旨申饬。　　

○甲辰。谕、据明亮等奏、查明出师西藏、损坏军机数目。请著落原领官兵。分别赔补等语。此次出师官兵效力戎行。奋不顾身。其阵亡者。尤堪悯恻。若此项损坏军机。著落赔补。未免太过。明亮曾经出师西路、云南、金川等处。前此如何办理之处。岂不知之。乃并不查照向例。率行定议具奏。殊属非是。设令如此赔补。偶遇出师打仗。何以使之奋勉出力乎。明亮等著严行申饬。仍交部议处。此案著军机大臣等。会同各该部院衙门。查明从前查办旧例。应如何补置。如何豁免之处。妥议具奏。　　

○湖广总督兼署湖北巡抚毕沅疏报、乾隆五十六年分。开垦建始县成熟地二顷十二亩有奇。　　

○予福建澎湖协左营因公出洋遭风淹毙水兵阮世爵等三名、恤赏如例。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百四十



大清高宗法天隆运至诚先觉体元立极敷文奋武孝慈神圣纯皇帝实录卷之一千四百四十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十八年。癸丑。十一月。乙巳。上以冬至祀天于圜丘。是日起。斋戒三日。　　

○丁未。上诣南郊斋宫斋宿。　　

○谕军机大臣曰、长麟奏管带贡使。行抵江西交界一摺。据称接奉谕旨后。当即宣读。并详细讲说。该贡使等感激天恩。欢喜庆忭。并请将所奉谕旨。恭录一道发给。以便回国时、给国王阅看。敬谨供奉等语。并据长麟拟录牌文式样。一并进呈。该贡使等因恳求另具表贡一事。业邀允准。倍形欢感。所有前降诣旨。虽经长麟宣读。并为逐句讲解。该贡使等自能领会。但伊等回国时。仅恃口传。未免记忆不全。且无凭据。恐该国王动疑伊等捏饰。今请恭录谕旨发给赍回。给该国王阅看供奉。更足坚其向化之诚。自应俯从所请。钞录给与。著将此旨、即由六百里发往。交长麟、即照所拟牌文式样。缮写发给。计引旨到时、该贡使尚在广东。正可当面饬交。令其迅速起身。安心回国也。将此谕令知之。　　

○戊申。冬至。祀天于圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○己酉。谕曰、朕自临御以来。惠爱黎元。加恩海＜宀禹＞。凡普免天下钱粮四次。普免漕粮二次。此外偶遇水旱偏灾。随时蠲免赈恤者。又不一而足。敬念圣祖仁皇帝御极六十年。普免钱粮一次。漕粮一次。稽诸史册。已为亘古所未有。而朕继承统绪、于重熙累洽之后。惟日孜孜。无刻不以民依为念。蠲免次数。视康熙年间。更有加增。此皆由国家承平日久。生齿益繁。人君代天养民。允宜渥沛恩膏。俾闾阎共臻乐利。方为子惠元元之道。我子孙缵膺大统。亦当以朕之心为心。爱养斯民。推恩行庆。若能频施旷典。视朕有加。实我大清国亿万年无疆之庥。若靳惜恩膏。有所弗逮。即非所以善继善述。设彼时大臣中。或以经费有常。储蓄宜裕为词者。似为国用起见。易于动听。而不知民为邦本。为民正所以为国。其言断不可听从也。至为治之要。首在用人。而人才究以正途为重。前因军需河务。支用浩繁。曾暂开捐例。原属一时权宜之计。不久即行停止。迄今已阅二十余年。而府库充盈。并不因捐例停止。稍形支绌。铨选既无壅滞。人才亦得奋兴。可见捐纳一事。竟当不必举行。此不特慎重名器。并以嘉惠士林。我子孙亦应奉以为法。倘复有奏请开捐者。即为言利之臣。更当斥而勿用。惟贡监一途。乃众所愿。弗占正途。不过给予顶戴。无碍铨政。亦仿古人纳粟之意。事尚可行。是皆用人爱民之大经大法。著将此旨敬谨存记。俾我世世子孙。遵循弗替。以期永臻郅治。　　

○谕军机大臣等、据毕沅奏拏获叠次抢窃首夥匪犯。审明定拟。请旨办理一摺。已交军机大臣、会同该部速议具奏矣。此案杨应子等夥合多人。屡次肆行抢劫。渐不可长。情罪重大。该督拏获审明后。自应将该犯等即时正法。俾要犯不致稽诛。方为正办。乃该督尚复拘泥请旨办理。殊属错误。该犯等人数较多。若不即时正法。久禁囹圄。既恐或有疎虞。且此等匪犯、赋性凶顽。或不免在监滋事。更复不成事体。毕沅、著传旨申饬。并著将未获逸犯。饬属严拏务获。毋使漏网远扬。至该府高杞、于此等要犯。即能督率所属。将首夥各犯即时盘获。尚属认真。高杞除随案交部议叙、以示鼓励外。其会同拏获之营县等、并著该督查明实在出力者。亦应一并咨部议叙。但不可因有此旨。遽将未经出力之员。概行咨送。致滋冒滥。　　

○庚戌。谕军机大臣曰、毕沅办理杨应子等一案。已属错误。而各省督抚。于重大盗案。似此拘泥请旨者。恐亦不少。著通谕各督抚、除寻常盗犯。仍照例定拟、请旨办理外。其似此首夥聚至数十人以上、叠次抢劫之案。如系地方官或因需索不遂。锻炼周内。冤及多人。则该督抚所司何事。果经审究得实。自应据实劾参。必将承审之员。抵罪正法。然此等凶恶匪徒。想地方官亦不应有索贿骩法。苛刻冤滥之弊。该督抚于审讯明确后。即应一面奏闻。一面办理。以惩凶顽而彰国宪。毋再办理迟缓。致有疎纵也。将此传谕知之。　　

○壬子。谕军机大臣曰、兰第锡、李奉翰等、奏会看海塘石坝一摺。已交原议大臣议奏矣。此事前据大学士九卿核议具奏时。朕以水势宜于顺轨直趋。方不至遏激为患。浙省海塘。已属与水争地。今又添建石坝。总计纵横不下百余丈。是占水之地。更为加多。潮汐往来。不无阻碍。长麟所奏酌减丈尺之处。恐无真知灼见。而吉庆甫经到浙。于海塘工程。亦未谙悉。因李奉翰适来京陛见。当即面为详晰指示。令其会同兰第锡、偕赴浙江。与吉庆三人详细履勘。公同商酌定议具奏。今据该河督等奏到、止称石坝十二座。内有九座并非迎溜之区。应听其废去。毋庸修理。惟第二坝、第十坝、第十二坝、适当迎溜处所。颇资攩护。请暂为留存等语。而于朕前此面谕、此项石坝是否占水地面。以致冲激损工之处。并未明晰声叙。是李奉翰并未领会朕意。且此项石坝十二座。均系福崧在浙时。先后添建。嗣经长麟查勘。以石坝过于高宽。与水抵御。易致泼损。奏请收窄办理。是此项工程。在长麟即欲收减改办。而该河督等此奏。乃称长麟请修之七座。均已残损等语。竟似此项石坝。系长麟奏请修筑。措词尤为牵混。前此福崧在浙江巡抚任内。惟知婪索牟利。于海塘事务。更何暇亲往履勘。留心整顿。其添建石坝。不过就属员怂恿之词。率议兴工。朕明知此项工程。必交官办。而采取石料等项。即可从中浮冒。又可以建筑石工。盖石工奏销重。柴工奏销轻。不用柴薪。既可从重冒销。更亦便小民生计。外以博市惠之名。而实以为侵肥之计。情弊显然。该河督等查勘时。亦应将福崧从前率行议建缘由。明白声叙。乃亦并无一字提及。此事李奉翰到京。曾经朕面加详谕。兰第锡、止系李奉翰转向告知。而吉庆不过随同查勘。乃李奉翰于朕面谕各情节。全未领会。摺中无一字道及不过联衔一奏。草率完事。是李奉翰竟系一无用之人。又何用伊前往会同查勘耶。李奉翰、著传旨严行申饬。并著将此旨。交长麟阅看。想长麟亦必当心服也。除俟原议大臣核议具奏。另告吉庆遵照办理外。将此各谕令知之。
  </div>
  <div class="pagination">
   <a href="清实录乾隆朝实录_page1800.html">
    上一页
   </a>
   <span>
    ...
   </span>
   <a href="清实录乾隆朝实录_page1796.html">
    1796
   </a>
   <a href="清实录乾隆朝实录_page1797.html">
    1797
   </a>
   <a href="清实录乾隆朝实录_page1798.html">
    1798
   </a>
   <a href="清实录乾隆朝实录_page1799.html">
    1799
   </a>
   <a href="清实录乾隆朝实录_page1800.html">
    1800
   </a>
   <span class="current-page">
    1801
   </span>
   <a href="清实录乾隆朝实录_page1802.html">
    1802
   </a>
   <a href="清实录乾隆朝实录_page1803.html">
    1803
   </a>
   <a href="清实录乾隆朝实录_page1804.html">
    1804
   </a>
   <a href="清实录乾隆朝实录_page1805.html">
    1805
   </a>
   <a href="清实录乾隆朝实录_page1806.html">
    1806
   </a>
   <span>
    ...
   </span>
   <a href="清实录乾隆朝实录_page1802.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
