<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 235 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 235 页/共 523 页
  </h1>
  <div class="content">
   监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十二年。丁卯。四月。戊子。上幸静明园。　　

○还圆明园。　　

○命仪亲王永璇、成亲王永瑆、定亲王绵恩、分诣天神坛地祇坛太岁坛祈雨。并于黑龙潭、及山高水长、设坛祈祷。　　

○己丑。孝端文皇后忌辰。遣官祭昭陵。　　

○上诣山高水长祈雨坛拈香。　　

○谕内阁、军机大臣会同吏兵二部议驳、阿林保奏酌筹旗人进身之阶、以裕生计一摺。所驳甚是。阿林保系满洲大员。于旗务全未谙习。辄以八旗户口繁滋。筹资养赡。请将满洲蒙古之亲军、前锋、护军等项。挑拨各直省分别补用千把等官。殊不思定例旗员止用绿营守备以上之官。立法实为尽善。盖因满洲蒙古娴习骑射。风气淳朴。恐沾染绿营弁兵积习。是以我皇考高宗纯皇帝明降谕旨。训诫谆谆。将外省守备旗缺。拨归绿营。予以限制。今阿林保请将亲军等项。挑补千把。势必至旗员习尚。尽同绿营。殊失立法本意。种种窒碍难行。而所议分发各省、先行借支钱粮。于得缺后复行扣还。以千把微弁。所得分例无多。一经坐扣。支绌立形。于生计仍无裨补。其多占绿营额缺。犹属小节。至所奏文职主簿、县丞、经历、州同、及盐大使、司首领等官、请将满洲蒙古旗人一体铨用一节。均属有乖定制。妄议纷更。所奏俱不可行。阿林保、著传旨申饬。　　

○庚寅。谕内阁、周兴岱等奏、查核实录馆人员、功课字数浮冒、请旨查办一摺。誊录交银缮写书册。已属大谬。但必应缮字若干。始交缮费若干。今既查有虚报字数。则字浮于书。即解浮于字。所有浮交银两。按字核算。计三万五千余两之多。作何归著。不可不彻底根究。以归核实。著交前派之禄康、费淳、长麟、邹炳泰、将周兴岱等所记底档。与该馆所报字数。详细查核。并传讯原办经手之提调施杓等、令其逐一登答。如有浮冒入已馈送等敝□大。即据实严参。交刑部究办。　　

○谕军机大臣等、贡楚克扎布等奏、驰赴大通县查明贼番业已远扬、及筹画办理缘由各摺。贼番叠次纠众抢劫滋扰。不法已极。经贡楚克扎布、百祥、先后驰抵大通追捕。而贼番已闻风逃窜。自应设法办理。以儆凶顽。贡楚克扎布摺内称、前曾奉旨饬谕、焉有因缉拏贼匪、即为用兵之理。此原指蒙古等偶被偷窃、不值轻用官兵而言。今则该贼番等抢劫蒙古牲畜、并进贡堪布喇嘛物件。甚至分路抢掠内地居民。刃伤兵丁。实属强横不法。其情罪即系叛逆。虽现在贼踪业已远遁。必当探明追蹑。声罪致讨。捣其巢穴。前曾节降谕旨、令兴奎挑带满营兵五百名驰赴剿办。并令全保转饬百祥、于甘省绿营兵丁内挑选五百名、交与兴奎、贡楚克扎布、调遣。兴奎等惟应遵照指示。速筹剿捕。惟据摺内称、循化贵德两厅所属野番、不下二百余族、其中良莠不一、此次滋事之犯、未知系何番族、现已购线踹访等语。兴奎等务须将贼番族分、及住牧之所。探访明确。统兵进剿。一面晓谕附近各番不必疑惧。庶使安静守法之番众。咸知感服。而逞凶肆劫之徒。俱各震慑。以期绥靖边圉。一劳永逸。切不可轻率进剿。致令番情惊惑。至另片所奏蒙古郡王等呈请随营出力一节。殊可不必。贡楚克扎布已当面驳斥。惟应令其自固藩篱。各守边界可也。将此传谕知之。　　

○辛卯。谕内阁、宗人府奏遵旨严议奇臣一摺。据称奇臣前已解任、可否留其奉国将军世职、仍罚俸二年等语。所议太轻。奇臣与积拉堪、均系宗室。一任将军。一任都统。其职分亦属相等。积拉堪在荆州将军任内、与知府林岚宴会。知府究非将军属员可比。而奇臣任乌噜木齐都统、兼辖地方事务。知州正其所属。乃与往来交好。有收受猪羊酒果等事。情节已有区别。且积拉堪将知县方遵辙查拏盗匪办理不善之处。致书全保。尚系为地方公事起见。信内亦并未务令全保参劾。即现在讯据方遵辙、亦自称当日办理冒昧。积拉堪委非挟嫌。而奇臣则于属员那灵阿科敛得赃、及知县达楷浮徵累民种种款迹。茫然不知。即员外郎官成、在彼亦有私赁官房地产得银之事。该都统均毫无觉察。又纵容家人陈大招摇滋事。其咎较之积拉堪甚重。积拉堪罢职后。将公爵一并革去。今宗人府议处奇臣、以其前已解任、即不复议以黜革。并欲留其奉国将军世职。仅拟罚俸二年。殊属轻纵失当。所有酌议此案之宗人府王贝勒公等、著交吏部察议。奇臣交吏部另行严议具奏。寻议、将奇臣革去乌噜木齐都统、并奉国将军世职。从之。　　

○壬辰。命五城设厂平粜仓米。　　

○癸巳。谕内阁、本日都察院汇奏咨交各省查办之案。朕披阅清单内、有山东莘县民鲁名魁、控告漕书朱吉甫、重徵伊家应纳漕粮一案。系咨交山东巡抚查办。又圆明园汛兵马德之母张氏、复控伊子被马兵王三等凶殴毙命、该营纵放正凶一案。系咨交刑部查办。殊属非是。外省州县书吏舞敝□大重徵。最为闾阎之害。遇有来京控案。都察院亟应专摺奏闻。以便交该抚作速审办。或交钦差就近审讯。加以创惩。庶除莠安良。奸蠹日渐敛迹。都察院历来奏办重徵之案。本自不少。此案何以改奏为咨。若以此案鲁名魁所控、祇系重徵伊一家漕粮。殊不知奸胥猾吏胆玩营私。既可将伊一家漕粮重徵舞敝□大。则其余花户、又安能保其不勒索苛求。何得以一咨完事。此等重徵之案。尚不具奏。岂专待谋反大逆之事、始行具奏耶。至马张氏复控之案。虽系寻常命案。现在刑部亦已审办。但此案犯事地方、在御园附近处所。亦当随时陈奏。都察院堂官于此二案应奏之件。率行咨办。实属偷安懈怠。著传旨申饬。嗣后务当斟酌案情分别奏咨。毋得率意办理。　　

○旌表守正捐躯山东乐安县民王幅祥妻岳氏。　　

○甲午。谕内阁、朕廑念旗人生计艰难。曾于上年冬闲、特降恩旨。颁发内帑银七十万两、交商生息。增设养育兵四千余名。用资养赡。旋据该部会同八旗都统等议奏、请俟发商生息银两解到之时。再行挑补兵缺。已依议行。约计此项银两。须至本年冬闲方可解京。现在虔求雨泽。朕夙夜斋心。吁祈昊贶。因思旗人望恩幸泽。正复孔殷。若俟此项银两年终解到之日。方行挑补兵缺。距今尚有数月之久。未免需缓。所有八旗内务府应增养育兵、著即行挑补。于五月起关支钱粮。其应支银两。著于部库内先行动项拨给。俟生息银两解到时。再行归款。以示朕恩膏速逮、仰迓鸿施至意。　　

○又谕、京师入春以来。雨泽稀少。近日设坛祈祷。仍未普沛甘膏。宵旰焦思。时深殷盼。朕惟清理庶狱。亦感召和甘之一端。向来军流以下人犯。闲予减等发落。但积贼窝匪。若概行赦贳释回。该匪等未必革面洗心。仍为地方之害。且上年恩旨各省办理减等。现在查办尚未全竣。今因京畿望泽。再沛恩施。除积贼人犯不必查办、并各省军流以下人犯、此次毋庸一律办理外。著刑部将直隶一省、及部中审拟军流等罪、己未到配官常各犯。详查案情。择其情稍可原者。无论远年近年。迅即开单具奏。候朕量加宽宥。其因事牵涉拘系候质各犯。亦速行讯明省释。至寻常案件。并著即行完结。毋得稽滞。庶冀祥和翕应。速沛甘霖。该部即遵谕行。　　

○谕军机大臣等、戴均元覆奏、勉力办理河工、不敢徇纵属员、以致自蹈重愆一摺。戴均元自＜闲＞畀总河以来。于兴办工段。出纳钱粮。皆能认真讲求。悉心综核。未尝稍避劳怨。朕所素知。是以特加委任。伊本系读书人。素行谨饬。断不疑其有扶同敝□大混情事。若果有疑。早不加委用矣。但工员积习。牢不可破。若谓人人洁己奉公。于经手钱粮毫无浮冒。此实难以尽信。且河工节省。亦须在大处留意。如紧要之工。目前靳惜。贻患将来。或转糜至钜万。此得谓之节省乎。总之应办之工。决不可省。无益之费。在所必除。即可员承办一工。果于工料估计大数不致悬殊。而又能办理坚固。或其中稍有沾润。伊等在工日用所需。岂能一无资藉。此尚情事所有。朕亦断不苛求。若止图侵帑肥家。不恤国事。此则罪无可逭。戴均元竟当明谕属员、以河工需用钱粮。非止上关国帑。抑且全系民膏。现在兴办要工。每次请拨动逾百万。原以保障无数生灵。尔等出力办工。岂能毫无沾润。即皇上亦所深知。果于所办工程。各发天良。认真经理。即稍有浮糜。尚可原恕。若惟知营私舞敝□大。于所办工段任意偷减。大肆侵渔。藉此拥有厚赀。在工所并不勤劳王事。日日怠惰偷安。或徵歌选舞。或置买田园。为子孙报捐官职。以致日后工段不固。民受其殃。则是全无人心。孽由自作。非特国法难宥。抑亦天理不容。万难幸免。即子孙亦必遭恶报。如此剀切晓谕。庶工员共知儆惕。不致甘心罹罪。多所保全。设竟有怙恶不悛之徒。仍前肆意冒滥。戴均元访查确实。惟当执法严参。不可姑息。至所称查出宿南厅汛弁有办工草率情事、即已斥革枷示等语。自应如此办理。仍当随时通查各工。如有似此劣员。一体惩办。将此谕令知之。　　

○革直隶马兰镇总兵官巴宁阿、翎顶。调热河副都统庆杰、为马兰镇总兵官。兼总管内务府大臣。赏围场总管福长安、三品顶带。为热河副都统。　　

○予福建阵亡凤山县知县吴兆麟、祭葬世职如例。幕友监生周莲、祭葬世职、如知县例。　　

○乙未。上幸万寿山。诣广润祠拈香。　　

○以宗人府府丞陈崇本、署都察院左副都御史。　　

○予陕西阵亡守备杨万年、千总陈尚贤、把总杨昆、外委祁绍尧、古万龙、祭葬加等、世职如例。额外外委张廷迺等二名、赏恤加等。兵丁王湛等三十八名、赏恤如例。　　

○予四川陕西阵亡新兵周金、马荣、祭葬世职、如外委例。　　

○丙申。以故喀尔喀贝勒车凌多尔济子索诺木多布沁、袭爵。　　

○旌表守正捐躯河南唐县民李小群妻王氏。　　

○丁酉。谕内阁、给事中严烺奏、现在澍雨未沾、请于斋戒期内、饬令大小臣工、凡遇喜庆等事、暂停演戏、并请饬下五城御史晓示各戏园、毋许演唱戏剧一摺。向例斋戒期内、原俱禁止演剧。况值望泽维殷。朕斋心吁祷。属在臣工。仰体宵旰勤求。谅亦断不出此。至外城戏园、于祈雨斋戒日期。未必尽能知悉。但当雨泽愆期之际。节次设坛祈祷。并降旨平粜仓粮。清理庶狱。凡所以关系民瘼者。无不刻深萦廑。小民等自不当恣意宴乐。然未经明白晓示。伊等亦无由谨避。著五城御史豫行晓谕居民人等、凡遇斋戒日期、并祈雨斋戒及祭日。所有戏园、概不准演唱戏剧。以昭肃敬。惟所称俟甘雨沾足之后再听其便等语。此则不必。朕斋居默祷。昕夕虔祈。恪恭寅畏之诚。无时不仰希昊鉴。岂闾阎所能深悉。若因朕心夙夜乾惕。谓民闲皆宜敬体此意。未免绳之太过。且恐民闲以演剧营生者。转致失业向隅。核之定例。亦未符合。嗣后若非斋戒之期。仍毋庸饬禁。至所奏大小工程、请暂缓兴修一节。现在并未兴举大工。其有应归入岁修办理者。亦不过照例粘补。民闲藉此佣趁。并可赖以糊口。该给事中奏请俟秋成后再行动工之处。著毋庸议。　　

○戊戌。谕内阁、御史牟昌裕、以闭籴、终养、改律、核销、四款。条陈具奏。朕详加披阅。所奏不为无见。盛京土膏沃衍。素称产米之区。附近畿辅省分。俱资接济。上年秋闲。该处偶被偏灾。经该将军奏请暂行禁籴。盖恐商贾贩运四出。必致市侩居奇。有妨民食。曾经降旨允行。并据该将军奏称、俟今年秋收丰稔为止。本年盛京雨水调匀。田禾芃茂。现在畿辅一带。望泽孔殷。米价昂贵。虽京师平粜仓粮。民食无虞缺乏。而直隶附近地方。恐不免粮价腾踊。此时距秋收之期尚远。盛京蓄贮充裕。著富俊体察情形。详悉筹酌。或仍令商贾照常贩运。并天津米船。仍旧听其装运。务期谷石流通。借裕民食。不必俟秋成后再弛籴禁。该将军即悉心酌核。迅速奏闻。其所请申明终养定例、及问刑衙门现行事例改归本律二款。著吏刑二部核议具奏。再所称河工军需报销、请酌定章程、改修户工二部则例一款。现在河工料价。已令英和等前往确查。应俟该侍郎等差竣回京后、如何酌中定价。再行详议具奏。至军需动用钱粮。本系闲有之事。从前定有旧章。该御史奏请酌改之处。著毋庸议。　　

○户部议准、广东巡抚孙玉庭疏报、新会、清远、恩平、三县、开垦田三十二顷六十九亩有奇。照例升科。从之。　　

○己亥。谕内阁、向来祈雨报雨。本无乐章。迨乾隆十八年始行增设。至祈晴报晴。本不时有。嘉庆六年。曾因雨水稍多。举行此礼。彼时未经议设乐章。因念雨旸祈报。民瘼攸关。典礼自宜画一。所有祈晴报晴、应行增设乐章之处。著乐部太常寺查明、交翰林院妥拟进呈。候朕阅定。交太常寺载入则例。永远遵行。　　

○又谕、光禄寺卿钱楷奏、京师春夏以来、雨泽稍稀、请循照汉书求雨闭阳纵阴之说、将现在正阳门外修筑之石道、暂停工作、以期甘霖速沛一摺。五行生克制胜。虽见诸传记。大率经生强为傅会。其事多迂窒不可行。即如汉书求雨注内、所称闭南门禁举火之类。此或在一乡一邑。尚可遵循偶一为之。至京师都会之地。车马辐辏。行旅络绎。又岂能拘泥陈言。概行禁止。设令正阳崇文宣武三门、暂闭数日。尚复成何政体。从前窦光鼐惑于此说。竟有不开房门、从窗牖行走之事。岂非大笑谈乎。朕现因京城雨泽愆期。昕夕斋心默祷。惟期勤修实政。敬迓天和。若谓将现在所修之石道暂停工作数日。遂可以立沛甘霖。恐感应之理。未必在此。所奏应毋庸议。至伊前日召见时、面奏太平常寺则例所载、祈报晴雨仪注不同、因当时记忆不真、奏对舛错、自请交部议处一节。已另降谕旨、交太常寺等衙门查明补纂乐章。以昭画一。钱楷＜闲＞任太常寺未久。旋即升任。于该衙门事例。记忆自未真确。所有伊自请处分。著加恩免。　　

○申严地方官擅造非刑并捕役私拷之禁。又谕、汪镛奏请禁止非刑一摺。据称各省问刑衙门。于例定刑具外、往往私造刑具、如木棒棰一物、专敲内外脚踝、动至数十击或百余击不等、以致骨节损折、殊属违例等语。所奏甚是。地方官审办案件。所用刑具轻重大小。俱有一定程式。理应出以慎重。何得制造非刑。恣为残酷。今汪镛所见地方官制造木棒棰一物。敲击内外脚踝。往往动逾百十。其甚者损至骨折。是三木之外。竟有可以便其锻炼者。傥审非正犯。而两足已成废弃。小民并未犯法。业经贻累终身。于心何忍。汪镛摺内谓始于捕役拷讯贼犯。而现在伊于往德州审案时、即亲见地方官豫备此项刑具。看来不止捕役私用。即官员等亦未必不视若常刑。忘其酷暴。试思所讯即确系贼犯。亦有官设刑具。何得恣意妄为。毫无恻隐。地方官于捕役私拷贼犯。不能严查惩办。转复尤而效之。是诚何心。且恐外省私设刑具。尚不止于此。不可不严加饬禁。著通谕各省大小问刑衙门。如有似此滥置非刑。速行除毁。违者以违制论。其捕役违例擅拷。尤当认真访查。有犯必惩。不可稍涉宽纵。傥再任听捕役私设刑具。地方官查禁不严。著该上司据实参处。以儆残虐。用副朕矜慎庶狱至意。　　

○严饬各省地方官随时审结控案。又谕、吏部奏、议处衡龄等各员、在江西臬司任内积案繁多。不能随时清理。请分别降调一摺。外省词讼案件。如果大小各衙门悉皆认真经理。各自清厘。自可无虞积压。乃州县官狃于积习。一味怠惰偷安。置民事于不问。以致小民冤愤莫申。层层上控。而上司衙门。又不过以批发了事。日久宕延。前任付之后任。尘案堆积。漠不经心。是以近来京中控案日多。都察院及步军统领衙门、具奏发审之件。几至每日皆有。总由地方官因循疲玩所致。各省承审案件。动以人证不齐为词。试思案证如果不齐。何难勒限催提。若催提不到。原当照例参办。如钦差审办案件。一经到彼。从无因案证未齐、延搁不办者。乃无识者流。每以申理控案。易启百姓刁风。殊不知刁风之长。正系地方官审断不勤之故。如果地方官勤于听断。并无壅滞。则案情立分虚实。在衔冤控告者既可立时剖雪。自不致再行赴愬。若奸徒逞刁捏控。一经审明。速行惩办。凡在地方不法之徒。孰敢轻为尝试。今案件延搁不审。良民既多负屈。而奸徒怀私挟诈。遂得肆意讦讼。阴快其拖累之计。效尤无已。实由积案不清有以启之。今江西省臬司衙门。衡龄、刘澐、任内积案。即多至数百件。其余亦不下数十件。历任臬司疲玩因循。本应即照部议予以实降。姑念官非一任。量予从宽。所有摺内议以降三级调用之前任臬司衡龄、署臬司刘澐、著从宽改为革职留任。议以降二级调用之前任臬司汪志伊、颜检、阿林保、许兆椿、景敏、前署臬司蒋攸铦、俱从宽改为降三级留任。分别注册。嗣后外省大小各员。务当随时清理案件。勿得仍前阘茸。傥再有积压多案延不审结者。一经查出。必当从严惩治。慎毋泄泄。将此通谕知之。　　

○以翰林院编修王泽、为云南乡试正考官。方振、为副考官。编修易元善、为贵州乡试正考官。检讨李鸿宾、为副考官。　　

○革前任直隶马兰镇总兵官巴宁阿职。发往盛京披甲。　　

○庚子。上诣黑龙潭、并山高水长祈雨坛拈香。　　

○命仪亲王永璇、成亲王永瑆、定亲王绵恩、再分诣天神坛地祇坛太岁坛祈雨。　　

○缓徵顺天府四路厅属、及直隶保定、永平、正定、天津、河闲、宣化、遵化、易、定、深、十府州属、旱灾本年额赋。　　

○辛丑。谕内阁、前因周兴岱等奏、实录馆功课字数、多有浮冒。当交原派之禄康等秉公核办。兹据禄康等奏、查明尚无侵蚀馈送情事、其所报字数浮多、系将圣训殿本、及各本前衔签牌、并有字体较大应行加算之皇史宬、盛京、各分字数、合并算入、惟底册俱已销毁无存、无从稽考、请即照玉麟等前查功课印册字数、每字一万、准作实字七千等语。应照所请办理。至所请将谢宝树等六人革去本身生监、仍罚令赶缮未完各书、事竣毋庸给予议叙、并请将各誊录等第先行咨部一节。此则未为平允。现在该馆既有未完各书。自应分派各誊录上紧赶缮。何以仅罚令谢宝树等六人缮写。且既已责令写书。事竣又不给予议叙。亦无此办法。况各誊录系凭功课多寡以定等第。今应缮之书尚未完毕。则某人实有功课若干。尚难豫定。何以将等第遽行送部。其咨部议叙以后。未完之书。又令何人缮写。诸未允协。所有此项未经缮完各书。著交应行议叙之各誊录分投赶办。或补其本分功课之不足。或本分之外尚能多写。亦听其便。但须实写实交。统俟全书告竣。再按其字数酌定等第。咨部议叙。其纂校等官、亦照此一例办理。至谢宝树等六人。既讯无别项情敝□大。其经理不善。亦非专系伊六人之咎。著免其革去生监。无庸给予议叙。仍令将经手各誊录银数字数。分晰交清。毋再含混。自干罪戾。　　

○又谕、刑部议驳、松筠奏屯兵姜发捉奸殴伤回民赵贵身死一摺。所驳甚是。此案魏氏于上年六月闲、与回民赵贵通奸。姜发初不知情。迨七月闲、该犯由屯工回家。望见赵贵从伊家门出去。辄即心疑。向魏氏再三吓问。魏氏随称与赵贵有奸。其时姜发如果激于义忿。即应有殴詈伊妻情事。并急图捉奸。不能少待。何该犯以正值收割事忙。意欲缓图捉奸。仍即赴工当差。直迟至半年之久。本年正月闲、该犯由绥定城至晚回家。适见赵贵与魏氏坐炕对酌。该犯前次既蓄意捉奸。此时即应立行捉捕。何以仍问赵贵因何来家。赵贵答以前次所交香牛皮、尚未换得羊只。该犯始斥其言语支吾。责其不应与伊妻同坐饮酒。赵贵复行回言。该犯即气忿拳殴。赵贵亦揪该犯发辫。该犯即顺取菜刀、向赵贵头面砍殴。魏氏犹在旁夺刀。迨后赵贵仍坐炕上不动。该犯随取柴棒殴伤其左太阳殒命。核其情节。不但捉捕已非奸所。其殴砍赵贵时、亦并未声言捉奸。或姜发平日实有纵奸情事。继因需索不遂。顿起杀机。或挟有别嫌。衅由斗杀。狡供捉奸卸罪。亦未可定。著松筠亲提案证。将以上指驳情节。逐一研鞫。务得确情。按律定拟具奏。毋得稍涉回护。致滋枉纵。　　

○是月。江南河道总督戴均元、奏谢奉到恩赏。得旨、实心任事。实力查工。以工之修费坚固与否。定河员之优劣。果工坚料足。即有盈余。亦可勿问。若冒领冒销。一经查出。即行严参。切勿姑息。勉之。　　

○漕运总督吉纶奏、重运帮船行走情形。得旨、今次情形可虑之处。在山东不在江南。山东久未得雨。湖水泉水俱形消耗。不足济运。已屡次敕催长龄矣。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百七十九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十二年。丁卯。五月。壬寅朔。谕内阁、前因木门沟地方红桩界内、竟有贼犯偷砍树株。案关重大。该管官均有失察之咎。总督温承惠、提督色克通阿、并不自行奏请处分。特降旨申饬。令其各自明白回奏。兹据温承惠、色克通阿、同日递到覆奏之摺。俱请交部严议。但该二员情节轻重亦自不同。温承惠系汉总督。管理地方事务较多。且本日覆奏摺内、据称本拟将此案提省审办。俟定案时查明失察文武一体参奏。并自请交部议处。是温承惠前此未即自请处分。犹为有说。至色克通阿身系满员。经朕擢用提督。各处营汛、伊所专辖。乃于贼犯在红桩内、偷砍树株。弁兵通同受贿。未能随时觉察。其咎已重。而本日覆奏摺内、又称前此途次得有传闻、及瞻觐之时、自知干戾滋重、不敢碰头请罪等语。尤不成话。伊既知获戾甚重。而于召对时犹不一字提及。岂竟欲置身事外、希图幸免乎。温承惠、著交部议处。色克通阿、著交部严加议处。　　

○谕军机大臣等、赛冲阿奏、台湾水陆宁谧、留防兵丁拟分起彻加一摺。据称台湾早已敉宁、戍兵现亦足额、因与许文谟相商、将征兵三千余名、分作三起内渡、头起兵一千余名、即选派将领配船内渡、其二起兵一千名、仍俟四五月闲、查明洋面实在宁谧、赛冲阿再统带内渡等语。台郡地方虽已宁帖。但蔡逆窜入粤洋。前此仅剩船数只。自入粤以后、欲与乌石二等匪合夥。近来船只稍添。李长庚等跟踪剿捕。尚未就擒。而朱濆一犯、势颇鸱张。前据阿林保奏称、朱濆窜到粤属广澳洋面游奕。去闽粤交界之南澳不远。恐其乘机窜闽。窥伺台湾。已有旨令赛冲阿为先事豫防之计。并续有旨令阿林保再飞咨该将军、分饬台地文武一体严防。并将征兵暂留帮同防守。著赛冲阿酌量情形。如头起征兵、实已配船内渡。自不必复行截回。其二三起征兵、应即留于台郡分布防守。该将军尤不可遽行内渡。须探明蔡逆就擒。朱濆业经远窜。洋面实在宁谧。台湾可以放心。于秋冬闲再行酌量内渡。该将军务宜妥协经理。毋负委任。将此谕令知之。　　

○癸卯。上御勤政殿听政。　　

○谕军机大臣等、初彭龄奏、休宁县耆民程元通、控告棚民占踞山场一案、经该抚派员勘明山场、酌断租价、令棚民拆棚回籍、该棚民等均各缴价拆棚、情愿携带丁属回籍等语。此案既经勘明酌断。该七村棚民俱情愿迁移。即著照此办理。惟据查休宁除此七村外、尚有山棚七百余座。歙县、祁门、婺源、黟县、绩溪等邑。亦各有山棚数百座、及百余座不等。各该处棚民人数众多。且向山户租地垦种。搭棚居住。相安已久。若此时概令退地拆棚。纷纷饬逐回籍。不特吏胥等因缘为奸。或致从中滋扰。并恐此等客民。大半皆无籍可归之人。一旦骤令失业。提挈亲属流离转徙。或至激生事端。殊有关系。初彭龄当体察情形。听其各安生业。不必概行查办。将此谕令知之。　　

○又谕、本日都察院奏、山东监生张元鹤呈控一案。已发交周廷栋广兴审办矣。都察院近日所奏外省控案。惟山东为最多。若云东省距京较近。民闲控案便于赴愬。则直隶为畿辅近地。即山西、河南、亦均密迩都城。该三省虽亦闲有赴控之案。然总不至如山东一省之多。岂直隶等三省遇有上控之案、该地方官竟豫为拦阻、不使来京申愬乎。可见山东州县官、于民闲词讼案件、怠惰偷安。竟不及时申理。全置民事于不问。以致小民冤抑莫伸。不得不赴京呈控。而该抚长龄、一任各该州县因循延宕。漫不加察。所司何事。自问能无愧乎。除张元鹤一案、交周廷栋等审拟具奏外。嗣后该抚当留心察吏。严饬地方官、于民闲词讼随时秉公审断。毋再狃于积习。俾衔冤控告者立得剖雪。不至纷纷来京呈控。方为无负委任。将此谕令知之。　　

○以翰林院侍读学士贵庆、为詹事府詹事。　　

○户部议准、两浙盐政常显疏报、仁和、穿长、二场、原坍复涨灶地三千七十亩有奇。照例升科。从之。　　

○甲辰。孝诚仁皇后忌辰。遣官祭景陵。
  </div>
  <div class="pagination">
   <a href="清实录嘉庆朝实录_page234.html">
    上一页
   </a>
   <span>
    ...
   </span>
   <a href="清实录嘉庆朝实录_page230.html">
    230
   </a>
   <a href="清实录嘉庆朝实录_page231.html">
    231
   </a>
   <a href="清实录嘉庆朝实录_page232.html">
    232
   </a>
   <a href="清实录嘉庆朝实录_page233.html">
    233
   </a>
   <a href="清实录嘉庆朝实录_page234.html">
    234
   </a>
   <span class="current-page">
    235
   </span>
   <a href="清实录嘉庆朝实录_page236.html">
    236
   </a>
   <a href="清实录嘉庆朝实录_page237.html">
    237
   </a>
   <a href="清实录嘉庆朝实录_page238.html">
    238
   </a>
   <a href="清实录嘉庆朝实录_page239.html">
    239
   </a>
   <a href="清实录嘉庆朝实录_page240.html">
    240
   </a>
   <span>
    ...
   </span>
   <a href="清实录嘉庆朝实录_page236.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
