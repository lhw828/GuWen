<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 423 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 423 页/共 505 页
  </h1>
  <div class="content">
   同治十年。辛未。五月。庚戌。安徽巡抚英翰奏、荆州旗营。分拨江甯驻防官兵五百九十一员名。于四月初九日行抵安庆。遵例动放兵丁治装银两。下部知之。　　

○辛亥。谕内阁、前因宗人府等衙门奏、主事福珣被扎身死一案。讯有郑亲王承志主使情事。当派军机大臣会同宗人府刑部详细研鞫。兹据奏称、连日质讯要犯玉寿等。已将该亲王指使纠殴情形。供指确凿。而该亲王坚称并无其事。且呈递亲供。前后自相矛盾。其为任意狡展。更属显然。请旨先行革审等语。承志著先行革去王爵。其应讯各情及一干人证。著管理宗人府王等军机大臣会同刑部严行审讯。按律定拟具奏。　　

○谕军机大臣等、李鸿章奏、日本使臣将抵天津。请派大臣在津会议立约一摺。已另有谕旨派李鸿章为全权大臣。并派应宝时、陈钦、随同帮办矣。该大臣俟日本使臣到津后。务当督饬应宝时、陈钦悉心筹画。杜渐防微总期周密妥善。免致将来窒碍。是为至要。本日简派全权大臣谕旨一道。一并发往。如该使索看凭据。即著李鸿章另行恭录。给与阅看。俟议约事毕。此旨仍缴还军机处备查。将此由四百里谕令知之。　　

○命直隶总督李鸿章办理日本国通商条约事务。江苏按察使应宝时、署直隶津海道陈钦、随同帮办。　　

○壬子。孝恭仁皇后忌辰。遣官祭景陵。　　

○癸丑。谕军机大臣等、都兴阿等奏、查勘凤叆二边门外地段完竣。并拟画留界限情形。绘图呈览一摺。凤叆二边地段。现经都兴阿等督饬协领崇善等分段查勘。北自叆阳门属之八里甸子等处起。东至两江汇口。转向西南至海。沿江有漏河一道下至庙尔岭。直至贡道北老边墙处。接续贡道南乌津飞大孤顶子等冈。斜向西南至旧边栅小黑山止。均拟酌展为边。即著照所议办理其贡道南三角一隅之地。虽据该协领等请仍旧制。无庸绳丈。惟大东沟一带。江海相连。时有匪徒丛聚。都兴阿等务当严饬凤凰城城守尉等详细查明。相机妥办。至画留界限。藉资闲隔。原以内抚游民外绥藩服。今则沃壤膏田。私垦已遍。迁移不易。安插亦难殊于边境大有关系。都兴阿等务当详度情事先事豫筹。于查办鹼厂旺清边地完竣后。设法图维。据实奏明办理。所有应留封禁之地。并著该将军等斟酌机宜。随时妥办。以昭慎重。所呈地图。即著留中。都兴阿另摺奏、海洋匪犯。登岸滋扰。派兵剿捕各情形。海盗登岸抢夺铺户。掠去商人。并敢阑入税局。据人劫财。实属目无法纪。水师营协巡韩昆珊带领战船追捕。贼匪弃船登岸。将乡去之人。均行放回。何以不乘势缉获。致令逃逸。地方官既不会同堵剿。驻扎孤山之统领马步队。又不赶紧截拏。其懈驰情形。实堪痛恨。著该将军等查明一并参奏。以示惩儆。仍一面督饬派出员弁。跟踪穷追。务期悉数弋获。不准一名漏网。将此各谕令知之。　　

○又谕、成禄奏、探闻新疆近日情形。请将奉差游击梅振清奖励。并请饬左宗棠委员接署镇篆各摺片。所称安集延攻克吐鲁番城池。逆回亦均投顺等情。与文麟等前奏大略相同。该怕夏要结人心。中藏叵测。难保无狡焉思逞之意。前谕文麟等密探吐鲁番军情。豫筹防范。仍著懔遵前旨。妥慎筹画。应否派员前往抚谕。并酌带精兵数营。以壮声威著文麟、景廉、悉心会商。妥筹布置。成禄当静候文麟等商办。所有奉差游击梅振清经历艰险。著有微劳。著照所请。赏给副将衔。以示鼓励。至巴里坤地方紧要。前据左宗棠奏派赵德正署理该镇篆务。现据成禄声称、赵德正于营务军政。均未讲求。肃镇尚恐不胜。何能膺此重任等语。著左宗棠悉心察看。赵德正如果不能胜任。即另拣妥员奏请接署。以重边疆。成禄现委胡可均代理肃州镇总兵。哈国霖代理肃州知州。该处地方紧要。并著左宗棠遴选明干之员。前往肃州。分别署理镇篆州篆。将此由五百里各谕令知之。　　

○吏部左侍郎胡肇智因病解职。调兵部左侍郎胡家玉为吏部左侍郎。以礼部右侍郎邵亨豫兼署吏部右侍郎。转兵部右侍郎黄倬为左侍郎。调工部左侍郎鲍源深为兵部右侍郎。未到任前以詹事府詹事夏同善兼署。转工部右侍郎童华为左侍郎。以内阁学士钱宝廉为工部右侍郎管钱法堂事。　　

○察哈尔都统文盛因病解职。以盛京户部侍郎额勒和布为察哈尔都统。未到任前。以镶蓝旗蒙古都统庆春署理。　　

○甲寅。谕内阁、奕山著补授内大臣。该大臣年逾八旬。宣力有年日直内廷。殊形劳勚。前经有旨免其进班。著再加恩开去御前大臣并管理一切差使。仍留正红旗蒙古都统。并免其带领引见。以示体恤。　　

○谕军机大臣等、有人奏、已革提督李世忠、在皖豫交界之叶家集地方。修筑堡寨五处。私藏炮械。招集亡命。种种不法。请饬拏办。又有人奏、李世忠、陈国瑞、回藉管束。恐生事端。请拏问治罪各等语。李世忠从前行为诸多不法。业经加恩宽免此次与陈国瑞寻仇构衅。业经降旨将李世忠、陈国瑞、分别革职降补。勒令回籍。交地方官严加管束。朝廷就案办理。期得情法之平所请拏问治罪。自可无庸置议。惟该二员素性犷悍。不安本分。傥经此次薄惩之后。仍复怙恶不悛。不遵地方官约束别滋事端即著该督抚拏获从严治罪。至叶家集地方修筑堡寨一节。究竟有无其事。并有无不法情形。著英翰、李鹤年、查明具奏。李世忠、陈国瑞、现在何处。著曾国藩即行勒令各回原籍。不准逗遛。另片奏、捻首汪敦友、前在河南商固交界毗带霍六之汪家畈地方占踞肆掠。经兵勇捕拏脱逃。现复潜回原寨。挑濠筑垒。仍图啸聚。抢案叠出。请饬查拏等语。著英翰、李鹤年、迅派干员。会同前往严密查拏。讯明就地正法。毋任漏网。原摺片著分别钞给阅看。将此各谕令知之。　　

○乙卯。谕军机大臣等、金顺奏请赏假调理。并补行守制葬亲一摺金顺业已补授乌里雅苏台将军。此次发摺时。自系尚未接奉前旨。该将军身历戎行。宣力有年览所奏伤疾未痊等情。殊堪廑念。惟乌里雅苏台为西北要区。自被贼窜扰以后。诸晤须重加整顿。非有知兵大员前往办理。难资镇压。金顺素性勇往。不避艰难。现既膺兹重任。自应迅速赴任。悉心筹办。著仍遵叠次谕旨。部署起程。所部得力马步各队。并著酌量带往。以资调度。将此由五百里谕令知之。　　

○调镶黄旗领侍卫内大臣惇亲王为正黄旗领侍卫内大臣。正黄旗领侍卫内大臣伯彦讷谟祜为正白旗领侍卫内大臣。以镶红旗蒙古都统德长为镶黄旗领侍卫内大臣。　　

○以镶红旗汉军都统奕劻为阅兵大臣。　　

○以正白旗蒙古都统载治署镶蓝旗蒙古都统。　　

○调盛京刑部侍郎瑞联为户部侍郎。兼管奉天府府尹。以内阁学士铭安为盛京刑部侍郎。　　

○以左春坊左庶子杨庆麟、翰林院侍读林天龄、左春坊左赞善王之翰、充日讲起居注官。翰林院侍讲学士周寿昌、侍讲许应骙、孙诒经、署日讲起居注官。　　

○丙辰。谕军机大臣等、李瀚章奏、探明湖南会匪。业经官军击散。龙阳益阳已无贼踪。郭松林无庸越境进剿等语。湖南龙益匪徒。既经剿散。常德防务已松。郭松林一军。自无庸越境进剿。惟荆州等处。地关紧要。边防仍未可稍疏。著李瀚章、郭柏荫、饬令该提督带领各队暂驻荆州。俟湘境一律肃清。再行率师回襄。以固边圉。龙阳等城虽经收复。余匪败窜桃花江一带。难保不再行句结。余烬复然。现在逆首刘道美、刘贯三、何春台等、均尚在逃。亟宜认真摉捕。以净根株。著刘昆饬令道员李光燎、会合提督李明惠各军。尽力摉剿余匪。并将逆首刘道美等悉数捦拏。不准一名漏网。一面严饬各州县整齐团练。清厘保甲。认真摉查。毋任伏莽潜匿。现在办理情形。仍著据实具奏。将此由五百里各谕令知之。　　

○以内阁学士庆升兼正白旗汉军副都统。　　

○丁巳。谕军机大臣等、英翰奏、广建地方情形。并获贼亲属一摺。匪首关汶溎之子关双洤、及婿金尚芝、业经英翰派令总兵藩鼎立、在合肥关家集地方拏获。惟关汶溎尚无踪迹。现将金尚芝作为眼线。并派总兵许思义等、会同地方绅团。密探贼踪。即著英翰严饬派出各员。认真访拏。并著曾国藩、张之万、杨昌浚、于苏皖浙三省交界处所。各饬派出员弁。会同该处地方文武。一体严拏。迅速弋获。毋任远扬。广建及孝丰一带。难保无余匪藏匿。尤当摉捕净尽。以绝根株。其广建丈田事宜。亦应赶紧清厘。该处土客杂处。英翰务当慎选地方良吏。抚绥镇压。以期永远相安。毋任滋事。将此由四百里各谕令知之。　　

○又谕、张廷岳等奏、探悉贼情。现筹防剿一摺。据称四月初十日。贼匪在巴噶诺木汗地方。与图谢图汗部落蒙兵相遇。被蒙兵击败。窜往东南。追至沙巴克乌苏会同乌喇特中公旗巡防官兵兜击斩馘八名。击伤二十余名。现仍盘踞沙巴克乌苏一带。恐向东南窜扰等语。所奏贼匪奔窜踪迹。与定安前奏大略相同。惟贼股究有若干。未据张廷岳等奏及。蒙兵与贼接仗。不能穷追。任贼奔逸。设径由东南扰及台路。乌库文报粮饷被阻。固属可虞。归绥及察哈尔一带。亦形吃紧。总当四面兜击。使该逆无隙可乘方可一鼓聚歼。尽除丑类。著定安、文盛、张廷岳等、各饬派出兵弁。择要堵御。相机扼击。仍随时勤加侦探。互相知照。以期声势联络杜嘎尔当懔遵叠次谕旨。督饬各军探踪进剿。毋得稍涉松劲。乌城地方紧要。金顺当迅速部署。驰赴新任。并挑带得力马步队迎头截击。迅埽贼氛正在寄谕闲。据文盛奏、挑选马队守卫军台粮路。并台站弁兵逃避情形各摺片。贼匪窜入乌喇特旗界内。文盛拣派右翼兵五百。在该翼地方驻扎。扼贼东窜。左翼马队五百。在军台要路分布侦探。惟济斯洪果尔台站。仅有毕都尔业随带官兵四十名。在彼督运。该处为察哈尔归绥运粮要区。自应拨兵护守。贡果尔所部。前在该处驻扎。熟悉情形。此时北路兵力已厚。贼踪又窜向东南。著杜嘎尔即饬贡果尔管带所部。迅即驰赴济斯洪果尔台站驻扎。以保粮路而遏狂氛。至布鲁图属之喜喇穆呼尔等五台弁兵。闻有枪声。恐贼来扰。先后逃避。以致大同征兵半途阻滞。后路军粮不能转运。览奏殊深廑系。蒙兵如此懦怯。甚不足恃。著文盛赶将已散五台。设法招集设复。其未散各台。并著妥为拊循。饬令照常当差。毋得妄生疑惧。现在军台人心未免惶惑。亟需有兵镇压。贡果尔所部未到以前。即照文盛所议。将左翼四旗马队。派赴布鲁图一带分布驻扎。以安众心。大同七起官兵。急切不能前进。即著暂扎各台。藉资防堵。仍须将各台驼马速行整备。俾该官兵得以克期进发。并将后路粮石接续转运。不得任意迁延。致有贻误。萨萨布所部。本由绥远取道济斯洪果尔前进。著定安饬令该副都统将此股贼匪。悉数歼除。至济斯洪果尔台站后暂扎。以护粮运。俟贡果尔到时。再行西进续调古北口练军千名。曾否起程。著李鸿章催令迅赴库伦。以备张廷岳等调遣。将此由六百里各谕令知之。　　

○戊午。谕军机大臣等、杜嘎尔奏、查探贼踪。派队进剿一摺。贼匪由阿毕尔米特旗分股东窜。一股窜入乌兰察布盟乌喇特旗境内。叠经谕知定安催令萨萨布督队剿办。并谕令杜嘎尔探踪。进剿。兹据该副都统奏称、派令吉尔洪额带领马队四百余名前进。著即饬令该员探明贼踪所向。迅速截剿。该匪股数不一。恐其分投窜突。杜嘎尔仍当懔遵叠次谕旨。勤加侦探。拨兵堵击。与定安、文盛、派出各军。联络声势。迅埽逆氛。不得拥兵株守。坐失事机。昨已寄谕定安、文盛、仍著该副都统随时咨照。不得稍分畛域。惟征兵需用驼只马匹。尚多缺乏。亟宜宽为筹备。著奎昌、荣全、多布沁扎木楚、张廷岳、阿尔塔什达、严饬各爱曼。速将驼马解逆杜嘎尔营中。以应要需。杜嘎尔现将乌城饷银内。先拨三万六千两。发给官兵。其余银两。仍饬令派出官兵小心看守。毋稍疏忽。将此由六百里各谕令知之。　　

○两江总督曾国藩等奏、续议长江水师变通章程五条。一、调操拟改为巡哨阅操。并定营官月操。总兵季操。提督岁操。每年由长江提督阅毕。密咨总督会奏。一、调汛拟改为本营就近互调。由营官察看办理。按期造册通报。一分防内河。势难兼顾。拟将内河湖荡。概归地方文武管辖。俾营哨各官处分。不得藉口推诿一、提镇衙署。拟添设亲兵二十四名。总兵以下各添十二名。俾军火各库。有所守卫。一守备以下哨官。请添设飞划一只。以资急捕。下部议从。之。　　

○己未。谕军机大臣等、金顺、张曜奏、遵筹沿边防剿事宜一摺。据称甯夏一带。近防远剿。均关紧要该将军等已分兵布置。复商派提督程之伟等、带队驰往大舍太乌喇等处截剿。并于石觜磴口一带。派兵扼扎。所筹尚妥。即著督饬各军。于派防处所严密堵御。遇有匪踪窜近。即行实力截剿毋稍疏虞。一面招集流民。镇抚降众。以靖地方。金顺当懔遵叠次谕旨。酌带所部。克日起程。其甯夏防剿事宜。即著张曜妥筹办理。将此由五百里谕知金顺、并传谕张曜知之。　　

○又谕、刘岳昭、岑毓英奏、官军攻克宾居贼巢。收复云龙州城。并茂克贼巢攻拔情形各摺片。宾州所属宾居贼巢。盘踞日久。经杨玉科等先后督军进剿。力攻一年有余。克拔坚巢。宾川州境肃清。云龙州贼目赵炳南具禀投诚州城亦已收复。该处军务既经得手。大理贼势自更穷蹙。惟云南县踞贼。负嵎未下。弥渡地方。又有贼扰。著刘岳昭、岑毓英、饬令李维述等、宝力进剿。迅克云南县城。并将弥渡一带窜贼悉数埽荡。毋稍延缓。此次攻克宾居贼巢。及收复云龙州城在事出力员弁。准其查明并案请奖。其茂克贼巢既经攻拔。开化府属已就肃清。仍著饬令张保和等乘此声威。速将田心等处贼巢次第攻克。以期一律廓清。将此由五百里各谕令知之。　　

○革职留任云贵总督刘岳昭等奏、现在大理等九城尚为贼踞。临安各属余匪亦未肃清。已饬将弁分投进剿。谨遵旨将未经收复地方。及某员剿办某处。绘图贴说呈览。报闻。　　

○以云南克复澂江府城。暨平毁竹园等处贼巢出力。赏道员蔡锦青、副将潘文元、参将柳明泰、钱汝达、熊遇周、苏成林、游击何秀桢、牟正昌、都司赵廷云、陆纯刚、岑有富、杨联桂、巴图鲁名号知府荣恩、游击刘绍烈等花翎。知州蔡芳田等蓝翎。总兵官何秀林等加衔升叙有差。　　

○予云南宾川等处阵亡游击陈定邦等十三员祭葬世职加等。　　

○拨直隶司库银六千两。解赴西陵广恩库备用。　　



大清穆宗继天开运受中居正保大定功圣智诚孝信敏恭宽毅皇帝实录卷之三百十三　　

监修总裁官经筵日讲起居注太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十年。辛未。六月。庚申朔。上诣钟粹宫问慈安皇太后安。长春宫问慈禧皇太后安。至戊子皆如之。　　

○奉慈安皇太后慈禧皇太后幸潄芳斋。侍午膳。　　

○谕军机大臣等、李鸿章奏、续派古北口练军赴库协防。拟俟台站疏通。再行饬催前进一摺。古北口练军一千。李鸿章现派都司贾吉龄统带。并筹给三个月饷乾。酌发两具号衣等项。又照宣化官兵章程。购备月需食米。所筹均尚妥洽。即著该督饬令承办各员。赶将该官兵应需饷银等项。迅速给发。催令克日起程。驰赴库城。协同防剿。毋稍迟误。前谕文盛赶将已散五台。设法招集。其未散各台。妥为拊循。本日李鸿章亦称目下情形。以整复台站赶通运道为急。著文盛懔遵前旨。将台站赶紧设复。并将应需驼只。设法筹添保护。俾军行无阻。粮道疏通。不得稍涉迁延。致滋贻误。此项续调官兵行抵库伦后。张廷岳阿尔塔什达。务当妥筹布置。相机防剿。应领饷银即由张廷岳等照章接续支放。毋令缺乏。文盛前奏布鲁图属之喜喇穆呼尔五台弁兵。闻有枪声。纷纷逃避。究竟贼匪曾否扰及台站。现在匪众是否仍踞乌喇特旗境内。抑已由西而东。著文盛、张廷岳等、多设侦探。派兵会合兜剿。该五台与赛尔乌苏台毗连。即赴库伦大道。并恐贼众避兵而行。由东绕道赴库。均应先事豫筹。张廷岳等尤当确探严防。毋稍大意。将此由五百里各谕令知之。　　

○又谕、巴扬阿等奏、军势稍松。会筹布置情形一摺。据称湖北谷城县境内。有土匪句结起事之谣。民心不无惊惶。襄樊为南北通衢重镇。兼值甘肃遣撤南勇。过境不绝。恐致沿途滋事。现拟于前调武毅各队三千名内。暂留两营驻扎荆州。其余马步。悉由郭松林统带回襄等语。湖南会匪。虽经官军击散。现尚窜匿桃花江一带。鄂省边防。未可稍松。谷城境内既有土匪起事之谣。尤恐内外句结。伏莽潜滋。襄樊一带。自应豫为筹防。所有武毅各队。应如何分别留荆回襄以固边防而清腹地之处。著李瀚章、郭柏荫、会商巴扬阿等、酌度缓急情形。妥为布置。毋稍疏虞。桃花江窜匪。被剿穷蹙。难保不窥伺鄂边。丁长春所带水师炮船。即著饬令前往常德驻扎。严密防堵。其前调彭昌禧等各炮船。如湖南兵力现敷分布。即著撤归各汛。以专责成。将此由四百里各谕令知之。　　

○壬戌。太白昼见。　　

○谕军机大臣等、刘昆奏、益阳等处会匪。一律歼除一摺。据奏道员李光燎等由桃花江进剿舒塘等处窜匪。歼尽无遗。益阳龙阳交界。资江南北两岸。一律肃清。惟所称查探著名首逆多死于阵。语涉含糊。究竟刘道美、刘贯三、何春台等首逆。曾否歼毙。有无确据。抑尚在逃未获。该犯等系起事首恶。断不准任令漏网。著刘昆遴派干员并饬所属地方官严密躧缉。务须悉数弋获。其从逆之犯。亦当摉捕净尽。以绝根株。该抚现将派出各军分别撤回。酌留李光燎两营择要扼扎。并派员会办益阳等处团防。仍著饬令该员等认真防范。以遏乱萌。湖南会匪。连年滋事。虽立时扑灭。而闾阎已被其害。刘昆身任封疆。当时时以缉匪安良为念。妥为筹办。不得因循粉饰。致负委任。所有此次李光燎等军剿匪出力。著准其暂行存记。俟清查完竣。酌量保奏。将此谕令知之。　　

○盛京将军都兴阿因病乞假。以盛京户部侍郎瑞联暂署将军。　　

○予湖南益阳殉难在籍知州陈景沧祭葬世职加等。子监生克澐、文生克权、赏恤加等。　　

○癸亥。谕军机大臣等、库克吉泰奏、遵旨清厘围场。现筹办理情形一摺。热河围场佃户。侵占围地。经库克吉泰查明情形。将围外附近旗地。令该民佃按照原领系何旗围内之地。即以何旗围外之地如数补给。至各旗之人。从前认领边荒。曾交过押荒银两。即以贵山等举出余地及所捐之地就近补还。现在围场八处。及跸路经过之所。均已一律腾清封禁。其应补民佃之地。亦陆续补足。并于各要路总口立界设卡。以免侵越。办理尚为妥速。即著库克吉泰饬令司员孙恩庆等。迅将一切未尽事宜悉心筹画。次第兴办。该都统务当随时稽察。毋令日久生弊。方为妥善。将此谕令知之。　　

○又谕、福济等奏、会议酌派委员总办粮台。请饬速解马队口粮。赶办驼马等项。奎昌等奏、遵筹拨兵会剿。杜嘎尔奏、侦探逆匪奔窜情形各摺片。出征马队。需用粮饷。极关紧要。福济等拟请在张家口设立总局。由口北道专司其事。按月源源运送。一面由乌城派员在霍呢齐等处迎提。著李鸿章酌量情形。或令口北道亲赴张家口。或派员前往。妥为办理。期无贻误。惟疏通粮路。尤为第一要著。刻下苏彰阿所带马队。在乌城防所。已有断粮之患。杜嘎尔营中襄带之粮。亦将罄尽。情形实为困苦。前据文盛奏、布鲁图属五台弁兵。闻警逃避。粮石中途堆积。该都统业已挑拨牧群驼马。赶为运送。尚能先其所急。仍著饬令各台赶紧整顿齐备。务将应需粮饷陆续趱运。以资军食。并著杜嘎尔遵照五月二十八日谕旨。饬令贡果尔迅带所部。驰赴济斯洪果尔台站驻扎。保护粮路。至驼只马匹等项。均为军营急需。福济等因蒙古难供应。发给西两盟银各一万两。以为采买之需。著张廷岳、阿尔塔什达、饬令东两盟长。即行派员赴乌领价。一体照照。并著理藩院传知各该盟长。晓谕所属。此次派兵远征。原为保卫蒙古游牧地方。若因驼马缺乏。贻误事机。致贼匪蔓延愈广。于蒙古生计。亦大有关碍。该盟长等务当力顾大局。竭力筹办。不得观望推延。致滋贻误。定安前奏、贼踞洪库勒塔拉地方。萨萨布等带兵进剿。现在剿办情形若何。本日据杜嘎尔奏、贼于五月十五日窜至拉苏伦巴咱尔所属游牧之巴尔图叟吉地方。与第十七台相近。是否另是一股。该副都统现令吉尔洪额所带之队。改道追剿。著即余令紧蹑贼踪。相机截击。并著定安催令萨萨布。迅将洪库勒塔拉之贼剿除净尽。即行取道前进。探明贼踪。与杜嘎尔所派之兵。联络声势。会合夹击。以期迅埽逆氛。边外地势辽阔。该匪到处流窜。阿不胜防。奎昌等请将杜嘎尔之兵。酌留一千名于哈尔尼敦。以顾乌库两城门户。其余一千数百名。派令跟踪进剿。并请饬绥远城察哈尔库伦各派官兵。合力会剿等语。著定安、文盛、杜嘎尔、张廷岳、阿尔塔什达、悉心会商。妥筹办理。总期将此股窜匪。设法及早殄除。免致日久纷扰。福济等另片奏、前咨绥远城拣派笔帖式生监一二十名。章京三四员赴乌。迄今尚未派往等语。著定安按照福济等前咨。照数拣派。饬令克日前往。毋稍迟延。将此谕知理藩院、并由六百里谕令李鸿章、定安、奎昌、荣全、多布沁扎木楚、文盛、杜嘎尔、张廷岳、阿尔塔什达知之。　　

○子乌里雅苏台阵亡前锋忠信等十四名赏恤如例。　　

○甲子。谕内阁、李鸿章奏、审明造言惑众之职员。诣旨惩办一摺。此案已革运同衔知县刘谟阁、以职员办团。平日恃众妄为。声名颇劣。同治九年三月闲。辄听营弁满文全浮言。擅自致信邻团。令各修守具。以致合境人心惶惑。虽非有意煽惑众心。殊属谬妄。刘谟阁著从重发往军台效力赎罪以示惩儆。　　

○谕军机大臣等、李鸿章奏、江西应造直隶剥船。赶办不及。请仍暂由直隶代造一摺。上年据该督奏称、漕运剥船。不敷周转。当经降旨准由直隶代造三百只。以顾本年漕运。兹据李鸿章体察情形。直隶剥船。叠因年久满料不敷应用。来岁新漕运津。旧船满料愈多。新船剥运不足。南省排造之船。不能依限解直。恳将江西应造剥船三百只。暂由直隶代造等语。所奏自系为慎重新漕起见。即著刘坤一查照直隶历届代造剥船价银。于该省解部漕折项下。如数筹拨。迅速委员。限七八月闲解到直隶。此项漕折银两。仍著刘坤一筹款解还部库。以清款目。李鸿章于江西解到价银后。即行督饬天津道。赶紧排造剥船三百只。务于明岁漕前造齐。毋误要需。嗣后江西等省分年排造剥船。仍不得援为成案。以符定制。将此由四百里各谕令知之。　　

○又谕、张廷岳等奏、侦探逆匪。窜踞情形。请饬各路援兵就近进剿一摺。据称逆匪分作三股。一股扰及喀喇沁图固里克。暨托里布拉克二台。一股在腾格里诺尔地方盘踞。一股窜至噶克察巴扬莫多等处。现在图固里克、托里布拉克、二处台站。业经涣散。乌库两城粮饷。及宣大两军兵食。必将阻滞不通。非各路援兵合力剿洗。不足以肃清边境各等语。贼匪飘忽无常。现既分股滋扰台站。牵掣粮饷要路。难保不俟库伦兵众前往堵剿。即乘虚扑犯库伦。张廷岳等现调蒙兵六百名。驰往该处相机剿捕。并督饬宣化步队严密防守。所筹尚属周密。即著张廷岳等多发侦探。防剿兼施。毋稍疏懈。杜嘎尔驻扎哈尔尼敦一带。距图固里克等台站。仅二十二台。尚不堪远。著该副都统仍遵本月初四谕旨。侦贼所在。派员带兵进剿。匪股分合不定。并著饬令带兵员弁。于赛尔乌苏迤南一带。会同库伦派出各军。将此三股贼匪。聚而歼旃。以通台站而清东路。文盛已派兵千名前进。著定安酌量情形。派拨队伍。合力兜剿。萨萨布现扎何处。并著定安懔遵前旨。饬令该副都统迅率所部。转战而前。至济斯洪果尔一带暂扎。以护粮运。布鲁图属已经溃散各台。文盛当懔遵叠次谕旨。赶紧设复。以利师行。李鸿章即饬都司贾吉龄统带古北口练军一千名。迅速起程赴库。归张廷岳等调遣。俾厚兵力。将此由六百里各谕令知之。　　

○又谕、瑛棨奏、科城需饷甚殷。请暂由乌城借拨银两一摺。前因科布多防剿紧要。业经文盛将部拨饷银十万两。发交该城委员接领。并增添驼只。派员护送到科。惟现在喜喇穆呼尔等五台弁兵。闻警溃逃。道途梗阻。此项饷银。一时未能起解。而该城援兵不日到防。饷需刻不容缓。著奎昌、荣全、多布沁扎木楚、即于部拨乌城兵饷内。先行借拨三四万两。就近解赴科城。以应急需。一俟台站疏通。该城饷银经过乌城时。即将借拨之项如数扣还。以清款目。该城粮石。业经定安、何璟、设法接济。瑛棨、文硕、于官兵到防后。即著妥筹布置。认真防剿。另片奏、请将续调前赴库伦之直隶官兵一千名。暂扎张家口外。以张声势等语。库伦防务。正在吃紧。本日已谕令李鸿章。将此项官兵饬令驰赴库伦。以资防守。该处需兵孔亟。万不能稍有迟留。瑛棨所请暂留该军扎张家口之处。著毋庸议。将此由五百里各谕令知之。　　

○以缉捕不力。降直隶大名镇总兵官姜国仲为参将。以前任广东琼州镇总兵官彭楚汉为直隶大名镇总兵官。
  </div>
  <div class="pagination">
   <a href="清实录同治朝实录_page422.html">
    上一页
   </a>
   <span>
    ...
   </span>
   <a href="清实录同治朝实录_page418.html">
    418
   </a>
   <a href="清实录同治朝实录_page419.html">
    419
   </a>
   <a href="清实录同治朝实录_page420.html">
    420
   </a>
   <a href="清实录同治朝实录_page421.html">
    421
   </a>
   <a href="清实录同治朝实录_page422.html">
    422
   </a>
   <span class="current-page">
    423
   </span>
   <a href="清实录同治朝实录_page424.html">
    424
   </a>
   <a href="清实录同治朝实录_page425.html">
    425
   </a>
   <a href="清实录同治朝实录_page426.html">
    426
   </a>
   <a href="清实录同治朝实录_page427.html">
    427
   </a>
   <a href="清实录同治朝实录_page428.html">
    428
   </a>
   <span>
    ...
   </span>
   <a href="清实录同治朝实录_page424.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
