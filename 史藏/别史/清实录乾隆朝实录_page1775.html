<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1775 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1775 页/共 1860 页</h1>
    <div class="content">○戊子。谕、廓尔喀系边外荒徼小部落。从前未列职方。乾隆五十三年。因盐税银钱细务。与唐古忒人等、彼此争竞。在后藏济咙边界滋扰。因命鄂辉、成德、前往该处查办。并以巴忠熟悉藏内情形。令其驰往会办。讵巴忠以通晓畨语。谬执己见。不为剖断明确。又有前辈班禅之弟红帽喇嘛沙玛尔巴、与伊兄仲巴不和。廓尔喀听其唆使。致滋生事端。此皆由巴忠初次办理贻误所致。使其身尚在。必当明正典刑。讵伊昨年一闻廓尔喀复行滋扰之信。即畏罪自尽。现已将伊子僧额布侍卫革退。令在护军上效力行走。其罪亦无可再加。至廓尔喀复行滋扰。初据俘习浑、雅满泰、奏到。朕尚以廓尔喀向在藏内。与唐古忒人杂处贸易。纷争微利。致有欠账未清。如仅因索欠细故。扰至边境。原不值加之挞伐。嗣据俘习浑等奏、廓尔喀竟敢扰至扎什伦布、肆行抢掠。若仍付之不问。弗为声罪致讨。大加惩创。其何以安卫藏而靖边疆。因特命福康安等、及巴图鲁侍卫、带领官兵、前往进剿。朕临御五十七年。平定准部、回部、大小两金川、拓土开疆。不下二万余里。区区廓尔喀、以后藏边外弹丸。朕岂值利其土地。为穷兵黩武之举。苐以卫藏为皇祖皇考戡定之地。僧俗人众。沾濡醲化。百有余年。讵容小丑侵扰。置之不问。此朕不得已用兵之苦心。当为天下臣民所共知共见者。福康安等、自驰抵后藏。即整兵进剿。于擦木、邦杏、连获胜仗。以次收复济咙。攻克热索桥、协布噜、东觉、集木集等处。所向克捷。痛歼贼众。深入廓尔喀境数百余里。贼酋拉特纳巴都尔、及伊叔巴都尔萨野、自知灭亡在即。畏惧慑伏。将去年裹去之噶布伦丹津班珠尔等。早行送出。差大头人朗穆几尔帮哩等四名。赴营递禀乞降。并以此次扰至后藏边界。皆由误听沙玛尔巴指使。本欲将该喇嘛送出。适先病毙等语。经福康安等、严行驳饬。令该贼酋叔侄亲自赴营恳乞。始准投诚。本日据福康安等奏、七月初八日。接到拉特纳巴都尔来禀。所有谕令交送扎什伦布什物、并呈献沙玛尔巴骨殖等款。俱已一一遵奉。禀内语意。多系感戴恩德。自行认罪。凡自称之处。俱改为小的。惟于亲来一节。祇婉陈感畏之意。未敢切实禀覆等语。前因廓尔喀自作不靖。是以加之天讨。今既畏惧悔罪。叠次递禀乞降。情词尚为恭顺。朕仰体上天好生之德。廓尔喀民人。犹吾民人也。不忍多事诛夷。况福康安等、此次带兵进攻。每战必克。贼匪望风胆落。故以畏服之词。为归诚之请。较之前此安南受降纳款。更足以尊国体而示军威。但外畨素性多疑。拉特纳巴都尔等、因滋扰获罪。察其畏惧情形。目下亦未必敢亲自诣营。将此归诚后。见安南阮光平、叨荷崇封。进京祝嘏。赏赉骈蕃。宠荣已极。该贼酋等、自必心生艳羡。或情愿诣阙。觐光输诚。亦未可知。著福康安等、即传朕旨。赦其前罪。准令纳表进贡。悔罪投诚。福康安等、亦即彻兵回至内地。此朕始终不欲用兵之苦心。又当为天下臣民所共见共闻者。福康安等之摺。系七月初九日拜发距今已四十余日。此旨到时。或福康安等已捣穴擒渠。驰递红旗。亦未可定。但朕怙冒为怀。觉劳师久役。转不若纳款受降。趁大雪封山以前。彻兵凯旋之为完善。朕本欲俟福康安等红旗递到。恭谒东西两陵。告厥成功。今已准其受降完事。不值诣陵祭告。行此钜典。已定于二十五日启銮回京。所有办理廓尔喀缘由。著通谕中外知之。　　

○又谕曰、方维甸等、营办理一切。毫无舛误。且自进兵以来。冲风冒雨。步行陟险。实属奋勉。方维甸、著赏给三品卿衔。长龄、即以郎中补用。巴哈布、以员外郎用。杨揆、以侍读用。方维甸、长龄、前已得有花翎。其巴哈布、杨揆、著一体赏戴花翎。以示鼓励。　　

○又谕、据福康安等奏、副都统职衔乾清门头等侍卫哲森保、因伤发身故等语。哲森保、前在博尔东拉地方。与贼打仗。身受重伤。经朕加恩。赏给副都统职衔。回至协布噜地方。伤发身故。殊堪悯恻。著该部照阵亡例议恤。　　

○又谕、据尚安奏、拏获玛纳斯北山内私行挖金之民户王永春等四十七名。请俟枷号满日。将擕眷民户。交该管官约束。内地民人。发往原籍等语。内地民人。私行入山挖金。殊属不法。自应枷责解回内地。交本籍地方官约束。其擕眷各户。亦系内地移往。若枷号期满。仍留该处。保无复萌偷挖故智。尚安殊不晓事。著传旨申饬。仍著将擕眷民户、枷号满日。各责四十板。解交勒保、转饬本籍地方官。严行约束。　　

○谕军机大臣曰、福康安等、带兵打仗。所向克捷。贼匪望风胆落。朕料其必差人赴营乞降。又虑及藏内气候骤寒。叠降旨令福康安等妥速蒇事。今福康安等奏、俟其将合同、扎什伦布物件呈交。并送出沙玛尔巴骨殖、徒弟跟役。看如何具禀。再相机酌办。所见甚是。此次官弁兵丁。与贼接仗。无不奋勇争先。攻夺碉卡。歼戮贼匪。屡战屡捷。深入贼境数百里。军威已极壮盛。贼匪具禀乞哀。其情势穷蹷。已可概见。以现在情形而论。贼匪经兵威震慑。不敢再萌故智。边境敉宁。可保数十年无事。趁此收功。较安南投诚入觐。尚为完善。即拉特纳巴都尔、巴都尔萨野、心怀畏惧。不敢亲赴军门。数年之后。畏威怀德。见安南内附。叠受恩施。自请入觐。亦事理所有。恐福康安等、未奉朕旨。不敢遽行受降。已明降谕旨。将不得已用兵之故。及贼酋乞降、俯准纳款缘由。宣示中外。廓尔喀既经内附。或三年五年、遣头人赴京具表进贡。如朝鲜、安南、暹罗、缅甸、外藩。一律办理。方成体制。从前来藏贸易之巴勒布人等、愿留藏者。即编入户册。作藏内民人。不愿者。派兵押送出境。令回故土。永断葛藤。藏内行使钱文。设炉改铸宝藏字样。所有巴勒布银钱。不许再行使用。自定立疆界后。廓尔喀人众。固不许偷越藏界。即藏内人等、亦不得私赴廓尔喀、礼塔贸易。至驻藏大臣二员。向俱驻劄前藏。于后藏事务。鞭长莫及。嗣后应分驻一员。以资弹压。遇有事务。就近办理。福康安等、当会同驻藏大臣、将应办各条。参酌损益。妥协办理。以期经久遵行。边隅永臻宁谧。　　

○又谕曰、伍拉纳等奏、据台湾镇道报、六月二十二日申时。台湾府城地震。倒坏民房。伤毙男妇三口。凤山县亦同时地震。其势尚轻。嘉义、彰化、二县连次地震。被灾稍重。民房倒塌较多。人口亦有压毙。现于藩库内提银一万两。委员领解前往。协同该道府厅县。查明抚恤等语。台湾远隔重洋。居民猝被偏灾。殊堪悯恻。虽据该督等、拨银派员。前往查办。但该处民人。猝遭地震。无力灾黎。未免更形失所。不可不加意抚恤。著传谕伍拉纳、浦霖、督饬所属。查明被灾户口。分别轻重。实力妥办。毋任吏胥等从中侵克。俾灾黎均沾实惠。不致一夫失所。方为妥善。至哈当阿、杨廷理、驻劄台湾。常有自行奏闻事件。今该处既遭地震。损伤民房人口。该提督等、自应一面奏闻。一面具报抚恤。何以并未具奏。岂该提督等仅知查缉盗贼。而于地方灾祲。竟诿之督抚。全不经心耶。哈当阿、杨廷理、著传旨申饬。并令据实回奏。　　

○以工部尚书和琳、为镶白旗汉军都统。　　

○己丑。世宗宪皇帝忌辰。遣官祭泰陵。　　

○上诣永佑寺瞻礼。　　

○谕。据哈当阿等奏、把总陈国英禀称、奉委管带福宁镇三营弁兵高辉等一百三十名。来台换班。在厦配载哨船开行后。于六月二十五晚。在洋面突遇飓风。桅舵损失。船身击破。除遇救得生兵弁外。尚有外委郑潮、兵丁林淑茂等七名。现无著落。严饬各口岸查寻打捞等语。赴台换班兵丁。自厦门配载开行后。猝遭飓风。击破船只。淹毙人口。殊堪悯恻。除弁兵人等遇救得生。其受伤者。饬令小心医治外。并著该提督等、查明淹毙人数。照例优恤。其击破船只。并著官为修造。以示体恤。该部知道。　　

○又谕、据哈当阿等奏、六月二十二日。台湾府城、及凤山、嘉义、彰化等处。同时地震。所有民间倒塌房屋。压毙人口。现在分别给银。按数抚恤等语。台湾地方。远隔重洋。居民猝遭地震。倒坏房屋。压毙人口。殊堪悯恻。所有该提督等具奏按数给银抚恤之处。俱著加恩。加倍给予以示体恤。该提督等、务宜督饬所属。实力妥办。俾被灾户口。均沾实惠。以副朕轸念灾区至意。　　

○吏部奏、大学士公福康安、大学士孙士毅、应授何殿阁及兼尚书衔。得旨、福康安、著授为武英殿大学士兼吏部尚书。孙士毅、著授为文渊阁大学士兼礼部尚书。　　

○又议奏、直隶总督梁肯堂、于蝗蝻起自三河。欲为该县李培荣开脱。转令升署通州。又委署理满城。始终袒护属员。冀图朦混了事。应请照例革职。得旨、梁肯堂著革职从宽留任。仍注册。但该督袒庇劣员。始终欲代为开脱。冀邀升擢。且调署县缺。简要倒置。有心回护。非寻常错误可比。其未经开复以前。所有总督廉俸。止准其支领一半。以示惩儆。至蒋赐棨、前因捕蝗案内饰词具奏。降旨将其户部应得饭银。全数停其支给。今梁肯堂总督廉俸。既准半支。蒋赐棨户部饭银。亦著准其支领一半。此皆朕格外施恩。梁肯堂、蒋赐棨、当益知愧奋倍加慎勤。于地方事务。实心经理。毋负宥过成全之意。　　

○庚寅。上御依清旷。勾到秋审官犯、服制、及云南、贵州、情实罪犯。停决官犯三人。服制斩犯七十二人。绞犯一人。云南绞犯八人。贵州斩犯二人。绞犯六人。余五十人予勾。　　

○谕、据梁肯堂奏、山海关驻防兵丁。五十八年。应需兵米一万七千七百余石。请敕下奉天府尹、仍照旧在宁远州、锦县、协拨一万石。交山海关通判、领回供支。其余米石。徵收屯米动放外。仍令永平府属州县、领价采买支放等语。本年直隶地方。被旱较广。此项兵米。若令全数就近采买。未免办理稍难。著照该督等所请。即著奉天府尹、于宁远州、锦县、协拨一万石。其余米石。仍著梁肯堂照旧办理。据实报销。该部即遵谕行。　　

○又谕、据都尔嘉奏、打牲乌拉、齐齐哈尔地方。本年被旱。收成歉薄。请接济口粮等语。著照所请。自本年九月起。至明年七月止。按照户口。接济口粮。其屯丁所欠谷石。著免其补纳。以示体恤。　　

○又谕曰、伍拉纳等奏、据泉州道府营县禀报、访得晋江县属。有匪徒陈滋、陈池等、听从同安洪塘乡陈苏老、苏叶、暗设天＜黑气＞会。派令夥党。潜往各乡招人入会。欲图抢掠。伍拉纳即带同臬司戚蓼生等、亲赴泉州。会同玛尔洪阿、分路围拏。将陈苏老等一百三十二名。并搜出刊刷、及墨书各号纸等物。现在研审确情。分别定拟等语。漳泉等属。从前天地会匪纠众械斗。以致台湾地方。亦相传习。有林爽文等滋事之案。节经严拏究治。近稍歛戢。乃陈滋等仍敢复兴会名。以天＜黑气＞二字。暗代天地。并称顺国等字。实为愍不畏死。大干法纪。该地方及营汛文武各员。一经访闻。即迅速查拏禀报。尚属留心。伍拉纳复亲自带同司道。前往督拏。获犯一百三十二名。所办亦好。伍拉纳、浦霖、玛尔洪阿、著交部议叙。所有随同前往之司道、及查拏禀报之文武员弁。并著伍拉纳等、查明咨部议叙。　　

○谕军机大臣等、此案陈苏老、苏叶、起意兴会。纠众抢掠。皆系为首之犯。陈苏老业经拏获。而苏叶尚属在逃。著传谕伍拉纳等、即董饬所属。务将苏叶一犯。及其余未获之犯。严拏务获。从重办理。勿任漏网。其已获各犯。亦即迅速定拟。一面尽行正法。即行具奏。又陈苏老等供内。闻广东石城县高溪地方。洪三房即朱九桃、亦有起会之事等语。闽粤境壤毗连。前此天地会匪内。即有粤省洪姓。未经拏获。或即系陈苏老供出之洪三房。亦未可定。不可不严拏究办。著传谕郭世勋、即飞饬所属。严密查拏。务令会匪根株净尽。以靖地方。　　

○辛卯。上自避暑山庄回銮。　　

○调任贵州巡抚陈淮疏报、平越、黄平、麻哈、三府州。瓮安、湄潭、婺川、三县。乾隆五十六年分、开垦额内外田二百七十亩有奇。　　

○是日、驻跸喀喇河屯行宫。　　

○壬辰。遣官祭黑龙潭昭灵沛泽龙王之神。玉泉山惠济慈佑龙王之神。　　

○刑部议覆、江苏巡抚奇丰额奏称、江南沿海各口。凡商渔船只。赴海领照。即于照内注明舵工水手姓名年貌住址。俟拢收口岸。核对相符。方准贸易。而近来海洋行劫之案。往往连船劫夺。冒认姓名年貌。竟至无从觉察。请嗣后商渔船只照票内。舵工水手人等年貌项下。将箕斗验明添注。出入按名查验。如水手人等、在洋患病。雇别船水手。令该船户于收口时。具结呈报该管官。于新雇水手年貌项下。亦填注箕斗。仍验明同船户各箕斗相符。方许具保。应如所请。从之。　　

○是日、驻跸常山峪行宫。　　

○癸巳。上御行殿。勾到广东、广西、情实罪犯。停决广东斩犯三人。绞犯九人。广西斩犯二人。绞犯三人。余六十九人予勾。　　

○谕军机大臣等、昨已降旨、令福康安等受降蒇事。并将善后各条。令公同详酌妥办矣。但彻兵之后。该处应行另定章程。前旨尚有未经详尽之处。今思虑所及。再为逐条开示。福康安于彻兵后。即令海兰察、带领巴图鲁侍卫章京等、分起回京。打仗官兵。俱令归伍。会同孙士毅等、将所指各款。熟筹妥办。务期经久无弊。一、前后藏为达赖喇嘛驻锡之地。各蒙古及番众等、前往皈依瞻拜。必其化身确实。方足宏衍禅宗。查藏内达赖喇嘛、班禅额尔德尼等、呼毕勒＜罒干＞示寂后。令拉穆吹忠、作法降神。俟神附伊体。指明呼毕勒＜罒干＞所在。乃拉穆吹忠、往往受嘱。任意妄指。以致达赖喇嘛、班禅额尔德尼等、亲族姻娅。递相传袭。总出一家。与蒙古世职无异。甚至丹津班珠尔之子、亦出有呼图克图之呼毕勒＜罒干＞者。即仲巴与沙玛尔巴、同为前辈班禅弟兄。仲巴系扎什伦布商卓特巴、坐享丰厚。沙玛尔巴、居住廓尔喀。未能分润。唆使贼人抢掠。此呼毕勒＜罒干＞不真。及族属传袭之流弊也。嗣后应令拉穆吹忠四人。认真作法降神。指出实在根基呼毕勒＜罒干＞若干。将生年月日。各书一签。贮金奔巴瓶内。令达赖喇嘛等、会同驻藏大臣、对众拈定。作为呼毕勒＜罒干＞。不得仍前妄指。私相传袭。一、前后藏租赋。向归达赖喇嘛班禅收贮。又众蒙古平时皈依喜舍。是以布达拉、扎什伦布、两处商上。蓄积饶多。驻藏大臣向不过问。其商卓特巴、噶布伦等、任意侵蚀。各拥厚赀。嗣后商卓特巴、噶布伦等缺。应听驻藏大臣秉公拣选。其收支一切。亦令驻藏大臣综核。凡换班官兵。及驻藏大臣公用。俱不得于商上侵那。其商上出息。除养赡喇嘛畨众。或有羡余。即为添补唐古忒兵丁养赡之用。一、派往驻藏办事之员。多系中村谨饬。伊等前往居住。祇图班满回京。于藏中诸事。并不与闻。听达赖喇嘛等率意径行。是驻藏大臣、竟成虚设。嗣后藏中诸事。责成驻藏大臣管理。遇有噶布伦、商卓特巴、第巴、戴绷等缺。秉公拣选奏补。不得仍前任听达赖喇嘛等专擅。致滋弊端。倘原设章京、笔帖式等、员数不敷。酌量添设。以资差委。一、查系藏内边地。一一设立鄂博。毋许越界。驻藏大臣、按季轮往稽查。并将各该处驻兵勤加操练。一、廓尔喀抢掠扎什伦布物件。倘送出时。即稍有短绌。不必过于查究。仍将物件给还该喇嘛。不必入官。一、布达拉、扎什伦布、两处商上。改隶驻藏大臣综理。祇须代为稽核。不可过于严切。其达赖喇嘛、班禅额尔德尼、自用及公用各项。仍听其便。无庸管束太过。以示体恤。　　

○直隶总督梁肯堂奏、畿辅往来驿路。及道旁沟渠。均需挑挖深通。方资宣洩。请将定兴、安肃、清苑、满城、望都、为一路。良乡、涿州、新城、雄县、任邱、河间、献县、交河、阜城、景州、为一路。武清、天津、大城、静海、青县、吴桥、为一路。于大道两旁。挑深三尺。宽五尺。所取之土。即培筑道上。兼于工赈有裨。得旨允行。　　

○是日、驻跸两间房行宫。　　

○甲午。谕、大学士行走班次。福康安、著在王杰之次。孙士毅、著在福康安之次。　　

○吏部等部议覆、署四川总督孙士毅等疏称、天全州专设教官。经前督臣鄂辉、奏裁芦山县训导。改为该州训导。请铸给天全州儒学记。该州应试童生。近年渐多。请将原附雅州府学之进额七名。拨回新设州学。仍增进额一名。应如所奏。至该州系属新设。应照雅州府属之清溪县、额设廪增各十名。定为三年一贡。从之。　　

○是日、驻跸要亭行宫。　　

○乙未。上御行殿。勾到四川情实罪犯。停决斩犯九人。绞犯十二人。余七十八人予勾。　　

○是日、驻跸密云县行宫。　　

○丙申。谕、军机大臣议覆梁肯堂奏、勘明宁河官地。拨作保定驻防兵丁马厂一摺。已依议行矣。但该处并无差务。每年养马二百五十匹。未免过多。与其虚设多费。莫若酌量裁减。以归实用。所有此项马匹。著裁去一百匹。庶每年牧放之时。厂地宽余。俾马匹益资膘壮。其裁去马一百匹。即著梁肯堂、拨给绿营扺补缺额。以省买补之费。　　

○顺天乡试监临刑部右侍郎伊龄阿等奏、龙门内甬道东西号舍相望。易滋越号代倩之弊。现于甬道两旁。由至公堂至龙门。竖竹牵绳。分五十二段。每段委官一员专守。举子交卷后。令由甬道径出。不得偷归号舍。请饬顺天府、俟下科会试。照式办理。仍收贮明远楼。届期应用。再场内现添科道四员。专司入号巡查。举子出场后。并无应办事件。请照繙译乡试例。三场完竣。即令出闱。免致旷公。从之。　　

○调盛京兵部侍郎玉保、为兵部右侍郎。以内阁学士伯麟、为盛京兵部侍郎。　　

○是日、驻跸南石槽行宫。　　

○是月、直隶总督梁肯堂奏、勘明广平、大名、顺德、及赵州所属。受旱轻重情形。得旨、南三府向即多旱。民亦熟于灾。不致廑念。所念者保定等三府。向无盖藏。应留心。　　

○漕运总督管干珍等奏、查东省德正、临东后、济宁左、东昌等帮。例赴直隶雇船拨运。现在豫粮既缓。应令就近雇用余剩军船。分派德州等帮兑运。一船可得两船之用。批、好。又奏、乌沙河三沟闸、仪徵江口。向为私盐出没处所。已派漕标副将等、分路查禁。使空运不致阻滞。得旨、诸凡皆妥。可嘉。　　

○山东巡抚觉罗吉庆奏、本年应买补搭运漕粮。若照上年籴买。未免增昂。请俟明岁秋收。动借藩库银、采购杂粮。以资平粜。得旨、好。速行。　　

○护山西巡抚蒋兆奎奏、托克托城厅常平之外。有军需仓贮谷四万余石。请动谷一万六千石零。拨解绥远城。以备供支。报闻。　　

○陕西巡抚秦承恩奏、亲赴西路查勘咸宁、长安、咸阳、乾州、四州县。惟晚秋受旱。兴平、醴泉、二县。及武功之东北二乡。被旱较重。收成恐致歉薄。得旨、览奏俱悉。其有成灾者。不可讳饰。妥为赈恤。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百十一


大清高宗法天隆运至诚先觉体元立极敷文奋武孝慈神圣纯皇帝实录卷之一千四百十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十七年。壬子。九月。丁酉朔。上诣安佑宫行礼。　　

○幸圆明园。　　

○己亥。谕、廓尔喀滋扰卫藏。肆行抢掠。命福康安等领兵进剿。屡次克捷。收复后藏边界济咙等处地方。深入贼境。痛歼贼众。贼酋畏惧震惧。投禀乞降。情词恳迫。因恐雨雪阻途。特颁谕旨准其纳款。令福康安等彻兵凯旋矣。上年贼匪侵扰后藏时。若早为筹办。多调官兵。迅速进讨。并粮饷军火各事宜。一切豫备转运不误。则兵多粮足。似此么＜麻骨＞小丑。无难捣穴擒渠。今因办理稍迟。恐藏内气候早寒。致为雪阻。不得不及早彻兵。但大军自进剿以来。连获胜仗。业经收复济咙、聂拉木、并攻克热索桥、协布噜、东觉、集木集等处。贼匪闻风胆落。悔罪乞降。蒇功已属完善。朕本拟俟福康安等直抵贼巢。缚丑献俘。于大功告竣时。备加渥赏。用志酬庸。兹虽未得荡平贼境。而诸将士攀越险艰。手足胼胝。冒雨步战。实为劳苦出力。其带兵将弁。已经节次加恩。予以升擢。及赏给巴图鲁名号。福康安等为统率大臣。调度布置悉协机宜。亦应加以甄叙。福康安、著赏给一等轻车都尉。即令其子承袭。海兰察、本系二等公爵。著晋封一等公。至孙士毅由打箭炉驰赴前藏。督办粮运。和琳自到藏后。催趱积滞。整饬颓习。均能认真督率。惠龄在济咙一带。办理军需。亦属奋勉。并著交部议叙。　　
</div>
    <div class="pagination">
<a href="清实录乾隆朝实录_page1774.html">上一页</a><span>...</span><a href="清实录乾隆朝实录_page1770.html">1770</a><a href="清实录乾隆朝实录_page1771.html">1771</a><a href="清实录乾隆朝实录_page1772.html">1772</a><a href="清实录乾隆朝实录_page1773.html">1773</a><a href="清实录乾隆朝实录_page1774.html">1774</a><span class="current-page">1775</span><a href="清实录乾隆朝实录_page1776.html">1776</a><a href="清实录乾隆朝实录_page1777.html">1777</a><a href="清实录乾隆朝实录_page1778.html">1778</a><a href="清实录乾隆朝实录_page1779.html">1779</a><a href="清实录乾隆朝实录_page1780.html">1780</a><span>...</span><a href="清实录乾隆朝实录_page1776.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
