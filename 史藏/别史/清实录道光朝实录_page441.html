<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 441 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 441 页/共 848 页
  </h1>
  <div class="content">
   ○谕军机大臣等、有人奏、近闻＜?口英＞咭唎国大舶。终岁在零丁洋、及大屿山等处停泊。名曰趸船。凡贩鸦片烟者。一入老万山。先以三板艇剥赴趸船。然后入口。省城包买户谓之窰口。议定价值。同至夷船馆兑价给单。即雇快艇至趸船。凭单交土。其快艇名快蟹。亦名扒龙。炮械毕具。每艇壮丁百数十人。行驶如飞。兵船追拏不及。各洋呢羽等货。税课较重。亦多由趸船私行售买等语。海防例禁綦严。岂容夷船逗留。售私漏税。且鸦片烟流毒内地。叠经降旨严行饬禁。自应实力查拏。务使根株净尽。若如所奏。趸船之盘踞不归。快蟹之飞行递送。灌输内地。愈禁愈多。各项货物。恃有趸船售私。纹银之出洋。关税之偷漏。未必不由于此。著该督等饬属即将趸船设法驱逐。快蟹严密查拏。勿任仍前停泊。致启售私漏税等弊。该夷船如或驱此泊彼。巧为避匿。即责成巡哨水师认真巡缉。从严惩办。勿得稍有讳饰。将此谕知卢坤、祁＜?土贡＞、并传谕中祥知之。　　

○予故阿巴哈讷尔扎萨克贝勒巴勒楚克、祭如例。　　

○丁亥。孝恭仁皇后忌辰。遣官祭景陵。　　

○谕军机大臣等、巴尔楚克、喀什噶尔、两处屯田。前据长清等奏称开办以来。认垦之民。源源踵至。请酌定应升科则章程。当经降旨允行矣。屯田为兵食攸关。果其草莱日辟。原足以壮声势而实边储。惟思此项屯田。是否尽系荒地。抑系侵占回民产业。如以荒地招民试垦。俾贫民既可谋生。兵食亦可有赖。固属筹边要务。然亦必当计及久远。民人日聚日众。必有室家妻拏。即耕种无碍于回田。人既众多。回民能否相安。亦当豫为料及。偿假开荒名目。竟将回民产业。强行侵占。将来内地无业贫民。纷至沓来。易北扰累。不但回民生计日蹙。恐至别生事端。不可不防其渐。著该大臣等确切查明。所有现在试垦屯田。如实系荒地。即划清界址。拨给开垦。傥查有回产在内。趁此试办之初。清厘尚易。该大臣等务须认真查勘。早为办理。现在试垦业有成效。可否即以回易民。令其就近承种。尤可日久相安。彼时即可将认垦民人。陆续妥遣回籍。亦属一劳永逸。庶无后患。再屯田事务。本系派委周廷芬等承办。此后如须遣送民人回籍。及改令回民接种。仍著责成周廷芬等一手经理。如果始终奋勉。诸臻妥善。再行量予恩施。该大臣等若狃一时之小利。办理不能妥协。日后致启衅端。朕必将该大臣等从重治罪。决不宽贷。所有现在查办情形。著长清、兴德、立即详细查核。毋庸会衔。各自切实具奏。毋稍含混。将此谕令知之。　　

○调库尔喀喇乌苏领队大臣那桑阿、为伊犁领队大臣。伊犁领队大臣华山泰、为库尔喀喇乌苏领队大臣。　　

○修筑山东运河、泇河、上河、捕河、下河、五厅土埽石坝。从河道总督吴邦庆请也。　　

○戊子。谕军机大臣等、本日据都察院奏、广东贡生邱时成、遣抱告邱骏具控拒杀牪功抢一案。已明降谕旨交该督抚督同臬司亲提严审矣。此案据该贡生控称、被凶匪萧缉嬉、萧吐白等、于嘉庆二十二年间。因索找屋价不遂。叠抢租谷。拒杀邱锡九、邱又新、二命。铳伤挑夫四人。控经该县责令萧姓房长萧我赠、交出凶犯。竟敢庇匿。至道光元年。始将萧缉嬉拏获。解府病故。其正凶萧吐白等、并未拏获。统计前后。被掳禁男妇五次。截劫伤人三次。当官抢犯三次。抢割拦租。抢货坝收。不计次数。其余扰害不可胜言。历控一十七载。据该抱告结称、控经本府八十九次。本道三十三次。藩司九次。臬司十九次。巡抚十六次。总督十一次。批府提讯一次。均未亲提。案关拒杀沉冤。掳抢肆害。积案累累。强暴公行。事关一十七载之久。历控督抚藩臬道府。次数如此之多。均未亲提。该地方官究竟有无闻见。所司何事。似此匪犯逞凶。肆无忌惮。不独为地方扰害。且恐酿成事端。况积案延捺不办。一任其衔冤迫切。渎诉哓哓。天良安在。著卢坤等迅即提集全案人证。悉心研鞫。秉公审办。其未获获各犯。务即密速查拏。虚实均应彻底根究。以期水落石出。断不准为地方官规避处分。稍有含混讳饰。致干咎戾。其历经具控并未亲提之督抚藩臬道府。著将历任职名。一并查明。据实具奏。将此谕令知之。寻奏、萧缉嬉因向邱时成索找屋价不遂。挟恨纠同萧吐白等将邱锡九、邱又新、致伤身死。萧缉嬉等经县缉获。先后监毙。惟萧吐白等在逃。嗣邱萧两姓叠次互控。族人寻衅滋闹。与邱时成案无涉。邱时成牵叙京控。应革去贡生。杖一百。抢割田禾之萧永敷、拟杖一百徒三年。余按律分别问拟。历任各官。查取职名照例参处。下部议。从之。　　

○己丑。补行道光十二年军政。福州驻防卓异官一员。年老官一员。分别议叙处分如例。　　

○庚寅。命山东兖州镇总兵官富森泰、来京引见。　　

○修山东曲阜县至圣林庙。及泰安县泰山神祠。从巡抚钟祥请也。　　

○辛卯。谕内阁、敬敏等奏、库项不敷应用。恳恩拨借银两。交商生息。以济赏恤一摺。此项恩赏银两。既据查明不敷应用。自应豫为筹办。著照所请、准其于部库闲款内酌拨银十万两。发交长芦盐政。赏借该商人一分生息。每年应得利银一万二千两。以四千两归还户部原借、及宗人府库、并盛京豫支之项。以二千两添入盛京赏恤之用。余银六千两。并闰月加增。添入在京宗室觉罗赏恤之用。俟将原借豫支之项归完后。此项利银。均添给在京宗室觉罗、及盛京宗室觉罗赏恤不敷之用。统计所借库项下万两。及盛京豫支银一万八千余两。宗人府库豫支银一万三千余两。共银十三万二千余两。分作三十三年。埽数归清。此项新息未到以前。仍照旧案自下季为始。作分四季。每季支领银一千五百两。归入在前发交两淮生息银四十八万两利银内。一并按季在部支领。所添盛京银二千两。仍照前案扣留部库给发。用示朕笃念宗支、有加无已之至意。　　

○宗人府奏、近来宗室觉罗婚娶。无论继至数室。皆得给赏。未免毫无限制。请嗣后宗室觉罗三娶、及休妻再娶者。不准给与。至禄糈较优之镇国将军、辅国将军、外任城守尉、本身妻室子女红白赏项。拟应裁减。其曾经犯案折圈释放。本身婚丧事件。亦应裁减。自溺者往往托词失足。应一概不准支领。从之。　　

○以翰林院编修李星沅、为四川乡试正考官。宗人府主事彭作邦、为副考官。翰林院编修徐云瑞、湖南乡试正考官。许乃安、为副考官。　　

○壬辰。谕内阁、御史翔凤等奏、请查禁漕务积弊一摺。上年江苏江西各帮漕船。抵通交卸。多有亏欠。共计三万六千余石之多。总由丁力疲累。各弊丛生。据该御史等奏称、州县收漕。半由折色。及兑漕时。令积惯包漕家人、向米铺贱价买备低潮米石。恐众丁不肯受兑。勾通各帮头伍刁丁。暗中议给每石津贴银四五钱不等。刁丁吞蚀大半。散给懦丁者。不过十之二三。懦丁因开行限促。势不自由。所入者少。则水次各项开销。难于敷衍。不得已从而折乾。或数十石。或百余石不等。是受兑之时。已形亏短。兼之潮米入船。经风晾乾。米粒益小。交卸之时。焉得不欠。又各帮领运千总。每船需索陋规之外。或藉言生日。或婚嫁等事。演戏设席。敛取分金。头伍刁丁。又复从中冒滥开销。格外添派。扣去应领水脚银两。竟至百余金之多。空运千总。其费较少。然亦不免苛派扰累。又漕船行抵内河。提溜打闸。头伍刁丁勾串运弁、及漕标员弁、各闸夫头、虚报人数。冒开夫价。批定传单。向各船勒取。每大闸夫价用至二十余千之多。丁力因之益疲。又漕船各帮皆有走差之人。因水次及沿河大小衙门。有与漕事相涉者。其家丁书役人等。无不向帮船索取使费。众丁未能认识。皆倚走差之人为耳目。其人即沿途包揽。科敛分肥。大为旗丁之蠹。又漕船挽入天津。或于杨村河西务一带。将米寄载拨船。每军船一只。其粮须分拨船二三只。虽经旗丁派人看管。无如撑驾拨船。多系无赖之徒。携妻带子。乘隙偷窃。继恐米数短少。则用药水灌涨。复搀以糠土。又贿商经纪。朦混交卸。漕米之潮杂。大率由此。又漕米由外河拨入里河。经过五闸。时而用船装载。时而用夫搬扛。口袋易致破损。迨至二三进时。破损尤甚。必须勤加缝补。乃拨船一只。装至四百余袋。祇仗代役一人。既防船户偷漏。又须缝纫口袋。势难兼顾。漕粮为天庾正供。颗粒不容短少。若如该御史所奏、种种弊端。粮石之亏。旗丁之累。胥由于此。不可不严行查禁。著有漕各督抚、及漕运总督、仓场侍郎、转饬该管各官。将以上各项弊端。实力稽查。认真厘剔。务期于仓储丁力。两有裨益。以除积弊而肃漕政。　　

○又谕、给事中金应麟奏、各省相验斗杀之案。填注含混。各省秋审案件。金刃斗杀者最多。凡应实应缓。无不以尸伤为凭。而详核尸伤。又无不以尸格为据。若如该给事中所奏、近来外省填注尸格。有统填刃伤者。有扎划不分者。甚至将骨损者亦填划伤。该州县于相验时。凡带划者深不逾分。与扎伤本自迥异。万无不能分晰之理。其意以为尸格一填。即须详报。不如犯供之可以随时改易。故统填刃伤。则后日之认扎认划。问官皆得自主。其贤者惑于救生不救死之说。使犯供避重就轻。不过意存姑息。而不肖之徒。乘机作弊。教供串改。受贿营私。无所不至。更有一种州县。惮于远行。转委佐杂。该佐杂不敢擅专。笼统填注。以待印官审鞫。夫相验之时。印官亲率吏仵。传齐邻佑。眼同尸亲。当场喝报。势难遮人耳目。即有疑似之处。不难指示分明。免滋藉口。乃于此时含混填注。转欲以犯供为凭。迨至定案以后。或改装情节。或具结请检。辗转呈诉。拖累多人。历时既多。尸遭蒸检。胥役从中讹诈。讼师因而教唆。各种弊窦。势所不免。殊非慎重人命之意。嗣后著各该督抚饬令各该州县、于相验时详细辨认。务将扎伤划伤分晰注明。不得统填刃伤。以杜牵混。傥不肖州县。有性耽安逸。吊尸验视。及厌其秽恶。不敢近前。并率准疏远尸亲混行拦验。以致仵作人等滋弊者。俱著各该管上司随时访查。遇有前项弊端。立即据实从严参办。无稍姑容。以重民命而息讼端。将此通谕知之。　　

○又谕、庆山等奏、请酌留换防弁兵一摺。乌里雅苏台绿营弁兵。每届五年期满更换。并酌量留驻弁兵一半。以资熟手。兹据奏称、该弁兵等扣至道光十五年。五年期满。例应更换。著照所请、准其于额设换防守备千总把总外委六员内。择其年力精壮。差使奋勉。通悉蒙古语言者。留驻三员。由马兵保举、已得实缺把总外委六员内。留驻三员。马步兵二百四十名内。留驻一百二十名。俾资熟手。其余弁兵。全数更换。至此次所留弁兵。俟下届换班时。著即全行更换。以符定制。　　

○谕军机大臣等、有人奏、四川总督鄂山署内。有门丁杨姓、并幕友杨姓两人。朋比为奸。在外招摇。又有内署服役之仆妇马氏即马二奶、交通作弊。指称内线。受贿营私。该省有三杨开泰、一马腾空联句。上年有马边厅同知赵岳兰、谋干泸州美缺。稔知丁忧已满延不回籍之候补从九品段崇善、与督署家人高五、及马氏等交好。赵岳兰令伊弟浼其说合。给付银一万两。嗣因泸州知州不肯腾缺。赵岳兰向其退赃。段崇善在府首告。督臣以杨姓幕友身故。令高五送柩回陕。该府吴秀良、系督臣保奏之员。将高五姓名讹写。备文关传。未能到案。迟延半年。欲令说合。督臣又未将马氏交出。并不奏明回避。以致物议哗然等语。鄂山身任总督大员。家人幕友。自应严行约束。不许干预公事。若如所奏、门丁杨姓、与幕友杨姓朋比为奸。甚至仆妇马氏指称内线。交通舞弊。同知赵岳兰欲谋美缺。□□免段崇善用银一万两。向家人高五、及马氏等说合。迨至缺未腾出。控府退赃。该督辄称杨姓幕友身故。高五送柩回陕。该府吴秀良又复讹写高五姓名。故令延不到案。以为说合地步。该督又未将马氏交出。如果属实。殊出情理之外。著鄂山明白回奏。并自行确查。据实究办。务期水落石出。不许稍有讳饰。傥意存消弭回护。致有不实不尽之处。将来经朕派员查出。抑或经人控告。鄂山自问当得何罪。懔之慎之。将此谕令知之。　　

○户部议准、陕甘总督杨遇春疏报、靖远县新垦旱地四顷九十八亩有奇。照例升科。从之。　　

○癸巳。上诣绮春园问皇太后安。　　

○孝慎皇后殡宫月祭。遣官行礼。　　

○谕军机大臣等、裕泰奏、护送贡使知府在黔自尽。云南普洱府知府成斌、护送缅甸贡使自京回滇。行至贵州省城。在歇店自缢身死。据该抚派员验讯。并率同在省司道亲往看视。据该故员之家人李升、呈出遗笔一纸。系谤污过甚、欺辱难堪、不孝不孝、此颠倒车里土司之报应也、二十三字。又讯据该家人李升、及陈魁、张兴、供称伊主自京转顺。行至黔省黄平州地方。忽称胸膈闷胀。不能饮食。此后精神瞀乱。言语恍惚。常称有人辱骂。并称在思茅厅做官多年。不能办理妥当。以致车里土司闹事。扰累百姓。必有恶报。又思念老母在滇。不能即时见面。时常叹气。称欲早死。连日忽明忽昧。伊等时加防守。四月二十四日到省。住歇恩荣店内。又称店中有鬼。二十六日。伊主服药后。声称困倦欲睡。令伊等出房。即在房内用麻绳拴系床架上自缢。伊等进房惊见。解救无及。当在怀内检出遗笔一纸。伊主在路上并无与人口角等情。复傅同护贡使之武定直隶州知州金澂查询。亦称该故员在途。时有痰迷形状。并无别故等语。案关知府大员在途自戕。必应彻底查讯。著阮元、伊里布、即亲提该故员随行家人李升、陈魁、张兴等、并案内应讯人证。确切根究。务将该故员遗笔内所称谤污过甚、欺辱难堪各情。究明系何人谤污。何人欺辱。至该故员在思茅厅任内。办理车里土司。如何颠倒。关系夷务。尤须逐一确查。该督等务当秉公审讯。认真办理。不得因该员业经身故。稍存讳饰之见。致有不实不尽。将此谕令知之。寻奏、传问护送贡使同行文武各员。俱称成斌因痰引邪。昏迷自尽。并无别情。至车里土司事务。系由该镇道公同商办。非一同知所能颠倒。得旨、既无别情。无庸置议。　　

○以正蓝旗汉军副都统绵岫、署正黄旗护军统领。　　

○改安徽凤阳府同知为凤庐分防同知。定为题调要缺。移寿春镇标中营右哨千总驻下塘集。作为分防千总。下塘集额外外委驻朱家港。从两江总督陶澍请也。　　

○甲午。谕军机大臣等、多尔济喇布坦等奏、谨将俄罗斯额尔口地方固毕尔纳托尔、答覆该王大臣等清书俄罗斯原文呈览一摺。我中国于界连各外国部落地方。凡有咨行事件。俱应遵照旧章办理。毋许稍有更改。此次理藩院咨行俄罗斯萨纳特衙门文书。多尔济喇布坦等、并未照例派员赍送萨纳特衙门。祇交恰克图赍送俄罗斯玛玉尔。又未将途遇大雪之处。于文内声明。致令俄罗斯等转为言及。殊属不成事体。此事实系该王大臣等办理错误所致。若云雪大。西北边界狂风大雪。比年皆然。此亦显系藉口之辞。多尔济喇布坦、廉敬、多尔济纳木凯、俱著严行申饬。嗣后如有与俄罗斯交涉事件。务须查照旧章。悉心妥办。断不可如此任意。致令外藩轻视。将此谕令知之。　　

○江苏巡抚林则徐奏、缉获藉荒滋扰匪犯。及图财谋杀漕船水手多名。按律惩办。得旨、猛以济宽。当时之亟务。勉力勿懈。以副简任。　　

○户部议准、前任江西巡抚周之琦疏报、安仁县新垦旱地三十五亩有奇。照例升科。从之。　　

○缓徵江苏高淳、阜宁、江都、沛、赣榆、海、沭阳、金坛、溧阳、九州县被水被雹灾区新旧额赋。贷淮安、大河、二卫歉收屯丁耔种。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百五十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十四年。甲午。六月。乙未朔。谕军机大臣等、本日据讷尔经额等奏参妄拏酿命之通判。请旨革职审办一摺。已明降谕旨交该督等严行审讯矣。此案兼署湖北荆州府通判事理事同知恒敬之门丁胡升、因素识之邵文希告知刘庆云贩卖鸦片烟土。可以讹诈图利。哄令恒敬查街。先嘱火夫廖忠赴栈买出烟土。差役朱正明等、将栈夥杨和贵等、并刘师友拏获。将刘师友踢伤脐肚。拖走带署。恒敬因刘师友不认贩卖。杖责交保。越二日身死。既据廖忠供认胡升给钱赴栈、买得鸦片烟土。胡升亦供认串商图诈属实。难保非夥串栽诬。案关职官妄拏酿命。不可不确切根究。恒敬业经革职。著讷尔经额、尹济源、亲提人证卷宗。严切究明。如何串诈妄拏。殴踢刑讯。刘师友实因何伤致死。并究明廖忠所买鸦片烟土确实来历。是否系刘师友贩卖。抑系胡升廖忠等夥串栽诬。务须详细确查。无稍含混。将此谕令知之。寻奏、讯明胡升诱买刘师友吸賸烟土。索诈不遂。将刘师友踢毙。依律拟斩。朱正明、廖忠、邵文希、夥同串诈。致毙人命。均依为从拟流。恒敬讯无授意妄拏情事。业经革职。应毋庸议。下部议。从之。　　

○以故阿巴哈纳尔扎萨克贝勒巴勒楚克子彭楚克桑布、袭爵。　　

○以盛京工部侍郎乌尔恭额、帮办薓务。兼管移居宗室事。　　

○礼部议准、河南巡抚杨国桢疏报、采访修武县贞节妇女刘周氏等二百二十二口。汝阳县穆刘氏等八十四口。获嘉县陶李氏等一百九十三口。虞城县王黄氏等三十九口。请各建总坊旌表。从之。　　

○修热河平泉州监狱。从都统武忠额请也。　　

○准江南苏州、凤常、淮安、三帮军船沉溺米石、分限买补。　　

○丙申。谕内阁、苏勒芳阿奏、伊胞兄分赔关税银两。无力完缴。恳恩代赔一摺。前任福州将军萨秉阿、于短收闽海关税额外盈余银两。应分赔银四千五百七十四两零。经户部议准、著落分赔。勒限二年完缴。兹据该将军奏、伊胞兄一介戎行。素无蓄积。请令胞侄固庆、就近呈缴银五百七十四两零外。其余银四千两。于伊应领将军养廉银内。每年扣缴一半。须历七年。方可扣清。此项分赔银两。帑项攸关。既经部议勒限著追。该将军率以胞兄身后无力完缴为辞。将伊养廉按半摊扣。七年始清。殊与部限不符。且各关税务。甫经户部新定章程。甚为严明。自当遵照办理。若因该将军一人变通部议。非所以示限制而慎帑项。此项银两。仍著依限完缴。该将军所请。著不准行。　　

○又谕、明伦奏、淮关漏课。惟青口易于绕越。查禁难行。该处并无关口。来往稽查。不能得力等语。关税为国用攸关。均系久经酌定数目。相沿徵解。岂容以今昔情形不同。藉词绕漏病榷。不思设法查禁。轻议变通旧章。上年庆琛以淮关税课。惟青口绕漏病榷最大。奏请试行设口徵收。补还漏课。当经户部议驳。现在该监督以淮关漏课。几成积重难返之势。虽据称水荒灾歉。南北商货滞销。总在该监督体察情形。设法整顿。实力稽查。将各种弊端。逐一剔除。总期便民顺商。于榷税自大有裨益。并著陶澍、林则徐、会同明伦熟商妥办。严密稽查。以期关税日有起色。毋许藉词漏课。办理稍有不善。致干咎戾。懔之慎之。　　

○谕军机大臣等、长清等奏、查明乌什有安集延进卡情形。经该大臣等开导晓谕。该夷甚属帖服。并屡经遣人出卡侦探。附近布噜特各爱曼亦皆安静。并据饬令伊斯玛依尔、向霍罕现住叶尔羌之吊噶尔拜询问该伯克有无欲向布噜特抽收马税之事。据称并无其事。体察该夷现在情形。尚知恭顺。此次前来乌什之安集延伊斯玛依尔等七人进卡。带来霍罕头目伊萨字据。或系无知匪徒。假捏撞骗等语。外夷抚驭。道在羁縻。该夷人如能照常恭顺。必应明谕大义。开诚布公。不特弥缝其衅。自当折服其心。此次前来乌什之安集延。该大臣等奏称无知匪徒。假捏撞骗。所料不差。该夷现在情形。既准通商。并免抽税。自愈当感激恭顺。遵守旧界。长受厚恩。该大臣等并谕知该夷等、似此安静贸易。绝不滋事。大皇帝深知该夷恭顺。格外喜欢。尔夷等始终不渝。自可永承恩赉。总须明白晓谕。加意怀柔。俾该夷尽绝猜疑。潜消反侧。即伊等前来通商贸易。亦当加之体恤。以示天朝宽大。自可历久相安。至各城应饬边备。总当于无事之时。格外留心。该霍罕现在恭顺情形。谅无他虑。惟夷人犬羊成性。反覆无常。不得狃于目前。稍疏防范。各城兵丁务须随时操演。一律精锐。以树先声。俾外夷知官兵精壮。自然闻风生畏。不致妄启衅端。至于各城回众。尤须妥为抚驭。一视同仁。断不可稍事苛求。致生怨怼。其沿边一带卡伦。必须时加防备。严密稽查。固不可怠玩因循。致奸宄潜生窥伺。亦不可张皇喜事。轻出邀功。总期慎固边陲。镇静抚绥。妥为经理。是为至要。将此各谕令知之。　　

○改广东连山绥猺厅司狱为要缺。合浦县珠场司巡检为简缺。从总督卢坤等请也。　　

○添制湖南江华县锦田乡新设防兵炮位军械。从总督讷尔经额等请也。　　

○蠲缓叶尔羌、喀什噶尔、英吉沙尔、三城回户旧欠粮石有差、并免喀什噶尔、英吉沙尔、二城动缺备贮粮石尾项。　　

○丁酉。河东河道总督吴邦庆奏、丈量黄运两河官堤民堰。划清界址。建立石碣。查禁居民偷种麦菜。得旨、此乃因循日久。苟且从事。汝能逐渐清厘整饬。不愧委任。可嘉之至。勉力为之勿懈。　　

○以拏获福建台湾逆案余匪。并播造谣言匪犯。予千总伍应龙等升补有差。　　

○修福建水师提标中营右营、并澎湖水师协标左营战船。从总督程祖洛等请也。　　

○修广东内河三路巡船。从总督卢坤等请也。　　

○以福建省城米价昂贵。命平粜仓谷。　　

○庚子。上诣绮春园问皇太后安。　　

○谕内阁、琦善奏、监犯吓诈同囚。淩虐受赃。分别定拟一摺。此案直隶通州监犯童三、因殴毙人命。审拟绞候监禁。胆敢在监号充牢头。私开金□靠镣。讹索钱文。商同监犯梁三、设立兜三折等项非刑名目。屡次将同囚张斌等恣意淩虐。吓诈多赃。实属凶恶显著。梁三系强奸幼女已成拟斩秋审入实遇赦改缓监候之犯。该犯自称锁头。因童三向其商谋讹索同囚。辄授以磨折之方。帮同虐诈。虽讹索系童三起意。究由该犯教令童三设立种种非刑。厥罪惟均。童三即童帼俊、著照该督原拟绞决。即行绞立决。梁三即小梁三、该督原拟将该犯依原犯斩罪。赶入本年秋审情实。将来秋审时亦必予勾。梁三著改为斩立决。　　

○又谕、本日据琦善奏、审拟监犯吓诈同囚。淩虐受赃一案。已降旨将该犯童三等分别立正典刑矣。各省地方设立监狱。原以羁禁罪囚。毋令滋事。至一切刑具。本有一定。岂容年久监犯。私立牢头锁头名目。造作非刑。任意淩虐。藉以讹索钱文。难保非禁卒人等勾通授意。夥诈分赃。种种弊端。总由有狱管狱各官漫不经心。玩视监狱所致。国家刑章之设。以惩有罪。果其情真罪当。原不得稍事姑容。若似此纵容凶恶罪犯。淩虐同囚。是各犯既受法中之罪。又罹法外之刑。该地方官所司何事。乃竟毫无觉察。一至于此。直隶如是。想他省亦所不免。著各直省督抚府尹等、严饬所属各府州县等官认真稽查。傥有前项弊端。立即将禁卒监犯人等从重惩办。毋稍徇纵。至失察处分。果由各该地方官自行查出。随时究办。尚可加恩量为宽减。如平日漫无查察。以致禁卒罪囚人等胆敢创立非刑。恣意吓诈。一经发觉。定将该地方官重治其罪。并将该管各上司从严惩处。决不宽贷。勿谓诰诫之不早也。将此通谕知之。
  </div>
  <div class="pagination">
   <a href="清实录道光朝实录_page440.html">
    上一页
   </a>
   <span>
    ...
   </span>
   <a href="清实录道光朝实录_page436.html">
    436
   </a>
   <a href="清实录道光朝实录_page437.html">
    437
   </a>
   <a href="清实录道光朝实录_page438.html">
    438
   </a>
   <a href="清实录道光朝实录_page439.html">
    439
   </a>
   <a href="清实录道光朝实录_page440.html">
    440
   </a>
   <span class="current-page">
    441
   </span>
   <a href="清实录道光朝实录_page442.html">
    442
   </a>
   <a href="清实录道光朝实录_page443.html">
    443
   </a>
   <a href="清实录道光朝实录_page444.html">
    444
   </a>
   <a href="清实录道光朝实录_page445.html">
    445
   </a>
   <a href="清实录道光朝实录_page446.html">
    446
   </a>
   <span>
    ...
   </span>
   <a href="清实录道光朝实录_page442.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
