<!DOCTYPE html>
<html>
<head>
    <meta charset="UTF-8">
    <title>国朝献征录 - 第 189 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 189 页/共 245 页</h1>
    <div class="content">　　青州府知府施公峻行状（徐献忠） 
　　青州守唐公维城传（冯琦） 
　　兖州府知府宋公诺墓志铭（于慎行） 

　　○济宁府知府方公克勤墓版文（宋濂） 

　　宋濂 
　　呜呼自我齐国文公绍伊洛之正绪号世适益衍而彰传道受业者几徧大江之南而天台极盛时则有潘子善氏林叔恭氏赵几道氏兄弟以及杜仲良氏如此者不能遍举皆见而知之推原体用之学敷化弘治而风动于四方重徽迭照于斯至流风遗俗迄今犹有未冺若我愚庵先生方公其殆闻而知之者欤先生讳克勤字去矜姓方氏其裔出睦州玄英处士于宋初十五世祖廿四府君某始迁宁海侯城里曾大父重桂乡贡进士大父子野父烱元鄞县儒学教谕母叶氏宋丞相梦鼎从曾孙女也先生幼而端凝五岁知读书自辨章句十岁暗记五经诸老先生啧啧爱赏目神童年垂弱冠徧穷濂洛关闽遗书寻乡先达授受源委凡涉性命道德之秘穷研探索寝食之几废因喟然叹曰学必合天人而后可舍是非学也至正甲辰尝一践场屋言国家利害峭直无所顾忌有司不敢取飘然东归益闭户潜心于一卦一爻必欲验诸事至于天文地形礼乐刑政及制度名物之属亦辨析归于至当会海民变江浙行中书檄吴江同知金刚奴募民水兵先生诣金刚奴谓曰民计穷而盗未盗者亦挺挺欲动柰何授之以兵是谓增盗非御盗也金刚奴怒不荅既而水兵果于中道杀护吏逃去从盗金刚奴踰坦走折一足始悔曰吾不从方先生言以至于此未几侍御史左荅纳失里至郡招谕刘都事基之副先生上书陈剿殄之略不宜姑息都事韪其言而不能用遂致郡县陷没民罹涂炭先生发愤入山谷采松栢食之累日不返当路延先生入幕府先生谢曰我辟榖久矣弗足与人间事也吴元年冬　大明兵取台州先生欣逢　主疏举贤才安人心黜豪强除暴敛明教育十余事将上之未果洪武二年诏立郡县学以训导辟先生乐于育才即起应命负笈来从者至百余人先生据经陈义曲畅旁通几无毫发遗憾闻者皆沦肌浃髓熏善良俄以母夫人春秋高力辞而归诸生追之者踵相接学舍空四年夏朝廷闻先生贤欲致之部使者袁君宏以书币□□先生以母老不忍离左右辟去旁县郡承使者风旨杂逮婣连督索之先生□□盼两诣执政固辞执政奇先生材命就铨曹试考核入格名列第二　上特命知济宁府事阶朝列大夫锡之冠带以行先生至官书一通悬于康衢谕　上爱养元元之意民有所不平诣府自言禁吏胥不得呵问日引耆耋坐语讯以得失郡学官缺孔子庙堂颓圯聘前进士师弟子员有未备者选补之役浮屠以葺庙堂庙南凿泮池傍列两序辟射圃于庙北造弓矢树正鹄日一再视学亲正句读较中否属县之内社各立学学凡数百区学子系籍者二千人兵后号最盛始有诏民辟废田者阅三载乃税吏徼近功不俟期敛之复以田定其科繇民益惰田不增辟先生与民约定简书列丁产上中下三等等复折三每有征发恒视书则吏不敢并缘奸岁且暮转戎衣于燕时有令役民舟者有诛别郡以牛车从事天雨雪牛僵死于道破产者十八九民请以舟就役僚佐畏令难之先生曰吾知从民便抵法非所辞也即载以舟具白山东行中书省省义不问郡仓绝粮省檄民七百里转粟青州民病不能适漕运者自淮安输济南道出郡境先生欲就输郡仓而俾济南致青州告于行省弗听即以闻户部户部奏可行省臣愧之郡城坏故事筑以兵指挥使挟贵人势当五六月聚民万余治之民不得田哀号而即工声闻数里先生奋曰民病不救恶用二千石密闻中书同官疑且得罪不敢署名先生独署之胡丞相惟庸以闻即日　诏罢先是不雨先生袒跣徧祷羣祠涕泣卧祠下誓不雨不还至是　诏下民驩呼而散大雨如注是岁五榖俱熟民歌曰孰罢我役使君之力孰成我黍使君之雨使君勿去我民父母自是连二岁三祷皆有年五年秋邻境尽蝗先生省愆变食稽首告天夜闻空中甍甍声烛之乃飞蝗蔽天而过郡独有年民有赴愬者随事则决大者笞辱小者谕遣之不留案牍尤慎于庶狱月录日省不使久淹或文有未具时作麋徧食之夏秋之税每命斛卒持槩高下出其手或至累旬不民竞指仓穽先生令民自槩斛卒敛手不敢出气遇将西成预移文与民期民争来输不遣一吏而税常先登江西浙西二行省运粮百万济宁水陆数千里先生视如部民不使有锱铢怨□旧比每斛益四升以禆蠧耗先生悯其道远言于朝蠲之府召州县官属皆役皂隶往往索赂无厌先生下信符置邮无敢不至者信符之籍以□□而中分之吏托月日稽违以媒□先生私藏之缓□有程一自巳出复行其法于封内壹以信符召民民得并力耕桑襁负来归者相望于道初赴官时户仅三万税万余石二年之后税以石计者十四万四千七百户亦增至六万有奇二州二十县家有积粟野无饿莩羊牛鸡犬散被郊垧富庶充实至于社稷山川诸祀先生修崇坛土遣严饬器服或树名木于周垣之外一如仪制无有所阙水驿在西门内卑陋污湿居者弗宁先生料拣材木候农之隙更作于城南庭堂室房弘敞逾昔冬寒河冻驿舟不行令舟人伐木炭穿土穴藏因其余力以成事功泗水经郡城南通淮江北引河济地势高泻构石闸而时畜泄之鲁桥枣林二闸历岁久坏石填河中舟道难之役闸丁絙坏石治而甓之故以苇囷储粮火屡灾教民陶瓦营屋百余间申戒火令编民居曹伍递相救恤其患遂止大将军魏国徐公达副将军曹国李公文忠统士马十万之燕驻郡稍久要官势吏争索粮刍相胶葛于前先生依序酬决无不如意一军称能永嘉侯朱公亮祖将舟师数百艘北征水□舟胶不可动胁先生曰既趣五千夫浚河否则以军法论日且暮先生不忍烦民泣祷于天夜二鼓天雨黎明水起数尺舟竟去莫有言者先生政以风化急务以德胜佐贰始虽倨慢先生委诚待之卒自愧服武夫悍将不知礼久亦化戢在官纵无事终日冠衣坐堂上召诸吏授以书诗法律或公牍堆□羣辩方哗先生片言折之各心悦而去性不喜近名常自诵曰近名必立威立威必至害人吾不忍也府庭之间不陈杻械革鞭悬楹间示不妄罚省宪考绩六府最八年春入朝　皇上以善治民锡燕仪曹使践其旧职濒行奖谕有加且曰政成当显用卿秋八月知曹县事程贡尝以不职被笞心衔之上封事言状　诏御史杨某廉按杨程故人恐程坐诬罪易民服潜索先生过事踰两月无所得乃捕府中卒吏尽系之搒掠无完肤无一可问者杨更与其吏谋诬先生用仓中炭苇时十月固未尝附火而苇则苫公宇垣实无私用者先生不与辩遂就逮民号呼填道随行百余里者将千数先生次子孝孺上书政府大臣愿以身军赎父罪不报竟谪役江浦会空□事起吏又诬及之孝孺复草疏将伏阙上诉而先生□于京师九年冬十月二十四日也寿仅五十□一先生面白如玉须眉秀整不妄笑语动容周旋必□礼法兵乱负母逃入深谷两踵血流遇二弟训育备至终身未尝失色与人交率任质不事表襮不以久近冷热立谈之顷洞见肝膈南冠过郡者必以米醪馈之不能步者僦舟车送之莱芜丞陈川欲迎母养厄于无赀出钱五千助之同列以事夺禄买布帛给其用且日延之对食久而不衰脱逢其饮醉投案大诟而去待之益恭及酒解来谢阳若不知者曰昔之夜吾亦醉矣不识君何谢也生平奉养简素不服纨绮御一布袍数十贼不易日不再肉不治官事辄却肉不食所守廉甚丝毛不取诸人每行县以物自随杯汤不肯受兖州守因童进二木瓜笞童十召州吏还之乡人有饶阳令者以燖雁侑书力却去乃巳初至官时禄米一斛可易金三两以军食告乏月取十斗食余悉□□□或尤其迂不恤也晚年益加畏慎昼所之□□则白于天俯仰皆无愧作荣辱利害恒视之若一坦然不疑古所谓体道成德之人先生诚庶几焉□□□韦质而不华平而中□□□□果若干卷□□□□□私自念齐□□□之薨始一百七十又九年而其学寝微希世取□者徒剽掠谈辩夸多鬬靡者务组织篇章文公所以扶世教淑人心者率弃空言故其临事之际仰攫俯拾唯恐利不入槖至有庸夫贱竖之不屑者呜呼可叹也巳有如先生闻风而兴乃能诚求实践参前倚衡俨若上帝鉴临涵养既纯发舒自异仁民善俗之政至今人人能道之夫命虽止于斯而其率性会道无愧于文公者尚皦然弗诬也 

　　○□州府知府□公伟墓表（陈清） 

　　陈清 
　　公赵氏讳伟字士□□愚庵世潞望族曾祖彦举祖友谅皆隐德弗耀□考子和甫益大其家声母宋氏公生而岐嶷不凡□和翁教之小学四书悉能成诵年十三遣入郡庠□弟子员勤于所业正统戊午取山西乡试高第丁卯岁入选铨曹拜河南开封府同知开封大郡也公处之绰有政声时少保于公抚临其地尝奏保卫辉怀庆知府未及行景泰辛未接丁内外艰至乙亥服阕复改山东莱州府如前职莱民闻公至咸举手加额私相谓以得此贤父母也公莅政如在开封而心益劳功益着声益宏甫二期用廷臣荐升青州府知府实天顺戊寅四月也明年己卯夏旱飞蝗入境公率属虔祷于八蜡之神巳而甘雨大澍蝗种尽毙岁大熟越辛巳政通人和公视府第及庙学坛土遣类多倾圯乃设法措置工料陆续拓而新之官不知费民不知劳青民有一家坐三人以死者公怜其绝后活一人以延其嗣忽一夕梦其父祖匍匐而至谢曰延吾之后公之惠也吾亦唯祝公之后继续而益大之耳在治八载罔倦于勤成化□□□当朝会之期公自上疏乞归既得请优游桑梓日以教子耕读事每岁时自乡饮外未尝一至公府见里中有贫乏者赒给之婚丧有未举者资助之如是者几十载一疾奄然而逝时成化乙巳享年七十有六 

　　○莱州府知府公坚传（何景明） 

　　何景明 
　　坚字可久兰州人生而刚方早年读书即知由正学希圣贤人以伊川拟之中景泰甲戌进士天顺己卯知山东福山县修政治隆道化刊布小学令邑人讲诵敷申五教动以诗言福山地僻俗陋于是翕然丕变海邦岛屿沨沨乎弦诵之风焉既四载升莱州知府壤接福而俗等政教一如治福者召燕郡县及学正属赋诗启谕勉振事用未期莱人大化以忧去服阕除南阳属吏被化感奋思体国勤民视莱更加病近世以读书媒利禄阶富贵士鲜志圣贤之学乃倡鸣周程张朱与古人学之意召郡学及属治诸生亲授讲说士志行勃然以变自兹鸣世者辈出又以民俗之偷由未预教乃取属治童蒙及其良心未凿剏志学书院教之刊小学孝经论语崇正辩文公家礼教民俗言诸书授之讲习又于书肆储五经性理大全剏刊二程全书俟有志者给授百姓习闻熏液纯实同性礼让同俗逾世而风犹存又剏节义祠取列女传论祀有差自是母仪妇道闾阎可观其政持大体不立赫赫之威不急功利凡所思措规模远大而毁誉荣辱无一动心其劲节直气势力莫折而抑强豪去贪剥察民隐迸巫尼疏冤狱谨□□轻徭薄赋与民休息郡人戴之如父母其敬畏之至若家有一太守者然惠泽究下以直道不能取悦于上竟不得大用致政归郡城与过属地攀泣不忍舍卒于家郡人闻讣无弗泣下者遂作木主于志学书院之企德堂祀以少牢后四十年郡人思其德泽又别立庙以祀有容思集栢轩语录行于世葢其学本河东薛文清公承伊洛之传故见于治行者如此祭酒王鸿儒议曰使南阳之人知有正学而不知有俗学知有王道而不知有伯道知有关睢麟趾之化而不知有桑间濮上之风皆先生始也当以肇修人纪之功归焉陆渊之赞曰学术本于至诚政事纯于王道以廉耻忠信四海九州岛之宗以文意礼乐一邑两郡之教柴升着祠堂碑彭泽着墓表年谱张景纯着行实其详可考有子曰炅翰林检讨 

　　○莱州府知府李君楘墓志铭（李东阳） 

　　李东阳 
　　君姓李氏讳楘字从质其先望于陇西元季有讳成者居凤翔国朝永乐中徙河间之任丘巨族考讳溥登陜西乡荐累官山东东昌府学教授赠儒林郎光禄寺丞生四子君其长也生而凝重不浮儒林公邃易学历湖蜀秦鲁间多所造就因以授君君补县学生提学阎御史禹锡赏所文试必居首游从至四十余辈任丘士多业儒传易者实自君始成化甲午举京闱戊戌登进士知上海县赋讼丛沓持以镇静和而不狎每有鞫问人称明以外艰去民遮道攀送有下泣者服阕被征复以内艰去服再阕擢光禄丞越六年当弘治壬子迁少卿南京工部解　御膳俱应物至卿胡恭者以乡人不检视典守者因出空文后事觉恭坐贬连引诸僚佐君以丞时事出同知青州府家人咸怨恭君曰命也会二弟连丧曰此亦恭邪又六年戊午擢知莱州府值岁屡歉抚煦凋瘵理疆界均力役捕刼盗六千余人时勾稽屯地戎卫欲移患于民或议牧马于莱又有献地衡藩者皆力争以免招猍流徙与属县期约视多寡殿最旬月内复业者至数十人民稍饥辄发粟施粥活者尤众暇则修葺学舍集诸生励以行业莱人刻石颂德焉越八年不调君以子时巳举进士翰林编修乃上疏乞归吏部言其恬退可嘉宜进秩以示劝特升山东布政司右参政致仕明年得疾就医京邸数月又明年病剧时亟欲归省会　孝庙实录成有日又朝廷将行黜陟之令君手书止之自制棺敛处分家务曰无以吾儿累也时忧甚弗暇他恤亟具疏以请踰月乃获命比抵家君巳逝七日矣君夙敦孝慕每见儒官辄加礼遇曰吾父尝是也世所遗田宅悉让诸弟羣从子女皆婚嫁处巳慎密澹然无所利有治事才而宽厚所掩又耻自衒故鲜有知者时亦用家学显才器甚伟所进未可量云 

　　○东□□府高佑传 

　　高佑字天锡上海人本王氏父铉赘于高因从其□成化丙午以乡贡士授泉州同知泉多山溪民倚险梗佑训以德义首恶皆从化积岁逋欠不督而集凶年贷民粟以山乡远召从化者总授而分给之远迩称便每出山民扶老携幼送迎者属路尝道漳州宿山间有负豪家债而愤其逼者聚千人期旦日杀豪豪亦号召敌佑知之俾馆人往谕以福福片言而散其感人有如此者一日令所部市茶其人密置银二铤以进佑启之笑曰尔谓我有求邪郄还之屏其人弗复接丁外艰归部民送者千数争携金钱跪赆皆不受至泣而退历广平东昌二府操履如一晚居邑西一室萧然晏如也时乡人议士大夫有三妇之踰独目君节妇云 

　　○青州府知府施公峻行状（徐献忠） 

　　徐献忠 
　　施氏吴兴着族唐宋以来代多名贤通甫生彦明彦明生士良士良生知福建永安县谦谦公之曾大父有靖民功至今以名宦祠于永安永安生瑄读书乐善瑄生封刑部主事镗娶董氏封安人生公公讳峻字平叔以明经发解浙省登乙未进士授南刑部广西司主事迁本部员外至郎中升知山东青州府濒行适遇考察人所忌去其官公在刑部久以练达掌勘本科其气坚直刚明一意守法不少出入虽权势不顾也其初石唐闻公尚书凡难处务在调停公议不合即欲投劾去有邹梦鹤者罹罪在形影间当司以其父方总制三边故寘于法后官相承遂不敢出公卒业南雍时备闻其事窃深叹惋后履任遂湔雪之应天府经历邓鹗挟势招贿依托城社久矣公竟寘于法且其在僚辈间以诗名自信重或不合程度直以其意訾之以是交构其短长推堕之不惜也人殊公不平北道御史桂公荣奏南考察不公奉　旨祖宗定制难以再更止降考功郎中一级调外人以足相当也公自少有器度其才宏畅通达处骨肉间每事敢力任诸生时祖垄势家□□力恢复之置田赡其族之贫者排难解纷不遗□力诸义行甚多独其性狷急闻人非行或至面发之以是有不堪者然其崇慕隐德表暴良士固终身不怠也诗家在唐虽随时上下其格调浑厚体裁平实固一代之长也后世不以取士遂失其宗旨各以其资所近者能公独有所造诣固雅道中兴之一助也居家不事产业岁中多种秫田以备酒材闭门却车丸对时抚化饮酒哦诗之外别无公事相聒其内沈安人佐助蒸尝料理家事凡公所欲悉先其意虽族党疏远食指众多孚惠周匝咸多沾润客至樽爼修洁不问而办公以是优间自适无内顾心年五十有七 

　　○青州守唐公维城传（冯琦） 

　　冯琦 
　　唐公维城字邦翰闽莆阳人别号两峰其先出荆南宋质肃公介后也转徙入闽家莆之龟塘胜国时远祖廉以人材辟中书舍人祖懋有隐德徙居城东父时雍累官别驾所至以清谨称公生而颖异长愽涉经史攻声律人慈爱和易不立城府貌若不胜衣与人语惟恐伤之嘉靖辛酉以尚书荐于乡明年岛夷陷兴化郡公上春官罢归城溃之夕率家人夜缒东山毕尽而后下霣伤几废期年病良巳乙丑成进士授南京工部主事典州课税丁卯榷芜湖关先是关课多奇羡号利薮公规度定税以征解属邑令曰以是相参也公性耿介持身凛若霜雪在郎署两典利权秋毫无所染人称其廉稍迁尚书郎辛未出守吾青政务宽大询百姓疾苦躬自循拊之平反冤狱以数百计见罪人被五木之泣涕不得巳始行法焉其无大罪即鞭朴不妄施也下车适大旱祷雨雨辄应是秋有年嘉禾合颖丧有五岐者会有诏开胶莱河公以工大难遽就令百姓弃耕桑执畚锸徒劳费亡益力陈其不可青郡故不养马有几白青郡当养马如济南公抗言青边海斥卤无所供牧畜民实瘠矣马安得肥且济以西赋轻当养马青以东以不养马故赋稍重今复益之是重困也至欲投劾去事皆得寝郡租税三十余万征吏或稍低昂公请准轻重权置衡府庭令民自兑而输之胥吏不敢近方岳善其法檄州郡着令时议急催科执以课吏殿最公以赋不中程停勒常转公终不易曰杼轴空矣民不堪命宁使守一人坐之政暇进诸生讲业程秇识拔无虚士正身率物士亦彬彬慕效以名检自爱百姓化之几于无讼公府閴寂如学舍云乙亥秋公寝疾郡人玉帛走望皇皇如急父母州县集邸舍候起居一夕陨星府治枥马皆惊趋而视公巳属纩矣公既卒百姓哀号罢市入吊公布衾袭床无异黔娄士民治丧归夹道焚楮帛哭奠相属不绝公夫人郑氏婉淑有至性先公数月卒郡人德公作公夫人主于郡堂后春秋无废祀焉岁丁丑先君归自云中梦公持玉环授之曰以是而子寤而举子名之曰环明日梦公复来谓先君曰吾郡神且满举公以代期以某日故以环聘公先君漫应曰诺遂病下血斗余日忽忽与公对语公趣之急先君曰有老母在身未敢以许人也公曰若尔则与我环先君从几上取授之子环暴卒先君霍然病巳呜呼异哉耳目之外所不敢知要以生而德于炫上没明神亦其理也余童子时与锺给谏皆受知于公公试士余方治装将从先君于京师公敞扉以待曰不得两生无庸试也使人趣召余余至乃阖扉试巳给谏与余皆高等进而与之语温温如家人葢尝读宋史至韩魏公以两苏病辰试期叹古人怜才至此然亦由魏公德望重而轼辙才足以副之假令今时有之异议蜂起矣以公识拔两生视魏公心岂异耶古人薄感恩重知巳独于纪述即知巳不敢狥公殁二十年而青郡人思之比于召伯官二千石五年家如寒士也居不数椽田不数亩迹其终始可谓清惠矣 

　　○兖州府知府宋公诺墓志铭（于慎行） 

　　于慎行 
　　公讳诺字子重河间故城人生有奇质九岁能属文父封郎中公故诸生也而公甫垂髫亦诸生郎中公从邑先达受经所闻师说归以语公无不解郎中公窃自喜嘉靖乙卯举京兆其后十年乙丑第进士高等授户部主事历员外郎郎中咸有能名同含郎主藏有所亡失诖误及公谪四川忠州知州忠去长安几万里险远矣公忼慨叱驭往抵任五日召南京户部员外郎未至擢郎中居无何以久次拜知东昌府视事五月以内艰去服阕除知郧阳郧中丞公才任治剧徙知河南视事四月闻郎中公病甚即解印绶自免去而丁郎中公艰外吏法无予告又□独子不得归养免辄致仕久之部使廷臣争上书言故河南守良吏以将父弃官其人才可用有诏起知兖州公往居三府不甚久然所至廉平执法名声流闻及守兖几三年得尽其才治行愈着兖属二十七城直两京道吏刓民敝征发绎骚公既熟其利病务拊循安息煦以岂弟至所兴除钩校无不精核即有骫骳奸法辄绳以重典不少贷吏兢兢奉要束毋敢餙情以免部使上疏言兖治状者牍相踵矣至是肆觐阙下主爵计毕述职且以高第擢公而□□及大故廷中诸卿大夫相与叹惜之公人儁伟玉立容貌甚修坦夷诚悫不矫餙然亦强直自遂即于意不当未尝少有所诎其才博大通敏游有余论事衎衎洞于指掌然常本人情无迂恢语未第时甚贫竭力奉亲甘旨无缺及后贵迎养宦邸朝夕侍食职事鞅掌终不少废有同胞三弟悉推父赀让之子女婚嫁又佐以私财故人子杨生孤贫召置家塾与子同业亲督课之生后学成名士他所周恤孤嫠尤众公之先山西屯留人洪武中五世祖德成奉诏徙故我德成子一公一公生云云生鸾皆服田有隐德或推择吏亦不遂而至封郎中公郎中公讳良筹娶封宜人王氏以嘉靖庚寅生公距卒得年五十有六 

　　◆通判 

　　亡兄通判何景韶行状（弟景明） 

　　○亡兄通判何景韶行状（弟景明） 

　　弟景明 
　　亡兄讳景韶字仲律成化丙午　人选巴陵知县迁东昌府通判兄性狷介与人不易合顾能事父母必得其欢心少时家父遣之读书曰读某书某日我背诵至日持书来诵之不遗一字父尝不悦候父巳寝跪于门及父夜半偶起出门见之惊曰谁也兄曰儿也父曰何夜半至此也曰父不悦儿不得寝父曰儿如是胡有弗悦也始举子下帷讲诵日厌疏食诸友生患贫多贷人赀兄曰士而贷人赀后将必取偿于官卒不贷人赀既屡试弗第家父曰女能绩学卒不能进士必女命也仕以行志而巳志行奚必进士既而巴陵令人曰巴陵难称也令巴陵者葢未有终三年任者也比至则廨舍芜秽不治吏不典列民不服役也曰是不可以弗巳也乃版书政条悬县门民始相顾曰令绐予然亦稍来集从役以观兄察役者悉寡弱役且重也问之皆廛居无业者也而其强富有力者则皆居数百里外负山岨叛令约令不复能制也故弱者役日重兄曰令使弱者苦强者得免而何以令也释弱者于是诸富强有力者曰闻新令善吾奚可叛也乃相率来请役凡邑中堕废尽以兴治往时监司诸使者经巴陵以乏委积舆皂常滞留不得去而令日走道路不能给又不得少坐堂上视事至是馆无留节狱无滞讼民又见令时置酒召客与饮莫不服且异也居六年将考绩民赴监司留之曰令兹行必迁迁则夺我父母也愿以终惠我也巳而果迁东昌职专子简而益有余力当作书景明曰东昌颇无事日可以读书课子甚乐也但苦薪价太贵耳居六月疾作竟卒东昌僚属士民咸哀哭之卒之日年始四十六也家父生四子长即兄次景旸次景晖景明最幼也皆受业于兄景旸举乡试景明虽庸劣无所成立然知读书举进士是兄之教也呜呼天速死吾兄也何敢忘吾兄也谨槩记所行事求太史论譔□□没世 

　　◆知州 

　　知州卢公熊传 
　　山东潍州知州吴德基履传（宋濂） 
　　曹州知州范希正传 
　　济军州知州传公皓传（祥符文献志） 
　　宁海知州郭公容行状（王云凤） 
　　知州赵惟勤传 

　　○知州卢公熊传 

　　卢熊字公武其先本武宁人宋季徙家于吴再徙昆山父观字彦达读书有至行门人私谥夷孝先生熊元季吴县学教谕洪武初以故官迫遣赴京母卒竟归起复工部照磨寻以善书擢中书舍人迁兖州知州政务恺悌不求赫赫名州初罹兵革人情凋獘适大帅李善长营鲁王府浚兖州河熊抚绥供亿事集而人不扰俄以簿录刑人家属事坐累死先是熊尝上疏言州印篆文讹谬忤旨至是竟得罪熊少尝从学杨维桢博学工文词尤精篆籀所著有说文字原章句鹿城隐书蓬蜗忧幽石门清溪等集别有苏州志兖州志孔颜氏世系谱总若干卷子彭祖字长婴洪武末任湖州武康丞永乐初荐授礼部主事坐事谪阜城民寻征诣行在冠带听用以疾卒彭祖幼传家学不事藻丽而求以适用政亦有父风彭祖孙瑛字克修宣德五年进士官刑部主事博学□书尤□画竹 

　　○山东潍州知州吴德基履传（宋濂） 

　　宋濂 
　　吴德基者名履婺之兰溪人也其父景奎故儒乡人师尊之酷好诗游山泽间方苦吟而雨至雨濡其衣弗知也德基少受学闻人先生梦古学春秋俊迈有奇材长通诸史文辞愿学司马迁班固最如书尤工行草得之者藏去荣元季教授乡里名动一时国朝取婺李曹公文忠浙东省左丞聘德基郡儒学正李公数与语知其才辟椽称疾而辞有司举于朝南康丞南康俗悍其民以丞儒者也易之德基自如数月皆周知其情伪有所发□一县惊伏德基乃更以宽化之视民如子民有诉召使前与语弗加咄叱民或援丞裾相尔汝弗责也有征调召其大姓坐之庑下好言诱之听人人自说便否由是民爱丞如父而吏卒不能奸民王琼辉仇里豪罗至成执其家人挟法笞辱之玉成兄子玉汝怒集少年千余人围王氏家刼夺家人归且缚琼辉连道棰之至家解衣棰殆死乃释去琼辉兄弟五人庭诉齿乍指出血誓与罗氏俱死德基念成狱当连千余人势不便乃召琼辉语之曰独罗氏围尔家邪对曰千余人曰千余人皆辱尔邪曰数人尔曰汝憾数人而累千余人可乎且众怒不可犯倘不顾死尽杀尔家而就逮虽有司有法汝悔何及邪琼辉良久曰吾恨罗氏欲快吾愤尔惟明公所命德基乃捕操棰者四人于琼辉前杖数十血流至踵命罗氏对琼辉引罪拜之事遂止两家皆叩头曰公弭我事德甚弘咸愿有所上献德基却去县令周以中初至召民转输至郡不得躬至乡召之一民逸去命卒笞之不肯伏走入山骂令曰官当在县何以至此令怒吏卒因以语动令欲诬一乡民图贿利获六七人下狱扄鐍甚严卒方往捕未返乡民大駴德基计民无罪自出巡狱叱卒释之卒以它辞解德基槌碎狱门遣之曰若无罪还告父兄无恐乃往告令令怒曰民无道众辱我君乃释之何轻我至是耶德基曰犯使君者一匹夫尔其乡人何罪且法乃天子法岂使君解怒具乎令意惭乃巳其俗好滛祀有蛇出户限民恠之以神至奔走祠之德基罪神巫十人投其主江中丞六年去知长沙之安化去三月他吏用法急南康民作乱命师计平之死者过半南康民泣曰我吴君在宁有此祸乎安化邻古三苗其土豪多紏民兵既尽降万夫长易俊原独恃骁勇与麾下数十人遁□山谷保险自固郡邑患苦之江阴侯吴良□□□余寇已移檄旁县兵且集召德基计事德基曰易□未有反状奈何激之使生变乎不若先以计致之果反用兵未晚也否则出兵无名民先受其害矣愿君侯熟虑之侯曰令之言然吾令徐之德基乃屏吏卒步至山谷中抵俊原家家空一老人出对客德基谓曰易俊原出见江阴侯则无事矣今不出大兵且至一县民皆虀粉然杀一县父兄子弟者易俊原非县令也老人曰俊原必出仕明府哀怜之德基谬曰俊原或未肯来得其子及麾下三四人先往可免矣明日其子及麾下至如德基言兵止不发既而尽致其麾下惟俊原一人度兵势孤乃招之曰君侯愿与俊原相见俊原喜诣军门请见遂缚送京师事乎民按堵无扰江阴侯檄取故兵之农者民咸自疑惊奔相告势甚危德基属耆老□□曰侯所取者兵民无与也籍其愿兵者数人而止长沙郡令造戎衣德基力争曰吾邑民贫而俗暴恩之且恐其叛去安可责以事功如他县乎令格不奉命其罪小奉命而致乱其祸大决不敢辞小罪而蹈大祸也郡从之凡有征徭皆不使之与越三岁入朝擢知莱之潍州事民畜官驴四十匹莱守核其孳息状与籍不合曰驴当岁产驹今几岁宜得几驹乃何少也欲责欺罔罪而征其偿诸县皆巳勒民买驴德基独戒民勿偿守怒问德基潍不偿驴何辞也德基曰民实不欺妄乌可贵其偿　国家富极海内吏者宜宣布德泽民除疾苦宁少数匹驴耶守语塞德基因画不便者数事守不敢复言并诸县巳偿者皆罢之山东民愿以羊牛代秋税者官从其言德基与民计羊牛后有死瘠患不如纳粟便独收民粟他县牛羊送陜西民驱走二千里皆破家郡以潍独完令役千人部送邻县牛德基列其不可曰有牛家送牛虽劳不敢怨使人代之脱道中牛死谁当代偿耶力争不奉命德基吏不求威名以爱民先尤重狱事凡有讼召受讼者面直之释其怒乃巳不忍置民于狱狱属空当有追需于民不务速办稍缓其期约故物价不涌民视他所费恒减十二三所至民乐其简易而感之以爱巳居潍二年会改潍县召还潍民遮门抱其足泣拜曰自得吾父潍民肤无笞瘢令舍我去愿得只履事之以慰我思其得民心如此德基至京师遂谢事归将行辞其友翰林学士宋濂濂德基交甚狎时亦致仕将归呼德基谓曰若愿受长者教乎德基曰唯何以命之濂曰　天子官汝五品秩乞骸骨归恩甚大汝知保之之道乎德基谢曰愿卒教之濂曰慎母出户绝世吏勿与交吾之教子无以加于此矣德基至家如濂戒君子多其能受善言云太史公曰世俗恒谓儒者少功顾非儒者尔汤之兴以伊尹周之兴以周公此独非儒者耶何其功之大也彼世之儒者其号则同其诵说则同其所操守者异于伊尹周公者多矣岂特少功哉谓之不足用可也然其间有足用者不可诬也俗吏以严急督责足用谓儒者懦缓偾事而不知得民者非儒不能也以予观于吴德基恂恂不大声色而众庶安其政既去而思之视世吏之督责者果孰多耶德基之政固世俗之所笑者而其心诚爱民有足取焉古所称平易近民岂弟君子非德基之谓耶所谓难与俗人言其此类耶 

　　○曹州知州范希正传 

　　范希正字以贞号恕斋直隶吴县人宣德戊申举贤良方正拜曹邑令莅政严明果断有方畧历任九载邑民诣　阙请留升从六品俸级仍知邑事岁乙丑山东旱饥大理丞张公骥奉　勑抚安先是希正劝借富民粟数万石选有操行者收赋仓廪是岁赖以活者几千人骥上章　请复设曹州且荐希正守　上允之初希正邑时述职民怀其惠争持金帛赠遗皆不纳有里长陈彬伺希正独居怀金潜入投于地疾趋而出时无吏卒无能追及希正收其金明旦出召彬彬惧而迯召其父至庭谕之曰大丈夫不昭昭信节不冥冥惰行即领汝子昨暮遗我之金其父赧愧领金而出正统甲子述职　赐玺书奖劳给路费而还及是作郡召里老谕曰昔陈彬持金遗予不惮路远然虽诚终私也今予复新州治露坐荆棘汝以予意道之出遗我之金助此公事诚义尔耆老道意彬即应曰我兄弟分异三载前金贮而不分俟侯升任乃复遗侯今当如命耳由是与彬同志感其德者莫不慨然乐助有持金来助者希正必会僚属入之公署学校坛庙靡不营建城池街市靡不区画规模宏远制度精密观者咸啧啧巳□□朝廷追官马州有尝遭水患欲远窜者希正集里□谕之曰予之字汝犹子也当各安其生各保其家予当区画汝买之由是设法买补者九十余疋事易而集民不知扰江西吉水人有在曹县认无首尸一躯作兄告邑人谋杀县经年莫能辨复讼于宪司连坐者五十余人事下希正正密遣人往吉水勘其告人与巳死者姓名俱无实乃具词械送宪司告者中途逸去余人得雪在州再考引年致仕去州人思其功立祠祀之 

　　○济军州知州传公皓传（祥符文献志） 

　　祥符文献志 
　　公□□字孔旸别号旸坡居士祥符人也公天性笃实外和内刚少苦学夜诵彻旦以书经举景泰丙子河南乡试第二人上春官不第卒业成均成化辛卯铨授顺天府通州同知宽厚平易得吏民心在任八年民惟恐擢去戊戌通州守阙员百姓老穉千余人叩阙上章乞擢皓守会使者交荐铨部稽其劳绩又当迁遂擢通州知州通州密迩京师寔水陆辐辏之地勋戚宦寺田庄居太半素号难治公一切裁以法凡驿递船马馈遗非度者悉寝不行诸权贵千索弗遂中心甚憾然媒蘖之无所得竟亦不能害云邻郡邑有冤狱弗白者咸赴愬使者愿下公听断使者如民愿属公辄服　公尽心民事尝上疏论户口食盐民钞岁输官盐无给不报公因通融里甲立取盐法郡中至今踵行之不废有清军御史者按郡捕得迯伍者亲识即系之狱遣行以代公叹曰无罪而代戍岂制邪缓之令以情奏竟免公守十有二年弘治庚戌考绩加朝列大夫俸级改知济宁州通民泣送数十里恋恋不忍舍去济宁亦冲郡政务繁剧公守济宁三年节□爱民惠政懋着癸丑公年六十三请老归汴又七年己未公卒享年七十公前后与□郡二十有三年清慎无闲终□ 

　　○宁海知州郭公容行状（王云凤） 

　　王云凤 
　　郭公讳容字子仁浑源州人郭之先东胜望族洪武中东胜没于胡有思荣者内走浑源遂占籍焉公曾大父也大父深父鼎世以良谨称于乡而鼎以儒河南仪封尹公生于宣德癸丑就傅即庄重不逐羣儿戏弱冠补州弟子员成化乙酉登名乡书屡试春官不售侨京师友天下士公锐意树功名既家食拓落其魁垒之气卓荦之才郁无所施而所以自期待者不少衰则访求天下事而纳之胸中时一对客抵掌高谈援据古今出入经史霏霏如屑或论不合巳则面折之人虽不堪不少假尽言乃巳然直谅素着人亦不甚怨焉癸卯夏　天子召见便殿访以黄白之术公谢不知是岁冬除山东宁海知州单车以赴民有豪猾任姓者恣奸利前守莫能制乡人畏之私相戒语避任虎公缚而杖之余党解散州滨海陋无礼教婚嫁争财女不时归公定条约赤贫者疋帛罇酒官给焉每得乱吏治者俾输本目赎民死不能葬者资以棺具养济院布粟以时颁暇则按视问以疾苦公尝谓守令之责实兼教养于是条具利民化俗十有六事请于监司行之识者知公志非小就者也甲辰冬中贵人奉命祀海神田欲税金以媚于上郡邑将从之公闻而叹曰一至此哉中贵人将至疾驰逆诸境上言境内往岁虽产麸今日渐微渺得之甚艰置税则朝廷未必得分毫之利而百姓受无穷之害况后课额不足又将取足于民或有他虞亦今日启事者之责也或以馈金献公斥之复以危言动其左右之人中贵人犹豫且心惮公税卒不行乙巳督饷宣府感暑疾还至京师寓舍卒得年五十有二 

　　○知州赵惟勤传 

　　赵惟勤山东曹州人字业甫号修庵少负奇□以□人自期许弱冠魁嘉靖丁酉三上春官不第谒选□获鹿鹿地逼边疆慓悍多盗公之蠲苛赋削冗役挫强抑奸民赖以宁岁歉劝借豆粟煮粥以活饥民行取时有欲以五百金公赂分宜者公坚辞之遂知平定府先时府守道经获鹿以坐索受窘得报喜形辞色然犹未敢发无何丁内艰去守计行以落职矣公闻之畧不动颜曰向以弟幼不能迎二亲养既又不能襄母大事今幸老父在柰何不效菽水恨无官哉朝夕承欢未尝少问疾则躬药饵衣不解带者四十余日焚香祝天愿以身代而父竟不起公居家三十年不妄入公门家贫尤好施予诸生曾以约婚娶举业师萧志学丧抚其孤又悯曹风日偷辟遵化堂以伸乡约视在获鹿时悉俸金助张腾等事尤难七旬而卒公仕在世庙中年至万历八年邑奉祀名宦又十三年而州祠乡贤 

　　◆吏目 

　　东平州吏目郑华传（忠节录） 

　　○东平州吏目郑华传（忠节录） 

　　忠节录 
　　郑华字思孝浙江临海人洪武丁丑进士初授行人奉使川广有令名建文中注误谪东乎州吏目或国判官靖难兵起谓其妻萧曰吾义必死柰亲老汝少何妻泣对曰君能国妾独不能君乎华乃称疾寻医携家托其友无锡丞赵次进驰还东平时州长贰尽弃城走华独率吏民死守忧劳病甚水浆不入口者三四日北将朱能攻陷东阿分兵取东平华曰守土之臣义不苟生请援山东又不至乃力疾战不屈死之时年甫三十台州祀华于入忠祠 

　　◆知县 

　　东阿知县贝君恒墓志铭（杨士奇） 
</div>
    <div class="pagination">
<a href="国朝献征录_page188.html">上一页</a><span>...</span><a href="国朝献征录_page184.html">184</a><a href="国朝献征录_page185.html">185</a><a href="国朝献征录_page186.html">186</a><a href="国朝献征录_page187.html">187</a><a href="国朝献征录_page188.html">188</a><span class="current-page">189</span><a href="国朝献征录_page190.html">190</a><a href="国朝献征录_page191.html">191</a><a href="国朝献征录_page192.html">192</a><a href="国朝献征录_page193.html">193</a><a href="国朝献征录_page194.html">194</a><span>...</span><a href="国朝献征录_page190.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
