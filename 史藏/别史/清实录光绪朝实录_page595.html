<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 595 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 595 页/共 1316 页</h1>
    <div class="content">○诣议鸾殿问皇太后安至庚戌皆如之。外记注　　

○谕军机大臣等、杨昌浚、奎顺奏、查明川属番案大概情形一摺。据称拉布浪寺呼图克图嘉木样被控各节。现已派员究办。惟棒周系川属热档坝土百户之侄。是否逃回该坝。抑窜入果洛克番族。均属川省所辖。请饬该将军总督。就近缉拏讯办等语。此案日久未结。必应迅将棒周严拏到案。即著雅尔坚、刘秉璋、迅饬所属严密查拏。归案审办。并著杨昌浚等。督饬派出之员。认真查办。总期妥速办结。毋得彼此推诿。再事耽延。杨昌浚等原摺。著钞给雅尔坚。刘秉璋阅看。将此谕知雅尔坚、刘秉璋、杨昌浚、并传谕奎顺知之。现月　　

○陕甘总督杨昌浚等奏、改派副将杨志胜等、会办玉树德格番案。报闻。摺包　　

○缓徵甘肃安化、合水、环、正甯、甯、泾、镇原、崇信、八州县。暨董志县丞。被旱地方。本年上忙钱粮有差。摺包　　

○戊子。理藩院奏、伊犁青海等处蒙古王公。可否令其来京该班。得旨、著照例按班来京。现月摺包　　

○转吏部右侍郎徐郙为左侍郎。调户部右侍郎徐用仪为吏部右侍郎。以都察院左副都御史张荫桓为户部右侍郎。兼管钱法堂事务。仍兼署礼部右侍郎。现月　　

○己丑。以看管官犯脱逃。革福建台湾补用游击龚席珍、都司潘德良职。并讯办。摺包　　

○庚寅。以甘霖未沛。上复诣大高殿祈祷行礼。时应宫。宣仁庙拈香。　　

○遣贝勒载滢诣昭显庙。辅国公载泽诣凝和庙拈香。　　

○辛卯。谕内阁、李瀚章奏、特参庸劣不职各员一摺。广东佛山同知署阳江厅同知高纪、精神委顿。未能约束家丁。阳江厅同知辅良、体弱多病。地方不无贻误。前署海丰县知县候补知县邹兆麟、信任丁役。民怨沸腾。海丰县县丞朱绍曾、居心罔利。声名颇劣。均著即行革职。新会县知县岑傅霖、身有痼疾。难膺民社。龙川县知县张灼、性情迂缓。颇有嗜好。均著勒令休致。以肃官方。现月　　

○两广总督李瀚章奏、举劾两省优劣各员。得旨、朱采、张曾扬、张人骏、赵时熙、均著交军机处存记。所劾各员。已另有旨宣示矣。摺包　　

○又奏、广西省炉税停徵期满。未便归并厘厂带徵。拟请以所收铁厘。照数拨补。下户部知之。摺包　　

○以亏空营款。革广东卫用守备韦有诏职。并勒追。摺包　　

○以亏短库款。革已故浙江天台县知县吴念椿职。并勒追。摺

包　　

○予故前任江甯将军瑞联恤典如例。现月　　

○壬辰。以擒获黑夷首逆。予四川署会理州知州候补知县文芳、补缺后以同知直隶州用。摺包　　

○以捐助育婴公田。及慈幼堂公款。予四川万县职员陈绶、孀妇向罗氏、向熊氏、石砫直隶厅孀妇马熊氏各建坊。摺包　　

○癸巳。以亏欠银米。革前代理福建长泰县知县吴承铣职。并勒追。摺包　　

○甲午。顺天府奏、修浚贡院沟渠号舍等工。请饬工部办理。从之。早事　　

○山东巡抚福润奏、烟台练军营弁兵。酌量裁减以节饷需下部知之摺包又奏开浚小清河上游。以工代赈从之摺包以捐助钜款。赏江苏补用知府孟继笙。三品衔。以道员仍留原省补用。摺包　　

○乙未。文宗显皇帝诞辰。上诣奉先殿寿皇殿行礼。外记　　

○盛京将军裕禄等奏、已故伊犁将军色楞额。前在奉天带兵剿办马贼。功绩卓著。请俯准兴京士民之请。捐资建祠以彰勋荩。得旨。色楞额著附祀都兴阿等专祠。所请于兴京建祠之处。著毋庸议。摺包　　

○又奏、现届夏令。口外农田。均已耕种。蒙汉民人。各安生业。所有奉军留驻热河之队。应即撤至边内。移扎清河边门哈拉套力改沿边一带。分驻巡防。其去冬留驻边门后路之队。并饬各回原防。从之。摺包　　

○丙申。以甘霖叠沛。上诣大高殿、报谢行礼。时应宫拈香。　　

○遣贝勒载滢诣昭显庙。贝子奕谟诣宣仁庙。辅国公载泽诣凝和庙拈香。现月　　

○加福建晋江县城隍神封号。曰昭威。颁新疆迪化府属博克达山神庙扁额。曰覆帱遐陬。新疆山麓大龙潭龙神祠扁额。曰岩疆被泽。江苏常熟县顶山龙神封号曰显佑。扁额曰利溥中流。金坛县城隍神封号曰惠保。扁额曰灵昭翊赞。江西定南厅城隍神封号曰孚仁。扁额曰绥佑斯民。浙江孝丰县天目山龙神封号曰利泽。扁额曰霖雨苍生。河南滑县城隍神封号曰昭德。扁额曰惠保黎元。江苏上海县天后神扁额曰泽被东瀛。海神扁额曰庆锡安澜。风神扁额曰灵翊利济。城隍神扁额曰保厘苍赤。早事　　

○神机营奏、续绘剿办回匪战图告成。报闻。早事　　

○湖广总督张之洞等奏、湖北黄梅县、江西德化县、安徽宿松县、滨江连界共管之同仁堤。筹款改建合修工竣。下部知之。摺

包

　　

○丁酉。湖广总督张之洞奏、汉阳炼铁枪炮等厂工程。正在吃紧之际。查阅省外各营。请展至明年举办。从之。摺包　　

○以贪劣营私。废坏营制。革湖北署荆州营副将王清和职。摺

包

　　

○戊戌。吏部尚书徐桐等奏、筹办畿辅义仓。请立案以垂久远。从之。早事　　

○己亥。考试各省优贡生于保和殿。　　

○谕内阁。前据都察院奏。已革总管椿龄、遣抱呈诉被参冤抑。并有牵涉马兰镇总兵各节。当经谕令贵恒、周德润、驰驿前往东陵查办。兹据查明覆奏。此案有无冤抑。应以所分界限。是否管理树株为断。现据贵恒等查明仪行树株。为内务府专管。红椿内外海树。为绿营专管。八旗直班上夜官兵。自道光十二年奏定画界章程。应北由罗圈墙。南至神厨库。为巡逻界限。并不管理树株。道光十九年。东下马牌北砂山仪树被窃。统将八旗内务府开参。实系错误。此次西下马牌北砂山地段。既非八旗专管。又非巡逻所及。自难予以处分。已革孝陵总管椿龄直班防御文铎、玉林、原参革职处分。均著准其开复。椿龄所控英廉各节。据贵恒等分晰查明。皆属牵涉所及。质之椿龄。或称事属误会。或称得自传闻。即著毋庸置议。英廉办理此案。并未查明定章。辄照道光十九年成案办理。实属疏忽。英廉著交部察议。陵寝树株。关系重要。经管各员。自应认真看守。著光裕、意普、英廉、严饬内务府绿营。于应管仪树海树。查照例章。划清界限。各专责成。毋得稍有疏虞。致相推诿。现月　　

○又谕、福润奏、特参徵收钱漕舞弊营私之知县。请革职拏问一摺。山东调署惠民县知县、本任阳信县知县焦维霖。在阳信县任内。经徵钱漕。与解支数目不符。难保无侵吞情事。焦维霖著即革职拏问。交福润提同经管书吏人等。督同研讯。按律拟办。现月　　

○驻藏办事大臣升泰奏、请将亚东通商续议改关添口条约删去。以免碍难。下所司知之。随手　　

○庚子。谕军机大臣等、有人奏、请饬严禁派捐一摺。据称山东各州县。海口徵税之处。有本地恶绅。藉修城修庙为名。设立私局。于商船进口交纳正税外。复按船之大小。货之多寡。派令捐赀。名曰土捐。尽入私橐。州县官置若罔闻。商贾畏其强横。隐忍捐纳。请饬严禁等语。各省设关徵税。自有定章。岂容本地绅民。私立名目。额外勒派。著福润确切查明。严行禁止。以重税课而恤商旅。将此谕令知之。寻福润奏、查明绅民实无设立私局任意派捐情事。报闻。现月　　

○又谕、给事中王会英奏、仓匪李森偷放黑档。不独禄米一仓。请饬暂行监禁。俟各仓盘竣再行起解等语。著刑部议奏。寻覆奏、议行。现月早事　　

○太常寺奏、醇贤亲王园寝。四时祭享。请仍归内务府承办从之。现月随手　　

○云贵总督文韶奏、军政届期。边防紧要。请展缓举行。允之。摺包　　

○以筹办义赈。予兵部候补员外郎濮子潼等一十三员升叙有差。摺包随手　　

○以冒暑巡边。染漳身故。予云南署临安开广道蔡信义优恤摺

包

　　

○予故云贵总督刘长佑。在云南省城建立专祠。从云贵总督王文韶请也。摺包　　

○辛丑。西安将军荣禄奏、添练洋枪步队。酌筹饷项。得旨、即著会同鹿传霖妥筹具奏。随手　　

</div>
    <div class="pagination">
<a href="清实录光绪朝实录_page594.html">上一页</a><span>...</span><a href="清实录光绪朝实录_page590.html">590</a><a href="清实录光绪朝实录_page591.html">591</a><a href="清实录光绪朝实录_page592.html">592</a><a href="清实录光绪朝实录_page593.html">593</a><a href="清实录光绪朝实录_page594.html">594</a><span class="current-page">595</span><a href="清实录光绪朝实录_page596.html">596</a><a href="清实录光绪朝实录_page597.html">597</a><a href="清实录光绪朝实录_page598.html">598</a><a href="清实录光绪朝实录_page599.html">599</a><a href="清实录光绪朝实录_page600.html">600</a><span>...</span><a href="清实录光绪朝实录_page596.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
