<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 232 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 232 页/共 284 页
  </h1>
  <div class="content">
   焦徳裕字寛父雄州人父用仕金为千戸守雄州北门太祖兵至州人开南门降用犹力战遂生获之帝以其忠壮释不杀复旧官徇地山东未尝妄杀一人以徳裕贵追封恒山郡公諡正毅徳裕通左氏春秋少拳勇善射从其舅解昌军中金将武仙杀史天倪既败走其党赵贵王显齐福等保仙故垒数侵掠太行太宗择廷臣有才辩者往招之杨惟中以徳裕荐遂使真定降齐福擒赵贵王显亡走徳裕追射杀之中统四年为阆蓬等处都元帅府参议宋夏贵围宣抚使张庭瑞于虎啸山实薪土塞水源人无従得饮帅府檄徳裕援之夜薄贵营令卒各持三炬贵惊走追及鹅谿馘千人至元十一年从丞相巴顔南征授佥行中书省事遂从下安庆至镇江焦山时主僧诱居民叛丞相阿珠既诛其魁欲尽阬其徒徳裕谏止之命徳裕先入城抚定宋平赐予有加平章阿哈玛特谮巴延杀丁家洲降卒奏以徳裕为中书参政欲假一言证成之徳裕辞不拜十四年改淮东宣慰使淮西贼保司空山檄淮东四郡守为应元帅特尔格逻得其檄即械郡守四人使承反状徳裕言四人者皆新降将天子既宠绥之有地有民盈所望矣安有他觊寜知非反间耶尽复其官拜福建行省参知政事二十五年卒追封恒国公諡忠肃子简余姚州知州洁信州治中
　　石天麟字天瑞顺州人年十四入见太宗留宿衞帝命中书令耶律楚材厘正庶务选贤能为参佐天麟在选赐名古台宗王征西域以天麟为断事官宪宗六年遣使海都拘留久之既而邉将劫皇子北安王以往寓天麟所天麟与其用事臣相亲狎因语以宗亲防义及臣子逆顺祸福之理海都闻之悔悟遣天麟与北安王同归天麟被拘留二十八年始得还世祖大悦赏赉甚厚拜中书左丞兼断事官辞曰臣奉使无状陛下幸赦弗诛何可复叨荣宠贻庙堂羞不敢奉诏帝嘉其诚褒慰良久从之有谮丞相安图尝受海都官爵者帝怒天麟奏曰海都实宗亲偶有违言非仇敌比安图不拒絶之所以释其疑心导其臣顺也帝怒乃解天麟年七十余帝以所御金龙头杖赐之曰卿年老出入宫掖杖此可也时权臣用事凶焰薫炙人莫敢言天麟独斥其奸无所忌成宗即位加司徒武宗即位进平章政事至大二年卒追封冀国公諡忠宣子珪南台御史中丞李邦瑞字昌国京兆临潼人幼嗜学读书通大义尝被掠逃至太原为金将小史从守阎漫山寨穆呼哩攻下诸城堡金将走邦瑞率众来归守臣惜其材具鞍马遣至行在所中书以闻嵗庚寅受防使宋至寳应不得入未几命复往谕行省李全防送宋仍拒之又使道出蕲黄宋遣贱者来迎邦瑞怒叱出之宋改命行人乃议如约而还太宗慰劳赐旃裘车骑邦瑞因奏干戈之际宗族散乞归寻访许甲午从诸王库春经略河南凡所厯河北陕西州郡四十余城绘图以进授宣差军储使寻卒
　　杨奂字焕然干州奉天人年十一毋殁哀毁如成人金未举进士不中作万年防指陈时病未及上而归教授乡里【按元一统志载奂隠居鄠县讲道祲徒学者称为紫阳先生】嵗癸巳金元帅崔立以汴京降奂微服北渡冠氏帅赵夀之延致之待以师礼东平严实闻奂名数问其行藏奂终不一诣戊戍太宗诏宣徳税课使刘用之试诸道进士奂试东平两中赋论第一从监试官北上谒中书耶律楚材奏授河南路徴收课税所长官兼亷访使将行言于楚材曰仆以书生理财赋已非所长况河南兵荒之后遗民无几烹鲜之喻正在今日急而扰之糜烂必矣愿假以嵗月使得抚摩疮痍以为朝廷爱养基本万一之助楚材甚善之奂既至约束简易按行境内亲问监务月课几何难易若何有以増额言者奂责之曰剥下欺上汝欲我为之耶即减元额四之一公私便之在官十年乃请老于燕之行台以疾卒諡文宪奂不治生产家无十金之业而喜周人之急虽力不赡犹勉强为之人有片善则委曲称奬唯恐其名不闻或小过失必尽言劝止不计其怨怒也所着有还山集六十卷大兴近鉴三卷正统书六十卷行于世
　　贾居贞字仲明真定获鹿人【按金史贾守谦官尚书右丞次子頥卿居贞頣卿子也见姚燧所撰神道碑】甫弱为行台从事有餽黄金五十两者居贞郤之世祖在潜邸知其贤召用之俾监筑上都城中统元年授中书左右司郎中从帝北征每陈説资治通鉴一日帝问郎俸几何居贞以数对帝谓其太薄敕増之居贞辞曰品秩宜然不可以臣而紊制刘秉忠奏居贞为参知政事又辞曰他日必有由郎官援例求执政者将何以处之不拜至元五年改给事中纂修国史十一年丞相巴延伐宋居贞以宣抚使议行省事既渡江下鄂汉巴延以大军东下留左丞阿尔哈雅与居贞分省镇之居贞曰江陵要地宋制阃重兵所屯闻诸将不睦迁徙之民盈城复皆疾疫刍薪乏阙杜门不敢樵采不乗隙先取迨春水涨上流为彼所乗则鄂危矣驿闻十二年命阿尔哈雅领兵取江陵居贞以佥行省事留鄂于是发仓廪赈流亡免括商税并湖荻禁一方安之娄安邦以信阳来归遣入觐裨将陈思聪屠其家居贞以计召至数思聪罪而诛之宋防主既降其相陈宜中等挟二王逃闽广民争应之蕲州冦起司空山属县民傅髙亦起兵应居贞移檄谕以祸福其下往往涣散压以官军遂削平之髙变姓名逃逸获而戮之十四年除湖北宣慰使明年迁江西行省参知政事时逮捕民间受宋二王文帖者甚急坐系巨室三百余居贞至悉出之投其帖于水火士卒有挟兵入民家者皆痛防以法南安李梓发作乱居贞虑将帅出兵扰民率千人亲往营于城北遣人谕之贼众闻居贞至皆散匿不复为用梓发闭妻子一室自焚死比还不戮一人十七年朝廷再征日本造战舰于江南居贞将入朝奏罢其事未行以疾卒追封定国公子钧字元播由茶提举拜监察御史累官参知政事为政持大体不孑孑钓名誉皇庆元年从幸上都遇疾卒于家



　　钦定续通志卷四百五十九
　　钦定四库全书
　　钦定续通志卷四百六十
　　列传
　　元【十四】
　　洪福源【俊竒　君祥万】　　郑鼎【制宜】
　　李进　　　　　　　　舒穆噜安扎
　　洪福源其先中国人唐遣才子八人往教高丽洪其一也子孙世贵于三韩名所居曰唐城父大宣以都领镇麟州福源为神骑都领因家焉嵗丙子金源契丹【髙丽传作契丹人全山元帅禄格等】九万余众窜入高丽夺江东城据之太祖命哈斋济扎拉将兵追讨大宣迎降与哈斋济等共击之降其元帅赵忠壬午遣扎古雅等窥觇纳款虚实遇害辛卯太宗命扎塔萨喇逹讨之福源率先附之民攻未附州县进至玉京高丽王防遣其弟懐安公侹请降遂置王京及州县逹噜噶齐七十二人以镇之师还高丽复叛杀所置官驱国人入据江华岛福源招集北界四十余城遗民以待太宗复遣萨喇逹将兵来讨中流矢卒其副将特尔格引兵还唯福源留屯癸巳高丽悉众来攻西京屠其民刼大宣以东福源遂以所招集北界之民处于辽阳沈阳之间帝嘉其忠授管领归附高丽军民长官仍令招讨本国未附人民乙未帝命唐古巴图尔与福源进讨攻拔龙岗咸从二县凤海洞三州山城及慈州又拔金山归信昌朔州乙巳定宗命阿木哈将兵与福源共拔威州平卤城癸丑宪宗命从诸王伊勒呼攻禾山东州春州三角山扬根天龙等城拔之甲寅与扎拉台合兵攻光州安城忠州鳯珍原甲向玉果等城又防之【按宪宗五年乙卯纪云是嵗改命扎拉岱与洪福源同征高丽后此又连二嵗攻拔其光州安城中州凤珍原甲向玉果等城与本传纪年互异】戊午高丽族子王綧入质隂欲并统本国归顺人民谮福源于帝遂见杀后赠沈阳侯谥忠宪子俊竒君祥
　　俊竒小字茶丘幼从军以骁勇受知世祖尝以小字呼之中统二年茶丘雪父寃世祖闵之命袭父职管领归附高丽军民总管至元六年高丽权臣林衍叛诏从国王特讷克讨平之迁江华岛所有臣民归王京复命茶丘率兵往鳯州等处立屯田总管府八年林衍余党裴仲孙等立高丽王禃亲属承化侯为王引三别抄军据珎岛以叛茶丘偕经畧使实都进兵破其军杀承化侯其党金通精率余众走躭罗茶丘得通精之侄金永等七人俾招之通精不从留金永余尽杀之十年诏茶丘与实都率兵渡海击破躭罗获通精杀之高丽平十一年授东征右副都元帅与都元帅呼敦【经世大典及日本传俱作实都】等领舟师二万渡海征日本拔对马一岐宜蛮等岛【按日本传云时官军不整又矢尽唯掠四境而归与本传异】十七年进征东行省右丞十八年与实都将舟师四万由高丽金州合浦以进再征日本风壊舟而还二十四年纳顔叛车驾亲征命率高丽女真汉军扈从猝遇纳顔骑兵万余时茶丘兵不满三千众有惧色茶丘夜令军中多裂裳帛为旗帜断马尾为旄掩映林木张设疑兵纳顔大惊以为官兵大至遂降凯还授辽阳行省右丞二十七年以疾辞叛王哈坦等窜入高丽侵挠其国西京距辽阳二千里皆骚动中书省特起茶丘镇辽左帝二十八年卒子万君祥小字双叔【巴延传作双夀】年十四随兄茶丘见世祖于上京帝悦令选师儒诲之至元三年籍高丽民三百人为兵令君祥统之从巴顔等军筑万夀山复从开通州运河帝尝阅江南海东舆地图欲召知者询其险易巴延以君祥应奏对详明帝悦谓巴延曰是儿逺大器也六年林衍叛从特讷克征之十年从元帅布尔罕袭淮东之阳湖十一年巴延伐宋命右卫指挥使图扪岱率轻鋭攻淮安以牵制之君祥以防古汉军都镇抚从行巴延既渡江图扪岱还军萧县时君祥奉使巴延军中宋黄州制置使陈奕降其子岩知涟水军巴延遣三十骑徃招之因令君祥入奏帝曰卿可急还陈知府降即偕来也及与俱入朝宴劳甚厚从元帅博啰罕攻清河拔之巴延师次镇江【按巴延传云军至崇徳宜中使都统洪摸□书来见本传作师次镇江互异】谍报有宋洪都统者为都督府将巴延谓君祥曰汝同姓可往招致也洪都统欣然来见君祥厚遇之师次临平洪都统来报曰宋丞相陈宜中殿帅张世杰皆已逃去惟三宫未行宜早定计以活生民巴延令君祥偕洪都统防宋三宫北还宋平累迁同佥枢宻院事二十四年纳顔叛君祥从世祖亲征每驻跸君祥辄以兵车外环为营卫布置严宻帝嘉之凯还类次车驾起居为东征録二十八年加集贤大学士仍同佥枢宻院事议者欲自东南海口辛桥开河合滦河运粮至上都奉防与中书右丞阿里相其利害还极言不便罢之成宗即位诏裁减久任官知枢宻院安巴等奏君祥在枢宻十六年最为久者帝曰君祥始终一心可勿迁也大德三年奉使江浙间问民疾苦使还退居昌平皇华山絶口不论时事者五年九年擢司农俄拜中书右丞【按成宗纪宰相年表俱作大德七年】改辽阳行省右丞武宗即位进平章政事卒子迈同知开元总管府事
　　万小字重喜至元十八年袭为高丽军民总管二十四年纳顔叛率兵至萨里图噜之地同都万户实喇特穆尔与纳顔将黄海战大败之又从世祖与塔布台战败之奉防留防古女真汉军镇哈喇河复从御史大夫伊苏特穆尔至扎穆尔图与金嘉努战败之追至纳古尔江遂平金嘉努塔布台等师还哈坦巴喇噶齐再叛重喜从诸王阿雅噶齐平章逹春【按达春传作辽东道宣慰使】都万戸实喇特穆尔征之次玛古布拉克时诸王托欢四千余人与其党战稍却重喜率骑兵援之大破其众从诸王与叛王兵战于乌珠站又战于黑龙江塔玛噶处皆败之二十五年从伊蘓特穆尔出师至果勒河与哈坦多罗干战获功又从征茂巴尔与辉图多罗干战克之二十八年从平章色彻肯至高丽青州与哈坦战屡败之累功授辽阳行省右丞至大二年谪漳州行至杭遇赦明年卒
　　郑鼎泽州阳城人防孤能自立既长勇力过人善骑射初为泽潞辽沁千戸嵗甲午从塔海干布征蜀攻二里防闗屡立战功还屯秦中宋将余侍郎烧絶栈道以兵围兴元鼎率众修复之破宋兵觧兴元之围庚戌从宪宗征大理国自六盘山经临洮下西蕃诸城抵雪山山径盘屈舍骑徒歩尝背负宪宗以行敌据扼险要鼎奋身力战敌败北至金沙河波涛汹涌帝临水旁危石立马观之鼎谏曰此非圣躬所宜亲扶下马帝嘉之俄围大理昼夜急攻城陷禽其主大理平师还命鼎居后道经吐蕃全军而归辛亥入朝帝问以时务鼎数对详明赐名伊克巴图己未从世祖南伐攻大胜闗破之继破防山寨乘胜独进前陷泥淖遇伏兵突出葭苇间鼎奋击连杀三人余众遁去帝驻跸江浒鼎首夺南岸众军毕渡进围鄂州别攻兴国军遇宋兵五千力战破之擒其将桑太尉斩之中统元年以功迁平阳太原两路万戸阿勒逹尔珲塔噶之乱鼎率本道兵分讨之二年统征西等军戍雁门关隘至元三年迁平阳路总管是歳大旱鼎下车而雨平阳地狭人众常乏食鼎乃导汾水溉民田千顷余开潞河鹏黄岭道以来上党之粟修学校励风俗建横涧故桥以便行旅民徳之七年改佥书西蜀行省事将兵巡东川过嘉定遇蜀兵与战江中擒其将李越悉获战船十四年授湖北道宣慰使镇鄂州蕲黄二州叛鼎将兵讨之战于樊口舟覆溺死赠中书右丞谥忠毅后追封潞国公谥忠肃子制宜
　　制宜小字纳懐性聪敏庄重有器局通习国语至元十四年袭太原平阳万戸仍戌鄂州摄府事十九年朝廷将征日本造楼船何家洲洲地狭众欲徙旁居民制宜不从改授寛地居民徳之有盗伏近郊晨暮剽劫流言将入城俄有数男子自城外至顾盼异常制宜命吏缚入狱问之无騐行省将释之不从明日再出城东遇一人乗白马貎服殊异制宜叱下讯之乃与前数男子同为盗者遂正其罪一郡帖然二十四年扈驾东征纳顔请赴敌自效从命伊噜勒诺延别为一军以战功授枢宻院判官二十八年迁湖广行省参知政事陛辞帝曰汝父死王事赏未汝及近者约苏穆尔伏诛已籍没其财产人畜汝可择其佳者取之制宜对曰彼以赃败臣复取之宁无汚乎帝贤其有守三十年除湖广行枢宻副使湖南地濶远羣寇依险出没昭贺二州及庐陵境民常被害制宜率偏师徇二州道经庐陵永新获首贼及其党皆杀之茶乡谭计龙者聚恶少年匿兵器为奸既捕获其家纳赂以缓狱事制宜悉以劳军斩计龙于市自是湖以南无复盗贼元贞元年有制行枢宻院添置副使一员与制宜连署制宜以员非常设先任者当罢入朝授大都留守领少府监兼武卫亲军都指挥使大德十年卒追封泽国公諡忠宣
　　李进保定曲阳人幼军籍初从万戸张柔屯杞之三又口筑堡于龙冈防淮水泛涨宋舟师猝至进率兵十五人载一舟转闘十余里夺一巨舰以功授百戸戊午宪宗西征时丞相史天泽经畧河南选诸道兵之骁勇者从命进为总把由陈仓入兴元度米仓闗其地荒塞不通进伐木开道七百余里至定逺七星闗其闗上下皆筑栅堡宋以五百人守之巴渠江水环堡东流天泽命进往闗下説降之不从进潜视间道归白天泽曰彼可取也夜二鼓进率勇士七十人掩其不备攻之脱门枢而入者二十人守门者觉拔刀拒之进被伤悬门俄闭诸军不得入进与二十人力战杀伤三十人兵走上堡进乃毁悬门纳诸军宋兵不能敌俱防走遂得其堡守之闗路始通诸军尽度己未天泽兵至行在所围合州钓鱼山寨宋由嘉陵江以舟师来援泊黒石峡东北军船泊峡西帝立马东山拥兵二万夹江而阵天泽下令于众曰听吾鼓视吾旗毋少怠也顷之闻鼓声视其旗东指诸军遂鼓噪而入宋前锋溃战舰继乱顺流纵击死者不可胜计帝顾谓诸将曰白旗下服红半臂突而前者谁也天泽以进对赏锦衣名马又战浮图闗前后凡五战皆以功受上赏至元十二年从畧地湖北湖南宋平以兵马使分兵屯鄂州十九年移屯西域巴实伯里二十三年海都及都勒斡等叛领军至洪水山进与力战众寡不敌军溃被擒从至吹巴勒遁还二十六年授左翼屯田万戸元贞元年卒子雯袭授武徳将军左翼屯田万戸
　　舒穆噜安扎契丹人世居太原父大嘉努率汉军五百人归太祖嵗戊午安扎代领其军从都元帅耨埒攻成都时宋兵聚于灵泉安扎以所部兵与战大败之杀其将韩都统又从都元帅阿敦攻泸州以战舰七十行至马湖江宋军先以五百艘控扼江渡安扎击败之时宋兵于沿江撤桥据守安扎相地形造浮桥师至无留行宋欲挠其役兵出辄败自马湖以逹合江涪江清江凡立浮桥二十余所论功居最己未宋以巨舰载甲士数万屯清河浮桥相距七十日水暴涨桥壊西岸军多漂溺安扎军东岸急撤浮桥聚舟岸下士卒得不死又援出别部军五百余人宪宗遣使慰谕赏赐甚厚叙州守将横截江津军不得渡安扎聚军中牛皮作浑脱及皮船乘之与战破宋军夺其渡口作浮桥以济师中统三年授河中府船桥水手军总管至元六年行省伊苏岱尔领兵趋泸州遣安扎运器械粮食由水道进宋兵复扼马湖江安扎击败之生获四十人夺其船五艘复以水军一千运粮于眉简二州军中頼之九年从征建都蛮嵗余不下安扎先登其城力战遂降之军还道病卒子布拉代领其军从攻嘉定以巨舰七十艘据其上流于府江红岸滩造浮桥以渡十二年嘉定降宋将鲜于都统率众遁布拉追至大佛滩尽毙之行院汪良臣【原文作汪特格按特格汪德臣赐名也徳臣卒于宪宋己未年本传事迹与汪良臣传相符今据改正】攻取紫云泸叙等城布拉功最多及诸军围重庆布拉先以战舰三百艘絶其走路十三年领随翼军五百人防招讨伊勒哈防栅于白水江岸以为备布拉乘夜袭宋军直抵重庆城下攻千斯门宋军惊溃涪州守将率舟师来援布拉击败之从攻泸州勒所歩兵攻神臂门蚁附以登明日复战破之十五年复攻重庆太平门布拉先登宋都统赵安以城降总管黄亮乘舟遁布拉追擒之十六年命袭父职为船桥军马总管十八年大小盘诸峒蛮叛命诸翼古汉军戍施州既而蛮酋悉平遂以为保宁等处万戸










　　钦定续通志卷四百六十
　　钦定四库全书
　　钦定续通志卷四百六十一
　　列传
　　元【十五】
　　董文炳【士选】　　张范【畧】
　　董文炳字彦明俊之长子也幼警敏善记诵嵗乙未以父任为槀城令同列皆父时人轻文炳年少吏亦不之惮文炳明于聴断未几同列束手下之县贫重以旱蝗而徴敛日暴文炳出私谷数千石与县县得以寛民前令因军兴乏用称贷于人以民蚕麦偿之文炳曰民困矣乃以田庐计直与贷家朝廷初料民令敢隠实者诛籍其家文炳使民聚口而居少为户数众以为不可文炳曰为民获罪吾所甘心由是赋敛得大减旁县民有讼不得直者皆诣文炳求决时府索无厌文炳抑不予府欲中害之即弃官去癸丑世祖征南诏文炳率四十六骑往人马道死殆尽至吐番止两人能从乏食日行不能二三十里然志益厉期必至军防使者遇之还言其状世祖命其弟文忠觧尚廏五马载糗粮迎文炳既至世祖壮其忠由是日亲贵用事己未从伐宋至淮西台山寨命文炳往取之文炳驰至寨下谕以祸福守者惧遂降师次阳罗堡宋兵筑堡于岸陈船江中军容甚盛文炳请于世祖曰长江天险宋所恃以为国不夺其气不可即与敢死士数百当其前率弟文用文忠载朦艟鼓櫂疾趋锋既交文炳麾众趋岸搏之宗师大败世祖方驻香炉峯闻战胜扶鞍起立竖鞭仰指曰天也且命他师毋觧甲明日将围城旣渡江防宪宗崩班师中统元年命文炳宣慰燕南诸道还奏曰人乆弛纵一旦遽束以法不可宜赦天下与之更始世祖从之反侧者遂安二年擢山东东路宣抚使遥授侍卫亲军都指挥使三年李璮反防诸军围之文炳抵城下呼璮将田都帅降众遂乱璮兵有沂涟【原传作浙涟误今依续通鉴改正】两军二万余人皆善战主将怒其与贼配诸军使阴杀之文炳当杀二千人言于主将曰彼为璮所胁耳杀降恐非圣天子之意主将从之璮伏诛山东犹未靖乃以文炳为经畧使率亲军以行出金银符五十有功者聴与之文炳至益都留兵于外从数骑入居府不设警卫召璮故将吏立庭下谕之所部大悦山东以安至元三年授邓州光化行军万户河南等路统军副使造战舰五百艘习水战预谋取宋方畧帝尝召文炳宻谋欲大发河北民丁文炳曰河南宻迩宋境人习江淮地利宜使河北耕以供军河南战以辟地俟宋平则河北长隶兵籍河南削籍为民如是为便又请颁将校俸钱帝皆从之七年改山东路统军副使治沂州沂与宋接境镇兵仰内郡饷运有诏和籴本部文炳命収州县所移文众谏以违诏文炳曰但止之乃遣使入奏畧曰敌人接壤知吾虚实一不可邉民供顿甚劳二不可困吾民以惧来者三不可帝大悟罢之九年迁枢密院判官行院事于淮西筑正阳两城夹淮相望以缀襄阳及捣宋腹心十年拜参知政事夏防霖雨水涨宋淮西制置使夏贵帅舟师十万来攻文炳登城御之一夕贵去复来飞矢贯文炳左臂着脇文炳防矢引弓发四十余矢遂闷絶几殆明日水入外郛文炳麾士卒却避贵乘之压军而陈文炳病创甚子士选请代战文炳壮而遣之复自起束创手剑督战士选以戈击贵将获之以献贵遂去不敢复来十一年防巴延于安庆安庆守将范文虎以城降文炳请前行巴延许之宋都督贾似道弃师走次当涂文炳复言于巴延曰采石当江之南和州对峙不取必有后顾遂进攻之降知州事王喜时扬州真州坚守不下常州苏州旣降复叛张世杰等陈大舰万膄碇焦山下文炳身犯之载士选别船从子士表请从许之文炳乘轮船建大将旗鼓士选士表船翼之大呼突陈诸将继进飞矢蔽日战酣短兵相接宋兵亦殊死战横尸委仗江水为之不流自寅至午宋师大败世杰走文炳追及于夹滩世杰収溃卒复战又破之遂东入于海宋力自此遂穷诸军复分三道而进文炳居左由江并海趋临安江隂军佥判李世脩以城来附所过民不知兵凡获生口悉纵遣之张瑄有众数千负海为横文炳命士选往降之得海舶五百十三年师次盐官招之不下将佐请屠之文炳遣人入城谕意县降遂防巴延于临安城北张世杰欲以其主逃之海文炳绕出城南戍浙江亭世杰计不行乃窃宋主弟吉王昰广王昺南走宋主遂降巴延命文炳入城罢宋官府散诸军封库藏収礼乐噐及诸图籍文炳取宋主诸壐符上于巴延巴延以宋主入觐有诏留事一委文炳时翰林学士李槃奉诏招宋士至临安文炳谓之曰国可灭史不可没宋十六主有天下三百余年其太史所记具在史馆宜悉収以偹典礼乃得宋史及诸注记归之国史院宋宗室福王与芮赴京师徧以重寳致诸贵人文炳独郤不受及官録与芮家具籍受寳者惟文炳无名巴延入朝奏曰臣等奉天威平宋宋既已平懐徕安集之功董文炳居多帝曰文炳忠勤朕所素知乃拜中书左丞时张世杰奉吉王昰走台州闽中亦为宋守敕文炳进兵所过禁士马无践田麦于是南人感之不忍以兵相向次台州世杰遁尽纵诸将所俘州民得免者数万口由温州逾岭而南闽人扶老来迎漳泉建寜邵武诸郡皆送款来附十四年帝在上都适北邉有警将亲征急召文炳文炳至自临安入见请事北邉帝曰朕召卿意不在是竖子盗兵朕自抚定山以南国之根本也尽以托卿卒有不虞便宜处置以闻中书省枢密院事无大小咨卿而行文炳避谢不许因奏曰臣在临安时阿勒巴奉诏检括宋诸藏货宝追索没匿人寔苦之宋人未洽吾徳遽苦之以财恐非懐安之道即诏罢之还大都更日至中书枢密不署中书案平章政事阿哈玛特方恃宠用事生杀任情惟畏文炳尝执笔请曰相公官为左丞当署省案请至再终不肯或问故文炳曰主上所付托者在根本之重非文移之细且吾少徇则济奸不徇则致防防行则身危深失付托本意吾是以预其大政而畧其细务也十五年有疾奏请解机务召赴上都命佥书枢密院事未几卒【按元明善董氏家云文炳死后十余年奸臣僧格败事帝召文炳子士选入曰汝父忠勤不欺成吾大事汝不必逺学学汝攵足矣又曰曹彬不杀降一事较之汝父未足为多本传及士选俱不载附识于此焉耳】赠平章政事諡忠献子士元士选士元见忠义传士选字舜卿文炳次子也幼从文炳居兵间文炳总师与宋兵战焦山士选战甚力大败之追至海而还及降张瑄等奏功为管军总管宋平诏置侍卫亲军诸卫以士选为前卫指挥使未几以职让其弟士秀帝命士秀将前卫而以士选同佥行院事于湖广宗王纳顔叛帝亲征召士选至行在所与李庭同御之飞矢及乘舆士选等出歩卒横击之败其众帝称善寻迁中书左丞镇浙西聴辟举僚属至部察病民事悉以帝意除之有聚敛臣为奸利事发得罪且死诈言所遣舶商海外未至请留以待之士选曰海商至则捕録之不系斯人之存亡也遂竟其罪成宗即位拜江西行省左丞赣州盗刘六十伪立名号【按经世大典云刘六十名季自号刘王】聚众万余朝廷遣兵讨之主将观望退缩守吏又因以扰民贼势益盛士选请往率掾史二人至赣境捕官吏害民者治之进至兴国县去贼巢不百里命将校分兵守地察激乱之人悉寘于法复诛奸民之为囊槖者于是民争出自効不数日遂擒贼魁散余众归农军中获贼所为文书旁近郡县富人姓名具在悉焚之民心益安遣使上于朝中书问其使曰董公上功簿邪使者曰某且行左丞授之言曰朝廷若以军功为问但言镇抚无状得免罪幸甚何功之可言因出其书但请黜赃吏数人不言破贼事廷议叹其不伐拜江南行御史台中丞俄拜御史中丞时丞相谔勒哲用刘深言出师征八百媳妇国逺冒烟瘴及至士卒死者十已七八驱民转饷谿谷间民死者亦数十万中外骚然而谔勒哲説帝江南之地尽世祖所取陛下不兴此役则无功可见于后世帝入其言用兵意甚坚无敢諌者士选独言今刘深出师以有用之民而取无用之地就令当取亦必遣使谕之谕之不从然后聚粮选兵视时而动岂得轻用一人言致百万生灵于死地帝色变曰事已成卿勿复言士选曰以言受罪臣职所当他日以不言罪臣臣死何益帝麾之出未数月帝闻师败绩慨然曰董士选之言验矣吾愧之始为罢兵诛刘深等久之迁汴梁行省平章政事又迁陜西士选平生以忠义自许号防介自门生部曲无敢通馈献者尤敬礼贤士在江西以属掾元明善为賔友既又得吴澄而师之延虞汲于家塾教其子及迁南行台又招汲子集与范梈等数人皆以文学显子守忠云南行省参知政事守慤侍正府判官守思知威州
　　张范字仲畴易州定兴人柔第九子也年二十时兄顺天路总管畧【按虞集庙堂碑云顺天者故保州以柔故升府后改今名曰保定】上计寿阳行都留范摄府事吏民服其明决防古军所过肆范杖遣之入其境无敢犯者中统三年授行军总管从亲王讨李璮于济南柔戒之曰汝围城勿避险地汝无怠心兵必致死主者虑其险茍有来犯必赴救可因以立功范营城西璮出军突诸将营独不向范范曰璮必以竒兵来袭遂筑长垒内伏甲而外为壕开东门以待之夜令浚壕益深广璮不知也明日果拥飞桥来攻未及岸军防壕中得跨壕而上者突入垒门遇伏皆死至元元年授顺天路管民总管俄移守大名嵗大水漂没庐舍租税无从出范辄免之朝廷罪其専擅范奏曰今嵗水潦不收倘必责民输仓库虽宝而民死亡殆尽明年租将安出曷若活其民使不致逃亡则嵗有恒收矣帝嘉其知体勿问六年括诸道兵围宋襄阳授益都淄莱等路行军万户戍鹿门堡以断宋饷道且絶郢救兵范建言曰国家规取襄阳为淹久计者所以重人命而欲其自毙也然其境南接江陵归峡商贩行旅络绎不絶宁有自毙之时乎若城万山以断其西栅灌子滩以絶其东则庶几速毙之道也帅府奏用其言移范兵戍万山既城与将士较射出东门宋师奄至众欲退范曰吾与诸君在此何事敌至将不战乎即擐甲上马遣偏将李庭当其前亲率二百骑为长阵令曰闻吾鼓则进宋军歩骑相间突阵范军不动再进再却范曰彼气衰矣鼓之前后奋击宋师奔溃九年攻樊城流矢中其肘裹疮见主帅曰襄樊相为唇齿故不可下若截江道断其援兵水陆夹攻樊必破矣樊破则襄阳无所恃从之明日出鋭卒先登拔之十一年丞相巴延伐宋范率左部军循汉江东畧郢西南取武矶堡渡江宋相贾似道督兵阻芜湖殿帅孙虎臣据丁家洲范转战而前诸军继之宋师溃长驱至建康【按苏天爵名臣事畧云巴延至建康大防诸将出库金行赏范后至巴延曰尔何敢后范徐进曰临阵未尝后受赏耻居先何为不可巴延为之俛首史传不载谨附识之】十二年五月帝遣使谕巴延驻兵范进曰圣恩待士卒诚厚然缓急之宜非可遥度今敌已夺气正当乘破竹之势取之岂宜迂缓使敌得计耶巴延然之驰诣阙面论形势得防进师十二年次洲宋都统姜才劲兵二万出扬子桥范佐都元帅阿珠与战败之宋将张世杰孙虎臣等率水军于焦山决战范以一军从旁横击至圌山东夺战舰八十艘俘馘无数上其功改亳州万户左丞董文炳由海道防巴延次临安近郊入城取宋主降表来上师还授江东道宣慰使十五年宋张世杰立广王昺于海上闽广响应帝命范往平之授防古汉军都元帅陛辞赐锦衣玉帯不受以剑甲为请帝出武库剑甲聴其自择将行荐李恒为副至扬州选将校水陆二万分道南征以弟正为先锋戒之曰选汝骁勇非私汝也军法重我不敢以私挠公勉之正所向克防进攻三江寨寨据险乘高兵皆持满以待范令下马治朝食若将持乆者持满者疑不敢动而他寨不虞也忽麾军连攻他寨迥捣三江尽拔之至漳州军其东门命别将攻西南乃乘虚破其北门拔之又拔鲍浦寨濒海郡邑皆望风降附获宋丞相文天祥于五坡岭使之拜不屈范义之待以賔礼送至京师获宋礼部侍郎邓光荐命子珪师事焉十六年由潮阳港发舶入海至甲子门获宋斥堠将知广王所在进次崖山宋军千余艘碇海中建楼橹其上隐然坚壁也范引舟师赴之崖山东西对峙其北水浅舟胶非潮不可进乃由山之东转南入大洋始得逼宋舟【按经世大典云宋人以乌蛋船千余舣大舟之北范夜操小艇帯劲兵潜取之舟中皆海民不习战攻杀靡遗即取鸟蛋船载草乘风纵火宋预以泥涂舰悬水简无数火船至钩而沃之竟莫能燬乃与李恒画图定计本传从畧附録于此】别出竒兵断其汲路烧其宫室世杰有甥在范军中三使招之不应李恒自广州至授以战舰使守北面将战或请先用炮范曰火起则舟散不如战也四分其军范自将一军与宋军相去里许下令曰宋舟潮至必遁急攻之勿令得去闻吾乐作乃战先麾北军乘潮而战不克恒等顺潮而退乐作宋将以为且宴少懈范舟师突犯其前众继之豫构战楼于舟尾以布幙障之俾将自负盾而伏令之曰闻金声则起飞矢集如猬伏盾者不动舟将接鸣金撤幙弓弩火石交发顷刻并破七舟宋师大溃宋臣陆秀夫抱其主昺赴水死世杰走交趾风壤舟死海陵港余将吏皆降岭海悉平是年卒赠平章政事諡武畧至大四年加赠齐国公改諡忠武延祐六年加封淮阳王諡献武子珪自有兄畧【按畧旧附张柔今柔移入贰臣改附于范后】畧字仲杰尝从父柔镇杞徙亳权顺天万户从征四川宪宗以其幼赐锦衣还镇李璮反宋夏贵乘虚北夺亳滕徐宿邳沧滨七州新蔡符离蕲利津四县畧率战船遏之涡口贵退保蕲更发亳军攻之宋兵焚城宵遁尽复所防州县璮诛追问当时与璮通书者独畧书皆劝以忠义事得释俾解兵柄宿卫京师及城大都佐父柔为筑城总管城成授淮东道宣慰使寻移江西饶州盗起犯都昌畧谓饶非吾属然与南康止隔一湖此防不灭则吾境必有相煽起者遣兵直捣其巢生缚贼首磔于市令曰不操兵者皆为平民一无所问顷之以疾归亳有防贵臣子在江南买田宅乐而忘归者辞连畧或曰公未尝在江南宜入见自辨畧曰辨之则言者获谴矣吾宁称疾家居后见帝于龙虎台命为河南参政卒封蔡国公諡忠毅













　　钦定续通志巻四百六十一
　　钦定四库全书
　　钦定续通志巻四百六十二
　　列传
　　元【十六】
　　刘秉忠【秉恕】　　　　　张文谦
　　郝经
　　刘秉忠字仲晦初名侃因从释氏又名子聪其先瑞州人曽祖仕金为邢州节度副使因家焉庚辰嵗穆呼哩取邢州立都元帅府以其父润为都统歴钜鹿内丘两县提领秉忠年十七补府令史尝投笔叹曰吾家累世衣冠乃汩没为刀笔吏乎丈夫不遇于世当隠居以求志耳即弃去隠武安山中久之天宁禅师招致为僧使掌书记后游云中防海云禅师被召邀与俱行入见应对称防屡承顾问秉忠于书无所不读尤邃于易及邵氏经世书至天文地理律厯三式【按三式雷公太乙六壬也见唐六典】六壬遁甲之属无不精通论天下事如指诸掌世祖大爱之遂留藩邸父丧服除【按王磐神道碑云初丁母忧毁瘠骨立衣一敝裘三嵗不易及父卒虽身从天竺之教而服食贬损容貌哀戚与循典礼执通丧者无少异】奉防还和林上书数千言其畧曰天下之大非一人之可及万事之细非一心之可察当择开国功臣子孙分为京府州郡监守督责旧官以遵王法仍差按察官守治者升否者黜天下不劳而定也天下户过百万自呼图克诺延防事之后差徭甚大加以军马调发使臣烦扰官吏乞取民不能当是以逃窜宜比旧减半或三分去一就见在之民以定差税招逃者复业再行定夺官无定次清洁者无以迁污滥者无以降可比附古例定百官爵禄仪仗使家足身贵有犯于民设条定罪威福者君之权奉命者臣之职今百官自行威福进退生杀惟意之从宜加禁治天下之民未闻教化见在囚人宜从赦免明施教令使之知畏则犯者自少其教令既施罪不至死者皆提察然后决犯死刑者覆奏然后聴断不致刑及无辜天子以天下为家兆民为子国不足取于民民不足取于国相须如鱼水有国家者置府库设仓廪亦为助民民营产业辟田野亦为资国用也今宜核算官民欠负若实为应当差发所借宜依前防一本一利官司归还凢赔偿无名及虚契所负者并免追取纳粮就远仓有一废十者宜从近仓以输为便当驿路州城饮食祗待偏重宜计所费以凖差发闗市津梁正税十五分取一宜从旧制禁横征以利百姓仓库加耗甚重宜令权量度均为一法使锱铢圭撮尺寸皆平以存信去诈珍贝金银之所出淘砂链石实不易为一旦以纒丝缕餙皮革涂木石妆器仗取一时之华丽废为尘而无济甚可惜也宜从禁治除帝胄功臣大官以下章服有制外无职之人不得僭越今地广民微赋繁敛重民不聊生何力耕耨宜差劝农官二员率天下百姓务农桑营产业实国之大益古者庠序学校未尝废今郡县虽有学并非官置宜修建三学设教授开选举取士以经义为上词赋防论次之更宜择开国功臣子孙亦令入学选达才任用之天下莫大于朝省亲民莫近于县宰虽朝省有法县宰宜择县宰正民自安矣闗西河南地广土沃以兵马之所出入治而未丰宜设官招抚不数年民归土辟军资攸济实国之大事伊喇中丞拘盐铁诸产商贾酒醋货殖诸事以定宣课已不为轻鄂罗哈玛尔奏请于旧额加倍之科取民间民无所措手足宜从旧例办更或减轻毋从献利之徒削民害国鳏寡孤独废疾者宜设孤老院给衣粮以为养使臣到州郡宜设馆不得于官衙民家安下孔子为百王师立万世法今庙堂虽废存者尚多宜令州郡祭杞释奠如旧仪近代礼乐器具靡防宜令刷防徴太常旧人教引后学使器备人存渐以修之实太平之基王化之本今天下广远虽青吉斯皇帝威福之致亦天地神明所祐也宜访名儒循旧礼尊祭上下神只和天地之气顺时序之行使徳极幽明天下赖一人之庆见行辽厯日月交食颇差闻司天台改成新厯未见施行宜因新君即位颁厯改元令京府州郡置更漏使民知时国灭史存古之常道宜撰修金史令一代君臣事迹不坠于后世国家广大如天万中取一以养天下名士宿儒之无营运产业者使不致困穷或有营运产业者止输差税其余大小杂泛并行蠲免育才励人之大也明君用人如大匠用材随其巨细长短以施规矩绳墨小知大受各当尽其才而用之成功之道也私欲妄説常人有之蔽一心人君有之蔽天下宜选左右谏臣使讽谕于未形忖度于至密也君子之心一于理义小人之心一于利欲今言利者众非图利国实欲自利也宜将国中人民必用场冶付各路课税所以定办其余言利者并行罢去古者治世均民产业今穷乏者益损富盛者増加宜量为节限笞棰之制宜会古酌今使无过越禁私置牢狱及鞭背之刑以彰爱生之徳立朝省以统百官分有司以御众事以至京府州县亲民之职无不备纪纲正于上法度行于下故天下不劳而治也今新君即位之初可立朝省以为政本其余百官不在员多惟在得人焉耳书上世祖嘉纳焉又言邢州旧万余户兵兴以来不满数百凋壊日甚得良牧守如真定张耕洺水刘肃者治之犹可完复朝廷以耕为邢州安抚使肃为副使由是流民复业升邢为顺徳府征大理云南及伐宋每赞以天地之好生王者之神武不杀故克城之日未尝妄戮一人中统元年世祖即位问以治天下之大经养民之良法秉忠采祖宗旧典参以古制之宜于今者条列以闻于是下诏建元纪嵗立中书省宣抚司朝廷旧臣山林遗逸之士咸见録用文物粲然一新秉忠虽居左右不改旧服时人称为聪书记至元元年翰林学士承防王鹗奏言秉忠侍藩邸积有嵗年忠勤茂着宜被襃崇圣明御极万物惟新而秉忠犹仍其野服散号深所未安帝览奏即日拜光禄大夫位太保参预中书省事诏以学士窦黙女妻之赐第奉先坊秉忠既受命以天下为己任事无巨细凢有闗于国家大体者知无不言燕闲顾问辄推荐人物凢所甄抜后悉为名臣初帝命秉忠相地于桓州东滦水北建城郭于龙冈三年而毕名曰开平继升为上都而以燕为中都四年又命秉忠筑中都城始建宗庙宫室八年奏建国号曰大元而以中都为大都他如颁章服举朝仪给俸禄定官制皆自秉忠发之【按徐世隆祭文云扈从王师柔服哀牢公于是时蜀之韦皋堂上出竒鄂江飞渡公于是时晋之杜预是秉忠尚有战功也史氏特叙其创制之功故不载】为一代成宪十一年扈从至上都无疾而卒帝惊悼谓羣臣曰秉忠事朕三十余年小心慎密不避艰险言无隠情其隂阳数术之精占事知来若合符契惟朕知之他人莫得闻也遣礼部侍郎赵秉温防其丧追封赵国公諡文贞成宗时改諡文正仁宗时又进封常山王秉忠自幼好学至老不衰虽位极人臣而斋居蔬食澹然不异平昔每以吟咏自适其诗萧防闲淡类其为人有文集十卷无子以弟秉恕子兰璋后
　　秉恕字长卿好读书年弱冠受易于刘肃遂明理学方秉忠事世祖以荐士自任嫌于私亲独不及秉恕左右以闻召见遂同侍潜邸世祖尝赐秉忠白金千两辞曰臣山野鄙人侥幸遭际服器悉出尚方金无所用世祖曰卿独无亲故遗之邪乃受而防之以二百两与秉恕秉恕曰兄勤劳有年宜防兹赏秉恕无功可冐恩乎终不受擢礼部侍郎歴彰徳懐孟淄莱顺天太原五路总管所至皆有惠政召除礼部尚书复出为湖州平阳两路总管卒于官
　　张文谦字仲卿邢州沙河人幼聪敏善记诵与刘秉忠同学世祖居潜邸受邢州分地秉忠荐文谦可用召见命掌王府书记邢州当要冲初分为勲臣食邑嵗遣人监领徴求百出民弗堪命文谦与秉忠言于世祖曰今民生困莫邢为甚盍择人往治之责其成效使四方取法则天下均受赐矣乃选近侍托克托尚书刘肃侍郎李简往三人至邢恊心为治不期月流亡复归户増十倍由是世祖益重儒士任之以政皆自文谦发之世祖征大理国相高泰祥【原误作国主高祥今据大理传改】拒命杀信使遁去世祖怒将屠其城文谦与秉忠姚枢諌曰杀使拒命非民之罪请宥之乃止己未世祖帅师伐宋文谦与秉忠言王者之师有征无战当一视同仁不可嗜杀世祖曰期与卿等守此言既入境分命诸将毋妄杀毋焚人室庐所获生口悉纵之世祖即位立中书省首命王文统为平章政事文谦为左丞建立纲纪讲明利病以安国便民为务诏令一出天下有太平之望而文统素忌克谟谋之际屡相可否积不能平文谦遂求出诏以本官行大名等路宣抚司事至官蠲常赋什之四商酒税什之一二年来朝复留居政府防阿哈玛特领左右部总司财用欲専奏请不闗白中书诏廷臣议之文谦曰分制财用古有是理中书不预无是理也若中书弗问天子将亲莅之乎帝曰仲卿言是也至元元年复以中书左丞行省西夏中兴等路羌俗素鄙野事无统纪文谦得蜀士之陷于俘掠者五六人理而出之使习吏事旬月间簿书有品式子弟亦知读书俗为一变浚唐来汉延二渠溉田十数万顷人防其利三年还朝诸势家言有户数千当役属为私奴者议久不决文谦谓以乙未嵗户帐为断未占籍者归之势家其余良民无为奴之理议遂定守以为法五年淄州妖人胡王惑众事觉逮捕百余人文谦曰愚民无知为所诳诱诛首恶足矣帝即命文谦往决其狱惟三人坐弃市余皆释之七年拜大司农卿奏立诸道劝农司巡行劝课请开籍田行祭先农先蚕等礼复与窦黙请立国子学选贵胄子弟教育之时阿哈玛特议拘民间铁官铸农器高其价以配民创立行户部于东平大名以造钞及诸路转运司干政害民文谦悉于帝前极论罢之十三年迁御史中丞阿哈玛特虑宪台发其奸乃奏罢诸道按察司以撼之文谦奏复其旧然自知为奸臣所忌力求去防世祖以大明厯嵗久寖差命许衡等造新厯乃授文谦昭文馆大学士领太史院事十九年拜枢密副使嵗余卒文谦蚤从刘秉忠洞究术数晚交许衡尤粹于理义之学为人刚明简重数忤权幸是非得丧一不以经意家惟藏书数万卷尤以引荐人材为己任封魏国公諡忠宣子晏【按虞集张氏新茔记云中统初政术与时髙下独成均之教伦大农之兴稼穑厯象之授人时凢出文谦所为皆隠然有不可变者】仕至御史中丞
　　郝经字伯常泽州陵川人祖天挺元裕尝从之学金末父思温辟地河南鲁山河南乱居民匿窖中乱兵以火熏灼之民多死经母许亦死经以密和寒葅汁决毋齿饮之即苏时经九嵗人皆异之金亡徙顺天家贫负薪为养暮则读书为守帅张柔贾辅所知延为上客二家藏书皆万卷经博覧无不通宪宗元年世祖开邸金莲川召经谘以经国安民之道条上数十事大悦遂留王府是时连兵于宋世祖总统东师经从至濮防有得宋奏议以献其言谨边防守冲要凡七道下诸将议经曰古之一天下者以徳不以力今宋未有败亡之衅我乃空国而出诸侯窥伺于内小民凋弊于外经见其危未见其利也王不如修徳布惠结盟饬备以待西师上应天心下系人望顺时而动宋不足图也世祖以经儒生愕然曰汝与张巴图议邪经对曰经少馆张柔家尝闻其论议此则经臆説耳柔不知也复进七道议七千余言乃以杨惟中为江淮荆湖南北等路宣抚使经副之将归徳军先至江上宣布恩信招纳降附闻宪宗在蜀师久无功进东师议其畧曰经闻图天下之事于未然则易救天下之事于已然则难已然之中复有未然者使往者不失而来者得遂是尤难也国家奋起朔漠灭金源并西夏蹂荆襄克成都平大理躏跞诸夷征四海垂五十年今又阖国大举以之伐宋而图混一以志则鋭以力则强而术则未尽也茍于诸国既平之后创立法制敷布条纲任将相选贤能平赋足用屯农足食内治既举外御亦备而后伺隙观衅以正天伐自东海至襄邓重兵数道聨帜接武以为正兵自汉中至大理轻兵防出批吭抵胁以为竒兵帅臣得人师出以律高拱九重之内而海外有截矣比者西师既构猝不可解兵连祸结底安于危王宜遣人禀命行在遣使喻宋令降名进币割地纳质姑与之和偃兵息民以全吾力而图后举禀命不从而后进师示以恩信晓以祸福使知王不得已而用兵之意一军出襄邓一军出夀春一军出维扬三道并进东西连衡王处一军为之节制庻几举动出于万全若直抵振迅鋭而图功一举而下金陵举临安则可也如兵力耗弊役成迁延进退不可反为敌人所乗悔可及乎臣愚所以谆谆于东师反覆致论谓不在于已然而在于未然者此也及渡江围鄂州闻宪宗崩召诸将议经复进言曰国家自平金以来惟务取进不遵养时晦老师费财卒无成功三十年矣今国内空虚塔齐尔宝喇诸王观望所立莫不觊觎神器一有狡焉或启戎心先人举事腹背受敌大事去矣且额哷布格已行赦令令托里齐为断事官行尚书省据燕都按图籍号召诸道虽大王素有人望且握重兵独不见金世宗海陵之事乎宜亟定大计留劲兵把截江面与宋议和定疆界嵗币置辎重驿骑驰归则彼之奸谋僭志冰释瓦解遣一军逆大行灵舆收皇帝玺召诸王驸马会丧和林差官于诸路抚慰安辑命王子珍戬镇燕都则大宝有归而社稷安矣会宋守帅贾似道亦遣使乞和廼班师世祖即位以经为翰林侍读学士充国信使使宋告即位且定和议经入辞帝曰朕初践阼庻事草创卿当逺行凡可辅朕者亟以闻经奏便宜十六事皆立政大要时经有重名平章王文统忌之隂属李璮潜师侵宋欲假手害经经至济南璮遗书止经经以璮书闻于朝行次宿州遣副使刘人杰参议高翿请入国日期不报时贾似道方以却敌为功恐经至谋泄遂以李璮为辞拘之真州经上表宋主曰愿附鲁连之义排难解纷岂知唐俭之徒款兵误国又数上书宋主及宰执极陈战和利害且请入见及归国皆不报驿吏棘垣钥户昼夜守逻欲以动经经不屈谕从者曰死生进退聴其在彼我终不能屈身辱命汝等不幸宜忍死待之我观宋祚殆不乆矣居七年从者死过半经独与六人处别馆【按苏天爵名臣事畧云宋人既留经词气不屈明年遣伴使朱宝臣伪报本朝兵乱经弗聴复累言之经厉声曰此事断无有设有之当遣我辈还国元史本传不载谨附识】又九年丞相巴延南伐帝遣尚书哈雅及经弟庸入宋问执行人之罪宋惧遣总管段佑以礼送经归贾似道之谋既泄寻亦窜死明年至阙锡燕大庭咨以政事赏赉有差寻卒諡文忠明年宋平经为人尚气节为学务有用【按茍宗道行状云经尝自诵曰不学无用学不读非圣书世之为词章者始则羣聚讪笑终亦拱视而服之】拘留十六年思托言埀后撰续后汉书及易春秋外诸书凡数百卷其文丰蔚豪宕善议论从者皆通于学书佐茍宗道后官至国子祭酒经还之嵗汴民射鴈金明池得系帛书诗云霜落风高恣所如归朝回首是春初上林天子援弓缴穷海累臣有帛书后题曰至元五年【按陶宗仪辍耕録作中统十五年且云是时南北隔絶不知中统之改至元也考经还之嵗窦至元十一年本传云至元五年盖史氏易其文而误耳】九月一日放鴈获者勿杀国信大使郝经书于真州忠勇军营新馆其忠诚如此二弟庸皆有名子采麟仕至肃政亷访使













　　钦定续通志卷四百六十二
　　钦定四库全书
　　钦定续通志卷四百六十三
　　列传
　　元【十七】
　　姚枢　　　　　　　　许衡
　　窦黙【李俊民】
　　姚枢字公茂柳城人后迁洛阳少力学负王佐略杨惟中与偕觐太宗值南伐诏枢从惟中即军中求儒道释医卜者防破枣阳主将将尽坑之枢力辩非诏书意乃蹙数人逃入篁竹中脱死拔徳安得名儒赵复始见程朱性理之书辛丑为燕京行台郎中时行台伊啰斡齐事货赂以枢幕长分及之枢拒絶因弃官去携家之辉州作家庙别为室奉孔子及宋儒周惇颐等象刋诸经恵学者读书鸣琴若将终身时许衡在魏至辉就录程朱所注书旣而尽室依枢以居世祖在潜邸遣赵璧召枢至大喜待以客礼询及治道首陈帝王之道治国平天下之大经彚为八目曰修身力学尊贤亲亲畏天爱民好善远佞次及救时之弊为条三十曰立省部则庻政出一纲举纪张令不行于朝而变于夕辟才行举逸遗慎铨选汰职员则不专世爵而人才出班俸禄则赃秽塞而公道开定法律审刑狱则丘山之罪不致苟免毫发之过免罹极法设监司明黜陟则善良奸窳可得而举刺阁徴敛则部族不横于诛求简驿则州郡不困于需索脩学校崇经术旌节孝以为育人才厚风俗美敎化之基使士不媮于文革重农桑寛赋税省徭役禁游惰则民力纾不趋于浮伪且免习工技者嵗加富溢勤耕织者日就饥寒肃军政使田里不知行营往复【□□系原史鬬文今据元文补】之扰攘周匮乏恤鳏寡使颠连无告者有养布屯田以实边戍通漕运以廪京都倚债负则贾胡不得破称贷之家广储畜复常平以待凶荒立平准以权物估却利便以塞幸涂杜告讦以絶讼原各疏弛张之方其下书奏世祖竒其才动必召问且使授世子经宪宗即位诏凡军民在齐拉衮山南者听世祖总之世祖旣奉诏宴羣下罢酒将出遣人止枢问曰顷者诸臣皆贺汝独黙然何耶对曰今天下土地之广人民之殷财赋之阜有加汉地者乎军民王尽有之天子何为异时廷臣间之必悔而见夺不若惟掌兵柄余皆付之有司则势顺理安世祖曰虑所不及者乃以闻宪宗从之枢又请置屯田经略司于汴置都运司于卫转粟于河以图宋宪宗大封同姓敇世祖于南京闗中自择其一枢曰南京河徙无常土薄水浅泻卤生之不若闗中厥田上上古名天府陆海于是世祖愿有闗中壬子从世祖征大理至察逊诺尔之地夜宴陈宋太祖遣曹彬取南唐事明日世祖据鞍呼曰汝昨夕言曹彬不杀吾能为之枢马上贺曰仁明如此生民之幸有国之福也明年师及大理城饬枢裂帛为旗书止杀之令分号街陌由是民得相完保久之或防王府得中土心宪宗遣阿勒达尔大为钩考置局闗中以百四十二条推集经略宣抚官吏下及征商无遗世祖闻之不乐枢曰帝君也兄也大王为皇弟臣也事难与较远将受祸莫若尽王邸妃主自归朝廷为久居谋疑将自释及世祖见宪宗相持泣下竟不令有所白而止因罢钩考局世祖即位以枢宣抚东平既至郡置劝农检察二人为监均赋役罢铁官中统二年拜太子太师枢曰皇太子未立安可虚设官称以所受制还中书改大司农枢奏曰昔太宗以孔元措袭封衍圣公卒其子与族人争袭讼之潜藩帝时曰第往力学俟有成徳达才我则官之又曲阜有太常雅乐宪宗命辇其歌工舞郎与乐色俎豆至日月山帝亲临观饬东平守臣员阙充补无辍肄习且陛下闵圣贤之后诗书不通与凡庻等既命洛士杨庸选孔顔孟三族诸孙俊秀者教之乞眞授庸教官以成国家育材待聘风动四方之美王镛练习故实宜令提举礼乐使不致崩坏皆从之俄诏赴中书议事及讲定条格【按姚燧撰神道碑云枢奏内地之民不耐劳苦苐可使出财以资国用西京北京诸路之民习武耐劳可尽复其差赋充本路保甲屯田汉军除守御外可选三万屯京东西置营以壮神都左右中三卫从此起】李璮谋叛帝问卿料何如对曰使璮乘吾北征之衅濒海捣燕闭闗居庸惶骇人心为上策与宋连和负固持久数扰边使吾罢于奔救为中策如出兵济南待山东诸侯应援此成擒耳帝曰今贼将安出对曰出下策初帝尝论天下人材及王文统枢曰此人学术不纯以游説干诸侯他日必反至是文统果因璮伏诛四年拜中书左丞奏罢世侯置牧守或言中书政事大壊帝怒省臣罪且不测枢上言太祖开创跨越前古施治未遑自后数朝国难并兴天开圣人缵承大綂创始治道正宜上答天心下结民心睦亲族以固本建储副以重祚定大臣以当国开经筵以格心脩边备以防虞蓄粮饷以待歉立学校以育才劝农桑以厚生则可以光先烈成帝徳□子孙流远誉迩者伏闻聪听日烦朝廷政令日改月异如木始栽而复移屋旣架而复毁远近臣民不胜战惧惟恐大本一废远业难成为陛下之后忧国家之重害帝怒为释至元十年【原文脱至元二字今依世祖纪增】拜昭文馆大学士详定礼仪事其年襄阳下遂议取宋枢奏如求大将非右丞相安图知枢密院巴延不可十一年又言陛下降不杀人之诏巴延济江兵不逾时西起蜀川东薄海隅降城三十戸逾百万自古平南未有如此之神捷者今自夏徂秋一城不降皆由军官不思国之大计利财剽杀所致宜申止杀之诏使赏罚必立恩信必行圣虑不劳军力不费矣十三年拜翰林学士承防十七年卒諡文献【按神道碑载至大三年追封鲁国王赠制见元文类】子炜许衡字仲平怀之河内人世为农父通避地河南生衡于新郑七嵗入学授章句问其师读书何为师曰取科第耳曰如斯而已乎师大奇之每授书又能问其防义稍长嗜学如饥渴贫无书尝从日者家见书疏义因请寓宿手抄归既逃难岨崃山【按孙竒逢理学宗传云以家贫为郡从事见州县追呼旁午叹曰民不聊生矣遂弃去】始得王辅嗣易注夜思昼诵言动必揆诸义而后发尝暑中过河阳暍甚道有梨众争取啖衡危坐自若或问之曰非其有而取之不可也人曰世乱此无主曰梨无主吾心独无主乎转鲁留魏人见其有徳稍稍从之居三年闻乱且定乃还懐往来河洛间从栁城姚枢得程朱二氏书益大有得寻居苏门与枢及窦黙相讲习慨然以斯道为己任尝语人曰纲常不可一日亡于天下茍在上者无以任之则在下之责也凡丧祭娶嫁必徴诸礼以倡其乡人学者寖盛甲寅世祖出王秦中召衡为京兆提学【按耶律有尚考嵗畧云乙夘亷希宪宣抚闗中奏授衡京兆提学仍给月俸辞不受往返凡六七不能强所载与史传异】秦人新脱于兵欲学无师闻衡来莫不喜幸郡县皆建学校民大化之世祖南征乃还怀世祖即位召至京师时王文统以言利进为平章政事衡枢辈入侍言治乱休戚必以义为本窦黙又日于帝前排其学术文统患之疑衡与之为表里乃奏枢为太子太师黙为太子太傅衡为太子太保阳示尊用实不使数侍帝也黙屡攻文统不中欲因东宫以避祸与枢拜命将入谢衡曰此不安于义也礼师与太子位东西乡师傅坐太子乃坐公等度能复此乎不能则师道自我废也乃相与怀制立殿下五辞得免改衡国子祭酒未防谢病归至元二年帝以安图为右丞相欲衡辅之复召至命议事中书省衡乃上书陈时务一曰立国规模【谨按通鉴辑覧】
　　【御批立国规摸惟当权其法之善与不善而折衷于圣人之道若云必行汉法而后可则厯代破国亡家者非行汉法之人乎盖许衡汉人修史者又出于汉人之手遂有此不经之论耳如衡之説正犹陆行者不知有舟水行者不知有车泥古之见物而不化未为通达政体也今谨依元丈类叙次删存其目】二曰中书大要三曰为君难四曰农桑学校五曰慎防书奏帝嘉纳之衡每见帝必有敷陈及退皆削其草故其言多秘世罕得闻衡多病帝听五日一至省四年听归懐逾年复召还与太常卿徐世隆详定朝仪成帝临观甚悦又与太保刘秉忠左丞张文谦定官制衡厯考古今分并统属之序举省部院台郡县与夫后妃储藩百司所聨属统制定为图七年奏上之使集公卿杂议中书院台行移之体衡曰中书佐天子总国政院台宜具呈时商挺在枢
　　密高鸣在台皆不乐欲定为咨禀因大言以动衡曰台院皆宗亲大臣若一忤祸不可测衡曰吾论国制耳何与于人遂以其言质帝前帝曰衡言是也吾意亦若是未防阿哈玛特以中书领尚书省六部事因擅权一时大臣多阿之衡每与议必正言不少让已而其子又有佥枢密院之命衡执奏曰国家事权兵民财三者而已今其父典民与财子又典兵不可帝曰卿虑其反邪对曰彼虽不反此反道也阿哈玛特由是衔之亟荐衡宜在中书欲因事中之俄除左丞衡屡入辞帝命左右掖衡出衡出及阙还奏曰陛下命臣出岂出省邪帝笑曰出殿门耳从幸上京乃论列阿哈玛特专权罔上蠧政害民若干事不报因谢病请解机务帝恻然召其子师可入谕防且命举自代者衡奏曰用人天子之大柄臣下泛论其贤否则可若授之以位当断自宸衷不可使臣下有市恩之渐也帝久欲开太学防衡请罢益力乃从其请八年改集贤大学士兼国子祭酒亲为择防古弟子俾教之衡闻命喜曰此吾事也国人子大朴未散视听专一若置之善类中涵养数年必为国用乃请徴其弟子王梓刘季伟韩思永耶律有尚吕端善姚燧高凝白栋苏郁姚炖孙安刘安中十二人为斋长时所选弟子皆幼稚衡待之如成人爱之如子出入进退其严若君臣其为教因觉以明善因明以开蔽相其动息以为张弛课诵少暇即习礼或习书算少者则令习拜跪揖让进退应对或射或投壶负者罚读书若干遍久之诸生人人自得尊师敬业下至童子亦知三纲五常为生人之道【按耶律有尚国学事迹云衡説书章数不务多惟恳款周折黾学者有疑间则喜溢眉宇尝谓书中无疑看得有疑有疑却防得无疑方是有功又曰教人与用人正相反用人当用其所长教人当教其所短谨附识】十年权臣屡毁汉法诸生禀食或不继衡请还帝以问翰林学士王磐磐对曰衡教人有法诸生行可从政此国之大体宜勿听其去窦黙为衡恳请之乃听衡还以赞善王恂摄学事耶律有尚苏郁白栋为助敎以守衡规十三年诏王恂定新厯恂言厯家知数而不知理宜得衡领之乃以集贤大学士兼国子祭酒领太史院事召至京衡言冬至者厯之本而求厯本者在验气今所用宋旧仪自汴迁至京师已自乖舛加之嵗久规环不叶乃与太史令郭守敬等新制仪象圭表其法视古皆密一本天道自然之数可以施之永久十七年厯成上之赐名授时厯颁天下寻以疾请还懐皇太子使东宫官来谕曰公毋以道不行为忧也公安则道行有时矣其善药自爱十八年衡病革家人祠衡曰吾一日未死宁不有事于祖考扶而起奠献如仪既撤家人馂怡怡如也已而卒衡善敎其言喣喣虽与童子语如恐伤之故所至皆乐从所去人不忍舍服念其敎如金科玉律终身不敢忘或未尝及门其绪余而折节力行者往往有之丞相安图一见衡语同列曰若辈自谓不相上下盖十百与千万也王磐气槩一世少所与可独见衡曰先生神明也大徳二年赠司徒諡文正至大二年加封魏国公皇庆二年诏从祀孔子庙庭延祐初又诏立书院京兆以祀衡给田奉祠事名鲁斋书院鲁衡居魏时所署斋名也
　　窦黙字子声初名杰字汉卿广平肥乡人幼知读书毅然有立志防国兵伐金被俘同时三十人皆见杀惟黙得脱归母亡遂南走渡河遇医者王翁妻以女使业医转客蔡州名医李浩授以铜人针法金主迁蔡黙恐兵且至又走徳安孝感令谢宪子以伊洛性理之书授之黙自谓昔未尝学而学自此始隐于大名与姚枢许衡朝暮讲习至忘寝食继还肥乡以经术敎授乡里世祖在潜邸遣召之黙变姓名自晦使者俾其友人往见而防服踵其后黙不得已乃拜命既至问以治道黙首举三纲五常为对一日凡三召与语皆称防由是敬待加礼世祖问今之明治道者黙荐姚枢即召用之俄命皇子珍戬从黙学久之请南还世祖即位召至上都问曰脱欲求如唐魏徴者有其人乎黙对曰犯顔諌诤刚毅不屈则许衡其人也深识远虑有宰相才则史天泽其人也天泽时宣抚河南帝即召拜右丞相以黙为翰林侍讲学士时初建中书省平章政事王文统颇见委任黙上书曰陛下应天顺人诞登大寳天下生民懽忻踊跃引领盛治然平治天下必用正人端士唇吻小人一时功利之説必不能定立丕基为子孙久远计若夫钩距揣摩以利害惊动人主之听者无他意在摈斥诸贤独执政柄耳此苏张之流也惟陛下察之他日黙与王鹗姚枢俱在帝前复面斥文统曰此人学术不正久居相位必祸天下帝曰然则谁可相者黙曰以臣观之无如许衡帝不悦而罢文统深憾之乃请以黙为太子太辞曰太子位号未正臣不敢先受太名【按姚抠传以此为枢之言许衡则云默欲因东宫以避祸与枢拜命俱入谢衡止之三不同未知孰是】乃复以为翰林侍讲学士俄谢病归文统诛帝追忆其言谓近臣曰曩言王文统不可用惟窦汉乡一人向使更有一二言者朕宁不之思耶召还赐第京师命有司月给廪禄国有大政必咨访之黙与王磐等请分置翰林院专掌防古文字其翰林兼国史院仍旧纂修国史典制诰备顾问又言三代所以风俗淳厚厯数长久者皆设学养士所致今宜建学立师博选贵族子弟敎之以示风化之本帝皆纳之黙尝与刘秉忠姚枢刘肃商挺侍帝侧黙言君有过举臣当直言都俞吁咈古之所尚今君曰可臣亦以为可君曰否臣亦以为否非善政也明日复侍帝于幄殿猎者失一鹘帝怒侍臣或从旁大声谓宜加罪帝恶其迎合命杖之释猎者不问旣退秉忠等贺黙曰非公诚结主知安得感悟至此至元十七年加昭文馆大学士卒讣闻帝深嗟悼厚加赗赐命有司防丧归葬肥乡黙为人乐易平居未尝评品人物至论国家大计面折廷诤人谓汲黯无以过之帝尝曰朕求贤三十年惟得窦汉卿及李俊民二人又曰如窦汉卿之心姚公茂之才合而为一斯可谓全人矣封魏国公諡文正子履集贤大学士
　　李俊民字用章泽州人得河南程氏之学金承安中举进士第一应奉翰林文字未防弃官归以所学敎授乡里士多从之金源南迁隐于嵩山后徙懐州俄复隐于西山既而变起仓猝人服其先知俊民在河南时隐士荆先生者授以卲雍皇极数时之知数者无出刘秉忠右亦自以为弗及世祖在潜藩以安车召之延访无虚日遽乞还山世祖重违其意遣中贵人防送之又尝令张仲一问以祯祥及即位其言皆验而俊民已卒赐諡庄静先生







　　钦定续通志卷四百六十三
&lt;史部,别史类,钦定续通志&gt;
　　钦定四库全书
　　钦定续通志卷四百六十四
　　列传
  </div>
  <div class="pagination">
   <a href="钦定续通志_page231.html">
    上一页
   </a>
   <span>
    ...
   </span>
   <a href="钦定续通志_page227.html">
    227
   </a>
   <a href="钦定续通志_page228.html">
    228
   </a>
   <a href="钦定续通志_page229.html">
    229
   </a>
   <a href="钦定续通志_page230.html">
    230
   </a>
   <a href="钦定续通志_page231.html">
    231
   </a>
   <span class="current-page">
    232
   </span>
   <a href="钦定续通志_page233.html">
    233
   </a>
   <a href="钦定续通志_page234.html">
    234
   </a>
   <a href="钦定续通志_page235.html">
    235
   </a>
   <a href="钦定续通志_page236.html">
    236
   </a>
   <a href="钦定续通志_page237.html">
    237
   </a>
   <span>
    ...
   </span>
   <a href="钦定续通志_page233.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
