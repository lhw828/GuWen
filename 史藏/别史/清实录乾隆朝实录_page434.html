<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 434 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 434 页/共 1860 页</h1>
    <div class="content">大清高宗法天隆运至诚先觉体元立极敷文奋武孝慈神圣纯皇帝实录卷之三百十三


大清高宗法天隆运至诚先觉体元立极敷文奋武孝慈神圣纯皇帝实录卷之三百十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十三年。戊辰。五月。甲申朔。上诣大高殿行礼。　　

○至观德殿大行皇后梓宫前奠酒。　　

○是日、赐一甲梁国治、陈楠、汪廷玙、三人。进士及第。二甲刘星炜等、七十二人。进士出身。三甲蔡强等、一百八十九人。同进士出身。　　

○乙酉。上诣皇太后宫问安。　　

○谕、前据正红旗汉军都统奏请、王周所遗世管佐领员缺。在王世宣子孙内、拣选承袭。朕细阅此佐领根源。王义平、王世宣、王佑保、虽三人同姓不宗。俱可承袭。是以令该旗详查具奏。兹据该旗覆奏、从前查办八旗佐领根源时。因无档案。请将此缺作为公中佐领。曾蒙世宗宪皇帝饬驳。命照纪大礼之例办理。不得作为公中佐领。今细览纪大礼家承袭佐领之例。其子孙有人。仍在伊子孙内拣选。如不得人。由本旗拣选。况皇考谕旨。但云不可作公中佐领。并未云作为王世宣之世管佐领。今该旗将此佐领。竟专在王世宣子孙内、拣选承袭。并不计及王义平、王佑保、两家。殊属大错。此皆由办理佐领根源之王大臣。袒护王怡之故。已过之事。不必深究。著将此佐领。伊三家如何分袭之处。另行妥议具奏。并通谕八旗知之。寻议、王周所出佐领员缺。王义平、王佑保、二人子嗣。均承袭有分。得旨、此佐领应作为王义平、王世宣、两家轮管。至王佑保、止于三次承管一次。可不必列入。　　

○谕军机大臣等、江南淮、海、一带州县。近年屡被灾伤。推原其故。皆由山东沂、郯、等处。上游雨水盛涨。建瓴而下。河道不能容纳。遂直注骆马湖。冲决六塘河两岸子堰。淹浸民田。以海、沭、为归宿。小民荡析离居。甚属可悯。但查从前淮、海、所属。不尽失收。即山东亦非尽无雨水盛涨之事。何以至今为患愈剧。而山东之以旱潦见告者。亦迄无宁岁。想来必系该省水道、所在梗塞。未尽疏通。蓄洩机宜。久废不讲。以致本处既苦漫溢。邻境并受淹伤。其相因为害。至于如此。虽上年曾经阿里衮奏请、开浚沂、兰等河。朕命大学士高斌、前往会勘查办。又经据奏交部议覆举行。其是否通盘筹画。可以永免两省灾伤。抑系暂为一隅补救之计。细阅伊等前后奏摺。大概加意修筑堤埝。而于该省全局。及淮、海、一带。相因受害。应作何疏浚料理。未据详悉议及。著传谕大学士高斌、左都御史刘统勋、会同该抚阿里衮。于察赈之后。将山东全省水道。穷源竟委。广咨博访。躬亲履勘。务将近年所以致患之由。并将来作何查办。毋致再被浸漫、延及邻省之处。悉心妥酌定议。该省现在加恩赈恤。多方设法。惠济贫民。倘前项工程之外。有应举行者。即照以工代赈之例。随宜兴作。俾灾黎得以稍资生计。亦一举两善之道也。并将如何商办之处。具摺奏闻。寻奏、山东十府内。登州、地际海滨。从无水患。青、莱、二府。距海不远。宣洩亦易。曹州府境内。间有汊河支港。偶须疏浚。皆系一隅。无宣洩形势可议。武定府属。除大清河、为盐艘经由。应随时疏浚外。余多滨海。水有归宿。无庸疏浚。济南、东昌、兖州、沂州、泰安、五府。河道俱与运道有关。自北计之。初受漳卫之水。次资汶泗之水。又次接沂河之水。下注淮黄。河身两旁。承以诸湖。束以长堤。水小则开湖以济运。水大则借湖以受水。递年以来。因雨水过多。加以湖河急溜。无地可容。以致成灾。沂、兰、等河。现在开浚。以工代赈。并加给全价。赴工之民。极为踊跃。至沂河受患之处。尤在通京大路之江枫口。岸本平漫。复经冲刷宽深。每遇水发。下注芙蓉、燕子、等河。不能容纳。民田往往被淹。酌议于江枫口。建坝二处。以防冲刷。均俟伏秋后、再相机办理。报闻。　　

○又谕、据两广总督策楞奏报、广东雨水情形摺内。称广州府、于四月初三等日。均得大雨。惟山冈硗瘠之地。望雨甚殷。各属大概相等。又称、春间雨水常有。而盈尺之雨。尚未一例普沾。广、韶、等九府。米价稍贵。赖广西之米。源源而来。无虑再增。又称、二麦收成七八分。但种者无多。仅供农人接济等语。词句俱属含糊。不甚直捷明了。地方小有水旱。所赖督抚大吏。先事绸缪。广省春雨殊欠沾足。米价增长可虑。不知立夏前后。曾否得有透雨。该督等即应早为留心筹办。务令小民饔飱有给。不致米价日昂。以妨民食。至二麦收成。至七八分。已不为薄。何以仅济农人。语意亦欠分晓。其岳浚所奏得雨情形。大略相同。可一并传谕。令其实力豫为办理。不可稍存粉饰之见。　　

○又谕、近阅浙省奏报米价。较前增长。访求其故。因上年御史汤聘、条陈严禁囤户。通行各省。而常安奉行不善。以致于此。盖浙西一带地方。所产之米。不足供本地食米之半。全藉江西、湖广、客贩米船。由苏州一路接济。向来米船到浙。行户揭贮栈房。陆续发粜。乡市藉以转输。即客贩偶稀。而栈贮乘时出售。有恃无恐。是以非遇甚歉之岁。米价不至腾涌。向来情形如此。近因申囤户之禁。地方官、并栈贮而禁之。商贩无停贮之所。本地无存积之粮。来船稍阻。入市稍稀。则人情惶惶。米价顿长数倍。近日为此说者颇众。看此情节。大概市井之事。当听民间自为流通。一经官办。本求有益于民。而奉行未协。转多捍格。曩者京师办理钱价。屡挛其法。迄无成效。后乃以不治治之。即小有低昂。亦不见其骤长。至于倍价。此其前车也。可传谕巡抚方观承、令其度量时势。斟酌办理。务令便民。使市价日渐平减。而密察牙行蠹棍。以防流弊。勿使多设科条。纵用胥役。致滋扰累。此民生日用切要之图。故谆谆谕及。该抚其善体此意。并将此旨、传谕江南督抚知之。　　

○吏部议奏、翰林院恭拟大行皇后册文。并不敬谨繙译。应将改定繙译之吏部右侍郎德通、承办繙译之侍讲学士塞尔登、均照溺职例革职。得旨、德通、塞尔登、俱著革职。从宽留任。　　

○敖汉多罗郡王鄂勒哲依图故、赐祭如例。　　

○蠲免直隶霸州、文安、大城、永清、东安、武清、宝坻、蓟州、宁河、束鹿、河间、献县、任邱、天津、青县、静海、沧州、庆云、南皮、津军厅、清河、开州、东明、南乐、清丰、元城、宣化、万全、赤城、西宁、丰润、玉田等。三十二州、县、厅十二年分水灾地亩额赋有差。　　

○旌表守正被戕之福建上杭县民王永龙妻李氏。　　

○丙戌。孝诚仁皇后忌辰。遣官祭景陵。　　

○上至观德殿大行皇后梓宫前奠酒。　　

○谕、据索拜等奏称、护送准噶尔夷使官兵。路过那克树番民游牧地方。曾用过番民等、所备牛马五百余匹。又派番民等、于藏界哈拉乌苏以外地方。安设八站等语。此等番民。感戴国恩。竭诚奉公。勇往效力。甚属可嘉。著加恩将伊等明岁一年应纳钱粮宽免。以示鼓励。　　

○又谕、大学士讷亲出差。户部三库事务。著傅恒暂行署理。　　

○谕军机大臣等、准噶尔人。狡诈难信。从前拉藏汗时。进藏为乱。至今众喇嘛、及唐古忒。人怀疑惧。即其来至藏地。供给一应所需。虽俱施恩赏给价值银两。而唐古忒人等。尚不无滋扰之处。若听其时常往来。日久必致滋事。近据珠尔墨特那木扎勒、告知索拜等。以伊等时来藏内。非土伯特有益之事。其言不为无见。近时两次准令进藏熬茶者。特因噶尔丹策零、为伊父策妄阿拉布坦。及策妄多尔济那木扎勒、为伊父噶尔丹策零之故。伊既为伊父谆谆奏请。不便过为拒绝。是以加恩允准。嗣后准噶尔人。其有非此等事、奏请入藏者。应令严行拒绝。断不准行。可将此旨传谕索拜等、令其转谕珠尔默特那木扎勒、并达赖喇嘛知之。　　

○又谕、此次夷使进藏熬茶。所有赏赉及供给各项。虽系动公备办。而郡王珠尔默特那木扎勒、感激朕恩。凡事能体伊父报效诚心。妥协办理。甚属可嘉。著加恩赏蟒缎二端。大缎四端。噶卜伦公班第达等襄助办公。并无贻误。亦著加恩。赏公班第达、蟒缎一端。大缎二端。其噶卜伦扎萨克头等台吉策凌旺扎勒、及色玉特塞卜腾、布隆灿、扎萨克头等台吉旺对等、俱著赏大缎各一端。官用缎各二端。逮绷达什达尔扎、及章禄占巴、阿兰巴奈、巴克扎奈等、俱著赏大缎各一端。官用缎各一端以示奖励。　　

○吏部议奏、大行皇后初祭礼。光禄寺所备饽饽桌张。俱不洁净鲜明。应将光禄寺卿增寿保、沈起元、少卿德尔弼、窦启瑛、俱照例降一级调用。署丞佟伦等、俱降三级调用。增寿保、德尔弼、窦启瑛、均有加级纪录。应准扺销。得旨、依议。沈起元、著降一级调用。增寿保、德尔弼、窦启瑛、降调之处。俱不准抵销。　　

○以故青海多罗郡王策零拉布坦子索诺穆多尔济、袭爵。　　

○江西巡抚开泰疏报、南昌等九县。十一年分开垦荒地十顷九十七亩。　　

○丁亥。以太仆寺少卿赫赫、顺天府府丞孙灏、为光禄寺卿。　　

○戊子。上诣皇太后宫问安。　　

○至观德殿大行皇后梓宫前奠酒。　　

○四川巡抚纪山奏、臣前赴军营。沿途稽查西南两路挽运情形。炉口为南路粮运总汇。一由泰宁、子龙、运甲索军营。虽运到米千有余石。尚须多备。现饬加紧赶运。一由章谷、协运孙克宗军营。必由两河口过渡。此路依滩傍涧。夏间大雨时行。深虑阻隔。将来应否归并川西挽运。再行妥筹办理。至炉地米、皆赖雅郡发运。从前自雅运炉每石官给脚价银二两。今准部咨覆、增银六钱五分。运夫俱踊跃从事。其各府州县派拨运雅之米。现饬水陆并进。又分运木坪一路。竭力挽运。究不敷原派之数。现添夫一千名赶运。至川西草坡一路。因奔拉雪山。险隘异常。兼有瘴气。夫多逃亡病故。又添调新兵。及随军挽运之丁。已添雇夫八千八百名。又由保县出杂谷闹、转运党坝一路。现有粮三千余石。该路原有续派松潘镇。每月协运米面二千石。松藩地处极边。仓贮不宜空虚。现饬保臊县设法加倍运党。如不需、即停。又前于曾头沟一路运粮。直达羙诺军营。嫌近贼巢。今改由商角山、甚为妥便。西南两路每日约运米六百余石。尚无贻误。再各台站、俱在众土司界内。蛮民亦俱出力帮运。沃日土司纳尔吉、并伊姑策尔吉、尤为出力。臣经过其地。目睹田地、大半荒芜。碉寨多被金川残毁。因加抚慰。捐给银五百两。并绸缎银牌等物。又打箭炉明正土司。自瞻对之役。供应乌拉。挽运军粮。上年复被金酋侵扰。此次用兵应差应役。又经一载。该土妇喇章、率伊子德昌、黾勉出力。始终不懈。臣慰劳赏赉。其余经由各土司。俱属恭顺。报闻。　　

○己丑。谕、据署江苏巡抚安宁奏称、苏松产米州县。因地方米价渐昂。私禁不许贩米出境。因而阻截客船。至四月间。松江青浦县。乃有刁民阻遏米客。打坏行家房屋器物。该县及营汛往查。俱被抛石掷打。致伤县役。及把总头颅之事。现经缉犯严究等语。刁民聚众抗官。大干法纪。最为地方恶习。不可不亟加整顿。前因山西有万泉安邑之案。及河南、安徽、福建、等省。或抢赈闹官。或邪匪勾结。往往聚众抗违。逞凶滋事。曾屡饬地方官、严究重处。并通行降旨晓谕。所期安静奉法。而愚民动辄汹涌喧哗。甚至殴官伤役。骄悍之风。竟成锢习。揆厥由来。总因朕保赤心殷。伊等有恃无恐。虽有严究重惩之谕。并未专设科条。是以无所畏惮。且地方小有水旱。有司匿灾不报者。朕必重其处分而抚绥乏术者。督抚亦必加参处。刁民缘此挟制官长。不但不知敬畏。一若地方官之去留。可操之由已。不知朕所矜怜者。颠连而无告者也。善良自好之人也。是宜加恩保护。至于聚众抗官。目无国宪。乃王法之所必诛。岂可稍为姑息。惟当下立寘重典。则不逞之辈。触目警心。凛然知不可犯。向来审解成招。监禁候旨。往返经时。即将首犯弃市。不过与寻常案件等。其当场夥众。久散归农。转以逞快一时为得计。全无动色相戒之意。何以警顽梗而杜刁风。从来诘奸乃以禁暴。皇考时、因直隶地方。劫盗案多。定为不分首从皆斩之例。二十年来。强劫稀少。后乃复照旧例办理。又皇祖时、因旗人屡有斗殴讎杀之案。定为满洲殴杀满洲。立即处斩之例。其后此风遂息。因亦仍照旧例。可见明罚敕法。全在因时制宜。而辟以止辟。乃帝王经世之大用。此等直省刁民。聚众抗官要犯。作何令其警戒不敢干犯法纪之处。著该部另行严切定例具奏。此朕刑期无刑。不得已之苦衷。将来革薄从忠。刁风丕变。再行酌定。另降谕旨。寻议、嗣后直省刁民。聚众殴官。积至四五十人以上者。为首照例拟斩立决。仍照强盗杀人例、枭示。其有同谋聚众。转相纠约。下手殴官者。系同恶相济。亦应照光棍例、拟斩立决。其余为从之犯。照例拟绞监候。其被胁同行、审无别情者。照例各杖一百。并令该督抚遇此等案件。即据实先行奏闻。严饬所属立拏正犯。速讯明确。分别定拟。如系实在首恶。即一面具奏。一面正法枭示。并将犯由、及该犯姓名。遍贴城乡。使愚民咸知儆惕。如承审官、不将实在首犯审出。混行指人为首、因而斩决。及差役诬拏平人。株连无干。滥行问拟者。即将承审官分别革职。依律治罪。该督抚一并严加议处。从之。　　

○谕军机大臣等、朕因直省资送流民一事。邻省既多繁费。而于灾民实无裨益特行降旨晓谕。近据署苏抚安宁、所奏办理情形。仍复未能理会朕意。盖自留养资送之例行。各省刁民。有于秋收后。将粮食器具。寄顿亲族。挈家外出。冒称流民者。又有灾地贫民。领得赈票。转卖得钱。流移外出者。又有一半在家领赈。一半充作流民者。各省流民出境。本地无从查考。邻省更莫办其是否灾民。不得已、见人即留。以符定例。且恐聚集人多。不为之安插。或致别生事端。虽不应留。亦勉强奉行。此留养之弊也。迨奏限已满。正值东作方兴。邻省虽欲资送早归。即遵例分起发行。而中途风雨阻滞。每致数起合为一起。千百成群。肆行需索。甚至抢夺店铺。诟詈解役。干犯官长。百端刁赖。及至一入本境。惟恐有司查核。则又一鬨而散。二三解役。不能阻止。散后仍复出境称流。往来资送。辗转不已。竟恃此为资生长策。其实在安插复业者。百无一二。此资送之弊也。且流民出外。所得口粮。较在籍领赈。为数转多。故有在家做饥民。不如出外做流民之语。因而相习成风。流移日甚在有司因系饥民。宁过于厚。不知是乃诱之使为流民矣。邻省所费不赀。而所资送。究非实在穷黎。损厚惠而事虚名。殊非政体。即如本年山东饥民。出口者、几至数万。口外并无资送之例。亦未见其流离失所。且人人资送。势亦有所难行。不如听其自为觅食谋生。而明切晓谕。使知流离外出。无所得利。不致轻去其乡。抛弃故业。乃为正本清源之道。可传谕各督抚等、令其酌量情形。妥协办理。不必拘拘成例。倘地方被灾果重。穷民资生无策。或老幼废疾。逃荒无倚。非留养资送。不能存活还乡者。应听其临时斟酌。各督抚其善体朕意。办理此等事件。务期实有济于灾黎。不得徒慕留养资送之美名。反启民间浇薄之习。　　

○旌表守正捐躯之四川长宁县民周仕成妻黄氏。　　

○庚寅。上至观德殿大行皇后梓宫前奠酒。　　

○刑部再议、阿克敦以解退协办大学士。心怀怨望。于册文大典。既不敬谨办理。又于进呈御览时。不候谕旨。遽自他往。阿克敦、应照大不敬斩决律末减。拟斩监候。得旨、阿克敦、依拟应斩。著监候。秋后处决。　　

○巴林郡王桑里达遗疏闻、得旨、巴林郡王桑里达、系旧扎萨克。曾在军营效力。今闻其溘逝。朕心深为轸念。著加恩赏银四百两。派乾清门侍卫一员。乘驿携茶酒往奠。　　

○旌表守正捐躯之直隶定州民赵二义妹赵氏。　　

○辛卯。上诣皇太后宫问安。　　

○定汉部员截取道府、复加甄别例。谕、据河南巡抚硕色奏称、怀庆府知府郭咸宁、由部郎补授。难胜郡守之任。请将该员送部引见降补等语。朕已降旨准行。但思此等人员。当除授之初。既不自量能否。及至到任。不克办理政务。回部降补。往返之间。既已贻误地方。而于本人亦复无益。迩年外省督抚、如此陈奏者颇多。与其改补于事后。不如斟酌于事先。各部郎中。其平日办事之优绌。该堂官自所深悉。向来因系部郎升途。未免因循。而有误于吏治民生。则未筹及。此各该堂官之过也。嗣后有此俸满应升者。掣补之时。该堂官公同酌量。该员或能胜繁剧之任。或才具虽不甚优。尚可以简缺委用者。即咨明吏部。准其前赴新任。倘人虽老实。而才具中平。在内部犹可黾勉供职。而于外任不甚相宜者。于其应升之处。改为加级。亦可以酬劳。所遗府道员缺。照例另选。如此、则在部固得留一熟员。而外省政务。复不至辗转贻误。庶几两全之道也。至各督抚、又不可因有内部一番甄别。有所瞻顾。遂至各员到任后。漫无觉察也。朕意如此。其可行与否。并行之而不致捍格处。大学士、九卿议奏。寻议、满洲郎中升用道府。向有京察保举、引见记名之例。无庸另议。至汉郎中应升道府人员。吏部查明俸次最深者。豫行截定十员。行文各该衙门。令该堂官公同酌量。出具切实考语。将该员或堪胜繁缺。或仅堪简缺。或不胜外任之处。详细声明。移咨吏部。照例注册。其堪胜繁缺者。论俸升用。仅堪简缺者。如本月无简缺。仍归原班。俟有简缺。再行升用。不胜外任、仅宜部属者。即将该员不胜外任之处注册。俟有缺出。将其次应升、经保胜任之员。照例升用。仍于题本内。将该员不胜外任之处声明。改为加一级注册。其保送升用人员。到任后不能胜任。该督抚应即查参。倘因循瞻顾。以致贻误地方者。别经发觉。将该督抚照例议处。从之。　　

○又谕、河防兵丁内。有桩手一项。下埽签桩。较之众兵、更为出力。前已降旨。将河南、山东、二省河兵。照江南之例。改为战二守八。俾桩手均食战粮。以赏勤劳。今思直隶河工。虽不得与河东二省比并。然桩手较众兵、出力为多。亦当加恩鼓励。著将直隶河兵。改为战一守九。俾用力较多之桩手。得食战粮。以厚其养赡。该部即遵谕行。　　

○吏部议奏、刑部堂官定拟阿克敦罪名一案。故为宽纵。应将署尚书盛安、尚书汪由敦、侍郎勒尔森、钱陈群、兆惠、魏定国、均照例革职。得旨、盛安、汪由敦、勒尔森、钱陈群、兆惠、魏定国、著革职。从宽留任。　　

○户部议覆两广总督策楞疏称、揭扬丰顺、海阳、三埠共引三千五百道。从前拨于嘉应、上杭、石城、等处匀销。查现在揭扬等埠。俱可自销。应仍归本埠行运。其惠来埠引一千道。原拨瑞金埠匀销。请改拨石城埠行运。应如所请。从之。　　

○予故太子少保吏部尚书协办大学士刘于义、祭葬如例谥文恪。　　

○壬辰。上至观德殿大行皇后梓宫前奠酒。　　

○谕、乍浦副都统额勒登奏、该处所属二营官弁自二月初五日起。至四月二十一日止春夏二季俱经操演完竣。四月甫交夏令额勒登、乃谓春夏二季兵丁俱经操演。外省风气好为虚谈。额勒登所奏。文饰显然。试问四月固为夏令。五六月又为何时耶。观此、即所奏春令操演。亦属虚假。不可尽信。兵丁须随时操练额勒登、苟且塞责。一味文饰。殊属不合著传旨严行申饬。　　

○谕军机大臣等、大兵征剿金川。各土司尽心出力。丁壮事军旅。老弱转糇粮。共切同仇。始终不懈。沃日、明正、两土司。既殚竭勤劳。其余众土司。亦多属恭顺。甚为可嘉。著传谕大学士公讷亲、令其将效力戎行。供应乌拉。挽运军粮之各土司。查明经由地方。功绩等次。先行传旨嘉奖。并向来输纳贡赋。或应免其税粮。或应优以赏赉。其如何加恩之处。逐一详议。即速奏闻。　　

○又谕、据漕运总督蕴著前后奏报、四月初五日。陡遇暴风一事。地方有此风灾。漕运乃其专责。自应留心经理。乃蕴著但称、刮捐船二百四只。撞沉船五十只。其现在遭风各船。如何整理。被灾人丁。如何抚恤。及沈失漕粮。并抢捞米数。一切应行查办之处。俱未详悉具奏。甚属朦混。可传谕蕴著、令其悉心详查。据实奏闻。寻奏、江西南昌等三帮。损船三十八只。九江等六帮。损船一百四只。沉船二十二只。湖南损船六十二只。沉船二十八只。现在刮损各船。业饬修整北上。至沈失米、除捞获外。将各船食米易换洒带。内有不敷。各丁请折变买补。惟湖南二帮。沈失米、各丁请回南赔补。下年搭运。正供俱不致有亏。其沈失船、檄该粮道查明出厂年第。按例分别赔造。再、各船淹毙人口共十名。弁丁、赏银五十两。水手。赏银二十五两。臣已于养廉内酌给。至所属地方。刮倒草瓦房八千四百八十余间。压毙男妇六名口。亦照例抚恤。得旨、知道了。所办尚属妥协。　　

○川陕总督张广泗奏报、领兵参将永柱、攻克戎布寨。杀贼二百余人。得旨、此亦小小之攻克耳。贮待捷音。以慰西顾。　　

○钦差兵部尚书班第奏、参将永柱、近日攻克戎布寨。初进兵时。业经降服。嗣因许应虎等、抚驭乏术。苦累番民。以致头人恩错、复行附贼。其时永柱、领汉土兵四千余众。围攻数月。并未克取。适有贼数百。侵犯卡座。不思力战。屡请援兵。又止令土兵当先堵御。致被贼冲散。占踞碉卡。相持月余。惟欲俟各路官兵进攻。冀贼自退。及张广泗再三督促。而各兵亦人人思战。始一出营、与贼对敌。以我数百之众。奋勇直前。贼遂披靡四散。夺获所失卡座。并乘胜攻取戎布寨。看此情形。则金酋并非劲敌。旧兵不尽懦弱。已可概见。去岁屡次失事。无非各将领、迁延观望所致。臣思永柱、前虽不能无过。今既小有攻克尚可俟事竣叙功。若第据所报粉饰之词。即蒙优奖恐各将弁不知因鼓励起见致启效尤。故敢据实直陈。报闻。　　

○又密奏、各路镇将功罪。马良柱、始援沃日。颇著威名。兵弁尚为信服。嗣丹噶移营仓惶失措。致失军装炮位。罪固莫逭。然犹未足掩功。宋宗璋、统兵党坝。虽无攻克。亦无失事。至许应虎、初驻独松。失机失炮。擅移的交。又受贼愚围困。及改调卡撒。又与高宗瑾商同弃营。且精力较马良柱、衰老实甚。督臣原拟将许应虎严参治罪。马良柱仍请留营。带罪图功。及奉到谕旨。则云惟有遵旨办理。伏思皇上深居九重。于各将临敌勇怯。岂能备细稔知。今马良柱、宋宗璋均令解京。而许应虎、转得优游回任。于军纪似觉未均。至高宗瑾、人原庸懦。前与许应虎、同谋弃营。幸众兵不从始止。督臣本欲拏解大营。因一时乏人暂缓。适逢擒获贼番生噶尔结、又擒贼人生格、姑留效力。实非可用之将。臣见闻既确不敢因已经奉旨缄默不言。得旨、所奏甚属可嘉知道了。　　
</div>
    <div class="pagination">
<a href="清实录乾隆朝实录_page433.html">上一页</a><span>...</span><a href="清实录乾隆朝实录_page429.html">429</a><a href="清实录乾隆朝实录_page430.html">430</a><a href="清实录乾隆朝实录_page431.html">431</a><a href="清实录乾隆朝实录_page432.html">432</a><a href="清实录乾隆朝实录_page433.html">433</a><span class="current-page">434</span><a href="清实录乾隆朝实录_page435.html">435</a><a href="清实录乾隆朝实录_page436.html">436</a><a href="清实录乾隆朝实录_page437.html">437</a><a href="清实录乾隆朝实录_page438.html">438</a><a href="清实录乾隆朝实录_page439.html">439</a><span>...</span><a href="清实录乾隆朝实录_page435.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
