<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 295 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 295 页/共 502 页
  </h1>
  <div class="content">
   ○以克复安徽庐江等处出力。赏副都统麟瑞、巴图鲁名号。协领玉琨、都司恩禄、防御伊青阿、德克积纳、守备赖国恩、张言和、王传训、同知辛本栴等、花翎。骁骑校忠祥等、蓝翎。余升叙有差。　　

○赏浙江省乙卯科乡试年老副贡王文治举人。　　

○丙寅。上幸万寿山。　　

○谕内阁、顺天府奏、请将禀报蝗蝻不实各员、分别议处一摺。顺天府属文安县、洼地急流口等十余村、蝗蝻甚多。伤害禾稼。该署知县樊作栋、辄敢以蝻子萌生。扑买净尽。及飞蝗过境。并未停落等词。含混具禀。仍复催徵钱粮。实属玩视民瘼。委员黄村巡检朱澄、候补知县潘鉴、候补知府张健封、先后禀报。均照该署县原禀申覆。亦属扶同蒙混。樊作栋著先行交部严加议处。撤任听候部议。朱澄、潘鉴、张健封、均著交部议处。　　

○又谕、怡良、赵德辙奏请减免咪唎口□坚未缴关税一摺。上海通商各国。应交江海关税银。因上年匪徒滋事。贸易未能照常。商情苦累。曾经谕令该督抚、酌量核减。兹据查明咪唎口□坚国、积欠税钞银三十五万余两。该国使臣、情愿缴银八万一千五百余两。又从前已纳税银二万七千六百余两。其未缴银两为数尚钜惟念该国商力拮据。系属实情所有咸丰四年六月十八日以前。咪唎口□坚欠交税钞银两。除业经呈缴外余著加恩概行豁免。以示体恤。　　

○予江甯殉难把总徐容光、祭葬世职。　　

○丁卯。遣官祭都城隍庙。　　

○谕内阁劳崇光奏、请将失察属员通匪之署知县议处。并将牵控各绅革审等语广西贵县五山汛巡检刘裕琨、与首匪冯二等、暗通往来。经劳崇光、饬委该署知县拏问。讯取确供。业于军前正法。署贵县知县候补同知李嘉年、虽经密禀拏办。究属失于觉察。李嘉年著交部照例议处。至各绅民呈内。牵控该县绅士候选教谕李棣榜、候选县丞黄鼎镇、举人黄庆蕃、贡生黄鼎铸、均著一并斥革。归案审办。　　

○又谕、劳崇光奏、壮勇越境滋扰、请将不能约束之知县革职等语。广西雒容县知县杨毓麟、于该县把总林长春、纵勇抢掠永福县地方。不能约束。亦未据实揭报。迨经撤任饬查。仍敢饰词渎辩。实属荒谬。除将把总林长春拏获、就地正法外。知县杨毓麟、著即行革职。以示惩儆。并著该抚、将该革员妄杀团长一案。确切查明。据实具奏。　　

○谕军机大臣等、怡良等奏、咪酋欲赴天津、现在设法羁縻一摺。览所奏情形。该酋狡悖已极。既经蓝蔚雯等、谕令回粤。自应力持定见。总以饬回广东为要。前据叶名琛奏、该酋伯驾于咸丰四年在粤。与各股匪首密相往来。扬言粤匪必能成事。迨官兵将各匪剿平。该酋自觉无颜。夷商亦为之不齿。此次去而复来。终怀忿忿。欲别出己见。以掩众人耻笑。是其欲赴天津。实非＜口英＞口□佛二国夷酋之意。故该二国夷酋虽有照会广东之文。一经叶名琛阻止。并未驶至上海。况通商以＜口英＞夷为首。咪咈皆后来推及。不应咪酋先出讲话。前据王懿德具奏。业经将该夷所递国书发还。谕令折回广东。今复至上海。求请钦差至江浙会议等语。皆系违背从前和约。谬妄已极。该督等业已正言开道。如再哓哓。祗可置之不理。本日已谕知桂良、如果该酋驶抵天津。不必派大员与之接见。但严禁沿海奸民。与之私相贸易。并谕知崇恩、于山东海口。一体查禁。使其无利可图。以杜其北来之念。怡良等但当告以通商事宜。非广东不能奏办。别省不敢上闻。如其仍前狡执。必欲驶至天津。亦不必过于阻止。恐该酋疑我畏其北来。益复藉词挟制。谅怡良等必能体会此意。妥为驾驭也。此次入奏之事。及将来续有奏报。均不得使该酋闻知。一切劝谕之词。皆作为该督等自出己意。是为至要。再昨据德兴阿等奏、八月二十五六等日。有长发尸骸。由观音门漂淌出江。内有结连捆缚。及身穿黄衣黄褂者。探系金陵逆贼内乱。自相戕杀。首逆杨秀青、已被杀死。并杀杨逆党与甚多等语。如果属实。正可乘此机会。设法进兵。怡良等谅必亦有探报。著将详细情形。附报具奏。将此由六百里密谕知之。　　

○又谕、怡良等奏、咪酋欲赴天津、现在设法羁縻一摺。据称咪唎口□坚夷酋伯驾、奄师大郎等、先后驶抵上海。经署苏松太道蓝蔚雯、询其来意。据云现因十二年之期届满。该国王给与国书。令其入京呈递。尚有酌办事件。欲往天津等语。本日已谕令怡良等、作为己意。以通商事务。应由广东查办天津非通商海口。该酋等此次再往。恐不能如此次之请派钦差接见。徒劳无益。妥为开导。惟该夷欲赴天津。藉口要求。实为私销违禁货物起见。设苏省不能阻止。竟行北驶。著桂良饬令地方文武。严密防范。毋令沿海居民。及商渔船等、与该夷交接。私销货物。其有奸民接济食物者。一并禁止。如其进口投递夷书。不必派大员兴之接见。即令晓事员弁。告以此处非通商之地。上年该夷违例前来。已蒙大皇帝格外加恩。派员款待。此次再来。本省总督不敢入奏。亦断不能再派钦差前来。与尔等讲话。尔等有何国书投递。即照例往请两广总督具奏。如此晓谕。观其如何动静。密行驰奏。其大沽等海口。应如何豫备。并著悉心筹办。亦不得稍涉张皇。至海口员弁。务当早为密谕。如有夷船到口。奸民私与销货者。严拏治罪。该员弁等、不能先时申诫。查禁不力。即著从严参办。该夷酋等、无利可谋。或可杜其北来之念。事关海防重务。桂良务宜实心筹画。毋稍疏忽。将此密谕知之。　　

○以刑部尚书赵光、为武会试正考官。翰林院侍讲学士殷兆镛、为副考官。　　

○以广西永安州剿匪出力。赏把总陈培桂、花翎。生员陈淬锋等、蓝翎。余升擢有差。　　

○以拏获私贩硝磺出力。赏南河河标副将联昌、花翎。余升补有差。　　

○以拏获云南弥勒逸匪出力。予训导张润等、升选有差。　　

○改铸江苏镇洋县知县印信。从巡抚赵德辙请也。　　

○以广西柳州督剿艇匪不力。摘知府孙蒙、游击汤遇珍、顶带。责令随营效力。　　

○以广西平南县城被贼窜陷。带兵千总昆芳、苏海、方源、分别治罪。予殉难知府李载文、参将曾廷相、张遇清、都司唐文灿、守备张彪、县丞韦载信、教谕傅扬清、把总吕耀文、外委张珽、祭葬世职。贡生傅扬芬、生员吴国霖赏恤如例。　　

○戊辰。予江西阵亡理问李芬、曾承晖、知县叶圭万、顾友仁、县丞史书勋、许彤封、从九品叶圭垣、石正新、陶燮、陈步霦、典史姚家浚、未入流邹庆云、千总杨锦春、张朝梁、卢从龙、艾国兴、把总董占福等、祭葬世职。增生廖仁等、赏恤如例。　　

○蠲缓江苏萧砀山二县。并徐州卫被扰庄屯。新旧额赋。　　

○蠲缓江西兴国、鄱阳、上饶、德兴、新建、丰城、进贤、余干、乐平、浮梁、南昌、万年、清江、新淦、新喻、峡江、莲花、庐陵、吉水、永丰、泰和、安福、二十二厅县。被兵被水被旱地方。旧欠额赋。　　

○己巳。谕军机大臣等、恒春奏、逆匪捏造伪文。纠众倡乱。并浪穹县失守。现筹剿办等语。逆匪赵子漋等、本系上年闹粮戕官逸犯。辄敢捏造伪文。煽惑良民。纠众抗官。杀伤练勇。不法已极。必应赶紧扑灭。毋令句结党与。日事蔓延五硐十一乡居民。业经该督剀切晓谕。务当散其胁从。使贼势日孤。剿办自易为力。所调镇筸镇官兵二千名。既有粤饷。堪资接济。谅即驰赴铜仁援剿。著即督饬韩超、扼驻卭水。会同蒋玉龙、激励民团。实力防剿。勿稍疏失。一俟大兵东下。即可次第收复。至大理府又有回众数千屯聚。所属浪穹县、于八月初六日失守。实在情形。舒兴阿谅已奏报在途。现在匪势猖獗。恒春前调四川官兵二千。已据乐斌奏、以该省无兵可调。仅派游击钟琦、带兵一千名。赴镇远协剿。此项官兵。即著恒春察看缓急情形。酌量调拨。并著舒兴阿、会同提督文祥、先就现有兵力。剿抚兼筹。迅图克复。恒春现在黔省。势难兼顾云南。舒兴阿身任巡抚。责无旁贷。著即督饬文武、妥筹办理。毋得日久迁延。自干重咎。将此由六百里各谕令知之。　　

○以贵州都匀清江府厅城被匪窜陷。总督恒春、巡抚蒋霨远、下部议处。副将陈得功、革职逮问。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之二百八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰六年。丙辰。九月。庚午。遣官祭历代帝王庙。　　

○谕内阁、怡良奏、克复高淳县治、进取溧水句容一摺。逆匪占踞高淳县治。总兵傅振邦、克复东坝后。亲督大队进剿。该逆入垒抗拒。参将李定太等、攻被贼垒。追至湖滨。轰烧贼船数十只。回县摉捕余匪。高淳一律肃清。遂即进取溧水。总兵张国梁、既克宝堰贼巢。进攻枝尧里巢穴。贼众分股来犯。张国梁复饬精锐包抄。歼毙极多。把总韦明堂、张顺和、首先抢杀头目二名。现在移营近偪句容县城。克日进剿。著怡良、即饬该总兵等、迅速图攻。以期渐次埽荡。尽歼群丑。　　

○谕军机大臣等、本日据何桂清奏、甯国政剿吃紧、秦如虎不能往守东坝等语。秦如虎驻劄定埠。以保皖浙门户。并分兵进劄水阳。杜贼援应。自未便调防东坝。致建平一带空虚。复据怡良奏、已饬秦如虎回驻定埠。并派提督德安、带兵勇二千余名。扼守东坝。自应如此办理。现在克复高淳。傅振邦已调漂阳防兵一千名。驻劄防守。大军即可步步为营。由茅公铺等处分路。为进攻漂水之计。张国梁营船。偪近句容县城。逆势已蹙。著即督饬将弁兵勇。力图克复。漂水、句容、二县。为内犯要路。此时兵勇已集。加以民团得力。攻剿自易得手。据何桂清奏、金陵逆匪。自相戕害。杨秀青已被韦逆杀毙。各营探报。皆称确有是事。与德兴阿前奏相同。逆匪内乱。闭城一月。怡良等曾否探明。傥有机会可乘。时不可失。和春已报由庐州启程。即日驰抵丹阳。正可会同筹办。以殄贼氛。邓绍良攻剿甯国。尚未克复。据何桂清奏、江南军务。日有起色。傥日后皖南军情吃重。请仍由大营分兵。与浙省随时策应。著怡良等、察看该处缓急情形。统筹全局。与何桂清咨商妥办。不致顾此失彼。是为至要。所有高淳失守日期。并署知县杨承忠、及文武各员下落。著怡良等查明具奏。将此由六百里谕令知之。　　

○浙江巡抚何桂清、奏报浙省军情。并内防本境。外保邻封。援剿助饷事宜。得旨。汝数载艰辛。实为浙省保障。浙省获全。则江南大营。方无牵掣之患。汝功居多也。　　

○以詹事府詹事翁同书、充日讲起居注官。翰林院侍讲学士吴福年、右春坊右赞善郭骥远、翰林院修撰张之万、编修胡瑞澜、署日讲起居注官。　　

○以江苏劝办厘税出力。赏批验所大使韩崇、花翎。余升选有差。　　

○以江甯节次剿贼出力。赏侍卫永恰布、协领顺庭、武精阿、佐领保廉、乌里伸、达充阿、盛恩、防御阿昌阿、都司陈云彪、守备周显亲等、花翎。千总张鸿渐等、蓝翎。副将王浚、以总兵官用。余升补有差。　　

○拨直隶仓谷三万六千四十石。银三万两。制钱九万串。分别赈给固安、永清、东安、开、东明、长垣、六州县饥民。命按察使吴廷栋、清河道董醇、分路稽查。核实散放。　　

○辛未。贵州巡抚蒋霨远奏、黔省兵单饷绌。战守皆难并自陈病状。得旨。黔省艰难。谁不知之。汝若因筹画无方。补救无术。自请治罪。尚可。兹乃历陈病壮。并无办理之法。竟欲罢斥回旗。置身事外。如此居心。殊负委任。近已有旨。将恒春与汝交部议处。亦不必治罪。试汝知惭愧否。　　

○以擅离江西贵溪防所已革在籍道员石景芬、发往军台效力赎罪。革训导杨敬资、曾守诚职。仍令带勇以观后效。　　

○壬申。谕内阁、现在恭纂皇考宣宗成皇帝实录。业已告成。恭进时。应奏派贝子公以下宗室官员。分司赍捧。亲王、郡王、贝勒等、左右护视。以昭虔恪。著宗人府会同礼部。查照道光年间礼节。敬谨具奏。　　

○又谕、御史钱以同奏、请严禁官吏卖荒一摺。国家爱养黎元。凡值水旱偏灾。无不立沛恩施。蠲缓钱漕。地方官吏。应如何秉公筹办。以期实惠及民。若如该御史所奏。江苏省苏松等属州县。每遇蠲缓之年。书吏辄向业户索取钱文。始为填注荒歉。名为卖荒。出钱者。虽丰收亦得缓徵。不出钱者。虽荒歉亦不获查办。甚至不肖州县。通同分肥。以致开徵时。有抗欠闹漕等事。玩法殃民。实堪痛恨。本年江苏被灾被扰地方。除业经降旨分别蠲缓外。其余各属。尚在查勘。著怡良、赵德辙、严禁前项情弊。如有书差人等。仍敢卖荒舞弊。该州县不加查禁。任令向应蠲应缓之户。需索注荒使费者。除将书差从重治罪外。并将该州县严行参处。其业户句通书吏。以熟作荒。蒙混射利者。一并严惩。以清漕弊而纾民困。　　

○又谕、英隆奏、请将玩视矿务之商人惩处一摺。热河平泉州所属铅硐沟地方。承办铜矿之商人戚大祥、宋友梅、戴启运、前因办有成效。各给予议叙职衔。兹据英隆奏称、戚大祥、拖欠工价。以致矿夫各散。宋友梅、不遵该道批示。擅自回籍。戴启运、托故进口。久未回厂。均属玩视矿务。戚大祥、宋友梅、戴启运、著一并摘去顶带。责令妥办。傥仍不知奋勉。即著严加惩治。　　

○又谕、英桂奏、江豫各军、剿匪获胜一摺。所称徐州官军。在铁佛寺地方获胜情形。业经邵灿、庚长、奏报。其河南官军。于九月初五日密渡吴家河。直取马村桥口。该处匪众。悉力来拒。总管格绷额、营总关保、各督马队。并力直前。总管德楞额、副将乐善、埋伏马队。齐起抄截。匪众不支。纷纷败退。官军追杀三十余里。毙贼千余名。落河淹毙者不计其数。现在邱联恩、崇安等、由西路进兵。史荣椿、兴庆、明山等、由东路进兵。会合豫军。实力夹击著英桂、即饬各该总兵。迅速进剿。务将各处匪巢。次第埽荡。毋稍延缓。　　

○又谕、曾国藩奏、请将已革知县、免罪留营等语。已革安徽贵池县知县李沛苍、前经福济、以擅离职守奏参。降旨将该员革职治罪。嗣因该革员向该抚禀诉离任请兵。并留甯国办事。俱有案可查。该府龚培元、不为声明。复因福济奏请讯究。兹据曾国藩奏称、前因道员何桂珍、带同该革员赴九江军营。襄办营务。承审案件。两载以来。颇称得力。恳恩免其治罪。留营当差。李沛苍、著准其免罪。仍留江西军营。交曾国藩差遣。仍著福济将该革员所递亲供。传该府龚培元、询明办理。　　

○谕军机大臣等、本日据英桂奏、遵覆饬查各情。仍请暂驻陈州并请令福济、驻劄蒙城。史荣椿、驻劄临涣等语。览所奏情形。总以防贼西窜陈州为虑。试思该匪现在分踞涡河南北。势甚猖獗。非急加痛剿。岂能绝其窥伺之心。如必以坐镇为防。则应防地方。岂止陈州一处。福济、郑魁士、现俱前赴巢县。势不能兼顾蒙宿。即据英桂现奏北路责之西淩阿、徐宗干。亳州责之袁甲三。蒙城一带。岂可听其漫无统属。如果该抚亲督进剿。何至屡称呼应不灵。著英桂仍遵前旨。相机出境。毋得徒有居中调度之名。转致迁延株守。至樊城土匪滋事。湖北司道大员。多在襄阳。自应设法扑灭。该抚既经札饬庆德、边浴礼、周煦徵、先后驰往。又调南阳镇兵。前赴邓州、新野、自已足资防堵。当此剿匪吃紧之时。岂可将邱联恩一军。率行改调。著英桂即饬该总兵速行折回。随同进剿。毋涉张皇。至察哈尔官兵。由京启程。不日即可到营。此项马队。会聚则能得力。不可各路分拨。致成单薄。将此由六百里谕令知之。　　

○兵部以武会试中额请。得旨。满洲蒙古取中二名。汉军取中三名。奉天取中一名。直隶取中十一名。陕甘取中一名。广东取中二名。河南取中五名。山东取中四名。安徽取中一名。山西取中一名。湖北取中一名。四川取中一名。广西取中一名。福建取中一名。浙江取中二名。云南取中一名。　　

○以前任伊犁参赞大臣图伽布、为西甯办事大臣。　　

○以江西瑞州剿匪获胜。并收复靖安安义二县城。赏都司彭山屺、守备万泰、花翎。余升补有差。　　

○予江西阵亡在籍知府杨堃、知县诸葛槐、县丞马长廞、巡检吴毓浚、从九品周光裕、外委曾瑞英、黄兆麟、祭葬世职。贡生陈德亮等、赏恤如例。殉难知府何栻妻薛氏、暨其三女、均建祠立坊。随从仆妇等、一并附祀。　　

○以安徽阵亡佐领讷勒布、祭葬世职。领催珠勒刚阿等、赏恤如例。　　

○癸酉。谕内阁、福济、郑魁士奏、攻克无为州城一摺。安徽无为州城。久被贼踞。八月二十八日。经该抚派委即选知府李元华、督带练勇。由盛家桥等处进剿。适遇悍贼数百。掳粮下河。兵勇兜围歼毙。九月初一日。西南两门之贼。分路攻袭。亦经我军歼毙无数。随于初二日夜间。四百设伏围攻。先将东西两门沿城贼房焚毁。兵勇蚁附登城。该逆溃逃。各门摉杀约计毙贼二千余名。生捦百余名。随将州城克复。败逃之匪。复被沿途团练截杀一千七八百名。此次剿办。尚为得手。著福济等、严饬水陆各军。合力堵剿。以冀肃清。　　

○谕军机大臣等、恒春奏、云南回匪猖獗、拟回滇筹办、并请简专员督办贵州军务等语。据称、滇省自杨林至平彝一带。遍地皆匪。弥勒邱北两县回匪。复句结犭□农匪。乘间窃发。澂江、临安、两府。几无完区。海口未能获胜。姚州亦未收复。浪穹失守。大理被焚。开化亦有回犭□农滋扰。是该省情形。较贵州尤为吃重。恒春在黔。既恐往返札商。缓不济急。著即折回云南。督兵进剿。此时该督自不能径趋省城。著即沿途侦探。何处匪踪最重。即由何处进兵。先将凶悍大股。扑灭一二处。其余自可闻风敛迹然后徐图埽荡。剿抚兼施。方能次第奏功。回民族类繁多。势不能概予芟夷。则解散之术。亦不可缓。著该督广为示谕。除实在戕官扑城。逆迹显著。不能赦宥外。其胁从及良善之回。概置勿问。则逆回势孤。良回心安。剿抚皆可得手。总当审度机宜。迅速筹办。至贵州匪势蔓延。剿办亦甚吃紧。孝顺素有勇略。著即督办该省军务。仍会同蒋霨远筹办。所有川滇官兵。及本省兵练。悉归该提督调度。在事文武员弁。统归节制。务将失陷城池。一律收复。以副委任。其被戕之云南迤西道林廷禧、署参将怀唐阿等、著恒春查明请恤。将此由六百里加紧各谕令知之。　　

○又谕、福济奏、请饬陕西山东按月拨饷、并酌议准北盐课等语。现在各路军饷匮乏。皆恃山陕两省接济。陕西省每次解赴庐州饷银。叠据奏报。或二万两。或三万两不等。本日复谕知吴振棫、照该抚所请五万两之数。先行筹解数月、以资接济矣。山东省、自黄水成灾。办理赈务。已形支绌。今岁又有被旱被蝗之处。势不能更解皖饷。至淮北盐课。本系分解扬皖两营。本年江北地方。蝗旱成灾。各属地丁厘捐。均形短绌。扬营兵饷。亦甚艰难。从前皖二扬一章程未便议复。且据怡良、庚长、前奏正阳三河。被匪窜扰。票贩星散。盐课掳掠无存。是此项课银。总须捻匪肃清。行销有路。方能有款可拨。当此筹款维艰。该抚仍当力筹设法。迅图灭贼。以冀地方正项渐可徵收。其淮盐引路。尤应亟筹疏通。庶使饷有来源。未可专恃拨款致有贻误。将此由五百里谕令知之。
  </div>
  <div class="pagination">
   <a href="清实录咸丰朝实录_page294.html">
    上一页
   </a>
   <span>
    ...
   </span>
   <a href="清实录咸丰朝实录_page290.html">
    290
   </a>
   <a href="清实录咸丰朝实录_page291.html">
    291
   </a>
   <a href="清实录咸丰朝实录_page292.html">
    292
   </a>
   <a href="清实录咸丰朝实录_page293.html">
    293
   </a>
   <a href="清实录咸丰朝实录_page294.html">
    294
   </a>
   <span class="current-page">
    295
   </span>
   <a href="清实录咸丰朝实录_page296.html">
    296
   </a>
   <a href="清实录咸丰朝实录_page297.html">
    297
   </a>
   <a href="清实录咸丰朝实录_page298.html">
    298
   </a>
   <a href="清实录咸丰朝实录_page299.html">
    299
   </a>
   <a href="清实录咸丰朝实录_page300.html">
    300
   </a>
   <span>
    ...
   </span>
   <a href="清实录咸丰朝实录_page296.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
