<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 66 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 66 页/共 502 页</h1>
    <div class="content">○谕内阁、朕本日出神武门。诣永安寺等处拈香。悦心殿传膳办事。惟值日之部旗等衙门。奏事甚属寥寥其余各衙门。竟无一事陈奏。岂本日并无应奏之事乎。若因朕临莅处所。或有未便。遂将应行陈奏事件。改期呈递名为仰体实则自耽安逸。殊失朕孜孜求治惟日不足之本意。嗣后遇有临幸传膳地方非经传旨推班日期各衙门均著照常奏事母仍蹈因循之习。致公事转多旷误将此通谕知之。　　

○户部议覆前闽浙总督裕泰、疏报闽省兵饷不敷拨解。应如所请。在于道光三十年咸丰元年、秋拨汇报各款银内拨凑。从之。　　

○戊午上诣寿康宫问皇贵太妃安。　　

○予故陕西提督成玉祭葬。　　

○己未谕内阁据载垣面奏此次恭送圣容途次住宿食用均系自行豫备乃经过地方仍有豫备公馆之处殊属非是且恐地方官因钦使过境。托名供应苛派民间。致滋扰累。嗣后凡过特派王大臣赴盛京各项差使。非奉旨驰驿者。该地方官不准豫备公所。及供应一切以期无累闾阎傥经此次申谕之后该地方官仍蹈积习即著派出之王大臣。据实参奏毋稍徇隐。　　

○又谕、颜以燠奏拣员请补河工要缺同知一摺山东兖州府泇河同知员缺准其以吴吉昌署理俟经历三汛。再请实授此因现在挽运紧要人地相需。嗣后不得援以为例。　　

○河东河道总督颜以燠、奏报回空三进尾帮。趱进临清牐。现将南路帮船。设法赶催。得旨。实力催趱。勿任托故耽延料不须谆谆饬谕矣　　

○庚申。谕军机大臣等、前因查拏把持仓务之棍徒田永德等、降旨令仓场侍郎查访各仓。如有似此棍徒。即行严拏惩办。兹据庆祺朱嶟奏访得各仓开放米石之先向有匪徒。找向该仓花户。索要钱文。名曰沾光钱。该花户定期于放米后。或在庙宇。或在茶坊酒肆。散给钱文。为数甚多。请饬查拏等语匪徒任意讹索。于仓储大有关系。必应严拏究治。惟庆祺等摺内、未将姓名住址。确切指明。无凭躧缉。且统称各仓。亦未将何仓系何人把持详晰声明该侍郎既有访闻。著即将花户等密传查讯。令其指出匪徒姓名。迅速具奏。以便饬拏严办。至该花户等、因舞弊受人挟制亦当查明送部究办。毋得含混。但以一奏塞责也。将此谕令知之。　　

○展缓河南永城、鄢陵、夏邑、睢、安阳、临漳、内黄、汲、新乡、淇、延津、封邱、原武、阳武、十四州县被水被雹村庄新旧额赋有差。　　

○辛酉。上诣寿康宫、问皇贵太妃安。　　

○谕内阁、讷尔经额奏、甄别知县同知通判各员一摺直隶鸡泽县知县郭时亮、精力就衰听断迟钝。候补理事同知德克进布、两耳重听语言蹇涩河工试用通判沈泰、精力衰颓身弱多病均著勒令休致。涞水县知县王滨、才具未能练达。听断亦不明晰。难膺民社著以府经历县丞降补归部铨选。　　

○又谕穆腾额奏、达赖喇嘛于明年前往布啦济绷、及齐齐克塔拉等寺请派驻藏大臣一员护送。抑或另派一官护送一摺。所有达赖喇嘛遵照前世达赖喇嘛前往旧建寺庙。熬茶布惠化导下人其意出于至诚。朕心甚为嘉悦惟是该达赖喇嘛现在年幼。且齐齐克塔拉距藏较远。著照穆腾额所请俟该达赖喇嘛。明年择吉前往齐齐克等寺。讲经之时即派恩特亨额。妥为保护。　　

○直隶总督讷尔经额奏、遵查易州妇女纠聚喊控一案。派委清河道谭廷襄等、前往查办务究指使之人。仍饬妥议章程总期官民相安。经久无弊。得旨、人数太众。岂能尽行拏究惟择其为首指使之人。从严惩办此语但不可俾委员等知之。致滋懈惰。即词色之间亦不可稍露。使伊等揣摩。刘衡朕未能悉其人。卿欲差委。须加斟酌。谭廷襄、亦非真正可靠者。　　

○免湖北省节年民欠各款银。　　

○壬戌。上诣雍和宫行礼火神庙拈香。　　

○两江总督陆建瀛、江南河道总督杨以增奏、据调办丰工臬司查文经、禀称复勘丰工仅正坝一处堵截难期得力。必须添估二坝。以资擎托。如正坝进占时。河流不至格外刷深。尚可酌减工料匀作二坝工用。得旨、务期有裨大工。帑项勿致虚糜。专委查文经、妥协办理。断不可令不肖工员掣肘。　　

○癸亥。孝德皇后殡宫月祭。遣官行礼。　　

○以光禄寺卿富呢雅杭阿、为盛京副都统。　　

○赏伊犁参赞大臣布彦泰、副都统衔。　　

○命乌噜木齐都统毓书、西甯办事大臣哈勒吉那库伦办事大臣玉明、巴里坤领队大臣景亮、伊犁领队大臣岳明阿、回京以盛京副都统乐斌、为乌噜木齐都统、正红旗蒙古副都统阿彦达、为西甯办事大臣赏已革盛京刑部侍郎讷勒亨额、二等侍卫为库伦办事大臣、已革驻藏办事大臣孟保三等侍卫为巴里坤领队大臣。调塔尔巴哈台领队大臣常山为伊犁领队大臣。赏古城领队大臣丰绅、头等侍卫。调塔尔巴哈台领队大臣内阁侍读学士恩庆、头等侍卫。为古城领队大臣。　　

○改吉林双城堡协领为双城堡总管加副都统衔。添设委协领一员。从将军固庆请也。　　

○免湖南新甯县。被匪滋扰未完额赋。　　

○甲子。圣祖仁皇帝忌辰。遣官祭景陵。　　

○上诣寿皇殿行礼。　　

○诣关帝庙拈香　　

○诣寿康宫、问皇贵太妃安。　　

○谕内阁、前派大学士军机大臣会同刑部审讯番族一案经该大学士等、将琦善供词。及续经解到之已革藩臬道府等供先后呈览并奏明该司道等。供词尚多歧异。再行研讯等情。朕复谕令舒兴阿。督同藩臬两司。覆讯监禁番犯、取供具奏现在应讯之已革署知州赵桂芳等、均已解到该革员等供词与已革藩臬道府等供有无歧异并与通事等供。是否相符仍著大学士、军机大臣、会同刑部。督饬章京司员等、秉公审讯。悉心研究。孰是孰非。务须质对明确。毋得稍存成见。致有不实不尽。　　

○又谕、吏部等衙门奏、遵议慎保仓员一摺。各仓监督有整顿仓务之责。果能厘剔弊端。著有成效。自应优予升途。以示鼓励。嗣后各监督期满。保奏到部。即照此次部议。酌予升途。该监督等既膺甄叙。自当知感知奋。益加勤勉。而各该衙门之堂官。尤应慎选其人。不可开奔竞之风。除贪婪枉法。将原保堂官。从重惩处外。至所议原保之上司。于未经发觉之先。协同访闻参办。仍照例免议等语。亦应候旨定夺。不可为例。　　

○蠲缓湖南武陵、龙阳、澧、安乡、巴陵、临湘、华容、湘阴、沅江、九州县。暨岳州卫被水村庄。新旧额赋有差。并贷安乡县农民麦种银。　　

○乙丑。署陕甘总督舒兴阿、奏报到任日期。得旨、已授汝为陕甘总督矣。尽心经理以副简任。　　

○丙寅。署江西巡抚王植奏、江西界连楚粤。南赣一带。每有匪徒结党拜会。肆行劫窃之事。现经严切饬属访拏。加意防范得旨。仍应严密访察。不可一奏了事。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之四十八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰元年。辛亥。十一月。丁卯。上诣寿康宫、问皇贵太妃安。　　

○谕军机大臣等、据常大淳奏、匪船仍在浙洋游驶、山东勇船被围、现在亲往督办一摺。览奏愤懑已极。据称山东守备黄富兴。带领勇船出洋。匪船由金塘洋面驶来。江南勇首方翔、前赴匪船晓谕。盗首布兴有、称与黄富兴、挟有深讎。欲行报复。是夜匪船十余只。连＜舟宗＞驶至。开炮向黄富兴船上轰打。兵船开炮攻击。匪船并未向兵船回炮。黄富兴船被匪围住。欲将该守备杀害。经布兴有力阻。并向方翔告知。投诚之意已决。断不将黄富兴杀害。现在石浦洋面。听候回示等语。该匪等果与黄富兴、挟有宿讎。何以不在江浙山东各督抚衙门、具呈申诉。乃敢占驾登州官船。窜回浙洋。肆行掳掠。索借水米。诡称投诚。已属居心叵测。复将黄富兴勇船。围住牵驶。不即放回。名为投诚。实则希图挟制。狡横情形。可恨之至。该处兵船。何以并不直前救护。所云匪船不向兵船回炮。是否藉词掩饰。抑系兵船坐视不救。致令黄富兴、力竭被掳。此等情形。必当严查惩办。提督善禄、何以一无调度。水师将领。平日并不训练。临事退缩不前。已可概见。昨将汤伦、池建功、周士法等惩处。令其戴罪自效。若诿云风色不顺。何以黄富兴勇船。尚能出洋。匪船南北游奕自如。独三镇兵船。逗遛南洋。未能追北。又安用此等懦怯将领为耶。前据裕瑞奏、飞咨郑高祥、统带兵船赴浙。此时计已可到。陈世忠计亦驰赴闽浙。听候该督调遣。叶常春所带之船。当先已到浙。常大淳现驻甯波。即与各该提镇。会商夹击。痛加剿洗。现在该匪等、如果将黄富兴送回。船炮呈缴。即著饬令镇将。押赴上海。交陆建瀛、察其情伪。酌量办理。傥稍有反覆。即当督饬水师。合力兜剿。断不可堕其奸计。设或兵力不敷。仍著江浙福建各督抚。迅筹添派。星驰赴援。并饬苏松太道、添募水勇船只助剿。务期尽歼丑类。以靖海疆。将此由四百里各谕令知之。　　

○命吐鲁番领队大臣特克慎、回京赏降调凉州副都统兴泰、二等侍卫、为吐鲁番领队大臣。以辽阳城守尉绵洵、为凉州副都统。　　

○戊辰。上诣大高殿行礼。　　

○己巳。户部奏、江西省上届豁免案内、行查各款。迟至四载有余。始行造报。仍未覆奏。实属任意稽迟。请饬将前项民欠各款。迅即覆奏办理。以昭慎重。得旨。著行文该抚、迅速覆奏。如再延玩。尔部即行严参。　　

○命通政使司通政使赫特贺、大理寺卿龚文龄、前往杨村。查验续增官剥船只。　　

○庚午。上诣寿康宫、问皇贵太妃安。　　

○谕内阁、邹鸣鹤奏、遵旨将革职拏问之署参将、审明定拟一摺。广西署郁林营参将事、桂林营游击吉祥、身任专城武职大员。当贼匪围攻之际。辄因偶尔患病。遂不上城巡防。亦未出城夹击。实属玩视军务。吉祥著发往军台。效力赎罪。以示惩儆。　　

○又谕、邹鸣鹤奏、遵旨将革职拏问各员、严审定拟一摺。广西已革知县王烈、已革知府顾元凯、于审办冯云山一案。虽未有意宽纵。惟于习教结盟重情。事前既毫无觉察。迨经被控到案。又不严查究办。实属玩视要案。仅予革职。未足蔽辜。王烈、顾元凯、均著照议。从重发往军台效力赎罪。已革巡检王基、讯无得贿释放情事。惟于该匪未经被控以前。疏于查拏。咎亦难辞。业经革职。著毋庸议。另片奏、顾元凯于革职奉旨留营后。现尚选派壮勇。购线捕贼。著准其暂缓遣戍。仍遵前旨、留于广西军营效力。　　

○命江南寿春镇总兵官德胜、来京。调浙江衢州镇总兵官恩长、为江南寿春镇总兵官。以二等侍卫富勒兴阿、为浙江衢州镇总兵官。　　

○赏顺天等省乡试年老诸生张霄翀等、一百二十六人、举人副榜有差。　　

○辛未。谕内阁、现在南河丰北业已开工。灾民赴工力作。糊口有资。惟念时届隆冬。嗷鸿遍野。以工代赈。祇能惠及壮丁。其老弱妇女。尤应加意抚恤。朕眷念灾区。时廑宵旰。昨据陆建瀛奏、丰沛铜砀等县。办理赈务。民情尚属安帖。其附近之邳州一带。因微山湖水漫淹。该处绅民。亦经捐赀助赈。灾黎不致失所。但恐穷乡僻壤。未能周遍。该督抚等、仍当妥为筹画。或分设粥厂。或酌放钱文。因地制宜。毋稍遗漏。至明春青黄不接之时。亦应及早设法。勿致临时周章。傥地方官办理不善。或有侵渔克扣等弊。即行查明严参。其山东被灾处所。亦著遵照叠次谕旨。实力奉行。该督抚等、其各勤恤民隐。俾实惠均沾。以慰朕念。　　

○又谕、赛尚阿等奏、请饬催军饷一摺。前因广西军需紧要。特发内库帑银一百万两。并饬部筹拨、广东山西河南两淮地丁盐课各项银一百万两。迅解大营备用。现在各该省、谅已赶紧提款。委员驰解。其未经起解之款。务须遵照指拨数目。无论何款。先行拨解。统限于年内解到。并著沿途各督抚、饬属于饷银过境时。小心护送。并迅速催趱前进。毋稍迟延贻误。　　

○谕军机大臣等、寄谕两江总督陆建瀛等、据周天爵奏、遵查丰工情形一摺。朕详加披阅。自系实在情形。此次丰北工程。正值国帑支绌之时。拨解银两。即一时未能到齐。该督等自应酌量缓急。设法通融。不妨权宜办理。其银票一节。应如何抵用之处。亦可变通筹画。不必拘执。总期有济实用。无误要工。现在购料兴筑。大局已定。正当乘时赶办。克期蒇功。若迟至桃汛将临。则春水方生。更难措手。该督等、既知引咎自责。即当通筹全局。为朕分忧。若徒藉口于帑项不齐。以致贻误。则前愆未赎。后患复滋。误国殃民。又将谁诿耶。至周天爵、所称抚恤饥民。本日已明降谕旨。该督等、务当遵旨妥为筹画。无令匪徒溷迹。滋生事端。又据片奏、改钱赈为粥赈。酌截南漕。以作赈需等语。著该督等、一并体察情形。妥筹具奏。周天爵摺片三件。均著钞给阅看。将此谕令知之。寻奏、粥赈多有搀和。转易滋病。不如散给钱文。现捐赈款。拟分六次散放。计至明年三月为止。似可无须截漕。报闻。　　

○又谕、前据常大淳奏、布兴有等匪船。现将山东勇船围住等情。当谕令江南闽浙各督抚提镇等。迅速会剿。并因该匪曾有投诚之禀。如果将黄富兴送回。船炮亦均呈缴。即著押赴上海。交陆建瀛酌办。昨据陆建瀛奏称、现接常大淳来咨。已添雇勇船。前往接应。如该匪畏罪缴船。即由常大淳、就近查办。毋庸押回上海等语。除盗以剿捕为先。闲有盗势穷蹙。悔罪投诚。因而准其自首者。亦未始非相机设计。权宜办理之法。此案前据陆建瀛奏、守备周鳌、带勇追匪。该匪遣小船迎降。并据布兴有呈递禀帖。恳请缴还印信船炮。该督即飞饬叶常春、迅赴该岛、将该匪及呈缴等件。押回上海。听候查办。朕以匪徒诡诈多端。总当察其情伪。仍一面饬催闽浙等省师船。迅速会剿。惟该匪投诚之说。本由江南镇弁。据情禀报。兹陆建瀛、又以匪船本在浙洋。应由浙江查办。恐办理两歧。盗匪或乘闲远扬。转难措手。陆建瀛、向于海疆操纵事机。颇有决断。此事岂可稍分畛域。著即与常大淳、密商合办。仍严饬师船。并力追剿。傥该匪等、穷蹙投诚。即可将计就计。令将船炮缴出。并将黄富兴送还。再行奏明核办。该督现在徐州。傥因上海、鞭长莫及。届期、即派明干大员。前往查办。断不可稍存推诿。致误事机。再前经谕令该督抚筹议海运。未据奏到。著陆建瀛、杨文定、常大淳等、察看情形。迅速妥议具奏。毋再迟延。将此各谕令知之。　　

○钦差大臣大学士赛尚阿等奏、永安尚未克复。现督全军、严密兜围。得旨。一鼓作气。埽数歼捦。岂容再耽时日。然断断不可孟浪。致再有挫折。更属难图。卿试思非朕命之钦差大臣乎。千里之外。卿自制之。用法贵严贵当。勿得一味姑容。徒博宽厚之名。则大失朕望矣。　　
</div>
    <div class="pagination">
<a href="清实录咸丰朝实录_page65.html">上一页</a><span>...</span><a href="清实录咸丰朝实录_page61.html">61</a><a href="清实录咸丰朝实录_page62.html">62</a><a href="清实录咸丰朝实录_page63.html">63</a><a href="清实录咸丰朝实录_page64.html">64</a><a href="清实录咸丰朝实录_page65.html">65</a><span class="current-page">66</span><a href="清实录咸丰朝实录_page67.html">67</a><a href="清实录咸丰朝实录_page68.html">68</a><a href="清实录咸丰朝实录_page69.html">69</a><a href="清实录咸丰朝实录_page70.html">70</a><a href="清实录咸丰朝实录_page71.html">71</a><span>...</span><a href="清实录咸丰朝实录_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
