<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 108 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 108 页/共 152 页</h1>
    <div class="content">　　○丁卯巡抚狭西右副都御史阮勤奏上边方事宜一庆阳为狭西之藩篱槐安堡又庆阳之保障宜选一都指挥增兵防御一靖虏卫为关狭西北之边乾盐池又靖虏要害之地其地东离西安州四十余里西至打剌赤亦四十余里虏常从此出入戍守＜锍-釒＞远宜调靖远卫一所官军于新修乾盐池城且耕且守一庆阳真宁县仓有里甲陪纳没官田租及斗役追陪亏折粮料共一十万二千五百余石以无卫所支销陈陈相积数年之后恐化为尘土今宜以其可充廪食者运给华池等驿其余陈久色变者以卖钱钞银货等物用给官军月俸冬衣等直各州县之储量存三四年之用余悉贷民易新一汉中商洛等处流民先时报籍迫于兵威惧有谪发十报二三今既立州县其遗报者以无属籍奸民每胁之有司欲逐之原籍又摄取之率以贿免今宜按籍审核果有父兄伯叔旧籍许令子孙弟侄新收而蠲其原籍差徭若军匠逃囚及续逃流民悉行驱遣一庆阳府安化县至平凉府镇原县相距二百余里而驿马关地介其中路通固原开城环县诸处皆虏寇出没警报往来之所宜就关设驿附属巡司以便传报且添筑城堡冬月令庆阳卫调兵防御则边警易闻一庆阳靖虏固原等卫所丁壮操备幼弱餋马有一家餋五六匹者或遇马死科率陪偿督迫逋窜今灵州盐池乃庆阳所属宜令环庆靖虏固原等处募人纳马一匹给盐百引听于行盐地方鬻之所得之马可以给军其贫乏不能偿马者亦以给之则士马强壮矣一狭西府州县有坐罪谪戍者或未至卫所而没或应终本身而止今皆勾补家丁无辜可悯宜通行各处清军官属核实除豁则人不负累矣奏上得旨令所司知之
　　○夜月犯毕宿
　　○己巳祭太岁风云雷雨岳镇海渎山川等神
　　○遣旗手卫官祭旗纛之神○致仕工部左侍郎王诏卒诏字伯宣湖广衡阳县人正统壬戌进士授礼科给事中景泰中以事去官天顺中复起仍旧官未几进都给事中成化丙戌擢通政司右参议命总易州山厂升工部右侍郎仍治厂事寻转左入理部事九年秩满仍旧职加正二品俸庚子本部缺尚书而右侍郎刘昭越次补之诏不乐遂请致仕许之给驿舟还家道卒讣闻赐祭葬如例诏为人俭素简重居官亦多可称者但己巳之变以忧制避去后虽辩明复官议者终非之
　　○庚午户部臣奏真定岁纳秋粮七千石于河间河间岁纳一万石于真定缘二府相距三百余里输纳不便请各兑纳本府仍以河间所余三千纳于真定报可○禁重解富户时户部臣奏近岁天下解补顺天府富户至京其间多是例不佥补不勾丁及该放免者盖由本府造册之时厢老里书怀奸作弊不与除豁是致移文四方一例勾扰有远至数千里者文书一临如驱战卒携妻抱子朝奔夜行及至本府又被里书百端需索厌足始得放归则囊资已罄往往乞食死于道路请乞严禁且委官清理原造富户册籍其有例应放免者即为改正自后造册必令府官一员监如袭前弊每厢五名以上厢老里书口外为民十五名以上罪坐县官停俸二月三十名以上则罪坐府官停俸三月其富户为事抵充在厢病故者免其勾补逃亡病故者仍勾一丁终身除豁奏上从之
　　○辛未开设河南商城县僧会司○降分守燕河营左参将署都指挥佥事王宣为武功卫署指挥同知带俸差操永平卫指挥谷震等亦降二级坐界岭口等关失机罪也
　　○宥辽东都指挥盛鉴等罪下指挥使王全等于狱以虏寇入□远等处劫掠鉴等不能防御也
　　○壬申遣户部尚书翁世资祭京都太仓之神
　　○遣顺天府官祭宋丞相文天祥
　　○癸酉谪监察御史强珍戍辽东边卫降辽东都指挥佥事王宗三级带俸差操先是珍巡按辽东劾镇守太监韦朗总兵官缑谦巡抚右副都御史陈钺失机罪委宗查勘被虏人畜名数钺等既坐停俸太监汪直奏珍欺罔命锦衣卫千户萧聚往勘械珍及宗至京直先执珍于御马监拷掠然后奏闻命会官廷鞫之珍坐奏事不实宗坐违制各当赎杖还职内批朝廷于风宪参奏事情未尝不以为实如珍之怀奸欺罔诬人重罪难循常例处治谪戍辽东边卫宗降三级差操寻以兵部及科道官先尝妄劾钺等都察院奏差御史不当俱令回奏皆服罪  上责都御史王越等不谨姑宥之仍戒再犯不宥停兵部及科道官俸各三月钺等旧所停俸皆免之时论为之不平然皆悯默无敢言者
　　○羽林前卫带俸都指挥佥事蒋暹以逃避操备坐赎杖还职
　　○甲戌总督漕运左副都御史张王□赞奏自幼鞠兄子宸以为己子乞如例为国子监生许之
　　○乙亥太监李荣传奉  圣旨以仪真批验所盘掣私余等盐三万引赐太监梁方
　　○苏门答剌国遣正副使马力麻物等奉金叶表文来朝贡方物赐宴并金织衣彩叚等物有差马力麻物等乞赐冠带不许
　　○守辽东叆阳堡都指挥佟昱等有罪下狱时千户萧聚勘报昱科取所部银隐匿所获马与百户傅林俱用银买取首级千户王庆夺取首级转卖于人各报功次及百户刘通笞逃军不如法致死事下兵部请下山东按察司逮治之诏可
　　○丙子晓刻月当晦不晦
　　○广西郁林州地震有声同日广东琼山县地亦震屋宇皆摇
　　大明宪宗纯皇帝实录卷之二百六
大明宪宗纯皇帝实录卷之二百七
　　成化十六年九月戊寅朔
　　○己卯命山西分守代州都指挥同知支玉充右参将时兵部奏玉兼督鴈门宁武偏头三关守备若不假以参将职名则于同列都指挥难以号令济事故有是命
　　○命湖广行都司署都指挥佥事吕钟臧廉还理司事都指挥佥事王寿代钟守备汉江郧襄安德均房等处许瑛代廉守备川江三峡瞿塘荆州等处许瑾专理屯田以实军储
　　○昏刻南方流星如盏大青白色光烛地自牛宿西南行至斗宿后七小星随之尾迹炸散
　　○庚辰礼部左侍郎俞钦以忧去任
　　○开设福建漳州县阴阳学
　　○辛巳  孝恭章皇后忌辰  奉先殿行祭礼遣驸马都尉王增祭  景陵
　　○壬午免河南开封怀庆卫辉彰德河南府诸州县夏税麦一十五万四千五百余石丝八万九千二百余两怀庆颍川彰德归德卫子粒麦一万八千余石以是岁夏旱故也
　　○乙酉命定国公徐永宁子世英为勋卫
　　○广西都司都指挥佥事徐清守备荔浦县地方被贼攻陷村寨杀虏男妇甚众事下巡按御史鞫治例应谪戍诏革职为民
　　○丙戌重阳节赐百官宴于午门
　　○申时福建建宁府有大星自西南流东北有声如雷奏至礼部臣言考之传记流星大者有声如雷有光如火其光所至其地有灾宜移文所司痛加警省以安人心销天变从之○丁亥升顺德府同知雷霖为山西按察司佥事提调学校
　　○戊子晓刻南方流星如盏大赤色尾迹有光自弧矢东南行至云中
　　○命左军都督府故都督佥事文宁子杰袭父原职定辽前卫指挥使
　　○己丑诏云丘简靖王禄米岁终乃住支以晋王奏王薨所遗宫眷无以养赡也
　　○命金吾左卫带俸都指挥佥事萧英守备倒马关
　　○辛卯复除四川布政司右参政吴槚于山西
　　○旌异山东按察司副使陈相广西佥事何汉宗柳州府同知马襄广东市舶提举司提举陶熏赐以诰命
　　○升湖广岳州卫指挥使柴皞署都指挥佥事事总领漕运○甲午命临潼王公铭于禄米折色内改支本色一百石先是王父岁支禄米二千石本色七百石及王袭爵依例减半而本色止五百石乃以日用不给请如其父乃增给之
　　○罢两淮运司新设副使等官及令商人引钞折银时巡盐御史杨澄以两淮运司额设五员近从都御史高明议添置副使判官三员冗滥扰民可为裁省又旧例盐商照引纳纸解南京刷引寻以纸有余改纳钞近解户于商人纳钞百计需索不便仍请改钞二贯收银一分类解如旧户部覆议从之
　　○赐灵丘王弟镇国将军仕＜壉-豕乎＞第四子名曰成鏕阳曲王第二十五子名曰钟金□奄镇国将军钟鉥第八子名曰奇氵□戈第九子名曰奇浵第十子名曰奇灅镇国将军钟金□念庶长子名曰奇潮宣宁王仕嬴长子名曰成鍉昌化王仕墰第十一子名曰成锓襄垣恭简王第五子镇国将军仕坯庶长子名曰成锗
　　○夜北方流星如盏大青白色有光自紫微西藩西北行至近浊
　　○乙未敕户部官分督军饷郎中马孝祖辽东刘道大同员外郎高弼通州抵山海李进山海抵广宁沿途预备以北虏寻杀朵颜三卫将寇边议欲出师讨之也
　　○命太监汪直保国公朱永威宁伯兼左都御史王越往辽东备虏未行而罢时辽东守将奏报谍者称虏酋近边追寻朵颜三卫而三卫人马亦于近境潜住已行边将戒严事下兵部尚书余子俊及总兵官朱永等议遣都督冯昇马俊领骑卒五千往助边将战守其山海关以西宜令都指挥二员领兵协守既奏可矣继得都御史王宗彝奏言虏众势迫见兵不足以分守要害复请防御之策事下兵部看详子俊等乃议出师  上遂命直监督军务永充总兵官越提督军务太监傅德管领神枪都督白瑜李俊充左右参将庄鉴马俊充游击将军领兵一万往辽东会合征剿仍令郎中马孝祖总督饷复虑虏西犯大同命太监刘恒监督军务定西侯蒋琬充总兵官都御史孙洪参赞军务太监张善管领神枪白全充参将杨玉充游击将军领兵一万往大同会合邀击官军人赏银二两仍令都督冯昇刘能各领兵三千往山海关直抵居庸关协同战守人赏银一两命既下未行也越数日辽东总兵官都督缑谦奏北虏虽拥众入开原境上止是寻杀朵颜三卫未尝深入内地今已远遁三卫夷人避难在边者亦已遣之出境  上即命直等罢兵勿行时直怙宠弄兵盖永越辈以利诱之因以为己利既滥爵赏犹不属厌一遇警报輙欲出师而三边屡报警急亦欲希旨以幸功也此举虽已罢之至腊月大同之警又复行矣
　　○丙申遣西宁侯宋礼武安侯郑英武平伯陈能崇信伯费淮为正使尚宝司司丞胡恭中书舍人黎世荣刑部郎中顾佐户部员外郎陈达为副使持节册封辽世子恩鑙为辽王进世子妃张氏为辽王妃襄王长子见淑为襄世子第二子见淓为阳山王德王嫡长子祐榕为德世子庶长子祐木□匆为泰安王代府和川悼僖王长子聪潪为和川王进夫人孙氏为和川王妃
　　○道录司右至灵连克彰以民地与太监张璘所施与地相近欲并吞之反诬民侵占其地事下户部遣官廉得其实奏请治克彰罪诏特宥之
　　○闲住都指挥佥事韩斌用银三百两托太监汪直所任指挥尹通谋管事事露逮斌下刑部拟罪坐徒当赎特命免赎释之
　　○丁酉命都指挥佥事韩斌充副总兵都督佥事李英充右参将分守辽阳锦义都督同知王锴守备宁远
　　○署都指挥佥事吴昇改注浙江都司王瑾山东都司昇本淮安卫指挥佥事瑾本通州右卫指挥使俱以平江伯陈锐举升前职总领漕运于原卫支俸兹以例当改注附近都司故有是命
　　○月犯井宿
　　○戊戌升礼部右侍郎周洪谟为左侍郎翰林院学士谢一夔为右侍郎
　　○户部会官议漕运及巡抚等官所陈事宜一南京并浙江等卫缺官漕运请以京卫曾经保举将材与平居廉干者铨选补缺一运粮官缺听漕运官调取其所取除军政官外所在巡抚巡按官不得稽留沮换亦不得以在运官留于原卫管事一运粮军余逃亡事故并贫难无补者各都司卫所必以守城操练及空闲军余内选补其逃者既获不得收充别差遂其奸计违者坐罪若在运病亡者即佥补本户空丁无则选于别户不可重复差拨一清江卫河二提举司岁造船六百六十余艘艘计银一百两则用银六万六千余两今三年两次派造五百艘再加木价三万两该造船三百艘则三年之间通止造船八百艘其余一千一百八十九艘俱无船料岁计陪银三万三千六百余两是皆出自军士况又有风火不测之虞兼所派木植多不能全领是以军士陪补鬻及子女产业宜行工部每岁量添木价银二千两庶军困少苏一淮安屯军初一千七百九十余名有缺则据见在者徵纳子粒至天顺中都御史轩輗概选空闲余丁顶补每户至四五人或八九人一门岁纳米多者至六七十石故军士贫困请但以原额徵纳凡新增二百名其子粒如例折银收贮官库用给官军俸粮仍行各处似此无名子粒但系新增有田者则纳粮无田者则折银一大名府元城县小滩官军兑粮河道淤浅宜于元城馆陶二县增置主簿一员职专＜锍-釒＞浚一应天并直隶府卫词讼纷紏原无布按二司官可委欲选差南京刑部官一员从巡抚官理刑一苏松常三府岁运粮于凤阳扬州淮安徐州仓盘剥甚费及各仓给与官军则每名止卖二钱宜以三府起运凤阳各仓米麦每石折收银四钱解赴该府官库折给官军一池州府建德县上乡四里僻居深山与江西卫所屯种军舍杂居距县既远其军民恃险藏寇今其地永丰乡路当冲要宜设巡检司盘诘为便一淮安府岁纳秋粮七万余石于凤阳仓而凤阳又纳一万余石于淮安仓归德州并夏邑等五县岁拨一万九百余石于元城县小滩上纳而归德卫官军则驾空船于淮安水次领兑展转盘剥甚艰请以凤阳所纳淮安一万石存留本处而以淮安所纳凤阳者改除一万石补之其归德州兑军米则令直运济宁安居水次交兑庶军民两便一和州当利马驿居扬子大江之北距州治二十里许使客既少而本州则当滁州及江浦全椒等县要路宜以当利驿移置州之南门外又雍家城水驿去本州六十余里使客绝少而江浦县陆路至本州则一百二十里请以雍家驿改为马驿移置乌江又颍州柳河驿河不通舟宜革去而以站船分拨安淮龙窝二驿一凤阳等府州县每岁关领南京太仆寺孳牧马赴京交俵其病马多被退出陪偿民皆破产买补而病马仍留牧养不敢变卖又全椒县于每岁太仆寺派马则选其堪用者责付本户领解如不堪则令备价买纳及至京或仍退出使民重复买补甚难宜令太仆寺凡经印记者即与收俵若不堪听令贴换变卖别买补俵或令纳银官买一湖广靖州铜鼓五开偏桥镇远清浪平溪沅州八卫并天柱等所密迩苗寨边方乞添置兵备副使一员提督军民抚治蛮夷一湖广武昌至襄阳历夏口蒲潭三汊沙湖俟埠汉津豆□□河深江白洑等驿而后至使客因避沙湖并九真白湖之险常以夏口站船径至白洑计程六百余里接递水夫动经踰旬方回今豆□□河三汊站船俱各空闲请以豆□□河移置乾滩仍隶景陵三汊移置刘家隔隶汉川一狭西槐安堡北连安边定边西通环县固原东接宁寨保安较于他堡甚为要害乞于各处拨人马二千选委都指挥一员统领防御一乾盐池东近西安府西近打剌赤山高水深道路险阻虏贼侵犯多出入于此有原修空城足可防御乞于靖虏卫官军拨一所或于本卫拨二三百名操守原纳屯粮仍拨与空闲荒地免税三年一庆阳府安化县至平凉府镇原县相去二百余里其中地曰驿马关宜增置城堡设立馆驿属驿马关巡检司带管以便往来传报声息仍于沿途修筑墩台令所在军民并拨庆阳卫官军二百员名戍守一狭西各处有犯罪充军已编卫分而病故者例终本身其各卫因原问官司移文故军虽没一概按名清勾有司亦不查理率以户丁抵补实为无辜宜通行各处似此者俱令分豁一宁山卫在山西泽州而屯田则隶河南卫辉并直隶大名府地岁徵子粒二万八千余石就纳于所在县分官仓请每石改收银三钱令管屯佥事督完转送山西以备边储奏入上命南京刑部差官一员随王恕问刑原关马残疾许民变卖补俵余如议
　　○庚子升通政司右通政李和为左通政右参议王曰□永右通政右参议陈政左参议礼部给事中刘英右参议
　　○辛丑四川威州地震有声
　　○癸卯广东都司都指挥佥事杨武守备钦廉地方按察副使林锦亦奏敕提督抚治锦以疾委广州卫指挥周瑄督军巡哨百户金成分守团河堡既而灵山县贼起攻劫村寨杀虏人畜瑄等不为备御武乃调百户邹富刘雄引兵策应富等延缓不行竟为贼所攻围事下巡按御史鞫实各坐罪以闻  上宥富雄死谪戍广西边卫武瑄成各降等差操锦赎杖还职
　　○夜西方流星如盏大赤色光烛地自娄宿西北行至霹雳旁尾迹炸散
　　○乙巳太子太保威宁伯兼都察院左都御史王越奏比以臣杀贼微劳特赐封爵命兼左都御史仍掌院事提督团营如故屡＜锍-釒＞辞免俱未俯从勉强支持又经数月干冒时议理所必然乞命臣带俸随朝庶安常分用保余年＜锍-釒＞入  上曰卿熟知戎务练达邦宪特兹兼任不允所辞○右都督陈旺卒旺湖广巴陵县人永乐元年代祖荣为义勇卫指挥佥事累军功至右都督理南京后军都督府事成化八年坐事闲住至是卒孙泰袭府军左所百户
　　○丙午以明日十月朝遣驸马都尉蔡震黄镛分祭  长陵  献陵  景陵  裕陵游泰祭  景皇帝陵寝
　　○遣内官祭  恭让章皇后陵寝
　　大明宪宗纯皇帝实录卷之二百七终
明宪宗纯皇帝实录卷之二百八
　　成化十六年冬十月丁未朔享  太庙
　　○遣内官祭司井之神
　　○命太监汪直同傅恭刘恒于神机营把总仍提督十二营
　　○戊申襄王瞻墡奏梁庄王夫人在安陆州守坟近日病故所遗军校一百五十户乞拨九十余户以补本府仪卫司之缺命以五十户守庄王坟三十户守夫人坟余悉给襄府
　　○命故山西都指挥佥事邓亨子林袭父原职太原左卫指挥佥事
　　○庚戌两浙巡盐监察御史戴仁奏浙江运盐使司有分司四盐课司三十五虽有同知副使判官分管督催然终非躬自收受以故各场官攒总催人等类多通同作弊遇考满事故去任辄无稽考兹欲运司诸分司如京仓例各添设管盐经历一员官攒亦俟三年收支尽绝方许给由考满事下户部以为盐运官属前此曾经都御史高明奏增副使一员判官二员后因御史杨澄之言裁省仁今又欲增经历窃意经历较诸副使判官品秩尤卑人不畏服不必增设止宜别立经久之法令都察院转行巡盐御史严督运司分司诸职每场额课依期完足如次年正月不完则场官停俸杖追运使分司十逋其三亦停俸后此各官三年六年考满巡盐御史查无宿负方许起送九年考满其课过违年限不完者查送吏部降二级叙用丁忧事故亦须定委附近府堂上官查盘交附方得去任岁终分司开报运使转达御史类奏稽考有弊则提问奏请追问如律并行两淮及长芦山东河东福建等运司广东四川等提举司依仿而行则宿弊可除国课不亏矣＜锍-釒＞上从之
　　○工部左侍郎胡睿乞以子铭为国子监生许之
　　○敕辽东都指挥同知佟昱罗雄充游击将军各领游兵三千往来剿寇昱居广宁管辽河迤西迄山海关雄居辽阳管辽河迤东迄开原
　　○命宣府展筑张家口常峪口鸡鸣驿三堡调葛峪堡骑兵二百往守常峪口堡从守臣言也
　　○辛亥守备大同左卫都督佥事宋澄奏以受节制于参将都指挥卢钦体统未便兵部亦为之请遂命澄于大同随总兵官操练军马
　　○壬子复除河南布政司右参议叶萱于旧任湖广右参议翁信于云南
　　○癸丑升广西布政司左参政章律为右布政使福建右参议陈渤山西左参政兵科给事中李谦湖广右参议提督太岳太和山
　　○实授南京试监察御史陈金于山西道
　　○尚宝司少卿李璋奏在京诸司续黄写本监生或一年或半年俱得附选吏部本司办事监生六人每以半年一更不得久于其事乞视诸司例书办一年亦令附选从之
　　○巡按直隶监察御史黄杰奏应天府府尹鲁崇志昏懦不职池州府推官李廉目昏东流县知县杨王□赞贪污太平府检校高洁重听俱乞罢之事下吏部覆奏廉等宜罢崇志大臣宜移文核实以请裁处从之
　　○敕诸边巡抚总兵等官严谨边防以虏警未息故也
　　○命故会昌侯孙继宗孙銮袭为锦衣卫指挥使带俸初继宗为锦衣卫指挥使生三子长琏嫡出次王□赞次珍俱庶出后继宗袭父伯爵以琏袭其原职指挥使琏故以其长子镇俟继侯爵而以次子铠袭之铠故无子仍令镇袭至是继宗故镇进袭侯爵而王□赞亦以荫别授指挥矣会琏妻汤氏奏欲以珍子钺袭职行锦衣卫勘报王□赞自以己为庶长所生子銮伦序在先遂用计袭之然皆非琏之正泒也
　　○昏刻月犯垒壁阵
　　○甲寅升大理寺左寺丞冯贯为本寺右少卿
　　○实授试监察御史吴哲为云南道监察御史
　　○乙卯升詹事府少詹事兼翰林院侍讲学士徐溥为太常寺卿兼学士仍旧视事
　　○开中河东运司余盐一十万引于蓟州等处每引草十束或豆四斗米三斗蓟州永平各四万引一万中草三万米豆山海二万俱米豆限本年十二月内完足否则每引加草二束或米豆各一斗以巡盐御史奚铭奏是岁池盐倍收课足逋完其数有余也户部以蓟州永平山海各缺边储宜于其地开中奏上从之
　　○户部臣奏京师米价腾贵请以通州仓该支本年十一月分粮于十月预放其十二月与粳米十七年正月与小麦俱于十二月内放支马料则自今年十月以后俱于通州坐放不足则于京仓补支庶几民不艰食麦豆不至陈腐＜锍-釒＞上从之
　　○命辽东都指挥同知陈玺子钫代父原职义州卫指挥使○丙辰升大理寺右寺丞佀钟为左寺丞刑部郎中张锦为右寺丞
　　○南京十三道监察御史徐完等劾奏户部尚书陈钺巡抚辽东时为御史强珍所劾有旨止停钺俸一年此固  皇上好生之仁然钺有大罪三乃王法之所必诛而不可赦焉者其始不守隘险致虏侵掠贻患地方其罪当诛一也继而坐视边患不行遏彼归路还我良民其罪当诛二也终而匿不奏报避罪邀功其罪当诛三也臣等伏读律文飞报军情之条有曰隐匿不速奏闻因而失误军机者斩则是钺之罪当斩矣今止停俸夫失机者至重之罪停俸者至轻之罚原情定罪钺为首恶今罪重罚轻何以示戒六科给事中章玄应等亦言钺存心阴险制行憸邪惟知掠美于已贾祸于人玩寇殃民冒功希赏恣犬羊之吞噬忍鸿鴈之哀鸣附势招权植党害正中外交章论列  皇上曲赐保全诚恐益肆奸欺积成厉阶有不可胜言者矣乞将钺明正典刑以为人臣不忠欺罔之戒  上曰钺等失机隐匿事情前日科道官紏劾不实已责之矣何为又泛言搅扰本当执问姑宥之仍各罚俸半年
　　○丁巳开设四川嘉定州道正司
　　○给靖江王府故奉国将军佐善妾苏氏食米岁一百石以夫子俱亡无禄养赡从王请也
　　○守备德州并河间等处指挥使戚旺领官舍十有五人合景州等处机兵捕盗至武强县境遇盗三十余人旺先走机兵多死伤者事闻兵部请移文巡按直隶御史究旺等罪且督之尽心捕贼  上是之仍令御史从实查究以闻○太监汪直奏九月朔虏众二万入开原境烧毁关门营堡分守少监蓝莹参将周俊镇守太监韦朗总兵官缑谦都御史王宗彝俱隐蔽不以实闻当治其罪事下兵部看详得旨数俊等罪而贷之仍降敕切责
　　○戊午太监汪直奏九月中逆虏获我屯卒纵之使还令报我边守将勿与朵颜三卫通和交易否则至冬仍至边讎杀虏情若此而开原兵备单弱乞敕廷臣议处方略事下英国公张懋吏部尚书尹旻等议谓辽东守将已多第恐马多耗损请选顺天府寄养马千匹给之仍支马价万两给新选游兵买马千匹又请敕京营提督大臣再阅听征骑兵五千俟东西二边有警即令启行又请行辽东巡抚官整治城堡粮草又言辽东出战骑兵贫窘已甚请给赏赉作其锐气  上俱从之命出战骑兵人赏银一两时太监汪直狃于战伐而王越等附之每有奏请廷臣心知其非而莫敢驳议云
　　○己未升翰林院编修尹龙为侍讲检讨张泰为修撰俱以九年秩满也
　　○庚申  皇太后圣旦  上率  皇太子及亲王上寿命妇朝贺赐百官宴于午门
　　○给赐辽东官军五万五千五百四十人衣鞋从太监汪直请也
　　○壬戌晓刻月犯六亲王星
　　○癸亥给赐居庸关沿边守墩夜哨军士百六十三人衣鞋
　　○命故四川都指挥佥事马云子勋袭父原职成都右卫指挥使
　　○甲子  诚孝昭皇后忌辰  奉先殿行祭礼遣驸马都尉王增祭  献陵○秦王公锡奏永寿王府辅国将军公鐼女会宁县君选民人胥钦为配乞授仪宾职事礼部奏旧例王府子女必年十有五方许选婚今会宁县君年甫十二未经奏请辄擅选婚乞降敕戒谕秦王永寿王及公鐼今后宜遵成宪仍行所司逮问长史教授等官如律从之
　　○宥太子少保刑部尚书林聪左侍郎杜铭右侍郎张蓥大理寺卿宋旻右少卿冯贯左寺丞佀钟罪先是宛平县民褚福钦等强占民田殴死平人下刑部鞫问乃以计嘱知见人及死者之父隐情妄供原问官失于推究朦胧成狱大理寺亦审允以闻为刑科给事中参驳调都察院鞫治始得其情俱议拟定罪且劾聪等亦当究治  上从其拟谓人命重事刑部大理寺何不详审堂上官姑宥之佥书官停俸一月原问原审等官俱逮问如律○乙丑太监李荣传奉  圣旨升高士戚道珩为真人左正一王道昌为高士
　　○月犯天樽星
　　○丙寅太监李荣传奉  圣旨锦衣卫指挥同知倪端张＜王已＞指挥佥事宛亮正千户周全副千户袁林刘俊李璈百户赵福府军前卫指挥同知殷偕百户殷顺金吾右卫百户董永昌俱递升一级序班许旸升锦衣卫百户文思院副使毛祥刘节蒋茂升大使舍人倪钺张锦袁俊马赟升锦衣卫镇抚董继宗王鍚升金吾卫所镇抚儒士陈蕡邬存敬授序班庙官顾伦升太常寺博士带俸儒士沈禄授冠带于中书科食粮人匠杜林等八名俱文思院副使
　　○户部总理辽东粮储署郎中金迪奏辽东每岁粮草以本部运送银及开中引盐于本处收籴年丰银一两可籴四石歉则二石至于边堡或止八九斗者用是收入数不及半况又除豁无名屯粮五万余石原系岁用额数且又新添各墩守哨及修筑边墙军夫一年支米共七万石此皆出于常数之外者而运送银未尝加多其各城堡马草亦止官军采取积于野外比以建州虏贼出没未得盘运入城脱再有警何以为备宜敕该部增送或别为措置事下户部以为辽东边报未息见选官军五千员名操练待报启行而储积不多诚如所虑兹欲以卖盐银五万两发于屯兵要地支籴或相兼折与官军买用事宁兵止则准作成化十八年之数此外自十七年为始每岁额外添送银二万两年丰粮贱则送如旧额并两淮及山东运司见在额办盐课开中一十九万引内两淮成化十五年存积盐四万三千引引米七斗豆五斗十年常股盐九万二千引引米五斗豆三斗山东成化十五年盐五万五千引引米一斗豆二斗召商上纳庶得有济＜锍-釒＞入从之然自兵兴费耗粮饷边境骚然有司愈难为矣
</div>
    <div class="pagination">
<a href="明实录宪宗实录_page107.html">上一页</a><span>...</span><a href="明实录宪宗实录_page103.html">103</a><a href="明实录宪宗实录_page104.html">104</a><a href="明实录宪宗实录_page105.html">105</a><a href="明实录宪宗实录_page106.html">106</a><a href="明实录宪宗实录_page107.html">107</a><span class="current-page">108</span><a href="明实录宪宗实录_page109.html">109</a><a href="明实录宪宗实录_page110.html">110</a><a href="明实录宪宗实录_page111.html">111</a><a href="明实录宪宗实录_page112.html">112</a><a href="明实录宪宗实录_page113.html">113</a><span>...</span><a href="明实录宪宗实录_page109.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
