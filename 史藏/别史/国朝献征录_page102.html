<!DOCTYPE html>
<html>
<head>
    <meta charset="UTF-8">
    <title>国朝献征录 - 第 102 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 102 页/共 245 页</h1>
    <div class="content">　　○通议大夫都察院左副都御史邹公来学墓志铭（萧镃） 

　　萧镃 
　　景泰七年七月二十九日都察院左副都御史邹公巡抚苏松诸郡还京至淮阴驿以疾卒年五十有五讣闻　上之悼惜亟遣官谕祭命有司治葬事既又锡之诰命进阶通议大夫祖惠和考希鲁俱赠通议大夫都察院左副都御史妣俱赠淑人示特恩也公讳来学字时敏湖广麻城人公自幼屹有成人之志比长笃问学以春秋中永乐庚子乡选擢宣德癸丑进士拜户部主事以廉勤通敏称尝督军饷陕西之镇蕃条画有方边人赖以给足时今靖远伯王公骥以兵部尚书行边一见器重之既又奉勑以便宜总理预备仓粮于淮扬等郡尽心营度声绩绰然还升员外郎靖远伯征思任发麓川以向者知公也即奏请随行公督兵当前锋能出奇制胜降附者不可胜计靖远伯上其功升郎中受白金文绮宝镪之赐宴劳有加以内艰去寻诏起复升通政司右参议俾总督永平山海储待正统己巳虏酋犯顺京师戒严特升都察院右佥都御史提督永平山海总兵镇守等官军务及顺天永平二郡兵民悉兼抚之凡东北一带关隘当修守者听随宜处置公申严号令简练部伍往来要害之处躬亲相度整饬之因言承平日久武备懈弛关隘非不可守也特以军士虽多而精壮者权豪所占不少宜惩艾简阅之庶克有济又言京师四塞之地而虏酋敢深入者以有险不守故也今言者类以敛人畜窖刍粟计甚非安攘之策臣愚以谓莫若分遣文武大臣有勇智者选在京士马各处关隘振扬声威首尾相应虏若深入则内外夹攻必得其利若徒拥重兵京师仓猝分调未免缓不及事之患廷议多韪公言　上亦知公果可大用手勑公率所部精锐趋紫荆关易州偕昌平侯杨洪追蹑虏后事平复受白金文绮之赐景泰癸酉升左副都御史勑兼提督居庸紫荆倒马白羊龙泉等关凡所在镇守等官悉听节制公又建议以谓畿甸迤西山川固险阻而夷坦者尚多使分阃武臣能日就月将以修理之亦可据险而守而往往虗应故事讫无成功臣非不知因循者惬人情更张者招物议特以边疆事重不忍坐视偷安也　上深嘉纳之甲戌秋苏松常镇诸郡累言比岁水旱相仍民疫死者道路枕藉诏廷臣议举文职有德望才智者一人往抚绥之佥谓无如公宜即日勑公泣其事公受命遂言苏松之民疲困极矣虽宽恤百方饥者自若乞以今年输京米三十万石巳征者悉贷予民来秋听臣擘画偿官庶国赋不亏小民得济　上从其请苏松之民闻之大喜公至首发仓廪振饥穷劝农桑修水利然又以谓稂莠不薅则嘉榖不遂乃察官吏之奸贪与凡大家之暴横者悉绳以法由是小民咸惜公来之晚而奸吏豪家大不便相与飞语以撼之公不动行之益坚夙夜循行往来不少休竟以忧瘁致疾以疾恳辞不允因乞假祭扫许之于是又建议以谓往年苏松等郡之粮俱军兑输京顷因边警调军征守令民自输遂至役民十五万加以盘费之资须银三十万两米四十万石正粮数少浮用数多民所以重困也今边境颇宁军以无事莫若仍令军运军用其刀民资以财两适其便□上可其奏公祭扫毕还苏松所行一如去年于是上下翕然化服之无复有疵议者而旧疾益臻竟以不起公人有机智特立不羣平居沉默若无异于人至临事变决可否反复筹度断然有一定之见其壮志奇节可与共成勋业者也初公之在山海也虽尝竭其精力然大率行其所无事耳而岁适屡丰边人乐业朝廷倚以重比其去军民借留之有司乞留之总帅曁中贵同事者交章留之至再三焉其在苏松也劳勤视出海数倍不啻苏松之人不独称慕者寡而且有违言何哉无他公之在山海久泽之及人者深人信而怀之其在苏松未久泽之及人者浅人未信而怀之得效所以异者亦其理宜也使假之年岁奚减山海哉 

　　○都察院左副都御史马公谨传 

　　马谨新乐人宣德丁未进士拜贵州道监察御史正色立朝慨然以功业自期尝巡按浙江等处所至克振风裁贪猾屏迹时大学士杨士奇辅政不轻许可知其廉介特赠之诗至以霜铁石比之时以确论正统壬戌改吏部验封司郎中佐尚书郭琎推授之谨不阿势要用人悉遵常格无敢越者礼部尚书胡濙称其临势力炎凉不改节操寻升湖广右布政司使至则敦德化刬宿弊吏民悦服时所属多淹狱久弗决御史阎宽以谨精于法律奏同审录辩活者二十余人己巳苗贼生发攻围城寨杀虏官军廷推谨练历多谋特勑同参将张某御史侯爵往总军事督粮饷众议分兵悉剿杀之谨曰苗之叛逆非苗罪也实有司横敛所致若尽杀之未免玉石不分徒伤国家好生之德盍先传榜申谕有能降者安朝之彼固弗庭然后分兵讨之未晚众皆称善及期谕之来降者数千人分布郡县给赈之各得其所其冥顽不服者乃督兵由沅州绥宁等处四出截杀攻破淇溪等寨斩首百余级夺回被虏男妇三百有奇头畜千□景泰庚午仍督官军攻破腊婆等洞大小千余寨斩首四百有奇夺回被虏男妇三十有六头畜倍之巳而青龙渡杨山等处贼猖獗朝廷特檄谨同参将李震等由溏口进夺浪江青龙渡马杨山等处破贼生擒五人斩首五百三十有奇追至鸡心岭等处生擒十四人斩首九百有奇贼颇宁息甫田靖州复报石壁等塞贼乘隙出掠又与震等直捣贼巢贼恃险拒敌遂督众奋击擒获二百余人斩首千余既山东寇复出仍督官兵追杀擒获四人斩首十余捷闻特赐奖赉辛未春武冈城溪平水小言腊鸟等处贼通广西蛮寇围聚青肺山头硬寨僭立龙凤黄旗众方患之谨谓震曰今用兵累胜势同破竹苟玩昌岁月则刃钝节坚进不可得也于是督兵攻破贼寨死者无算擒获贼徒杨光拳等五百六十余人斩首倍之他扶城等寨闻风悉降先后夺回被虏男妇俱给规完聚乃班师当时会议平苗之功葢与震等同锋镝而其运谋之功则谨居多旋转左布政使升都察院左副都御史巡抚河南奏核所属官吏凡贪墨无状者悉黜罢之务惬公论遽以老乞致仕许之居家十有余年惟课子孙耕读而巳尚书王恭毅称其孝友廉静进士时父母没哀毁踰礼自土坟以葬友兄弟甚厚家产悉以归之居官俸禄外秋毫不取于人可谓古之良臣矣 

　　○都察院右副都御史孙曰良传（实录） 

　　实录 
　　孙曰良字艮斋江西丰城县人永乐辛卯进士授监察御史时朝廷初复安南地欲得老成有风力者安集其民升知交州府居藩服下民夷杂处尤难冶曰良治甚有声正统初超升广西右布政使后丁外艰诏起总督广西兵备未几丁内艰以北虏入寇起复升右副都御史镇守临清景泰二年以疾乞致仕弗得乃举都御史韩雍李匡辈十人自代章三上许之居家凡二十三年成化十年八月卒年八十七讣闻赐祭葬如例曰良豁达有雅度与物无竞历官中外所至有惠爱及人隐然有古循吏风自奉薄而急于义俸禄余资恒以散宗戚之贫者家居足迹不一至公府乡人贤之 

　　○嘉议大夫都察院右副都御史芮公钊行状（韩雍） 

　　韩雍 
　　公讳钊字宗远姓芮氏其先应天溧阳人曾祖讳宏甫祖讳仲琚世有隐德父讳琦徙家顺天宝砥好礼尚义乡称善人母陈氏有贤行公自幼天性警颕父母口授以书即成诵稍长遣游邑庠读书绩文大有造诣正统戊午京闱乡荐明年会试礼部中乙榜例当授校官公不屑就卒业太学壬戌登进士观政都察院维时宪纲新进初任不得授御史而掌台事者亦刚严少许可然见公姿宇魁梧风裁凛凛不能不属意乃登诸进士试刑书月再试公每列上第掌台事者深器重巳而朝廷以御史清要之官不可以他途杂进亦注意进士台宪因入奏考选进士二十有四人御史两京公在首选河南道授承事□河南道分隶皆剧司且司考核京师郎署以下及畿内百职事未几公掌道事刑政清肃考察明允他道缺御史守篆者亦付公兼理一时声名籍籍动朝野甲子奉　命按治辽东既归复按河南所至风棱峻整宪纪修饬锄强击贪不少宽假将吏士民畏之如神明贪墨吏有望风解印绶去者巳而复按治江西江西地大民众词讼填委素称难治公至布条章谨□束抑强扶弱令行禁止于是境内大治吏民畏威而怀德啧啧称颂以前此所未有既代归人皆眷恋不忍舍未几朝廷知江西之人思公不能置遂拜公江西按察司副使公至部凡所激扬绳紏有加于前声闻益大振辛未以外艰去位江西十三郡之人羣诉于按部使欲公夺情以图终惠按部使以闻值禁例不果遂得终制甲戌陜西右布政使阙员天官以关中地重民伙且供饷三边承宣之官非素有才望者不克称乃荐公于朝往莅厥官公夙夜孜孜区画抚绥边储充足民庶安止一时论天下贤方伯必以公首称明年进左布政使德政益修人无间言天顺丁丑　今上复大位慎选台宪且以整饬边备非台臣不可遂召公入朝拜嘉议大夫都察院右副都御史食从二品禄授以玺书命巡抚甘肃公至镇感　上知遇劳心焦思知无不勤练习谨斥堠精器械广储畜分兵御要害而复筹兵民利害而罢行之灼将吏勇怯言于朝而进退之武备大修百度咸贞边人爱戴而畏服虽古名方镇莫或过之庚子丁陈孺人忧朝廷重边计命公奔丧归且遣官赐葬祭襄事毕还镇辛巳虏酋孛来悉众寇凉州公提兵突入凉州严守备与虏相持时出奇兵战虏或践蹂虏营斩获甚众虏惊不敢近复分其部落寇庄浪甘肃诸道路梗塞人情忧疑公随机应变分兵剿袭向克捷虏辄遁走凡虏出没诸处几一载而城守无虞兵威不挫虏卒气索奔北致数千里之境廓然清宁论者以公运谋鼓勇经略指示之功居多朝廷方行报功之典而公不起矣壬午九月三日也中贵总戎归其装惟衣冠簿书而无纤介私物众莫不服公之操守不可得讣闻　上悼惜特给驿以行既至复遣官祭及营葬事年五十有五雍与公生同郡举进士同年观政都台同道拜御史同日后奉使于外数同处兹复同进位都台且心同道同知公行谊识莫予若也然以公之才之德天下士大夫如雍之相知者方期公握台章登卿辅以大厥施而公竟止于斯岂非命哉用抆泪录公行实之槩伺名笔据而采焉谨状 

　　○都察院左副都御史宋杰传（实录） 

　　实录 
　　宋杰直隶定兴县人登进士授兵科给事中升光禄寺少卿进陕西左布政使擢左副都御史参赞甘肃军务天顺元年左迁山东右参政改湖广寻升右布政使成化初仍左副都御史巡抚苏松等府未几致仕成化十年四月卒讣闻赐祭葬如例□性和厚质实而量有容景泰中御史多暴横杰在甘肃有巡按者见之不下轿杰略不介意在淛西行其无事人以镇□称之葢平生履历虽无能名亦无怨声不失君子云 

　　○都察院右副都御史除名徙开平汪公浩墓志铭（彭华） 

　　彭华 
　　公讳浩字弘初姓汪氏其先蒲圻人大父讳必通元季避兵石首因家焉父讳性母周氏生七男子公其长也公生而颕异正统乡试第三人少保杨文定公爱重之延置家塾遂卒业于其门下景泰辛未登进士拜南京大理寺副日夜穷竟律意且平反成案即得法家要领有所驳正两法司无不帖服三年绩最推封及父母妻天顺庚辰升四川按察司佥事蜀山川险绝民夷杂居多盗有司畏懦耎巽莫敢问且幸朝廷远声息不朝夕闻相与欺谩冀盗饱且散则巳前后踵袭故常公奋曰吾辈受朝廷付托乃恬然坐视羣盗民蟊贼不自愧邪因选官军募民壮躬擐甲冑与出入险阻捕斩之天涧沟贼悟升花溪贼陈贯章铁矿坝贼田法胜连山河贼黄鹞子引类扇党肆荼毒多者至数千人悉以次就擒公自是名藉藉甲申以事至京师朝议四川多事非公巡抚不可　上从之擢公都察院右佥都御史赐玺书以往适什泉贼赵铎乌合五千余人乱放兵四刧烧毁州县杀都督何洪及指挥扬英等声势张甚公至布国家恩威申赏罚之令身先士卒死履险竟灭之未几戎县大坝苗蛮又相扇起朝廷谓不一大屠剪蜀贼终不畏乃命襄城伯李公瑾兵部尚书程公信征之二公至旁询下访咸谓贼据山塞路险峻不可到万口并一谈巳而问及公公慷慨言曰此贼恃险阻恶今大将率天兵至若不破贼贼猖獗将何如请公以身任之于是指画路途散骑军衔枚潜迹攀缘鱼贯而进约之贼寨所一时举炮火向贼金鼓声震山谷贼不意官军猝至相顾错愕尽弃累重散走遂纵火烧贼三百余寨贼或死或就缚或逃匿绝踪影不敢出乃招徕流离饥寒者安辑之使得所公于是役功居多成化戊子以功迁右副都御史公感激益奋励图报称锐意振纪纲锄荒颣越明年廉得镇蜀都督芮成贪懦状具以闻成亦讦奏公命廷臣往验讯成赃以千百计于功绝无所得第坐公因公掠杀人及擅伐材木遂被逮廷鞫同成谪戍开平在边数年或言公功足以赎过宜复用　上亦察其冤士大夫方颙颙望公复起而公竟以病不起矣公胷次阔略不拘小节而有风力敢任事事在巳直前勇之一切身之利害不恤其及于祸卒以此云 

　　○都察院右副都御史彭谊传（实录） 

　　实录 
　　巡抚辽东都察院右副都御史彭谊字景宜广东东筦县人由举乡试工部司务迁监察御史督修张秋有功加六品俸从都御史王文平剧盗擢大理右寺丞进佥都御史提督紫荆倒马等关以忤权贵左迁绍兴知府九载秩满升山东左布政使迁工部右侍郎寻改右副都御史巡抚辽东八年凡四上疏请老　上乃许之家居二十余年以诏例进阶弘治十年九月卒赐葬祭如例谊好古博学于律历占象水利兵法之言尤所留意平居谦厚简默右无所能者而临事毅然有断司务尝与尚书辩论曲直人称其鲠介在绍兴多惠政均耗粮以利转输筑河堤以捍水患民甚便之及镇辽东军令振肃数擒斩首虏所建立后多可法至于急流勇退尤人所难云 

　　○都察院右副都御史毕公亨神道碑（丘□） 

　　丘□ 
　　正议大夫资治尹都察院右副都御史毕公致仕□居以弘治元年六月十六日卒于洛阳里第有司以闻　上赐谕祭遣官营葬事如故事公讳亨字文康毕之先出周文王第十五子毕公高洛阳之毕来自单父国朝洪武初从戎于洛故今洛阳人曾祖讳均用仕元千户祖讳山始居洛阳洪武末以从征隶都帅平安部下殁于陈父讳山隐德弗显祖父皆以公贵赠应天府府尹公生戎伍间颕然超出羣类自幼雅志读书会朝廷有军卫子弟入学之例公首先入河南郡庠充弟子员从师受经举子业在侪辈中翛然玉立操笔作文辞多造道语时庐陵欧阳哲以按察副使督河南学政得公文读之甚喜每试寘优等所至辄称之以励学者正统丁卯果以易中河南乡试第三主司录其文刻之明年试礼部下第卒业大学得以交游天下士于是学问益进辛未再试又不利岁甲戌始登进士第除南京陕西道御史时都御史轩公輗方掌南台事兼督京储性刚介人少当其意者独倚任公委以钱榖之任公尽心清理宿弊顿革及凡诸道有疑狱一以付公公片言之间立以剖决一时声誉翕然以起岁壬午升福州府知府府临以三司事烦剧而民健讼众谓公中州人而于闽南民俗非所素谙公莅事区处断决咸得其宜如素习然者众咸畏服闽藩岁造匹听民自办往往以造作不如法累及二司公曰百工居肆以成其事乃设织造局于府门之右时加检视用是所费如故而精致中程度旧例驿传马每疋率用民粮数百石然所得皆羸弱未久即毙公痛革其弊价减其半而马得其良数岁乃一易民甚便之凡所施必经久之计闽中八郡称良守者以公首廉能之声闻于远迩岁甲申适应天府府尹缺员天官卿曰莫如毕亨者乃以公应命辇毂之下俗杂五方尤难于治且旧京百司所在凡有营必责于有司征求无虗日公一以公心应之非理者一切拒绝在任七年一以省事节费先岁终计二县所费比前政减十之三四民不受害而官事亦不废岁壬辰有都宪之命奉玺书巡抚江南兼督淛西财赋自周文襄公后至是余二十年八易其人矣盖淛西民俗浮靡士风嚣薄人惟利巳而不恤公事事一不如意辄作无名诗腾谤当道者不及察故用者不三四年辄罢去公至究心经制一应赋敛征调率循公道以行凡欲举一事辄问曰旧比如何如此得无亏于官损于民乎必须官得其用民不受害然后行之有以私意相干者虽不行亦以善辞遣之不激不随人谓自文襄后惟公稍得其微权余意然时移事变终不能以尽如其志公年五十五即上章乞致仕有旨毕亨年未衰老不允致仕宜用心巡抚明年又上章　上以其词恳切特从其请公归于洛河之滨买田数亩偶得司马温公独乐园故址公曰文正公大贤君子故独乐其乐吾安敢独有其乐哉盍与众共之乃与洛中耆旧十数人做古人结率会朔望相与乐游其间命之曰水南乐处如故事饮酒以醉节高歌投壶赋诗论文抵暮方还后公得风疾遇会日亦力疾肩舆往会谈笑自如无异平时公在官时自奉俭约致仕家居无良田大屋凶年不免日食不给然处之晏如也至是卒年六十有九公人质实洞达矢口见心不城府事诸兄尽友弟之礼与人交久而不懈善诗文不事雕刻所著有复斋小稿六卷省愆杂录四卷奏议一卷藏于家 

　　○都察院右副都御史雷复传（实录） 

　　实录 
　　雷复字景阳湖广宁远县人正统丙辰进士改庶吉士授行人擢监察御史历升广西按察副使浙江参政山东布政使召拜礼部右侍郎改右副都御史巡抚山西边关成化十年五月卒于官赐祭葬如例复清雅端谨历任中外所至守法度循矩矱无非分之侍朝未久以短于敷奏出外然在边行事多得人心故至今思之 

　　○都察院右副都御史杨璇（实录） 

　　实录 
　　杨璇字叔玑直隶无锡县人正统己未进士授户部主事迁郎中山西右布政陜西右布政使河南左布政使母丧服阕进户部右侍郎寻改右副都御史抚治荆襄流民巡北直隶节制永平山海居庸等边关巡抚河南成化十年四月卒于官赐葬祭璇通敏有操执与人不茍合家素丰裕而自奉甚俭约治官如治家惟其是不择利害趋舍其在山西定民差役在荆襄区处流民在京畿赈济饥民事皆得宜而无弊既没余十年士夫谈者犹嗟悼云 

　　○嘉议大夫都察院右副都御史夏公埙墓志铭（谢铎） 

　　谢铎 
　　成化己亥秋九月都察院右副都御史天台夏公卒于家于是公年五十有四而致其政巳五年矣方公之力致其政以归也天下想闻其风采以有若公者盖四方以其进荣至老于官而不倦官愈尊而退愈难若公者进退轻重于世何如哉公景泰中以进士起家御史出按广西首除奸贪息盗贼通钱币民皆便之寻历福建兴革黜陟一如广西时而其于江西也风裁益甚中贵人叶达怙势众莫之敢撄公累章劾之落其权天顺用荐者擢广东按察使广东有师旅之命守城兵不足取之民公曰谁独无父母妻子而使人舍其亲以捍人之亲奚罪哉民皆感泣而去曰公活我也既凯旋都御史韩公雍将侈燕乐公亟止之曰出师以民也今师以病民可乎韩不能难成化初擢布政使寻徙江西江西人亟称之未几遂擢都察院右副都御史巡抚四川四川夷獠岁多剧寇公至以小羊儿捷闻　上宠赉之公益尽心立互知会捕法贼得以不炽古州苗以万数徙居烂土几年矣有仇播州宣慰者诬盗引将逐之公亟奏曰制驭曲蛮当如虎狼其静也若弃而□使怀疑其动也必馽之而不使患今静而故使□动何哉松参将请益兵公曰将不在兵兵不在众乃拣精锐四千八百人往更之而一无所增巡抚例得议事公条六事以闻曰严责成以驭将威远慎举措以修政安民权事宜以防奸制变度烦简以随材授任重将权以驭寇安边设官攒以典司出纳大抵皆疆圉计也既乃意有所不合辄引病归章三四上　上留之卒不可得曰知足不辱吾岂敢终吾心哉及归杜门养亲有造之者虽数不报曰吾以病故弃国事何能复修主客礼也至是以病卒公讳埙字宗成族出会稽在天台代有显者高祖圭孙曾祖应刚俱以从祖廸之贵赠都察院左副都御史祖进有隐德父大愚封广东道监察御史母丁氏封孺人娶卢氏如母封 

　　○通议大夫都察院右副都御史李公浩神道碑铭（丘浚） 

　　丘浚 
　　公讳浩字德广安陆人也正统丁卯以太学生释褐擢兵科给事中公仪观伟甚挺然侍从中　上御朝恒目之退询诸左右曰西三科给事中有伟而秀者谁耶对者曰覃浩也　上自是有意大用之未几南京工部右侍郎缺员吏部以闻内批出覃浩可公自释褐至是甫三年即阶六卿之亚朝野传诵歆羡谓数十年来所未有也公亦自以遭际　圣明以太学生即擢近侍未几即拜卿佐思所以图报称者夙夜孳孳不少怠在兵科时适天下多事日与其僚采同心访求天下军民利病边防要害机宜联名进章疏多时所采用及莅南部部中与内官监同事凡朝廷有所营造缮修其事委于内臣工作材料则责成于部公一一处置咸得其宜寻奉玺书专理南畿粮储公会计其多寡赢缩之数使之通融出人宿弊一清兼堙江北屯田时蝗大作檄郡邑驱捕之蝗羣栖蒲苇间水所没时人归其功于公曰积诚所感也天顺改元公以例迁贵州左参政寻改河南未几升贵州左布政使适苗蛮不靖时出边患朝廷拟遣大臣安抚之时议以公在贵久得其要领以公名闻于是有都宪之命苗人闻公奉玺书来抚之室家相庆咸革心向化会四川大坝夷肆侵掠朝廷命大将剿之公统云贵兵自贵境入与大军会所向克捷贼平以功进二品俸众方望其大有公遽以老上章乞骸骨归矣家居者余十年卒享年七十有二时成化丁酉闰二月也计闻　上赐祭一坛先是公先世李姓赘覃氏因其姓及公显复氏李或曰李隶尺籍公独不子孙远虑乎公曰尺籍吾家固有也姓与生俱生欲子孙避患而舍吾祖所受之姓可乎卒复之故卒氏李云公生秀颕异常儿弱冠补州庠弟子员日诵千数百言专门戴氏礼父尝病疽医莫效公口吮之而愈自幼人有执守不肯妄取予于人在太学时尝往后湖稽版籍宣城人有馈白金六十两者公学白其事而不受其报自其未遇时巳能卓卓自立如此诚宜见知人主一旦超擢如此之峻也古所谓奇男子者非耶 

　　○都察院右副都御史娄良传（实录） 

　　实录 
　　娄良字至善河南通许县人正统乙丑进士初授主事累升至郎中景泰间升广西右参政专理边务天顺间转督凉州馈饷兼管屯田成化初擢陕西右布政使进右副都御史巡抚甘肃地方寻乞致仕成化二十一年十一月卒年七十五讣闻赐祭葬如例良谨约自守居官不巳甚归日行李萧然 

　　○都察院右副都御史孙洪传（实录） 

　　实录 
　　都察院右副都御史孙洪字伯大山东昌邑县人景泰五年进士授兵部主事迁郎中丁忧服阕改礼部成化间历升河南右参政左右布政使迁右副都御史巡抚大同以威宁海子之捷进左副都御史食正二品俸进右副都御史巡抚河南后周府仪宾刘宣所讦奏下诏狱寻命致仕去弘治元年五月卒洪干局参政时以赞画抚治流民有劳巡抚河南奏停王府造作蠲逋浚滏河以兴水利人颇称之其仪宾所奏亦王府怨之而致是葢非其罪云 

　　○都察院左副都御史盛公颙墓志铭（丘浚） 

　　丘浚 
　　英庙复辟之初权臣之功者朋比奸凿空起边衅欲树奇功以葢其迹率师闯塞即还虏因之而入十三道御史欲有言同事有泄之者彼先入愬于　上诬御史中有与被系内臣张永同族者欲之报复以激　上怒即逮所诬御史下狱明日众御史章始上　上御便殿召众入盛气待之掷章付御史诵之诵至半　上曰止掷章中所条事折之令其分疏复谕之以终诵　上意稍悟然重违权臣意姑从轻典凡列名者俱调外任其一人锡山盛公也时掌河南道事出知保定之束鹿县先是权臣启边衅其势焰可畏人无敢言者公首与同官涞水张公鹏谋谓事干军国乌可畏祸而不言张公以然即人谋之兵科都给事中王铉约以章交上机事因之而泄时联官者皆未知也亟召入永平周公宾仓卒诵诉上章音吐洪亮略无阻滞及对　上之言词直理正天下闻而壮之而不知首启其谋者盛公也同日出补外者若干人其后惟盛公年最高官最显而能以令德终呜呼天于忠直之报固独厚之邪公讳颙字时望常之无锡人正统辛酉得儁京闱景泰辛未始登进士第首擢河南道监察御史寻以老成掌道事时初经己巳之变朝廷惩前政委靡之失稍开言路一时言事者毛举细故攻讦阴私以张直声公独顾大体惜人才掩其疵疾不巳甚善类赖之尝两奉命□□治按淮时值岁大歉发仓赈贫全活者甚众按□时适当大比拔贤振滞是科得人盛及是首谋摧折巨奸直声凛凛闻天下其知束鹿也邑多显宦往往怙势不法闻公至相戒曰是尝劾奏石总兵者其人不可犯也公变搏击以抚循吏畏而民安之未几丁内艰去民留之不可俟其服阕相率诣阙乞公公得再任不复用刑法有争讼者谕之以理辄叩首听受不复辩邻邑闻之讼多年不决者各来请判于公公折以片言各心服而去时人有清如水明如镜之谣邑介保间四境之民虽非所□亦□风趋赴郊外有隙地愿就者自然聚以成市□人因目清官店既去任民筑亭立去思□至今存焉岁甲申擢守邵武行所无事不动声色而郡民大悦既而巡抚都宪以延平民狡而事繁请于朝移公治之延平与邵邻闻公政声有素莫不革心向化巡按御史录公两郡政绩请旌异于朝进一阶封赠父母乃妻岁癸巳升广西参政专督粮饷丙申升云南右布政使丁外艰服阕改陜西公在广西当残破之余委曲措注民夷赖以不扰陜西地临三边公在任日边报无虗月适岁多歉公调度有方而馈饷不缺入刑部右侍郎佐其长以明允恒举欧阳公求生不得则死无憾之语僚属告有深文巧诋者辄不乐之刑用是平仅再阅岁调公南京葢当道者之乡人有欲得公处者或以言公曰吾南人往官于南固其所也明年山东旱饥盗贼将之而起廷议欲遣大臣巡抚佥曰无如盛时望者改公都察院左副都御史驿往命至公即日就道甫下车露祷于天雨即太注枯稿复苏公多方设法凡前人救荒之政于今有益者次第举行而又因时之宜条数十策行下所司民赖以济赈恤之余所储尚百余万又有余力以及于前代圣贤有功齐鲁者之建祠宇以报祀之公山东之政大扺以黜贪暴表忠良除苛政以固民心本在山东者三年齐俗翕然以变年近七十以老疾上章乞致仕　上以其情词恳切从之驰驿归至徐州适所部有大狱以公知其始末有旨命鞫之狱成后归公自家食时家事一以付其弟颐至是抵家伯仲怡怡友爱加笃公家事一不问颐之构方塘书院迭山凿池莳花植竹以娱老之地公时静坐一室焚香读书以自适泊如也岁丁未以上　皇大后徽号恩进公一阶家居六阅寒暑以岁壬子正月卒享年七十有五讣闻赐葬祭如例  

　　○都察院右副都御史鲁公能墓志铭（尹直） 

　　尹直 
　　都察院右副都御史鲁公奉勑巡抚甘肃也甫下车即严明号令简阅部伍振张领月补剔利弊兵备咸饬声威远着虏寇不敢南牧朝廷可无西顾之忧矣无何遽闻父丧请归守制属边务方殷代者不至弗敢辄离日墨衰从事摧毁劳劬形神瘠耗疾作不可治卒于关内道之公馆实成化丙午八月十日也有司敛袭如礼归其丧讣闻　上深悼惜遣官谕祭命有司治茔域恤典厚矣公讳能字千之姓鲁氏世居宁国泾县曾祖通宝洪武初以民兵守御宣州有功升总旗十七年调广东新会县守御千户所子孙遂新会人祖讳保輗考讳号素轩先生以公员累封户部员外郎妣周氏继母陈氏俱宜人公资质端重性敏慧嗜学素轩喜曰吾世武弁以儒业起家必是子也遂遣从经师游年十六选补邑庠弟子员景泰庚午领乡荐甲戌登进士高第观政冬曹时永兴王薨公奉命营葬事提督有方事如期集还朝除南京户部四川司主事天顺戊寅丁周宜人忧辛巳服阕改户部山西司成化丙戌升员外郎明年以继母丧去官辛卯起复改江西司壬辰考最给诰推封如制寻升湖广司郎中癸巳迁陜西布政司右参议戊戌进右参政庚子升右布政使寻转左使甲辰升都察院右副都御史巡抚甘肃公历户部曹务繁剧区画综理严密而均适国用以舒司徒多倚重之在陜藩时分守临巩二府清水县城久圯虏寇卒至公亲率官民兵且筑且战城成虏自遁去继奉玺书总理八郡三边粮饷都行二司屯种征运以时远近有等而民力不疲每岁户部给籴米银数十五两旧多干没于权要公估直分籴龠合无亏而兵食以足创会计堂一所于公堂之左凡民徭边储洎王府禄米所当预计者则集僚佐畴度其中务在均节官民两便故岁虽侵无稽逋甲辰陜右亢旱不登民相食公虔祷羣望百方区画古今救荒之宜举行殆尽由是多所存活虽间至死不怨而一方卒赖以无虞公之力居多人温厚坦易慎交际口不道人过失至论公事则执定见侃侃不回职所当鞠躬尽瘁历官三十余年位跻二品甘嗜淡素如布衣时葢志在泽民□社稷而巳呜呼可不谓贤乎 

　　○都察院右副都御史马驯传（实录） 

　　实录 
　　都察院右副都御史马驯字德良福建长汀县人中正统十年进士授户部主事迁郎中升四川布政司左参政进布政使擢右副都御史巡抚湖广致仕弘治九年五月卒于家讣闻赐祭葬如例当驯参政时分守地方适有寇乱尝督理饷馈不缺事□受文绮之赐继布政又值时有事于播州而能给赡军需复被玺书褒奖至巡抚湖广则关中饥民流食荆□者甚众驯以便宜即赈之地方遂赖以无虞后归老于家几十有二年而卒 

　　○甘肃巡抚副都御史唐瑜传 

　　唐瑜字廷美上海人九岁失恃事继母如所生及长美髯修干器宇凝重时人皆异待之景泰辛未进士拜南京礼科给事中京城饥分地给食活者甚众出知衢州府尚教缓刑民无敢欺者县有孔氏祭田夺于民瑜以私财赎其租使供祀事孔氏子孙图瑜像于家庙生飨之癸未旱疫文祷于神雨大作沴气遂消后数旱祷辄雨民勒石纪其事李延者媒匿聘金粥二子以偿不足又市其妻瑜闻而叹曰民穷而犯法畏法而弃妻子典守者之过也赎还之龙游张福戕吴氏四人而诿其事于金氏既诬服矣瑜别置于狱廉得之释金而罪福民惊传以神赋十诗以颂将去有千人诣阙借留不得老穉攀送至不能行后复立生祠及去思碑于学进湖广参政山西云南布政使并有善政大臣累荐未及用或劝宜降志者瑜正色曰我一介寒士至此复何求久之升副都御史巡抚甘肃诏使讽织细绒以充贡瑜执弗从武臣有被黜者复竞阴中遂坐劾以去弘治壬子复故官致仕甲寅卒衢州人闻之相率来哭奠数月不绝 

　　○巡抚两广副都御史唐珣传 

　　唐珣字廷贵华亭人天顺丁丑进士知合州兴学劝农盗贼解散民立生祠奉之以刑部郎中知福州府时岁亢旸至之日霖雨滂沛人皆相贺或言故事当先谒藩府珣曰未成妇而先见姑嫜可乎竟先之任识者以得体中官汪直用事声势振天下有假具名号行事者所至官吏望尘屈膝珣独察其伪将执之众交谏不听讯之果奸人也由是风闻四方奸党夺气豪僧杀人有之地者狱久不决珣一讯寘于法时皆快之设义冢以收无主之骸严焚尸之禁开仁惠里洲曰以广民业筑五虎门塘以御海患闽人歌之历湖广参政布政使入顺天府尹先是吴玘以强直罢众谓宜少贬以避祸珣至守法如故众亦无以怨也迁右副都御史巡抚蓟州等处以母丧归服阕会南蛮弗靖即家拜右副都御史巡抚两广方疾闻命即行既至督兵进剿破村寨嵒洞百余斩获万计捷闻赐勑奖劳将大用未几以疾卒 

　　○都察院右副都御史刘潺传 

　　刘潺河南安阳县人天顺丁丑进士授刑部主事□员外郎郎中浙江右参议陜西右参政四川左布政使顺天府府尹都察院右副都御史弘治元年致仕至十八年八月卒有司以闻诏赐祭葬如例潺谨厚不务皦察在刑部时巡抚湖广都御史翁世资与其属都指挥互讦　上命潺往会巡按御史焦显案其事比至显欲诬致都指挥罪潺谓显曰即如君言国法安在卒坐世资京师有冢家兄弟争祖职往往重赂勘官依违者连岁会刑部檄潺勘验乃复赂潺潺亟特白部堂事乃决时论韪之其历藩府亦俱以廉慎称惟巡抚辽阳于边务多缺责备者犹不满云 

　　○都察院右副都御史谢公士元行状（罗□） 

　　罗□ 
　　弘治七年夏六月都察院右副都御史长乐谢公□于家讣闻　上诏礼部遣官祭工部遣官营葬事公讳士元字仲仁登景泰甲戊进士官户部云南司主事建昌知府历广信永平二府□川右参政布政使至今官扬历凡三十有七年弘治庚戌年六十七以疾请归又四年卒公自童时崭然敻出礼部廷试皆入高等在部督通州仓首陈四弊大部诸老所奇而勇于特立时与阉人敌阉不胜忿欲中伤之幸其去而絷羣胥使织公罪不可得时崔庄敏公少宰荐公于太宰王忠肃公以公才宜典郡遂以知建昌建昌兵民错居穿窬夜且六七发而兵官影庇不可爬搜民大困公至以他事恐兵官皆股栗自危奸无所大郭内外十里不拾遗民日就饶益乃大新学官作礼乐器立观德亭考射礼于吴谕德梦弼购书万卷贮讲堂新藩分司新驿屋及船邮亭如之以待宾新城楼及橹以戒戎新城隍庙风云雷雨坛土遣社如之以礼神祠李先生觏墓表黄孝子谭节妇门以风俗有图曰敦化曰表忠曰劝学图系以诗摹流民□兄弟相讼者多诗以谕之惟曾氏一诗与三图今盛传于人南城民有得石像潜蒙以腐鼠置屋上□羣噪而啄之去来盘旋民佯惊集其邻升屋下之以神妪叟欢趋如市公取其石碎于庭而止复有巫自鲁来妖凭之言祸福如响公曰是济人所神者今越吾境何能妖谓巫由吾畏谢公吾去巫忽觉如常女子先时民刳于伪平章之虐宣德中荆国新去之蕲吏治多姑息而无良习嚚入骨至公犹欲来餂也怀伪劵讼田宅者贯鱼而来推其一人先入券初见公即叱曰尔何伪乃尔民惊以神而僚吏愕不知何以公笑曰吾见其券年踰二纪而券之纸今式也令吏试抱二纪前案验纸式果然诸伺于门皆逸去比部一再饥郡民始而謷然既而寂然若不知者公豫倡以俸金而富民争开廪延籴不旬日而新榖升闭廪者十七八二佐自远归载酒饮其邸部使至过引诸巳而善必归之故终其任而胥隶亦不闻有所按逮者成化中大理卿夏公来考察江西列荐者四人公其一焉九载郡民诣阙上书请留升从三品俸仍留郡诸生生祠公于学翰林学士张公之碑公不可撤祠踣碑比去复立在广信年杀于建昌三二而治声实相埒属县永丰旧治银穴閟久弗发而括人寇锺前去后至□□恒数千人曳行旅以□□掠民蓄以食饮兵官□□□而括人骁彍莫不闻皆汹汹自慑时厚公者幸公将代可去以避其□公曰见难而避无勇贻患于人不仁无勇不仁去将焉用之乃勒兵循灵山东并永乎溪踰灵山下趋之贼闻公至佯遁而留二三诱谍不觉我兵皆解严至则不垒而休于僧寺且炊俄而我逻卒不及反自甲先出而贼大四起呼声动林木以筅遮公环而刺之左服筅所中血流涧鞾柘阳巡检者遥呼贼曰我公也□何敢杀　天子命吏贼亦愕相视公犹褁疮督□如常所俘杀甚众得其戎首胜破之公遂临穴怒曰此祸穴也筑之以绝窥睨公还未尝言战时事入朝补永平以忧不赴服除有蜀之命当分司东川东乡县者荆腋陜首猨巢虎穴之y皆弯弓带剑之民性于寇攘而亡命逋逃是主是徕县凡三刧而有司依违养寇巳地公曰盗鼠也饲猫于室而其足可乎于是踪迹其所出人或捕或杀至数百人盗几尽或曰县可徙也公曰盗畏远乎畏有备乎即远百里盗有足也奈何不听檄县长史因旧城甓之而浚其□戊以土兵县得不徙而迄今亦无变建夔之僻县也县官拥虗名而实掣肘于其颜噤不得以□契从事惴惴尸素以须代不则剽攻于路不立主名以恐其来代者部使置异域不幸往者余五十年公具知之径按其县廉得其魁穷治之党□去□他县在蜀六年　上以全蜀非公不可乃进今官巡抚之时吐蕃生熟二虏相煽以变边吏告急公曰比其发吾不可包荒兵法曰致人而不致于人吾用之乃托行边缮亭障严斥堠选军实若不知其变者虏亦幸其未暴率其丑来献羊豕罗拜道左曰乃今见天朝大臣吾生矣公褰帷徐行命译者扬国威武虏一步一拜麾之去公因视边庾虗实先是边储皆诸郡税亩以充而奸民关节盘错名代输实白着庾硿然公稽籍以验数命官以考实得十三万石有奇以纾边饥己酉蜀大饥民流入会府日如蚁公广室于城内十余区粥以食之而勤涤其秽以防疫饮病者以药葬死者以丛冢于东郭外给归者以符使得传食以至其处豫檄州县于其日关白之行荒政于属郡而日夜规画不遑暇食所亲活数万人全蜀以安公吏善应变神施鬼设不可端倪始视之若越寻丈而揆其终卒无失尺寸遇事不顾利害必达具志虽雷霆在上屹然不动而一言合于道虽□大贱隶必改容谢之罗一峯张东白二太史与公□服公改过之勇建昌学成夏方伯记之以处官事如家事嘉公确论也性本至孝居官两迎父养事从父如父疾必尝药以进三弟终身不析着白食俸入弟侄主之尝一弟女归装具差不敌必买诸市弟辞不许聚食余千指用数窘公自餟粥于堂以率而族之不能婚丧孤不能自食贫鬻屋者公力之所又若沛然有余尝率族有力者葬其上世凡三丧建祠堂祀先旦望族以班见买田以祭而储其赢以预不虞家居严以有礼内外斩然无敢疾趋謦欬者非甚疾秉炬讽诵永夜乃休尤好论兵晚亦好易作玩易轩初号约庵老更曰拙庵曰拙吾实录也所著有约庵稿若干卷藏于家咏史近体三百首梓行于时予少侍公学十年公去郡又复十年　先皇帝奄弃万国自蜀来复与公会同哭于阙下又四年予罹忧家居公得请道郡郡之人空巷迓公至舆枳不可行操豚浆槖金□馈者争隙而入公一无所受而今年春公寿七十郡之仕于朝者又文若诗公寿及今又皆哭公尽哀焉呜呼民不可动以术使德巳也公非仁者欤何感人若此用是撮其槩俟立言君子铭之碑之传之以世吏劝焉 
</div>
    <div class="pagination">
<a href="国朝献征录_page101.html">上一页</a><span>...</span><a href="国朝献征录_page97.html">97</a><a href="国朝献征录_page98.html">98</a><a href="国朝献征录_page99.html">99</a><a href="国朝献征录_page100.html">100</a><a href="国朝献征录_page101.html">101</a><span class="current-page">102</span><a href="国朝献征录_page103.html">103</a><a href="国朝献征录_page104.html">104</a><a href="国朝献征录_page105.html">105</a><a href="国朝献征录_page106.html">106</a><a href="国朝献征录_page107.html">107</a><span>...</span><a href="国朝献征录_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
