<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 506 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 506 页/共 1860 页
  </h1>
  <div class="content">
   大清高宗法天隆运至诚先觉体元立极敷文奋武孝慈神圣纯皇帝实录卷之三百六十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十五年。庚午。四月。戊子。谕军机大臣等、河道总督高斌回奏。部驳临黄、临运、两坝情形一摺。部议以黄高清下。势难倒注。高斌则称黄河水面高于运河五尺。设遇大汛。运河水面加长七八尺至丈余。黄河偶未加长。或虽长而较小于运。则清水之下者转高。下游中河难以容受。即可启放二坝。引清入黄等语。夫黄河水面高于运河五尺。非独水面高。乃其河底高也。黄运河底。既高下相悬。即使运河盛涨。非横决旁冲。即下流漫溢成灾。何能使之转而就高。此理易晓。非秘钥难明之事。而高斌仍复如此执奏。不过回护前言。此摺朕已批令原议之大臣议奏。今思事既不行。若该部立议驳诘。徒多往返。终无了局。若含混定议。将谓河务中至浅近之理。竟不能知。亦非政体。是以特行传谕。令其知悉。以全颜面。此摺不必交议。一并谕令知之。　　

○又谕、据湖广总督永兴奏报。原任四川学政朱荃、起程回籍。伊家人禀报在重庆府闻讣丁忧。二月初一日赴成都交印。初十日起程回籍。三月初九日。行至巴东县地方湾泊。夜起失足落水。拉救不及。打捞未获等语。此等情甚可疑。朱荃若非潜踪灭迹。即系投江自尽。必非失足落水。伊自上年七月丁忧。岁除封印之时。尚趱紧开考。其有意匿丧。情节显然。经御史参奏。该部现在行查。朱荃蔑伦伤化。其心迹已不可问。明系闻讣之后。乘未报出。连考数郡。贿卖生童。以饱行橐。一闻被参之信。知无可掩。因托词落水。希图了事。伊家人戚属从行者甚多。岂有泊舟之后。乘夜复起。竟无一人知觉。而听其失足落水之理。其隐匿实情。通行捏报。不问可知。况家人不行护救。又不急打捞。已有应得之罪。此外别有谋害等事。俱未可知。伊家属前行。此时应已抵家。著传谕永贵、令其即提朱荃随从家人。严行审讯。务得实情。即速具奏。并谕四川总督策楞、湖广总督永兴、巡抚唐绥祖知之。　　

○己丑。孝端文皇后忌辰。遣官祭昭陵。　　

○谕、今日侍郎管太常寺事伍龄安、因额驸超勇襄亲王策凌。配享太庙位次。开单条列具奏。朕已另降谕旨办理。因详阅配享诸臣名单。其中如费英东、额亦都诸臣。皆佐命元勋。汗马百战。功在旂常。是以侑享大烝。俎豆勿替。即大学士鄂尔泰、已觉过优。于此益见张廷玉之不当配享。其配享实为逾分。在鄂尔泰尚有开辟苗疆、平定乌蒙、及经略边陲诸劳绩。若张廷玉在皇考时。仅以缮写谕旨为职。此娴于文墨者所优为。自朕御极十五年来。伊则不过旅进旅退。毫无建白。毫无赞勷。朕之姑容。不过因其历任有年。如鼎彝古器。陈设座右而已。夫在昇平日久。固无栉风沐雨。躬冒矢石之事。可以自见。然亦必德业猷为。有功社稷。方足当之无愧。张廷玉曾有是乎。上年朕许伊休致回籍。伊即请面见。奏称恐身后不获蒙配享之典。要朕一言为券。朕以皇考遗诏已定。伊又无大过。何忍反汗。故从其请。并赐诗为券。夫其所以汲汲如此者。直由于信朕不及。即此居心。已不可以对天地鬼神。尚可冒膺侑食之大典乎。及其谢恩不至。经廷臣议处。朕仍复加恩。宽留原职。并仍准其配享。是有伊又当何等感愧。乃仍靦然以老臣自居。并不知感。且于陛辞之日。赐赉优渥。并令于起身时。仍派大臣侍卫往送。伊遂心满意足。急思旋里。适遇皇长子定安亲王之丧。甫过初祭。即奏请南还。试思伊曾侍朕讲读。又曾为定安亲王师传。而乃漠然无情。一至于此。是谓尚有人心者乎。在大臣年老。或患疾不能任事。如徐本、任兰枝、杨汝谷等。何尝不准其回籍。若张廷玉、则不独任以股肱。亦且寄以心膂。尤非诸臣可比。朕从前不即令其回籍者。实朕之以肺腑心膂视之。逾于常格之恩。而伊转以此怏怏。及至许其原官致仕。许其配享。则此外更无可希冀。无可留恋。惟以归田为得计矣。前于养心殿召对。奏称太庙配享一节。臣即赴汤蹈火。亦所甘心。夫以一己之事。则甘于赴蹈。而君父之深恩厚谊。则一切置之不顾。有是情理乎。使皇考仍在御。见张廷玉今日之行为。亦将收回成命。则朕今日不得不明颁谕旨。以励臣节。张廷玉非但得罪于朕。抑且得罪皇考在天之灵矣。且朕赐诗。所谓可例青田原侑庙。漫悉郑国竟摧碑云者。刘基在明。原系从龙之佐。有帷幄之功。而当时配享。尚不免訾议。今张廷玉自问。果较刘基何若乎。至魏徵仆碑事在身后。今张廷玉现在。更不待身后始有定论。朕前加恩降旨。仍准其配享。台垣诸臣。即应力陈其不当滥厕元勋之列。而乃噤无一语。御史中非无人。即有所观望耳。配享一节。天下自有公论。张廷玉亦当有自知之明。今及其未至身后也。正可折中定论。朕岂肯为唐太宗所为耶。著将此旨、并配享诸臣名单。令其阅看。自加忖量。能否与本朝配享诸臣比肩并列。应配享。不应配享。自行具摺回奏。到日令大学士九卿等定议具奏。寻奏、臣以庸陋之材。窃禄多年。毫无建白。臣不自度量。妄思配享。蒙皇上详加训示。如梦方觉。既无开疆汗马之功。复无经国赞襄之益。年衰识瞀。愆咎自滋。伏乞罢臣配享。并治臣罪等语。得旨。大学士九卿议奏。　　

○谕军机大臣等、阿思哈所奏、船户万令德、揽载盐船。行至江省地方。遭风淹没。溺毙唐伟侯一案。湖北抚臣唐绥祖、则称究出该犯于沿途偷卖盐觔。将唐伟俟闷禁船舱。放漏淹死。捏报失风情由。据将首犯万令德现解江省就质。但前此既经捏报失风。则万令德到江。自必坚称失风。以脱重罪。而地方官规避从前捏报失察处分。又何难令其坚称失风。以符原案。此等处阿思哈皆不可不知。应另行委员查办。不得仍令原问官承审。再唐绥祖与彭家屏、素不相合。或唐绥祖因事在江省。地方官不得辞咎。有意故重其辞。或彭家屏庇护属员。欲宽其处分。故为开脱。坐唐绥祖以罗织鍜炼之名。俱未可定。阿思哈甫莅江省。身在事外。著将此情节传谕知悉。令其秉公据实办理。寻奏、据湖北巡抚唐绥祖、将该犯万令德解到。臣另委员审讯。已据供盗卖引盐。谋溺唐伟侯致毙情由。但尚有同谋凶犯胡长子、胡老六、及夥犯等。均未弋获。查从前原报失风坏船。适值事在同时。是以借此装捏。希图漏网。除专差严缉逃犯外。合先奏闻。得旨。览。若果如此。则彭家屏将来有处分否乎。　　

○又谕、据巡抚阿思哈摺奏。二月上中二旬。各属雨水调匀。菜麦已经秀实。嗣于三月十四十五十九等日。甘霖普降。早田栽插及时。农民甚为欣庆。又称各属粮价。南昌等七府所属州县。间有稍增数分。一钱一二分。其余各郡。均与上月相同等语。春间雨泽既已沾足。粮价自必渐次平减。何以转有加增。由此度彼。则所报得雨情形。其中或不无粉饰。朕民依念切。望雨自殷。然封疆大吏。于地方雨雪粮价。自应据实入告。不得因仰慰朕怀。转致言过其实。阿思哈初任巡抚。尤当实心实力。不得稍存此见。至奏江省漕船。于鄱阳湖等处遭风。沈失米石一事。虽据称现在分别查办。但星子、彭泽、都昌、德化等处。尚非水势险恶。或系运丁水手。先时盗卖漕粮。遂以中途飘溺。冀图掩饰。亦未可定。并传谕阿思哈、令其悉心体究。据实具奏。寻奏、本年奏报三月分雨水情形。并附呈二月分粮价。维时高下田禾。实俱沾足。其各府州县具报得雨分寸。臣惟恐稍有粉饰。复查各营员汛弁所报。悉属相符。方敢入奏。至南昌等七府。所属州县。二月粮价。间有稍增之处。实缘青黄不接之际。收获需时。内有路通商贩之州县。市价略增。余俱平减。再江省漕船。于鄱阳湖等处遭风失米一案。臣已悉心根究。如有先时盗卖。中途捏饰等弊。即据实参追。得旨。览奏俱悉。　　

○庚寅。谕、前因甘省边防重地。令将各省提镇卓荐人员。来京引见时。询明熟悉边情。并愿往甘省效力者。声明请旨。发往补用。该部现在遵循办理。但思卓异人员。俱系现任。若调往甘省。一时骤难得缺。不无守候之艰。现在数年来。愿往者仅寥寥数人。况据伊等自称熟悉边情。亦未必遽可凭信。于边疆无所禆益。嗣后卓异人员来京。不必将熟悉边情。愿往甘省之处。再行询问。著传谕该部知之。　　

○又谕、据闽浙总督喀尔吉善、巡抚潘思榘奏称。乾隆十四年十一十二两月。内地出洋船只遭风。飘至琉球国者。先后共十船。该国王将船身坚固之林仕兴等六船。商人水手一百三十名。拨给桅木廪饩回籍。复将被水失舟之吴永盛、陈得昌等四船九十二名。给廪备舟。遣都通事阮超群等送回福建等语。琉球国中山王尚敬、素称恭顺。内地商船遭风。飘往该国。加意资送回籍。诚款可嘉。著赏赐该国王蟒缎二疋。闪缎二疋。锦二疋。彩缎四疋。以示嘉奖。其伴送之都通事阮超群、东观旭等。著该督抚优加赏赉。该部行文该国王知之。　　

○户部议准、调任云南巡抚图尔炳阿奏称。嗣后江浙等省。采买滇铜。均令该布政使给发印簿。饬令委员将沿途所用脚费银两。会同各地方官雇夫。登填印簿。俟运竣日。造册报销。倘有浮开情弊。及地方官不加确查盖印者参处。从之。　　

○兵部议准、广西巡抚舒辂奏称。梧州协桨船十二只。额兵三百九十三名。每船配兵二十六名。除养廉公费字识堆卡兵七十六名、暨防梧州府兵八十一名外。祇存操兵二百三十六名。且分防三十八汛。一汛之兵。不足敷一船之用。若将数汛拨齐。又必本汛空虚。查该营原有塘船二只。今以桨船改添三只。派给梧城河下二。三合嘴、白马、勒竹、三汛各一。配驾巡游。尚余桨船九只。估价充公。从之。　　

○补行广西省乾隆十三年大计。卓异官四员。不谨官五员。罢软官一员。年老官一员。才力不及官一员。浮躁官一员。分别升赏处分如例。　　

○予吕宋国在洋遭风难夷阿轮士等抚恤资送如例。　　

○辛卯。上诣畅春园、问皇太后安。　　

○以礼部郎中高景蕃、为云南乡试正考官。检讨陈桂洲、为副考官。以编修诸锦为贵州乡试正考官。司业温敏、为副考官。　　

○壬辰。谕、阿桂前因随往军营。以招摇致获重谴。经部议治罪监禁。朕特加恩宽宥。令伊父阿克敦约束教导。阿桂从前获罪。原因倚恃上司。尚非身犯赃私者比。伊向在司员中。办事犹知黾勉。且阿克敦仅此一子。今再行加恩。著仍在吏部员外郎上效力行走。俟有缺出题补。　　

○刑部奏。嗣后兵役人等。押解军流徒罪等犯。如违例雇替。托故潜回。或先后散行。止任一人押解。致疏脱者。照押解罪囚中途不觉失囚律。减囚罪二等问拟。从之。　　

○又奏、凡造卖贩赌具之犯。审明亲老丁单。初犯准留养。照例发遣记档。再犯概不准留养。从之。　　

○癸巳。安西提督永常奏。夷使尼玛、回至哈密。恳求变卖乏弱驼马。购买货物。总兵张世伟、恐坚拒启衅。悉准其请。奏入谕军机大臣等曰。此事尼玛固属卑鄙小见。而张世伟亦未免过于姑息。似此因循怯懦。将来或恐贻笑外夷。难令其弹压边境。伊前在西宁。办理餧驼一节。尚属尽心。或于内地营务相宜。已令其来京陛见。酌量另补。其员缺令吕瀚补授。此旨不必告知张世伟。俟吕瀚到镇。凡夷使分内应得些小利益之处。仍照常听其交易。若例外干求。当示之节制。以杜无厌之望。著传谕永常、可逐一详悉告知吕瀚。令其审度轻重。妥协办理。　　

○甲午。超勇襄亲王额驸策凌、柩至清河。上亲临奠酒。　　

○谕、据江宁将军保德等奏称。驻防满洲蒙古官员。请与在京满洲蒙古官员。一体补用绿营等语。各省设立驻防官兵。原以弹压地方。该将军大臣等。当思设立驻防本意。不时训练。务使骑射娴熟。武备整饬。乃从前有以各省驻防官兵子弟、奏请于驻防省分考试者。曾蒙皇考降旨训饬。是驻防人等子弟。尚不准归驻防省分考试。其官员又何得补用绿营乎。况在京旗员准补绿营者。特因人数众多。升途较少。且汉仗弓马。原可以表率绿营。是以通融办理。各省驻防人等。皆为数无几。既不比京师之多。且设有协领佐领防御等缺。升途并无壅滞。伊等果能奋勉。自可洊历升途。又何必照京师之例。以致多占绿营武弁升用之阶乎。看来保德等此奏。非为彼处官员升途起见。明系沽名钓誉。未悉设立驻防本意。甚属冒昧。保德等著交部严加察议具奏。寻议、江甯将军保德、副都统祁尔丹、富昌等。均照溺职例革职。得旨。保德不胜将军之任。著以副都统用。祁尔丹、富昌、俱著革职从宽留任。　　

○乙未。大学士等议奏、致仕大学士张廷玉。应请停罢配享。仍革去大学士职衔。以为大臣负恩者戒。得旨。张廷玉配享太庙一节。朕之本意。并无欲令其停罢之见。二三年前。大学士史贻直、曾于面见时。议及配享大典。张廷玉不当滥邀。朕知伊二人素不相协。且汉人中有配享大臣。亦足为臣工之劝。是以未经允行。及上年许令张廷玉休致。伊即奏请面见。汲汲以配享为请。求一言为券。朕即允其请。及其谢恩不至。经大学士九卿议停其配享。朕以皇考成命早颁。仍曲示保全。未允廷议。在张廷玉即不知朕心。信朕不及。而朕之始终加恩。不欲停罢配享。初未尝有丝毫成见。已可共白矣。乃张廷玉受千载难遇之恩。而毫不知感。靦然自居老臣。朕西巡时。伊随众送驾。乃加恩免罪后初次面朕也。伊亦未曾叩首道傍。且毫无惶悚激切之意。仍在皇城内、与留京总理王大臣同列。海子接驾亦然。是皆众人所共见者。及陛辞之日。朕仍赐令召见。意以伊以老臣去国。自必有嘉谟谠论。规益朕躬。合于临别赠言之义。而无一语及于国家正事。古人居江湖而忧廊庙者。固如是乎。且奏称去冬谢恩不至。曾令伊子将缘由告知奏事太监。未为转奏。近日奏事太监。有敢以大臣陈奏之言。壅蔽遗漏而不为转奏者乎。皇考临御以至朕躬。能容此等奏事太监乎。此在外人或未尽知。张廷玉在军机处行走数十年。宁不知之。而欲以此委过于不足比数之小臣。大臣居心。岂当出此乎。及遇皇长子之丧。甫过初祭。即奏回南。于君臣大义。及平日师傅恩谊。恝然不以动心。其意不过以志愿已遂。更无可图。惟以归荣故乡为急。人臣如此存心。于国家无几微系属依恋。国家安赖有此臣也。夫遭皇长子之丧。迫不及待。欲归故里。在张廷玉则为悖于大义。在朕视之。仍属小节。朕非因小节而督责去位之大臣。然于小节如此。又安望其临大事而能竭力致身乎。在张廷玉老迈归田。岂更望其出力。而我大清国亿万斯年。君臣一体。休戚相维之谊。所关甚大。不可不剀切明示。以正名教之大闲。且张廷玉去志。本不始于今日。当有讷亲时。伊即屡在伊前怂恿代奏。讷亲不敢明为奏请。而时时流露其意。彼时张廷玉尚未龙钟。岂一二年亦不能待。而营营思退者。盖自揣志不能逞。门生亲戚之素相厚者。不能遂其推荐扶植之私。所积赀产。又已足赡身家。是以伊十余年来。仅以旅进旅退。容默保位为得计。及一一获满所愿。辄图远引。朕向之曲示优容者。则以皇考所贻。即古器亦加珍惜。何况旧臣。然亦以其原无大过耳。今既获戾种种。实乃得罪皇考。无可复加原宥。适因伍龄安之奏。阅配享功臣名单。益见其不可滥邀。是乃天理昭彰。不容幸窃非分。朕虽欲屈公议以全初念。亦有所不能也。况配享大典。不但酬庸。实以示劝。在朕初无成心。鄂尔泰、张廷玉、同奉配享之诏。鄂尔泰在生时。朕屡降旨训饬。较之张廷玉尚为严切。此亦在廷所共知者。然以大节不亏。始终克全。自应叨荣勿替。而张廷玉居心行事如此。若仍令滥膺侑食。诚不足以服公论。不足为天下后世臣工之劝。即朕亦何以仰对皇考在天之灵。著照大学士九卿所议。罢其配享。至朕于张廷玉已格外加恩。所议革去大学士职衔之处。仍著宽免。并将前后情节。详谕内外臣工知之。　　

○军机大臣等议覆、镇海将军赵宏恩奏称。明春豫备安墩随护兵。请照康熙四十四年之例。镇江兵。自清江浦起、分十墩。每墩拨兵四十名等语。查御舟经行处。沿河两岸。自应派拨兵弁护送。惟是安墩设队。更换随行。期于前后联络。足供使役而已。该将军所请每墩四十名之数。未免过多。或酌派一二十名。或十数名。亦属可行。应令会同总督黄廷桂、妥商定议。再江宁、杭州、俱有驻防。自宜画一办理。从之。　　

○豁免安徽贵池、石埭、合肥、寿州、凤台、宿州、凤阳、临淮、怀远、定远、虹县、灵璧、阜阳、颍上、霍邱、毫州、泗州、盱眙、五河、滁州、全椒、来安、和州等二十三州县。并庐州、凤阳、凤中、长淮、宿州、泗州、滁州等七卫。乾隆十四年分水灾银、一万七千六百九十七两零。米、一千三百八十四石零。麦、五十四石零。豆、五十二石。　　

○丙申。上诣畅春园、问皇太后安。　　

○谕、据四川总督策楞奏到、军需案内。核减南路运粮乌拉。应赔银三万五百余两。并将办理不善之抚藩、及总理台员等。开列名单。著落分股追赔一摺。朕思从前南路各站。供运粮石乌拉已用价采买。而脚价之外。又添给草乾。较之雇运。为数转致浮多。自应照例核减。但念彼时实因明正土司等处乌拉短少。雇觅维难。曾给奏明采买办运。尚非有可雇觅而故为糜费者比。况倒毙乌拉。本属该员等经理无方。原价自难亏项。至于长途往来输挽。草乾在所必需。若照雇运之例一并核减。该员等赔补。未免竭蹷。著将议赔草乾等项银一万二千余两。俱从宽免其赔补。该部即遵谕行。　　

○丁酉。谕、从前遇有公中佐领缺出。将大臣等一并带领引见。雍正年间。奉皇考谕旨。大臣等交派事件繁多。无暇详细办理佐领事务。不若仍简放章京等员。于事有益。若不得其人。再带领大臣引见。因此、凡遇公中佐领缺出。并不带领大臣。只拣选官员引见补放。此等办理。殊未喻降旨之意。从前以大臣无暇办理佐领事务者。特指任事繁多之大臣言之耳。并未云所有大臣等俱不可兼管佐领。况佐领职司管教。若令事简大臣兼管。实为有益。如以身任大臣。遂当诿谢。彼动旧世管佐领。何以兼辖乎。嗣后八旗遇公中佐领缺出。将各旗任事简少、及无管辖部务之大臣等。拣选引见。若此外又有缺出。不得其人。再拣选官员等引见。　　

○戊戌。上御勤政殿听政。　　

○谕、本日召见都隆额。伊奏身有疾病。请留京免赴凉州任所。都隆额身系宗室。朕加恩补放凉州副都统。伊至彼处。亦不过充数行走而已。并无尽心办事之处。而伊子又干律薙发。理合按律办理。朕加恩饶恕。都隆额应感戴重恩。忘身竭力。乃伊并无奋勉之处。而反借端奏请不赴任所。甚属不堪。看来都隆额亦不称副都统之任。著革去副都统。照伊给事中原衔。在旗效力行走。再同宁自派往驻藏。看其形景。似不愿往。即往亦无益于事。著伊不必赴藏。即补放都隆额所遗凉州副都统员缺。驻劄青海之副都统职衔班第、赴藏换拉布敦。纪山赴青海。照副都统职衔班第之例。自备资斧。驻劄办事。　　

○谕军机大臣等、据莽阿纳奏称。国家设立营伍。必须素有训练。方可临事遣用。嗣后倘须调遣。务挑年久练习之人。其甫经入伍者。但令防守汛城等语。从来兵可百年不用。不可一日不备。惟在督抚提镇。先期实心操演。使娴习骑射。晓畅戎行偶遇徵调。自应详慎拣选。务取年久训练之人。莽阿纳此奏。似有所见。但系先时筹备之策。未便发交部议。明著功令。将原摺钞寄陕甘云贵等省督抚提镇。令其阅看。俾于平日留心整顿。以收捍卫折冲之实效。　　

○又谕、据广西巡抚舒辂奏。云南土富州。差土目李世昌等、往交趾缉拏凶盗。由坡利后山偷度。被人放火抢犯。杀死五人。将疎防文武各员纠参一摺。该土目赴交缉凶。由归顺州之荣劳隘出口。于上年七月九月两次到隘。俱经该州协等移覆阻回。以致该土目等由土山潜越。酿成抢杀重案。该土目等既持有关文。再经往返。该州协等何以不行禀明该抚。妥协办理。惟事始终坚阻。所奏殊未明晰。至称坡利山非设卡隘之处。兼系土山可以私越一节。尤非慎重边防之道。到隘告明。则坚不肯放。而土山僻远则任其潜度。是教之偷越犯禁也。岂设卡防范本意耶。又称参劾疎防。例应督臣主稿。是以照例移咨劾参等语。武职考成。责由总督。虽属定例。但该督驻劄广东。相距甚远。该抚遇此等边防要务。经地方官报知。亦应就事筹办。何乃藉词援例。谓非己责。看来不无因循推诿。为开脱属员之地。著传谕舒辂、将此案严查办理具奏。寻奏、粤西南宁、太平、镇安、三府所属。皆与安南接壤。共设三关百隘。并设子卡一百二十余处。平时一概封禁。归顺州所属之荣劳隘。即在封禁内。是以上年七九两月。云南土富州差目李世昌等、欲从此出交拏犯。俱经该州协阻回。惟未经禀报。又不加谨巡防。以致土差潜从坡利后山私度。实属咎所难辞。至坡利一山。从前原未设有卡隘。但与平孟隘相距不过五里。该隘弁兵、不能就近巡防。亦属疎玩。现已选差缉获首犯矣常料。并究出夥犯五名。亦饬确访务获。其各隘兵勇会巡。与汛弁会哨之法。容再详悉定议。得旨。此后留心改过。诸事认真可也。　　

○缓徵甘肃续报之河州、平凉、灵台、中卫、西宁、张掖、高台、靖远、狄道、静宁等十州县。乾隆十四年分水灾新旧额赋有差。　　

○命侍讲学士蔡扬宗、充日讲起居注官。　　

○己亥。上诣畅春园、问皇太后安。　　

○谕军机大臣等、据漕运总督瑚宝奏称。四月中、舟过山东之峄县地方。沿河一带麦禾。俱经出穗。青葱茂盛。询之居民。称入夏以来。未得雨泽。近日光景若何。准泰何以不行具奏。峄县等处濒河洼地。土有余润。其余所属地方。曾否得雨。及曾否沾足之处。据实奏闻。不得稍存粉饰之见。即传谕准泰知之。寻奏、峄县沿河一带。皆系兖州府属。入夏以来。有未得雨之处。然皆土膏润泽。据该府禀报。所属州县。本年二麦收成分数。约在九分以上。至此外沿河之鱼台、金乡、济宁州卫。及该府所属之滋阳、宁阳、曲阜、泗水、邹县、嘉祥、并登州府属之蓬莱、文登、福山、宁海、莱州府属之掖县、高密、平度、胶州等处。各于四月下半月。均得透雨。得旨。观汝所奏。究有粉饰之意。何能慰朕耶。　　

○以盛京兵部侍郎慧中、为吏部右侍郎。　　

○调山东按察使德舒、来京陛见。　　

○庚子。谕、前派同宁驻藏。因伊心不愿去。改放为凉州副都统。今日同宁具奏请罪。俱系巧辩。同宁身系宗室。今闻旨申饬。既知愧惧。理宜具奏叩请驻藏。不然、奉朕旨前往副都统任亦可。今乃奏请交部议罪。是不愿驻藏之意。显然可见。著该部严行查议具奏。寻照部议革职。　　

○是月。直隶总督方观承奏。直属雨水。未能深透。二麦略减分数。于秋禾无伤。得旨。京师亦然。日日有细微之雨。而总不沛泽沾足。朕实忧之。麦收已定减分数。然较之往年。犹属稍胜。但恐再迟数日不雨。则大田并将可虑矣。汝处光景若何。详悉实奏。毋徒为慰朕之词也。　　

○又奏、直属二麦并秋田情形。大概收成分数。约四五分至八九分不等。再查直属麦价。三倍于谷。而民食又不藉此。是以每亩收石余者为大丰。五六斗以上、亦不为歉。至大田虽雨泽未匀。然今年播种早。得气全。现在青苗一色完好。即得雨稍迟。不至旱损。得旨。览奏俱悉。　　

○署长芦盐政丽柱奏谢留任恩。得旨。汝此一二年。颇不似前。不过一时无人。姑留汝耳。毋自以为得意。并不可因此旨。又生畏葱观望之心也。　　

○河南巡抚鄂容安奏。雨水调匀。二麦长发。现已丰收。粮价甚平。并严禁躧麴之弊。以防虚耗。得旨。欣慰览之。京师近觉望雨。春初满望麦可丰收。今则不过仍如常年耳。汝省麦既丰收。而又严禁躧麴耗麦之弊。若百姓间欲流通。兴贩至直隶者。毋为遏籴之举也。又奏、遵旨保荐经学宿儒。屡经访问。求其经术深纯。近里著己者。实难其人。不敢滥举。得旨。知道了。各省多率举以充数博誉者。汝此奏是。　　

○又奏、豫省开、归、陈、三府所属。素多水患。现因查勘水灾。筹办挑浚事宜。查开封府之贾鲁河。归德府之涡河。陈州府之大沙河。皆洩水之干河。俱各深通。惟涡河上流之惠济河。自中牟至十五里铺。分洩贾鲁河之水。由祥符、陈留、杞县、睢州、柘城、至鹿邑入涡河达淮。上流尚须开挖宽深。核计土方工价。所费较多。容再酌议外。其各支河应挑浚者。如开郡。则有郑州之金水河、七里河、中牟之等河、栾河尾、祥符之城东乾河、兰阳仪封之周家河、李家渡口、尉氏之乾河。陈郡。则有太康之燕城河、西华商水之渚河、淮宁之东西蔡河、枯河、古黄河、项城之蔡河、泥河。归郡。则有宁陵之旧沙河、考城商邱之沙河、睢州之横河、挑河、司家河、姬家大坡河、鹿邑之清水河、黑河。皆承受沟洫。贯注干河之要道。各按工程难易。酌量民力妥办。无庸动项。现在西华之渚河。工已过半。其他多已兴工。又查陈属项城。受汝属上蔡洪河减水之害。系因塔桥西墙过宽。挑水东注所致。须将桥东西两墙改做一律。使洪河减水、南归茅河。黑河之水、东归蔡河。两河分洩。自无泛溢。至汝属之汝阳县。亦以洪河为患。查向来西南山水。尽归乾江河。后因居民将锅垛决开。山水入汝为害。现在堵塞此口。使山水仍归乾江河。而汇于沣河诸大河。则洪水入汝。已减小半。自能容受。再归属永城之巴沟河。下接江南宿州砂礓滩。经前抚臣硕色、奉廷议移咨江南督抚河臣。委员会勘。现已兴挑洪湖下游闸坝。应俟江南覆到后。再行奏闻。得旨。览奏俱悉。如此留心本务。方副委任之意。勉之。　　

○山西巡抚阿里衮议、准前任太原镇总兵官福增格奏称。靖安都司一营。在太原营参将所属之交城地方。崇冈密岭。奸匪易滋。应就近归太原营参将兼辖。以便稽查。报闻。　　

○四川总督策楞奏。川省地方。有无知乡愚。于村庄场集。邀约多人。联成一气。名练团。大围至几百户。小团亦百余户。各有团长。张其声势。遇有匪窃。鸣击梆锣。同团毕至。登时毙命。又复移尸就火。顷刻化为为灰烬。兼有挟嫌栽赃之弊。而真正积匪滑贼。转得入于团内。即事发到官。一团之人齐至。同声认罪。地方有司。恐酿成事端。检查从前旧案。大率均照已就拘执之例。杖徒完结。查窃贼赃有轻重。罪有等差。岂容私毙。且边疆要地。结党逞威。渐为地方隐忧。现查烧毙人命者四案。已行司严饬。究明下手加功。如擅自致毙。照谋杀律。活为烧毙者。照采生折割律问拟。以期惩一儆百。得旨。所见甚是。知道了。　　

○贵州巡抚爱必达议覆、大学士张允随奏称。贵州兵役。毋许擅入苗寨。并严禁汉奸煽诈。及开岩挖窖等弊。违者从重治罪。该管员弁纵容失察。分别参处等语。查黔省旧疆熟苗。与汉人比屋杂居。甚为恭顺。有土司、土舍、土目、及苗乡约、寨头管束。新疆生苗。与屯军错处。亦额设土弁、通事、寨长、百户分管。但性愚多惑。臣到任后。即通行严饬。凡遇缉逃查凶取结事件。各府厅州县。不许滥差出票。俱交承办之土司、土舍、及土目、土弁等。勒限拏缴。或遇密拏要犯。以及提审案件。慎选差役。票内注明协同该土司土目等会拏字样。并按程定限回销。违者责处。若土司目等、敢有索诈欺凌。许苗人赴控究治。至汉人在旧疆苗地住久。置有房产。素行良善者。饬土司土目等、于年底查造烟户民数时。附造入册。仍毋许招留册外之人。其归化未久。与新疆一带各苗寨。令地方官稽查。不得听汉人置产。亦不许潜处其地。至一切开岩挖窖等弊。一概严禁。再前经兵部议定、汉奸潜入土蛮地方。文武各官如失察者。该管官降一级调用。该管上司罚俸一年。徇纵者。该管官革职。失察之上司降一级调用。兼辖之上司降一级留任。统辖之上司罚俸一年。通行在案。臣现在申明新例。严饬办理。又奏称贵州平粜米。秋成买补。照一米二谷之数。俱令买谷还仓等语。查黔省仓储。乾隆四年奉部覆准、地气潮湿者全贮谷。不甚潮混湿者米谷兼贮。凉燥者全贮米。缘连年丰稔。借者甚少。籴亦乏人。民间以谷出售。又复无多。至今十载之久。易换维艰。除全贮米之处不计外。所有应全易谷之处。尚未全易。其米谷兼贮之处。仍皆米多于谷。窃思黔省山高雾重。潮湿处居多。贮米在仓。虫蛀霉蒸。实所难免。应就地方燥湿。再加分别酌办。将前议全易谷之处。令其速易。前议米谷兼贮之处。照大学士张允随所奏、嗣后平粜米。秋成买补。一体买谷还仓。其前议贮米之处。亦饬米谷各半兼贮。得旨。如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百六十三
  </div>
  <div class="pagination">
   <a href="清实录乾隆朝实录_page505.html">
    上一页
   </a>
   <span>
    ...
   </span>
   <a href="清实录乾隆朝实录_page501.html">
    501
   </a>
   <a href="清实录乾隆朝实录_page502.html">
    502
   </a>
   <a href="清实录乾隆朝实录_page503.html">
    503
   </a>
   <a href="清实录乾隆朝实录_page504.html">
    504
   </a>
   <a href="清实录乾隆朝实录_page505.html">
    505
   </a>
   <span class="current-page">
    506
   </span>
   <a href="清实录乾隆朝实录_page507.html">
    507
   </a>
   <a href="清实录乾隆朝实录_page508.html">
    508
   </a>
   <a href="清实录乾隆朝实录_page509.html">
    509
   </a>
   <a href="清实录乾隆朝实录_page510.html">
    510
   </a>
   <a href="清实录乾隆朝实录_page511.html">
    511
   </a>
   <span>
    ...
   </span>
   <a href="清实录乾隆朝实录_page507.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
