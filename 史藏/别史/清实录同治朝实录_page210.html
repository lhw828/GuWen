<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 210 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 210 页/共 505 页</h1>
    <div class="content">
○以故科尔沁博多勒噶台忠亲王僧格林沁灵柩回京。行抵直隶良乡县。命御前大臣景寿往奠茶酒。　　

○予云南各属阵亡殉难武生张鏻等绅民妇女一百七十八名口分别旌恤如例。　　

○辛巳。谕军机大臣等总理各国事务衙门奏、据总税务司赫德呈称番禺县第四号巡船。有漏税洋药二百余个。经粤海关扦手头目鲍朗查拏。并起获番禺县旗帜灯笼军营炮火等件。又差票二纸。其为该县巡船无疑。平日走私。谅不止此一次。该县何得毫无觉察。难保无知情故纵从中渔利情弊。著瑞麟、郭嵩焘、师曾、访查确实。迅将此案人犯全行拏获。将洋药船只。照例入官。并查取番禺县职名。照案参处。以清弊窦。原摺著钞给阅看。本日复据御史潘斯濂奏、粤省捕务因循。盗风日炽。请饬督抚认真整顿一摺。若如所奏南海番禺顺德三县。劫案甚多。获案者不过十之一二。州县官置民事于不问。实堪痛恨。著瑞麟、郭嵩焘、按照单开逐一清查。严饬地方文武上紧缉拏。如捕务不能振作。即行从严参办。另片奏、桑园围为粤省粮命最大之区。当西北两江之冲。稍遭缺陷。工钜费繁。向有生息银两。以为□山戊不□修之费。近年将本息银两全数提用。从此□山戊不□修无措。水患难免。于两县生民。大有关系等语。著瑞麟、郭嵩焘、将咸丰四年提用桑园围原拨帑本。暨历年存库息银一项。查明已还未还各数目。设法归款。照旧发商生息。为御灾捍患之计。原摺片单均著钞给瑞麟、郭嵩焘阅看。将此谕知瑞麟、郭嵩焘、并传谕师曾知之。　　

○盛京将军玉明奏金州副都统希拉布、先经遵旨撤任提讯。因供词不符。未能奏结。希拉布现因丁艰回京穿孝。应俟百日服阕。催令归案候质。报闻。　　

○以云南拏获土匪。赏按察使赵焕联巴图鲁名号。　　

○予浙江各属阵亡殉难知县余宝棻等绅民妇女一千一百九十七员名口分别旌恤如例。　　

○壬午。上复诣大高殿祈雨坛行礼。　　

○遣惇亲王奕誴诣时应宫。恭亲王奕?诣昭显庙。钟郡王奕詥诣宣仁庙。孚郡王奕譓诣凝和庙。睿亲王德长诣觉生寺。礼亲王世铎诣黑龙潭。克勤郡王晋祺诣清漪园龙神祠。顺承郡王庆恩诣静明园龙神祠。喀尔喀扎萨克亲王达尔玛诣密云县白龙潭。拈香。　　

○谕军机大臣等、国瑞奏、分拨兵勇火器。开单呈览。并粮台賸银数目。候旨移交。乔松年奏、皖北贼势益炽。现饬各军遏剿。吴昌寿奏、豫军节节进扎。催调援师会剿各摺片。逆匪盘踞高炉集一带。围攻雉河龙山等处营盘。贼势甚重。乔松年现饬英翰易开俊等军。稳守待援。吴昌寿亦饬张曜宋庆等军。进扎亳州迤东之白水河等处。为节节进剿之计。此股贼匪。向以往来奔突为长技。以致此剿彼窜。迄无了期。现在该逆麕聚于皖北境内。正可乘其攻夺营垒之时。设法牵制。一面会合江皖豫之兵四面兜围。绝其窜越之路。方可聚而歼旃。曾国藩前已行抵清江。著即飞速赴徐。催提刘铭传一军星夜南行。筹商进剿。其皖豫两省之军。应如何择要扼扎会合进兵之处。均著曾国藩商同乔松年、吴昌寿、妥筹调派。总期层层布置。将此股贼匪就地歼除。断不可失此机会。致令乘闲他窜。又难收拾。清淮防务稍松。所有张树珊等军。即著吴棠饬令迅赴皖境合力攻剿。不得稍分畛域。雉河等处营盘。现虽尚能坚守。惟恐援兵日久不至。致有疏失。乔松年仍当一面督饬各军稳慎固守。一面飞催援军克期会剿。以期迅殄贼氛。现在直隶已有新调之吉林黑龙江马队各五百名。而河南兵力尚单。国瑞拟将托伦布所带马队官兵四百九十六员名。拨交刘长佑之处。著改拨河南。交吴寿寿酌量调遣。以利攻剿。其乌尔图那逊等马队官弁兵勇一千三百余名。著国瑞挑拨精锐数成。驰赴雉河集。交乔松年相机调遣。其余即著移交阎敬铭调遣。富森保马队三百余名。并善庆兵一百八十余名。著统交吴昌寿调遣。以厚兵力。吴昌寿一面催提此项兵勇到齐。即令赴皖助剿。汴梁各局制造军火匠役。吴昌寿亦可酌量提用。至拟留之山东勇丁四千名。其中颇多降众。约束不严。恐至聚而生事。著酌留两营。由阎敬铭统带。余著拨交曾国藩调遣。国瑞拟请撤遣各营马步官兵。及将葛开泰等营拨归崇厚调遣。并拨带炮位军火器械之处。均著照所请办理。即著国瑞咨明各该省督抚。按照单开数目。收明应用。其存储陈州府库饷银二十万两。著交曾国藩查明存案。如江皖豫三省。何路军需紧要。即由该省商同曾国藩酌量提拨应用。国瑞单开之河南山东局存之军火器械。著曾国藩酌量调取。詹启纶一军。现扎砀山。并著该大臣酌量调派。归德粮台所存之五万两。并著国瑞饬令卢朝安撙节支放。核实报销。毋许稍有冒滥。吴昌寿另片奏、请调马德昭等语。马德昭前已降旨交曾国藩调遣。即著该大臣饬令前赴吴昌寿军营差遣委用。将此由六百里各谕令知之。　　

○释遣戍军台已革按察使张学醇。命赴钦差大臣曾国藩军营听候差委。　　

○癸未。谕军机大臣等、户部奏遵议都兴阿军营饷需一摺。都兴阿一军。攻剿甯夏。饷需甚殷。前曾谕令各省自行酌定数目筹解。仍恐虚悬无著。自应指拨专饷。以资接济。即著照户部所议。所有甯夏马步各营。除原有定饷者。仍照旧拨解外。新募楚勇六营。仍由官文、郑敦谨、按月拨银二万两。扬州新到两起马队。及英字选锋等营。统计十四营。月饷共需四万三千两。两淮盐课项下月拨协甘饷银二万两。著曾国藩、李鸿章、刘郇膏、饬令两淮运使即将此项银两。径解甯夏军营。无庸解赴江北转拨。山西河东道本有月协甘饷。著沈桂芬饬令该道按月划出二万三千两。径解都兴阿军营。其余仍解庆阳粮台。江苏山西应解协甘饷银。即可将此次所拨银两。照数划除。以清款目。都兴阿前请每月筹备赏恤杂费等银一万两。著杨能格仍由庆阳粮台按月筹解。经此次指拨之后。庶饷项既有专供。不至复虞匮乏。著官文、曾国藩、李鸿章、郑敦谨、沈桂芬、刘郇膏、杨能格、各将指拨都兴阿所部各营月饷。按月如数解交甯夏军营。毋稍推延。致滋贻误。所有督催转运及支发动用一切事宜。即著都兴阿责成景廉实力稽查。仍饬汇齐总数。详晰造报庆阳粮台核销。以昭画一。将此由五百里谕知官文、曾国藩、都兴阿、李鸿章、郑敦谨、沈桂芬、并传谕刘郇膏、杨能格知之。　　

○又谕、联捷奏、遣撤患病官兵回旗。并请补调将领一摺。黑龙江官兵随同联捷赴甘。内有患病者三十一名。并伤病举发之记名副都统副管花尚阿未能随营西进。联捷现拟将此项官兵遣撤。即令花尚阿管带回旗。著照所请办理。该管现在带兵需人。请将齐齐哈尔协领扒子。布特哈佐领萨呢布、调赴西路。著特普钦即饬该二员迅赴联捷军营听候调遣。现在黑龙江官兵。调赴神机营及直隶军营者。为数已多。联捷所请调拨黑龙江马队二三百名之处。著俟直东军务完竣时。再行酌量拨往。将此由四百里各谕令知之。　　

○以玩误军需。陕西知县托克绅、马纶笃、下部严议。　　

○追予山西垣曲殉难幕友胡清彦等男妇二十四名口分别旌恤如例。附祀道员张锡蕃专祠。　　

○调察哈尔牧群马四百匹。解赴伊犁参赞大臣联捷军营备用。　　


大清穆宗继天开运受中居正保大定功圣智诚孝信敏恭宽毅皇帝实录卷之一百四十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。闰五月。甲申。谕内阁、本日科尔沁博多勒噶台亲王僧格林沁灵柩到京著派醇郡王带领侍卫十员。即日前往奠醊。并奉慈安皇太后慈禧皇太后懿旨。以僧格林沁历荷三朝恩眷。朕御极以来。该亲王连年在河南山东等省。督师剿贼。懋建殊勋。公忠体国。慈怀优眷。倚畀方殷。迺于本年四月闲在曹州府力战阵亡。兹值灵柩旋京愈深悲惋。命朕于二十六日亲临赐奠。用申慈悃。以示优崇。　　

○谕军机大臣等、杨岳斌奏、行抵泾州。未及分兵驻守潼关一摺。前谕杨岳斌于带赴甘肃之勇队内。酌留数营。扼守潼关。现在该督业已由泾州进发。队伍先驱。计程愈远自未便纡道折回现在发捻各匪。扰及蒙亳等处。难保不被击西窜。潼关一带。防务紧要。著刘蓉派兵前往扼扎。以固边防。毋稍疏虞。阶州现已克复。萧庆高一军。能否调赴东路。并著刘蓉懔遵前旨。酌量办理。安定虽已解围。而甘省逆氛遍地。尚肆鸱张。著杨岳斌统率所部。迅赴兰州省城。妥筹剿办。埽荡逆氛。以副委任。将此由六百里各谕令知之。　　

○乙酉。蠲免福建甯化、建甯、永定、武平、龙溪、漳浦、南靖、长泰、平和、诏安、云霄、龙岩、长汀、上杭、同安、漳平、甯洋、海澄、连城、邵武、清流、归化、泰甯、顺昌、永春、安溪、永安、将乐、光泽、大田、德化、沙、瓯甯、建阳、浦城、崇安、三十六州县。暨汀军、邵军、等同知。溪口、泉上、华崶、佛昙、峰布、仁寿、麻沙、岚下、峡阳、各州同县丞所属被扰地方额赋有差。　　

○丙戌。谕内阁、前因文祥等奏、威远队需用火药。拟请用＜??闲＞易之法。移交火器营试办。当经谕令火器营王大臣妥筹办理。兹据醇郡王等奏称、查看得京西磨石口迤西前房子地方。堪以建房设确。引水造药。所占地亩。仅及一顷。于引灌田畴。仍无阻滞。该处系肃亲王华丰府内之地。当经派员将所绘地图。向该王商办。讵该王坚称不能占用。厉色拒绝。现在别无合用之地。请宽予限期。另行采访等语。设碓造药一事。实为＜??闲＞易之法。于军需大有裨益。现既勘有地址。自应赶紧试办。乃华丰辄怀私意。坚辞拒绝。殊堪诧异。臣之事君。但力所能为之事。理当竭诚图报。公而忘私。矧华丰谊属宗亲。受恩尤重。其平日高爵厚禄。坐享赢余。而于国家公事。漠不关怀。实属居心鄙吝。不知大体。华丰著交宗人府议处。以示惩儆。所有磨石口迤西前房子地方。华丰祖遗之此项地亩。即著查清四至。造册交明管理火器营王大臣全行入官。将设碓造药之事。妥速筹办。其该处地亩所得租息。即著作为制造火药一切津贴等用。寻宗人府议、华丰应革去所兼职任。得旨、华丰著革去宗人府宗令、领侍卫内大臣。其余差使。均著加恩免其开去。以示薄惩。　　

○又谕、前据劳崇光等奏、生捻首逆包茅仙。酌保出力各员一摺。当经降旨将署知府陈昌运等给予奖叙。兹据劳崇光、张亮基奏、拏获包茅仙正身。请将前次保案撤销一摺。据称上年八月闲。铜仁府属兵练。捦获包茅仙之弟包小三。因该犯畏罪自刎。未取生供。该处绅民。误认为包茅仙正身。经该地方官申报。嗣经查访包茅仙尚未就获。复行悬赏购缉。经把总余杰芳等、于本年正月闲。在寨转地方。将包茅仙正身歼毙。并杀毙夥匪五十余名。生捦包林林等十二名。查验属实。所有劳崇光等前次误保之署知府陈昌运等奖案。著即撤销。其续获包茅仙正身出力各员。著该督等查明另行择尤奏奖。毋许冒滥。团首李丕基、雷洲等、有无与包茅仙暗通往来情事。仍著张亮基督饬该地方官详细研讯。毋稍枉纵。　　

○谕军机大臣等、德勒克多尔济等奏、蒙古官兵击退窜匪。现饬严防一摺。甘肃回匪。纠合逆党千余名。扰及花马池定边一带边墙。希图窜越。经在防蒙兵。督队迎剿。杀毙回匪七十余名。现在该逆仍在花马池定边一带。分股盘踞肆扰。该处边防辽阔。设被该匪越出边墙。东窜蒙古地方。蔓延愈广。更难收拾。仍著德勒克多尔济等、严饬在防蒙兵。勤加侦探。严密扼守。遇贼即击。毋令匪踪偷越。并咨知都兴阿兼严后路之防。方为妥善。此项蒙古官兵。因所领口粮短绌。情形甚为拮据虽经各该旗扎萨克王公等。量力捐输。尚恐缓急难恃。沈桂芬照依本境防兵章程。改放津。贴不敷人马日用。该官兵等防剿正在吃紧。岂能枵腹荷戈。著该抚于该官兵等应领口粮外。酌量加增。一面饬催归绥道赶紧筹给。俾资接济。将此由五百里各谕令知之。　　

○又谕、劳崇光、张亮基奏、覆陈黔省现在情形。仍请饬拨饷需一摺。前因黔省饷需万窘。曾谕令曾国藩等分拨厘金。妥为接济。嗣据曾国藩奏、通筹全黔大局。请俟川湘防务稍松。路秉章李瀚章分任云贵之事。当经谕令该督抚等会商酌定。再行降旨办理。现在贵州近省。捔为安谧。而各股匪众。出没靡常。防剿仍属吃紧。分兵四出。需饷甚多。若再不迅筹接济。万一饥溃变生。其势益难收拾。著李瀚章迅速设法筹款。源源解济。不得以东征厘局裁撤为词。稍涉推诿。其从前奉旨每月协济之饷。仍须如期而给。不准稍有迟误。骆秉章已派刘岳昭等军援黔。即著将该营饷糈。宽为筹备。其每月应解黔饷。并著按期陆续接济。力顾大局。至粤东镇平等处。现有发逆窜扰。霆营溃勇。又窜至乐昌一带。防剿正当紧要。能否酌提厘金协济黔省之处。著瑞麟、郭嵩焘、妥筹办理。劳崇光、张亮基、身受封圻。责无旁贷。仍当就现有兵力。认真防剿。不准以饷需支绌为词。自甘颓靡。将此由五百里各谕令知之。　　

○以验收海运漕粮完竣。予兵部尚书载龄、仓场侍郎宋晋优叙。余加衔升用有差。　　

○以蒙古官兵防剿甘肃花马池贼匪出力。赏台吉旺楚克等升衔顶带有差。　　

○以贵州绥阳县城。被贼窜陷。革知府张日仑职。仍留营。予阵亡副将张万书、知府邵维新、祭葬世职加等。建专祠。千总徐鼎标、外委田立勋、一并附祀。　　

○丁亥。谕内阁、本年九月二十二日。皇考文宗显皇帝皇妣考德显皇后梓宫。永远奉安山陵。朕于九月十七日。恭奉慈安皇太后慈禧皇太后启銮。所有应行典礼。并一切事宜。著各该衙门及直隶总督敬谨豫备。　　

○命恭亲王奕?仍恭理文宗显皇帝孝德显皇后丧仪。　　

○命协办大学士吏部尚书瑞常、户部尚书罗惇衍、驰赴山西查办事件。　　

○江甯将军富明阿、因病请开缺回旗调理。允之。并赏食全俸。　　

○旌表守正捐躯直隶阜城县民赵福成妻郑氏。　　

○戊子。谕内阁、前因都察院奏、已革马兰镇总兵庆锡等、为伊故父耆英鸣冤。死由肃顺激怒妄奏。请代奏昭雪一摺。当经降旨交邢部核议具奏。兹据该部奏称、耆英因事获咎。先经惠亲王等奏参正法。嗣经恭亲王惇亲王会同大学士六部九卿遵旨定拟。量予未减。定为绞监候。入于情实。肃顺因意见不合。仍请即行正法。文宗显皇帝饬纪加恩。不忍弃之于市。赐令耆英自尽。圣训煌煌。久经垂示。所有庆锡等代父恳请昭雪之处。未敢擅议等语。此案耆英以获咎大员。蒙文宗显皇帝弃瑕录用。宜如何激发天良。力图报称。乃因桂良等奏请令该员回京。耆英不候谕旨。擅自折回。冒昧糊涂。实属自速其死。我文宗显皇帝博采众议。权衡至当。仅予赐死。思尽情法两全之道。所有庆锡等呈请代父鸣冤。恳恩昭雪之处。业据刑部查明原案覆奏。著毋庸议。惟肃顺因意见不合。辄单衔奏请即行正法。原奏内称苟延□山戊不□月。傥以病亡。获保首领等语。措词不伦。在肃顺当时无非欲藉以揽权立威。使朝臣莫敢谁何。以遂其罔上行私之计。业经钦奉朱谕驳斥。肃顺亦因另案正法。肃顺之子。著不准其出仕。以昭炯戒。　　

○谕军机大臣等、户部奏、请催本年京饷以供开放一摺。上年该部奏拨本年京饷银五百万两。截至本月初十日。除河南山东等省。闽海江海等关。初限报解足数。其山西等省。江汉等关。或解未及半。或丝毫未解。实属疲玩。既据该部奏称、本年五月以前放款。业经敷衍无误。此次姑免其参处。惟此后放款尚钜。如各该省仍前延宕。必误要需。所有欠解之山西地丁银一百万。河南地丁银十五万。湖北地丁银十六万五千。湖南地丁银十二万。广东地丁银二万五千。长芦盐课银二十万。河东盐课银十五万。羡余银五万。山东盐课银四万。盐课项下加价银十万。地丁抵解加价银五万。两淮盐课银十万。直隶旗租银三万。广东运库应缴新旧两息银二万五千。湖北荆宜武襄盐厘银四万五千。福建茶税银十万。粤海关税银十五万。闽海关常洋两税银七万。江汉关税银二十七万。江海关税银十万。天津关常洋两税银四万。东海关税银二万。共有三百万两之多。著各该将军督抚盐政通商大臣监督。务将欠解银两。统于年内埽数解齐。并督饬藩运各司。赶紧筹画。分起报解。傥再有稽延。致误开放。即著该部指名严参。另片奏、现在神机营添练兵勇。秋闲恭届奉安山陵。各衙门借用之款甚钜。本年京饷。即各省埽数解京。已觉不敷周转。请另行添拨等语。自系实在情形。所有该部拟行添拨之广东积年盐课银十万。厘金银五万。司库杂款拟抵运库报拨银五万。两浙盐课银十万。两淮盐课银十万两。四川按粮津贴银五万。湖南盐厘银五万。临清关税银五万。江海关洋税银十五万。闽海关洋税银二十万。浙海甯波口洋税银五万。福建茶税银五万。共银一百万两。著各该省督抚盐政监督等、各按照指拨数目。督饬藩运各司。设法筹画。务于年内解到。以济要需。毋得饰词延宕。致干咎戾。将此由五百里谕知直隶江苏浙江福建湖北湖南河南山东山西广东四川各将军督抚盐政通商大臣。并传谕粤海关监督知之。　　

○又谕、阎敬铭奏、驻营兖州。酌拟安置国瑞所拨各勇队。请分拨陈国瑞等饷需各摺片。东省虽已无贼。防御未可稍松。阎敬铭现派王心安四营。往驻金嘉及濮范一带。惠庆等二营。往驻定陶城武曹单一带。即著该抚檄饬各该员等严密堵御。并将土匪次第□□穴□又□捕。以靖地方。前据国瑞奏、分拨马步各队。已谕令将托伦布及富森保所统马队。拨赴河南助剿。其留防山东之乌尔图那逊等所统马队内。挑拨精锐数成。交乔松年相机调遣。至拟留山东之勇丁四千名内。酌留两营。由阎敬铭统带。余著拨交曾国藩听候调遣。兹据阎敬铭奏、国瑞拨归山东马队官兵一千余名。现在东防稍缓。而皖省军务。正当吃紧。拟咨商曾国藩。如调之赴援。可期迅速等语。自系尚未接奉前旨。此项马队。既可无须酌留东省。应否一并调赴皖省协剿之处。著曾国藩、阎敬铭、体察情形。相机办理。国理所留步勇两营。著阎敬铭详加甄核。分别撤留。务期有裨实用。毋令别滋事端。刘铭传军既已南下。潘鼎新一军。自应留于直东交界地方。以免空虚而资保卫。如何位置之处。著曾国藩、刘长佑、阎敬铭、会商调派。陈国瑞等军协饷。阎敬铭请将晋省之饷。专济康锦文一军。豫东两省之饷。专济陈国瑞一军。即著照所请行。本日据给事中孙楫奏。统筹直东大局。并请饬崇厚慎选马步各摺片。据称发捻结党竖旗。向在八月以后。恐交秋北扰。直东等省。又遭蹂躏。诚不可不豫为之防。陈国瑞及江南调到各军。应驻曹单金鱼之闲。严加堵御。济甯并扎一军。以为应援。兰郯一路。责成江北。以重兵扼守邳宿。山东亦于＜?山司＞峿红花埠左右驻兵应之。以固藩篱等语。所筹是否允当。著曾国藩、阎敬铭、酌度地宜。会筹妥办。曹州水套湖团。久为逋逃渊薮。长枪会历年既久。结夥尤多。据该结事中奏称、近复演戏莅盟。插旗伐麦。肆行无忌各情。若不于发捻未至之先。及早□□穴□又□捕。将来为贼向导。外患内讧。为害不可胜言。著刘长佑、阎敬铭、督饬官军。会筹剿办。以靖乱萌。毋得粉饰养痈。贻后日无穷之患。崇厚现在招募马勇。惟近闻桂锡桢所带马勇。有从贼南窜者。有四出逃匿者。若溷迹其中。悉来应募。贻祸非浅。著崇厚于所招马勇。务须确切访查。慎加遴选。毋令奸人涃迹。致堕诡谋。原片著钞给崇厚阅看。将此由六百里各谕令知之。　　

○以京口副都统魁玉为江甯将军。吉林协领富和为京口副都统。　　

○命前任湖北布政使庄受祺、山东道员钟文、赴钦差大臣曾国藩军营听候差委。　　

○己丑。上临故科尔沁博多勒噶台忠亲王僧格林沁第赐奠。　　

○谕内阁、理藩院等衙门奏、遵议督师重臣恤典。请旨遵行一摺。本月二十一日。科尔沁博多勒噶台亲王僧格林沁灵柩旋京。朕奉慈安皇太后慈禧皇太后懿旨。于本日亲往赐奠。眷怀忠荩。悲惋愈深。允宜再沛殊施。以彰优礼。僧格林沁之孙那尔苏所袭贝勒。著再加恩作为世袭罔替。伊次孙温都苏并著赏给辅国公。用示轸念旧勋。有加无已至意。著照照所拟赐恤。　　

○又谕、马新贻奏、敬举所知各员。恳请调赴浙省。以备委任一摺。除分发补用道冯礼藩、业经左宗棠奏调来浙。著即留于浙江以道员候补外。翰林院编修王凯泰、补用道袁保庆、著江苏河南巡抚。分饬各该员迅赴浙江。均以道员留于浙江补用。直隶州知州靳芝亭、陈祖襄、通判史致炜、升用直隶州知州朱觐光、均著准赴调赴浙江。交马新贻差遣。并准各按本班。留于浙江补用。　　

○谕军机大臣等、特普钦奏、请留三都克多尔济。并请另行＜??闲＞署甯古塔副都统缺等语。三都克多尔济、既于呼伦贝尔地方情形熟悉。且查办喀尔喀巴尔虎争界之案。均系该员经手。著准其留于黑龙江以资臂助。甯古塔副都统。已派乌勒兴阿署理。著特普钦即饬该员迅赴署任。以重职守。本日因署吉林副都统特克慎病故。喀尔喀争界一案。无人前往查办。已将恩合＜??闲＞放吉林将军。皂保著俟恩合到任后。即行束装前往。将此案妥为查办。务期两造折服。不准含糊了事。致日后再有反覆。皂保将此案办理妥协后。即行来京供职。恩合自＜??闲＞任副都统。为日尚浅。因其平日办事颇能认真。缉捕尚属勤奋。吉林地方。马贼纵横。土匪出没。与盛京黑龙江毗连。时虞滋蔓。该处地方事宜。甚为紧要。是以将恩合特行＜??闲＞任将军。此系朝廷不次之擢。该将军于到任后。务即将该省军政马政及剿捕各事。严加整顿。力图报称。毋得稍自满假。致蹈愆尤。有负委任。将此各谕令知之。　　

○又谕、曾国藩奏、派委司道大员。经理交代事件。并迎提各项军马。及贼萃皖境。应先驻临淮。后赴徐州各一摺。所筹均属妥协。即著该大臣饬令李榕前往济甯。将僧格林沁原部马步各队。及应行交代之件。逐一承领。俾国瑞得以交卸回京。曹济等处。败兵游勇极多。不可无重兵镇压。所有潘鼎新一军。著即调赴济甯驻扎。仍兼顾曹考一带。以固直东门户。现在群贼虽聚于皖境。而北路防务。仍不可稍松。刘长佑、崇厚、阎敬铭、当各就现有兵力。勤加训练。认真整顿。以备不虞。英翰因雉河被困。先带二十余骑。退至西阳集。雉河自更危急。易开俊临敌患病。英翰求援甚切。曾国藩自因驰赴临淮。督率各军。力解雉河之围。务将此股逆匪。悉数歼除。以收一劳永逸之效。本日据左宗棠奏、闽境肃清。请将援闽之郭松林、杨鼎勋两军。回苏候调。业已降旨照准。如皖省兵力不敷兜剿。即著曾国藩、李鸿章、酌量调派。以资得力。清淮一带。向为该匪所窥伺。吴棠仍当随时檄饬各军。严密防守。不可以贼踪渐远。稍涉懈弛。曾国藩另片奏、豫省防剿紧要。现调陈国瑞带兵暂赴归德驻扎等语。陈国瑞一军。业已调赴归德。即著归吴昌寿调遣。不必再赴皖境。各该省协拨陈国瑞一军之饷。均著解交吴昌寿随营粮台。由该抚派员经理。源源拨给。毋令缺乏。现在直东皖豫。据该大臣筹办情形。尚臻周密。惟山西省兵力空虚。访堵亦不甚可靠。沈桂芬亦非知兵之人。捻逆乘虚奔突。是其熟技。况该省完善。又素所垂涎。该大臣务须调出劲旅一支。兼防秦晋门户。更臻妥善。将此由六百里各谕令知之。　　

○又谕、左宗棠等奏、官军剿贼获胜。全闽肃清。现饬越境追剿。请调援闽得力之军回苏。及查李侍贤下落各摺片。汪逆由上杭中都败走。先窜镇平。复由粤东边界窜去。有直趋嘉应州之势。左宗棠已饬康国器、及关镇拜、各部粤勇五千人。由峰市追剿。此军到粤。必可得力。著瑞麟、郭嵩焘、督饬方耀等、会同闽军认真击剿。李福泰已移扎嘉应。谅已早有布置。即著饬令该藩司等三面兜击。以期一鼓殄除。毋任再有窜逸。高连升、黄少春、刘清亮等军。暂驻武平。稍为休息。仍著左宗棠饬令觇贼所向。实力遏截。以资得力。汪逆本谋窜江。未必久留粤境。孙长绂务当懔遵叠次寄谕。将赣防密为布置。督饬派出诸军。与左宗棠所派之王开琳一军。实力防剿。毋任逆踪窜近边界。刘典一军。或由汀赴赣。或径赴南安。截其由江西窜湖南之路。著左宗棠斟酌军情缓急调派。李侍贤一犯。或云冲殁。或云被捦。或云自刎。尚无实在下落。仍著查明具奏。郭松林、杨鼎勋二军。即照所请。饬令迅速回苏。听李鸿章调遣。昆寿已放杭州将军。著俟到任后。将旗营一切事宜。妥为经理。以副委任。将此由六百里谕知瑞麟、昆寿、左宗棠、徐宗干、郭嵩焘、并传谕孙长绂知之。　　

○闽浙总督左宗棠等奏、闽省饷需支绌。请将各营所出兵缺。一时无庸募补。俟军务平定。再行斟酌办理。允之。　　

○以锦州副都统恩合为吉林将军。广东陆路提督昆寿为杭州将军。正白旗汉军副都统乌勒兴阿署甯古塔副都统。　　

○以署浙江提督高连升为广东陆路提督。记名提督黄少春署浙江提督。　　

○调江苏苏松镇总兵官李起高为广西左江镇总兵官。以记名总兵官杨鼎勋为江苏苏松镇总兵官。　　

○以福建塔下剿贼获胜。赏道员康国器布政使衔。予阵亡都司刘振伍祭葬世职。如参将例。　　

○以福建攻克岳阬等处匪巢。赏游击杨玉书巴图鲁名号。予阵亡副将黄璧、守备陈家晋、祭葬世职加等。　　

</div>
    <div class="pagination">
<a href="清实录同治朝实录_page209.html">上一页</a><span>...</span><a href="清实录同治朝实录_page205.html">205</a><a href="清实录同治朝实录_page206.html">206</a><a href="清实录同治朝实录_page207.html">207</a><a href="清实录同治朝实录_page208.html">208</a><a href="清实录同治朝实录_page209.html">209</a><span class="current-page">210</span><a href="清实录同治朝实录_page211.html">211</a><a href="清实录同治朝实录_page212.html">212</a><a href="清实录同治朝实录_page213.html">213</a><a href="清实录同治朝实录_page214.html">214</a><a href="清实录同治朝实录_page215.html">215</a><span>...</span><a href="清实录同治朝实录_page211.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
