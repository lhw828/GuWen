<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 35 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 35 页/共 848 页</h1>
    <div class="content">○赠故户部侍郎成书、都统衔。予祭葬如例。赏其子候补主事那丹珠、六部主事即补。　　

○命贷江宁藩库银。采买江西米石。粜济江宁。并修理京口八旗官房。　　

○丙辰。谕内阁、朕于本月二十日启銮。恭谒昌陵。行周年大祭礼。著派肃亲王永锡、大学士托津、戴均元、尚书英和、留京办事。　　

○以京畿道御史陈鸿、为河南乡试正考官。礼部员外郎尹济源、为副考官。詹事府詹事徐颋、为山东乡试正考官。刑部主事何增元、为副考官。国子监司业陈玉铭、为山西乡试正考官。翰林院编修吴坦、为副考官。　　

○丁巳。上诣慈宁宫花园拈香。阅视工程。　　

○诣皇太后宫问安。　　

○谕内阁、朱勋奏、鄜州被水情形较重。饬委藩司亲往查办一摺。陕西鄜州洛河水涨。冲入城垣。衙署民房。多有倾塌。该抚现饬藩司酌带银两前往安抚。著即将被灾贫民户口查明迅速散放。毋令一夫失所。其被淹地亩。有应须借给耔种、蠲缓地粮之处。即行确查具奏。城垣衙署仓廒监狱等工。照例勘估兴修。大荔、朝邑、滨河被淹地亩。亦即勘明核办。毋稍稽迟。　　

○谕军机大臣等、据都察院奏、已革知府谢天樛、遣人呈诉。伊于嘉庆二十三年在武定府任内。因审办惠民县民妇王王氏一案。经该抚以延案拖毙人命参奏。奉旨革职。留于东省差委。缉拏祝现等六逆。节经拏获盗犯王进忠等四名。凶犯梁麻子一名。自揣不甘废弃。曾在山东巡抚衙门具禀。至今未蒙批示等语。谢天樛、前于嘉庆二十三年钦奉特旨革职。留于东省缉拏六逆。自留缉以来。于祝现等六逆。并未缉获一名。其所获者、亦不过寻常命盗案犯。何得妄行呈诉。惟该抚钱臻、前此接据该革员具禀。因何日久不行批示。著琦善将该革员具禀情节、及钱臻不即批示缘由、查明据实具奏。将此谕令知之。　　

○以拏获山西讼棍杨肇夏、赏番子头目王鉴、蓝翎。李焕、九品顶带。　　

○补行嘉庆二十五年大计。江苏卓异官五员。才力不及官三员。有疾官二员。年老官二员。不谨官一员。浮躁官二员。分别议叙处分如例。　　

○戊午。孝懿仁皇后忌辰。遣官祭景陵。　　

○谕内阁、富俊等参奏、巡察围场官员。违例携带鸟枪一摺。向例巡察围场。不准携带枪箭。今管理围场之协领德升、巡察时、率领兵丁、枪伤麅鹿、以为乾粮。实属违例。著即照富俊等所奏、将德升升三级、以骁骑校用。并将执持鸟枪之兵丁重惩。以示警戒。　　

○谕军机大臣等、文干等奏、班禅额尔德尼、闻理藩院行调堪布。请于札什伦布拣选二三名送京当差等语。此次理藩院咨调堪布喇嘛等。系专交前藏拣派。现已派定。随年班堪布赴京。今班禅额尔德尼、既自愿拣选喇嘛送京当差。著文干等行知。俟下届调取堪布时。准其选派一二名来京可也。将此谕令知之。　　

○己未。河东河道总督张文浩丁忧。命河南河北道严烺、以三品顶带、署河东河道总督。　　

○以陕西潼关协副将张起鳌、为陕安镇总兵官。　　

○庚申。上诣大高殿行礼。时应宫拈香。　　

○谕内阁、本日朕诣时应宫拈香。乘马时、上驷院三等侍卫富英额、将引马并不留心妥牵。以致将马滑倒。富英额、著罚俸六个月。退出上驷院侍卫。在大门上行走。　　

○谕军机大臣等、王鼎奏、审讯阮文焘大概情形一摺。此案阮文焘交代款项。均有交摺卷册可凭。孙杰请豁民欠银谷。亦有簿籍文卷可查。一经调齐。层层核对。无难水落石出。该侍郎务秉公查讯明确。按律定拟具奏。不可稍有枉纵。前署开封府怀庆府知府陆楷、代造亲供。抑勒消弭。著解任、交王鼎一并归案质讯。将此谕令知之。　　

○命东陵总管三员。西陵总管二员。照盛京例。定限五年期满、更换来京、仍回原衙门行走。以昭画一。从御史赓惠请也。　　

○以吏部尚书松筠、为会典馆副总裁官。　　

○辛酉。添设侍卫处实缺主事二员。委署主事一员。从领侍卫内大臣肃亲王永锡等请也。　　

○予江西南昌帮船遭风淹毙男妇十四名口赏恤如例。　　

○壬戌。上诣皇太后宫问安。　　

○谕内阁、本日户部议奏、芦商生息款内。有山东息银五万两。请按年解交内务府备用。朕思八旗丁口繁盛。生计维艰。现在城中不少空闲地面。若将此项银两。分年添盖房屋。以为贫乏旗户栖止之所。亦可少纾生计。其应如何勘估。每年约可盖造若干间。及将来如何拨给之处。著内务府大臣等妥议章程具奏。　　

○又谕、昨经降旨、将八旗圈马、可否裁撤之处。交八旗都统妥议具奏。兹据英和等、会同奏请移拴裁撤。又据托津等六人、及文孚、各具摺奏请仍循旧制。向来交议事件。原期集思广益。今伊等各抒所见。不随同唯诺。朕深嘉悦。甚合特交会议之旨。朕将各摺详加披阅。自复设圈马以来。原系因时制宜。不可徒有其名。终无实济。自应随时变通。以归简易为是。著照英和等所议、将现设满洲蒙古圈马二千四百匹内。酌拨一千匹、分给前锋营每翼马一百匹。八旗护军营每旗马一百匹。酌拨一千匹、交察哈尔永远牧放以备调遣。余马四百匹。令八旗满洲分左右翼每年四旗轮流圈养。其骑操备差交代赔补。以及蒙古圈马房间改修出租各事宜。均著照所议办理。　　

○又谕、八旗都统等议覆伯麟奏、调剂旗人生计一摺。外任官员。族人亲戚。皆应严密关防。今若令旗员亲族出京告助。此中淑慝不齐。在外招摇生事。势所必然。且求助者接踵而来。本员安能复为廉吏。于吏治尤有关碍。此事断不可行。至距京五百里以内。准其自谋生理一节。旗人本有近京田地。惟因出京例有假限。多被佃户勒掯侵渔。嗣后盛京直隶有旗人圈占置买田产。愿往自行经理者。准其将文册呈报本旗。指明确实地方。由旗咨部。转行该处。移居在屯。自行耕种。所生子女。即由该处咨报部旗注册。如有滋事犯法。亦由该地方官按例惩办。至八旗抱养他人之子。冒入旗籍。挑补钱粮。本干禁令。著该都统等严密查访。立限三个月。责令自行呈报。一概免其治罪。其现食钱粮、及已经入仕者。准照乾隆二十一年之例。另册注明。及身而止。经此次查办之后。如有隐匿、或再违禁抱养者。一经查出。定当治罪不贷。其八旗汉军六品官以下。准其出旗为民。久著定例。仍著照旧办理。　　

○礼部右侍郎吴烜、因病解任。以署礼部左侍郎初彭龄、为右侍郎。　　

○命散秩大臣张淳、带领侍卫十员、往奠故礼亲王麟趾茶酒。予祭葬。谥曰安。　　

○户部议准、广西巡抚赵慎畛疏报、天保、归顺、二州县开垦水田二十二＜?土韦＞。旱田一顷四亩有奇。照例升科。从之。　　

○癸亥。中元节。上诣奉先殿。寿皇殿。行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○谕内阁、总理工程处。著派英和、穆克登额、常福、嗣后毋庸每年奏请更换。　　

○甲子。谕内阁、昌陵圣德神功碑工程。著添派弘善、敬谨办理。　　

○又谕、前据吏部奏、外任旗员丁忧归旗违限处分。自嘉庆二十三年奏定。凡旗员自道府州县、以及汉军佐杂、无论现任分发候补、均应一律科断。稽勋司旧例内所载、在外分发候补旗员、照外省候补汉员之例办理二语。不应复为援引。请裁去以归画一等语。当交托津等核议。兹据查明该部二十三年奏改之例。系请将实缺旗员回旗处分。照汉员一律办理。并非将候补旗员、亦照实缺旗员一例办理。原奉谕旨内、首言旗员补放外任。系专指实缺旗员。文义本甚明显。今若转将候补旗员回籍处分、改轻为重。岂不与实缺旗员之改重为轻者、大相矛盾。著照托津等所议、交吏部饬知考功司、于例文内详晰分载。以杜牵混。其稽勋司则例内但载限期。毋庸复载处分。　　

○谕军机大臣等、福森奏、陆续缉获私盐。并连获大起囤犯。分别办理一摺。天津沿河一带。军船夹带私盐。向为弊薮。该盐政委员协同场官实力巡缉。拏获私盐九起。连获大起囤犯。办理甚为认真。囤犯薄荣太等、著即先行枷号河干示众。俾知儆畏。俟军船过竣。再行疏枷。交地方官照例惩办。该盐政仍督饬所属、会同地方文武员弁、加意巡查。不可日久生懈。并严查胥役人等藉端扰累。务当行之以实。不可徒托空言。将此谕令知之。　　

○又谕、方受畴奏、新城、保安、怀来、宣化等四州县村庄。于七月初一初四等日田禾被雹。现在委员会同查勘等语。新城等四州县村庄被雹。虽系一隅。该督务饬知各委员等、会同各州县详细确查田禾受伤情形。是否成灾。如有应行抚恤之处。核实具奏。不可稍有讳饰。将此谕令知之。　　

○直隶总督方受畴奏报、天津等二十八州县蝗蝻均已扑捕净尽。现令收买遗子。期绝根株。并饬查各州县田禾有无伤损。再行核办。得旨、所奏俱是。务须实力行之。不可徒为一片空言也。　　

○乙丑。谕内阁、前据孙玉庭奏、淮盐运至楚岸。应停止封轮之法。改复散卖旧章。以利疏销。当交陈若霖查核妥议具奏。兹据陈若霖奏称、查明现在楚岸积盐。自上年十一月起、至本年五月底止、未经开封盐船。尚有四百十三只。此时若令全行开售。恐变法太骤。一时疏销不及。盐行水贩压价赊欠。有力者争买新盐。旧盐停积。商本愈亏。船户水手不下数千人。一闻散卖之信。均思卸载。纷纷争闹。势所必然。总须妥筹全局。逐渐疏销等语。所奏自系实在情形。著照所请、先将存积最久之上年十一十二两月到岸盐船。尽数开售。俟销售将竣。再将本年正二两月到岸之盐。接手开售。以后均照此办理。俟现在积存之引。销有成效。续到之盐。易于流通。再令随到随卖。以广疏销。若行之日久。各商办盐踊跃。岸盐有存积过多。争先抢卖者。则随时暂封。仍不得过两月之限。似此逐渐疏通。自可不至因革弊而先受变法之累也。　　

○湖广总督陈若霖奏、湖北保康县被水、捐资抚恤一摺。批、妥为查办。如有应行抚恤之处。即日具奏。慎勿稍有隐匿也。　　

○以陕西静宁营副将熊德谦、为贵州古州镇总兵官。　　

○丙寅。谕内阁、帅承瀛奏、南塘岁修经费不敷。筹议增拨一摺。浙江南塘。保卫山阴等五县民田庐舍。向于商输景工生息款内、每年拨银一万两、为南塘岁修之用。兹据该抚查明、迩来潮汐南趋。工多费钜。奏请量筹增拨。著照所请、自道光元年为始。在司库岁徵契牙杂税项内、每年拨银一万两。并原拨景工生息银、共二万两。作为南塘岁修经费。如遇杂税一款余银不及一万两之数。即尽数拨给。饬令撙节办理。以慎修防。　　

○又谕、颜检奏、勘明省标五营。原设城外之军器库。毋庸改移城内一摺。前据兵部议覆韩克均奏移改省标军器库。请饬该督察看情形、筹画妥议。兹据颜检查明覆奏、闽省督标三营。抚标二营。都司守备以下衙署、多在水部门外。其兵丁亦皆环列都守衙门居住。兵不离械。其军械自应就近弆藏。著仍照旧制。五营军器库即在各都守衙署安设。毋庸改移。　　

○谕军机大臣等、庆保等奏、筹办永姚两处善后事宜完竣一摺。永北大姚两处军务完竣。现在永北地方难民。均已陆续回归。其清理地土各事宜。亦已酌定妥办。汉夷公具不敢滋事保结。庆保起程来京。史致光亦即回省办事。续有拏获逆犯。自当解省审办。至另摺保奏永北军营文武出力各员。除已将武职各员降旨施恩外。所保文职各员未免太多。著史致光会同韩克均再行确查。择其实在出力者、据实保奏。其随同行走、厕名滥举者、即行澄汰。俟奏到之日。再降谕旨。将此谕知史致光、并谕韩克均知之。　　

○浙江巡抚帅承瀛奏、金衢严道李秉铨、性耽声色。行止不端。西安县知县吴鼎辅、随同荡游。得旨、所奏李秉铨不职之处。与朕访闻无异。足见留心公事。甚属可嘉。李秉铨、吴鼎辅、著即行革职。　　

○以剿捕云南永北厅夷匪出力。总兵官李国栋等下部优叙。赏游击良什保、周永泰、都司王玉树、黄玺、守备李恒、彭鹤年、千总李德溥、花翎。千总马得贵等、蓝翎。余升擢有差。　　

○修福建光泽县三十四汛塘房。从署总督颜检请也。　　

○免福建乏商旧欠银二万四百两有奇。现商欠银四万三千八十两有奇。分限完缴。　　

○丁卯。上诣皇太后宫问安。　　

</div>
    <div class="pagination">
<a href="清实录道光朝实录_page34.html">上一页</a><span>...</span><a href="清实录道光朝实录_page30.html">30</a><a href="清实录道光朝实录_page31.html">31</a><a href="清实录道光朝实录_page32.html">32</a><a href="清实录道光朝实录_page33.html">33</a><a href="清实录道光朝实录_page34.html">34</a><span class="current-page">35</span><a href="清实录道光朝实录_page36.html">36</a><a href="清实录道光朝实录_page37.html">37</a><a href="清实录道光朝实录_page38.html">38</a><a href="清实录道光朝实录_page39.html">39</a><a href="清实录道光朝实录_page40.html">40</a><span>...</span><a href="清实录道光朝实录_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
