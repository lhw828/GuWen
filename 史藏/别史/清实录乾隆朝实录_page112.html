<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 112 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 112 页/共 1860 页</h1>
    <div class="content">○谕、闻今年外省粮船北上时。旗丁等沿途私卖官米。恐兵丁等盘诘。因而行贿。公同隐匿。及至抵通交米之际。为数不足。即在通州现买充数。在旗丁希图贱价采买。而漕粮关系天庾。岂容盗窃私卖。况在通州买补。则到京米粮。愈见其少。于民食甚有妨碍。此皆从前该管大臣、及官弁等、不实心查察。以致疎纵若此。著漕运总督托时、嗣后加意严查。务除此弊。如有仍蹈前辙者。即行重惩。毋得疎忽。　　

○又谕、昨据前锋统领、护军统领等请、令随往南苑之护军等骑官马官兵。换班行走等因具奏。朕驻跸南苑。为日无多。若令官兵换班。则换班前去之人。必需整理行装。且兵丁于畋猎之道。甫经学习。又复荒废。何得娴熟。官兵不必换班。著赏给路费。　　

○庚寅。上御懋勤殿。勾到直隶情实罪犯。停决斩犯八人。绞犯十二人。余七十五人予勾。谕、直隶各省、秋审大典。乃民命出入攸关。宽则失之于纵。严则失之于苛。均非谳狱平允之义。必须至详至慎。轻重无偏。始可以副弼教明刑、钦恤协中之至理。今年各省招册。九卿改定者甚多。朕详加览阅。九卿所改。俱与情罪允当。如贵州省、该督所拟可矜之陈奇方、卜万年、二名。九卿改为缓决。所拟缓决之计保一名。九卿改为可矜。四川省、该抚所拟情实之张文广、张绍舜、二名。九卿改为缓决。所拟可矜之罗玉秀、李正坤、覃成先、李占玉、熊思宏、李连、罗斯文、周世勋、李文政、谢士珍、徐文发、十一名。九卿改为缓决。所拟缓决之孙福寿一名。九卿改为可矜。广西省、该抚所拟情实之覃跳天一名。九卿改为缓决。所拟可矜之黎天庆、李益荣、王武任、赵佛、四名。九卿改为缓决。广东省、该抚所拟缓决之廖允相、杨荣万、二名。九卿改为情实。所拟情实之陈亚雄、吴积兴、张仕华、三名。九卿改为缓决。所拟可矜之李萃春、邝文郭、司扶游、叶瑞达、四名。九卿改为缓决。所拟缓决之张钦辉、谢亚添、江氏、三名。九卿改为可矜。福建省、该抚所拟缓决之林振、张文、傅祥生、邱三妹、四名。九卿改为情实。所拟可矜之陈春、谢任、俞作宜、杨密、陈止、邱胜耀、陈友章、周文英、丁昙生、林猛、林唇、蔡厚、蒋贵、苏蔼、陈踏、十五名。九卿改为缓决。陕西省、该抚所拟缓决之阎蒋儿、秦国柱、二名。九卿改为情实。所拟情实之吕自美一名。九卿改为缓决。所拟可矜之董仲仁、李承烈、黄登台、高士通、刘君治、卢廷选、王福儿、何养统、马之成、九名。九卿改为缓决。湖广省、该抚所拟情实之王老施、赵国贤、二名。九卿改为缓决。所拟可矜之幸曾、周信、李公宜、道悦、陈二、田国学、王从德、王尔禄、李次韩、九名。九卿改为缓决。浙江省、该督所拟可矜之王茂卿、陆宝郎、丁阿法、蒋阿徐、李孟受、陈阿璘、王三、宋毛头、八名。九卿改为缓决。江西省、该抚所拟缓决之刘珩一名。九卿改为情实。所拟可矜之李雄士、邱德秀、叶一成、方新喜、姜有俚、胡茂相、李配月、罗大女、彭嘉孙、叶季芳、王马得、左谷良、十二名。九卿改为缓决。安徽省、该抚所拟缓决之张二、窦三、李四、三名。九卿改为情实。所拟情实之刘麻周、程华、二名。九卿改为缓决。所拟可矜之江猴、朱大镊、夏正华、汪从、四名。九卿改为缓决。江苏省、该抚所拟缓决之蒋凤爵、陈君亮、蒋阿浦、郜祥生、陆二、五名。九卿改为情实。所拟情实之顾二一名。九卿改为缓决。所拟可矜之王之洪、葛元、二名。九卿改为缓决。所拟缓决之秦天升一名。九卿改为可矜。河南省、该抚所拟缓决之柳六、王惟善、二名。九卿改为情实。所拟情实之郭金、李敬龙、二名。九卿改为缓决。所拟可矜之赵大汉、刘玺、宋兑儿、三名。九卿改为缓决。所拟缓决王朝栋一名。九卿改为可矜。山东省、该抚所拟缓决之刘瘸子、朱天福、二名。九卿改为情实。所拟情实之高四疤一名。九卿改为缓决。所拟可矜之陆小儿、栗可正、张廷义、张尔科、宋小憨、谢永瑞、刘小有、宋美立、王小青、九名。九卿改为缓决。山西省、该抚所拟情实之王纲、胡士灿、石宗盘、三名。九卿改为缓决。所拟可矜之张光廷、李二厮、赵成魁、赵文璜、四名。九卿改为缓决。直隶省、该督所拟缓决之高小狗、孟大麻、刘领儿、索氏、宋＜?牜莽＞、宋四秃子、王开极、孙大、辛四、九名。九卿改为情实。所拟情实之朱起凤、杨少德、张九一、杨二、杨大儒、刘寡嘴、王二、郭起明、八名。九卿改为缓决。所拟可矜之齐秉公、侯三、王法尧、阎四、刘二、五名。九卿改为缓决。此等案件。皆督抚等亲自录囚。重加核拟而后题达者。如果准情酌理。虚衷推究。何至轻重未协。不能合乎人心之大同。此皆由意见稍偏。遂致权衡有爽。大臣等受封疆之重寄。化民成俗。端以明罚敕法为先。若姑息而长刁恶之风。或刻核而乖和平之气。所关甚钜。朕是以于此番秋审。将九卿所改各案。亲加阅定。一一摘出、晓谕各省督抚知之。嗣后务仰体朕心。谳鞫明允。毋使丝毫不得其平。以副国家刑期无刑之化。　　

○又谕、朕已停止明日幸南苑矣。　　

○命江苏学政张廷璐回部办事。调直隶学政刘吴龙、提督江苏学政。以原任通政使司右通政钱陈群、提督直隶学政。　　

○户部议覆、护理湖南巡抚张璨疏言、沅陵、泸溪、二县。每岁碾运永绥协兵米、一千一百二十一石有奇。请自己未年始。就近将永绥仓谷动碾。仍令沅、泸、二县。领此项兵米折价银两。买运归还。应如所请。从之。　　

○翁牛特扎萨克都楞郡王齐旺故。以其子布丹札布、袭爵。　　

○辛卯。上奉皇太后、幸宁寿宫。视皇次子永琏疾。是日。永琏薨。辍朝五日。　　

○上诣皇太后宫问安。　　

○谕和硕庄亲王允禄、和亲王弘昼、军机大臣曰。二阿哥永琏。乃皇后所生。朕之嫡子。为人聪明贵重。气宇不凡。当日蒙我皇考、命为永琏。隐然示以承宗器之意。朕御极以后。不即显行册立皇太子之礼者。盖恐幼年志气未定。恃贵骄矜。或左右謟媚逢迎。至于失德。甚且有窥伺动摇之者。是以于乾隆元年、七月初二日。遵照皇考成式。亲书密旨。召诸大臣面谕。收藏于乾清宫正大光明扁之后。是永琏虽未行册立之礼。朕已命为皇太子矣。今于本月十二日。偶患寒疾。遂致不起。朕心深为悲悼。朕为天下主。岂肯因幼殇而伤怀抱。但永琏系朕嫡子。已定建储之计。与众子不同。一切典礼。著照皇太子仪注行。元年密藏扁内之谕旨。著取出。将此晓谕天下臣民知之。　　

○户部议奏、索伦等今年进贡貂皮。虽足庄丁之数。不及等第。应照例免其议处。停其赏赐。得旨。依议。今年送来貂皮。虽不及等第。但既已足数。著照常赏赐。　　

○理藩院奏、雍正十年。乌孙珠勒地方、打仗阵亡之蒙古官员。土默特贝子。哈木噶巴牙斯呼朗图之管旗章京索诺木。归化城驻防土默特副总管鄂钦。佐领委署参领彦扎布。土默特佐领察汉口。科尔泌佐领丹巴。喀拉沁护卫固里格等。均应请照内地官兵之例。交部议恤。从之。　　

○加赈安徽怀宁、桐城、潜山、太湖、望江、宣城、南陵、泾县、宁国、太平、贵池、青阳、铜陵、东流、当涂、繁昌、无为、合肥、舒城、庐江、巢县、寿州、凤阳、临淮、怀远、定远、虹县、霍邱、六安、英山、霍山、泗州、盱眙、天长、五河、滁州、全椒、来安、和州、含山、广德、建平、并新安、宣州、庐州、凤阳、泗州、长淮、滁州、凤阳中、等五十州县卫。旱灾贫民。　　

○壬辰。上诣皇太后宫问安。　　

○幸撷芳殿。于皇太子金棺前赐奠。　　

○再诣皇太后宫问安。　　

○谕、前据安徽布政使晏斯盛、奏请截漕一事。经大学士等、议令安徽巡抚、查明所属粮米。于蠲免改折之外。应徵数目。具题截留。以备地方赈恤平粜。豫筹储蓄之用。今据孙国玺奏称、本年漕粮。除蠲免改折外。应起运者。约有六万九千余石等语。著将此项米石。截留本省。照前议办理。该部可即速行文该抚知之。　　

○议政王大臣大学士九卿等议、礼部奏皇太子丧仪、除奉旨派出之王大臣成服外。应再令皇太子之侍从执事人员成服。其余俱摘缨七日。于朝会办事公所。缀缨素服。均应如所议行。皇上素服七日。若临皇太子金棺处。请释缨纬。官员军民人等。在京四十日。外省二十日。俱停止嫁娶作乐。至册宝谥号。一应典礼。交各该处、敬谨办理。得旨、在京官员军民人等。初祭礼以内。著停止嫁娶作乐。直省于文到日为始。三日内停止嫁娶作乐。余依议。　　

○以翰林院侍读学士梁诗正、为顺天武乡试正考官。修撰陈倓、为副考官。　　

○癸巳。上幸撷芳殿。于皇太子金棺前赐奠。　　

○甲午。上诣皇太后宫问安。　　

○是日、皇太子金棺奉移。命和硕和亲王弘昼致祭。　　

○谕、今年江苏漕粮。停运者多。安徽则全行停运。查定例减运之年。给与该旗丁一半月粮。雍正十一年。蒙皇考特颁谕旨。恐一半月粮。旗丁不足养赡家口。将应支月粮等项。悉行赏给。后不为例。今岁江南歉收。米价昂贵。且漕船停泊。不无苫盖之费。若照成例减半支给。运丁未免艰难。此次著全行赏给。以示特恩。嗣后亦不得援以为例。　　

○又谕、据那苏图奏称、上江之怀宁、贵池、芜湖、无为、等州县。存仓米谷。原系足额。因今岁各属被旱。发拨赈粜。现亦动缺。自奉捐例之后。各属莫不踊跃鼓舞。愿捐本色。目今正值新谷登场之际。应乘时开捐。以实仓储等语。朕因为仓贮起见。是以批行。但思上江地方。因今岁被旱。民间米谷缺少。是以拨动仓贮、以资赈粜。今那苏图、又称动拨之项。应乘时开捐。以实仓储。夫地方既乏米谷。捐监之人。岂有从他处买谷、远运交仓之理。若仍出于本地。则灾尚属轻。何至将仓贮动缺。况收成歉薄之乡。即有余粮。亦应留为民间日用之需。若以为捐监之用。则争买之人多。米价不愈昂乎。若米价不至愈昂。是地方并不成灾也。此处朕殊不深悉。可寄信询问之。　　

○又谕、据漕运总督托时奏称、户部尚书高其倬、舟抵宝应县、病剧身故。高其倬系宣力年久之大臣。今简用来京。中途溘逝。深为悼惜。其柩榇回旗。著沿途文武官弁。护送照看。　　

○调四川布政使窦启瑛来京。以贵州按察使方显、为四川布政使。　　

大清高宗法天隆运至诚先觉体元立极敷文奋武孝慈神圣纯皇帝实录卷之七十八


大清高宗法天隆运至诚先觉体元立极敷文奋武孝慈神圣纯皇帝实录卷之七十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆三年。戊午。十月。乙未。皇太子金棺发引。上幸撷芳殿赐奠。　　

○谕曰、江南崇明镇总兵陈伦炯。督运米石赴闽。往返需时。崇明镇印务紧要。著狼山镇总兵许仕盛、暂行署理。　　

○丙申。谕、据额驸策凌奏称、遣往准噶尔侍郎阿克敦等、与噶尔丹策零使臣哈柳等、于十月二十日左右。可到巴里坤。此次遣使之事。其始原系额驸策凌办理。现在军营无事。且夷使至京。尚有应议一切。著额驸策凌。于十二月初十日后、夷使未到之前、按程至京。其将军印信。著暂交雅尔图护理。　　

○又谕、据额驸策凌奏、已移知安西提督李绳武。著即行文查郎阿、夷使至肃州时。照管存留人畜。及贸易货物等事。著派一干办道员。与肃州总兵官。妥协办事。至来使进京、所需牲畜路费等项。仍照例给予。　　

○又谕、今年南河水势甚大。河道总督高斌。督率河员防范得宜。秋汛已过。工程平稳。甚属可嘉。高斌及办理工程官员。俱交部议叙。　　

○调礼部尚书任兰枝、为户部尚书。刑部尚书赵国麟、为礼部尚书。工部尚书史贻直、为刑部尚书。以吏部右侍郎赵殿最、为工部尚书。礼部侍郎杨永斌、为吏部右侍郎。　　

○调四川学政陈象枢、提督湖南学政。湖南学政张仕遇、提督四川学政。广西学政潘允敏、提督河南学政。河南学政张考、提督广西学政。　　

○额驸策凌奏报、鄂尔昆等处秋成收粮、共八千七百五十三石有奇。下部知之。　　

○丁酉。谥皇太子永琏、为端慧皇太子。　　

○谕、前据直隶总督李卫奏称、近患黄疸之疾。难以办事。恳请解任回籍调理。朕心轸念。特遣太医王炳、前往诊视。今据王炳奏称。病势一时未能即愈。必须宽期静养。而李卫又复恳请再三。著准其解任调治。以期速痊。即行奏闻来直办事。直隶总督印务。著吏部尚书孙嘉淦、速行前往署理。孙嘉淦未回部之前。著甘汝来暂行协办吏部尚书事务。　　

○戊戌。上诣皇太后宫问安。　　

○幸圆明明园。　　

○己亥。户部议覆、大学士前总理浙江海塘管总督事嵇曾筠疏报、湖州府属之安吉、乌程、长兴、孝丰、等四县。及湖州所、金华府属之东阳县、山田被旱。所有本年额赋。请分别暂予缓徵。并酌量被灾轻重。先动库项。一体赈恤。应如所请。从之。　　

○礼部议覆、正黄旗汉军参领王廷臣疏请、八旗武职官员。每月初一初十二十等日常朝之期。添派礼部司官二员。鸿胪寺序班二员。于左右翼引领坐班。但臣部虽司朝会。武职实隶兵部。请嗣后每月朝期。臣部会同兵部。各派司官二员率领。从之。　　

○刑部议准、甘肃按察使包括疏请、甘肃原无佐贰之州县。印官公出。遇有命案。令吏目典史、先往验明。写立伤单。俟印官回日。查验通报。从之。　　

○工部议覆、调任福建巡抚卢焯疏言、福、兴、延、建、等府属。城垣官署等项。水冲坍损。确估共须工料银五万一千三百六十六两有奇。请动司库存公银兴修。应如所请。从之。　　

○提督步军统领鄂善参奏、武闱冒名代考四案。请将武生赵大武、高震、高乾、茹峨山、文生姚成治、萧天玉、民人张东里、张挺等。交部审拟。其稽察科场之员。一并交部查议。得旨。武闱乡试。大典攸关。赵大武等、辄敢代倩作弊。目无法纪。著交部严审定拟具奏。科场设立稽查各员。原拟防范弊端。今代倩竟至多人。伊等毫无觉察。著将稽察之御史、及顺天府办理科场大员。交部严加议处。　　

○又参奏、山西木商王承耀、私嘱工部瓦作张德兴、转贿本部主事盛安、将木厂仍移峪口。盛安已经工部参革解部。其中情节。请交部究拟。得旨。前览工部所奏。似盛安自行检举。今据步军统领鄂善等参奏、盛安代人说事受财。俱经自认。揆此显系盛安知此事已被步军统领拏获。冀徼幸免罪。在该堂官处具呈。似此诡计巧饰。殊属可恶。盛安著交部严行定拟具奏。　　

○调署甘肃西宁镇总兵卢度瑾、署凉州总兵印务。　　

○庚子。谕、本月二十三日。皇太子初祭之期。朕躬亲往。　　
</div>
    <div class="pagination">
<a href="清实录乾隆朝实录_page111.html">上一页</a><span>...</span><a href="清实录乾隆朝实录_page107.html">107</a><a href="清实录乾隆朝实录_page108.html">108</a><a href="清实录乾隆朝实录_page109.html">109</a><a href="清实录乾隆朝实录_page110.html">110</a><a href="清实录乾隆朝实录_page111.html">111</a><span class="current-page">112</span><a href="清实录乾隆朝实录_page113.html">113</a><a href="清实录乾隆朝实录_page114.html">114</a><a href="清实录乾隆朝实录_page115.html">115</a><a href="清实录乾隆朝实录_page116.html">116</a><a href="清实录乾隆朝实录_page117.html">117</a><span>...</span><a href="清实录乾隆朝实录_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
