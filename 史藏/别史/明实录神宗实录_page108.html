<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 108 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 108 页/共 367 页</h1>
    <div class="content">　　○准新升湖广右参政穆炜致仕以刘承嗣为协守甘肃地方左副总兵陈璘为提督狼山等处地方副总兵解节为分守南路参将○庚辰大学士申时行等言辽东总兵官李成梁辞任蒙圣谕令臣等拟旨慰留臣等看得成梁身经百战屡立奇功夷虏惮其威名封疆赖其保障  皇上委任不疑深得用人之体顾功名忌于太盛成梁身为主帅世授伯爵一门父子两镇总兵似当稍为限制而后可以保全伊子如松见任山西总兵应令辞免其成材如柏止任偏俾仍令照旧庶足以安成梁之心息谗谤之口诏慰留成梁准如松回京注府管事
　　○蓟辽总督张佳胤题蓟昌两镇马匹近奉钦依每年给发寺马并帑银买补今查万历十二年秋季起至次年夏季止该兑给寺马一千匹并马价一万五千两密云左右营原有延绥大同马军二千余名今召募民兵已将延大兵马减撤其倒死马每年约三百匹每匹给价一十二两应增银三千六百两移彼与此增请不多兵部覆于寄养马内调取一千匹分给于常盈库贮马价银内动支一万五千两及今议撤大同客兵马价一千八百两减撤延绥客兵马价一千八百两俱发该镇买马永为定例是之
　　○河南报冰雹异常打毁二麦
　　○壬午重阳节赐三辅臣上尊珍馔
　　○准荫大学士杨廷和曾孙杨金吾为尚宝司司丞
　　○山西抚按侯于赵等题雁门兵备佥事张惟诚加右参议衔
　　○云南巡抚刘世曾奏诸夷舍目向为莽胁者一旦反正并力拒莽颇多俘斩不烦徵调坐派十万之众作我长城宜破常格升赏兵部覆候核实行得旨先行给赏仍从优议处以闻
　　○升福建右布政陶大顺为本省左布政以湖广道御史董裕提督北直隶学政复除狭西副使洪忻原职
　　○癸未兵部尚书张学颜两＜锍-釒＞辞恩不允
　　○予原任刑部尚书闵煦致仕都察院右副都御史高擢各祭葬如例
　　○蓟辽总督张佳胤言蓟事之当慎辽事之当行八议一曰属夷不可轻动以撤藩篱二曰捣巢不可轻举以速衅端三曰二酋不可轻纵以贻后患四曰蓟工不可缓图以失良时五曰辽镇兵将不可轻处六曰辽人流移不可不招七曰辽东车营不可不改八曰辽东胖袄不可不议兵部覆请诏可之
　　○先是户科给事中杨芳言属夷董长二酋阴虽犯顺而阳为臣服似不宜加兵惟使常胜之权在我斯为万全兵部覆给事言是诏并行督抚官遵前旨相机处置
　　○乙酉初铸管饷蓟州同知关防
　　○丙戌  上奉  两宫圣母率后妃诣  天寿山行秋祭礼至清河行宫
　　○赐三辅臣酒膳○大学士申时行等言今日宣大督臣郑雒揭称探得宣府边外青把都及其母老酋妇带领部落往长昂营内祭神欲行蓟辽督抚官严加堤备臣等面问兵部尚书张学颜揭报相同该部已经行文申饬外但近日蓟镇报称长昂于哈不慎处借兵要行入犯夷情谲诈不可不防今当  圣驾诣  陵正属秋防戒严之候尤望  天语传宣使督抚诸臣及各将领益知警惕  上乃谕兵部宣府边外虏众东行戎心叵测兵部即飞传蓟辽督抚等官严备如贼夷借兵入犯务相机堵截制胜万全
　　○  驾驻巩华城定国公徐文璧等谢赐帐房酒饭尚书杨巍王遴陈经邦张学颜杨兆侍郎辛应乾误入班行行礼随上＜锍-釒＞认罪原之
　　○谕户部朕恭诣  山陵经过州县地方百姓劳苦本年分钱粮量与蠲免○丁亥司礼监传谕总督内教场管事高相等朕奉  两宫圣母恭诣  天寿山行秋祭礼尔等率领中军等官并各队人等俱小心严肃各守信地护卫毋喧嚷错乱
　　○戊子
　　上奉  两宫圣母率后妃恭诣  长陵  永陵  昭陵致祭  献陵等六陵分遣公朱应祯等各行礼  上祭  陵毕幸九龙池次幸神仙洞东山洞口奉  圣母及后妃亲阅  寿宫
　　○己丑  上奉  两宫圣母登望大峪山遂定  寿宫大学士申时行等奏恭遇  皇上亲奉  两宫圣母阅视大峪山  寿宫伏睹天朗气清风和日暖  慈颜悦豫允谐九有之欢心  睿览周详遂定万年之吉壤人谋毕协神贶骈臻臣等叨有事于达观幸受成于独断恭逢  大庆喜倍恒情
　　○赐朝从官照旧酒饭命随  驾官先诣巩华城接驾
　　○直隶巡按苏酂奏夷情声息并行该镇督抚官用心防御
　　○庚寅命赏蓟辽昌平迎驾官军及宣大等关防御官军各恤给有差
　　○福建道御史谭耀言圣驾回自  山陵至凉水河忽有惊马冲入扈从前队群马一时狂奔内兵跌伤人众相应查究  上曰马逸偶然耳勿问
　　○辛卯  驾还宫
　　○蓟辽总督张佳胤＜锍-釒＞报东西大虏纠众入犯得旨蓟镇虏情紧急各镇其整饬人马以备应援一应战守事宜督抚官用心调度年例军饷准给与
　　○壬辰大学士申时行等言兹者恭遇  皇上展谒  山陵躬行秋祭导迎  圣母阅定  寿宫永绥  列圣之神灵预卜万年之兆域连日以来仰见  皇上周旋对越陟降临观及鸾舆往来程途跋涉  圣体不无勤劳臣等犬马私情何胜依恋幸赖  天心眷佑风景晴和  圣母万安  圣躬万福茂迓神人之祉允孚朝野之心优诏报闻
　　○癸巳进封  贵妃  荣妃礼成赐三辅臣中书官银币有差
　　○起原任江西左参议李复聘湖广左参议升福建按察使陈文烛为本省右布政
　　○甲午谕礼工二部朕奉  两宫圣母阅定大峪山吉地兹仰承  慈命遵  皇祖故事预作寿宫一应营建事宜礼工二部会同择日来行
　　○兵科给事中王三余言狡虏东西连兵声势重大乞敕各镇边臣悉心防御以保万全有急宜申饬者三事一在固守边墙一在罢其互市至于二镇辅车相倚大臣须协恭共济并宜申饬诏兵部行各该督抚官知之
　　○丙申京师浓雾
　　○  上御皇极殿以  陵祀礼成兼阅定  寿宫百官称贺
　　○丁酉起原任广东按察使胡直补福建按察使
　　○兵部题勘过辽东各路将领招□□来降夷并回乡人口一千五十八名口应加给赏诏赏总兵官李成梁等银币有差
　　○戊戌浙江抚按萧廪范鸣谦各＜锍-釒＞请严查边储以清奸币章下户部
　　○降山东右参政徐用简为福建副使
　　○升马应奎为神机七营练勇参将以胡承勋为五军四营游击杨一经分守广东西山参将
　　○敕镇守保定等处总兵官署都指挥佥事张爵镇守山西等处
　　○狭西都司李芳奏番僧进贡印信糢糊著抚按作速奏换下礼部知之
　　○己亥  上视朝
　　○升尚宝司卿王用汲为大理寺右少卿
　　○礼部进  寿宫兴工仪注
　　○湖广道御史徐待奏讲画边方水利章下工部
　　○以屡次扈驾谒  陵勤劳加公徐文璧太保伯杨炳少傅各兼太子太傅
　　○庚子大学士余有丁言久病未瘳再＜锍-釒＞恳归  上下手敕卿疾未愈宜专精省虑静俟平复何乃又有此奏准宽假调摄痊可即出辅理以副眷怀
　　○兵科等科左给事中王三余等礼科给事中万象春合词止内操
　　○奉差司礼监太监张诚等奏遵旨覆究严追抄故相张居正并追寄放财物得旨各犯财物既覆究严追明白在官者着便起解未完及变价者抚按陆续起解不许延缓差去内外官准回京
　　○准宣府总兵官赵崇璧回籍调理
　　○南京刑科给事中阮子孝＜锍-釒＞救郭惟贤谏止内操江西等道御史潘惟岳等亦以为言  上以事久处分恶其救扰夺为首俸六月其余三月
　　○福建巡抚赵可怀参提学副使邹迪光狂肆内言一生员夜粘揭于臣门臣稍惩之迪光嫌其碍已遂拂然去各官留之坚不可挽越一日忽自回举动乖张殊非师范  上命镌二秩
　　○以唐家相为河南领军游击
　　○辛丑升稽勋司郎中王鉴为尚宝司卿
　　○礼部题臣等查得嘉靖十五年  世宗皇帝预择寿宫既得吉兆随命官营建以故规制尽善福祚无疆今我  皇上睿谋达识亲卜大峪山吉地恭奉两宫圣母同阅定为万万年寿域随敕臣等会议预建事宜仰见  大圣人之作为真同符  皇祖超越百王臣等祗承
　　纶命敢不殚心经画仰赞钜典谨遵照嘉靖十五年事例参以今所应行逐一议拟开列上请一钦天监选择预建　寿宫开山伐木用十月初六日卯时吉动土兴工用十一月初六日辰时吉一伐木日祭告本山之神合钦遣大臣一员行礼一兴工日祭告  九陵各一坛  天寿山之神一坛  后土之神  司工之神共一坛合钦遣大臣十一员行礼一翰林院撰各祝文一太常寺备办各祭品香烛制帛一请敕命知建造事勋臣一员内阁辅臣一员总拟＜矢见＞制礼部堂上官一员总督工程工部堂上官一员提督大石窝及催儧物料工部堂上官一员总督官军兵部堂上官一员巡视工程锦衣卫堂上官一员监收物料点闸官军科道各一员一敕命内官监总督提督工程官二三员一  寿宫＜矢见＞制礼工二部会同内官监区画画图上请钦定一兵部查照先年事例议拨做工官军并委司官二员管理一工部议奏委官处办木植甎石物料钱粮工匠夫役等项一钦天监择官随督工官审穴定向仍差拨阴阳生四名候时一太医院差拨医士四名随带药饵调治军匠诏从之伐木祭告遣公徐文璧兴工告  九陵遣公徐文璧朱应祯侯吴继爵郭大诚蒋建元伯王学礼刘应元卫国本王伟  天寿山驸马侯拱宸  后土等神尚书杨兆各行礼
　　○壬寅户部尚书王遴请查各省直存留钱粮明白以备本处支用报可
　　○吏部右侍郎陆光祖连章乞休  上以其素望起用不允
　　○云南道御史叶承遇参福建提学邹迪光原任黄州府赃私令湖广抚按官从公勘问以闻仍严限勿令稽缓
　　○钦天监题推筭万历十二年十一月初一日癸酉朔日食依大统历日食九十二秒依回回历不食已而回回律果验下礼部
明神宗显皇帝实录卷之一百五十三
明神宗显皇帝实录卷之一百五十四
　　万历十二年十月癸卯朔  上亲享  太庙
　　○钦天监奏进明年大统历  上御皇极殿受之颁赐文武群臣
　　○甲辰  孝洁肃皇后忌辰祀于  奉先殿遣伯刘应元祭  永陵
　　○大学士申时行等请修  玉牒报可
　　○复除浙江提学副使王世懋为福建提学副使
　　○以毛希遂为五军十营佐击将军
　　○乙巳  上视朝
　　○敕左府佥书都督佥事王国勋以原官挂印充总兵官镇守宣府
　　○敕镇守蓟镇总兵官都督同知杨四畏以原官改镇保定
　　○丙午以  中宫千秋节赐三辅臣上尊珍馔○升江西佥事郑之亮为狭西苑马寺少卿兼佥事四川右布政张明正为贵州左布政
　　○以贵州浸豁免被冲田地粮差
　　○起补周希旦为浙江道御史
　　○准河南副使赵慎修致仕  升郧阳抚治毛纲为南京兵部右侍郎复除原任云南副使熊子臣为广东副使
　　○吏部题提讯江西临江府知府钱若赓改限
　　上曰此系奉旨立限不在考成常例人犯见在地方亦易问结何乃经久未完其令抚按官速奏再迟该科参治
　　○丁未湖广道御史徐待言尚宝司司丞徐贞明所条陈沿边水利垦田事宜户部覆畿辅沿边之兵恒苦食之难给而一带空地多称沃壤向因北人不谙水利以致抛荒淤积无虑千万顷先御史苏酂今御史徐待俱议破格招恤所谓撤流民之禁四事尤凿凿可见之行信能举行不惟转输省而兵食可足亦沟渠密而戎马可限合咨各抚臣选南人谙识水利专委司道官多方讲求许南来游食之民自备资本任力开垦永不起科有司官员开垦数多即行分别奖荐超擢仍不得责以期限差人骚扰如有奸民指托势豪转相隐匿及阻挠不法者访拿究治每年终核实具奏以凭奖劝从之
　　○戊申  上视朝
　　○升四川按察使朱孟震为本省右布政刑部郎中沈文为河南副使兵部郎中史元熙为江西佥事
　　○己酉工部以  寿宫营建事宜请敕定国公徐文璧大学士申时行知建造兵部尚书张学颜工部尚书杨兆总督工程侍郎何起鸣提督王友贤催儹阴武卿专管礼部尚书陈经邦总拟规制又太监张宏总督刘济提督张清王昇马良管理
　　○  钦定  寿宫式样丈尺
　　○升都督佥事史纲为左府佥书
　　○兵部覆南京兵科给事中钟宇淳所言粤西兵变虽已告宁善后事宜不可不讲请安三洞练土著诏行两广督抚官议处以闻
　　○敕狭西右布政梅友松为右佥都御史巡抚延绥
　　○敕原任浙江巡抚右副都御史方弘静以原官抚治郧阳
　　○升四川左参政赖廷桧为本省按察使
　　○巡视太仓礼科右给事中王继光等言金花银两每年一百万两分四季类进自万历六年始每季加五万外解不前因以边饷银那进今借边饷一十七万有奇乞将加进二十万停免不允
　　○准北虏哑班台吉等袭父职
　　○庚戌  上御文华殿讲读
　　○狭西总督郜光先条陈边防八事一曰重培养以固根本二曰复将领以备应援三曰精简练以图战守四曰酌冲边以备险隘五曰申初盟以杜觊觎六曰正罚服以昭威信七曰饬监司以肃边纪八曰行激劝以振玩愒部覆得旨如议行
　　○辛亥户科右给事中周世选举原任礼部左侍郎王锡爵刑部尚书刘应节操江吴时来巡抚孙丕扬太常寺卿陈于陛少卿胡汝桂张槚布政参政副使参议佥事等官张天驭刘继文陈惟直赵国璧查铎郜永春王瑾等章下吏部
　　○壬子宴入贡剌麻番僧共卜尖昝等
　　○升昌平游击米万春为马水口参将
　　○敕马兰峪副总兵张臣为镇守蓟镇总兵官副总兵陶世臣调马兰
　　○升湖广副使李天植为四川左参政
　　○都察院覆蓟辽总督张佳胤＜锍-釒＞酌处苏□便军事宜内称官之查盘太烦商之受累最重臣等谓有司仓库当属按差各边仓场当属关差别衙门皆不得与阅视照六年九年一差亦不必拘三年更不得轻拟重辟诏从之
　　○都察院覆御史任养心＜锍-釒＞奉旨查参怠缓官员湖广巡抚李江巡按涂杰等为查勘张居正事合与开俸不许
　　○贵州参议金从洋＜锍-釒＞报有苗慕义来格章下该部
　　○癸丑升山西按察使梁问孟为狭西右布政
　　○以副总兵署都督佥事徐枝为神机营左副将游击侯继祖为分守横岭口参将游击王胤柏以原官调曹家寨调东路游击王赋业补中路复设游击降原任参将杨栗补东路
</div>
    <div class="pagination">
<a href="明实录神宗实录_page107.html">上一页</a><span>...</span><a href="明实录神宗实录_page103.html">103</a><a href="明实录神宗实录_page104.html">104</a><a href="明实录神宗实录_page105.html">105</a><a href="明实录神宗实录_page106.html">106</a><a href="明实录神宗实录_page107.html">107</a><span class="current-page">108</span><a href="明实录神宗实录_page109.html">109</a><a href="明实录神宗实录_page110.html">110</a><a href="明实录神宗实录_page111.html">111</a><a href="明实录神宗实录_page112.html">112</a><a href="明实录神宗实录_page113.html">113</a><span>...</span><a href="明实录神宗实录_page109.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
