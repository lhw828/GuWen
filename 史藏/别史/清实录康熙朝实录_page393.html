<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 393 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 393 页/共 681 页</h1>
    <div class="content">
○御舟泊沧州邓善沽。　　

○己卯。御舟泊武清县小新庄。　　

○庚辰。御舟泊静海县杨柳青。　　

○辛巳。御舟泊静海县新庄。　　

○壬午。御舟泊清县窰子口。　　

○癸未。御舟泊静海县北关。　　

○甲申。御舟泊武清县北仓。　　

○乙酉。御舟泊武清县北蔡村。　　

○丙戌。御舟泊香河县扳罾口。　　

○予故蒙古都统喇赛、副都统达克萨哈、各祭葬如例　　

○工部议覆、直隶巡抚沈朝聘疏言、请开浚献县完固口、及霸州栲栳圈旧河。应如所请。从之。　　

○丁亥。御舟泊通州石坝。　　

○戊子。上回宫。诣皇太后宫、问安。　　

○己丑。添设盛京刑部蒙古员外郎一员。　　

○升山东布政使喻成龙、为太常寺卿。　　

○庚寅。上幸畅春园。　　

○谕大学士等、副都统齐兰布等、自盛京还、奏言、今

□山戊不□盛京亢旱、麦禾不成米价翔贵虽市有鬻粟而穷兵力不能籴、遂致重困。盛京根本之地、可令侍郎朱都纳、学士嵩祝等、驰驿迅往、会同盛京将军副都统诸臣详察穷乏者于去□山戊不□海运米二万石中、动支一万石计会散给、令可食至秋成。余一万石平价粜之兵民均有裨益又诸地有告粮乏者遣城守尉部员贤能者、亦赈给之如二万石不足散给发粜、其速以闻　　

○升内阁学士李楠为工部右侍郎　　

六月。辛卯朔　　

○甲午。兵部疏参右卫将军希福等、不收八旗拨送马匹、以致虚费钱粮。希福、应革职护军统领札木素、内大臣护军统领四格、副都统方额、马锡、张素仪、吴兴祚等、俱降三级调用。从之。　　

○喀尔喀贝勒根敦戴青、探报噶尔丹行装、已至扎布堪河。阿喇布坦行装、已至敖拉海上谕理藩院、所报虽无实据亦应行文与归化城、黑龙江、两将军知之。再檄喀尔喀诸扎萨克、凡根敦戴青经行之地、事遇紧要、即以马匹支应。毋误。　　

○又谕领侍卫内大臣苏尔达等、闻噶尔丹将从嘉峪关外、过哈密之南昆都伦、及额济内河、往投达赖喇嘛。应遣干员往探。若果噶尔丹于此取道、此机断不可失。应即行剿灭。著副都统阿南达、作速前往、会同将军博霁、孙思克、提督李林隆等、公议确探、择便以行。李林隆可选标兵一二百名、速往甘州、商酌行事。兵部即檄将军提督等知之。　　

○乙未。以内阁学士温保、为山西巡抚。　　

○升狭西驿传道张霖、为安徽按察使司按察使。　　

○遣官修筑平阳府地震倒坏、城楼衙署仓库。　　

○丁酉。以册立皇太子允礽妃。遣官告祭太庙。　　

○升一等侍卫达利善、为镶黄旗汉军副都统　　

○己亥。上自畅春园回宫。诣皇太后宫、问安。　　

○谕理藩院、归化城、土默特、两旗、连年效力苦累。其□山戊不□贡石青等物、永行停止　　

○庚子。谕大学士伊桑阿、阿兰泰、数日间雨水过多、若连绵不止、民田恐致被损。朕听理政事、无日不念切民生今雨水、如此或人事有所未尽。命传集九卿詹事掌印不掌印科道、将应兴应革事务宜各抒所见以闻。　　

○又谕礼部尚书张英、数日来雨水过多虑伤田禾四月内、又有平阳地震之灾。或者阴盛所致朕思天时与人事、恒相感召、未可谓灾沴为天时适然之数、全不关于人事也。尧舜之时、犹有都俞吁咈。盖古之圣人、已治而益求其治已安而益求其安、故兢兢业业、始终如一。朕朝夕以此警惕于衷、三十余年以来未尝一日稍自宽假亦有请间日理事者、朕不以为然。惟存恒久之心、时时乾惕耳朕思地方间有荒歉、正可动人警戒之念。古人所谓遇灾而惧也。朕于宫中费用、从来力崇俭约。期以有余、沛恩百姓。若非撙节于平时、安能常行蠲赈之事耶。　　

○辛丑。上奉皇太后、幸畅春园。　　

○升江西按察使王道熙、为山东布政使司布政使。　　

○升天津总兵官李镇鼎、为广东提督。　　

○奉差山西赈济户部尚书马齐等回奏、赈济山西平阳府临汾等十四州县一卫、地震被伤人民、赈济银十二万六千九百两零。停徵临汾、洪洞浮山、襄陵、四县平阳一卫、本年额赋下所司知之。　　

○壬寅。升内阁侍读学士额赫礼、兵部督捕左理事官齐穑、俱为内阁学士兼礼部侍郎。　　

○升镶黄旗满洲副都统觉罗舒恕、为右卫左翼护军统领。正红旗满洲副都统瓦迩达为右卫右翼护军统领　　

○癸卯。谕大学士等时值久雨连绵乍止复雨、将不利于田稼朕甚悯焉。亟宜祈晴其传礼部速议以闻　　

○调镶白旗蒙古副都统党艾为右卫左翼副都统镶红旗汉军副都统拜音布、为右卫右翼副都统　　

○甲辰。升国子监祭酒张榕端、为内阁学士兼礼部侍郎。　　

○调镶白旗汉军副都统冯国相为右卫左翼副都统正红旗汉军副都统科尔代、为右卫右翼副都统。　　

○乙巳。户部议覆、仓场侍郎德珠等、题扬州运丁吴坤等叩阍事上曰、漕船带运凤阳仓米、原系累年存贮腐烂者总漕王梁、勒令运丁收领。穷丁赔补、殊为可悯若令王梁等赔补、亦未免少枉今俱著宽免。此米亦不可发给官俸、存贮别用。又兴永朝条奏内、曾言江北漕船、比他处较为狭小。若载米过多、自难装载货物。今又令带运凤阳仓存贮之米、益加累重若将漕船添造数只、宜于运丁有益。尔等详议以闻。　　

○谕大学士等、沙河巩化城、卢沟桥拱极城、灞上诸地、敕工部察勘、凡有可营建兵房若干间者、并入前造房事内议奏。　　

○戊申。皇子允禄生。　　

○授故辅国公陶色子吴启图、为三等镇国将军。　　

○己酉。调镶黄旗蒙古副都统崇古礼、为本旗满洲副都统。升镶黄旗前锋参领席柱、为本旗蒙古副都统。　　

○庚戌。兵部奏、预备出征之副都统瓦迩达、科尔代、冯国相、俱调补右卫副都统。王毓秀病故。伊等员缺请补。得上□日、以正红旗副都统扎喇克图、镶蓝旗副都统宗室巴赛、正蓝旗副都统喻维邦、正黄旗副都统张所知、派出预备从军。　　

○辛亥。上诣皇太后宫、问安。　　

○盛京刑部侍郎佛葆、降二级调用。以偷刨人参罪犯审理不明故也。　　
</div>
    <div class="pagination">
<a href="清实录康熙朝实录_page392.html">上一页</a><span>...</span><a href="清实录康熙朝实录_page388.html">388</a><a href="清实录康熙朝实录_page389.html">389</a><a href="清实录康熙朝实录_page390.html">390</a><a href="清实录康熙朝实录_page391.html">391</a><a href="清实录康熙朝实录_page392.html">392</a><span class="current-page">393</span><a href="清实录康熙朝实录_page394.html">394</a><a href="清实录康熙朝实录_page395.html">395</a><a href="清实录康熙朝实录_page396.html">396</a><a href="清实录康熙朝实录_page397.html">397</a><a href="清实录康熙朝实录_page398.html">398</a><span>...</span><a href="清实录康熙朝实录_page394.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
