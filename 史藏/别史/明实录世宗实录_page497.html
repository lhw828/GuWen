<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 497 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 497 页/共 518 页</h1>
    <div class="content">　　○山东沂州地震
　　○修理  恭仁康定皇帝陵寝香殿厨库等所
　　○壬寅总督浙直福建都察院右都御史兼兵部右侍郎胡宗宪以给事中罗嘉宾等劾其不职引疾乞解任优诏慰留之
　　○查理边储工科左给事中梁梦龙参劾原任巡抚延绥都御史王轮原任兰州管粮郎中陈灿各贪纵不职宜罢佥事王用贤等综理无法宜并究治诏革轮职闲住灿为民用贤等令巡按御史查明具奏
　　○癸卯巡抚贵州都察院右副都御史高翀三年秩满荫其子兖为国子生
　　○总督湖广川贵侍郎石永以本年三月内恶苖攻劫营哨杀死官军劾奏防守清溪堡千户武安邦弛备无勇全军几覆守备镇筸沅州指挥使史淮参将李明元等俱欺罔失援诏以安邦等付按臣逮问
　　○甲辰以旱灾免直隶苏松等府税粮及改折运粮有差仍行有司赈济
　　○山西都司署都指挥佥事艾梓充右参将分守大同北东路
　　○乙巳旌表北直隶等处义夫一人节妇五人烈妇八人
　　○丙午升浙江左布政使陈仕贤为都察院右副都御史巡抚湖广
　　○以灾伤免浙江杭州嘉兴湖州金华等府税粮及将本年起运粮米改折有差
　　○辛亥升浙江右布政使吴桂芳为本司左布政使
　　○壬子遣武安伯郑昆等为正使持节翰林院修撰唐汝楫等为副使捧册封赵府翊鏴为洛川王高氏为洛川王妃载土□兑为襄邑王载堂为广安王徐氏为广安王妃周府袁氏为周王妃勤烰为内卿王苏氏为内乡王妃王氏为浦江王妃益府载土□睘为安东王郑氏为安东王妃载＜土充＞为舒城王载土□集为阜平王李氏为阜平王妃载壤为铜陵王张氏为铜陵王妃唐府宙棨为荡阴王代府鼐钧为新宁王德府翊鐖为堂邑王翊鑅为利津王载土□座为泰安王董氏为临胊王妃沈府珵坦为保定王李氏为安庆王妃荆府杨氏为德安王妃吉府翊铉为谷城王张氏为龙阳王妃载垿为遂昌王载＜土耑＞为嘉定王载墋为景宁王晋府表相为西河王孙氏为鲁府阳信王妃
　　○癸丑命神枢营佐击将军吕渊充左参将分守宣府独石马营湖广都司署指挥佥事常勋充左参将提督四川叙泸坝底延安游击将军王升充参将分守延绥西路
　　○乙卯诚孝昭皇后忌辰遣恭顺侯吴继爵祭  献陵
　　○丙辰升浙江布政使司右参政刘焘为本省按察使
　　○以灾伤免福建兴化福州二府所属州县税粮有差
　　○发太仓银二万两于蓟镇备客兵粮刍
　　○戊午荫阵亡温州府同知赠右参议黄钏子文烨为国子生
　　○以灾伤免辽东广宁定辽左等二十五卫所屯粮有差
　　○提督两广侍郎王钫言广东肇庆府泷水阳春等州县黄三坑附近铁场石人等巢夷寇梁德业等猺贼盘永贤刘世正等恃险啸聚流劫有年官兵屡征不克近因倭寇已平其所调协剿目兵方至臣计同知府卢璘出夷徭不意顺督前兵密行鹏巢擒其有名首恶余党角□羊散地方以宁谨列上诸臣功罪请分别赏罚以示惩劝兵部覆议  上命升佥事殷从俭俸一级赏原任佥事经彦采分守参政吴桂芳各银十两知府卢璘等准赎千户谢一奇等付按臣逮问
　　○兵部郎中徐善庆奉敕勘蓟镇各营补练土兵还备言蓟镇各区土兵额数耗减营伍单弱之实因列上玩愒废弛诸将罪状谓分守马兰谷参将黄演昌平游击将军方振三屯营坐营指挥柴良弼补练无功当降级分守太平寨署参将事李珍分守镇边城参将张钦通州游击崔经前愆莫赎当重罚分守建昌副总兵马芳分守密云副总兵袁正分守石门参将佟登分守墙子岭参将黄龙则训练颇精当奖赏署都指挥镇守昌平副总兵祝富补军已完大宁领班都司曹勋善恤班军当复其原级诏振良弼各降署职二级珍等夺俸半年演降俸一级芳等行军门奖赏富勋准复原级
　　○提督两广侍郎王钫言倭贼水陆登犯攻围城邑官兵与战前后擒斩一百七十三名颗夺回被虏男妇称是余党悉遁一时获功失事诸臣请分别赏罚兵部覆议得旨赏钫及豊润伯曹松各银三十两纻丝二表里知县林丛槐十两海道副使林懋举等准赎有参议田扬夺俸两月知县李奇俊等免究署都指挥孙敖等付按臣逮问
　　○己未未封杨氏薨赐号曰常嫔祭葬如例
　　○修理  孝陵工完诏赏魏国公徐鹏举临淮侯李庭竹守备太监何绶南京兵部尚书张鏊工部尚书潘恩各银二十两纻丝二表里右侍郎林庭机十五两一表里南京吏科给事中归大道等各十两营缮司署郎中陈瑞龙升一级虞衡司署郎中丁自申等各升俸一级余皆赏赉有差
　　○辛酉以瑞雪及秋祥叠降诏法司停今岁行刑
　　○壬戌乐平王府庶人偕涵有罪赐死降其子辅国将军旭＜木昂＞为庶人涵暴戾不孝幽闭其毋而欧毙之＜木昂＞亦淫凶相济抚按官奏闻其恶故也
　　○癸亥升浙江按察司副使刘景韶为按察使仍管淮扬海防叙录平寇功也
　　○甲子赐沈王恬烄书堂名额曰修业
　　○江西抚按官何迁等言闽浙徵调广兵千总刘凤杜朝用纵兵焚劫督押守备伯永福等党比需索请加重惩以杜后祸  上命按臣逮凤朝用赴京其永福并土夷头目等付各按臣逮问
　　○总督胡宗宪等言崇明三沙倭贼流突江北参将丘升身经百战屡立奇功临难奋勇竟陨锋镝若概从阵亡之科寔有未尽之论请厚加恤典以慰忠魂佥事熊桴前罪当惩后功足赎请宥其罪又言今后死事之臣以有功而又能死事为一等虽无功而能忠于所事者次之勤无可录而事适不幸者又次之其或失机偾事身虽故仍须显夺请定列死事之条立为轻重画一之法兵部覆议  上从其言丘升比照宗礼事例赠都督同知荫一子指挥佥事世袭其余战功俟查明于祖职上承袭立祠死所岁时致祭贷桴不究
　　○  大玄都殿工完诏内官监太监袁亨荣现加恩二等樊英一等镇远侯顾寰工部尚书欧阳必进雷礼都督陆炳各赏银五十两纻丝二表里工部侍郎卢勋张舜臣各三十两兵部侍郎刘采殷学各二十两俱一表里工部右侍郎徐杲升左侍郎仍银四十两纻丝二表里锦衣卫指挥严鹄工科右给事中刘畿狭西道御史苟頴各升俸二级仍赏银二十两纻丝二表里工部郎中周贤宣升俸一级吴遵晦等各银五两
　　○乙丑总督蓟辽保定军务兵部尚书杨博言虏首辛爱等纠合套虏环驻边外往来窥伺今时当撤兵恐虏得乘隙议将延绥游击常龄一营官军更留一年因原游击叶兰宁夏游击万国二营官军暂留防春其余通行掣放以恤久戍  上允之已召博回部管事复原任兵部尚书许论职兼都察院左副都御史代之
　　明世宗肃皇帝实录卷之四百七十七


大明世宗肃皇帝实录卷之四百七十八
　　嘉靖三十八年十一月戊辰朔以□田收获赏督理农事户部侍郎高燿彩叚羊酒郎中刘效祖绢二疋
　　○壬申  恭让章皇后忌辰遣中官祭  陵寝
　　○丙子诏以宋儒朱熹原籍直隶婺源县子孙世袭五经博士熹祖居婺源后以游宦移家建安两地皆建有祠宇  国朝官其一人为五经博士世袭奉建安祀  上登极有请官婺源朱氏子孙奉祀如建安者许之乃以朱墅为五经博士然未有世袭明旨也至是墅老请授其子镐礼部议官以奉祀祀既世承则官亦应世授诏从其议
　　○巡按直隶御史陈志言江北频值兵荒请将三十九年分备用马匹再改折一年以醒民困  上特允之后不为例
　　○丁丑南京大理寺卿叶镗三年秩满荫其子济美为国子生
　　○未封张氏薨赐号常嫔祭葬如例
　　○福建抚按官王询等言黄崎漳港等倭突攻福清长乐逼近会城屯住洪塘南台等地而中路游兵参将曾清束手无谋分守参将王麟受财买港备倭张侨张建莭等防御无功指挥魏宗瀚陈孔诚等贪货致寇海道副使邵楩调度失策均宜重治诏革清麟任并侨宗瀚等付按臣逮问楩夺俸三月
　　○苏州自海寇兴招集武勇诸市井恶少咸奋腕称雄杰群聚数十人号为打行扎火囤诓诈剽劫武断坊厢间是年岁会岁侵各郡邑时有攘窃应天巡抚翁大立既莅任则严禁缉之访扎火囤诸恶少名檄府县捕治督责甚急及十月大立携孥来苏州驻劄诸恶益惧则相与歃血以白巾抹额各持长刀巨斧夜攻吴县长洲及苏州卫狱劫囚自随鼓噪攻都察院劈门入之大立率其妻子踰墙遁去诸恶乃纵火焚衙廨大立所奉敕谕符验及令字旗牌一时俱毁诸恶复引众欲劫府治知府王道行督兵勇却之将曙诸恶乃冲葑门斩关而出逃入太湖中官司遣兵四散摉捕获首从周二等二十余人事闻  上命大立戴罪严督克期殄灭以靖地方知府王道行等知县柳东伯等住俸勒限捕贼指挥朱文正等付按臣逮问
　　○录本年正月甘肃山丹等处死事功赠守备副千户谢天赉都指挥使把总指挥王卿刘继忠都指挥佥事百户黄堂正千户仍各袭升其子如例
　　○戊寅巡抚福建都察院右佥都御史王询以疾乞致仕许之
　　○己卯大玄都殿建一阳钦天宝典诏诸司停封事九日
　　○狭西督抚王梦弼等言哈密系我属卫久为土鲁畨所并近土鲁畨王沙速坛之子脱列速坛乃复占据哈密哈密夷庶虎尔的等被其残虐田禾悉为蹂践饥寒迫切携孥内附别无意外奸谋请分发甘肃寄住哈密国师都督拜言孛剌等各部下随住钤束仍将精壮选充夷军通事食粮随操事下兵部覆言虎尔的等六十四名口内系哈密属夷者许令拜言孛剌等钤束或收充夷军若系土鲁畨者须厚给饩廪俟回夷朝贡之期带回本国诏可
　　○兵部议上本年九月内虏众入犯宣府洗马林蔚州川等处文武诸臣功罪总兵官李贤参将郭震守备汤臣署参将苏澄守备秦鹏游击周应岐参将朱云汉或先时设备不严或临敌逗遛不进均当究治大同巡抚都御史李文进总兵官刘汉王怀邦副总兵赵苛游击王孟夏副使王之诰参议杨巍或督兵策应或指授机宜均当叙录宣府巡抚都御史迟凤翔总督张松调度虽勤疏虞不免罪当量论得旨贤震姑各降俸二级戴罪管事凤翔夺俸半年松策励供职云汉等革任并澄付按臣逮问文进汉怀邦各赏银二十两纻丝一表里苛等各十五两之诰等各十两
　　○诏改狭西渭南醴泉隆德汧阳石泉沔县汉阴七县径隶各府七县皆州属以抚按官言其不便改之
　　○庚辰以冬至节遣恭顺侯吴继爵玉田伯蒋荣彭城伯张熊成安伯郭应乾分祭  八陵都督沉至祭  恭仁康定景皇帝中官祭  恭让章皇后都指挥王极祭  孝洁皇后及  哀冲  庄敬二太子各陵坟
　　○辛巳大祀  天于  圜丘先期视牲请配及是日行礼俱命成国公朱希忠代公张溶徐延德大学士徐阶李本分献
　　○壬午文武百官各朝服诣大朝门行五拜三叩头礼奉表称贺
　　○免百官宴赐节钱钞王府进贺人员及四夷朝贡使仍宴于阙左门
　　○升浙江左布政使吴桂芳为都察院右佥都御史巡抚福建
　　○乙酉  孝惠皇后忌辰遣清平伯吴家彦祭  茂陵
　　○  孝烈皇后忌辰  奉先殿行祭礼遣武定侯郭守乾祭  永陵
　　○己丑户部议覆辽东抚按官侯汝谅等言宁前官军今值凋敝年额月粮宜量加本色三月悉依时价官为籴买给散俟丰年即止新调集河西卫所有马官军千余数往宁前团练其岁增粮刍宜入年例之数报可
　　○庚寅从楚王英＜火佥＞请加封其嫡母妃吴氏为太妃生母王氏为次妃
　　○赵王厚煜以疾请暂令第四子成皋王载垸代行礼仪从之
　　○朝鲜国王李峘遣陪臣礼曹参判尹毅中等来贺冬至献马及方物宴赉如例峘并奏今年五月有倭寇驾船二十五只抵彼国海岸峘遣官兵李铎等剿杀尽绝及获所掠中国民陈春等三百六人内招通倭向导陈得等十六人即令毅中等携致阙下诏嘉峘忠顺降敕奖励赏银一百两锦四叚彩叚十二表里仍赐铎及毅中通事尹恕弘等各银币有差陈春陈德等令都察院审究明白具奏
　　○巡抚辽东都御史侯汝谅言辽左故称乐土守巡官悉无兵寄迩边务日棘请以分巡东宁道带管广宁等处兵备分守东宁道带管海州等处兵备各给敕书责成整饬部覆报可
　　○查勘倭情给事中罗嘉宾等条上海防四事一定督抚驻劄谓总督之权关系甚重必所处适中乃可相机调度请今后总督官如值风汛或移宁台或移嘉湖悉心区画务收战胜攻取之绩一禁专泥信地各该将领平时各照所管关隘加谨防守若遇贼势重大攻劫城池不论远近星驰赴援如执信地为词不行策应者论罪一修要害卫所沿海旧有关隘各设卫所诚据险扼吭之要策今兵纪渐废请行督抚兵巡等官备查各卫所隶关港几处原设兵船火器若干责其把守防御务臻实效一重临海府分浙东宁台温三府实居海冲一遇风汛首被其害然宁温犹有海道总兵兵备参将而台州一府未尝设官总理请行军门督令分巡佥事驻劄台州后有铨授将驻劄地方分管道分填注文凭以示责成部覆报可
　　○巡按福建御史樊献科查勘倭寇犯海口等处参论诸臣功罪诏指挥刘继良等戴罪杀贼把总王鏊等各赏银十两参将尹凤等准赎指挥张侨等各夺俸二月百户冯城等赎完发落指挥王洲等付按臣逮问
　　○怀仁王府庶人聪氵□愁先以罪发高墙遗其母张氏及子俊棁居府母以贫故售其府第聪氵□愁寻宥归忿怨其母幽之溷厕损其饮食妻窃与之食氵□愁益怒操挺逐母掊击之致毙事闻诏抚按勒令自尽
　　○癸巳总督浙直右都御史胡宗宪言团练乡兵实为减革客兵之渐而有司视为虚文终鲜实效惟杭州府知府陈柯同知唐尧臣通判王时拱知县李承式等能率励生员周绮练兵有成请录以示劝诏赐柯尧臣各银二十两时拱承式各十五两吏部遇缺升用绮等行军门重加犒赏
　　○总督狭西三边侍郎魏谦吉等言甘肃三面临戎中间一线之路地既孤悬而尺籍半虚兵马又极单弱即今畨夷侵轶大虏盘据其所以增兵实伍者已无余策请将各该城堡逐一审验凡年力壮徤无他役占者悉编之伍籍一体防御能立奇功酌量升赏仍处给衣粮厚加抚恤部覆允行
　　○乙未巡视京营给事中苏景和等条上戎政七事一言营军隐占日多堪战者不过三万七千有奇请将在营官军通选二十枝共足六万之数常川操练各营备兵均为十八枝分隶神机二营专备征战二谓营政日弛军伍渐耗各将官见领兵马往往不足钦定正备兵数而抽调隐占折班召募等项莫可究诘请将前选精兵八枝不必复入五军营内专在本营操练其三营选剩备兵仍遵营制在五军营者照今议属之二坐营官军领枢机两营备兵仍令各营官照旧带管三谓京营将领更调不常士不服习请将该营统领精兵将官必久任而后升迁必候代而后离任四谓营军误操其弊多端乞命移咨刑部凡遇词讼情轻者省令归伍情重者方许收问果有干碍即为顶补其在外问刑衙门凡遇营军有告民差速为处断千总管事人员毋许隐占买放假以缘事为词五谓今后总协大臣均责持久各该将领务积年劳而巡视科道悉照旧例三年始易庶彼此相维共臻实效六请将三营副将以下每年终详查实迹备注考语造册奏缴仍送本部以为三年黜陟之凭七请严查各营役占私人尽还本伍及无得以军中鼓乐旗帜迎送出入士夫务多方体恤庶使行伍渐充军威亦振兵部议覆得旨允行
　　○丙申浙江定海县戍守客兵久缺粮饷知县陈正道把总吴江以半月粮银给散之兵遂乱毁正道冠服仍拉江入舟越宿乃归之总督都御史胡宗宪檄海道副使谭纶总兵卢镗给银二万两以安众心而擒治其首事者因劾奏宁波府知府周希哲贪肆勒取常例致激兵变及言正道识昧机宜参将张四维等钤制无素乞行究治事下吏兵二部言希哲宜令回籍候勘正道宜调用江宜逮问四维仍听原问从一归结诏革希哲职并江等令宗宪逮问具奏正道调用余如拟
　　○给朝鲜国大统历一百册令朝贡陪臣赍回
　　○四川小河守御千户所地震有声如雷
　　○巡抚辽东都御史侯汝谅以虏犯海州西平堡等处参守堡指挥程勋等失守当罪备御韩懋功把总梁辅林恩高蹈程渊力战死事宜恤录诏懋功等赠官升荫有差勋等付按臣逮问
　　○初山西以虏患日炽巡抚都御史募标下卒三千名添设分守太原参将一员领之类皆市井恶少至是都御史葛缙抚驭失宜诸卒既怨且易之会参将高鹏至以严虐威众其魁李廷甫赵鸾牛汝清王庆等遂夜聚众执鹏杀之焚太原府阳曲县公廨释狱囚劫系狱都指挥毕文欲奉以作乱文不从遂杀文大掠城中天明各官军壮快渐集贼散掠人家者多被擒斩廷甫等聚众由西门而去越汾河屯西山指挥郑印勒兵入山得鸾廷甫等下狱巡按御史杨美益以事闻诏夺缙俸一月指挥马应期革任并参将卢镇百户唐谟等付按臣逮问指挥王世臣等准赎印等各赏银十两逆犯审决枭示然其众悉叛入虏中居板升大为边患是时守臣姑以一二塞责余俱不能问也
　　○先是四川抚按官黄光昇等言播州各司并贵州兴平等卫所军屯夷寨自嘉靖年间起苗拨寨之后分隶凯里属贵州播州属四川及真州盗贼剿平以来军夷安靖若复分隶贵州一苗两属终不输服今分巡川东道驻劄重庆与播州相近宜令不妨原务带管该州并所属黄平等八司地方另请不坐名敕书一道以便行事于是巡抚贵州都御史高翀争之曰播州与贵州思石兵备地方犬牙相制封疆密迩坐派额办贵州税粮一万六百余石每年恃居异省逋欠数多军饷告乏所以思石兵备奉敕有兼制播州之说若缴回兼制之敕别给川东分巡以不坐名之敕令往来于此是犹朔斗者舍同室而求捄于千里之远此则狙公之术以愚黔首者贵州边防自此决裂矣请仍隶本省便事下兵部覆议以为四川之奏止恐夷情未服贵州之奏则拳拳以地方参错钱粮关系为言且兼制颇久似应仍旧但事难遥度请行总督侍郎石永会同各官议处从之
　　○总督浙直都御史胡宗宪谳上王直叶宗满王汝贤等狱谓直等勾引倭夷肆行攻劫东南绎骚海宇震动臣等用间遣谍始能诱获乞将直明正典刑以惩于后宗满汝贤虽罪在不赦然往复归顺曾立战功姑贷一死以开来者自新之路事下兵部会同三法司覆议三犯俱不可原仍将妻子财产没入庶尽法律  上曰直背华勾夷罪逆深重命就彼枭示宗满汝贤既称归顺报功姑待以不死发边卫永远充军余如议
　　○丁酉复故大学士翟銮礼部尚书谨身殿大学士职初銮被论削籍寻卒至是其子汝忠援例陈乞吏部覆请量复原官  上念其直赞效劳特允之
　　○户部尚书马坤等条奏七事一各边督抚衙门每岁宜会计用兵钱粮出入之数造册到部稽考遇有支放听巡按挂号以防侵冒一各边赏功修边银两惟于本处库贮及兵部马价银内议发不得輙请帑银及动支军饷一各边行屯田御史及巡按御史督令官属修举屯政一钦赏勋戚田土请命官稽考冒滥一两淮盐课近议增引数每半年淮南四单淮北四单宜令巡盐御史选委廉能官称掣其余盐及乾没银两每岁分为二次解部两浙盐课原引三百斤外亦增余盐一百斤赴批验所称掣上纳如例余盐价银同水乡草荡没官等银依期督解一明岁京军布花乞发承运库绢二十余万疋及甲字库绵布二三千疋查照该给布二疋三疋者内各除一疋折钞实该本色布二疋者与绢一疋止该布一疋者与布一疋候帑银有余仍折银给赏一吏部选除府州县管粮官员各送本部给催粮劄付责令设法催徵如完不及七分以上者照例住俸得旨允行
　　大明世宗肃皇帝实录卷之四百七十八


明世宗肃皇帝实录卷之四百七十九
　　嘉靖三十八年十二月戊戌朔山西获虏谍张进举等二名守臣以闻诏升守备苏来后等各一级佥事刘光远赏银二十两副使张＜礻吴＞十两进举等会审处决
　　○庚子操江都御史傅镇言留都根本重地春汛伊迩倭情叵测沿江上下不可不严为之备而南兵柔脆不堪攻战又官多暂委无将领以专统摄且应用钱粮未经预处请添设游兵司总统领沙兵原任都司王锐千户王策韩天祥可充其任各该抚臣岁计军饷之时各处银一万两以备供饷兵部议覆从之
　　○以三十七年虏犯辽东海州城下降副总兵刘岳游击倪宗尧各一级
　　○辛丑  慈孝献皇后忌辰  奉先殿行祭礼
　　○以冬深无雪  上亲祷于内殿遣公徐延德侯顾寰伯陈鏸尚书吴鹏顾可学郑晓各告宫庙是夕雪  上悦百官表贺
　　○命故长寍伯周大经子世臣为锦衣卫指挥同知大经祖彧以  孝肃皇太后弟封袭已再世至是始从例降授也
　　○陕西抚按官殷学梁汝魁＜锍-釒＞言军政莫急于马而清查草场尤为先务臣等悉心查理奸占及丈量勘处还官共清出牧场计一十二万五千九百二十余顷具有条贯久经可行乞敕谕楚肃庆三王府严禁管庄群牧人等毋兴异议复图侵占户部议覆诏俱允行
　　○壬寅南京兵部尚书张鏊言守御浦子口署指挥佥事赵勋持加署职体统稍异请于中都留守司列衔支俸以后南京坐营守御将官推升署职即于就近都司支俸列衔请著为定规兵部议覆近例虽署都督佥事尚在该卫支俸止于五府列衔请著为定规兵部议覆近例虽署都督佥事尚在该卫支俸止于五府列衔余可例推宜听赵勋于留守司列衔其支俸仍于原卫以后凡遇推升署职俱依此例诏可
　　○乙巳赠故苏松兵备右参政任环为光禄寺卿命有司建祠苏州以时致祭仍荫一子为原籍卫所副千户环山西长治人嘉靖二十三年进士知滑县升苏州府同知倭寇犯境环身率疲卒感以忠义屡击贼败之前后俘斩甚众以功升佥事加副使右参政俱仍旧任环志欲平倭衣服皆自识其名誓必死贼贼猝犯苏诸城门皆闭郊关民避寇者不得入绕城号泣环按剑洞开诸门全活以数万计苏人德之后以母丧守制卒于家至是吏科给事中徐师曾请赠官秩祀以报其功故有是命
　　○提督操江南京都察院右副都御史傅镇以病乞回籍调理许之
　　○韩府庆阳王谟垫薨赐祭葬如例
　　○巡按福建御史樊献科言近岁军兴募集武勇四方无赖子弟每以投兵报效为名所至骚扰今广浙闽俱有海警宜以三省兵应调募者悉遣还原藉收为乡兵即以待客兵者餋赡不惟客兵免远调之劳而各地方且获卿兵之利计无便于此矣得旨允行
　　○丁未升福建右布政使王国祯为本司左布政使
　　○戊申改巡抚保定都察院右佥都御史喻时为南京都察院右佥都御史提督操江
　　○补荫故太子太保吏部尚书王琼孙壮为国子生初琼子朝立遥授右军都督府都事侍亲寻卒至是其弟锦衣卫副千户胡翰以朝立授官未任援例请补许之
○庚戌太子太保兵部尚书兼都察院左副都御史杨博应召回部辞兼宪职允之寻谕吏部博昨总督边务实心干理而平劳绩可嘉兹特加少保以示眷奖余官若旧博＜锍-釒＞辞不允
　　○诏瑞昌王府宗室分附乐安者改附弋阳以瑞昌祖恭僖王与弋阳祖荣庄王同母从将军中尉拱干等请也
　　○壬子  贞忠安和景皇后忌辰遣都指挥陈书祭  陵寝
</div>
    <div class="pagination">
<a href="明实录世宗实录_page496.html">上一页</a><span>...</span><a href="明实录世宗实录_page492.html">492</a><a href="明实录世宗实录_page493.html">493</a><a href="明实录世宗实录_page494.html">494</a><a href="明实录世宗实录_page495.html">495</a><a href="明实录世宗实录_page496.html">496</a><span class="current-page">497</span><a href="明实录世宗实录_page498.html">498</a><a href="明实录世宗实录_page499.html">499</a><a href="明实录世宗实录_page500.html">500</a><a href="明实录世宗实录_page501.html">501</a><a href="明实录世宗实录_page502.html">502</a><span>...</span><a href="明实录世宗实录_page498.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
