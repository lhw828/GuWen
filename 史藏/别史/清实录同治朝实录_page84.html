<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 84 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 84 页/共 505 页
  </h1>
  <div class="content">
   ○壬子。谕内阁、前因惠亲王等奏中仓米石。霉烂亏短。当经派令宝鋆、崇纶、前往查验。兹据奏称、遵查米石。先将大概情形陈奏一摺。中仓米数。共应存四万三千余石。乃经宝鋆等亲赴该仓。逐廒查看。现存之数。大有亏短情形。且米色参差不齐。霉变搀杂。均所不免。该仓场侍郎德全等未能先事查参。殊属不合。德全、宋晋、均著先行交部议处。其现存米数。即著宝鋆等会同该仓场侍郎逐廒盘验。查明实在亏短确数。据实参办。　　

○又谕、前因僧格林沁奏参郑元善办事迟钝。御史吕序程奏郑元善奏报欺饰。并据光禄寺少卿董元章、御史刘毓楠、奏称河南州县。杀团冒功。大吏纵兵殃民各摺片。当经＜??闲＞派侍郎张之万前往查办。本日据张之万奏、派令随带司员。至孟津渡口访查。该处原派文武委员。诸多疏懈。由洛至偃。残破雕敝。情形可悯。会元局杀团一案。与原参大略相同。汝州之案亦然各等语。河南巡抚郑元善、由河南州县。不数年闲。擢任封圻。值此时势艰难。宜如何激发天良。力图报称。乃到任已将一截。于奏报军务。及交查事件。一味粉饰。致吏治军务。日就废弛。复任令劣员擅杀殃民。以致各属团练。纷纷解体。实属有负委任。郑元善不胜巡抚之任。著以道员降补。交吏部带领引见。以示薄惩。其未经查明各案。仍著张之万秉公查明具奏。　　

○又谕、昨据僧格林沁奏、遵查河南知县任桂并无挟仇妄杀情事。业经降旨无庸置议。兹据张之万奏称、访查任桂前任洛阳县时杀团之案。实为残恶。现署偃师县。又复增加漕粮。苛派月差。且于贼匪肆扰时。前期先赴洛阳。贼退始行回任。尤为巧滑等语。任桂著即革职拏问。交张之万提集人证。将该革员被参各情。逐款严讯。据实具奏。　　

○又谕、徐宗干奏、请将劝捐军饷。收多报少之知县。革职拏问一摺。前代理福建平和县知县沈瀚、奉委劝捐。在任两年。仅据批解银八百五十两。尚有二万数千两。未经报解。沈瀚著即革职拏问。交徐宗干提省严讯。并勒令将任内已收未解银两。悉数缴出。如查有侵蚀情弊。或延不完交。即行从严惩办。各省绅民捐赀助饷。其急公报效。出自至诚。乃近来不肖官员。侵吞肥己者。竟至比比皆是。以该绅民急公之忱。转遂该劣员营私之计。殊堪痛恨。自后如有似此者。各该督抚一经查出。即行严参。从重治罪。以儆官邪。寻奏、查沈瀚劝捐银米。未据报明。希图牵混。为匿报地步。应请发往军台效力赎罪。从之。　　

○谕议政王军机大臣等、有人奏、知县贪酷不职。玩视民命。请饬查办一摺。据称江苏署沭阳县知县蒋懋勋、体弱吸烟。不能亲理词讼。尽委诸县丞典史。将其徒汪希桢、门丁叶树堂等、倚为心腹。以致内外联结。无所不至等语。如果属实。残忍贪污。大为民害。若不从严究办。何以惩酷吏而奠民生。著曾国藩、李鸿章、按照所参各款。逐一根究。从严惩办。原摺著钞给阅看。将此各谕令知之。　　

○又谕、张之万奏、派员访查各处情形。据实具奏各摺片。张之万既经＜??闲＞署巡抚。应即将会元局一案。彻厎根究。已经解散之团练。仍令酌量地方情形。遴举公正绅董。会同地方官认真兴办。孟津渡口原派各员。查明参奏。其未经访查各节。仍著次第查明办理。至毛昶熙所带兵勇五千人中。惟楚勇一千五百名。尚称得力。此外可用者未必及半。自应严加甄汰。以期一兵得一兵之用。著毛昶熙将现在存营兵勇。亲加裁汰。酌留精壮三千名。赴汝甯一带。督同张曜一军。剿办陈太＜?氵喜＞匪巢。以节虚糜而收实效。河南吏治民风。雕敝已极。张之万责无旁贷。务须力图整顿。擢用廉能之吏。甄别贪劣之员。带兵将士。尤宜善为驾驭。使之知兴知感。俾尽其力。屏除虚伪。崇尚朴诚。实所厚望。变通折漕一节。本日已交户部速议具奏。如果无病于民。有利于国。该署抚即须推行尽利。仿照湖北章程。斟酌办理。汝州军情紧要。该处地又适中。郑元善已令来京。如必须该署抚亲往驻扎。著迅即出省。前赴汝州驻扎。接统郑元善之军。调度一切。其省城事宜。即著交王宪妥为布置。本日胜保奏、河南藩司王宪。贻误军饷三月之久。复巧词搪塞等语。豫省应解胜保军营协饷。共欠若干。该藩司是否有心迁延贻误。著张之万查明具奏。并催令将欠解月饷。赶紧筹解。毋误要需。将此由六百里各谕令知之。　　

○又谕、胜保奏、驰赴同州。进剿王阁村等贼巢获胜。并奏参玩误军饷之署藩司各摺片。该大臣自称扺同未及三日。获此全捷。差可壮我军威。而王阁村等处贼巢。凭寨抵拒兵勇既不能进攻。贼转得以跟踪来扑。是逆焰并未尝少戢。其蔑视官军。凶很情形。堪为发指。现经穆腾阿等马队。将贼击败。著胜保即督率各军。乘此迅速进兵。实力攻剿。毋再迟延粉饰。致干重咎。至所称军营饷需匮乏情形。本日业经寄谕瑛棨、责成筹款运解。及时接济。署藩司刘齐衔玩误各情。并已谕令瑛棨查明具奏。其河南月饷。未能解济。藩司王宪究系如何将奏定有著之款。拨抵陕西。归于无著之处。亦经谕令新授署河南巡抚张之万查奏办理。如果该二员确系有心玩误。谅该管巡抚等亦不敢不据实奏参。以凭惩办。各路军营饷需。均属匮乏。胜保亦不得以饷源未裕为词。弗自振作。致蹈迁延贻误之罪。希图卸责也。将此由六百里谕令知之。　　

○又谕、徐宗干奏、台属军情复紧。亟筹添兵济饷。前往援应一摺。据称官军正在围偪彰化县城。另股匪党。窜陷斗六。嘉义可危。郡城亦将震动等语。前据该抚奏称、林向荣攻毁潮洋厝等处匪巢。前赴斗六一带协剿。全台大局。尚为安定。各属官民。同心防御。不至滋蔓为害。是该抚剿办台属贼匪。业已确有把握。何以此次又称另股匪党。由闲道南窜。斗六失陷。可见匪势仍不少衰。我军守御。并未得力。该抚叠次所奏军情。谅仅听台属官员禀报之词。此次六失陷。台郡情形岌岌。亟应妥筹布置。著耆龄、徐宗干、迅即振刷精神。严饬派出各军。将彰化斗六等处匪徒。迅速殄除。不得徒事粉饰。日久无功。致干重咎。至台湾北路窜匪。虽已摉剿净尽。仍著饬令道员区天民激励勇丁。严密防堵。以杜蔓延。林向荣、及斗六军营文武各官下落。并著查明据实参奏。将此由六百里各谕令知之。　　

○引见应封宗室二等镇国将军隆勤、隆爱、三等辅国将军奕保、奉恩将军扎隆阿、奕存、遐康、得旨、均著照例受职。　　

○赏二等镇国将军隆勤散秩大臣。三等辅国将军奕保头等侍卫。在乾清门行走。二等镇国将军隆爱头等侍卫。在大门上行走。　　

○以吏部左侍郎张之万署河南巡抚。　　

○癸丑。谕内阁、林寿图奏、缉盗章程一摺。编查保甲。最为州县弭盗良法。各地方官本应实力奉行。所有编立十家门牌。联户支更。相为守望等法。历经刊布成书。颁行照办。谆谆诏令。不啻至再至三。无如地方官吏。日久视为具文。虚应故事。其实无一能实心任事者。以致盗贼横行。缉捕废弛。实堪痛恨。近来如畿辅地面。骑马贼行劫重案。层见叠出。尤属不成事体。亟应将向来保甲章程。从新整饬。先事既可豫防。临时亦足资协捕。以为戢暴安良之计。如该府尹所奏。专任绅耆以重首事。严饬胥役以杜需索。均出公费。备置器械。核实防守兵夫。添设梭巡兵役。及各该地方官亲身稽察。以昭惩劝各条。均能斟酌成规。埽除积弊。卫民而不扰民。果能行之以实。持之以久。何患盗风不为衰息。著林寿图即照所拟。与署兼管顺天府府尹万青藜、严饬该管道厅州县实力奉行。自降旨之日起。勒限一个月。将各该管地方。办理一律整齐。由该府尹委员分路抽查。务臻严密。其有能认真办理。著有成效者。准其将该地方官及出力出赀之绅耆人等。分别保奏。用昭激劝。如敢仍前玩泄。或仅以一禀报塞责。致地方仍有盗劫之案者。即由该府尹随时严参惩办。该府尹等务宜整躬率属。克践所言。以除奸究而靖地方。　　

○又谕、前因多隆阿奏参记名提督赵既发擅自离营。并将勇丁口粮。私行带去一千余两。当经降旨革职。永不叙用。兹据给事中王宪成奏、请将该革员私带勇粮。照数追还。并治以应得之罪等语。军营饷需。关系紧要。近来各路带兵将弁。往往浮冒克扣。中饱私囊。甚至任意取携。毫无顾忌。致令行闲士卒。不免饥寒。积弊日深。殊堪痛恨。此项勇丁口粮。自系军营正款。若令该革员擅自携去。竟置不问。转使违令藐法之员。得遂其侵蚀营私之计。殊不足以肃纪律而重军糈。即著多隆阿将该革员赵既发私行带去勇粮。勒令如数缴出。仍计赃科罪。按律惩办。以肃戎行。嗣后各路军营。如有似此侵吞饷银。藉端肥己者。除将所侵银两照数著追外。并著各该大臣督抚等于查明后。即行严参究办。从重治罪。以儆效尤。　　

○谕议政王军机大臣等、昨据僧格林沁奏、遵旨密覆胜保各款迹一摺。摺内有陈四眼狗之弟二人被获后。馈送胜保金银数千两。是以胜保并未将其正法。仍留在营当差。赏戴顶翎各等语。四眼狗之弟二人。系属何名。所赏系何项顶翎。现在营内充当何差。多隆阿计将行抵潼关。著僧格林沁、多隆阿、均各遣人设法访查确实。迅速先行密奏。将此由六百里各密谕知之。　　

○又谕、前因英桂奏、请饬火器营。副参领祥安等赴晋差遣。并请拨火箭二百枝。当令火器营照数拣选火箭。并添拨炸炮子一百个。交祥安等解往。续据胜保奏、请拨京营铁火箭四百枝。工部火药八万斤。铅丸五万斤。现令火器营选拨火箭四百枝。与前拨晋省之火箭炸炮子等。交祥安解赴晋省。并工部筹拨火药二万斤。铅丸一万斤。并配带之轰药。一并交兵部解赴晋省。著英桂即派委妥员。沿路迎提。除该抚前请之火箭二百枝。并炸炮子一百个。留于晋省应用外。其胜保所请之火箭火药等项。著于解到时暂留晋省。即行具奏。俟何路需用紧急。即听候谕旨。转拨何路应用。祥安等即著留于晋省。交英桂差遣。将此由五百里谕令知之。　　

○以太仆寺卿贺寿慈为太常寺卿。　　

○甲寅。遣官祭先医之神。　　

○谕内阁、大学士衔管理工部事务翁心存。现在患病甚重。伊子翁同书、著刑部暂行释放。俾侍奉伊父汤药。以示体恤。　　

○又谕、正蓝旗蒙古奏、副将藉病延不起程。应否勒令休致。抑仍饬赴军营等语。福建延平协副将崇志。前经左宗棠奏、调赴浙江军营差遣。因病赏假。兹据该旗奏称、假期已满。病尚未愈。不能起程。崇志著再赏假两个月。俟假满后即行前赴左宗棠军营差遣。傥再藉病迁延。即著勒令休致。　　

○又谕、浙江黄岩镇总兵黄彬、自帮办江北军务以来。总统水师。从未见其于沿江贼匪所踞各城。及附近口岸。痛剿一次。攻克一城。迨经访察。该总兵专以设卡罔利为事。纵容兵勇。拦劫商民。藉图肥己。偶奉檄饬。焚毁沿江村庄。据杀难民。捏报胜仗。跋扈横行。肆无忌惮。黄彬以微末武弁。不数年闲。擢至专阃。派令帮办重任。宜如何整顿营伍。奋勇剿贼。乃竟敢恃恩骄恣。肆意妄行。以致民怨沸腾。若不从严惩办。何以肃军律而饬戎行。黄彬著撤去帮办军务、总统水师各差。即行革职。并著都兴阿解交曾国藩军营。听候查办。　　

○又谕、毛鸿宾奏、甄别不职各员。请分别革降改补一摺。湖南候补道万启台之父。在江西原籍病故。经该抚据咨转行后。该道始行呈报丁忧。贪禄忘亲。有亏子职。著即革职。永不叙用。桃源县知县刘祝庆、才欠开展。难膺繁剧。著开缺以＜??闲＞缺知县补用。安仁县知县高振瑀、办事迟缓。人地不甚相宜。著开缺俟有相当缺出。酌量补用。署桂东县知县陈时森、办事颟顸。不胜民社之任。著以府经历县丞归部铨选。　　

○谕议政王军机大臣等、李鸿章奏、金陵大营解围。派常胜军进攻九洑洲。及遵筹归并南北粮台。俄国兵船到沪情形各摺片。金陵大营。既已解围。曾国荃即饬常胜军进攻九洑洲。所筹极为扼要。现在轮船十七只。声势甚壮。九洑洲何时可以攻克。七里洲下关等处。贼垒相望。九洑洲攻克之后。即可饬令白齐文等乘胜埽荡。此项轮船租借之费甚繁。著李鸿章严饬吴煦、杨坊等、迅速攻克。不准稍涉迁延。现在总理衙门所购办之轮船。不久可以入江。届时作何布置之处。著曾国藩等酌度奏闻。其常胜军赴援金陵。兵费需用若干。著李鸿章查明具奏。前据袁甲三奏称、李世忠派兵进攻九洑洲。该提督所派兵勇。是否得力。并著曾国藩等查明具奏。九洑洲七里洲并南岸自燕子矶以达下关等处形势。即著该大臣等详细查明。绘图贴说。随报呈览。江甯府城将来进兵之路。及雨花台扎营处所。谅曾国藩早已绘图。并著照绘一分。一并呈览。忠逆有潜谋嘉定之意。现在虽伏而未动。不可不加意严防。著李鸿章会商黄翼升水陆防范。该抚所募淮勇。现在是否抵沪。即著李鸿章于此军到后。相机攻剿。以蹙贼势。南北粮台。归并办理。既省局员浮费。呼应亦复较灵。即著照李鸿章、吴棠所议。责成许道身经理。认真支放。剔厘弊端。仍不准南北牵混。以清眉目。总兵黄彬。已明降谕旨革职。解交曾国藩查办。所有江面师船。著总兵吴全美接统。仍归曾国藩、都兴阿节制。著该大臣等严饬吴全美将所部旧船。设法裁撤。新到艇船。责令训练营规。禁绝骚扰。其沿江厘卡。即由许道身派员稽收。不准泊防师船。分段把持。朝廷于诸将功罪。均能洞烛。即如冯子材自本年以来。整顿营规。节省饷需。颇有成效。若吴全美能如此用心。自可长承恩眷。并著曾国藩等谕知该总兵认真整饬。毋蹈旧习。冯子材、魁玉、于粮台支放章程。及沿江水师情形。并著留心稽核。都兴阿、富明阿、于水师积弊。务当破除情面。随时整顿。傥因循贻误。别经发觉。不能稍邀宽典。至俄国兵船三只。业已抵沪。情形逊顺。即著留于上海。随时驾驭防剿。该国在京公使把留捷克。与总理衙门王大臣面称、此次来沪兵船。不过数只。颇颇福所云。自日本以至黑龙江。所在皆有听调之语。未尽确实。著薛焕、李鸿章、相机接待。用敦和好。再徐宿为捻逆出没之区。自亳南以达怀远等处。捻巢林立。而郯费邳宿。屡经捻逆滋扰。沭阳赣榆海州各州县。亦时加防范。著吴棠详细查明民庄捻圩。山川道里。绘图具奏。其在皖北各地方。吴棠如不能详查。即咨唐训方会同绘图。务以详细为要。不可稍涉疏略。将此由六百里各谕令知之。　　

○命都察院左副都御史阿克敦布驰赴热河。会同都统瑞麟查办事件。　　

○兵部左侍郎徐树铭回籍养亲。以内阁学士黄倬为兵部左侍郎。未到任前。仍以都察院左副都御史王发桂署理。　　

○旌表守正捐躯奉天吉林厅民妇刘杨氏。　　

○乙卯。谕内阁、户部奏、通筹来年提拨京饷。开单呈览一摺。京饷关系紧要。若不早为筹拨。必至临时贻误。兹览户部拟拨同治二年分京饷数目。其中酌盈剂虚。于各该省军务情形。尚无掣肘之处。即著各该省督抚监督等。按照户部单开各银数。一体遵照。分为两限。五月以前。解到一半。十二月以前。埽数解清。不准藉词抵拨。并著于来年开印后。陆续分批起解。如有迁延不到者。即著户部分别严参。另片奏、各直省地丁旗租关税。请一律停收钞票。捐输章程。除云南贵州两省。准其照常收捐。其余各省报捐京外文武各员。止准捐足三班。其分发指省银两。专归铜局上兑。及各项捐复人员。一并令其赴京呈交银两。尚属可行。均著照所议办理。　　

○谕议政王军机大臣等、都察院奏、毕道远等沥陈淄博贼情紧要。请饬迅速进剿。并钞录刘逆伪书伪示呈览一摺。淄川刘逆擅杀踞城。俨然叛逆。谭廷襄始而含糊入告。继则派兵剿办。而所任不得其人。数月以来。未见得手。总由轻听属员禀词。为所蒙蔽。又不能妥筹办法。已成滋蔓难图之势。著谭廷襄迅派得力将弁。前往剿办。立将城池攻克。首恶歼捦吴载勋、陈显彝等、如果督剿不能得力。且有通贼情事。即著撤回严行参办。该抚尚未交卸抚篆。即属责无旁贷。既误于前。岂可再思回护于后。务于阎敬铭未到任之先。将首要各逆。悉数歼除。以靖地方。傥仍前玩泄。致令贼势日形狓猖。必治谭廷襄以应得之罪。决不宽贷。毕道远等摺。并伪书伪示二件。均著钞给阅看。将此由五百里谕令知之。　　

○又谕、唐训方奏、行抵临淮。接防日期一摺。另片奏、请饬已革总兵普承尧赴营差委等语。临淮战守筹饷事宜。唐训方业已与袁甲三逐一讲求。自必益臻妥协。唐训方拟将所部逐加训练。并亲赴各要隘。妥为布置。即著认真整顿。务令战守确有把握。方为不负委任。普承尧既据唐训方奏称、该革员久历戎行。打仗勇敢。著准其调赴军营。惟该员前在建德失机。获咎甚重。仍应责令带罪图功。以观后效。傥再不知奋勉。即随时从严参办。毋稍瞻徇。将此由五百里谕令知之。　　

○又谕、满庆等奏、请赏达赖喇嘛师傅一摺。据称准达赖喇嘛咨。据布赉绷寺喇嘛等公同禀称。从上年起。传习达赖喇嘛经典之正副师傅。均系咸丰年闲奏奉谕旨钦定。近虽接续传习。而哷徵掌办事务。竟未禀请具奏。本年春闲。纹结色呼图克图病退后。亦不拣人接充。现奉饬选副师傅。惟有沙布咙普尔觉呼毕勒罕罗布藏楚称甲木巴勒嘉木瑳、人极老成。经典纯粹。充当达赖喇嘛副师傅。实堪胜任。其罗布藏青饶汪曲讲演佛法。始终如一。请照第七辈达赖喇嘛之正师傅阿日□壬却垫。蒙赏阿齐图诺们罕名号。并九辈十辈达赖喇嘛、及此辈班禅额尔德尼师傅等。均蒙赏诺们罕名号之例。施恩赏给正师傅罗布藏青饶汪曲名号。准其转世。并准普尔觉呼毕勒罕罗布藏楚称甲木巴勒嘉木瑳、接充副师傅。以资训迪各等情。由该大臣据请转奏等语。著福济、景纹、于抵藏后。按照该喇嘛所咨情节。详细查看。满庆等代为奏请。是否出于秉公。应如何办理之处。酌夺具奏。原摺著钞给阅看。将此谕令知之。　　

○又谕、薛焕等奏、遵筹荷兰国通商事宜。并钞给该领事劄文呈览一摺。此次荷兰国恳请换约。经薛焕示以和好。晓以利害。所给劄文。诚信周到。甚为得体。第该国既以换约为请。恐日后仍遣使前来。现在给与劄文之后。该领事方姓有无他语。仍著薛焕、李鸿章、留心察看。随时具奏。傥该国遣使前来。即著薛焕等妥为办理。将此由五百里各密谕知之。　　

○调工部左侍郎麒庆为仓场侍郎。刑部右侍郎恒祺为工部左侍郎。以都察院左副都御史阿克敦布为刑部右侍郎。未到任前。以内阁学士恩龄署理。　　

○以记名总兵官丁泗滨为浙江黄岩镇总兵官。　　

○丙辰。谕内阁、大学士衔管理工部事务翁心存。品学纯粹。守正不阿。自翰林洊擢正卿。入直上书房。叠受先朝知遇之隆。＜??闲＞任纶扉。总理部务。嗣于咸丰九年闲。因病开缺。朕御极之初。蒙我两宫皇太后＜??闲＞用耆臣。重加倚畀。以大学士衔管理部务。并命在弘德殿授读。朝夕纳诲。启沃深资。方冀克享遐龄。长承恩眷。兹闻溘逝。悼惜良深。著赏给陀罗经被。派醇郡王带领侍卫十员。即日前往奠醊。加恩晋赠太保。照大学士例赐恤。入祀贤良祠。任内一切处分。悉予开复。应得恤典。该衙门察例具奏。伊子翁同书、昨经有旨。令刑部暂行释放。并著俟穿孝百日后。再行监禁。伊孙举人翁曾源、著赏给进士。准其一体殿试。候选同知翁曾纯、著以同知即选。监生翁曾荣、著赏给举人。准其一体会试。刑部学习郎中翁曾桂、著作为候补郎中。举人翁曾翰、著赏给内阁中书。用示笃念荩臣至意。寻予祭葬。谥文端。　　

○又谕、此次续行查办文职废员。钤出之恩锡。并四品以下京外各员。著吏部查明在京各员。先行带领引见。其在籍各员。即由该部咨行各该员原籍督抚。饬令来京。分别带领引见。　　

○又谕、曾国藩奏、金陵各营。屡获大捷。力解重围一摺。逆首伪忠王李秀城。纠约各路贼党伪王十三人。亲率大股悍匪。号称六十万众。麕聚金陵。图抗官军。并纠合城贼。于闰八月二十日。直偪官军营垒。同知曾贞干等。因东南两隅吃重。纵军兜击。斩贼甚多。二十二日。贼分东西两路。攻扑副后等营。并抄洲上猛字等营之后。官军分路驰剿。贼由洲上败走。官军乘夜于洲上修垒十余座。驻兵扼守。次日复将攻扑猛字各营、及东路营垒、湖桥营卡各贼剿退。二十五日。将围偪西路诸营之贼。越濠击败。破其四垒。二十六至二十八等日。贼众乘夜悉向东路。偪营而阵。并潜通地道。百计进攻。官军负墙露立。抛掷火毛□求。歼贼无算。二十九日。贼负片板蛇行而进。炸炮横飞入营。贼众乘势鼓噪。束草填濠。欲上营墙。官军用矛击刺。贼匪拽尸复进。曾国荃督军策应。炮子伤颊。血流交颐。仍裹创上濠守御。九月初一日。复有大股悍贼来援。急攻吉后营炮台。曾国荃引军驰救。力破贼众。初一至初四等日。贼来愈众。并用箱箧实土。排砌濠边。官军用火箭攒射。并出锐卒。诱贼近濠突击。贼锋少挫。复于初五日。分三路出击。先将西路贼垒十二座焚毁。垒中之贼。罕有漏网。初六日以后。东路官军。屡出焚贼。歼毙约七百余名。十二日。嘉字吉后两营。地道轰发。营墙各塌十数丈。贼众万余。乘隙直上。拥入塌口者已千余人。官军寂然不动。静俟烟开土落。分路冲出。锋刃交错。将塌口以内贼匪。斩戮无遗。其塌口以外之贼。复叠次向前。更番猛扑。均经官军出击抄杀。贼之精锐几尽。共计杀贼约近万人。并将伪德王及伪主将李姓等多名歼毙。逆焰顿衰。十三日以后。贼复从东路别开地道。官军三次攻毁贼垒地穴四处。二十五日。于营濠外迎穿地道两处。将穴中贼匪。尽行刺毙。并以烟水熏浸。贼无一生。复乘夜袭破潜穵地道贼垒三处。二十八日。刘连捷营中。发土丈许。地道贼不能遁。尽被官军瘗毙。三十日。官军乘夜进破贼垒二座。其副后营及曾国荃中军。亦于十月初一二等日。迎凿地道。伐木堵塞洞口。贼技益形穷蹙。初四日夜闲。官军分路齐出。先将东路贼垒。焚毁四座。逸贼悉被诛戮。西南贼垒。望风奔窜。官军分路追贼。自辰至巳。埽平贼垒数十座。摉剿至方山之西雨花台。守贼句结城贼。齐出大股。欲截归路。官军豫行防备。齐出夹击。贼众分路而遁。此次金陵官军。苦守力战。四十六日。以少击众。将大股贼匪击败。痛加埽除。斩戮无算。洵足以寒贼胆而快人心。各营将士。实属异常奋勇。自应量予恩施。以昭激劝。江苏布政使曾国荃、著赏给江?黄马褂料一件。小卷江?袍料一件。白玉喜字翎管一支。白玉柄小刀一把。曾贞干著加恩以知府用。即补道刘连捷、所请以按察使记名＜??闲＞放。前广东南韶道吴坤修、所请仍以道员记名＜??闲＞放。均与吏部新定章程不符。惟此次金陵督兵苦战。并有歼毙贼中头目。战功卓著。与寻常劳迹不同。刘连捷著准其以按察使记名＜??闲＞放。并赏加布政使衔。吴坤修著准其仍以道员记名＜??闲＞放。　　

○谕议政王军机大臣等、有人奏、热河回民。聚众滋扰。请饬查究一摺。据称热河回民刘宽为积年盗首。党与众多。叠次在平泉州属各处。抢劫伤人。曾经被获到案。该州知州竟无故放出。近又在喇嘛地方。纠约二千余人。欲与喀喇沁王府打仗等语。热河地方。关系紧要。似此盗贼纵横。肆行无忌。若不及早缉拏。势将酿成巨案。著瑞麟严密查拏。实力究办。毋稍疏纵。原奏所称该匪停留盘踞地方。历历如绘。该都统务当密派妥员。前往捦拏。将该匪等悉数弋获。不准一名漏网。其纵盗之地方官。及通匪兵役。并著切实访查。严行惩办。毋稍讳饰。原摺著钞给阅看。瑞麟平素办事。尚知认真。谅不至将此等要案。草率了结。贻患将来。惟遇紧要事件。亦须迅速办理。毋得稍涉拘泥。将此谕令知之。　　

○又谕、曾国藩奏、金陵苦战。力解重围一摺。并甯国旌德仍形吃紧。请＜??闲＞大臣会办各片。苏浙诸贼酋。因官军偪攻金陵老巢。大举来援。号称数十万众。意图吞噬各营。合犯上游。贼计甚为狡恶。经曾国藩饬令曾国荃等。督率各营将士。以孱病之余。当穷凶之寇。苦守力战。四十余日。出死入生。竟能力挽危机。保全大局。详阅摺中所叙战状。各营将士。坚忍奋力。谋勇兼施。殊堪嘉尚。金陵各营。立脚已定。仍应严密防守。徐图进攻之策。惟伪忠逆回苏之后。仍复分党留守金陵。并分股力攻九洑洲官营。李世忠亲督所部。竭力堵剿。未知能否抵御。甯国旌德。同时吃紧。鲍超、张运兰、朱品隆诸军。尚属羸病之余。即著曾国藩照所拟。速饬何绍彩等营。赴援甯国。保护水陆运道。王文瑞、周万倬等军。赴援旌德。迅解城围。该大臣前有请＜??闲＞大臣帮同会办之奏。曾经寄谕优加慰勉。兹复据奏、严树森有皖北等处统归该大臣调度之奏。恐致颠蹶。仍请简派大臣会办。稍分责任。俾得专精图报等语。自属实在情形。亦见该大臣不自满假之忱。朝廷倚任贤能。惟期于事克济。严树森所奏请将皖北各军。统归曾国藩调度。通筹缓急。未尝不有所见。第以时事方艰。金陵甯国。均当吃紧。曾国藩本节制四省军务。皖省又其兼辖之区。于军情缓急。自必随时筹及兼顾。而皖北各军。相离稍远。必得有人分统。方足以资督率。是以将严树森摺留中。未即照允。李续宜请假回籍。叠经寄谕迅回署任。毋庸定俟百日假满之期。尚未据有覆奏。现在袁甲三业已回籍。唐训方甫到临防。皖北剿捻。正当吃紧。苗练复时形叵测。著曾国藩即行咨催李续宜。克期遵旨迅回署任。于督办皖北军务。更必可资得力。该大臣亦可相资臂指。分任其难。以求有济。至苗沛霖之党。忽将驻防颍寿湘军出外樵采之人掳杀。意在挑衅称兵。且欲使南北两军不和。实为洞见肺肝。惟该大臣所拟将寿州正阳关之湘勇撤出。并将霍邱防兵抽出。调至庐州巢县一带。仍属未可轻动。寿州一城。僧格林沁所部。现当剿捻甫能得手之际。亦断不能分兵驻防。本日业经寄谕僧格林沁。令其将苗练因何据杀湘军樵采之人。严加诘问。随机钤束。将曾国藩原片钞寄阅看。并令交出为首滋事之人。严加惩办。使鬼蜮之谋。无所于施。蒋凝学等军。仍著驻扎寿颍。如果苗党再有掳杀挑衅等事。随时严诘。毋任渐生凶狡。苗沛霖名为反正。既归僧格林沁节制。曾国藩亦即可给与劄文。加之训诫。诘其掳杀樵采之湘军。究属何由。并兼与僧格林沁随时咨会办理情形。破其奸计。该大臣等均属公忠体国。其中无隔阂之处。朝野咸知。要当至诚坦示。一气联络。则外闲所有妄加揣测。剿抚异议之浮言。及一切欲相媒孽之伎俩。自无所用其簸弄矣。张运兰所部。已派易开俊刘松山分带。张运兰系福建臬司实缺人员。现经因病回里调养。而甯国军情。正当紧要。该员久在行闲。颇资得力。著曾国藩仍饬调理痊可。即行回营。毋久稽延。正在寄谕闲。据都兴阿奏报江南大股逆贼。会合九洑洲踞匪。出窜江北情形一摺。据称贼由中关上流渡过九洑州。该处陆营不支。贼遂以一股牵掣我军炮船。其余股众。尽由陆营处所。另起浮桥。渡过江北筑垒。又在河内筑起土坝数道。使我炮船不能深入。又据总兵詹启纶禀报。伪忠逆由仪凤门渡江到九洑洲。协同八伪王。贼众七八万过江。自浦口直抵江浦一带屯扎。此次逆贼。多系薙发扮作兵勇。并闻仍有数万贼众。麕集七里洲等语。逆贼不能逞于金陵。势将图窜江北。李世忠所部攻捣九洑洲。及防守江浦浦口。恐未必能严密。均在意计之中。昨据李鸿章奏报金陵解围。曾国荃即饬常胜军进攻九洑洲。此时贼窜渡江。是否常胜军业已进攻。逆众被击窜走。抑或因李世忠之军。战守未能得力所致。江北之防。关系紧要。如令逆贼纷窜。深虞有妨大局。都兴阿总与李世忠龃龉。恐未肯派兵援应。本日已谕令该将军勿存成见。速拨援兵。以冀保全大局。仍著曾国藩督饬李世忠所部。务将江浦浦口。严密固守。毋任贼得乘闲久踞蔓延。其白齐文所统之常胜军。并饬曾国荃激励协力战守。迅将贼架浮桥。及河中土坝。速行夺毁。毋恣凭陵。是为至要。将此由六百里谕令知之。　　

○又谕、曾国藩奏、拟将驻防颍寿等湘营。撤调庐巢一带等语。金陵贼援。苦战击退。而皖北和含巢庐等处。本虑恐虚。据曾国藩奏称、蒋凝学等驻防颍寿之湘营。忽于十月初六等日。被苗沛霖之党。将其出外樵采掳杀十余人。并据蒋凝学钞呈苗党上僧格林沁禀稿。请由僧格林沁拨兵。与寿春镇李璋同守寿州。将楚师撤出等情。曾国藩以湘勇驻防寿州等处。与苗练相偪。苗党意存挑衅。不与较量。恐其复以前此施于孙家泰等故技。构怨无已。将欲声罪致讨。又恐有碍僧格林沁抚苗剿捻之局。拟将寿州正阳关之湘勇撤出。并将霍邱防兵。抽调庐巢一带。其寿州一城。即请僧格林沁派兵驻防。并称该大臣自问与僧格林沁毫无隔阂。而外闲疑有剿抚议论不合之处。苗沛霖肆其簸弄。必使南北两军不和。故欲调出湘勇。为思患豫防之计。本日业经寄谕曾国藩。以寿州一城。僧格林沁剿捻吃紧。断不能复分兵驻防。若因无兵可分。竟交与苗练驻守。恐日久又成尾大不掉之势。是蒋凝学等湘军。仍应驻扎颍寿。以为互相钤制之计。该大臣等均属公忠。仍将办理情形。随时咨会。务须至诚坦示。一气联络。其苗党掳杀湘勇。事出情理之外。即著僧格林沁严加诘问。随机钤束。苗沛霖既奉僧格林沁劄令随同剿捻。又何得无故将湘勇横加掳杀。如果有心挑衅。是并不能遵守僧格林沁节制。即为叛逆复著。当谕以朝廷宽宥。不能再三曲徇。并著将为首滋事之人。送出究办。若始终桀骜。即当告以必与楚军合力。痛加剿办。悔之无及。本日寄谕曾国藩。亦经谕令酌量给劄责问。该大臣等同抱忠赤之怀。朝野咸知。谅必能相联一气。妥筹办理。不至为狡谋所构难也。曾国藩原片著钞给阅看。将此由六百里谕令知之。　　

○又谕、谭廷襄奏、通筹东省大局。请饬吴棠派兵会剿兰郯幅匪一摺。东省教幅棍匪。麕集于沂兖两属。若令其互相句结。联成一片。则凶焰愈张。剿办更无从著手。兰郯一路。接境邳州。现在该州边境。业已肃清。即著吴棠就近派拨劲兵。驰赴兰山。与东省兰费两路之兵。实力夹击。使该逆四面受制。自不能与教匪句结狓猖。庶可迅奏肤公。兰郯一带。唇齿相依。幅匪除则边境亦获安堵。该署漕督务当无分畛域。迅速派拨。以全大局。江南逆匪。因官军偪城筑垒。日思北窜。以图牵掣。现在会合九洑洲之贼七八万众。已至江浦浦口一带扎营。贼势狓猖。殊堪发指。李世忠一军。扼守江浦浦口两城。进攻九洑洲是其专责。李世忠虽与都兴阿素有龃龉。惟现当用人之际。江北地方。关系紧要。若使此军稍有松劲。大局深虞掣动。都兴阿等务当以国事为重。于李世忠一军。加意笼络。使其严扼江防。进取九洑洲以牵贼势。毋得豫存成见。傥江浦浦口情形危急。并著都兴阿等派拨劲兵。前往援应。以免疏虞。救援李世忠一军。正自己保全之计。不准胸存芥蒂。稍分畛域。其水陆分防各军。及通泰各处隘口。并著都兴阿、吴棠、分饬在事各员。实力严防。毋稍疏懈。江浦浦口及九洑洲七里洲等处形势。并著都兴阿绘图贴说呈览。都兴阿另片奏、遵查东台团练。与营勇械斗情形。此案东台团练。与焦湖船械斗。何以辄将别项船只。肆行焚毁。并杀人至数百名之多。焚毁船只七十余号。实属骇人听闻。吴棠既将全案提淮讯办。何以迟至数月。尚未清结。即著吴棠迅将案内要犯。赶紧提集。秉公研讯。即行奏办。毋得任听地方官一面之词。以成信谳。都兴阿原片著钞给吴棠阅看。至詹启纶所禀各情。既经讯办。自无难水落石出。著都兴阿等饬令该总兵严束所部。静俟办理。詹启纶在扬州军营。向称得力。现在贼已渡江。堵剿正形吃紧。都兴阿等尤当饬令该总兵奋勇立功。不可因此案稍存私见。以副委任。将此由六百里各谕令知之。　　

○又谕、郑元善奏、贼踪距豫稍远。舞阳土捻蠢动。并克徐范等寨。又收复明港。收复兴集寨。出力各员请奖各摺片。汝寨各军。连克徐范冯各寨。陈大＜?氵喜＞、张＜?氵凤＞林、诸股贼势。日形穷蹙。我军正可乘此声威。直捣该逆老巢。以期歼厥渠魁。著张之万懔遵前旨。迅即驰赴汝州驻扎。接统郑元善之军。妥筹调度。如必须进驻汝甯。亲督张曜余际昌等进剿。方能得力。并著相机办理。务将陈大＜?氵喜＞等老巢。合力攻拔。俾汝郡迅就肃清。角子山捻匪李合等。结夥肆扰舞阳遂平泌阳。知县王元绪会营剿捕。现经郑元善派副将刘车龙统率所部。前往舞阳会剿。即著饬令该副将会合民团。速图扑灭。毋令日久蔓延。粤匪现由淅川。全股窜赴郧阳。该逆去豫较远。著张之万严饬各军。实力堵御。以杜该匪回窜之路。若再有粤逆回扰豫境。惟各该地方官及在防各员是问。明港之匪。与陡沟之贼。互为掎角。明港虽已收复。难保不句结陡沟之贼。再图肆逞。并著督饬将弁。将陡沟等处之贼。克期殄灭。务绝根株。郑元善另片奏、请将剿匪得力之镇道。恳恩奖励。除将李续焘一员。降旨照所请给奖外。其蒯贺荪一员。所请交军机处记名。遇有河南道员缺出。请旨＜??闲＞放之处。严与新定章程不符。惟既据奏称该道战绩卓著。未便没其微劳。著张之万存记。遇有河南道员缺出。若蒯贺荪实堪胜任。准其奏请＜??闲＞放。以示鼓励。郑元善现在驻扎汝郡督剿。张之万未经接办之前。仍当认真办理。不得以交卸在即。稍涉松劲。傥有疏虞。恐郑元善不能当此重咎也。本日据英桂奏、疏通盐路以裕饷源等语。京协各饷。均以山西为大宗。该省饷源日竭。入不敷出。如潞盐能在豫省畅销。于饷项大有裨益。著张之万督饬各军。实力防剿。毋令发捻各逆。再行肆扰。庶晋省盐路疏通。得以赴豫畅销。以裕饷源而维大局。将此由六百里谕知张之万、并传谕郑元善知之。　　

○又谕、英桂奏、请疏通饷源以资接济一摺。该省入款。向以盐课为大宗。自应设法疏销。以期接济饷需。陕省回匪。现尚未靖。潞盐行销之处。全赖河南一省。僧格林沁现已督兵进扎亳州。攻捣捻匪老巢。正在得手之时。断不能撤退大军。驻扎归陈无贼之地。为该省保护销盐之用。该抚所请。实属窒碍难行。现在豫省汴宋及河洛一带。业已平静。汝甯光信一带。匪势日蹙。可望渐次肃清。英桂于行销潞盐一事。务当振刷精神。设法办理。总期销路疏畅。不得藉词豫境匪扰。推诿贻误。河东道员刘子城办理盐务。能否整顿。著该抚随时察看。如不得力。即著据实奏明。毋许徇隐。本日据文兴、文艺奏、乌什欠解经费四年之久。盼饷甚急。前有河东拨解甘饷六万两。因陕省匪扰路阻。未能起解。现由恩麟、咨商英桂绕路解往。俟此项银两到甘时。即由甘省分拨乌什等语。乌什地居边要。饷需久缺。著英桂迅将此款筹拨。委员绕道解甘。毋再延宕。将此由四百里谕令知之。　　

○又谕、平瑞奏、营兵聚众胁官索饷。现催提臣饬拏讯办一摺。据称本年八月闲。镇迪道英绶因公过呼图壁境。突有兵丁多人。攩住车辆。经该营都司及巡检等查问。乃该兵丁竟将该道等拥入营庙。索要积欠饷银。经该处巡检央出商首张姓等先行借饷。次日即行借放粮石。兵首应允。始将各官放出。现催提臣饬拏滋事人犯。未见一兵到案等语。边城兵饷缺乏。处处皆同。该兵丁胆敢于道员过境时。恃众逞凶。实属藐法。是否但因索饷滋闹。抑系另有启衅别情。著平瑞、业普冲额、秉公查办。将为首滋事之兵丁等按律惩办。以儆刁顽。如该管文武各员。于应放粮饷。有侵吞克扣等情。亦即查明参办。至绿营虽系提督业普冲额专管。平瑞身任都统。有统辖边疆之责。即不得藉词诿卸。如该提督仍不赶紧查取武弁职名。严拏滋事人犯。准平瑞据实严参。候旨遵办。毋稍偏徇。本日据文兴等奏、请饬催乌什欠饷一摺。乌什饷银。积欠至四年之久。前有山西河东报解甘饷六万两。因路阻暂缓起程。本日已谕令英桂迅速筹拨。由陕西韩城甘肃合水等处。解赴兰州。著熙麟、恩麟、于此项饷银解到时。即分拨一二万两。解往乌什。以应急需。该城本年连闰应需经费银二万三千五百两零。并著熙麟等于此项饷银到时。酌量拨解。将此谕知熙麟、平瑞、业普冲额、并传谕恩麟知之。　　

○以镶黄旗蒙古副都统宝善署镶黄旗护军统领。内阁学士全庆兼镶黄旗蒙古副都统。宝珣署正黄旗汉军副都统。　　

○以江南金陵各营。击退援贼。赏总兵官萧孚泗黄马褂。道员彭毓橘、总兵官熊登武、王仕益、朱宽义、张定魁、吴光寿、副将伍维寿、赵三元、周楚贤、巴图鲁名号。游击宋声平花翎。余加衔升叙有差。予阵亡副将倪桂、参将侯永清、游击陈敬廷、都司陈得月、守备周在远等、祭葬世职加等。千总萧锡珍、把总蔡添顺、外委罗道明等、祭葬世职。　　

○以安徽徽州解围。赏参将李芳菲二品封典。总兵官成立福、副将杨鸣岐、参将欧阳廷、雷照雄、胡文高、杨福交、何作霖、巴图鲁名号。知州陈钰、参将陈北春等花翎。知县杨定基等蓝翎。余升叙有差。　　

○以河南收复明港出力。予副将李续焘以总兵官＜??闲＞放。赏参将贺星明、董新元、巴图鲁名号。赵荣清等花翎。余升叙开复有差。予阵亡都司陈明礼、守备李兴祥、祭葬世职加等。　　

○以剿贼不力。直隶游击王恩第革职查办。　　

○予山东淄川殉难知县李凤韶、千总李鸿图、祭葬世职。　　

○丁巳。予江西靖安阵亡监生涂世昌等十七名赏恤如例。　　

○戊午。谕议政王军机大臣等、御史刘其年奏、河工经费。宜裁减以杜弊混一摺。另片奏、请将东河河道总督一缺裁去等语。据称东河修防之费。□山戊不□额百五十万。近因库储告竭。欠发甚多。其支发各款。则河道藩司。视厅员之交谊为等差。各州县以贱值购买河工印领。交库弥补亏空。州县河员。各图便利。请饬该督抚体察各厅工程。酌留经费一二十万两。责成该员认真经理。督抚司道毋许需索规费。其从前旧欠。一概销除。俾免轇轕弊混。所筹不为无见。著张之万酌度现在情形。裁减浮费。归于实用。酌留之项。不必拘定一二十万之数。但能节省一分。即获一分之益。俾朝廷有节省之实效。而无欠发之虚名。方为妥善。其河道总督一缺。是否可以裁撤。并著该署抚一并详悉妥议具奏。又有人奏、河南南汝光道赵书升屡被参劾。决非循良之吏。请留省察看。另请补用等语。赵书升被参各款。前据僧格林沁等查明。并未抽税入己。及勒捐折罚等情。是以准令该员回任。若如所奏。与僧格林沁等查覆各情。大相歧异。是否僧格林沁耳目难周。访察未确。郑元善瞻徇袒护。一奏塞责。著张之万秉公覆查。据实具奏。原摺二件。片一件。均著钞给阅看。将此谕令知之。
  </div>
  <div class="pagination">
   <a href="清实录同治朝实录_page83.html">
    上一页
   </a>
   <span>
    ...
   </span>
   <a href="清实录同治朝实录_page79.html">
    79
   </a>
   <a href="清实录同治朝实录_page80.html">
    80
   </a>
   <a href="清实录同治朝实录_page81.html">
    81
   </a>
   <a href="清实录同治朝实录_page82.html">
    82
   </a>
   <a href="清实录同治朝实录_page83.html">
    83
   </a>
   <span class="current-page">
    84
   </span>
   <a href="清实录同治朝实录_page85.html">
    85
   </a>
   <a href="清实录同治朝实录_page86.html">
    86
   </a>
   <a href="清实录同治朝实录_page87.html">
    87
   </a>
   <a href="清实录同治朝实录_page88.html">
    88
   </a>
   <a href="清实录同治朝实录_page89.html">
    89
   </a>
   <span>
    ...
   </span>
   <a href="清实录同治朝实录_page85.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
