<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 17 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 17 页/共 505 页
  </h1>
  <div class="content">
   ○又谕、胜保奏、剿办教会各匪。叠获胜仗一摺。朝城教匪。句结莘县阳谷境内会匪。由大场向东北偷越。胜保派令参将刘景芳、营总乌勒兴阿等、分路继进。毙贼一千五百七十余名。生捦六十余名。内长发贼二十余名。该逆窜至莘南地方。总兵成禄等跟踪追剿。复毙贼七百余名。内有红衣贼目三名。余贼披靡。向阳谷一路纷纷溃去。剿办尚为得手。著胜保督饬将弁乘胜埽荡。并将范县一带另股匪徒迅速歼除。毋留余孽。　　

○又谕、田在田奏、收复宿城东西各圩。进攻亓县匪巢。叠获胜仗一摺。宿州周家圩等处捻首杨汶焕等负固抗拒。经副将龚耀纶等分投剿办。毙匪多名。圩内逆匪穷蹙。将该逆之弟杨汶秀及各捻首献出讯办。余众薙发投诚。东西两路各圩。次第收抚。亓县匪首王云蔼句结捻逆。进攻邱家寨等处。经参将滕自新等力剿解围。乘胜赴张家洲抢进贼圩。生捦老捻五名。杀毙焚毙淹毙二百余名。东路之贼。由灵璧宿州交界地方向西奔窜。经总兵胡元昌于紫路湖一带拦截横冲。追杀数里。另股黑旗逆匪。复由栏杆山至鹤山。盘踞四十余里。经都司王斌等督带团练先后截杀。由土□甾邱追至濉河。斩馘甚多。剿办尚为得手。仍著田在田督饬各军力图进剿。毋留余孽。　　

○谕议政王军机大臣等、寄谕直隶总督文煜。有人奏、近畿一带。通州武清香河等州县地方。九十月闲。屡有盗匪结夥肆劫。近日盗案之多。未必不由于团练懈弛。请饬力加整顿等语。京畿远近。盗贼蜂起。若不严行摉捕。居民行旅。何堪扰害。著该督通饬各属一律认真缉捕。务使奸宄无从潜踪。尤不得因距京较远。耳目难周。任令各该地方官捕务稍有弛懈。至各属团练。并饬勤加训练。以资守望。毋令日久懈生。原摺著钞给阅看。将此谕令知之。　　

○又谕、胜保奏、现议招抚捻首。并遵筹苗练剿抚事宜。请专责成而防媒孽各等语。捻首刘占考一股。既经该大臣派委大顺广道王榕吉等前赴濮州议抚。即著酌度情形。如该逆首真心向善。并无反覆。自应准其投诚。以省兵力。惟此股人数较多。受抚以后。如何分别遣散安插。务须饬该道等妥筹万全。至所称苗练之应剿应抚。惟在临时决策。拟俟濮范河口一带大股各匪妥为办理后。即可统师南下。驰赴颍州。所筹均极周密。该大臣督师有年。于各路军务。俱能认真筹办。以酬皇考大行皇帝倚畀厚恩。另片沥陈各情。足见该大臣立心谨慎。自后惟当勉益加勉。事事但求可以自信于心。不必求谅于人。朕既委以重任。亦断不至惑于浮言也。现在濮范一带。匪势甚炽。北犯尤为可虑。即著督饬将士实力剿捕。毋令纷窜。一俟直境肃清。东省匪徒悉就歼灭。该大臣即当督兵赴皖。所请明降谕旨。以专责成。应俟届时再行酌办。另片奏、兵食无措。请拨余存漕米接济等语。天津县徵存漕米。除已交帮外。下余漕米四千余石。尚存漕次。著准其运交胜保运营。以济兵食。将此由六百里谕令知之。　　

○又谕、贾臻奏称捻首葛大牛并张落刑弟侄等俱赴苗寨。苗沛霖有俟胜保到皖。即行就抚。并将投赴苗寨之随州败匪。派令攻打宋圩。请饬彭玉麟带兵进援颍阜等语。苗沛霖心怀反侧。势日鸱张。虽口称待抚。而攻夺附近各圩。焚掠自如。胜保现因豫东两省匪徒尚未剿尽。难遽分身赴皖。淮北地方。兵力较单。曾国藩、彭玉麟、均有地方之责。著即迅速筹商。由彭玉麟统带楚师驰赴颍阜一带。严扼北路要隘。如果苗练万不可抚。即与驻扎霍六楚军分路进攻。并约会袁甲三、李世忠、各军东西夹攻。为一鼓歼除之计。前有人奏候补运司金安清、与薛焕拜认师生。侵蚀粮饷。已谕曾国藩秉公查奏。兹复有人奏金安清在泰州。令人向伊捐赀投效。方得差委。牟利者争相贿赂。委员及职员生监奉委者各至百数。四出需索。民不聊生。指捐营私。富户小民。均被勒派等语。里下河地方。偪近贼氛。岂可复令劣员肆虐居民。以致人心摇动。著曾国藩严密确查。汇并前案据实参办。原摺著钞给阅看。将此由六百里各谕令知之。　　

○又谕、苗练与粤捻等匪。互相句结。已无就抚之理。所称俟胜保到皖。即当相携纳款。正其用心叵测之处。现在濮范匪势甚炽。直东交界。防剿吃紧。胜保即能前往。亦复有需时日。彭玉麟虽屡经催令赴皖。惟该抚统带水师与楚军会剿粤逆。能否得有替人。尚未可定。苗逆窥伺颍州已久。贾臻身任地方。责无旁贷。著就现有兵力。实力防剿。不得专待胜保。致滋贻误。并不得以该郡并无重兵。以及从事戎行精力不及等词。任意推诿。傥有疏虞。惟该署抚是问。将此由六百里谕令知之。　　

○又谕、田在田奏、宿州缺饷情形一摺。徐宿官军。正在剿匪得手之时。若该处捻逆。能渐次埽除。则豫东边境。自可渐臻静谧。现据奏称、自八月至今。未发一日之饷。兵勇饥寒交迫。进取无资等语。设或因饥哗溃。南路军情。办理更形棘手。著谭廷襄、英桂、严树森、瑛棨、懔遵前旨。将应解饷银迅速筹办。毋得任意玩延。致误事机。将此由六百里各谕令知之。　　

○以故镇国公继善子荣毓、辅国公恒明子裕恪、袭爵。　　

○以安徽颍州剿匪出力。赏都司潘天盛等花翎。同知王蓉镜等蓝翎。余加衔升叙有差。　　

○予故福建布政使程含章、河南南阳镇总兵官邱联恩、入祀名宦祠。从总督庆端、巡抚瑞瑸、严树森请也。　　

○庚寅。上诣观德殿几筵前供奠。　　

○谕内阁、御史朱潮奏、请饬各路军营保举将材。并起用告病人员各摺片。现在军务未竣。前经皇考大行皇帝通谕各直省督抚及各路统兵大臣。访察堪胜将帅之任者。据实保奏。送部引见。现在遵旨保奏者。尚属寥寥。值此时势多艰。各省军营。将骄兵惰。非有经济非常之士。何能申明纪律。克奏肤公。近年带兵各员。虽一介寒畯之士。但能剿贼立功。无不蒙皇考大行皇帝破格录用。此外或岩栖谷隐。莫能周知。或下吏偏裨。末由自达。各路统兵大臣及各督抚果能虚心物色。亦何地无才。患在膜视时艰。非徇私滥保。即苟且塞责。而真才不出耳。著各统兵大臣及各该督抚留心咨访。如军营将弁中有谋勇出众。并有僻处山林。熟谙韬略。堪备干城之选者。均著不拘资格。据实保奏。候朕简用。其有滥保庸才。以盗袭虚声之人谬登荐牍。将来或至失机偾事。朕惟原保之人是问。至因病乞休打仗受伤人员。未必无尚堪起用之人。并著中外大吏举其久历戎行。实孚舆论。无论曾任现任。或任用未竟其长者。奏请擢用。以副朕整治戎行至意。将此通谕知之。　　

○又谕、前据御史卞宝第、翰林院侍读学士王祖培奏、近畿一带。盗风日炽。请饬认真缉捕。叠经谕令张祥河、董恂、文煜、严拏究办。本日复据翰林院侍讲学士场秉璋奏、请严缉盗贼。并整顿驿站一摺。近来捕务废弛。地方官恐干处分。大半讳盗不报。其遇抢劫重案不能弥缝者。迟之又久。始行呈报。虽经该督抚奏参勒缉。而盗踪早已远扬。迨限满无获。该上司又复饰词改调他任。豫为开脱处分地步。地方官既视缉捕为具文。遂致宵小朋比为奸。蠹役为之庇护。棍徒为之窝藏。玩法扰民。殊堪痛恨。现在直隶境内抢劫之案。层见叠出。该省地近京师。岂可任令奸宄溷迹。亟应严行惩办。以清畿辅而卫闾阎。著顺天府直隶总督严饬各州县。将境内墩铺一律修葺。添派兵役认真巡逻。并责令所辖文武员弁会同邻境地方官每月会哨数次。以资联络。嗣后遇有盗案。该州县不即行详报者。即照讳盗律治罪。该管上不即行参奏。以及参限将满。复改调他任。巧为开脱处分者。一体交部严加议处。至邮政尤关紧要。近来各省驿站马匹。每多缺额。其倒毙者。买补之价。多入私囊。现存之马。类皆疲□□穸□

□不堪乘骑。一有差使过境。或扣留过站马匹应用。或派胥役勒取民闲。百弊丛生。不可胜数。据该学士奏称直隶之良乡涿州柏乡内邱等县。河南之延津县。邮政尤为废弛。著各直省督抚严饬各该州县。将缺额马匹。勒限一个月买补足额。如查有那借搪塞及逾限不交情弊。即著从严参办。　　

○谕议政王军机大臣等、理藩院奏、据伯彦讷谟祜呈称伊祖母病势加重。恳请代奏赏假看视等语。因思僧格林沁为国宣力。移孝作忠。现当屡次大捷。剿办得手之时。自未便顷刻离营。既有伯彦讷谟祜回牧省视。该大臣即可专心戎事。以期迅奏肤公。克膺懋赏。朕有厚望焉。将此谕令知之。　　

○以东河修防出力。河南按察使前任道员王荣第下部优叙。予抢险御贼知府王宪等升赏有差。　　

○辛卯。谕内阁、前因户部奏广东省采买洋米。延不覆奏。当将该督抚等交部议处。兹据吏部奏请将两广总督劳崇光、广东巡抚耆龄、均照任意耽延例。议以降一级调用。劳崇光、耆龄、均著加恩改为降四级留任。不准抵销。　　

○又谕、文兴等奏、请饬拨阿克苏杂项税务盈余钱文一摺。乌什待饷孔殷。若俟内地拨解。实属缓不济急。著阿克苏办事大臣转饬承办之员。将鼓铸及徵收各税盈余项下钱文。仿照前拨成案。拨给乌什。以济急需。　　

○又谕、文兴等奏、请饬催陕甘应解乌什经费。迅速筹解等语。乌什经费。前准户部议奏应令陕甘总督陕西巡抚筹拨。迄今尚未解到。著陕甘总督乐斌、陕西巡抚瑛棨、即行设法。无论何款。先行筹解银一二万两。迅速解往。毋得再延。　　

○谕议政王军机大臣等、江南地方。被贼横踞。惟京口一城。孤立江滨。贼氛四偪。与江北相依唇齿。而为江南之咽喉。现在宝堰白兔等处。贼党麕集数万。闻该城一载以来。得以固守无虞者。皆由巴栋阿与冯子材调度合宜。旗绿两营。联为一体。所以防剿一切。呼应便捷。事机无误。现在魁玉已到镇城。虽系专辖旗营。而与冯子材所带绿营官兵。实系患难与共。必得相联臂指。方能所向有功。著魁玉、冯子材、嗣后军务紧要。务须遇事和衷。会商办理。使旗绿两营。仍联一体。不得彼此心存畛域。致误事机。将来海全到任后。亦必应查照巴栋阿一切旧章办理。该副都统总兵等同办一事。当此军务万紧。必当共矢公忠。同心戮力。克保危城。本日又据魁玉奏、请将已革协领赏还顶带。责成办理钱粮等语。鹿鸣前经署将军巴栋阿以玩违军令。奏参革职。永不叙用。著都兴阿就近确查。该革员鹿鸣前被巴栋阿奏参。是否因公。有无可逭。据实奏闻。再降谕旨。至都兴阿驻军江北。与京口辅车相依。该处军务情形。亦应随时关照。毋使疏虞。将此由五百里各谕令知之。寻都兴阿奏、已革协领鹿鸣罪尚可逭。请免其永不叙用。暂令办理右司钱粮事务。从之。　　

○又谕、清盛奏、饷糈告匮。请饬催各省协饷一摺。僧格林沁追剿捻逆。连获大胜。军威渐振。该大臣粮台月饷。已欠至三四月之多。东省被扰被灾。蠲缓较多。若非邻省协济。必至停兵待饷。贻误事机。著文煜、严树森、英桂、督饬该藩司迅将欠解月饷及专拨银两。赶紧解赴山东粮台。以资接济。毋得仍前延玩。致干重咎。将此由五百里各谕令知之。　　

○又谕、清盛奏、饬催协饷。并请饬卢朝安接办粮台。俾得专顾藩司本任事务各摺。清盛以本省藩司。办理僧格林沁粮台。几及一年。值此饷需支绌之时。正宜竭力筹画。方为不负委任。卢朝安以道员接办。呼应恐有不灵。必至贻误军饷。该藩司何得避难就易。朽于卸责。仍著谭廷襄督饬清盛照旧经理。务当力顾大局。毋许任意推诿。再有人奏、东豫两省被贼滋扰。请饬查勘灾荒地亩。奏请蠲缓一摺。东豫连年被贼。小民荡析情形。极为可悯。现在应否蠲缓。著谭廷襄据实具奏。原摺著钞给阅看。将此由五百里谕知谭廷襄、并传谕清盛知之。　　

○又谕、严树森奏、派兵布置河防。以固河朔。请将彰卫怀三府团练。暂缓办理。并请仍留毛昶熙督办豫省团练。帮办军务各一摺。濮范窜豫匪徒。前经严树森派兵北渡。该匪闻风遁回老巢。惟直东接壤处所。匪众充斥。现值漕粮催兑。不可不先为防范。该抚业已调派牛浩然督带标兵。回驻河朔。并调兵一千名扎滑浚之交。著即责成该总兵妥为弹压。毋得稍有疏虞。其南北两岸防河楚勇二千名。并著该抚相机调遣。堵剿兼施。以固疆圉而护全漕。至河北人心浮动。往往有不逞之徒。藉团练而纠众抗粮。易滋流弊。所有河北三府团练。著即照该抚所议。暂缓办理。毛昶熙督办该省团练。著有成效。现在驻军宋郡。防剿正当吃紧。著仍留豫省督办团练。以专责成。宋防各军。业经该抚等实力整顿。其一切军务。并著会同毛昶熙妥筹办理。如能和衷共济。是有帮办之实。不必显有帮办之名。该抚仍不得以分任有人。稍存推诿。本日有人奏、请将东豫两省被扰地方钱粮。分别蠲缓。以苏民命。著严树森遴派妥员会同地方官前往履勘。据实具奏。又片奏、严树森尚知吏治。惟督办剿匪未能尽善。本年八月闲省城被围。该抚尽驱商绅民丁。上城防守。兵勇任令闲游。铺户按月捐赀。练勇归于何用。且民丁多系小户贫人。并不发给口粮。勒令昼夜巡逻。人人怨恨。请饬在籍前安徽布政使张光第、署祥符县知县朱光宇等、将从前捐项。造册报部。覆实稽查等语。并著严树森确切查明。有无此等情事。迅速覆奏。毋稍回护。原摺片著钞给阅看。将此由五百里谕令知之。　　

○又谕、前任副都统富明阿、本年春闲经特普钦查奏。前在军营受伤残废。未能就痊。迄今又逾多时。该员调养自必痊可。著特普钦刻即饬令来京。现在京旗各营。亟需讲求训练。该员前在军营。打仗得力。于营务利弊。自必熟悉。即使伤病尚有未愈。以之讲求训练一切事宜。自可及时报效。谅不敢以伤病自甘颓废也。将此谕令知之。　　

○以山东齐河拏获伪团出力。予知县韩光鼎等升叙加衔有差。　　

○缓徵直隶武清、甯河、东安、完、束鹿、天津、青、静海、沧、南皮、盐山、晋、永年、肥乡、广平、鸡泽、怀来、衡水、深、博野、庆云、钜鹿、邯鄂、新河、饶阳、磁、二十六州县被旱被雹被虫村庄新旧额赋。并减免差徭。　　

○壬辰。定文宗显皇帝山陵名曰定陵。　　

○谕内阁、我朝深仁厚深。浃洽寰区。轸念民依。无微不至。偶遇水旱偏灾。疆臣入告。无不立沛恩施。其被贼扰害地方。小民荡析离居。情形尤惨各该省督抚大吏。自能仰体朝廷子惠恫瘝之隐。随时查勘。分别奏请蠲缓。惟是奸猾吏胥。从中舞弊。往往恩诏虽颁。有迟至数月而始张贴者。有先徵钱粮而后张贴者。在国家屡颁宽大之恩。闾阎仍难沐纤毫之惠。屯膏壅泽。皆不肖有司阶之厉也。嗣后遇有蠲缓恩旨。该省督抚当即赶紧刊刻誊黄。严饬各州县随到随贴。务使实惠均沾。家喻户晓。如或有视同具文。及任意压阁。致令朝廷泽不下逮。一经发觉。朕必重治其罪。以为玩视民瘼者戒。　　

○又谕、胜保奏、督兵攻破延家营教匪老巢。大获胜仗一摺。山东教匪。句结阳范土捻各匪。于莘朝一带。筑圩抗拒。以延家营为老巢。经胜保先期张贴告示。解散胁从。旋即饬令总兵成禄、副将黄得魁等、督率马步队分路进攻。并添调精锐兵勇策应。各军勇气百倍。奋力环攻。遂将贼圩西北面攻破。杀毙贼匪不计其数。生捦逆首延轮秀、从侍明二名。讯明正法。当将贼巢全行焚毁。剿办甚属得手。著胜保乘此声威。节节进剿。尽殄贼氛。毋留余孽。　　

○谕议政王军机大臣等、胜保奏、颍郡绅民到营乞援。及留兵驻张鲁集。即日自赴馆陶调度各摺片。并将翁同书信函。委员方模勋禀件。一并呈览。苗沛霖所集新旧各练数百圩。与粤捻等匪杂处。其心叵测。势焰弥张。颍郡士民。乞救迫切。自属实在情形。该大臣如果即能前往。乘苗练顺逆之势尚在未定。无论应剿应抚。迅速妥筹办理。诚为切要之图。第当直东一带教匪。切近畿辅。甫经剿办得手。事机更不可失。该大臣势不能即分身前往。既据奏称先行抽拨兵勇。派委得力大员驰往颍郡。以壮先声而安众志。所办甚合机宜。现在国瑞带兵已扎至莲花池。进攻竹口。如能得手。可期与该大臣之兵两路夹击。而匪众被剿。四路纷窜。均须防剿布置周密。方可无虞。既据奏称留兵张鲁集。暂行折赴馆陶调度。谅能筹画万全。如北路迅即肃清。该大臣自可即行南下。统一事权。酌办剿抚。该大臣前奏、有局外闲言。每多媒孽等语。其时密封言事。指劾该大臣者。诚属纷至沓来。惟朕不惑于浮言。是以剀切寄谕。但求无愧于心。不必求谅于人。以见倚任之专。此时若遽假以重权。恐无以塞悠悠之口。该大臣如能将北路肃清。苗练一事妥为筹办。彼时即畀之重任。不独好言者无从指摘。即朕亦不失知人之明。该大臣仍当勉益加勉。毋负委任。切不可以必有事权。方能办理。为人所料也。将此由六百里谕令知之。　　

○予安徽太和被戕知县侯枢臣祭葬世职。如道员例。建专祠。　　

○予安徽殉难知县何豫纶、千总朱淮朋等祭葬世职。　　

○拨淮关库存解部银一万两。解赴临淮军营备用。　　

○癸巳。谕议政王军机大臣等、冯子材奏、镇城饷需未充。请饬速定饷章一摺。据称镇江府城。军威稍振。但月解之饷。才及十分之三。兵勇饥困年余。不足以充复元气等语。逆首陈玉城等大股麕集。意图合扑镇城。自宜乘机进剿。目下军情。正当吃紧之际。三成月饷。实不足以拯饥疲。著薛焕、王梦龄、通盘筹画。应如何源源接济。俾得无误防剿。即饬筹饷局委员迅速筹定章程具奏。以裕军储。将此由六百里各谕令知之。　　

○又谕、据袁甲三奏、已将前次寄去明发谕旨。交怀远练总邵徵详带赴寿州。相度情形。再行宣示。并以苗练即暂时议抚。终归于剿。俟楚师会合有期。再申大义各等语。苗沛霖与粤捻各匪句结。仍以待抚为词。实属异常狡诈。现在练总邵徵详已将前寄谕旨赍往寿州。如该练果能薙发归正。即著将谕旨宣示。准其立功自赎。责令退出寿州怀远两城。并将窜颍各练速行撤退。该大臣仍将附近民圩赶紧收抚。以孤其势。王所称定远一城。一经克复。即可与楚师声息相通。并著责令派出官兵迅速筹办。其如何袭取来安。即责成李世忠妥为办理。苗沛霖果愿就抚。袁甲三务当责以大义。结以厚恩。使其渐就范围。不至再烦兵力。傥首鼠两端。终于反覆。则亦断难姑息。该大臣于剿抚机宜。既欲兼权互用。即著相机操纵。朕亦不为遥制。不必以盼望胜保前往。转致贻误。将此由六百里谕令知之。　　

○甲午。遣官祭先医之神。　　

○谕内阁、给事中高延祜奏、请严惩贪墨。＜??闲＞任贤良。并请饬议政王军机大臣旁求俊乂。以备＜??闲＞用一摺。用人为行政之本。封疆大吏。将帅重臣。果能洁己率属。则牧令咸得其人。士卒乐为效用。自能保卫吾民。共臻平治。若如该给事中所奏近时大吏。以州县为利薮。升调补署。非钱不行。州县得缺之后。势必取偿于民。于是苞苴公行。是非倒置。即有贤员。亦以朝委暮撤。此调彼署。不能竟其设施。其纳贿徇私。踪迹每多诡秘。即或发觉。奉旨查办。复以官官相护。巧为开脱。至于军营保举。亦以贿求。惟骆秉章、曾国藩等、于吏治军政。俱能使人激劝等语所奏均切中近时情弊。似此贿赂公行。相率效尤。风俗颓靡。伊于胡底。嗣后凡各直省州县等官。除升迁遇有事故。及人地实在相需之缺。方准派员署理。其实缺人员。一经到任以后。但能循良供职。应令久于其任。竟其所长。毋得率行更调。至军营将士。冲锋冒镝。尤宜赏罚公平。方能用命。嗣后各路统兵大臣于著有劳绩各员。务当秉公保奏。其有巧于钻营不惜廉耻者。概不得滥登荐牍。庶使人思奋兴。军务得有起色。总之直省督抚及统兵大臣。责任均属重大。但得品学端方通达治体者。分任其事。则上行下效。僚属等自必涤虑洗心。不敢夤缘干进。朕深居九重。于内外臣工贤否。尚未周知。惟在议政王军机大臣等虚心延访。留意真才。尔在廷诸臣亦共矢公忠。弼予郅治。庶各省大吏将帅等咸得其人。群策兼收。百废俱举。朕实有厚望焉。　　

○又谕、给事中高延祜奏、科场例文＜??闲＞浑。请饬部详注等语。从前载垣、端华、办理科场一案。未能得情法之平。总由条例原文＜??闲＞浑。故能任意周内。藉逞私忿。著该部将此条例文。分别情罪。详细注明。以昭平允而免牵混。　　

○又谕、给事中高延祜奏、请饬刑部持平议罪等语。据称近年肃顺势焰薰灼。各部公事。往往受其箝制。如工部彩?库一案。承审司员。因不敢抗违肃顺之意。辄以希图事后酬谢等词。勒令具供。从重议罪等语。朝廷刑法。自有定章。如果罪当情真。该部按律定拟。原未可稍从宽纵。若案中赃证。未能讯有确据。自应准情酌理。以持刑罚之平。岂可巧为迎合。任意轻重。嗣后刑部定拟罪名。务将案内证据审讯明确。持平定议。不得以希图等字□□羕。深文曲笔。凭虚科罪。致有冤抑。以副朕明慎用刑至意。　　

○又谕、前据御史曹登庸、洪昌燕、鄂堃、条奏训练京兵。并请＜??闲＞派王大臣操练旗兵各摺片。复据醇郡王条奏训练旗营章程。给事中高延祜条奏整顿京师武备各摺。著派议政王会同醇郡王将京旗各营兵丁。认真督饬训练。并著率同都统瑞麟、侍郎崇纶、原任西安将军福兴、贵州威甯镇总兵遮克敦布、先将一切章程。悉心妥议具奏。　　

○又谕、徐之铭奏、云南署提督申有谋、在禄丰县驻扎。纵容兵练勒捐米石。民怨沸腾。及贼匪扑城。相距尚有二十余里之遥。该署提督即先行出城。逃遁回省。以致禄丰失陷。回省后复以给发从前兵练费用为词。需索银两。请饬惩办等语。著福济查明据实参奏。　　

○又谕、徐之铭奏、匪窜易门县城。旋经官兵克复。地方肃清。请将出力各员奖励一摺。贼匪毛祥云纠集夥匪。窜入易门县城。都司张洪贵等管带兵练。会同绅团更番进剿。知县魏辅仁带同壮丁砍城拥进。贼匪由城缺处奔逃。当将县城克复。所保尤为出力之游击戴新奎等、著福济查明择尤请奖。此次失守城池及地方殉难官民人等。并著福济查明分别办理。　　

○又谕、徐之铭奏、云南逆回。占踞寻甸州属易隆地方。时出滋扰。我军攻克海口。抄渡八甲等处贼巢。乘胜进攻易隆。参将何有保等督率兵练。先将附近贼巢次第攻毁。复将该匪先锋贼营攻破。毙贼无算。所有徐之铭奏请奖励之参将何有保等、是否在事尤为出力。应得奖叙。著福济查明核实奏请。毋许冒滥。　　

○谕议政王军机大臣等、寄谕钦差大臣僧格林沁。有人奏、侍郎国瑞恣受苞苴。声名狼藉。山东官吏。多拜伊门下。本年五月闲。在长沟大营作生日。官吏多有馈送。且闻有每节馈送甚厚者。该省人言藉藉。未必无因。请饬查办等语。国瑞系海疆获咎之员。蒙皇考大行皇帝弃瑕擢用。饬赴军营。应如何勉力报称。若如所奏藉军营声势。婪索地方官吏。纳贿营私。至此已极。现当军务吃紧之际。正须整饬戎行。岂容贪劣之员。任意掊克。该大臣秉性忠直。断不以该侍郎在营日久。打仗出力。稍涉回护。著即严密访查。据实参奏。原摺著钞给阅看。至该大臣军营。或以该侍郎一经参劾。带队乏人为虑。不妨于京外各员内。择其素娴韬略为该大臣所深知者。指名奏调。将此谕令知之。　　

○又谕、徐之铭每次报到。无不铺张胜仗。保奏出力员弁。难保非虚辞捏饰。为见好属员地步。何有保恃练横行。人所共知。且据张亮基奏该员听徐之铭主使。纵练戕害邓尔恒。而徐之铭则将何有保叠次请奖。更难保无被何有保挟制情事。著福济于到任后。即将该抚前奏克复富民安甯等城。击退攻扑省城回匪。节次钞寄各摺片。并此次所奏攻克易隆克复易门等情形。是否属实。出力人员应否奖励。申有谋于禄丰失守。是否见贼逃遁。均著详查覆奏。何有保戕害邓尔恒。有无确据。并著密速查明。严参惩办。毋稍宽纵。至滇省自回匪肆扰以来。军务久未蒇事。地方日益雕敝。徐之铭办理未能妥协。边疆重地。实深廑虑。福济接奉此旨。务即星驰前进。迅速抵滇。将军务及地方诸事。实力整顿。不得任意延玩。其叠次谕令该督查办徐之铭贪财渔色。擅杀就抚回民。威偪马椿龄自尽。谋杀委员孙钧。声名狼藉。演戏宴客。并夏家畴因何前赴夷寨劝捐等款。均著严密详查。一面仍遵前旨。将徐之铭撤任。秉公参奏。以儆官邪而资整饬。将此由六百里谕令知之。　　

○引见已革河南河北镇总兵官崇安。得旨、著仍发往河南军营。交严树森差遣委用。　　

○广西学政张政椿奏、永安容县取进寄籍各生。均系力田服贾在二十年以上。现无原籍可归。请准其在广西乡试。以示体恤。下部议。从之。　　

○以故科尔沁卓哩克图亲王巴图子济克登旺库尔袭爵。　　

○以原任西安将军福兴署镶红旗汉军都统。贵州威甯镇总兵官遮克敦布署正白旗汉军副都统。　　

○以记名总兵官万化林为贵州威甯镇总兵官。
  </div>
  <div class="pagination">
   <a href="清实录同治朝实录_page16.html">
    上一页
   </a>
   <span>
    ...
   </span>
   <a href="清实录同治朝实录_page12.html">
    12
   </a>
   <a href="清实录同治朝实录_page13.html">
    13
   </a>
   <a href="清实录同治朝实录_page14.html">
    14
   </a>
   <a href="清实录同治朝实录_page15.html">
    15
   </a>
   <a href="清实录同治朝实录_page16.html">
    16
   </a>
   <span class="current-page">
    17
   </span>
   <a href="清实录同治朝实录_page18.html">
    18
   </a>
   <a href="清实录同治朝实录_page19.html">
    19
   </a>
   <a href="清实录同治朝实录_page20.html">
    20
   </a>
   <a href="清实录同治朝实录_page21.html">
    21
   </a>
   <a href="清实录同治朝实录_page22.html">
    22
   </a>
   <span>
    ...
   </span>
   <a href="清实录同治朝实录_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
