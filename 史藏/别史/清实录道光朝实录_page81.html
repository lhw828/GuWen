<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 81 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 81 页/共 848 页</h1>
    <div class="content">
○又谕、伊星阿、业经补授副都统。著加恩赏换花翎。　　

○谕军机大臣等、御史程邦宪奏、请严禁收漕州县纵容书役侵渔之弊一摺。据称有漕州县。于各廒点派漕书外。复设总书一人。名为漕总。粮户应加若干。皆由漕总派定。本官查核。则以多报少。朘削百姓之脂膏。坐视本官之赔累。州县每廒派漕书一人。其收兑有斛面口袋飞米搀杂米色诸弊。斛口开宽。一斛可至六斗外。粮户交米。每十袋内。扣出一二袋。名曰捉猪。临兑时搀和糠粞秕谷。又州县开仓时。派头役在仓外巡逻。该役等恣意婪索。粮户交米。先向仓差讲费。方准验米。至各州县设有粮差。将乡僻小户易知单、掯不发交。勒令折价入已。每米一石。索制钱七八千文。追比稍宽。一概捏称民欠等语。漕粮为国家维正之供。州县浮收。固宜惩办。而书役侵渔之弊。尤不可以不除。如该御史所奏、各州县有漕总之勾通关说。漕书之浮收舞弊。仓役之恣意需索。粮差之包揽完纳。均干例禁。亟须严行惩办。以除积蠹。著魏元煜接任后。即饬各州县禁革漕总名色。违者据实参办。其廒书之弊。责成该管粮道。明查暗访。如有前项情弊。严拏惩办。至仓役责令该州县严行约束。有纵容勒掯婪索者。从重惩办。以免扰累。其各州县于给发易知单时。勿许粮差勒掯折价。务须实力整顿。以期诸弊肃清。方为不负委任。该御史原摺。著发给阅看。将此谕令知之。　　

○又谕、御史富兆奏、清边弊以肃边防一摺。据称盛京东六处边门内山场。向系木票头管理。近来奸人越边偷砍树木。往往串通木票头。藉官行私。奸弊百出。请嗣后各边门内砍伐木植。令木票头报明该管章京。亲查属实。给与执照。并严饬监收木税官员验明放行。如数目不符。查拏究办等语。著该将军查明是否可行。严定章程。互相纠察。以清边弊。又据奏、鹻厂地方。人烟稠密。距通判衙门甚远。遇有事件。往往乡约私自了结。请量移佐贰官一员、驻劄该处。专司民人词讼事件。并令编查保甲。协同章京严察越界等弊。著该将军察看地方现在情形。妥议具奏。该御史原摺。著发给阅看。将此谕令知之。　　

○以荆州驻防军政年逾六十官八员、精力未衰。命留任。　　

○庚午。上诣寿皇殿行礼。　　

○修浙江东西海塘柴埽坦水各工。从巡抚帅承瀛请也。


大清宣宗效天符运立中体正至文圣武智勇仁慈俭勤孝敏成皇帝实录卷之四十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二年。壬午。十一月。辛未朔。上奉皇太后幸重华宫。进膳。　　

○谕内阁、奉皇太后懿旨、本年冬至次日、著停止行礼　　

○以定亲王奕绍、为正白旗领侍卫内大臣。大学士长龄、署正黄旗领侍卫内大臣。　　

○命大学士长龄在紫禁城内骑马。　　

○以成都驻防军政、年逾六十官四员、精力未衰。命留任。　　

○予剿捕川楚陕台湾贼匪阵亡外委张坤有等十一员、世职如例　　

○赏顺天等省乡试年老诸生邹廷显等二十五名、举人副榜有差。　　

○修甘肃宁夏府惠农渠之曾家土□拜、及德胜、将军、二土□拜、从总督那彦成请也。　　

○户部议准、前任陕甘总督长龄疏报、乌噜木齐、塔西河、芦草沟、河头屯、开垦田地一十五顷有奇。照例升科。从之。　　

○壬申。上诣皇太后宫问安。　　

○谕内阁、宗人府奏、恩封王公、援照成案酌拟章程请旨一摺。嗣后恩封亲王、著拨给外旗满洲佐领六。蒙古佐领三。汉军佐领三。郡王、拨给外旗满洲佐领四。蒙古佐领二。汉军佐领二。贝勒、拨给外旗满洲佐领三。蒙古佐领一。汉军佐领一。贝子、拨给外旗满洲佐领二。蒙古佐领一。奉恩镇国公、奉恩辅国公、均拨给外旗满洲佐领一。蒙古佐领一。如恩封王公、将来降袭至何爵。即按所降之爵。应得之数存留。余俱裁汰。至不入八分公。即全行裁撤。军功世袭罔替之王公内。除绵课已降郡王。照拟裁撤外。其余皆毋庸查办。著该部旗等衙门。照此办理。以崇体制而昭画一。并著镶白旗蒙古都统等、先于该旗所属佐领最多之固山贝子祥端门上。撤出蒙古佐领一。补给惇亲王属下。以符应得之数。其余应裁应撤者。著查明现在浮多人数。此时暂缓裁汰。俟将来遇有分封王公时。再将此项人数陆续裁撤。酌量拨给该王公属下。著宗人府一并纂入续修则例。永远遵行。　　

○谕军机大臣等、卢荫溥等奏、偷决官堤摺内。据称前于九月间。有河间县民张俊等、偷掘大城县九里横堤。并用鸟枪将看护守堤之民夫陈维城等七名打伤一案。复有河间民人张珍、王之昌、王三疤□□立、张凤、李大、赵兴文、张二麻子等执持鸟枪。偷穵官堤。打伤民夫张梦林等七名。旋于十月间。张珍、赵兴文等、又撑驾船只。率领多人。扒掘堤岸。并用鸟枪打伤民人王廷谟等十七名一案。俱经咨交直隶总督查办。兹复据大城县民人张大山呈诉。官堤盗掘后。大溜直注大城、文安、霸州、保定、四邑被淹。疾苦难堪。又据文安县士民孙绂、马树棠等呈称、文安县西官堤。前有雄县张世玉等穵毁。兹河间民人。又将南堤扒开。水势汹涌。由大城而文安。全归釜底。讯问该士民等。情词均各惨切。谨据实奏闻。请旨饬查办理等语。民人盗决官堤。大干例禁。至擅用火器伤人。尤属目无法纪。惟近来地方官遇有此等案件。往往因循不办。即或据案办理。又多偏断不公。以致该民人等心怀不服。即不免有挟嫌报复之事。似此积习相沿。必至酿成械斗巨案。成何事体。著颜检、即将顺天府咨交各案犯。迅速查拏务获。秉公审讯。按律定拟。务使舆情帖服。不可意存偏执。致启衅端。其盗决堤口。并著派员查勘。及时堵筑。无稍延缓。将此谕令知之。　　

○癸酉。上诣时应宫拈香。　　

○谕内阁、户部议驳魏元煜奏江宁藩库封贮尚未足额、请仍收捐监生、并令江苏一律报捐、归补江宁藩库封贮银两等语。江苏两藩库动用银两。系各归各处报销。现在苏州藩库。既经封贮足额。自应即行停止。何得以苏州仍行开捐。将银两归补江宁藩库。实属轇轕。所有该抚请将江苏两藩司合计归补江宁之处。不准行。至江宁封贮。尚未足额。应令照旧报捐。俟收足十万两。先行解部。续收五万两。归补封贮。俟归补足额。即行停止。　　

○又谕、户部奏、河南省估修巡检衙署。银款与原奏数目不符。应饬令赔缴。河南省旧考城集地方。添设分防巡检前经该抚奏明给银一百两。置买民房。改作衙署。毋庸另建。业经部议准行。兹该抚估需工料地基。并未详查原奏。竟增至一千九百余两之多。殊属浮滥。著照部议。除给银一百两应准开销外。其多支银一千九百六两零。即著该抚饬令经手之司道府县各名下。照数赔缴清款。无任日久延宕。　　

○又谕、山东登州镇总兵张联奎之继祖母章氏、在籍病故。该总兵系嫡长承重孙。自应丁忧离任。乃以章氏系属再醮。例无专条。径行渎奏。实属冒昧。张联奎、著交部议处。即饬令照例回籍守制。寻议上、得旨、张联奎、著照部议革职。俟该员服阕后。交兵部带领引见。　　

○谕军机大臣等、多山奏、查明巴里坤咨部公文内、无名揭帖并非承办之员私行装入一摺。据称严讯承办笔帖式毓松、及同班马兵布勒库、书识杨逢春、暨贴写兵等委无私装揭帖。及缄封不固情弊。惟前到巴里坤时。曾有谢恩摺在双井黄泥站等处军台遗失一案。此项揭帖恐即系驿站人等拆封装入等语。巴里坤咨部公文。夹入无名揭帖。既据该领队大臣、讯非本城承办之人私行装入。著毋庸纷纷提讯。波累无辜。著密行查访。一有端倪再行核办至该处台站。曾有遗失奏摺一案。疲玩废弛。已可概见。著该领队大臣实力整顿。毋得仍前玩泄。致滋弊端。将此谕令知之。　　

○以河南荆关协副将札勒杭阿、为山东登州镇总兵官。　　

○以福州驻防军政、年逾六十官十三员、精力未衰。命留任。　　

○贷山东莒州、日照县、票商运本银二万两。仍免加息。　　

○甲戌。遣官祭先医之神。　　

○谕内阁、据托津等奏、盘获偷漏私薓人犯。此案刘全德等、胆敢私向刨夫买薓。至一百七十余两之多。复贿嘱郭富申、附解贡差便。代为带京售卖。实属大干例禁。郭富申、刘全德、俱著兵部解往盛京。交晋昌会同同麟、亲提案内人证。严审确情。分别定拟具奏。其解贡差官富生额、有无受嘱知情。著向该犯等一并讯明。并著严查该处山厂刨夫等、如有偷卖薓斤之事。即行拏究。从严惩办。　　

○又谕、严烺奏、覆查马营挑坝碎石工程、现在河溜情形更变、请将坝头停办、仍于坝尾抛护一摺。豫省马营挑坝。原估抛护碎石工程。前经严烺等奏、俟霜降后、察看河形埽坝有无变更。再行详慎定议。当经降旨。准令届时确勘。兹据该河督奏称亲赴马营工次。上下履勘。本年坝头塌短盘镶裹护。该工埽段。均臻平稳。与上年夏间所见坝前溜势。迥不相同。请将坝头停办。仍于霸尾河形抛护碎石等语。马营挑坝。拦沁归黄。为全河第一关键。前据奏请埽外抛石。原以该坝迎溜顶冲估抛碎石。以资巩固。兹既经该河督覆查现在全河溜势。已非经久不变之险工。自系实在情形。所有原估该挑坝头。及坝身抛护碎石各段。著即停办。以节繁费。至挑坝后尾。接连西坝尾处。旧河形一道。系沁水灌注之区。若日久吸溜。坝尾刷通。恐由马营越堤串沟东注。仍留后患。其原估该河形内紧靠坝尾。用石抛护之处。著即行照办。俾沁水东注旧路。拦御坚实。以期有利无弊。永庆安澜。该河督即督饬道厅赶紧抛护。工竣核实报销。该部知道。　　

○又谕、署北城御史萨斌等奏、钱铺奸商设局诓骗、请旨交部严办一摺、京师五方杂处。市商开设铺号。兑换银钱。原以便民日用。若该商等因有人寄存银两。或托故借人银两。积聚益多。遂萌奸计。藏匿现银。闭门逃走。其为设局诓骗。情节显然。不可不严加惩治。以儆刁风。该御史等奏请、嗣后凡有钱铺关闭诓骗者。照例监追。逃跑者。照盗贼例查办。著刑部核议章程具奏。其现获之聚成号苏世宰、著交刑部严审办理。　　

○调库尔喀喇乌苏领队大臣穆克登布、为伊犁领队大臣。以理藩院郎中特克什布、为库尔喀喇乌苏领队大臣。　　

○以乌什屯田丰收。予员弁议叙。赏兵丁一月盐菜银。　　

○修山东运河厅属济宁汛、泇河厅属滕峄二汛、各堤工。从河道总督严烺请也。　　

○乙亥。谕内阁、给事中王松年奏、请敦崇教化以培民风一摺。所奏未尝不是。惟国家代民成俗之方。必探其本。各直省大吏。下逮守令。果能悃愊无华。以实心行实政。课农桑以开其源。讲孝弟以善其俗。随时随事。尽心开导。不以空言塞责。彼民耳擩目染。父戒其子。兄勉其弟。庶几化行俗美。所谓日计不足。月计有余也。我朝列圣相承。圣谕广训十六条。久垂功令。地方官每月朔望。敬谨宣读。俾众著于爱敬睦姻之义。百数十年来。海澨山陬。罔不奉行惟谨。然如该给事中所奏、以州县奉行之力与不力。定其功过考成。则膺上考者。转得以空言自饰其治绩。至令教授、学正、考谕等官、分期轮流四乡宣读。并遴选邑绅。每乡数人。于各乡朔望宣读。岁一更换。官为稽核。则闾阎之供亿。绅士之夤缘。在所不免。流弊滋多。且恐日久仍归具文。于端本善则之治。又何裨乎。义学书院。皆州县所宜整饬。惟在各州县率由旧章。择经明行修之士。认真董教。自不致空支脩脯。至筹议闲款。劝捐富绅。亦恐启不肖州县侵蚀勒索诸弊。其所请教官稽察生儒各章程。并令该督抚岁终将各郡属办理情形开单汇奏。案牍繁多。徒滋纷扰。该给事中所奏。应毋庸议。　　

○山东巡抚琦善奏参、总兵张联奎、规避丁忧。得旨、所奏甚是。已有旨交部议处。并另行简放矣。再济南府知府杨本昌、朕看其人尚可。留心察看。　　

○以歼捕河南窜匪出力。赏安徽按察使惠显、花翎。余升叙有差。并赏兵丁一月钱粮。　　

○免土默特扎萨克旗分、应赔官仓谷石。　　

○赈安徽宿、凤阳、灵壁、凤台、五河、怀远、泗、七州县及屯坐各卫被水被旱军民。并缓新旧额赋。给泗、怀远、宿、凤阳、灵壁、盱眙、天长、潜山、寿、定远、繁昌、庐江、无为、桐城、十州县并建阳卫、额赋有差。　　

○丙子。上以孝穆皇后升祔奉先殿。亲诣祭告。　　

○诣皇太后宫问安。　　

○谕内阁、前据太常寺奏、孝穆皇后升祔奉先殿。前期告祭仪注。请御龙袍龙褂。乘礼舆。经朕查嘉庆年间记载。系用龙褂蓝袍。并未乘礼舆。当即传询该堂官。据奏称系比照道光元年三月二十八日。皇考仁宗睿皇帝升祔奉先殿。行礼仪注。实属错误。该堂官职司典礼。具奏事宜。自当敬谨确查旧例。即例无明文。亦应先期奏明。候朕酌定。乃既不查案。又不请旨。妄行比拟呈进仪注。大失敬谨之义。且嘉庆六年八月二十一日。皇妣孝淑睿皇后升祔奉先殿。行礼仪注。具有成案。至今不过二十余年。该衙门何以竟无从查检。可见该堂官平日漫不经心。遇事又不认真考核。事关告祭礼仪。非寻常舛错可比。太常寺堂官。俱著交部严加议处。内务府大臣。随同画稿。未经覆查。亦属疏略。俱著交部察议。　　

○改湖南古丈坪督捕同知为抚民同知。移桑植县上下二峝巡检驻古丈坪、作为古丈坪厅巡检、从总督陈若霖请也。　　

○丁丑。孝穆皇后升祔奉先殿。命皇长子奕纬、行礼。　　

○谕内阁、那彦成奏、覆审部驳之回民马噶奴一案、请仍照长龄等原奏问拟等语。此案马噶奴、胆敢纠约庄邻番回二十四人。置备口粮杂货。持械潜运口外。向野番易换羊皮等物。通番济匪。大干法纪。除马如世一犯。业经病故外。马噶奴、著即处绞。嗣后有情节似此者。即照此定拟。若审有勾通煽惑重情。仍加以枭示。以儆奸宄。俟边疆静谧后。再照常例办理。该部知道。　　

○谕军机大臣等、那彦成等奏、捦获抢掠扑卡之蒙古番子、审明正法、并筹定各章程一摺。所办均是。此次贼番百余人。扑犯窝卜图卡。经那彦成督饬署游击丁玉柱、率领官兵。奋勇直前。伤毙贼番十余名。生捦二名。现据讯明正法。又守备爱隆阿、因闻知贼番抢劫。赶至黑河东岸。枪伤十余名。淹毙无数。出力弁兵。俱著该督等分别记名奖赏鼓励。至甘凉肃州所属边地。请拨兵分安各要隘。其河南循化、贵德、两厅属。请派兵严密巡防。又河州镇属二十四关。添设卡兵。俱著照所请办理。惟沿边移驻官兵。系一时权宜之计。日久恐滋糜费。务须于春融后剿捕肃清。即行裁撤。至西宁各城内。向设官歇家。容留蒙番。近复于山僻小路。分开私歇家。销赃易粮。私买军火。自应严行查禁。嗣后城关歇家。无论官私。一律造具花名清册。并循环印簿。由地方官详报备查。其各旗蒙古请票易粮。每粮一石。配茶二封。著于粮票内注明。如买粮不买茶。及无力粮茶并买。俱著由西宁办事大臣衙门酌给印票。填注数目。如有浮冒请领者。查明治罪。又河南安分生野番族。易买粮茶。即著各寺喇嘛。并各族晓事番子。报明户口计买。均照蒙古之票办理。就近在贵德循化厅营呈请。如番族中有作贼者。即不准代请。现在占据河北野番。俟归回河南。方准请票易买粮茶。仍著该督等速筹章程。赶紧办理。所有西宁办事大臣额设通事。日久滋弊。著即全行裁革。遇有案件。由各衙门传唤应差。傥查有舞弊者。即从严治罪。至察罕诺们汗。窝贼分赃已久。断不可姑息容留。如能将属下贼犯。按名捦献。迁回河南原牧。尚可贷其重罪。若稍涉抗违。明春即行剿办。所有长龄原请每年赏给察罕诺们汗、及阿里克银二千两之处。即著停止。其占住河北野番。亦多作贼之人。俟查有实在情形。即行具奏。又另片奏、据署永安营游击之都司周佐胜等、捦获麻木沟一犯。已供认多案。著即穷究党羽。务尽根株。都司周佐胜等、俟定案时奏请鼓励。出力兵丁。酌予奖赏。至此案匿名揭帖人犯。尚未得有确据。著严密查访。务将私拆口袋装入揭帖之人。查出端倪。磨对笔迹。严行惩办。毋稍枉纵。将此谕令知之。　　

○云南布政使史谱、奏请入觐。得旨、前旨甚明。必欲来京何意。全不以边疆为重。太不知重轻矣。　　

</div>
    <div class="pagination">
<a href="清实录道光朝实录_page80.html">上一页</a><span>...</span><a href="清实录道光朝实录_page76.html">76</a><a href="清实录道光朝实录_page77.html">77</a><a href="清实录道光朝实录_page78.html">78</a><a href="清实录道光朝实录_page79.html">79</a><a href="清实录道光朝实录_page80.html">80</a><span class="current-page">81</span><a href="清实录道光朝实录_page82.html">82</a><a href="清实录道光朝实录_page83.html">83</a><a href="清实录道光朝实录_page84.html">84</a><a href="清实录道光朝实录_page85.html">85</a><a href="清实录道光朝实录_page86.html">86</a><span>...</span><a href="清实录道光朝实录_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
