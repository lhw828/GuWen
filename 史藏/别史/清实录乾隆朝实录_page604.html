<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 604 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 604 页/共 1860 页
  </h1>
  <div class="content">
   ○乙亥。夏至。祭地于方泽。上亲诣行礼。　　

○诣畅春园、问皇太后安。　　

○幸圆明园。　　

○丙子。补行山东省乾隆十七年军政。卓异官三员、有疾官、年老官、各一员、分别升赏处分如例。　　

○丁丑。谕、瞻对案内。革职问拟之总兵袁士弼、前已降旨减等发落。核其情罪。犹有可原。且久历行间。精力尚堪驱策。著加恩以参将用。　　

○考选八旗军政。不谨官十二员、罢软官四十一员、年老官三十三员、有疾官二十八员、才力不及官二十一员、照例分别处分有差。其曾经出兵打仗之年老官三十四员、有疾官十六员、赏给全俸半俸有差。　　

○戊寅。孝恭仁皇后忌辰。遣官祭景陵。　　

○谕、各省标营。分年特派大臣查阅。及督、抚、提、镇、有统辖操防之责。例应以时巡视。所以简军实。严武备也。自以各兵之汉仗技勇为本。至于旗帜衣帽。期足以别队伍、整军容、无缺可矣。奚事增羙为。近来外省营汛。每遇大员莅阅。往往先期部署。为一切观美计。制造旗帜。更易号衣。公费不足。遂坐扣兵饷。以致伊等生计维艰。是营伍未有整顿之实。而兵丁先被扣饷之累。殊非巡查简阅之本意。嗣后查验兵丁。务核其实。毋以旗章衣服、粉饰外观。至或有钦差大员经过。营汛地方兵丁、循例站队者。亦俱无庸张设旗帜。总之整饬戎行。全在汉仗技勇。其缘饰之具。皆属无益之虚文。而因以扣饷瘠兵。则尤其大不可者。著通行各省督、抚、提、镇、咸共知之。　　

○又谕、据庄有恭奏、丁忧服满知县王名标、前经推升贵州永宁州知州。原任抚臣王师、奏请以升衔仍留元和县知县任。今回籍服满来苏。应坐补原缺。但王名标籍隶山阴。在五百里之内。与例未符。请令赴部另补等语。王名标著仍发往贵州以知州补用。向来近省州县内。往往有升任远省。而该督抚以人地相需。奏请升衔留任者。虽系因地方起见。亦易起规避之渐。嗣后各省奏留人员内。如遇丁忧事故。起复之日。俱著仍赴升任省分候补。著为令。　　

○谕军机大臣等、杨应琚奏续得雨泽情形一摺。殊未明晰。东省四月以后。农田待泽甚殷。必期深透沾足。方慰悬望。今所奏五月十一二等日。各属或得雨一二寸、或四五寸不等。而是否沾足。抑或尚未深透。其正当虔诚祈祷、及豫为设法调剂之处。并不详细奏明。至该省闸河。朕闻现在水浅。摺内亦不行奏及。看来杨应琚、虽不至有心粉饰。然深染外省习气。著传谕该抚、令其详悉查明。另行据实速奏。又另摺所奏搜查蝻孽情形。蝗蝻生发。为地方民生攸系。惟在大吏督率搜捕。实力行之。毋徒多设规条。为好言以悦听闻也。将此一并传谕知之。　　

○己卯。上诣畅春园、问皇太后安。　　

○谕、闽粤等省。民俗刁悍。官司差捕罪人。动辄聚众殴夺。而定例止坐首犯。其未经伤人者、即首犯亦罪不至死。附和之徒。俱得递从末减。故愚民无所惕畏。罹法者众。而各省近来效尤者亦多。从前康熙年间、因直省盗案甚多。特严不分首从之例。而盗风遂辑。嗣后各省有殴差夺犯、致毙人命者。俱著不分首从。即行正法。其但经聚众夺犯。无论曾否殴伤差役。即照因而伤人律、从重拟绞。若数年后、此等案件渐就减少。再为酌量降旨。仍复旧例。该督抚可通饬所属。严切晓谕。俾愚顽咸知奉法。不犯有司。亦辟以止辟之道也。　　

○工部覆奏、御史李文驹、参奏臣部查估万安苍工程迟延之处。著臣等明白回奏。查三月十二日、臣部接到该仓来文。随派司员、并移知该仓委员、会同查估。因仓员意欲增估。不肯与臣部派员、公同画押。复经文催。至今尚未覆到。得旨、此事明系工部迟延。及令查奏。并不将迟延之处。据实奏明。殊属取巧。工部堂官、著一并交部察议。其现在估计工程。该司官与旗员、有无意在增减。著公德保侍郎德尔敏、前往据实确估具奏。　　

○豁除甘肃中卫县白马寺滩、水冲、沙压、鹻亢地、一万八千四百九十亩有奇额赋。　　

○庚辰。谕军机大臣等、今日马燝奏报、访闻武清续生蝻孽一摺。殊未明晰。所属果有续生蝗蝻。尚足为灾。即当极力搜捕。以期不留余孽。如已净尽不致遗患。即当回京。不必久羁郊外、逡巡观望也。再京师自初间得雨之后。今阅半月有余。目下又复望泽。其马燝经过地方。田禾光景若何。亦应不时入告以慰轸念。摺内何以竟未奏及耶。可一并传谕知之。　　

○又谕、直隶各属。前据方观承奏报、于本月初十十一两日、得雨之后。又将及兼旬。京师天气炎燥。望泽甚殷。不知各属中、亦曾续得甘霖否。此时麦收已毕。秋禾光景如何。何不随时奏闻。以慰悬切。传谕方观承、接到此旨。即将地方情形。速行缮摺具奏。　　

○辛巳。上御勤政殿听政。　　

○谕军机大臣等、据杨应琚所奏登、莱、青、三郡、麦收分数。均在八分以上。其登州所属之蓬莱等十县、于五月十一二日、各得雨二寸至六寸等语。已于摺内批谕矣。但东省自入夏以来。雨泽殊未沾足。今登郡十邑。虽称续得微雨。而各属之皇皇待泽。其情形究竟如何。何不一并奏闻。此际务宜竭诚祈祷。仰冀大沛甘霖。如秋禾稍或有损。其应行豫为筹备之处。亦宜即行酌量布置。又不得但以一奏为了事。再各属蝗蝻光景若何。曾已扑灭净尽否。然总不如早晚得有透雨之为快也。可再传谕杨应琚知之。　　

○又谕、据方观承奏称、永定河南北两埝、刊立石碑一摺。于现在村庄户口。毋许稍有增加。其饬禁稽查之法。亦不过如此。将来碑文刊刻竣工。可即搨印二本进呈。以一本存于军机处、遇朕阅视河工时。即带往查验。如不实力严禁。致埝内户口。逐渐增添。惟方观承是问。至直隶地方。现在望雨甚殷。月内若再不得透雨。则恐于秋禾有碍。尚宜竭诚祈祷。方观承现往天津、会同策楞、查办御史陆秩参奏长芦盐务一案。应即交与该司道等、率属虔祷。务期甘霖沾足。方释悬切。再吉庆于查捕。蝗蝻。颇见实心。今伊既有应行面质之事。恐不能兼顾。方观承至天津。并宜专委大员、仍照吉庆所办之法。督率办理。不可因吉庆回津。遂至稍有懈弛也。可一并传谕知之。　　

○以翰林院侍读学士陈兆仑、为太仆寺卿。太仆寺少卿图尔泰、为太常寺卿。　　

○以翰林院检讨王太岳、充日讲起居注官。　　

○壬午。上诣畅春园、问皇太后安。　　

○癸未。谕、杨朝鼎身列谏垣。且任巡城。乃放荡不职。卑鄙污贱。至于如此。都察院堂官、访闻既确。即应据实参奏。请旨交部治罪。方足以振风纪而肃官箴。何得仅请严加议处。且摺内所称、霖雨未足。宵旰靡宁。该科漠不相关等语。朕之忧劳祈岁。与一微末无耻之杨朝鼎何涉。此明系畏惧属官。竟似不敢弹劾。而为此纡回牵引之词耳。如此畏首畏尾。何以董率所属。都察院堂官、著饬行。杨朝鼎、著革职拏交刑部。其与富户交结往来情弊。一并严审治罪。　　

○谕军机大臣等、据成衮扎布等奏称、今春喇嘛达尔扎、发兵往哈萨克、征伐达瓦齐。伊兵转与达瓦齐合。结连哈萨克兵。将喇嘛达尔扎拏获。达瓦齐即为台吉。又有准夷察罕宰桑带领、将及百人。向南逃走等语。朕思准夷性多奸狡。或知我防范。故捏造此言。使人传播。实隐为窥伺之计。亦未可定。至察罕宰桑、如果向南逃走。别无去处。必至安西。可传谕永常等、如彼带人投我边界。询实情节。一面具奏。一面照萨喇勒之例送京。此时各卡。仍应严加防范。不可疎忽。　　

○又谕、吉庆所奏芦东额余引票及商灶正杂钱粮。全数通完一摺。看来吉庆、于办理盐务。颇属谙练。即如余引一事。从前悉皆不能销完。今则于五万道之外。又增销三万道。盐政一官。以裕课恤商为职。果其实心办事。不避劳怨。而外间或生浮议。即有参劾之者。自不能逃朕洞鉴。必不因此而遂加以处分。若于经理公务。虽属妥协。而其中仍不免有借以营私之处。朕亦必不因其能出力办事。而遂稍为回护。朕于臣下是非。一秉大公。毫无成见。现命策楞、方观承、前往天津。查办御史陆秩所奏老少牌盐一案。可将吉庆此摺。钞寄伊二人阅看。并不妨令陆秩知之。　　

○刑部议准、福建巡抚陈宏谋疏称、安溪县民许皆、图奸殴伤无服族叔许巧身死一案。经臣部覆准、照律拟斩监候。兹又据疏称、许皆在监。复殴死监犯廖瑛。拟绞监候。应请归案从重完结。得旨、许皆因奸拒捕。殴伤许巧身死。本属应斩之犯。乃复在监殴死廖瑛。凶恶已极。虽应归案从重完结。然此等凶徒。屡毙人命。实王法所不容。例载免死减等人犯、复行凶为匪者。照原拟斩绞罪名。即行正法。许皆若均照常一例监候。于情法未为允协。著改为斩决。嗣后有似此已犯死罪复行凶致毙人命者。俱著照此加重定拟。又谕军机大臣等、今日刑部题覆陈宏谋所拟监犯许皆、殴同监廖瑛身死。将许皆归案从重完结一本。许皆系因奸拒捕、致死人命、应行问抵之重犯。理应严加看守。乃复于狱中致毙人命。则其平日不加扭金□靠。漫无防范。一切疎纵可知。地方大员之不能督率所属。留心整顿。亦更可知。该抚仍曲为掩饰。以午饭暂开手金□靠为词。将禁卒提牢。俱拟以从轻。而于不行饬属防范之有司官员。又复声请免议。陈宏谋久历封疆。尚有能事之誉。今观其所属。怠玩成风。而伊一味徇纵。平日之市恩可知。此即其所以得誉耶。伊乃屡经训饬之人。若终不能改。何以承受恩典耶。著传谕申饬。　　

○署四川总督黄廷桂参奏、双流县知县徐□□乔、人甚平庸。复访有匿窃不报之案。该员自揣不免参劾。因详请告休。但似此缉捕不力之员。未便听其休致。请旨革职。得旨、这所参徐□□乔。著革职。向来地方官。阘茸无能。贻误职守。自知不免参劾。往往托病求退。而该督抚亦遂徇情、为之题请者有之。在地方原去一庸劣之员。而彼人仍得有章服之荣。或可再图起用。如尹继善之类。每每如此。因以得誉。而不知使庸劣之员。因此不畏功令。甚非所以肃官箴也。黄廷桂不以徐□□乔已经具详告病。听其休致。据实题参。甚属公当。不知者或以为过刻。然使各省督抚、悉能如此。何患吏治之不日就整饬乎。著通行传谕知之。　　

○甲申。谕、今岁四五月间。虽叠沛甘霖。近日以来。又觉炎亢。农功待泽甚殷。著礼部照例虔诚祈祷。　　

○又谕、各省雨水收成。督抚既以时奏报。题镇亦令据实入告者。朕勤求民瘼之心也。乃武员往往听鄙陋无知之字识。摭拾浮词如狼山总兵永柱摺内。牵入景运兴隆之类。岂令奏报本意耶。如此即果属时若多稼。转不能信其无粉饰矣。其谕各督、抚、提、镇、嗣后务据实陈奏。宁质毋泛。再蝗蝻为害甚大。朕屡饬督抚大员、躬亲督率搜捕。是以提镇亦有协同往扑者。然若携带多人。需索供应。则农民转受其滋扰。捕蝗之害。更甚于蝗。此尤其大不可者。一并通行传谕知之。　　

○礼部议覆、御史温如玉奏称、顺天府、大宛二县童试。向有审音之例。以杜冒籍。查顺天府外属、及直隶天津一府、冒籍亦所不免。嗣后顺天府属之州、县、卫学。及直隶天津府。请饬校录之四路同知、及该府、俱照大宛二县之例。于试前审音。并取具廪结存案。应如所请。从之。　　

○旌表守正被戕之河南荥阳县民赵洪祥妾李氏。　　

○是月。尚书舒赫德、将军成衮扎布奏、臣等于五月下旬。派看水草待卫索拜等、前往西路寻探。俟六月初十前后。防秋兵到齐。先饬驻防鄂尔坤兵一千名。赴塔密尔、鄂尔坤、中间防守。臣等与参赞大臣达清阿、安崇阿等、带领防秋兵。徐徐行围。进至察罕诺尔、特尔奇河源等处。候索拜等音信。至秋季应更换号桩时。仍派人前往更换。如有信息。即带兵前进。相机办理。报闻。　　

○直隶马兰口总兵图尔禅奏、查镇标两营经制千把外委。旧设三十二员。经前镇臣布兰泰、于乾隆十二年、奏请添设八品空顶带外委十员。以备巡护差遣。今孝贤皇后陵寝。加增巡护事宜。存营弁员。仍不敷轮替。请再赏给八品空顶带外委五员。仍照前例、食伊等原粮。毋庸扣给养廉。协同经制外委。一体当差。得旨、依议行。　　

○署直隶古北口提督总兵马负书奏、营制演习阵法。皆豫为布置。无济实用。应令于秋冬收获后。在野随地成列。为仰攻旁击之势。分合进退。以金鼓为节。牌兵捍卫枪兵。枪住、则牌兵奋击。马兵冲压。闻金、各还原伍。至常月教场演习。仍依营制。得旨、汝试行之可也。　　

○漕运总督顾琮等奏、入夏以来。汶水微弱。现饬疏浚。并酌放各湖收蓄之水。令各闸相机启闭。以济帮运。刻下河水深四尺一二寸、至五六尺不等。如船有吃水重者。只湏将带货起剥。即可前进。再查东省沿河一带。春雨沾足。入夏未得透雨。今据济宁州报称、于五月初十日得雨、入土二寸。于秋禾有禆。民情安怗。得旨、二寸之雨。焉得为沾足。况闻东省望雨甚切。而漕河则苦水短。尔等何不据实直奏。设法调剂。徒为此粉饰之言何益。　　

○署四川总督黄廷桂奏、现在藏兵前后换防。臣饬乍了、昌都巴塘、说板、多拉里、等处。粮台各官。以换防需备供支为辞。采买青稞二千名。存贮站所。如有需用。免致临时周章。得旨、好。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百三十九


大清高宗法天隆运至诚先觉体元立极敷文奋武孝慈神圣纯皇帝实录卷之四百四十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十八年。癸酉。六月。乙酉朔。公德保等奏、万安仓工程。工部司员。秪就拆砌项下估计。于廒座渗漏无益。应酌改揭修。至旗员意存增估。彼此推诿。以致迟延。均属不合。请交部察议。得旨、此案前因旗员以工部司官估计短少。而工部则称旗员意在增估。是以派德保等、前往确核。今德保等估报该仓应修工料。尚不及工部司员原估之数。则工部司员。惟应议其迟估之过。德保等调停均参。非是。工部司员。毋庸察议。其原请加估之旗员四十九、富昌、著交部严加议处。向来旗员承修廒座。往往虑及工部料估之数不敷。辗转议增议减。以致迟延时日。嗣后各仓。遇有应修工程。著工部、仓场、该旗、各派司官一员。会同料估修理。　　

○丙戌。上诣畅春园、问皇太后安。　　

○谕军机大臣等、从来钱文私销之弊。甚于私铸。是以律载罪名较重。朕前经降旨。令各省督抚、实力严查。乃近年来、拏获私铸者。尚或有之。拏获私销者殊少。盖因地方官、不过奉行故事。私铸易于犯案。而私销非实心访察。难以根寻。遂致奸徒漏网耳。今日进呈本内。河南巡抚蒋炳、题访获私铸。究出私销一案。办理甚属可嘉。可见伊于地方诸事。尚属留心。至刑部核覆张师载、访获翦边私铸一案。该犯等既将制钱。翦边改铸。即与私销无异。但此案为首之犯。已归入私铸案内。问拟斩候。是以照部议完结。可传谕各督抚、嗣后应饬属详悉确查。严行究审。不特现获盗销之案。固应治以本罪。即私铸之案。或有私销情弊。务须究出实情。按律定拟。不得以私铸混行结案。　　

○旌表守正捐躯之河南叶县民石勇妻王氏。守正被戕之广西永福县民骆神法妻丁氏。　　

○丁亥。谕、总督喀尔吉善奏称、浙省各属米粮充裕。温、处、二郡。价最平贱。遂有奸民贩运出洋。现已拏获数起等语。前岁温、台、被旱成灾。米价昂贵。遂至闹赈抢粮。罹重典而不恤。经朕多方筹画。无灾截漕。凡以为小民饔飧计也。今幸仰荷天庥。年谷顺成。附近之江南、江西、各省。米价亦大势平贱。是元气稍复。方慰朕心。而贪黠之徒。辄复贩运出洋。以图厚利。在垄断者固自不知远谋。而蚩贸者亦甚难于化诲矣。其江苏沿海州县。恐亦有似此者。该督抚等宜严饬文武各属。实力稽察。并宜劝导闾阎。各图余九。著通行晓谕知之。　　

○又谕、顺天府尹事务。现系府丞马燝署理。今岁乡试届期。府尹、府丞、各有专办之事。马燝一人。不能兼顾。府尹事务。著李因培兼管。马燝协同办理。乡试时。马燝入闱提调。李因培在外办理地方事务。　　

○谕军机大臣等、独石口兵丁辞粮一案。前据方观承奏称、安泰嗜酒滋事。其罪固无可逭。但该镇吴士胜、因兵丁辞粮。即将副将摘印揭参。岂不益长刁风。现在会同提臣、查明另行题参等语。所奏颇协大体。已于摺内批示。今方观承又将安奏会疏题参革审。岂因该镇已经委员摘印。有不便中止之势耶。抑已会同该提马负书、查明安泰、果有断难姑容情节耶。然方观承从前既经具奏。此时即不题参。亦当先行奏明方是。且兵丁崔大用等、俱已看守候审。并非难于查办之事。永宁、良卿、前往该处。二十余日。何以尚未查究明确。可传谕方观承、即将具本题参缘由。及该司道等、现在作何查办情形。逐一详悉速行奏闻。　　

○旌表守正被戕之山西代州民刘继武女刘氏。守正捐躯之山西平遥县民张守英妻耿氏。
  </div>
  <div class="pagination">
   <a href="清实录乾隆朝实录_page603.html">
    上一页
   </a>
   <span>
    ...
   </span>
   <a href="清实录乾隆朝实录_page599.html">
    599
   </a>
   <a href="清实录乾隆朝实录_page600.html">
    600
   </a>
   <a href="清实录乾隆朝实录_page601.html">
    601
   </a>
   <a href="清实录乾隆朝实录_page602.html">
    602
   </a>
   <a href="清实录乾隆朝实录_page603.html">
    603
   </a>
   <span class="current-page">
    604
   </span>
   <a href="清实录乾隆朝实录_page605.html">
    605
   </a>
   <a href="清实录乾隆朝实录_page606.html">
    606
   </a>
   <a href="清实录乾隆朝实录_page607.html">
    607
   </a>
   <a href="清实录乾隆朝实录_page608.html">
    608
   </a>
   <a href="清实录乾隆朝实录_page609.html">
    609
   </a>
   <span>
    ...
   </span>
   <a href="清实录乾隆朝实录_page605.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
