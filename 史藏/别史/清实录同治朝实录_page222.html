<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 222 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 222 页/共 505 页</h1>
    <div class="content">○予湖南柏树林阵亡训导姚复奇、守备彭世钦、祭葬世职加等。　　

○予甘肃五道岘阵亡副将赛沙春祭葬世职加等。　　

○予山东青州驻防节年阵亡骁骑校福堪等八十一员名祭葬世职。　　

○己未。谕内阁。户部奏、请饬仓场赶紧兑收河运米石一摺。前据吴棠奏准采买米石。试行河运。业经户部奏定章程。米船到后。随验随收。俾船只及早回南。以示体恤。乃此项米石。据崇厚奏报、七月二十六日。米船已全数挽过津关。迄今将及一月。而米船何日抵通。何日兑收。尚未据仓场咨报该部。究竟因何迟延。著仓场侍郎严饬坐粮应监督迅速兑收。毋稍延缓。如查有经纪花户人等藉端勒索情事。即行从严惩办。不得稍有徇庇。仍将兑收米数。分起咨报该部。以凭查核。　　

○庚申。遣官祭历代帝王庙。　　

○谕内阁、御史汪朝棨奏、江浙水灾。请旨饬查赈济。以恤灾黎一摺。本年五月二十四五等日。浙江之杭嘉湖严绍五府所属各县。大雨阅七昼夜不绝。绍兴府山水陡发。海塘冲坍。萧山县沿江地方。水与屋齐。居民淹毙者万余。严州府城外。江水时亦骤发。其苏松杭嘉湖五府及太仓州。霪雨不止。低田尽被淹没。禾稼大伤。览奏实堪悯恻。江浙军务甫平。民气未复。现值水灾猝至。亟应迅筹抚恤。用拯穷黎。著李鸿章、马新贻、刘郇膏、遴派贤能之员。前往被水各该府州县。会同地方官详细查勘。分别造册具报。仍著一面迅速筹款抚恤。毋令一夫失所。以济灾区而苏民困。　　

○又谕、福建已革署福州府知府陈谦恩、前于被参案内革职永不叙用。并著监追欠款。兹据左宗棠等奏称、该革员赔项业已清完。恳请勒令回籍。并注销永不叙用处分等语。陈谦恩应赔之款。现已缴清。著即勒令回籍。惟原参情节较重。所请注销永不叙用之处。著不准行。　　

○又谕、左宗棠等奏、请将福建乡团殉难男女立祠建坊等语。上年九月。贼窜福建龙溪县地方。该处陈社乡团守备陈国香等。激励族众。保守乡寨。杀贼甚多。十一月闲。贼众环攻。男女被其焚杀者七八千人。该社乡民联团御贼。深明大义。实堪嘉尚。且于被围之目。誓死不屈。殉难甚烈。尤属大节懔然。殊堪悯恻。所有龙溪县陈社乡团被害男女。著准其建祠入祀。并将该社赐名忠义乡。以彰忠节。　　

○谕军机大臣等、皂保奏、盗匪聚众滋扰。续派官兵剿捕。备陈吉林全省大局。筹饷剿贼。并请简员署理副都统。玉明等奏、进剿昌图盗匪获胜。请将协领恩科开复处分各摺片。昌图盗首徐占一、乌痣李等股。聚散无定。现在分股逃逸。难保不到处裹胁。转致愈聚愈多。著恩合、皂保、富平阿、宝珣、严檄派出官兵。通力合作。会同□

□穴□又□捕。务将此股盗匪。悉数歼除。不得因去贼稍远。即形疏懈。致令该逆遍地蔓延。酿成不了之局。皂保所称地势辽阔。兵单饷绌。现拟按照铺商原办日厘各捐。豫支一年经费。拣选兵丁。购买马匹。视贼所向。实力追剿。以团练为各路之应援。到处截击。以猎户为入山之向导。跟踪□□穴□又□拏等语。均著照所办理。该署将军务当振刷精神。廓清边圉。但须实心实力。不可徒事纸上空谈。有名无实。并著与恩合会同商酌。以清盗源。皂保请＜??闲＞员署理副都统各缺。一俟＜??闲＞畀有人。即令迅速前赴署任。此次盗匪由昌图窜至长春厅一带。恩科督兵追剿。并未能痛殄逆氛。玉明等请将恩科暂行革职处分开复之处。著毋庸议。前有旨谕知恩合酌量出省督剿。刻下富平阿已抵新任。该副都统曾经出师著绩。著恩合体察情形。即商令富平阿带队剿贼。以资得力。省城防守事宜。著恩合妥协布置。以期有备无患。将此由五百里各谕令知之。　　

○又谕、官文等奏、楚军现已驰抵新野。并请俟贼踪稍定。再令成大吉出境会剿各摺片。此股发捻。由皖北悉众西趋。行踪靡定。楚省边防。自不可稍涉松懈。官文等现派姜玉顺一军。驰赴新野迎击。并令谭仁芳督率四营。会合姜玉顺并力剿办。著即严饬姜玉顺等、会同豫军。认真攻剿。迅殄逆氛。官文等请饬应行会剿省分。无分畛域。先将本省门户严行戒备。一面专派劲旅前往会剿等语。与历次谕旨相合。除本日已谕知曾国藩酌办外。即著官文等檄饬成大吉、蓝斯明、刘维桢等军。严密布置。毋许该匪阑入边境。俾姜玉顺、谭仁芳等、得以拔队跟追。不至回顾楚疆。方为妥善。官文等另摺奏、提督鲍超现已抵鄂。募勇赴江助剿等语。前次霆军叛勇。据粤省奏报。已与汪逆句合。抗拒官兵。其娄云庆所带部勇。前亦因索饷哗噪。必须鲍超亲往整顿。方可复成劲旅。著传谕该提督赶募四营。驰赴江粤边境。听候左宗棠调遣。汪逆身受重伤。困守镇平。鲍超打仗素能奋勇。左宗棠得此生力一军。会督闽粤诸将。鼓勇前进。谅不难克日歼除。以慰廑念。鲍超此军应支月饷。现已由湖北筹给两月。以利遄行。该提督抵江后。即著刘坤一、孙长绂、就近筹拨。毋令缺乏。将此由五百里谕知官文、左宗棠、刘坤一、郑敦谨、并传谕鲍超、孙长绂知之。　　

○又谕、阎敬铭奏、发捻逆匪。由豫复窜东境。派兵堵御一摺。据称发捻各匪。为刘铭传之军击败。窜向太康柘城。现据曹县禀报。考城之保庶寨。曹境之魏湾等处。皆见贼马。该抚已飞檄驻扎曹县之总兵杨飞熊等、联络截剿等语。逆众循熟路东趋。有总兵杨飞熊、副将王心安等驻守。并有潘鼎新一军。在济甯扼扎。谅该逆不敢深入为患。惟西股张总愚等、由枣阳折回南阳。分扰唐县新野。其势亦欲东趋。恐分股绕越。则兵分力单。势难兼顾。著曾国藩严饬在防将士。遇贼即击。并迅速酌派劲旅。绕赴豫省。如贼众分股绕越。亦须分兵截击。毋任回窜。张总愚股在新野一带。吴昌寿当会合楚军。实力剿办。截其东窜之路。如与东股会合。吴昌寿、乔松年、派兵追剿。不得以贼已出境。稍分畛域。阎敬铭已令民闲将积谷运入堡内。并令卫荣光督率炮船防河。将沿河船只。尽行提归北岸。东昌范县等营。均归该道调度。即著责令认真办理。不得有名无实。如纵令该匪北窜。必惟阎敬铭是问。潘鼎新一军。蓄锐日久。应如何檄调进剿。著曾国藩酌度机宜。一面调派一面奏闻。以资得力。本日据官文奏、请饬会剿捻逆省分。先行戒备本省门户。一面专派劲旅一支。前往专心会剿。何省之兵。即由何省供支粮饷。再得老成持重之大臣如曾国藩者。提纲挈领。居中调度。可计日荡平等语。与节次寄谕正相吻合。前谕曾国藩进驻许州之处。即著酌度办理。将此由六百里各谕令知之。　　

○又谕、都兴阿等奏、遵筹后路布置情形。杨岳斌奏、香客倡立邪教。督兵剿捦首逆。饬萧庆高赴陇州协剿各摺片。都兴阿等因雷正绾等军挫败。抽调西蒙克西克马队。前往定边。协力堵剿。以遏贼势东趋。旋有山南窜匪千余。直扑甎井堡。经西蒙克西克等带队援剿击退。惟甯条梁为商贾辐凑之区。逆回垂涎已久。仅有罗承勋一营。驻扎柳树涧。相距四十余里。不足以资屏蔽。著杨岳斌、刘蓉、飞檄延绥镇总兵陶茂森。统带本标官兵。就近前赴甯条梁。督同罗承勋部勇。实力扼剿。刘蓉前派镇西军在靖边一带巡防。即著饬令该军择要扼扎。务与甘军声势联络。严密布置。以期有备无患。雷正绾所部失利。遗失旗帜号衣甚多。恐为逆匪所得。假冒官兵。图逞狡计。著都兴阿、杨岳斌等、通饬各营。严加防御。该军现扎何处。作何整顿。并著确探具奏。都兴阿等当懔遵叠次谕旨。将甯夏郡城。力图攻拔。以孤贼势。仍随时体察东西两岸贼情。抽拨重兵。相机剿办。务将窜匪悉数歼灭。毋任蔓延。如探有东窜信息并即随时飞拨重兵。前往堵剿。其安定一带踞匪东窜张家川莲花城等处。意图回窜陕疆。著杨岳斌、刘蓉、严饬各州县激励团勇。实力堵剿。一面飞檄萧庆高、驰赴陇州。探明贼踪协同兵团。严密抵御。毋任阑入陕境。靖远县香客丁建善等倡立邪教。聚众谋为不轨。经杨岳斌亲督彭楚汉等剿捕。将丁建善捦获正法。余众解散。办理尚为妥速。惟逆目陈忠哮在逃未获。且县城暨省垣各衙门均有伊等细作。亟应慎密□□穴□又□捕。以绝根株。著杨岳斌遴委员弁。务将逆目陈忠哮、及城中夥党严密□□穴□又□缉。毋任漏网。其北山及金县回匪。闻官军撤动。时出滋扰。著杨岳斌随时确探。派兵防剿。毋稍疏忽。成禄、鹤龄两军。何日西行。并著查明具奏。将此由六百里各谕令知之。　　

○又谕、杨岳斌奏、甘饷万分支绌。请饬催江苏等省迅速拨解一摺。甘省需饷孔亟。各该省督抚等自应亟筹拨解。以维大局。著官文、李鸿章、马新贻、郑敦谨、李瀚章、刘郇膏、懔遵前旨。将江苏湖南湖北江南浙江派定协甘之饷。各按月筹解。源源接济。毋许稍有延误。上年户部奏拨有著之款。如四川按粮津贴项下。每月协拨银一万两。山东河南地丁项下各每月协拨银一万五千两。江西地丁项下每月协拨银一万两。并著崇实、骆秉章、阎敬铭、吴昌寿、刘坤一、孙长绂、遵照前旨。兼新带旧。均各迅速筹拨。克期解甘。不得稍存膜视。其各该省历年欠解协甘饷银。并著酌量按成补解。以济要需。原摺均著钞给阅看。将此由六百里谕知官文、崇实、骆秉章、阎敬铭、吴昌寿、马新贻、刘坤一、郑敦谨、李瀚章、并传谕刘郇膏、孙长绂知之。　　

○又谕、杨岳斌奏、请饬山东等省。将前拨新疆饷银。赶紧筹解等语。新疆援师月饷。最关紧要。叠经谕令各该省迅速筹拨。现在成禄、鹤龄两军。业已西行。克日出关援剿。若不宽筹接济。何以裕军食而利师行。著阎敬铭、吴昌寿、王榕吉、懔遵前旨各将应行筹拨银两。无论何款。赶紧筹解。仍由草地解交科布多。听候分拨。毋稍延缓。其四川指拨安肃道银十六万两。分毫未解。著崇实、骆秉章、迅速筹措。如数解交甘省司库。以备供支。毋再玩延。至鹤龄一军饷银。原系川省接济。该省责无旁贷。并著崇实、骆秉章迅筹解甘。以顾急需。原片均著钞给阅看。将此由六百里谕知崇实、骆秉章、阎敬铭、吴昌寿并传谕王榕吉知之。　　

○又谕、景纹奏、藏兵攻剿瞻逆获胜。克复地方一摺。藏兵攻剿瞻逆。叠次获胜。生捦瞻逆长子东登工布父子、次子僧人四郎生格等。东登工布等自愿寄信与工布郎结。带领番众投诚。先将萨伽喇嘛德尔格特土妇母子等放回。乃工布朗结得信后。将德尔格特长子长女等放回。将萨伽喇嘛德尔格特土妇等仍留在寨。亦未率众投诚。是其怙恶不悛。即准投诚。难保不意存反覆。著即饬令史致康督催藏兵。迅速进攻。乘瞻逆穷蹙之时。一鼓殄除。以期早日蒇事。将来善后事宜。均责成史致康妥办。景纹著克日赴藏。妥筹办理一切以副委任。将此由五百里谕令知之。　　

○以福建办理通商出力赏协领长庆花翎。余加衔升叙有差。　　

○补铸河南宜阳县知县印信。从巡抚张之万请也。　　

○追予福建漳州阵亡道员徐晓峰谥刚毅。建专祠。眷属一并附祀。幕友从九品丛镛、暨绅民妇女等分别旌恤如例。　　

○予甘肃金积堡历次阵亡参将杨发胜等暨兵勇六百四十员名赏恤如例。　　

○辛酉。谕内阁、前据麒庆奏、遵查台吉伯和济雅被控私放护卫等款。请旨革讯。当降旨将伯和济雅暂行革职。归案严讯。兹据麒庆奏称、该已革台吉于传讯后即捏报患病。藉图耽延。现经查明伯和济雅于私放护卫一节。业已供认不讳。其念诵黑经一节。查明灵嘎鬼图所写之字。译之为该盟长王名那木济勒旺楚克。并据达喇嘛色楞呈出刊板经卷。查对相符。至勒派马匹一节。据该盟长册报伯和济雅勒派所属共出马四百三十匹。牛五十二只。并勒派银五百二十五两。又取具台吉彭素克拉布齐等数十人结呈该已革台吉勒派情形。与该盟长所开清册相符。众证确凿。应先拟结。伯和济雅除私放护卫念诵黑经等事尚属轻罪不议外。请照监临官吏挟势。及豪强之人求索所部内财物。计赃准不枉法论。折半科罪拟杖一百。流三千里。查其所犯情节较重应不准其折枷。照例实发解交理藩院定地发遣。是否允协。请饬理藩院核覆。抑俟该台吉病痊。再行讯供定拟之处。请旨办理等语。此案既据麒庆奏称、众证确凿。岂容任令该已革台吉捏病耽延。以致巨案久悬。著即先行完结。以免案证拖累。伯和济雅前在神机营捐马五百匹。议叙公衔之案。著即撤销。至麒庆所拟伯和济雅罪名。及其余各事宜。著该衙门核议具奏。　　

○壬戌。谕内阁、御史汪朝棨奏、伊犁参赞大臣联捷、奉命出关剿贼。行至山西。索饷逗遛。骚扰不堪。至陕西境内。大索车辆。讲明折价。在陕则乘坐八人大轿。并用三军司命大纛。近来新放各路办事大臣。均以联捷军营为托足之地。联捷在行营。日与开筵痛饮。不思出关剿贼。糜饷辜恩。请饬查办等语。著杨岳斌按照该御史所参各款。秉公查办。据实参奏。毋稍徇隐。联捷屡有严旨谕令出关剿贼。若如该御史所奏。将其撤任。听候查办。联捷转得置身事外。仍著遵旨率同新放各路办事大臣等迅速出关。不准逗遛傥敢稍事迁延。必重治该大臣等以应得之罪。至汪朝棨片内所称、有联捷奉旨发往前任陕甘总督熙麟差遣委用之语。何时有此谕旨。著汪朝棨明白回奏。　　

○又谕、总理各国事务衙门奏、传教士在酉阳州被人殴毙。并教民房屋均被烧抢。请饬查严办一摺。据称接据法国公使照会。内称四川酉阳。州民人冯仕银等、将该处城乡教民房屋烧毁。家财掳抢。冯文愿等复率多人拆散经堂。将司铎店主何魁殴毙。知州悬案不办。并将传教士玛弼乐银钱抢尽。殴伤毙命。掷尸河坝。捏报因入庙之人与之口角。用石块打毙。并称该知州将冯仕银等召至署内饮酒。协谋屠灭等语。传教士准在内地传教。载在条约遇有争斗词讼等案。无论中外人等习教与否。总须持平办理。方可使其折服。现据照会所称情形。如果属实。自应速为查办。以昭公允。著崇实、骆秉章、认真确查。速行断结。其被控有案之冯仕银、张佩超、宋文选等、并著悉数拘获。秉公审办。毋稍枉纵。至酉阳州知州办理此案。贻误迟延。并著崇实、骆秉章先行参处。　　

○谕军机大臣等、据总理各国事务衙门奏、广东潮州府城。尚未准英人进城。与条约不符。请派大员妥筹办理等语。潮州府城。准英人进城通商。载在条约。久已颁行。并奉文宗显皇帝谕旨。令该省督抚按照条约办理。何以五年之久。尚未准该国人入城。现据英国照会。势难中止。万一该国不能忍耐。恃强入城。与国体更有关系。何如晓谕绅民。按照条约。准其入城。略无痕迹之为愈乎。瑞麟于接奉此旨后。酌带委员。驰往潮州。拣择通达事理之绅士。斟酌情形。督饬该地方官。晓谕开导。使知外国和好已久。彼此相安。此番照约入城。系奉旨允行之事。断难阻止。毋为浮言所惑。俾该领事按约进城。用符定约。方可以示诚信。至华商曾源成亏欠英商银二万四千余圆之多。即使内地民人交易。亦当按律严追。讵得以事属英商。转存歧视。从来地方官办理中外事件。俱存此意。以致口实愈多。并著瑞麟查明。按照条约。将曾源成欠项严追归款。傥再迁延不交。即著按律治罪。以昭平允。瑞麟出省后。所有中外及地方应办事宜。均著郭嵩焘妥为经理。用副委任。总理衙门片一件。照会五件。均著钞给阅看。将此由六百里各谕令知之。　　

○又谕、总理各国事务衙门奏、四川酉阳州人殴毙法国传教士。请饬严办一摺。外省教民交涉案件。全在地方官持平办理。迅速了结。方可消弭争端。酉阳州教民争斗一案。该州何以坐视不问。任令该民人打抢烧毁。致将传教士殴毙。若因此酿成衅端。该将军等其能当此重咎耶。著崇实、骆秉章、按照该公使照会所称各节。迅速遴委明干之员。逐一确查。并将殴毙传教士之冯仕银、张佩超、宋文选等、悉数拏获。归案讯办。按律定拟。不准一名漏网。酉阳州知州办理此案。任意迟延。有心贻误。并著查明先行严参惩处。总理衙门摺一件。照会节略各一件。均著钞给阅看。将此由六百里各谕令知之。　　

○命刑部左侍郎灵桂、太仆寺卿刘昆、驰赴巴林扎萨克旗查办事件。　　

○追予浙江花园埂殉难在籍主事刘钟祥祭葬世职加等。暨主事董俊翰。母孙氏、弟良翰、分别旌恤如例。附祀忠孝节义两祠。　　

○追予浙江各属阵亡殉难举人陈虎臣等绅民妇女三百二十一名口分别旌恤如例。并予建祠。　　


大清穆宗继天开运受中居正保大定功圣智诚孝信敏恭宽毅皇帝实录卷之一百五十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。九月。癸亥朔。上诣绥履殿问慈安皇太后安。平安室问慈禧皇太后安。至戊寅皆如之。　　

○谕内阁、徐宗干奏、特参疏脱官犯禀报迟延之员。请旨革职一摺。福建按察司经历金相、经该抚派令看管已革诏安县知县发遣官犯钱宝懿。因按察使王德榜带印出省剿贼。司狱官因无印文。未即收禁。暂驻该经历署内。钱宝懿于本年四月闲由署脱逃。留有字据。称系探亲即回。属其勿以脱逃呈报。该员迟至两月之久。始据实具禀。致该官犯已远逸无踪。为人所愚。形同木偶。实非寻常疏忽可比。金相著即行革职。饬令随同委员勒限两月。将钱宝懿缉获。从重究办。通饬各属严拏。并著徐宗干分咨各省暨该官犯原籍。一体查拏解究。寻奏、金相访明钱宝懿潜匿原籍。即会同山阴县知县□□穴□又□获收禁。旋据浙省详报钱宝懿在监病故。应即议结。报闻。　　

○谕军机大臣等、恩合奏、探确盗贼股数。急行赴任剿办。并密陈奏省吏治捕务。及劝修开原城垣各摺片。盛京盗贼肆行。东西南北各处。均有聚股成队之贼。亟应设法捕拏净尽。以靖地方。恩合现已到省。即著与宝珣将一切防剿事宜妥筹办理。省城为根本重地。恩合摺内所陈暂时不宜出省督剿。亦属详慎之道。富平阿已抵新任。前曾谕令恩合体察情形。商令该副都统带队剿贼。仍著恩合斟酌妥办。如必须亲自出省督队剿贼。即著相机而行。毋稍濡滞。文祥所奏捕盗各节。既据恩合奏称确有把握。即著实力奉行。毋得有名无实。至清盗之源。必须州县之振作吏治。武弁之不分畛域。方能有犯必获。奸宄潜消。著恩合、宝珣、认真整顿严明赏罚。将缉捕得力之员。随时保奖。其玩忽从事者。一一严参惩办。不得稍有瞻徇。其句引通信招诱贿纵之差役。亦必须设法访拏严办。以示惩儆。开原地当边要。城垣倾圯。该商贾等捐修补葺。甚属急公。著恩合等于工竣时派员验收。如果工坚料实。准由该将军等奏明量予奖叙。以示鼓励。将此各谕令知之。　　

○又谕、总理各国事务衙门奏、连日与俄国公使筹商汇兑伊犁饷银。办理情形一摺。军营用项。以粮食火药等项为大宗。该国既不能多汇现银。如肯赊借各项。即与汇兑饷银无异。惟伊城被围日久。恐乏员迎提。必须由俄国派人送至伊城。方免疏虞。至将来偿还价值。及酬劳等款。较之汇兑饷银。或不无糜费。惟现在军情紧急。不得不从权办理且俄国不肯发兵。若能多派弁兵。护解粮食火药等款到城。亦可借助声威。即著明绪按照该衙门筹议各节。迅速行文俄国边界各官详细筹商。相机办理。该国接到该公使公文如果照办。其赊借各款。应如何酌议价值。及日后如何分别归还。并护解人等到伊应如何酬劳驾驭之处。并著该将军随时斟酌情形。妥为办理。总理各国事务衙门摺一件并照录与俄使倭良嘎哩来往信函各一件均著钞给阅看。将此由六百里谕令知之。　　

○盛京将军恩合奏现饬统领丰恩带兵追剿贼匪。得旨、俟丰恩等将追贼实在情形呈报到日。即行具奏。仍一面严饬实力追捕毋稍松懈。　　

○甲子。谕内阁、朕奉慈安皇太后慈禧皇太后于本月十七日启銮后。著派肃亲王华丰、大学士贾桢、倭仁、尚书文祥、存诚、留京办事。华丰、贾桢、倭仁、文祥、四人分日轮班。在内直宿。不直宿者于申刻散直。存诚每日进内办事后。毋庸直宿。午刻先行散直。　　

○又谕、昨因御史汪朝棨奏参联捷片内。有联捷奉旨发往原任陕甘总督熙麟差遣委用之语。何时有此谕旨。令汪朝棨明白回奏。兹据奏称联捷并无发交熙麟差委之旨。委系具摺时缮写错误。迨经查出。因系参劾之件。不敢奏请更正。疏忽难辞等语。谕旨系宣示中外之件。该御史何得凭空臆撰。任意书写。实属荒谬。非寻常错误可比。汪朝棨著交部议处。　　

○谕军机大臣等、前因马贼扰及蓟州一带。谕令刘长佑传知调任山西太原镇总兵蒋临照暂缓起程。现在近畿地面。尚属安谧。而山西防务。最关紧要。著刘长佑迅即传谕蒋临照。速赴太原镇本任。以重职守。刘长佑现赴边墙查勘隘口。著即查照文祥所奏边隘等处布置情形。及历次寄谕。悉心筹画。务令官兵民团。联络声势。俾贼匪无闲可乘。以靖地方。刘祺、刘景芳、所带之马勇。著刘长佑调赴玉田以西御道以南驻扎。该督此次带往之马步各队。著在通州三河以西御道以南驻扎。并严饬各员弁周密巡防。肃清跸路。该督于查勘边隘及桥道事毕。仍著于启銮前二三日来京。伺候召见。将此由四百里谕令知之。　　

○又谕、钦天监监正音德讷奏、风闻蠹役殃民。与马贼暗通信息。请旨拏究一摺。据称顺义县蠹役张桂林即黑张老。原名张有德。绰号东坝天一只虎。欺压良民。豢养匪类。曾有被骑马贼劫去钱物骡马者。该役向事主索贿。将失物代为赎回。又与庄头玛勒呼善即马四等、结为死党。无恶不作。私设刑具。残害无辜。该县书役。皆其心腹。乡里侧目。控告到官。尽遭反噬等语。匪徒著有绰号。豢匪殃民。最为可恶。即其通贼一节。如果属实。难保无另有不法重情。现当整饬捕务之时。亟应严拏惩办。以靖地方。著万青藜、卞宝第、密饬所属将顺义县蠹役黑张老即张桂林。及庄头玛勒呼善即马四。一并严拏务获。解交刑部。按律惩办。毋任漏网。原摺著钞给阅看。将此各谕令知之。　　

○又谕、仓场侍郎钟岱等奏、河运到通。全数收竣。并请饬漕运总督来年酌量起运各摺片。漕运总督吴棠本年试办河运米三万六百石。已于八月内全数抵通。米色一律乾洁。实属办理妥速。著有成效。江北本属产米之区。如将应运米石。酌量改归河运。即可无需采买。且核计脚价等项。较海运有减无增。是经久之计。实以河运为便。著吴棠遵照前旨。悉心筹画。将来年江北应运米石。按照本年办过章程。酌增数目。多备船只。如期由河道起运。以复河海并运之旧。于京仓大有裨益。一切应办事宜。均由该漕督遴委妥员认真经理。将此谕令知之。　　

○又谕、德兴阿、刘蓉奏、甘省军情猝变。陕西局势可虞。请拨兵饷严备。并雷正绾为回酋蛊惑各摺片。雷正绾战功素著。受恩不为不深。乃以金积堡一败不支。又平日嗜好太重。致为回酋赫明堂所制。或系部下骄兵悍卒。迫胁至此。亦未可知。刘蓉已选派向与该提督熟识之员。持函往谕。开示利害。如果能遽行悔悟。是该提督尚有受恩之日。著杨岳斌、德兴阿、刘蓉、即行传知该提督。令其约束将弁。共相奋勉。但能显立功效。仍必立沛恩施。如果纵令所部骚扰地方。不能禁止。将来身名俱裂。悔之何及。如此确切开示。看其如何转关。再行相机办理。至平凉庆阳泾州长武等处。杨岳斌、德兴阿、刘蓉、务当妥筹保护。毋任蔓延为患。此后军情。著随时飞速奏闻。以慰驰念。将此由六百里各密谕知之。　　

○又谕、德兴阿、刘蓉奏、甘省军情猝变。陕西局势可虞一摺。陶茂林、雷正绾、张华等营。先后变乱。溃卒句结逆回。纷窜陕境。围攻泾州。各路同时吃紧。腹地空虚。岌岌可虑。著都兴阿、穆图善、迅拨金顺、西蒙古西克、两起马队。驰赴陕省之邠长一带相机扼堵。并著崇实、骆秉章、于周达武部下。抽拨总兵李辉武所带步队五营。随赵长龄由川迅速赴陕。以护省垣而资调拨。其口粮即由川省源源解济。毋令缺乏。赵长龄叠经有旨。催赴新任。谅必迅速起程。到陕后。著与德兴阿、刘蓉、会商防剿事宜。彼时刘蓉应俟边防稍松。再行回籍。现在甘省情形。杨岳斌知之必悉。雷正绾现在何处。各溃勇能否设法羁縻。俾令剿贼自效。平凉庆阳。有无警报。能否拨兵救援。并著该督妥筹办法。迅速奏闻。以慰驰系。此股溃勇句结回逆。势甚猖獗。难保不乘闲纷窜。王榕吉未可以贼踪尚远。稍涉大意。其交界应防处所。著早为布置。免致临渴掘井。贻误地方。蒋临照如已行抵山西。即令驰赴太原镇总兵新任。筹办防务。毋稍延误。刘蓉另片奏、穆图善营饷久缺。请再饬川督会同新任陕抚赵长龄、将毛震寿前在川省筹捐款项三十万之数。源源解济等语。所奏自系实情。目前甘省军情紧急。更甚于前。崇实、骆秉章等、务当力为其难。仍饬令藩司会同毛震寿、将原筹捐款催齐。陆续解甘。以支危局。赵长龄已＜??闲＞陕抚。于甘省饷需。谊应兼顾。著与崇实、骆秉章、悉心筹画。崇实、骆秉章等、尤当于民闲剀切晓谕。务使民生军饷。两无所妨。方为至善。山西应解陕省军饷。并著王榕吉无论何项。先行拨解若干。以济急需。毋得稍有迟延。致误戎机。将此由六百里谕知都兴阿、穆图善、崇实、骆秉章、杨岳斌、德兴阿、赵长龄、刘蓉、并传谕王榕吉知之。　　

○又谕、瑞麟等奏、花旗匪党乞降。收复长乐县城。现饬规复镇平。官军赴西省会剿。攻克木式匪巢。调曾敏行移扎南雄各摺片。花旗股匪。阑入长乐后。经总兵卓兴等设法围攻。该匪自知穷蹙。伪列王黄悰保遣人赴郑绍忠营吁请投诚。于七月二十七日黄悰保率夥二百余人从南门奔出。薙发缴械。伪天将林振扬亦率同许明升等缒城乞降。将首先倡乱之伪来王陆顺得捆缚送出。并杀来逆亲党百余名。逆众全行薙发。当将县城收复。卓兴等现于降人中酌选精锐。率领同赴镇平。剿办康逆。著瑞麟、郭嵩焘、饬卓兴等严密防维。妥为驾驭。不可稍涉大意。致为该降人所绐。又生反侧。汪海洋屯踞镇平。凶焰日衰。现在长乐县城克复。卓兴郑绍忠等军。已即日移扎镇平。是镇平之西南面已有粤军兜围。著左宗棠檄饬闽粤江西各军协力进攻。务将汪逆一股迅速殄除。瑞麟等现调回岑溪之曾敏行一军。驻扎南雄。派朱国雄等两营。移赴连和一带。即著饬令该员等扼要严防。毋令逆匪蔓及江境。刘坤一、孙长绂、即饬席宝田、娄云庆等、懔遵前旨。迅速前进。听候左宗棠调遣。曾敏行一军。现已调回粤东。其岑溪等处余匪。著张凯嵩饬令蒋泽春、会同地方文武实力□□穴□又□捕。毋留遗孽。将此由六百里谕知左宗棠、瑞麟、徐宗干、刘坤一、张凯嵩、郭嵩焘、并传谕孙长绂知之。　　

○命御前侍卫春佑、乾清门侍卫常山、礼部左侍郎察杭阿、恭诣东陵查看红椿。　　

○改陕西兴安府汉阴通判为要缺。由外拣调。从巡抚刘蓉请也。　　

○以试办河运米石。著有成效。予漕运总督吴棠议叙。赏道员刘咸按察使衔。　　

○以广东长乐县城被匪窜陷。旋即收复。予总兵官卓兴以提督提奏。署知县粟资源革职留营。免治罪。投诚贼目林振扬改名英彪、并赏守备衔。　　

○予广西岑溪阵亡都司李得胜、外委张光耀、祭葬世职加等。　　

○乙丑。谕军机大臣等、前据文谦奏、于启銮前数日。赴烟郊伺候接驾等语。因思隆福寺防护。关系甚重。著文谦于该镇所辖迤北各处隘口。分饬兵弁严密布置。毋许稍有疏懈。文谦著毋庸前赴烟郊。即在隆福寺接驾。以昭慎重。将此谕令知之。　　

○又谕、前据文祥奏、筹办马贼章程。当寄谕直隶热河等处妥议覆奏。兹据麒庆奏称该大臣所筹设探备兵。剿截□□穴□又□捕。及分别赏罚之处。均属周密。即著该都统按照章程实力办理。以期渐绝根株。贼匪聚散无定。该都统所称聚则宜攻。散则宜捕。及听群盗自相纠擿之法。总须认真举办。方能有效。不得有名无实。仅成纸上空谈。另片奏、遵查丁起陇等并无聚匪滋事等情。仍著该都统再行密访详查。毋得因其曾经拏获刘宽等匪。意存回护。如实无劣迹。即著责令丁起陇等随同弁役。将境内著名各犯。一一捦获到案。不准一名漏网。如果著有成效。并准其奏请奖励。傥阳奉阴违。或徇庇匪党。不能将要犯按名弋获。即著立时正法。以免养痈贻患。懔之慎之。将此谕令知之。　　
</div>
    <div class="pagination">
<a href="清实录同治朝实录_page221.html">上一页</a><span>...</span><a href="清实录同治朝实录_page217.html">217</a><a href="清实录同治朝实录_page218.html">218</a><a href="清实录同治朝实录_page219.html">219</a><a href="清实录同治朝实录_page220.html">220</a><a href="清实录同治朝实录_page221.html">221</a><span class="current-page">222</span><a href="清实录同治朝实录_page223.html">223</a><a href="清实录同治朝实录_page224.html">224</a><a href="清实录同治朝实录_page225.html">225</a><a href="清实录同治朝实录_page226.html">226</a><a href="清实录同治朝实录_page227.html">227</a><span>...</span><a href="清实录同治朝实录_page223.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
