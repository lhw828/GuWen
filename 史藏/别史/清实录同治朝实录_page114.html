<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 114 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 114 页/共 505 页
  </h1>
  <div class="content">
   ○以办事勤奋。复湖南代理按察使降调道员陆传应职。　　

○以江苏攻克江阴杨厍汛城。赏都司唐殿魁巴图鲁名号。余升叙有差。　　

○以陕西攻克王阁村匪巢出力。赏委营总双福副都统衔。佐领达淩阿、胜全、和成、富克津布、铁清、穆腾额、委参领阿克当阿、乌吉布、参将马腾云、刘洪贵、胡定坤、谢洪泰、陈道念、朱廷显、游击舒占标、朱尔东、李文喜、巴图鲁名号。委参领德喜、知州张维训等花翎。守备李学海等蓝翎。余加衔升叙有差。　　

○拨武备院战弓一千张。解往钦差大臣僧格林沁军营备用。　　

○戊午。上复诣大高殿祈雨坛行礼。　　

○遣恭亲王奕?恭祀天神坛。惇亲王亦誴恭祀地祇坛。睿亲王仁寿恭祀太岁坛。惠亲王绵愉诣时应客。钟郡王奕詥诣昭显庙。孚郡王奕譓诣宣仁庙。顺承郡王庆恩诣凝和庙。肃亲王华丰诣觉生寺。豫亲王义道诣黑龙潭。科尔沁镇国公棍楚克林沁诣密云县白龙潭。拈香。　　

○遣官祭关帝庙。　　

○谕议政王军机大臣等、多隆阿奏、遵旨派援凤翔。并分路进兵情形。及曹克忠疏通西安粮道各摺片。多隆阿既派兵分扎渭河以南。造船运送粮食。一俟兵至临潼。即与省城通气。是省城已可无虞。马德昭既经派援凤翔。即著瑛棨懔遵前旨。克日添足三千人。交该提督带赴凤翔。督同王梦麟认真剿办。迅解城围。不准再行藉词截留。致滋贻误。曹克忠既经行抵西安。带兵出省。连获胜仗。长安鄠县等处。粮运渐通。即可饬令移营三桥。以通咸阳一带道路。瑛棨亦当派兵协剿近省零星回匪。扎营城外。与曹克忠声势联络。毋得株守城垣。仍前畏葸。并将该省应办事件。次第办理。渭南等处。已无贼踪。何以渭南并无地方官在彼。经多隆阿催调。尚未见到。著瑛棨查明严催赴任。毋任逗遛取巧。金顺等业经记名副都统。遇有缺出。即可＜??闲＞放。惟各路军营保举出力人员甚多。亦须俟有缺出。始能陆续酌量＜??闲＞放。该将军惟当督饬各员。认真出力。如劳绩卓著。朝廷自有见闻。定当尽先＜??闲＞授也。本日据熙麟奏、贼围平凉。已逾数旬。而救兵不来。城围未解。刻下多隆阿屡获大捷。逃来白吉铜城之贼。数逾巨万。焚掠抢杀。惨不可言。非迅调劲旅不可。甯州地方。亦有贼踪肆扰。请速派援等语。甘肃兵力单薄。且无得力之将。多隆阿务须分兵兼顾。严催马德昭统兵迅解凤翔之围。仍即赶紧驰赴庆阳。会商熙麟。次第剿办。以纾朝廷西顾之忧。多隆阿身为统率。自当全局通筹。不可稍分畛域。正在寄谕闲。据官文等奏、李云麟丁忧。请赏假两个月回旗穿孝。业经降旨允准。并已谕令骆秉章、迅饬张由庚督兵赴陕南暂行节制各营。俟李云麟假满后。仍令前往视师。惟该员抵陕尚需时日。张由庚能否胜统率之任。尚未可知。该处军务紧要。仍著多隆阿、瑛棨、随时兼顾。并与骆秉章会商妥办。毋使稍有疏失。将此由六百里各谕令知之。　　

○又谕、官文等奏、李云麟在营闻讣丁忧一摺。陕南军务孔亟。李云麟已有援陕之命。恐汉中军士闻信后。毛震寿呼应一切不灵。而陕南贼势狓猖。西望不胜焦急。前据骆秉章奏、檄调张由庚。朱桂秋等军。驰援汉郡。计期应抵陕境。所有汉南各营。即著骆秉章传谕张由庚暂行统率。迅埽逆氛。俟李云麟假满抵陕后。仍归该京堂节制。以一事权。梁作楫业已拔营前进。即著官文、严树森、迅饬扼守兴安。并会合张由庚等军。筹商进取。毋得专待李云麟。致令事机松懈。李云麟部勇。既据官文饬令欧阳正墉权为兼统。即著责成该道员就近妥为弹压。毋令在外滋事。前因李桓患病请假调理。谕令将该藩司所募勇丁。交李云麟带赴汉中剿贼。现在李云麟回鄂尚需时日。此项勇丁。自应暂缓前进。如李桓病已痊愈。即仍著该藩司督率所部。星驰赴陕。并著该大臣酌量妥筹办理。将此由六百里各谕令知之。　　

○又谕、熙麟奏、进剿平凉。及甯州接仗获胜。并统筹陕甘军务全局各一摺。平凉回匪。屡扑官军营盘。经游击马天祥等督兵击退。其甯州贼匪。亦经知州宋来宾、守备马天禄等、迎剿胜胜。惟平凉尚未解围。而白吉铜城各贼巢。悍党日增。我兵数不满千。实形单薄。著熙麟督饬马天祥等就现有兵力。实力防剿。毋稍疏虞。仍一面迅催各路援兵。星夜来庆。立解平凉之围。所陈甘省贼多兵少。势极急迫。自系实在情形。惟多隆阿系督办陕甘军务。该处剿匪正在得手。万难分兵赴甘。且东路剿回大胜。则败匪势必西遁。白吉铜城等处。增贼逾万。此亦情势所必至。非多隆阿有意驱偪。以邻为壑也。该督身任兼圻。惟当力为其难。不得以时局艰危。遽思委卸。至马德昭一军。多隆阿现令带兵三千。援救凤翔。傥能迅解围围。不但可保凤郡。且可遏贼西窜之路。马德昭于解凤翔城围后。移兵赴甘。先声所慑。必于甘省军事有裨。前已叠谕多隆阿迅饬马德昭统兵援凤。并令瑛棨毋得再事攀留。本日又经谕令多隆阿妥筹兼顾。毋置甘省于不问。熙麟当思和衷共济之义。毋以小嫌而误大局。方为不负委任。将此由六百里谕令知之。　　

○贵州布政使海瑛因病解职。以按察使龚自闳为布政使。前任湖北按察使裕麟为贵州按察使。　　

○以记名总兵官赵既发为陕西汉中镇总兵官。　　

○办理汉中军务候补四品京堂李云麟丁忧。赏假两个月回旗治丧。　　

○己未。谕议政王军机大臣等、张之万奏、河南亟需马队。请酌拨以利进剿一摺。据称由楚窜皖之捻。句结发逆。众逾二万。已纷纷回窜豫省。胜负实无把握。请饬僧格林沁、刘长佑、将现留三省马队。酌拨四五百名来豫各等语。所奏尚属实在情形。僧格林沁督师东省。马队本不敷分拨。恒龄、苏克金、亦各带所部到直。更以分而见单。何能轻议抽调。惟河南军情。正在吃紧。闻亳捻又纷纷装旗。窃恐仍窜豫境。光固一带。捻踪麕至。若无得力马队。追剿兜击。势必任令长驱日益蔓延。为患诚非浅鲜。直省现就肃清。有恒龄等所部马队。已足防剿之用。成保、萨萨布、所统京营马队。尚称精壮。惟未久经战阵。以致不能即成劲旅。此项京兵。素为僧格林沁所深悉。若隶该大臣军营。俾得历练行阵。学习营规。足备折冲之选。即著刘长佑审度情形。将成保等所部马队。酌拨数百。驰赴山东。以便僧格林沁于得力马队内抽调数百名。派员统带。发往河南。交张之万调遣。如此一转移闲。于直东两军尚无妨碍。而于豫省大有裨益。该大臣等素能不分畛域。即著通筹大局。会商办理。张之万原摺。均著钞给阅看。将此由六百里各谕令知之。　　

○又谕、张之万、毛昶熙奏、归陈现无警报。拟合兵围攻张冈。及贼匪窜扰光固情形。逃将卢得胜。请严拏发遣各摺片。张冈踞贼甚悍。现在既已合围。即著张之万等严督各将弁。合力攻克。务将凶悍死党。悉数歼除。毋任突围他窜。归陈等处防务。即可知照袁甲三、袁保恒、督同该镇道等妥为经理。傥有警信。再行酌量移扎。毋稍疏忽。捻匪由光固边境窜至林家寨。过河西扰。该匪行踪飘忽。非回窜蒙亳。即图扰宛汝。张之万已派副将孙之友率领马步。驰往光息一带。即著饬令确探贼踪所向。与刘鸿增一军会合堵剿。毋令窜扰完善地方。与苗党句合。是为至要。已革副将卢得胜。本系奉旨查办之员。经余际昌暂留带队。兹复因主将失利。匿迹远扬。实属目无法纪。该抚等请发往新疆。殊觉轻纵。著即飞咨湖北督抚。一体严拏务获。即行正法。以肃军律。将此由六百里各谕令知之。　　

○又谕、沈葆桢奏、官军进剿包家塅窜逆获胜情形。并鄱阳彭泽等县境。兵练协力防剿各摺片。逆匪图扰江境。进踞包家塅。经王沐督勇进剿获胜。贼败窜岭外。洵足以大挫凶锋。惟该逆纷至沓来。刻思上窜。该抚奏称刘典拔队来援。不日可入饶境。著即檄饬各营将弁。悉听刘典调度。克期廓清鄱境。次第由都昌湖口节节埽荡。期与曾国藩派出之李榕一军。前后夹攻。俾该逆窜遁无路。自不难一鼓歼除。江忠义计期应抵江境。著沈葆桢飞催前进。会同席宝田援师。齐抵饶防。以厚兵力。毋任迁延贻误。沈葆桢另片奏、永甯永新龙泉等县地方。会匪句结。约期举事。经地方文武员弁。先后拏获匪首王敬谷等正法。惟据称四月初三日。有匪徒二百余人。突至永甯县城下。虽经孙文铭等督勇追拏。而获犯无几。难保不潜匿山谷。乘闲再逞。著沈葆桢严饬该地方官。迅速摉捕。务净根株。毋稍姑息。至贻后患。又另片奏、法国教士罗安当由皖来江。经南昌府知府许本墉、于城内置备公馆。以便教士进城谒见。而居民总不听从。止得派役先于船上豫备。即有无数百姓将该役头面掷伤。该役向教士投诉。教士遂将船下驶等语。教士遵照和约来江。若藉传教为名。阴有不法。及挟制官长。欺压百姓。该居民抱愤不平。亦应禀明地方官办理。此次罗安当船只。甫经抵省。尚未进城。与该省居民并无嫌隙。何以不遵地方官约束。竟将办差丁役掷石打伤。似此无端寻衅。该教士岂能相安无事。势必来京哓渎。该抚现在访拏滋事为首之人。著即严饬该府县认真查拏。从重惩治。毋稍轻纵。该教士如再来省。务须晓谕居民。并豫加防范。不可再有此事。至该教士回浔后作何计议。并著据实奏闻。将此由六百里谕令知之。　　

○又谕、明谊奏、接据广凤咨称、科布多地方。另有俄人四十余名。骑马持械。来至昌吉斯台卡伦。经该卡官兵拦阻。俄人逞强殴打。抢去马匹什物。并将台吉兵等拘去。随即放回。俄人现亦不知去向等语。俄人诡诈性成。因上年会勘界址。未遂所欲。辄为此鬼蜮伎俩。以冀别启衅端。可肆要挟。明谊拟令蒙古等部落。同心御侮。稍遏其贪狡之心。固属釜底抽薪之法。惟俄人来去无常。来既难于豫制。去又无处穷追。各游牧蒙古等畏其强横。未必即能与之相抗。即如此次俄人来者。人数并不甚众。而蒙古卡兵竟被拘去十三人之多。是其明证。可见同心御侮之策。亦不过徒托空言。万不足恃。明谊惟当督饬在事员弁。实力防范。仍一面行文知照该国西悉毕尔衙门。以理诘问。务令约束该国人等确遵条约。静候会议界址。毋再如此无理滋闹。方是正办。至俄国在京公使。已谕令总理衙门与之理论。第相隔万里。该公使每以另有所派分界之人主持一切。显系藉词推诿。除仍谕令总理各国事务衙门与之剖辩。惟明谊身膺边疆重寄。总当力为其难。妥筹办理。方为不负委任。明谊另片奏、遵查沙宾达巴哈地方木房二闲。实系蒙古所盖。惟科布多之吹河北岸。有木房六闲。系道光十一年闲俄人建立。又在南岸盖有木房三十一闲。为该国商人居住等语。沙宾达巴哈地方木房。既据总管兴达逊等称非俄人建造。并具结存案。即著责成该总管等妥为防范。毋稍疏虞。至吹河地方。已越布鲁特之界。俄人既在此处搭造房屋。难保不生吞并该蒙古之心。不可不豫为地步。以杜诡谋。该处房闲。既系道光十一年所造。当时因何准其至此贸易。有无奏过成案。并著明谊查明详晰具奏。毋得含混了事。将此谕令知之。　　

○庚申。谕内阁、镶黄旗满洲奏、已革副都统衔侍祥恩之母。呈诉孤苦无依。吁恳恩施。以资养赡。请旨办理一摺。据称祥恩前经革职查抄。发往军台效力。惟伊母已故理藩院尚书吉伦泰之妻。年逾七十。双目失明。止此一子。子妇已故。并无孙男孙女。栖身无地。度活綦难。可否将抄产赏还少许。藉资周济等语。已革侍卫祥恩。世受国恩。不知谨慎当差。力图报效。乃在胜保军营任性妄为。肆行无忌。甚至于查起胜保寄顿之委员。亦胆敢恃强殴打。倚势作威。目无法纪。实属孽由自作。罪无可逭。惟伊母以残瞽余生。衣食无资。览其哀诉各情。实堪矜悯。所有祥恩抄产。应如何量为赏还伊母之处。著总管内务府大臣酌拟具奏。寻奏、查抄祥恩衣物。业交崇文门变价。拟将原抄房屋七十九闲。地亩三顷。请赏还祥恩之母。以资养赡。从之。　　

○又谕、唐训方奏、安徽署东流县知县候补知县唐训高。系伊堂弟。例应回避。因该员随同办理营务。已历五年。情形熟习。人地相宜。现当临淮军务吃紧。据实请旨等语。唐训高著准其仍留安徽以知县补用。毋庸回避。　　

○谕议政王军机大臣等、唐训方奏、捻苗各匪。句结蔓延。蒙军四面受敌。情形危殆一摺。都兴阿等奏、江防堵剿叠胜严防情形。并贼匪伪扮难民渡江。及停止北盐南运各摺片。涡河南北。遍地贼氛。粮□舟穸□□被劫。蒙亳声息不通。城中现粮。仅敷五日。万难久持。僧格林沁前派佐领讷木津、守备桂锡桢等马队。追剿山东窜捻。已到宿州。现经唐训方饬令会同英翰。梭巡龙山雉河一带。而蒙亳宿永。处处伏莽。兵力较单。实有兼顾不遑之势。现在蒙城情形危迫万分。设被苗逆占踞。则凶焰愈张。非独皖北地方。为贼吞噬。即豫东两省。亦将被贼肆扰。大局何堪设想。以目下南北情形而论。皖北军务。较之东省紧急百倍。僧格林沁一军。为淄川一隅牵掣。未能亲督兵勇。即时南下。亦须分拨一旅。迅速赴援。以期顾全大局。并著于恒龄、苏克金、二人中。酌派一人统兵前往。以资得力。昨因张之万请拨马队赴豫剿捻。当经谕令僧格林沁酌派数百名前往。此时如援皖兵力。不敷调遣。即著将派往豫省马队。先行移拨皖省。并由该大臣添拨若干。派令前往援救蒙城。毋稍迟延。如前拨之马队数百名。先已到豫。张之万不得藉词截留。以期移缓就急。丁宝桢一军。如尚未入东境。即著唐训方、张之万等、仍遵前旨。沿途截留。移援蒙城。知业已行抵山东。则东省得此一军。僧格林沁之兵。更可派拨援皖。并著张之万、毛昶熙、于归郡汝甯一带。先期布置。严密设防。以备匪党纷窜。陈州一带。即责成袁甲三督饬袁保恒。联络绅团。豫筹防剿。张之万拨解临淮之饷银一万两。务当严饬委员。迅速解到。不许稍延时日。蒙城及临淮军营。粮食垂尽。唐训方与勇丁已同食豆粥。情形危迫如此。岂容束手坐视。现惟豫省相距较近。临淮蒙城水路。亦惟陈郡可通。袁甲三素顾大局。著即在陈郡设法劝捐。无论谷米杂粮。总以迅集成数。即由水路运赴临淮蒙城两处。以救倒悬。该前督无论如何为难。均著设法迅速筹办。断不可以不在其位不谋其政为词。置之膜外。宿州与临淮消息。尚有一线可通。总兵姚广武现住该处。著吴棠即严饬该总兵。迅速进援蒙城。不准拥兵观望。并分兵兼顾灵璧。毋令苗捻各匪阻绝临淮运道。如兵力不敷。即著吴棠添兵速行往援。并设法解运粮饷济急。力顾大局。成大吉一军。现驻麻城。距蒙城较近。此时大股逆匪。东窜天六。鄂省边防已松。即著曾国藩、官文、严树森、饬令成大吉星夜兼程。移军驰援蒙城。官文等不许执意奏留。怀远踞贼。即著唐训方激励诸军。迅速攻克。寿州围城贼匪。著曾国藩、唐训方、饬令蒋凝学、毛有铭两军。力加剿洗。所调清江戈船。著吴棠赶紧督饬前往。庐郡一带。现无贼踪。曾国藩营兵力有余。若能抽拨一军。驰抵颍上。直捣苗逆老巢。则蒙城之贼。势必回顾。或可解城围之急。此时皖南贼势已松。即著曾国藩妥筹迅速办理。李续宜假期将满。皖北时势万紧。著即迅速起程。驰往该处督办军务。毋再稽迟。唐训方摺。著钞给僧格林沁阅看。金家集一带陆路之贼。已有回窜浦口九洑洲之意。著都兴阿等督饬水陆诸军。严密防范。毋令东窜扬城。其盱眙一带筑垒之贼。及攻扑天长各贼。均经黄开榜等水陆会剿。叠次获胜。并解天长西北两门重围。仍著都兴阿等会同吴棠。督军力埽贼氛。毋任纷窜。至江阴贼匪。屡有扮作难民渡江北扰之说。都兴阿等现饬水陆防兵一体严查。并密查贼首黄姓务获。所办甚是。逆匪窥伺里下河。已非一日。现当江防吃紧。岂得任令南岸奸民纷纷北渡。且贼踞江南已久。该难民前既相安。何以此时忽欲北渡。江阴令沈方煦。遽请吴棠准令渡江。该漕督不加查察。且咨行都兴阿等。令水师不得拦阻。市小惠而忘大害。何竟愦愦至此。著即严饬北岸地方官。认真盘察。并将续来难民。一体禁渡。傥漫不经心。致令奸宄溷迹。贻误事机。恐吴棠不能当此重咎也。办理荒谬之江阴令沈方煦。著都兴阿、富明阿、吴棠、会同查明严参。以儆玩泄。淮北盐八万引。前据吴棠奏改南运。现据都兴阿等奏称、有引界混淆。透私漏课。及与捻匪湖船溷迹之弊。著吴棠即按照都兴阿等咨明情节。另筹妥办。毋得固执前见。至吴棠与都兴阿共办一事。惟当以大局为重。和衷共济。共图保卫江北地方。不可稍存意见。致公务或有贻误。懔之。将此由六百里加紧各谕令知之。　　

○予安徽蒙城阵亡守备马国清、把总杨家恺、祭葬世职加等。　　

○辛酉。谕内阁、前因吏部奏、湖北补用道唐际盛防堤出力。止属寻常劳绩。官文所保二品顶带之处。未免过优。改为从优议叙。兹据官文奏称、该员于松滋澧州逆匪起事之先。访捦首逆。地方赖以安堵。与寻常劳绩不同。且官声卓著。能济时艰。请照前旨给奖等语。唐际盛著准其仍照前旨赏给二品顶带。以昭激劝。　　

○谕议政王军机大臣等、阿克敦布等奏、官兵俸饷粮米。积欠日久。亟应筹拨。并沥陈兵丁困苦情形各摺片。察哈尔官兵廉俸饷糈。向由直隶藩库筹拨。交口北道饬张家口同知散放。现在该处兵丁。统计欠领俸饷四十一个月。共银二十余万两有奇。粟米十七个月。共一万六千余石。叠经前任都统庆昀咨催。该承办衙门仅止零星拨给。无济于事。该驻防兵丁迫于饥寒。鹄面鸠形。屡向阿克敦布等哀求调济。情形实堪悯恻。著刘长佑督饬直隶藩司。无论何款。速行酌量筹拨若干。以资接济。不得以无款可筹。藉词推诿。阿克敦布等原摺片二件。均著钞给阅看。将此谕令知之。　　

○以翰林院侍讲学士继格、侍讲铭安、充日讲起居注官。　　

○命翰林院编修孙念祖提督湖北学政。　　

○壬戌。以甘澍优沾。上诣大高殿行礼报谢。　　

○遣惠亲王绵愉诣时应宫。钟郡王奕詥诣昭显庙。孚郡王奕譓诣宣仁庙。顺承郡王庆恩诣凝和庙。豫亲王义道诣觉生寺。定郡王溥煦诣黑龙潭。拈香。　　

○谕内阁、吴棠奏、请将贪劣委员。暂行革职等语。办理申夏等港厘捐委员知县吴维禧、自设局以来。任意开销。且需索票费。擡折银价。种种扰累。经绅民呈控有案。现又与委员知县张金钊互相禀讦。似此昬庸贪劣之员。亟应从严惩办。以儆其余。吴维禧著暂行革职。并著吴棠饬令该司道等、提同张金钊质讯根究。分别勒赔追缴。以肃厘务而儆官邪。寻奏、遵查吴维禧办理厘捐。尚无侵吞情事。惟多设船只。任意开销。拟请即予革职。勒追赔款。俟缴清省释。从之。　　

○谕议政王军机大臣等、吴棠奏、剿办发逆获胜。天长解围。并诱捦教匪。生捦巨逆一摺。现在天长之围虽解。而贼踪尚未远遁。吴棠现饬黄开榜严扼天长湖河各要隘。探明贼在何处。即督同龚云福等军实力剿除。毋留余孽。黄国瑞一军。剿办滕县教匪。生捦刘双印。解赴僧格林沁军营惩办。实属奋勇可嘉。已谕令僧格林沁督饬该总兵探明路径。与舒通额等联络声势进攻。务将白莲池凤凰山贼巢攻破。惟凤凰山道路深险。匪徒凶狡。恐黄国瑞恃勇轻进。或致失利。著吴棠饬令该总兵谋定后动。当于勇往之中。寓持重之意。不可孤军深入。是为至要。苗逆句捻至雉河等集一带。声称即日北扰宿徐。吴棠已派副将艾宪银马步队五百名赴宿州助剿。并催令游击龚文林炮船出湖。赴皖剿苗。即著遵照昨奉谕旨。令姚广武由宿州进援蒙城。力图解围。如兵力不敷。仍著该漕督速行添拨赴援。以期力保危城。不得稍分畛域。投城之王得章等。仍饬姚广武妥为驾驭。毋稍疏虞。将此由六百里谕令知之。　　

○又谕、广凤等奏、俄人越入开齐。拘去卡兵。旋即释回。并遵查绰勒齐河等处地界。及派员会哨卡伦。阻止俄人越境各一摺。所奏情形。与明谊前奏大略相同。俄人因上年会勘界址。未遂所欲。辄为此鬼蜮伎俩。逞其诡谋。实属恃强狡诈。俄人来者不过四十余名。防卡官兵。何至被拘至十三人之多。且哈萨克部落。亦有受其威吓入卡滋扰者。是齐心御侮之说。不过托诸空言。不足深恃。广凤等惟有督饬在事员弁兵丁。实力防范。傥有俄人再来扰越。总当据理驳斥。认真阻止。毋得稍有疏虞。致干重咎。至俄国在京公使已叠谕令总理各国事务衙门向其理论。该公使每以另有所派分界之人主持一切。藉词推诿。除仍谕令该衙门与之剖辩外。仍著广凤等随时咨商明谊。妥为筹画。相机办理。方不至鞭长莫及。阿勒坦淖尔乌梁海游牧。既无不碍蒙古生计可以议分之地。即著咨商明谊。于议界时核实筹办。吹河地方。俄人建盖房闲一节。既始于道光十一年闲。当时因何准其贸易。有无奏过成案。并著查明详晰具奏。会哨一事。业经广凤循例委员前往卡伦巡查。惟现当议界吃紧之时。该委员官职较轻。恐不足以资拊循而示威重。仍著广凤等酌量情形。如有必须亲自前往之处。务当恪遵前旨办理。将此谕令知之。寻奏、科城亦无奏过成案。并无准其贸易明文。惟相沿日久。且值分界未定之际。自应相机办理。现已严饬守卡弁兵实力防范。不许再来扰越。报闻。　　

○广州将军穆克德讷因病解职。以热河都统瑞麟为广州将军。未到任前。仍以左翼副都统库克吉泰署理。以仓场侍郎麒庆为热河都统。　　

○予江苏韩村阵亡千总夏殿章祭葬世职加等。　　

○癸亥。谕内阁、礼部奏、敬拟文宗显皇帝圣诞礼节服色。请旨遵行各等语。本年六月初九日。文宗显皇帝圣诞。朕御龙袍龙褂挂朝珠。虔诣奉先殿寿皇殿行礼。随从人员。均著穿蟒袍补服挂朝珠。是日隆福寺飨殿殿门外。著派世铎敬谨行礼。　　

○又谕、沈葆桢奏、特参玩视地方之知县。请革职永不叙用一摺。江西龙泉县知县狄已礽。于该县所辖之大小五井山等处土匪约期滋事。该员并不亲往查拏。设法解散。已属玩视地方。并于国制期内。在署演剧。辄以胥役酬神。未便禁止为词。迨经该府知府揭参。委员前往摘印。该员竟敢带印晋省。置地方公事于不顾。尤属肆意妄为。狄已礽即著革职。永不叙用。　　

○又谕、前因沈葆桢奏称绅士掯留捐照。希图串诈。当经降旨将绅士双元音等革职。交该抚审办。兹据该抚讯明确情。定拟具奏。此案已革候选员外郎举人双元音。已革四品衔候选郎中戴暄。在抚州府地方劝捐军饷。因各捐生向该革员等索取给奖执照。双元音赴省探听。辄将发驿投递之执照公文等件。向号吏取出。意欲带回。自行分给。双元音因病未能起程。适戴暄抵省。遂将文照转交带投。戴暄回籍。沿途亦因患病耽延。迨事发查办。始将文照等件赴府投送。虽迅无掯留串诈情事。惟于奉发驿递公文执照。私向号吏接取。复又展转耽延。究属任意妄为。双元音、戴暄、业经革职。著永不叙用。以示惩儆。　　

○又谕、骆秉章奏、请将任意逗遛之总兵等分别革职永不叙用等语。革职留营前甘肃巴里坤镇总兵熊焕章。经骆秉章调派赴甘。由白马关前进。该总兵将队伍暂扎汉州。藉词请领军火。擅行进省。并以甯羌州一带有贼。逗遛月余。延不起程。都司滕家斌、刘伯林、不能约束勇丁。致令滋扰。办理文案之候选府经历李声绎。从中唆使生事。均堪痛恨。熊焕章本系革职留营之员。著永不叙用。都司滕家斌、刘伯林、候选府经历李声绎、著一并革职。该督即派员押令回籍。毋许在川逗遛。　　

○谕议政王军机大臣等、刘长佑奏、降贼日益凶悖。亟须两省会剿一摺。据称降贼宋景诗、筑寨屯粮。广树党与。莘堂馆冠各处贼巢。均与呼吸相通。其所踞之刘贯寨甘官屯。又复偪近临清。实为畿疆巨患。允宜及时进剿。大举合围。惟直省兵勇。防剿兼筹。不敷分布。如得僧格林沁大军。暂时移营东昌。进扼东南两路。直隶各军。由西北各路渡河夹击。冀可迅速奏功。傥僧格林沁万难分身。请饬丁宝桢速赴东昌一带会办等语。宋景诗狼子野心。负嵎自固。万无姑容之理。现在该逆凶狡情形。日甚一日。自应赶紧剿灭。以除巨憝。刘长佑所陈大举合围之策。老成持重。深中肯綮。惟丁宝桢所部兵勇不过千余人。即使进扎东昌临清一带。恐亦不足以遏狂寇。僧格林沁声威素著。若能移营东昌。进扼东南两路。不但可以遏贼东窜。且于恒龄、苏克金、各马队。发纵指示。呼应较灵。刘长佑即克期亲督诸军。由正北西北及西南各路。渡河夹击。四面围剿。庶怙恶降贼。可望一鼓歼除。不至分路旁窜。畿疆重地。关系紧要。刘长佑惟当与僧格林沁等熟筹妥办。谋定后动。断不可草率从事。致贻后患。至淄川连营穵濠各事宜。业经僧格林沁办理完竣。蕞尔弹丸。纵未能即日攻克。亦可无虞纷窜。丁宝桢到东后。即著阎敬铭檄令统率所部。前赴淄川助剿。以期迅速奏功。本日据丁宝桢奏、驰抵泰安。遵即前赴淄川大营筹办等语。著阎敬铭督饬该臬司。将淄川地势贼情。会筹攻剿。迅图克复。丁宝桢既到淄川。僧格林沁似可即赴东昌。与刘长佑会同剿办。另片奏、密探邹县白莲池股匪情形。必须绝其出入之路。方能得手。所筹不为无见。即著丁宝桢随时禀商抚臣妥办。以期无误事机。将此由六百里密谕僧格林沁、刘长佑、阎敬铭、并传谕丁宝桢知之。　　

○又谕、左宗棠奏、官军截剿富阳新城援贼。大胜小挫。并遵筹截汰闽军。及台湾等处军情各摺片。此次贼匪径犯新城。思袭富阳后路。虽经官军击退。而刘典、王文瑞两军。尚须驻皖。蒋益澧全军。力攻富阳。其余各营分拨上下各游防剿。兵力实不为厚。是克复杭州。尚难克期而待。左宗棠现拟将新隶闽军。力图整饬。相机进剿。亦是因时制宜之法。即著将闽省营兵。分别去留。认真训练。俾成劲旅。仍一面于闽粤营官中。慎选统领之员。派令分营管带。庶将识士心。士识将意。可收饷节兵精之效。至浦城地势。既无须重兵屯驻。即由左宗棠酌派一军驻之。以护转输运道。台湾小丑。剿办几及一年。总无起色。吴鸿源、曾玉明、既均不能得力。即著与徐宗干妥慎筹办。申明军令。激励兵心。以期早日蒇事。沙县等处土匪狓猖。在事员弁办理情形。极为怠玩。若不从严参办。必致军心益懈。贼势益张。于闽省地方大有关系。即著左宗棠迅速查明。严参惩处。毋稍徇纵。至闽省吏治军务。积习已深。惟在该督实力整顿。力挽颓风。以副委任。将此由六百里谕令知之。　　

○又谕、李续宜奏、病势增剧。请赏假回籍调理一摺。李续宜著照所请。赏假四个月。回籍安心调理。惟刻下楚北皖南。军务虽可少松。江北下游。甚为吃紧。苗逆围攻蒙城。情形岌岌。唐训方渐有不支之势。亟盼该前抚赴皖督办。傥回里之后。病势渐轻。仍当赶紧就道。以慰皖北倒悬之望。不必拘泥假期。是为至要。将此由四百里谕令知之。　　

○又谕、穆腾阿、瑛棨等奏、东路取匪西窜。分扑城营。官军逐日接仗情形。并曹克忠移扎三桥。兵力单薄。请饬多隆阿迅拨劲旅会剿。及请调东三省官兵兼程来陕各摺片。陕省东路回匪。叠经多隆阿攻破巢穴。该匪向西奔窜。此等穷蹙败匪。气焰必衰。穆腾阿、瑛棨等、若能激励军土。迎头截击。何难将此股窜匪。悉数歼除。乃株守省垣。一则请饬多隆阿迅拨劲旅。再则请调东三省官兵。不知该将军等所部兵勇。何不能得力一至于此。拥兵不战。虽多奚为。多隆阿现由仓头移营前进。著即督饬诸军。节节埽荡。迅由渭南临潼等县。直达西安。期与省城声息相通。俾无贻误。东三省官兵。徵设太多。该处边防紧要。岂能再行添调。马德昭一军。前已有旨饬赴凤翔援救。所有西安省城防剿事宜。仍著穆腾阿、瑛棨、就现有兵力。认真督办。毋得稍有疏虞。致干重咎。瑛棨另摺奏、汉中情形危急。石逆中旗。现已由川入陕。另片奏、请饬官文等速饬李云麟、梁作楫、驰援汉中各等语。前因李云麟回旗穿孝。不克赴陕。谕令骆秉章迅饬张由庚驰赴陕南援剿。据瑛棨奏称、张由庚现在驻军广元。去陕不远。著骆秉章飞饬该道员等星速赴援。石逆中旗。现在窜至平武之乔庄。势将取道甘肃文县。绕出汉南。并著骆秉章饬令张由庚。相机迎击。毋令石逆余党。与汉南发逆句结为患。梁作楫计已督勇行抵兴安。著官文等严饬该员认真扼守。并酌度情形。移师汉郡。与川省官兵会同剿办。更为得力。李桓患病曾否就痊。如一时不克西行。即著官文、严树森、选派得力员弁。将李桓所募勇丁。带赴陕南剿贼。俾免坐耗饷项。严树森前有赴下游察看营垒、以次由襄樊西上之奏。现在驻扎何处。著与官文妥速筹商。如能由襄樊径赴郧西。俾梁作楫得以移师进剿汉中逆匪。庶于秦楚两省边防。均有禆益。仍著官文、严树森、斟酌办理。正在寄谕闲。据熙麟奏、援平官兵。中途失利。请饬多隆阿拨兵迅抵平凉援剿一摺。平凉被围日久。经熙麟调派和英。协同任治国等。先后督兵往援。行至距平三十里之古城堡。贼以大股围扑。虽经力战解散。而范铭一营。被贼蹋破。任治国中枪阵亡。伤亡兵弁甚多。是此股援兵。已成画饼。平凉待援孔亟。匪势甚属猖獗。稍有疏失。关系非轻。著熙麟严催所调未到之兵。克日到齐。迅赴平凉。以拯危急。并著多隆阿抽拨劲旅数千。交雷正绾带赴甘省应援。其三原等县各营。著酌派得力大员接统其众。俾雷正绾得以克日成行。多隆阿素顾大局。务当权衡缓急。随时策应。毋误事机。骆秉章奏参逗遛不进纵勇滋事之总兵熊焕章等。已明降谕旨。分别惩办矣。惟甘省兵力。本属不厚。熙麟所调援兵。又复中途溃败。必须设法添兵助剿。仍著骆秉章酌调劲旅二三千人。筹给川赀。取道白马关。驰赴甘省。以补多隆阿兵力所不逮。庶甘省军务。可期渐有起色也。将此由六百里各谕令知之。　　

○又谕、崇实、骆秉章奏、密陈西藏实在情形一摺。据称汪曲结布。即系前充噶布伦之璧喜。历来把持藏务。现复由配所潜回。句结李玉圃。簧惑满庆劄调。藉得明目张胆。必欲屠灭哷徵呼图克图。复藉剿办瞻对为名。徵调各处土兵。其意盖恐福济等进藏认真查办。故大张声势。以为要挟抗拒地步。请令撤回土兵。并先将李玉圃调离西藏等语。汪曲结布与李玉圃狼狈为奸。满庆等事事受其挟制。代为蒙混奏请。实堪痛恨。本日已谕令将土兵撤回。保守藏地。如瞻对夷酋入境。即为剿办。不得滋扰内地。惟该土兵能否不恃众滋扰。殊未可知。著骆秉章饬各该地方。妥为防范。如有滋扰情事。即行严拏惩办。瞻对野番。近日情形如何。并著该督饬令史致康等妥为办理。毋任延蔓。藏中政务。毫无端绪。亟须待人经理。福济、景纹、仍当遵照前奉谕旨。绕道赴藏。将交查各案件。密速妥办。毋得迟延观望。将此由六百里各谕令知之。　　

○又谕、哷徵呼图克图携印潜逃。来京控诉。多系一面之词。未可凭信。惟必得李玉圃来京质证。方足以折服其心。著满庆、恩庆、即行传知该粮员。务即迅速来京质对。毋任迟延。前谕满庆等将李玉圃及赴川汉番各兵撤回。著即懔遵前旨。将各土兵一律撤回。防守藏地。毋得滋扰川省边界。川省饷项缺乏。恐亦未能协济。此项土兵。宜量加撤遣。毋任恃众扰害。将此由六百里各谕令知之。　　

○以都察院左副都御史钟岱署仓场侍郎。　　

○以浙江温州剿捕盗船出力。复护总兵官已革游击黄载清职。　　

○以陕西汉中剿匪获胜。赏护总兵官陈天柱、副将徐邦道、巴图鲁名号。　　

○以陕西省城防剿出力。赏委参领保常等花翎。前锋英俊等蓝翎。余加衔升叙开复有差。　　

○以约束兵勇不严。革陕西都司李春海职。仍留营。　　

○以甘肃援剿平凉失利。总督熙麟、下部议处。革署都司范铭职。并逮问。予阵亡知府和英、游击任治国、参将阿章阿、前钦天监博士宗庠、祭葬世职加等。和英、任治国、建立专祠。阿章阿、宗庠附祀。　　

○予浙江富阳阵亡总兵官熊建益祭葬世职加等。谥勇烈。建专祠。守备刘立号祭葬世职加等。　　

○予陕西西安等处阵亡千总李鸣山、外委孙献魁等、祭葬世职加等。
  </div>
  <div class="pagination">
   <a href="清实录同治朝实录_page113.html">
    上一页
   </a>
   <span>
    ...
   </span>
   <a href="清实录同治朝实录_page109.html">
    109
   </a>
   <a href="清实录同治朝实录_page110.html">
    110
   </a>
   <a href="清实录同治朝实录_page111.html">
    111
   </a>
   <a href="清实录同治朝实录_page112.html">
    112
   </a>
   <a href="清实录同治朝实录_page113.html">
    113
   </a>
   <span class="current-page">
    114
   </span>
   <a href="清实录同治朝实录_page115.html">
    115
   </a>
   <a href="清实录同治朝实录_page116.html">
    116
   </a>
   <a href="清实录同治朝实录_page117.html">
    117
   </a>
   <a href="清实录同治朝实录_page118.html">
    118
   </a>
   <a href="清实录同治朝实录_page119.html">
    119
   </a>
   <span>
    ...
   </span>
   <a href="清实录同治朝实录_page115.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
