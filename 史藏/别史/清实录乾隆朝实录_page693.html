<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 693 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 693 页/共 1860 页</h1>
    <div class="content">○以江南狼山镇总兵张勇。苏松镇总兵施廷专。对调　　

○是月。河东河道总督署山东巡抚白钟山、巡视东漕给事中立柱奏、泇河厅彭口挑工。改为捞淤。于正月十二日工竣。查验河身。淤去水通。系用额设长夫。不费帑募。较挖为省。现在江南、需河南、山东、粮食接济。若照例、俟南漕抵台庄闸、开坝太迟。河水通后甚充。应早开数日。米船速下。于灾民便。闸内漕船。亦可先行北上。南漕入境愈遄。得旨、好。　　

○贵州巡抚定长奏、种苗杨阿生。妖书煽诱。经拏获讯禁。现饬员弁查拏夥犯。俟获齐讯拟。得旨、此等事不能保其必无。但发觉速而审理当。则奸民自不致煽惑矣。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百五


大清高宗法天隆运至诚先觉体元立极敷文奋武孝慈神圣纯皇帝实录卷之五百六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十一年。丙子。二月。己亥朔。谕曰、朕此次祭告孔林。著庄亲王、履亲王、大学士来保、协办大学士尚书蒋溥、在京总理事务。其月选之文员内、通判、州、县、等官。武员内、八旗护军校、骁骑校、及外省送到之补放水手官、骁骑校、并年满千总等官。俱著王大臣、照从前之例验看。可谕该部知之。　　

○谕军机大臣等、黄廷桂以现在驼只缺少。奏恳敕下豫、晋、两省抚臣。仍行购办等语。前因军营需用驼只。饬令豫、晋、两省。将商驼尽力购买。嗣经和起等奏报、有伊犁众台吉宰桑、协力起兵、擒拏阿睦尔撒纳之信。当即降旨两省抚臣。除已买已解者。即行解往外。其余概行停止。若此时仍令购办。不特多费帑项。远送稽迟。且两省商民。不知军营实在情形。但见前后文移。忽停忽办。转多未便。况此时萨喇勒已至西路军营。会同前进。而噶勒藏多尔济等。亦率众来会。策楞等迅赴伊犁。阿睦尔撒纳、即或逃窜。亦无难计日就擒。无需久烦大兵。现在天气日渐和暖。所有现存驼只。尽可餧养膘壮。解赴适用。仍当遵照前旨。所有移咨两省办驼之处。均可不必。著传谕黄廷桂知之。　　

○庚子。定驻防兵丁置产留葬例。谕曰、各省驻防兵丁。不准在外私置田产。有物故者。其骸骨及寡妻、仍令各回本旗。此定例也。朕思国家承平日久。在内在外。俱已相安一体。若仍照例办理。则在外当差者。转以驻防为传舍。未免心怀瞻顾。不图久远之计。而咨送络绎。亦觉纷烦。地方官颇以为累。嗣后驻防兵丁。著加恩准其在外置立产业。病故后、即著在各该处所埋葬。其寡妻停其送京。但各处情形不同。兵丁内有无力置地营葬者。亦未可定。著该将军、都统等、酌动公项。置买地亩。以为无力置地穷兵公葬之用。再向来此等驻防兵丁。有因患病事故、呈请回京。到京后、又复挑选差使者。甚属无谓。今既准其在外置产安葬。所有呈请回京之例。著停止。著为例。　　

○定八旗另记档案人为民例。谕、八旗另记档案之人。原系开户家奴、冒入另户。后经自行首明。及旗人抱养民人为子者。至开户家奴。则均系旗下世仆。因效力年久。伊主情愿令其出户。现在各旗、及外省驻防内。似此者颇多。凡一切差使。必先尽另户正身挑选之后。方准将伊等挑补。而伊等欲自行谋生。则又以身隶旗籍。不能自由。现今八旗户口日繁。与其拘于成例。致生计日益艰窘。不若听从其便。俾得各自为谋。著加恩将现今在京八旗、在外驻防、内另记档案、及养子开户人等。俱准其出旗为民。其情愿入籍何处。各听其便。所有本身田产。并许其带往。此翻办理之后。隔数年、似此查办一次之处。候朕酌量降旨。此内不食钱粮者。即令出旗外。其食钱粮之人。若一时遽行出旗。于伊等生计。不无拮据。其如何定以年限、裁汰出旗之处。交与该部会同八旗都统。详悉定议具奏。寻奏、八旗另记档案、及养子开户人等。贫富不齐。生计亦异。定年裁汰。恐届期尚有未能出旗谋生者。办理转致参差。谨遵旨晰议。一、准出旗之人文武官、署任者不准实授。本任、俟出缺裁改外。届升调期、交吏、兵部议、以汉缺用。外任、及绿营各员。非旗缺。即改民籍。前借库项。坐扣完结。病故、革退者、既出旗。加恩免。捐纳候缺者。并进士、举、贡、生、监均即改隶。如何考试录用。归吏、兵、部办理。一、闲散人、由本旗询明愿隶何处。即咨地方官入籍。造册咨户部存查。现食钱粮愿告退者如之。一、现在当差人、停其调选。遇事故、不支给赏银。前借库银。坐扣完结。病故、告退、革退者、既出旗。无钱粮可支。亦予免。一、此内具呈告退人。有现食俸饷者。亦有阵亡人、父母妻室赏半者。仍准支养余年。故后裁。孀妇期年半俸半饷、毋庸给。养瞻孀妇之养育兵、停挑补。一、外省驻防闲散人。由将军大臣、询明愿隶何处。一体办理。裁后缺。如挑补人数不敷。该管大臣妥办具奏。一、典买及老圈地亩。有典卖者。照例与旗不与民。有指俸饷认买官地、官房。未经扣结。遇病故、革退、辞粮者。有现银准交。无者、原地、房交户部将扣过俸饷。计敷租息外。余给领。一、正红、镶红、镶蓝、三旗。佐领下。内有俱系雍正九年、内务府拨出、另记档案人。缺出。并无应挑人。应将该旗现食钱粮人分拨。尽额外当差另户顶补。从之。　　

○又谕、现因八旗户口日繁。已降旨将另记档案、及养子开户人内。查其未食钱粮者。各令出旗自行谋生外。其现食钱粮者。如何定限裁汰出旗之处。著该部会同都统等议奏。至宗室王公等包衣户口。有因其效力年久。据该王公等、咨请拨附旗下佐领者。现今八旗另记档案。及养子开户者。俱经查明办理。其宗室王公等包衣户口。如仍旧准其拨附。则旗人众多。伊等不能遽得钱粮。生计未免艰窘。彼此均无裨益。嗣后宗室王公等包衣户口。拨附旗下佐领之处。著停止。再宗室王公等包衣户口。滋生日繁。该王公等养赡、亦恐拮据。著该宗室王公等、会同各该旗都统等、将各包衣户口、亦著查明办理一次。此次办理之后。隔数年、似此办理之处。候朕酌量降旨。庶此项人等均得一体谋生。该王公都统等。即行遵旨办理。　　

○谕军机大臣等、据舒明奏称、厄鲁特部人擅杀台站侍卫。并据厄鲁特侍卫丹津告称、讷默库、带伊游牧人等。移至额克阿喇勒时。即欲逃叛等语。看来讷默库已露背叛情形。著即传谕阿兰泰。令将驻劄乌里雅苏台。及附近喀尔喀兵丁。酌量飞调。带领堵截。其乌里雅苏台军营存贮钱粮。派兵加意防守。阿兰泰追及讷默库。如果抗拒。即行诛戮。所有属人。照阿睦尔撒纳属人一例办理。擒拏讷默库时。并将伊宰桑察罕鼐济、巴图济尔噶勒、乌察喇勒等。一并拏获。伊等从前在热河时。面奏讷默库必不生事。今若随同逆贼逃窜。情理可恶。必应重治其罪。如讷默库尚无背叛实据。即将丹津首告情节谕知。令其至乌里雅苏台与丹津质对。俟到时、将丹津一并拏解来京。仍谕知管解人员。解至察哈尔附近地方。即将丹津释放。并将加恩授丹津为散秩大臣。令在察哈尔居住之旨。密行晓谕丹津。俾伊不生疑惧。其讷默库同部之刚多尔济、巴图博罗特等。曾劝阻讷默库逃窜。著明白传谕伊等。仍照旧安居。不因讷默库一人。致受株累。再昨经降旨。令哈达哈带兵往阿尔台一路前进。今既有此事。应即带领兵丁。在各处边卡防守。毋使逆贼得以乘间脱逃。　　

○河东河道总督署山东巡抚白钟山奏、山东科派陋习久除。本年东巡。豫备草豆。咨部动项买备。查山东无公役。惟支更、守夜、开沟、栽树、修堰。皆民间自卫田庐。据邹县知县大章详称、孔孟绅衿、礼生、庙户、十居其七。民仅三分。应差未免偏枯。经臣照例批准。嗣后礼生、乐舞、免本身。庙户许一户承袭。余不准依附并免。孔传是等、辄以前抚郭一裕、批准优免旧碑。擡入县衙。查非敕建、与部颁之文、该县阻其＜监-皿立＞立。尚无不合。得旨、有旨谕部。谕曰、白钟山查覆孔昭焕所奏、邹县知县大章、私毁遵例免差碑碣一摺。孔昭焕之不能安分自爱。干与地方公事。更属显然。我朝百年以来。薄海编氓。从无公旬徭役。所有守夜、开沟、栽树、修堰等事。乃民间自为保护。相友相助之谊。如江西、湖广、等省。沿江堤堰。民间自为修防者甚多。何得谓之差徭。若并此而倚藉乐舞庙户名色。概不承应。是一乡之中。祇令无业贫民数户。专任其劳。而依托附名之徒。安坐而享其利。有是理乎。衍圣公之在曲阜。本一大乡宦耳。近来纲纪肃清。各省荐绅。咸知守法奉公。罔敢武断滋事。孔昭焕尤当勉承祖训。以为士民表率。岂可袒庇户人。遇事制肘。朕前念其为先圣后裔。降旨姑免其交议。今观白钟山奏覆情节。则孔昭焕既袒护陈奏于前。仍复巧辞缘饰于后。朕虽欲曲为宽宥而不能矣。孔昭焕著交部严加议处。以为居乡多事者戒。　　

○辛丑。上诣雍和宫行礼。　　

○谕曰、冶大雄、已照军机大臣、会同部议革任。拏解来京。交部治罪。所遗哈密总兵员缺。亦经降旨令傅魁调补。仍著署理安西提督事务矣。其傅魁所遗凉州总兵一缺。可传谕黄廷桂、于陕甘现任副将。及发往副将内、选择一员。速行奏请升补。　　

○谕军机大臣等、策楞奏称、尼玛等未经擒拏哈丹、止获阿巴噶斯、哈丹等妻孥。并招降众得木齐等。功罪相等。应否免议等语。尼玛受朕深恩。奋勇效力。已擒获阿巴噶斯、哈丹妻子。及招降众得木齐。哈丹闻风先遁。尼玛等非退缩不前、有心纵贼者可比。著策楞晓谕伊等。免其处分。仍观后效。再现在大兵两路前进。哈丹又逃往阿逆处。军中情形。阿逆必已知悉。或逞其诡计。别生事端。或畏惧逃窜远处。俱未可定。策楞等务须相度机宜。迅速前往。　　

○又谕、据舒明奏、遣达什丕勒、迂道赴车凌、车凌乌巴什处。令整兵千数。作为迁移形状进发。赴阿兰泰、策楞处、协办讷默库等语。舒明所办尚好。现在丹津既将讷默库叛状首出。嫌隙已成。且杀我赍事之侍卫。劫夺运粮驼马。皆系此辈厄鲁特。岂复可宥。拏问讷默库之宰桑等时。伊等即称并无此事。而既已拏问。则无复行释放之理。若复行释放。是驱之使逃也。不如乘势办理。既可示以鉴戒。一切匪徒。亦可知所警惕。今办讷默库之意已决。阿兰泰、策楞、得信。火速前往邀截。即昭朕昨降谕旨。将讷默库拏获。及伊属下大宰桑等。一并解送来京。再既经调取车凌、车凌乌巴什之兵。讷默库属下人等。即著分赏车凌、车凌乌巴什。如喀尔喀内、有随同去者。亦著量行分赏。其马匹牲畜。即著留用以壮军力。将此寄信阿兰泰、舒明、令其遵照办理。并著寄与哈达哈知之。　　

○壬寅。谕曰、陕省延安府属之靖边、定边、二县。榆林府属之榆林、怀远、葭州、神木、府谷、五州县。上年收成歉薄。业经该抚等、分别借给口粮银谷、以资接济。第念边地沙瘠之区。当此歉岁。所借银谷。若照例于今年秋成后徵还。小民生计。未免拮据。著加恩将此七州县有业农民、所借常、社、谷石。及粜价银两。均缓至丁丑年徵还、以纾民力。其无业穷民、所借口粮。即概行赏给、以示朕怀保至意。该部即遵谕行。　　

○谕军机大臣等、策楞等奏称、阿巴噶斯属人克什克、知阿巴噶斯、抢夺台站。前来送信。并养赡台站被掠兵丁等语。克什克、系一闲散厄鲁特。颇知大义。著施恩授为蓝翎侍卫。赏银五十两。以示鼓励。　　

○军机大臣等议准、礼部尚书伍龄安奏、各陵及太常寺、赞礼郎、读祝官、鸿胪寺鸣赞、各缺。应选声音明亮者。原定章程未备。嗣后不拘文武官兵、拜唐阿、生员、官学生、均准拣选带领引见。文武官、准兼原职行走。从之。　　

○定边左副将军哈达哈奏、塔勒玛善、车布登等。带兵一千。已过乌兰岭。臣领索伦、喀尔喀、和托辉特等兵二千。于正月二十二日。由布延图、向阿尔台进发。其在科布多、及乌哈尔和硕地方兵。交喀尔喀公密什克等、防守新旧乌梁海。仍留兵三千。交成衮扎布、舒赫德、在乌里雅苏台驻劄。报闻。　　

○癸卯。上御乾清门听政。　　

○驻劄巴里坤办事大臣兆惠等奏、遵旨遣公纳噶察、赴阿克苏城晓谕擒贼事宜。报闻。　　

○封庄亲王允禄子弘宁、为一等辅国将军。多罗贝勒弘明子永忠、为三等辅国将军。镇国将军辅尔嵩阿子魁文、为一等奉国将军。宗泰、为二等奉国将军。奉国将军海善子萨穆达、为奉恩将军。奉恩将军龄高子达卿阿、为奉恩将军。简亲王巴尔图子谟恭、为二等奉国将军。谟典、为二等辅国将军。裕亲王广禄子亮智、为一等辅国将军。恒亲王弘晊子永馨、为二等辅国将军。顺承郡王熙良子克明、为二等镇国将军。德宗、为奉恩将军。镇国将军辅尔嵩阿子英善、为三等奉国将军。奉恩将军增诚子德良阿、为奉恩将军。如例。　　

○以吏部右侍郎裘曰修、充经筵讲官。　　

○授巴里坤办事大臣和起、钦差大臣关防。　　

○礼部题、朝鲜国王李昑、遣使表贺万寿、冬至元旦、三大节。及进岁贡方物。赏赉筵宴如例。　　

○甲辰。以举行仲春经筵。遣官告祭奉先殿。传心殿。上御文华殿。讲官、暨侍班之大学士、九卿、詹事等。行二跪六叩礼。分班入殿内序立。直讲官四人。出就讲案前。行一跪三叩礼。复位。直讲官伍龄安、蒋溥、进讲中庸自诚明谓之性、自明诚谓之教、二句。讲毕。上宣御论曰。德无不实。而所明皆善。性而有之圣人也。先明乎善。而后实其德。教而入之贤人也。诚者理之当然。明者明其所以然。性即理也。教即所以明理。一而二。二而一者也。是故诚之外无性。明之外无教。圣人浑然天理。无所用其明而明无不照。谓之所性而有。尚属强名。则何藉乎教。贤人日月至焉。必待先明乎善。而后实之。乃复其性。然明即明此理。实亦实此理而已。夫岂别有所谓教哉。朱子谓与天命谓性、修道谓教、二字不同。予以为政无不同耳。讲官、暨侍班官、跪聆毕。兴。直讲官介福、于敏中、进讲书经敕天之命、惟时惟几、二句。讲毕。上宣御论曰。天高听卑。一念之克罔。圣狂分焉。而天之眷顾与否。亦捷于响应。故求天于天。不若求天于己。人事尽而天理见。几者事之微。天理存而人事修。时者理之运。无时无事而不戒敕。则不睹不闻之戒慎恐惧。励朝乾夕惕而无间。以是而对越顾諟。庶几乎私欲潜消。克己复礼。以之修身。则履中而蹈和。以之施政。则形端而表正。即皋陶之扬言。亦岂外夫大舜庸作之意哉。讲官、暨侍班官、跪聆毕。大学士傅恒等奏曰。皇上至诚参赞。基命缉熙。涵中和位育于一心。德兼性教。廑保泰持盈于寸念。道协时几。至诚而明自生。天工而人其代。精理发先儒之遗蕴。微言接古帝之真传。臣等亲承圣训。不胜荣幸。奏毕。诸臣出就拜位。行二跪六叩礼。礼成。上还宫。赐讲官及侍班官等宴于协和门。　　

○遣官祭先医之神。　　

○乙巳。谕军机大臣等、达勒当阿奏称、萨喇勒已抵吐鲁番。伊等即与噶勒藏多尔济等、带兵往西尔哈阿济尔罕、等处会齐。现已先期往约萨喇勒等语。所办甚合机宜。前巴桑等已回游牧地方。锡克锡尔格、现与达勒当阿等同队前进。至伊等游牧时。酌量调兵。合之现在索伦兵丁。看来足敷调遣。原不必候萨喇勒前来。始行进发。但昨据和起等奏到、萨喇勒至吐鲁番。即遣阿喇勒拜、通信巴里坤。已经和起等派巴禄带兵往迎。即由彼处会合前进。著达勒当阿、即速寄信萨喇勒、令其暂为驻兵。俟达勒当阿到彼。一并进发。　　

○又谕、据阿兰泰奏称、接到舒明所寄讷默库背叛情形。即调各处兵丁豫备。并遣人询问车凌等语。办理殊未妥协。阿兰泰既得讷默库信息。应作速领兵。并带同丹津前往擒拏。今纷纷派兵防护。必至洩漏。著传谕哈达哈等、凡各处边卡。务须派兵前往。加意防守。仍密行筹办。毋使闻风脱逃。　　

○又谕、前闻内大臣公玛木特。由达勒奇岭前来。曾派伊孙扎木禅往迎。并未相遇。今又阅数月。玛木特尚无信息。朕心甚为轸念。著策楞留心访问。现在何处。即行奏闻。再沙克都尔曼济。曾告知富德、从前阿睦尔撒纳、班珠尔、纳噶察等。将准噶尔鄂拓克人等。私自占据等语。纳噶察、上年在伊犁时。原依附阿逆行事。占据别部落人众。后因伊至热河。即将阿逆背叛情形。据实供出。是以施恩宽免。仍令其赴军前效力。然其人终不可信。事竣后、必至故智复萌。亦著策楞留心查办。毋得任其占据。　　

○吏部议准、河东河道总督兼署山东巡抚白钟山奏、沂州府沂郯海赣同知。既不兼辖海赣。应换给沂州府水利河务同知关防。移驻大兴镇。从之。　　

○云南昭通镇总兵丁山故。调普洱镇总兵冯哲、为昭通镇总兵。临元镇总兵李如柏、为普洱镇总兵。以广西梧州副将郝琮、为临元镇总兵。　　

○是日起。上以祭社稷坛。斋戒三日。　　

○丙午。谕、上年浙省杭、湖、各属。间有被灾之处。业经加恩蠲缓。其余灾地接壤各州县。虽勘不成灾。收成究属歉薄。现既完纳漕粮。而地丁钱粮。复按限催徵。民力未免拮据。著加恩将杭州府属之钱塘、海宁、余杭、富阳、临安。嘉兴府属之嘉兴、秀水、嘉善、海盐、平湖、桐乡、石门。湖州府属之孝丰等、十三州县。并已报被灾之仁和等十三州县内、例不缓徵各户。所有应徵乾隆二十年分、未完地丁钱粮。一并缓至今岁蚕收麦熟后完纳、以纾民力。该部遵谕速行。　　

○又谕、据阿兰泰奏、舒明咨称、讷默库叛形已具。即整顿各卡座及扎布堪之兵。并咨行纳木扎勒、令其防范辉特游牧人等等语。阿兰泰所办不合机宜。方寸瞀乱矣。讷默库叛迹虽彰。尚未举事。不必调兵声张防范。但阿兰泰既经行文纳木扎勒。纳木扎勒、限于不知。倘仍照阿兰泰声张办理。不特于事无益。反启伊等疑惧。将此寄信纳木扎勒。于应行加意防守之处。祗须密为细心防守。毋得稍露形迹。　　

○又谕曰、阿兰泰等接准舒明咨称、讷默库叛形已具。声张办理。临事不密。朕已寄信申饬。令其遵旨妥协办理。舒明属下无兵。所有行文阿兰泰等。令其密为整顿防范。使讷默库措手不及。以便擒拏。所办尚是。阿兰泰如此张皇。朕殊为廑念。前此舒明曾奏、伊于此时不露形迹。仍旧照料前进。俟阿兰泰、策楞处信至。即速驰驿会同办理。著寄信舒明。令将现在情形若何。伊现在何处。已抵阿兰泰处与否。及曾否拏获讷默库之处。作速奏闻。　　

○又谕、据策楞等奏称、阿巴噶斯、哈丹等、抢掠驿站时。喀尔喀贝子罗布藏、打仗受伤阵亡等语。罗布藏与贼打仗。身获多伤阵亡。朕深为悯恻。谅彼处似此者尚复有人。著寄知策楞等、暂且存案。俟伊等到伊犁后。即遵朕前旨。将似此者查明具奏。候朕酌量另降谕旨。　　

○又谕、现遣何国宗等前往绘图。哈清阿奉到此旨。即不必追赶策楞。仍回巴里坤、等候何国宗到后。努三带领一起由山北去。哈清阿带领一起由山南去。分为两路。前往绘图。一切著哈清阿俱问努三。　　

○以广东潮州镇总兵王朝辅、为云南提督。　　

○旌表守正捐躯之河南夏邑县民张有成妻周氏。　　

○丁未。祭先师孔子。上亲诣行礼。　　

○谕曰、朕往谒孔庙。著大学士傅恒随往。其吏部事务。著来保署理。　　

○谕军机大臣等、据硕色、张若震奏、湖北京山县、有地棍吴昆南。横行乡曲。该县丞陈遵礼亲往查拏。吴昆南纠集地棍张福西等、殴抢肆凶一摺。已谕令该督抚等。务将案内各犯。逐一拏获。从严速办矣。各省刁民聚众抢犯之事。不能保其必无。若不严加惩创。以昭炯戒。而徒以将就了事。从轻完结。凶顽之徒。必致无所顾忌。所谓萌蘖不折。将寻斧柯也。可传谕各省督抚。或遇此等案件。务宜迅速办理。一面具奏。一面将应行正法者。即行正法。若必定拟具题。听候部覆。则往返稽延。何以使村野愚民。触目惊心。动色相戒耶。至陈遵礼以丞佐微员。徒役寥寥。其被亡命凶徒。殴伤不敌。亦屈于无可如何。然该县丞尚能亲往其地。擒拏二犯。使州县印官。悉能遇事勇往。不畏难退怯。则虽有逞刁生事之辈。何难立就擒获。此乃所谓化有事为无事。可一并传谕知之。　　

○又谕曰、硕色等奏京山县县丞陈遵礼、因查拏人犯。被地棍吴昆南等聚众殴伤一案。已于摺内批谕矣。地棍聚众抢犯殴官。不法已极。楚省民风犷悍。渐不可长。务宜严速办理。以儆刁顽。著传谕硕色、张若震等、务将案内首从各犯。逐一按名拏获。迅行审结。并宜多处数人。不得但以张福西一犯。当其重罪。而余犯概从末减。且吴昆南、系此案罪首。其平日既称教唆词讼、演习拳棒。横行乡曲。则其畏罪自缢之处。恐尚未实。更宜严加查察。毋俾漏网。至审明之日。将应行正法各犯。一面具奏。一面即行正法。亦不必具题候覆。总之此等案件。全在查办迅速。庶刁顽之徒。知所畏惧。若旷日持久。乡曲愚民。必已渐忘其事。何以生其儆惕之心。而动色相戒耶。县丞陈遵礼、不畏强御。亲往擒拏。看来尚属勇往能事之人。亦宜加以鼓励。著该督抚、将该员平日居官如何之处。据实查奏。另降谕旨。寻奏、张福西已正法。吴昆南虽自缢。仍枭示。陈遵礼、居官勤勉。办事勇往。报闻。　　

○又谕、昨据策楞等奏、哈丹等弃其妻子。逃往阿逆驻劄地方。看来阿巴噶斯、哈丹、并无兵丁。岂能擒献阿逆。况阿逆诡计百端。闻知大兵前进。故令阿巴噶斯等、前来迎接。引军深入。伊得逞其狡诈。不可不小心防范。总之阿巴噶斯等、能擒阿逆缚献军门。方准其来降。若仅只身来归。即将伊等拏获严审。究出实情。一切俱遵前谕旨办理。此时凡遇阿逆处前来之人。俱宜详加体察。毋堕奸计。著详悉传谕策楞等知之。　　

○御史李绶奏、吏部文选司书吏王明一、讹索因回避本籍、调任枣阳县黄文瑗银两。经吏部移送刑部。夹讯不承。即行释放。若非徇隐颟顸。即系误勘平人。得旨、著该部明白回奏。　　
</div>
    <div class="pagination">
<a href="清实录乾隆朝实录_page692.html">上一页</a><span>...</span><a href="清实录乾隆朝实录_page688.html">688</a><a href="清实录乾隆朝实录_page689.html">689</a><a href="清实录乾隆朝实录_page690.html">690</a><a href="清实录乾隆朝实录_page691.html">691</a><a href="清实录乾隆朝实录_page692.html">692</a><span class="current-page">693</span><a href="清实录乾隆朝实录_page694.html">694</a><a href="清实录乾隆朝实录_page695.html">695</a><a href="清实录乾隆朝实录_page696.html">696</a><a href="清实录乾隆朝实录_page697.html">697</a><a href="清实录乾隆朝实录_page698.html">698</a><span>...</span><a href="清实录乾隆朝实录_page694.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
