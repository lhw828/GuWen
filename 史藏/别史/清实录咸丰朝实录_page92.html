<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 92 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 92 页/共 502 页
  </h1>
  <div class="content">
   ○以兵部尚书桂良、兼正蓝旗汉军都统。刑部右侍郎奕经、兼镶黄旗汉军副都统。调镶蓝旗汉军副都统瑞麟、为正红旗满洲副都统。以内阁学士常志、兼镶蓝旗汉军副都统。　　

○命安徽选兵一千名。河南选兵二千名。豫备湖北咨调。　　

○乙亥。命内阁学士常志、为实录馆副总裁官。　　

○调吏部右侍郎全庆、为户部左侍郎。兼管三库事。户部左侍郎德兴、为刑部左侍郎。以大理寺卿爱仁、为吏部右侍郎。内阁学士青麔、为户部右侍郎。兼管钱法堂事务。未到任前。以礼部左侍郎联顺兼署。　　

○以吏部尚书柏葰署正蓝旗汉军都统。　　

○予故前任江甯将军德珠布、祭葬。赏银三百两治丧。谥襄恪。　　

○免安徽和州借修官八圩未完摊徵银。　　

○丙子。上幸万寿山。　　

○山东巡抚李僡、奏报南粮首进帮船过济日期。得旨。著仍遵前旨实力催趱。截囤待运。断无此办法。不可首倡斯议。　　

○广东巡抚叶名琛、奏报雨水积潦情形。得旨。被灾处所。著查明具奏。　　

○予山东捕贼捐躯把总赵大典、祭葬世职。　　

○缓徵广东佛冈、翁源、英德、高要、四会、广甯、阳春、封川、开建、德庆、茂名、信宜、化、合浦、灵山、十五厅州县被匪滋扰地方、道光三十年民欠银米。　　

○拨河南藩库银二十五万两。备东河防险工需。　　

○丁丑。谕内阁、步军统领衙门奏、查获黏贴冤单人犯一摺。四川勒休知县阎有伦、前因牵禀降调粮员武来雨一案。当交奕湘、徐泽醇、审明所禀并无实据。仍复坚执其说。巧为避就。居心险诈。业经降旨将阎有伦革职。兹复来京擅刻冤单。遣家丁到处黏贴。是否有挟制图诈情弊。必应彻底根究。阎有伦、及家丁孙二、陈大、均著交刑部审讯。并查明原案情节。核议具奏。前任四川绵竹县知县武来雨、现在赴部引见。著该部饬令听候传质。寻奏、阎有伦供称藩司吴振棫、知府王燕堂、同知吴文锡、删去案由。阅禀不收各情。应解川审办。质讯明确。从之。　　

○又谕、兆那苏图奏、遵旨审明护送堪布之四川委员、在途失于约束、请交部议处一摺。前因四川靖远营游击占住、川北镇游击张延庆、护送前后藏喇嘛进京。经过山西介休县。据该县禀有携眷骚扰驿站。及怂恿喇嘛讹索等情。降旨令徐泽醇、将该游击等、解赴山西。交兆那苏图提讹。兹据讯明游击占住、并未携妾同行。骚扰驿站。张延庆、亦无怂恿喇嘛讹索情事。惟于前藏喇嘛罗藏娃、在途滋事。后藏喇嘛、因病逗遛。该游击等、失于约束。占住、张延庆、著一并交部照例议处。介休县知县程震佑、讯未违例滥应。著无庸议。　　

○戊寅。以剿平广东儋州匪徒。赏游击黄开榜、巴图鲁名号。道员江国霖、花翎。同知刘廷扬等、蓝翎。余升叙有差。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之六十八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰二年。壬子。八月。己卯朔。谕内阁、前据椿寿奏、浙省漕粮筹办情形一摺。当交户部速议。兹据该部议奏、现在江安等帮。业已挽至济甯则浙漕之跟帮北上。不致阻滞。自应如该抚所奏。一律催趱。迅速挽运。著陆建瀛、杨殿邦、严饬所属。妥速筹办。不得再有稽迟。致干重咎。至该省帮船。至七月中旬。尚未全入苏境。如此贻误。实从来所未有。该漕督、及该抚粮道等、所司何事。所有漕运总督杨殿邦、前任浙江巡抚常大淳、署浙江巡抚椿寿、浙江粮道胡元博、均著交部分别议处。以示惩儆。并著吏兵二部、查取浙江省经管运粮河道及总运领运各职名。一并分别议处。　　

○又谕、朕因向荣、久历戎行。才尚可用。于道光三十年八月。特旨调任广西。该提督到任以来。偶有战功。无不立加优叙。其官村、古束、两次战败。辄即称病迁延。久旷职守。朕以忠厚待人。不为逆亿。仅予薄惩。旋复任提督。赏还花翎。并念其保守省城劳绩。开复革职留任处分。加恩伊子向继雄、以同知用。前据吴文镕、张亮基、参其夸诈冒功。饰智欺人。徐广缙亦查其趋避过明。非人是己。朕具不为深究。该提督宜如何激发天良。痛改积习。感朕弃瑕录用之恩。方图杀贼立功之效。乃本日据徐广缙参奏、向荣于六月二十七日、先已接印。至七月初六日、奉到饬令任事之旨。竟称病难速痊。求该督奏请开缺。朕不料向荣丧心昧良。胆大藐玩。至于此极。国家用人。原期其才能干济。即使功过不掩。亦不妨舍短取长。若向荣如此存心殊出情理之外。现当粤楚军务吃紧之际。文武员弁、殚智竭力之时。而该提督从空观望。竟欲置身局外。且可藉口于朝廷不能用其才统帅不能尽其力。若军营相率效尤。兵骄将玩。更复何所惩戒耶。向荣著即革职。发往新疆效力赎罪。以为辜恩巧避者戒。　　

○谕军机大臣等、前因湖南贼匪。连陷数城。赛尚阿统领大军日久无功。谕令徐广缙带兵驰往。祗领钦差大臣关防。军营及地方文武。统归节制。本日据奏、筹办剿捕广西土匪各事宜。均属周妥。惟现在湖南情形甚为紧要。该大臣、仍当先其所急。所有广西各处土匪应如何派员防剿、分别布置之处即著劳崇光专司督办该大臣接奉前旨。著即带兵驰赴衡州相机筹画调度勿令贼匪下窥衡湘。致难措手。总兵福兴、本日已补授广西提督如须带往湖南差遣。其提督印务。即行派员署理。湖南永州镇总兵孙应照、是否得力并著。随时察看。据实具奏。如不胜任。即派员署理。毋令贻误。该大臣所参向荣、汤俊各员。均能不避嫌怨。忠悃可嘉。此次前往湖南督办军务。必能酌量缓急轻重。秉公举劾。俾将士感奋用命。迅埽妖氛。以慰朕望也将此由六百里谕令徐广缙、并谕劳崇光知之。　　

○闽浙总督季芝昌奏、假限已满。病势未减。恳请开缺。得旨。著暂缓开缺。海疆要地。一切吏治营伍。实赖卿整饬。卿其缓缓调理。不可性急。　　

○命翰林院编修匡源、仍在上书房行走。　　

○以太常寺卿陶梁、为内阁学士。兼礼部侍郎衔。　　

○以广东高州镇总兵官福兴为广西提督。贵州松桃协副将玉山、为广东高州镇总兵官。　　

○以剿办广西廉州。贼匪出力。赏参将刘开泰、巴图鲁名号。总兵惠庆、游击苏崇阿、双贵、都司刘永新、知州吕铨等、花翎。千总廖达章等、蓝翎余加衔升补有差。　　

○庚辰。上诣绮春园、问皇贵太妃安。　　

○遣官祭文昌帝君庙。　　

○吏部遵议、钦差大臣赛尚阿、湖广总督程矞采、前任湖南巡抚骆秉章处分请照溺职例革职。得旨。赛尚阿程矞采骆秉章、均著加恩改为革职留任。　　

○先是刑部审办行窃天坛祭器贼犯。将贾三、司三、拟发黑龙江为奴。郭幅子等、拟军罪。上以刑部轻纵。谕令覆审。至是奏覆、贾三、司三、同进皇乾殿内行窃。均合依盗大祀神御物。不分首从斩律、拟斩立决。惟查该犯等行窃。究在本年四月初二日大祀以后。且当时即被拏获。香靠炉胆、尚未变卖。稍有一线可原。酌将该犯贾三等、量减为斩监候。秋后处决。从之。　　

○辛巳。遣官祭关帝庙。　　

○谕军机大臣等、据卓秉恬、王庆云奏、拏获叠劫拒捕首犯、请交部审办一摺。此案李四等犯、叠劫杀人。凶恶已极。且有响马头名目。必应尽法惩治。以儆凶暴而靖闾阎。其未获之孙大、即孙洛四各犯。多系直隶山东等处人。著卓秉恬、王庆云、讷尔经额、赓福、李僡、按照单开姓名。严密查拏。该犯等结党劫掠虽籍贯各异。难保不互相窝藏。且恐差役人等、有豢贼包庇情事务当各饬所属。不分畛域。一体严缉。并密派干员分投访拏。悉数弋获。解部归案讯办。毋任一名漏网。原单钞给阅看。将此各谕令知之。　　

○以礼部尚书奕湘、礼部右侍郎瑞麟、署经筵讲官。　　

○壬午。上诣大高殿行礼。　　

○还宫。　　

○癸未。以举行仲秋经筵。遣官告祭奉先殿上诣传心殿行礼。御文华殿经筵。直讲官柏葰翁心存进讲论语、道之以德。齐之以礼。有耻且格。讲毕上宣御论曰。自古帝王御宇。以德为基。以礼为范。诚以德不修。则根本无以立礼不行则法度无以明。德礼不先。则下之观感亦无由而致夫子知政刑之不足道齐也。故于德礼求之知德礼之必有实效也。故以有耻且格徵之要非强民以难为实因民之所固有也。夫朝乾夕惕。德之大原。三纲五常。礼之大体。其端肇于一人。而效见诸万姓。虽夙夜宥密。非草野所能窥。品节威仪。非愚贱所能喻。而秉彝之良民所同具。尊卑之序。民所共知。使任其汩没。听其纵恣。则风俗人心。将不可问矣。大圣人作。思其致此之由。复其本然之性。既以身为表率。而劝诱检束。又使之自悟其非。由是愧悔日深。梗顽日化。遵道遵路。革面革心。当斯时也。懋勉在宸衷天下咸知孝弟忠信之不容缓也。维持在名教。天下咸知规矩准绳之不可踰也。嗜欲之源灭。兼耻之心生。蒸蒸然共底于无为之治者。胥是道也。直讲官恩华、何桂清、进讲书经、有言逆于汝心。必求诸道。有言逊于汝志。必求诸非道。讲毕。上宣御论曰。从来人君。未有不以拒谏为非。纳谏为美者也。而究之謇谔之士。不克尽其忠。佥壬之徒转得行其智。是非失实。趋舍乖方。为治之患莫大乎是。此伊尹既告太甲以听德惟聪。而复斤斤致谨于听言也。夫以言之不可一端尽也。法语之言。而激切出之。未有不逆于心。巽语之言。而委婉将之。未有不逊于志然道与非道分焉矣。使非精以求之。则为直言者。反蒙不韪之名。为谀言者。且获将顺之美。古来社稷之臣。有惮其戆而远斥之。侧媚之辈。有知其佞而优容之者。其弊未有不由于此。然则听言之道可知已。欲办其是非。必虚心以待之。虚则能明。欲定其趋舍。必平心以察之。平则能公。既明且公则如水如镜。而妍媸莫能遁焉。如衡如石。而锱铢无或爽焉。于此进嘉谟。屏谗说。上下交泰。以成一德之休不难矣。礼成。上幸文渊阁。赐讲官及听讲诸臣茶。复赐宴于本仁殿。　　

○幸圆明园。诣绮春园、问皇贵太妃安。　　

○谕军机大臣等、有人奏参、湖北荆州府知府达昌阿、性耽安逸。公务废弛。不理词讼。同城官、旬月不见一面。所管万城堤工。冬闲估工派土既不亲诣估勘。夏令防险。又不到工督催。所属各县堤工。并不督率修防。及水涨溃漫。即捏报无工处所。希图规避。又黄州府岐亭同知邵纶、不到本任专住武昌省城。谋干差事。遇乡试之年。营求监试。招摇士子、拜伊门下。上年乡试榜后。即有邵半榜之谣等语。著常大淳、按照所参情节。确切访查。如果属实。即行严参具奏。毋稍瞻徇原奏片查钞给阅看。将此由四百里谕令知之。寻奏、达昌阿、勉力供职。修防堤工。无失事江陵各县。失防堤溃。例无处分。无所庸其规避邵纶查无乡试舞弊实据。亦未委派差事。现饬速回本任。报闻。　　

○又谕、有人奏、湖南湖北筹办防堵、请招募水勇一摺。据称湖南之洞庭湖。湖北之大江。均有捕鱼小船不下数千百只大江口岸水手、惯习打捞。名曰水摸。以水摸驾使渔船。可佐水师等语。渔户熟谙水性若用之得宜。亦可以备缓急。前据常大淳奏称、洞庭一带。已豫为布置。其余两省水路要隘。著该督抚等、饬属各就地方情形。详加体察。咨访绅民。如渔船可用。即行妥为豫备。一遇警急。该渔户等、既可自保生业。亦可协助水师剿捕。勿任令贼匪句结。致贻他患。原摺著钞给阅看。因思楚省。当此防剿吃紧之时府厅州县稽察弹压。尤贵得人。其循声卓著素得民心者。必应重以委任。俾尽所长。若才力不及。平时既不能振作。又安望其为民御侮捍患。该督抚等、务须严加甄汰。另择人地相宜之员。随时酌调。断不可稍存迁就。致误事机。将此由四百里各谕令知之。　　

○江南河道总督杨以增奏、节交白露。湖河水势。宣防平稳。得旨。仍应加意防护。勿稍疏虞。　　

○以恭送宣宗成皇帝圣容至盛京供奉。赏加正黄旗护军统领绵勋等一级。　　

○甲申。上幸万寿山。　　

○谕军机大臣等、陆建瀛奏、江西防堵紧要。拟即亲赴会商办理。又奏浙漕迟缓情形各一摺。另片奏堵筑丰工。请派大员督办等语。逆匪窜踞湖南郴州。东与江西接界。前已饬令陆元烺、派兵防堵。本日又降旨令罗绕典。署理江西巡抚。就近由湖南驰往办理防堵事宜。该督所请驰赴扬州、赶办盐务奏销。即回省清厘积案后。以阅兵为名。亲赴江西商办防堵。自系为军务紧要起见。惟现在江南省河工、漕务盐务皆属刻不可缓。且皆该督经手专责之事。岂可暂离。更易生手所请亲往江西察看防堵。著毋庸议。有应行咨会罗绕典之处。随时酌办。亦尚不至鞭长莫及。其安徽备调官兵一千名。本日已寄谕蒋文庆。仍即调赴湖北。傥江西兵力不敷。著该督酌量。另筹调遣。至丰工缺口。陆建瀛。杨以增、原系失事之人。自请戴罪于秋闲堵筑。朕以使功不如使过。且该督办事。素能任劳任怨。仍令与杨以增、一手办理。以期于事有济。节降谕旨甚明。何以此时忽请另派大员。临工督办。若因原派委员。有被人指摘者。姑为此请无论委员人数众多。断不能保其尽能核实无弊。且既无瑕可指。亦何恤乎人言。而该督现在办工。即尽用原派委员。但期善补过以赎前愆。亦不难再邀恩奖。所有筹备江海关税银。及海运节省项下银两。如有不敷。在藩关各库。及应解南河工需款内。催提凑用后。俟捐项收齐归款。均照所议办理。该督即会同杨以增、悉心筹办。无恤其他。至本年浙江漕粮。开兑过迟。前此海运变价等议。众论纷纭。几于茫无头绪。今江安等帮。业已催出东境。可知各省藉词观望逗遛。深为可恨现在节逾白露。浙船渡江。仅百余只。所论恐误回空。种种窒碍。亦属实在情形。事已延缓至此。即交部速议。尚恐辗转贻误。所有浙江重运帮船。无论行抵何处。即著陆建瀛体察情形。或尚可催趱北上。或应如何变通办理。该督即行酌定办法。一面奏闻。一面知照漕河地方各督抚、赶紧照办总期有益于公。一切不为遥制。毋得再有异议。更致贻误。其江南赈务。该督抚等、仍督饬藩司祁宿藻、认真经理。以专责成。总之该督平素办事才具。朕所深悉。两江地大事殷。且河漕诸多棘手。朕亦深谅其难。惟当黾勉报称。一以国事为重。想该督必能力任艰剧。不负朕倚任成全之苦心也。将此谕令知之。　　

○又谕、陆建瀛奏、近年黄河淤垫日高。洪泽湖水、不能入黄。高堰各坝。连年启放。致将坝底刷通拟酌量改筑滚坝两三座。俾上下游得以节宣。且可省按年启堵之费等语。著怡良于查办各务完竣后。就近前诣该处。确切查勘。据实覆奏。以凭核办。原片著钞给阅看将此谕令知之。　　

○又谕、本日据常大淳奏、接据湖南禀报。贼匪句结土匪。窜入安仁攸县。恐由浏阳小路、窜至平江、浏阳、醴陵、情形已极危急。并据叶名琛奏、自六月初八日、贼匪占踞江华以后。至七月初三日、攻陷郴州。中闲尚有六月二十八日、攻陷蓝山之事。贼匪窜出道州以后叠陷数城。叶名琛所奏月日。历历如绘该大臣等、于贼陷郴州以后。如何剿办情形贼踪有无分扰他处。迄今旬日。未据奏闻朕心实深焦灼。如常大淳所奏各情。贼匪掉臂游行。何所底止。势将越过衡州直犯长沙、岳阳该处近接湖北。有无准备。想湖南前调湖北各兵。此时势难挽回。已饬续调安徽河南精兵。前往湖北备用。现在衡州、长沙、岳州各属。既已均有贼匪窜扰。官军祗知尾追。从未迎头截击。且侦探贼情。并无的信。如广东现获奸细四十余名。皆道州、江华、零陵、永明等处人。为贼探路。起获货单等物。自系假扮客商。希图溷迹。若湖南亦能确探贼踪。先时防备。何至被其句结。连城失守。我军布置机宜。既不能慎密。而贼匪转得窥伺官军消息。恣意横行。所谓知己知彼者安在耶。现在徐广缙是否已抵湖南。赛尚阿移营衡州以后。与程矞采、如何布置两楚交界。如何设防。并贼匪窜扰各处情形。著即迅速据实奏闻。毋再延宕。常大淳摺、著钞给阅看。将此由六百里谕令知之。　　

○又谕、前有旨。令徐广缙驰往湖南。接受钦差大臣关防。督办军务。屡经寄谕。谅已接奉启程矣。本日据常大淳驰奏、贼情紧急。已有粤匪句结土匪。窜入安仁攸县。探知醴陵、浏阳、情势俱极危急等语。是逆匪窜出道州以后。势更猖獗。江华、永明、桂阳、嘉禾、郴州之陷迭经赛尚阿等奏到。于声叙月日。亦未明晰。兹据叶名琛奏、自六月初八日、贼匪先踞江华、至七月初二日、攻破郴州。中闲尚有二十八日。攻破蓝山之事。似此情形。不但衡州可以超越。长沙、岳州、亦万分吃重。傥再延时日。事有不可问者。该大臣、既经奉旨接受关防。则湖南剿捕事宜。已有专属。朕所以尚未明降谕旨者。恐该大臣未到楚境。而营中先有所闻。号令愈不能行耳。该大臣抵楚后。即将前奉谕旨宣示赛尚阿。接受钦差大臣关防。统领全军。计贼匪现虽肆扰。尚在奔突未定之际。且官军勇练数万人。若得人调遣。何至任贼横行。总由赛尚阿督师日久无功。兵与贼均不免心生玩视。贼玩我而益骄。兵玩贼而益懈。该大臣当严定赏罚。申明纪律。为一鼓成捦之计。士气既振。贼胆自寒。定可转败为功。纾朕南顾之忧也。所以湖南前调湖北省官兵。谅此时分布各处。难以调回。已谕知常大淳、并飞调河南、安徽、兵三千名。前往湖北、听候调遣。该大臣到后。察看情形。如岳州势当孔急。则两省交界处所。尤当力筹堵御万不可再令蔓延。湖北兵力较单。豫皖征调。恐到亦需时。如何计出万全。俾居民不致惊扰之处。著与常大淳、妥商办理。柏贵现已启程。已谕令折回广东、署理巡抚。以便叶名琛驰赴连州一带防堵。并谕令叶名琛、如楚省剿办得手。有须夹击之处。即可越境围攻。两粤文武。皆该大臣统辖。一切调度。与叶名琛随时酌办。定能迅埽妖氛。克期奏捷。其广西防剿各事宜。著责成劳崇光经理。该大臣仍与叶名琛、随时互相知照。亦可声息相通。无虞暌隔。常大淳摺、著钞给阅看。将此由六百里谕知徐广缙、并谕劳崇光知之。　　

○又谕、常大淳奏、贼情紧急、请拨回前调官兵、并请饬催各省官兵一摺。粤匪自窜踞道州后。连陷数城。兹复句结土匪。窜入安仁、攸县、岳州戒严。该郡及所属之巴陵、临湘、平江各县。均与湖北连界。自应不分畛域。协力堵御。该抚请将调赴湖南官兵。就近拨回。自系为贼情紧急起见。惟湖南剿匪。正须厚集兵力。前调湖北各兵。能否拨回。势难遥制。著该抚、随时咨会钦差大臣等、应如何移缓就急之处。酌量办理。至所调安徽兵一千名。河南兵二千名。前已有旨、令各该抚、选备候调。本日复有旨、饬令迅速前往。以备调遣。谅可不日抵楚。该抚即会同将军台涌、提督博勒恭武、妥为布置。于毗连各要隘。严密设防。断不可稍有疏虞。致贼乘闲而入。尤须抚绥弹压。密拏奸细。示以镇静。毋致人心惶惑。将此由六百里谕令知之。　　

○又谕、前因湖南逆匪。窜踞郴州。当有旨令徐广缙赴楚。祗领钦差大臣关防。督办军务。并令叶名琛。署理两广总督。柏贵、暂署巡抚。兹据叶名琛奏、办理罗镜善后事竣闻逆匪偪近广东交界。回省筹防。逆匪由道州纷窜。未及一旬。连陷数城。所有广东毗连各属。先经叶名琛、移咨提督昆寿、统率兵勇。移营连州。扼要防堵。旋因韶、连、各属。均与江华、蓝山、临武、宜章、桂阳、各州县。互相毗连。复委副将通安、带领兵勇。驰往防剿。是该省筹防。尚为周妥。所奏探听湖南贼情。亦甚明晰。自郴州失守之后。现尚未据赛尚阿等奏报。本日复据常大淳奏、贼复窜入安仁、攸县、东奔西突。触处堪虞。楚粤毗连各要隘。急应严密巡防。以杜其奔窜之路。柏贵启程北上。已有旨、仍令折回。署理巡抚著叶名琛、即酌带将弁兵勇。前赴连州一带、楚粤扼要地方。驻劄调度。且可与广西近楚边界。声息相通。随时咨会劳崇光、筹办一切。徐广缙抵楚后。如剿匪得手。仍须两省夹击。该署督、即带领弁兵。出其不意。越境协剿。使该匪腹背受敌。则歼灭更可迅速。叶名琛、与徐广缙共事一方。向能同心协力。想必不分畛域。计出万全。以副朕望也将此由六百里谕令知之。
  </div>
  <div class="pagination">
   <a href="清实录咸丰朝实录_page91.html">
    上一页
   </a>
   <span>
    ...
   </span>
   <a href="清实录咸丰朝实录_page87.html">
    87
   </a>
   <a href="清实录咸丰朝实录_page88.html">
    88
   </a>
   <a href="清实录咸丰朝实录_page89.html">
    89
   </a>
   <a href="清实录咸丰朝实录_page90.html">
    90
   </a>
   <a href="清实录咸丰朝实录_page91.html">
    91
   </a>
   <span class="current-page">
    92
   </span>
   <a href="清实录咸丰朝实录_page93.html">
    93
   </a>
   <a href="清实录咸丰朝实录_page94.html">
    94
   </a>
   <a href="清实录咸丰朝实录_page95.html">
    95
   </a>
   <a href="清实录咸丰朝实录_page96.html">
    96
   </a>
   <a href="清实录咸丰朝实录_page97.html">
    97
   </a>
   <span>
    ...
   </span>
   <a href="清实录咸丰朝实录_page93.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
