<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 401 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 401 页/共 505 页</h1>
    <div class="content">
○修直隶保定驻防兵房。从总督曾国藩请也。　　

○癸酉。谕军机大臣等、魁玉奏、覆陈审讯凶犯大概情形一摺。张汶详以漏网发逆。胆敢直入督署戕害重臣。实属罪大恶极。该犯自知必遭极刑。所供各情。一味支离。现虽将该犯家属拏获到案。而何人主使。尚未究出。终不足以成信谳。张之万计已驰抵江甯。著即会同魁玉、懔遵叠次谕旨。督饬司道各员设法根究。务将因何起意行凶及受人指使各情。一一究出尽法惩办。以申国宪。至督署重地。竟容闻人出入。毫无觉察。是日守门官役。魁玉是否提问。何以未据奏及。时金彪一名。已否由山西解到。新市镇军犯。既与张汶详平日来往。亦当密拏到案。从旁引证。或可究出真情。并著魁玉、张之万、多方研讯。务得确实情形。毋稍含混。将此由五百里各谕令知之。　　

○又谕、左宗棠、穆图善奏、西路马队官兵剿贼续胜一摺。甘省西路逆匪。在松山等处及平番古浪各县属四出抢掠。经委营总额尔庆额、及代理统领常明等、带队分路截击。歼毙多名。剿办尚属奋勇。惟省西一带零星匪股。出没靡常。若不痛加剿洗。诚恐伺隙纷扰。大为粮路之患。著左宗棠、穆图善、督饬各军。于平番等县属。将各股匪众实力痛剿。务期净绝根株。以清粮路。将此由五百里各谕令知之。　　

○旌表守正捐躯奉天昌图厅民妇李王氏。　　

○甲戌。谕内阁、前因天津府知府张光藻、天津县知县刘杰、于民教启衅一案。事前疏于防范。事后又不能迅速获犯。当经降旨革职交刑部治罪。嗣经曾国藩等取具亲供。并将该革员等押解到部。兹据刑部奏、请按照刁民滋事地方文职不能弹压抚恤革职例上。从重拟以发往军台效力。并以案情重大。应如何从重改发之处。请旨等语。该府县责任地方。乃于津民聚众滋事。不能设法防范。致匪徒乘机焚毁。戕害多命。又未将凶犯赶紧拏获。情节较重。且该革员等于奉旨交刑部治罪后。张光藻竟敢私往顺德。刘杰亦私往密云。任意逗遛。尤属藐玩。张光藻、刘杰、均著从重改发黑龙江效力赎罪。以示惩儆。至津民因怀疑激忿。不遵地方官弹压。辄敢逞凶杀害至二十余命之多。且将其仁慈堂内贞女惨杀。尤为凶残。现经曾国藩等拏获滋事人犯审明。分别情节轻重。将冯瘸子等十五犯拟以正法。小锥王五等二十一犯拟以军徒。既属情真罪当。即著照所拟。将冯瘸子等即行处决。小锥王五等分别发配安置。经此次严办之后。各直省地方官务当晓谕居民。安分守法。毋任再滋事端。遇有中外交涉事件。并须按照条约。持平妥办。总期中外商民。彼此相安。以靖地方。　　

○又谕、前因瑞联等审拟已革旗员兴奎、与民妇张王氏互控一案。经刑部核议。以引断未协驳斥。当经降旨允准。兹据瑞联等查明覆奏。此案已革员外郎衔内阁中书兴奎、并无捏契霸产情事。其京控各节。因参后怀疑所致。惟呈出契纸。未经投税。亦有应得之咎。兴奎著开复原官。仍交部照例议处。张王氏因契卖房租。找价不遂。砌词蔓讼。虽与凭空讹诈不同。究属刁健。著照部驳各情。按律惩办。现在逃未获。难保不潜匿在京。著步军统领衙门顺天府五城将张王氏一体严拏。解回奉天。归案惩办。　　

○谕军机大臣等、前据曾国藩等奏、天津案内应行正法各犯。当谕令俟刑部议奏张光藻等罪名时。再降谕旨。本日刑部奏、遵议张光藻等罪名一摺。已明降谕旨将该革员等从重改发黑龙江。其应行正法之犯。照曾国藩等所拟即行正法。军流各犯。并照所拟办理。此案大致现已就绪。所有应讯人犯。著曾国藩等迅速讯明。持平办理。妥为了结。一面遴派干员。于天津地方弹压拊循。毋令莠民乘机煽惑。聚众滋事。别酿衅端。将此由六百里各密谕知之。　　

○补行引见京察内阁侍读学士载英。得旨、著照旧供职。　　

○大学两江总督曾国藩六十生辰。赐御书扁额。曰勋高柱石。并赏御书福寿字。暨文绮珍玩。　　

○乙亥。谕内阁、内务府奏、银库箱只被贼拆动。请饬严拏。并据护军统领安兴阿奏、请将西大库直班官兵分别惩处各一摺。据称本月十一日。银库大小封锁全行开落。库门亦开。栅栏上有越过形迹。库存各箱拆动多只。其北库门上下锁押封。亦经拆动等语。银库重地。理宜严密巡察。本年八月闲。叠次失去铁锁。撕去锁封。该直班官兵等应如何倍加谨慎。乃此次竟致开启库门。拆动箱只。毫无觉察。尤属不成事体。所有直班之委护军参领唐武色、护军校伊克精阿、均著交部议处。并著护军统领将是日直班之护军章京护军等详细查讯。将可疑之人。解交慎刑司严行讯办。此案贼犯。著步军统领衙门顺天府五城一体严拏务获。解交慎刑司究办。并派惇亲王、官文、会同总管内务府大臣。将库存银两物件详细盘查。据实具奏。嗣后著前锋统领护军统领、严饬该官兵随时实力稽查。不得再有疏懈。傥敢仍前怠忽。即著从严参办。寻惇亲王等奏、遵旨盘查银库。按照存收各款。逐一核对。均属相符。报闻。　　

○谕军机大臣等、前因张廷岳等奏、库伦饷糈支绌。请饬户部再行拨银五万两。当经降旨允准。兹据户部奏称、该处饷需紧要。自应迅筹接济。惟部库存银。未便屡议外拨。山西应解京饷。为数尚多。且距库伦较近。拟即在该省应解京饷内划拨改解等语。著何璟饬令藩司。于山西应解同治九年分奉拨京饷内迅速拨银五万两。解至库伦。交张廷岳等收存。以济要需。至库伦军饷。前已由部拨银五万两。并准其免协福济军需。此次再拨银五万两。经费不至缺乏。张廷岳等务当力求撙节。核实动用。毋得稍有虚糜将此由四百里各谕令知之。　　

○又谕、福济等奏、遵筹防剿情形一摺。据称额尔德尼招窜匪。仍由原路退去。现在贼在额哲尼河盘踞。阿毕尔米特旗下金山卡伦。有贼阻滞。该匪仍多伏莽。非厚集兵力。后患终不能除。请饬库伦办事大臣张廷岳带领该处蒙兵。其绥远城张家口马队。统归调遣。迎头堵击等语。贼踪飘忽靡常。原应防其窜扰。惟张廷岳究应驻兵何处。方足联络声势。所带各队。应由何路进剿。蒙兵是否得力。应调若干。并未据福济等筹及。又前调马队。业据福济等奏称、咨照绥远城张家口暂行停止。现在应否调拨。著福济等与张廷岳酌量缓急情形。迅速详细具奏。福济等奏、贼屯处所。距窜台之路较近。难保其不随时窜突。福济、张廷岳等、仍当妥筹防剿。不得坐误机宜。该匪到处奔窜。必须就各该地面随时堵截。著成禄在肃州一带严密摉捕。断贼来路。并著文麟、景廉、伊勒屯、何琯、于哈密巴里坤等处。勤加侦探。遇贼即击。扼其去路。以遏逆氛。将此由五百里谕知福济、荣全、锦丕勒多尔济、文麟、景廉、张廷岳、伊勒屯、成禄、并传谕何琯知之。　　

○丁丑。盛京将军都兴阿奏、捕获盗首林泳青等正法。得旨、仍著饬令派出官兵。随时认真巡缉。严拏惩办。　　

○戊寅。上奉慈安皇太后慈禧皇太后幸漱芳斋。侍午膳。　　

○谕军机大臣等、曾国藩等奏、续讯天津案内第二批人犯。分别定拟一摺。此次续拏各犯。既据曾国藩等单开讯明情节轻重。著照该督等所拟。将刘二等五犯。即行正法。邓老等四犯。分别发配安置。曾国藩等接奉此旨后。所有先后定拟正法之犯二十人。军徒各犯二十五人。即行分别办理。庶可迅速完案。罗淑亚派繙译官德微理亚、前赴天津出具切结。并确查烧毁房屋。被抢物件。以便议偿。曾国藩等本系特＜??闲＞查办津案之员。此时该繙译业已抵津。修堂抚恤诸事。在津易于定议。即著该督等晤商德微理亚。妥筹办理。迅速具奏。至所拏凶手。前已明降谕旨。著将冯瘸子等即行处决。兹据奏称、俟总理各国事务衙门议结后。知照该督等酌定行刑日期等语。与前降谕旨两歧。议抵一节。为此案紧要关键若迟迟不办。其余各节。势难定议。且洋人困此藉口。转致另生枝节。更形棘手。曾国藩等即懔遵此旨办理。毋再稽延。将此由六百里各密谕知之。　　

○又谕、崇实、吴棠奏、请将统兵道员摘顶。并通筹川黔大局一摺。黔省军务。自清水江北岸肃清。事机顺利。正宜乘此声威。合力进剿。以竟全功。乃唐炯因川楚两省有减兵节饷之议。并不妥议禀覆。听候批示。辄将所部川军。擅自撤回平瓮。实属贻误事机。姑念前次克复地方。著有微劳。著先行摘去顶带。以示薄惩。前据曾璧光、刘昆、先后奏到川军撤退情形。叠经谕令崇实、吴棠、严饬唐炯迅速进兵。与楚黔各军联络夹击。刘昆前奏、并有楚师。进规台拱川军进剿凯里诸寨之议。著崇实等体察情形。悉心筹画。应否改由都匀八寨进规凯里。或仍由重安江派兵南渡。饬令唐炯克期拔队前进。实力剿办。以赎前愆。并著刘昆檄催席宝田迅督所部。会合进攻。以收夹击之效。至疲弱兵勇。本不应滥竽充数。岂待饷需支绌。始议裁汰。又岂可因裁汰疲弱。停兵不进。坐失机宜。崇实、吴棠、刘昆、务当懔遵叠次谕旨。妥速筹办。以维全局。总须饬令各军。彼此联络策应。立于不败之地。断不可意存畛域。各怀观望。致误戎机。傥不以大局为重。进止不齐。以致日久糜饷老师。办无成效。定将统兵各员从严惩治。即该督抚等亦不能辞咎也。曾璧光身任黔抚。责无旁贷。亦当督饬黔军。力图进剿。不得专恃援军。自甘颓靡。贵州教案未结。崇实著仍遵九月初七日谕旨。前赴遵义会办。赶紧结案。将此由六百里各谕令知之。　　

○成都将军崇实等奏、请将丁忧提督陈希祥留营帮办军务。允之。　　

○拨直隶旗租、山东河南地丁、银各三万两。解赴永定河工次备用。　　

大清穆宗继天开运受中居正保大定功圣智诚孝信敏恭宽毅皇帝实录卷之二百九十一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治九年。庚午。九月。己卯。谕军机大臣等、前据福济等奏、察哈尔马队。已咨照绥远城等处暂行停调。惟匪踪飘忽靡常。请饬张廷岳带领蒙兵。并绥远城等处马队。统归调遣堵击。当谕令福济等与张廷岳会商。应否调拨此项马队。酌量具奏。兹据文盛等奏、拟将马队一千名遣撤归旗。并拟挑选精壮五百名。由各旗总管等勤加操练。以备调遣等语。即著照所拟办理。至张廷岳带兵进剿。应否需用马队。俟福济等覆奏到日。再降谕旨。文盛等仍当饬令各旗官兵认真训练。一面随时侦探。遇有匪踪。即行派兵截剿。毋稍松懈。将此由四百里各谕令知之。　　

○又谕、文麟、景廉奏、请饬催欠解粮价银两。并饬拨新疆协饷各摺片。前因哈密采办粮石。当经谕令山东拨银十万两。解交应用。兹据文麟等奏称。该省仅解到银一万五千两。业已拨还前欠粮价等款。现在需饷甚亟。请旨饬催等语。著丁宝桢饬令藩司。将山东欠解哈密粮价银八万五千两。迅速如数筹拨。解交乌里雅苏台将军衙门收存。由文麟等派员迎提。以济要需。安西沙州靖逆各营需饷甚亟。并著福济、荣全、锦丕勒多尔济、于新疆协饷内拨银二万两。俾资接济。文麟、景廉、俟接准福济等咨会时。即遴派妥员领解回哈。分拨安西等营应用。并将分拨数目咨明甘肃藩司。归入各该营兵饷项下。报部核销。以清款目。将此由五百里各谕令知之。　　

○庚辰。驻藏大臣恩麟等覆陈巴塘地震情形。现在筹办赈恤。报闻。　　

○以西藏哈拉乌苏剿办野番出力。予员外郎恩承以知府用。并赏花翎。县丞何炳焜等蓝翎。余升叙有差。　　

○辛巳。谕军机大臣等、曾国藩奏、遵旨赴任两江。恳请陛见。并请将主事陈兰彬带至江南。暨续获正犯范泳。拟即换释穆巴各摺片。穆巴一犯。证佐既未的确。何以前奏遽拟死罪。著即日释放。以重人命。其续获之范泳、既属供证确凿。为放火烧房正凶。著照该督等所请。归案正法。曾国藩接奉此旨。即著将应办各事。懔遵九月十五日谕旨。迅速办理。毋再稽迟。曾国藩即著来京陛见。该督起身后。李鸿章著仍驻天津。勿遽回省。务将弹压抚绥各事宜。妥为筹办。俟津郡中外诸事大定。再行请旨。主事陈兰彬、著准由曾国藩带往江南差遣委用。将此由六百里各谕令知之。　　

○壬午。遣官祭都城隍之神。　　

○谕军机大臣等、金顺奏、回匪窜扰西山归德沟等处。分队剿办获胜一摺。陕回贼首张志沅等、纠众窜至西山边之归德沟一带。南北回堡。潜出贼骑附合。意图阻劫粮道。经托云布等督军进剿。贼遂大溃。该匪情急反噬。再战于空湖拉地方。复经我军杀毙百余名。败匪越岭而遁。著金顺会商张曜督饬派出各军。将逃匿余匪摉捕净尽。务绝根株。苏逆受伤冲散。是否歼毙。著查明实在下落。毋任漏网。南北两路回堡。见大炮陆续到营。益怀疑惧。纠党拌死窜突。自在意中。金顺务当与张曜悉心筹画。严密布置。一俟炮位运齐。即著实力进攻。迅歼丑类。王家疃庄贼匪前曾乞抚。恐不可恃。现在筹办情形。并著随时奏闻。将此由六百里谕令知之。　　

○又谕、金顺奏、天津解到洋枪火药等项。不敷攻剿。暨江苏拨解铜炮。配带炸子等件。亦不敷用。请饬均由江苏制办配解等语。著丁日昌饬令上海制造局。赶紧制办洋枪二千杆。配带什物。洋枪药二万磅。大铜帽二百万粒。赶由海道解赴天津。或取道山西包头镇。由该署将军派员提解。并饬局造办二十四磅炸子五千粒。各配带木引心。暨洋炮三楞药五千磅。解赴天津。交金顺委员提解。赴甯夏军营。以资攻剿。将此由五百里谕令知之。　　

○又谕、前因金顺转运军粮。需用驼只。当经谕令理藩院饬令喀尔喀各盟筹备驼三千只。解交应用。兹据金顺奏称、接准张廷岳等咨。该两盟因地方受灾。仅解驼一百令。其余无可筹拨。请饬如数拨解等语。金顺军营。需用驼只。刻不可缓。亟应迅速筹备。惟前据定安奏、已于李鸿章所拨驼只内。分拨金顺、张曜、军营各二百五十只。现喀尔喀筹解驼只。自可量为酌减。著金顺斟酌情形。核定数目。即行知照张廷岳等筹解备用。张廷岳、阿尔塔什达、于接到金顺咨会时。务当赶紧如数筹拨。不得再有推诿。致误要需。将此由五百里各谕令知之。　　

○又谕、刘岳昭、岑毓英奏、官军攻克澂江城外贼巢一摺。澂江府城踞逆。于城外分筑土城石碉。负嵎抗拒。经岑毓英亲督各军进剿。叠将西山村西街子及上下左所等处贼巢攻破。附城四面贼营。一律毁平。剿办甚为得手。现在仅余孤城。外援已绝。釜底游魂。谅难久延残喘。岑毓英现已回省办理闱务。澂江既经合围。断不可稍涉松劲。著刘岳昭、岑毓英、饬令岑毓宝等合力围攻。迅图克复。将此由五百里各谕令知之。　　

○予云南澂江阵亡都司袁亮等祭葬世职加等。　　

○癸未。谕内阁、前因奉天旗员兴奎、与民妇张王氏互控一案。经盛京刑部侍郎瑞联等两次讯结。并张翰之妻张王氏在逃未获。降旨令步军统领等衙门严拏归案惩办。兹据都察院奏、张翰之妻张王氏、并张甲之妻张王氏等、在该衙门呈诉冤抑各情。难保非捏词逞刁。希图翻案。抑或另有别情。著该部即将张王氏等解往奉天。归案审办。以成信谳。　　

○谕军机大臣等、前因德英奏、垫发奉调官兵整装银两。请饬拨款归还。当交户部速议具奏。兹据奏称、黑龙江调赴古北口马队官兵一千名。既据德英核明整装银二万三千五百九两零。先行筹垫。拟在河南驿站存賸项下拨还等语。著李鹤年按照户部所拟。即在河南驿站存賸项下拨银二万三千五百九两零。遴派妥员解赴盛京户部交纳。一面将报解日期。知照德英。派员赴奉守领。额勒和布于此项银两到日。暂为收存。俟黑龙江委员到奉。即发交领解回省。并著德英将此次给过整装银两。俟凯撤后。即于各该官兵应领俸饷银内。如数扣还。以清款目。将此由四百里各谕令知之。　　

○甲申。遣官祭历代帝王庙。　　

○谕内阁、富明阿等奏、查出军营无著官兵各缺。请由原旗拣放一摺。各省节年徵调吉林官兵伤亡病故各遗缺。现经富明阿等查明各路军营。实有吉林官兵二千六百十二员名。核与通省现在军营实数。计无著防御二员。云骑尉一员。兵缺六百六十三分。此项空缺。既系军营存营两无著落。额缺岂可久悬。即著照该将军等所拟。准其由吉林原旗按缺拣补。以昭核实而免悬旷。　　

○又谕、富明阿奏、旧病增剧。恳准开缺回旗一摺。吉林将军富明阿自道光年间。由马甲从征喀什噶尔。随后转战江南河南等处。战功卓著。历任甯古塔副都统、江甯将军、皆资得力。因剿贼受伤。两次奏请开缺。均经恩准。并赏食全俸。俾资调理。旋于同治五年间。命补授吉林将军。督剿马贼。自抵任以来。于整顿地方摉捕贼匪各事宜。办理悉臻妥协。兹因伤病复发。恳请开缺回穬。览奏情词恳切。出于至诚。自当俯如所请。富明阿著准其开缺回旗调理。仍准在旗支食将军全俸。所有任内革职留任处分。均著加恩宽免。应扣未缴俸银。一并免其扣交。以示体恤。　　

○谕军机大臣等、前据伯彦讷谟祜奏、请调马队以备不虞。当谕理藩院传知东三盟。各调马队一千名。并调吉林黑龙江马队。均赴古北口一带驻扎。兹据李鸿章奏称、酌度时势。古北口一带。不必驻扎重兵。拟请撤回以节饷需等语。此项马队。全数到口。筹拨饷项甚钜。现既酌度情形。无需兵力。即著照李鸿章所请。所有前调东三盟马队。著全数撤回。并著理藩院传知该盟蒙古王公。迅将各队撤回游牧。仍随时操练。以备征调。其吉林黑龙江马队共三千名。据富明阿、毓福、德英、先后奏报起程。因思神机营每年本有调拨该处官兵更换操防之事。此项官兵。是否可以就近调换。著神机营王大臣酌议具奏。该官兵已否全抵古北口。著李鸿章、库克吉泰、饬令暂行驻扎。听候谕旨。应需饷项。仍著库克吉泰核实支放。将此谕知神机营、理藩院、伯彦讷谟祜、并由五百里谕令李鸿章、富明阿、德英、库克吉泰、毓福知之。　　

○又谕、陕甘回匪滋事以来。朝廷轸念西陲。大申挞伐。特命左宗棠为钦差大臣。督兵剿贼。厚集兵力。宽予限期。计每岁拨用饷限。不下八百余万两。该大臣于行军筹饷事宜。有所陈奏。无不立见施行。倚畀不为不重。乃自抵甘以后。虽据叠报胜仗。总未能痛埽贼氛。致金积堡一隅之地。至今日久未下。逆首稽诛。军务安有了期。竭东南数省脂膏。以供西征军实。似此年复一年。费此钜帑。岂能日久支持。该大臣扪心自问。其何以对朝廷。即著左宗棠振刷精神。严檄各军实力剿办。该大臣前奏金积堡贼势已蹙。似不日即可攻克。北路肃清后。河狄一带贼踪。亦宜以次歼除。务当克期蒇事。毋得再事迁延。致干咎戾。将此由六百里谕令知之。　　

○以詹事府少詹事钱宝廉为内阁学士兼礼部侍郎衔。　　

○乙酉。谕内阁、文祥奏、病体未痊。力难兼顾。恳请开除紧要差使一摺。文祥管理事务较多。现在病体未痊。兼顾为难。自应量予体恤。著无庸管理理藩院国子监及向导处事务。并开去对引大臣阅兵大臣各差使。以节劳勚。　　

○谕军机大臣等、前据总理各国事务衙门奏、贵州教案未结。当谕崇实折回遵义筹办。总须民教两面各无异词。实有完案确据。方不至再滋口实。兹据崇实奏、议结遵义教案。新定善后章程十二条。士民均皆悦服。自愿出具听从设堂行教。彼此相安甘结等语。惟所称出具甘结。仅系中国士民。至教士是否帖服。曾否会同出具甘结。未据崇实奏及。虽称所议条规。于教士并无牵碍。终属一面之词。著崇实懔遵前旨。迅将民教两面切实议结。如该教士尚未帖服出具甘结。不得遽谓完案。仍须折回遵义。赶紧妥办。以免另生枝节。其杨希伯等应得罪名。即著知照曾璧光归案定拟具奏。将此由五百里谕令知之。　　

○以锦州副都统奕榕署吉林将军。锦州协领古尼音布署副都统。　　

○实授吉林副都统德英黑龙江将军。正黄旗护军参领毓福吉林副都统。　　

○丙戌。谕军机大臣等、左宗棠、穆图善奏、西路官军剿匪获胜一摺。甘肃西路回匪。分窜镇番武威各属。经韩廷芝、王仁和等、带兵截剿。将红柳窝红墙儿等处贼匪击败。柳林湖双城堡等处之贼。闻风逃窜。其阿干镇附近。亦有回匪围攻民堡。复经周惟翔带队击退。现在大兵由南路进剿河州。逆匪乘西路空虚。伺闲纷窜。肆行抢掠。意图牵我兵力。左宗棠、穆图善、仍当饬令该处防军随时探踪截剿。毋任窜突。穆图善另摺奏、请带马队驰赴近畿等语。现在天津之事。业经办结。畿辅兵力。足资拱卫。该将军驻扎兰州。筹办防剿。亦关紧要。务当与左宗棠随时会商。共维大局。所请带兵来京之处。著毋庸议。前叠谕左宗棠将成禄一军应否撤回。酌核奏闻。该大臣何以久不覆奏。殊不可解。本日据成禄奏、现拟拔营西进。并请募勇拨粮。捐办驼只。筹办屯田。随带窦型出关各摺片。该提督顿兵日久。忽为此铺张扬厉之举。事之可行与否。恐未必能通盘筹画。著左宗棠懔遵叠次谕旨。将成禄一重应否撤回并该提督此次所陈各情。一并酌核迅速覆奏。不得再有迟延。成禄摺一件。片五件。均著钞给左宗棠阅看。将此由六百里各谕令知之。　　

○又谕、成禄奏、拔营西进。并筹办屯田。调募勇队。请饬蒙古捐办驼只。关外州县运解仓粮。随带窦型出关。及请颁发关防各摺片。前因成禄奏该营饷需缺乏。当经谕令暂缓前进。听候谕旨。现在该提督已于八月二十日起程。惟该提督一经出关。道路愈远。筹饷愈难。著成禄仍遵前谕。无论行抵何处。即于关内地方。择要暂行驻扎。候旨遵行。肃州一带。伏莽尚多。关内地方。尤关紧要。著成禄统率所部。将来往匪徒实力摉捕。务绝根株。该提督所用木质关防。现已模糊。即著另行刊刻木质关防。以昭信守。将此由六百里谕令知之。　　

○以大学士官文为阅兵大臣。并管国子监事。工部尚书存诚管理藩院事。　　

○以解饷迟延。革甘肃军营副都统色楞泰职。仍留营。　　

○予甘肃高台阵亡把总仲瑞林等祭葬世职。　　

○丁谕、谕内阁、武备院奏、炮库被窃一摺。据称该库司员等于本月二十二日赴库时。见库门封皮撕去。门锁俱开。查点库内。失去大铜炮二个。小铜炮四个。炮车六辆等语。库储重地。应如何严密看守。乃任令匪犯肆行偷窃。实属不成事体。著步军统领衙门、赶紧将此案贼犯悉数严拏惩办。并著两翼前锋营护军营大臣、将疏于防范之直班官兵讯明办理。其管库员外郎恒山、失于觉察。著交内务府照例议处。　　
</div>
    <div class="pagination">
<a href="清实录同治朝实录_page400.html">上一页</a><span>...</span><a href="清实录同治朝实录_page396.html">396</a><a href="清实录同治朝实录_page397.html">397</a><a href="清实录同治朝实录_page398.html">398</a><a href="清实录同治朝实录_page399.html">399</a><a href="清实录同治朝实录_page400.html">400</a><span class="current-page">401</span><a href="清实录同治朝实录_page402.html">402</a><a href="清实录同治朝实录_page403.html">403</a><a href="清实录同治朝实录_page404.html">404</a><a href="清实录同治朝实录_page405.html">405</a><a href="清实录同治朝实录_page406.html">406</a><span>...</span><a href="清实录同治朝实录_page402.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
