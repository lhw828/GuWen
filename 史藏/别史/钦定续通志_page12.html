<!DOCTYPE html>
<html>
<head>
    <meta charset="UTF-8">
    <title>钦定续通志 - 第 12 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 12 页/共 284 页</h1>
    <div class="content">　　五年春正月壬寅朔帝率羣臣上皇太后寿于会庆殿遂御天安殿受朝己未晏殊罢戊辰以夏竦为枢密副使二月丙子振京东流民三月罢琼州歳贡瑇瑁龟皮紫贝夏五月辛亥虑囚癸亥楚王元佐薨六月甲戌祷雨于玉清昭应宫开宝寺丙子诏决畿内系囚癸未罢诸营造之不急者秋七月己亥振秦州水灾赐被溺家钱米丙辰塞滑州决河诏察京东被灾县吏不职者以闻九月庚戌阅龙卫神勇军习战冬十月辛未罢陜西青苖钱己丑颁新定五服敇十一月丁酉以陜西旱蝗减其租辛亥朝飨景灵宫壬子飨太庙癸丑祀天地于圜丘大赦十二月丁亥诏百官宗室受赂冒为亲属奏官者毋赦
　　六年春正月己酉罢两川乾元节岁贡织佛二月壬午张知白薨三月丙申朔日有食之壬子以张士逊同中书门下平章事癸丑以姜遵为枢密副使己未以范雍为枢密副使壬戌作西太一宫夏四月丁丑贷河北流民复业者种食复是年租赋癸未命官减三司岁调上供物降畿内囚死罪流以下释之罢诸土木工振河北流民过京师者五月乙未交阯寇边六月丙寅罢戎泸诸州谷税钱秋八月乙丑诏免河北水灾州军秋税冬十月甲申除福州民逋官庄钱
　　七年春正月癸卯曹利用罢二月庚申鲁宗道卒丙辰张士逊罢以吕夷简同中书门下平章事集贤殿大学士丁卯以夏竦薛奎参知政事陈尧佐为枢密副使癸酉贬曹利用为崇信军节度副使房州安置未至自杀癸巳募民入粟以振河北闰月戊申禁京城剏造寺观壬子复制举六科增高蹈邱园沉沦草泽茂才异等科置书判拔萃科及试武举三月癸未诏百官转对极言时政阙失在外者实封以闻夏四月庚寅赦天下免河北被水民租赋辛卯南平王李公蕴卒以其子徳政为交阯郡王五月癸酉虑囚六月丁未大雷雨玉清昭应宫灾甲寅王曾罢秋七月癸亥以玉清昭应宫灾遣官告诸陵诏天下不复缮修八月丁亥朔日有食之罢天下职田官收其入均给之己丑以吕夷简为昭文馆大学士辛卯夏竦复为枢密副使陈尧佐王曙并参知政事冬十月壬寅阅虎翼武骑卒习战
　　八年春正月甲戌曹玮卒三月诏河北被水州县毋税牛夏五月甲寅赐信州龙虎山张乾曜号澄素先生辛酉虑囚秋八月丙戌诏详定盐法九月乙丑姜遵卒己巳以赵稹为枢密副使冬十月丙申弛三京河中府颍许汝郑郓济卫晋綘虢亳宿等二十八州军盐禁十一月丙寅朝飨景灵宫丁卯飨太庙戊辰祀天地于圜丘大赦
　　九年春正月辛未减畿内民租二月癸巳复职田夏五月乙丑虑囚秋七月丙午契丹使来告其主隆绪殂子宗真嗣立遣使祭奠吊慰及贺即位冬十一月丁亥弛两川禁是嵗契丹使来致其先帝遗物及谢吊祭女真晏端等百八十四人内附
　　明道元年春二月庚戌以张士逊同中书门下平章事丁卯以真宗顺容李氏为宸妃是日妃薨戊戌遣使录江淮系囚己亥除婺秀州丁身钱夏四月丙午虑囚五月癸酉遣使防检河北城池器甲密访官吏能否壬午废杭秀二州盐塲秋七月丁酉王曙罢八月辛丑以晏殊为枢密副使丙午晏殊参知政事甲寅以杨崇勋为枢密副使壬戌大内火延八殿癸亥移御延福宫甲子以吕夷简为修内使乙丑诏羣臣直言阙失丁卯大赦九月庚寅重作受命宝冬十一月甲戌以修大内成谢天地于大安殿谒太庙大赦改元百官进秩有差是日还宫壬辰延州言夏王赵徳明卒癸巳以其子元昊为定难军节度使西平王十二月壬寅以杨崇勋为枢密使
　　二年春正月己卯振江淮饥二月乙巳皇太后服衮衣仪天冠飨太庙皇太妃亚献皇后终献是日上皇太后尊号曰应元齐圣显功崇徳慈仁保寿皇太后丁未祀先农于东郊躬耕耤田大赦羣臣上尊号曰睿圣文武体天法道仁明孝徳皇帝三月丁亥祈于会灵观上清宫景徳开宝寺庚寅以皇太后不豫大赦甲午皇太后崩遗诏尊皇太妃为皇太后夏四月壬寅追尊宸妃李氏为皇太后至是帝始知为宸妃所生戊申听政于崇政殿西厢壬子诏臣僚宗戚命妇毋得以进献祈恩泽及縁亲戚通表章罢创修寺观自是帝始亲政癸丑召还宋绶范仲淹丙辰黜内侍江徳明等己未吕夷简张耆夏竦陈尧佐范雍赵稹晏殊罢以张士逊为昭文馆大学士李迪同中书门下平章事集贤殿大学士王随参知政事李谘为枢密副使王徳用佥书枢密院事五月癸酉诏中外勿辄言皇太后垂日事戊寅虑囚六月甲午朔日有食之壬寅録周世宗及高季兴李煜孟昶刘继元刘鋹后戊午减天下岁贡物秋七月丁丑增知耀州富平县事张龟年秩令再任以其治行风告天下戊子诏以蝗旱去尊号睿圣文武字仍令中外直言阙政八月甲午辽使来吊慰祭奠冬十月甲辰诏以两川岁贡绫锦罗绮纱以三之二易为防绢供军须癸丑降东西京囚罪一等徒以下释之戊午张士逊杨崇勋罢以吕夷简为门下侍郎同中书门下平章事昭文馆大学士王曙为枢密使王徳明为枢密副使宋绶参知政事蔡齐为枢密副使十一月癸亥薛奎罢增宗室奉乙丑追册美人张氏为皇后甲戌赠寇凖为中书令十二月甲辰以京东饥出内藏绢二十万代其民岁输乙巳诏修周庙戊申出宫人二百乙卯废皇后郭氏为净妃玉京冲妙仙师居长宁宫丙辰出御史中丞孔道辅及諌官范仲淹仍诏台諌自今毋相率请对丁巳诏改明年元禁邉臣增置堡砦
　　景祐元年春正月甲子振京东饥甲戌诏执政大臣议兵农可更制者以闻诏募民掘蝗种给粟米甲申淮南饥出内藏绢二十万代其民岁输庚寅诏停淮南上供一年二月乙未罢书判拔萃科辛丑诏礼部贡院诸科举人七举者不限年并许特奏名甲辰权减江淮漕米二百万石戊申诏麟府州振蕃汉饥民三月壬午免诸路灾伤州军今年夏税癸未蠲解州畦户逋盐之半夏五月辛酉出布十万端易钱籴河北军储丁卯禁民间织锦刺绣为服饰罢西川岁贡织锦壬午虑囚六月壬辰交州民六百余人内附庚子免畿内被灾民税之半乙亥毁天下无额寺院壬午罢造玳瑁龟筒器秋七月己亥枢密使王曙加同平章事八月庚申薛奎卒癸亥王曙卒庚子以王曾为枢密使辛未以星变大赦避正殿减常膳壬辰诏净妃郭氏出居于外美人尚氏入道杨氏安置别宅冬十一月己丑立曹氏为皇后
　　二年春二月戊辰李迪罢以王曾为门下侍郎同中书门下平章事集贤殿大学士王随李谘知枢密院事蔡齐盛度参知政事王徳用韩亿同知枢密院事三月戊申出内库珠助经费夏四月庚午诏天下举知乐者五月甲午猺獠寇雷化州诏桂广会兵讨之丙申虑囚庚子议太祖太宗真宗庙并万世不迁南郊以太祖定配二宗迭配丙午降天下囚罪一等杖以下释之丁未广西言镇宁州蛮入寇六月镇宁蛮请降秋七月戊申废西京采柴务八月壬子诏轻强盗法甲戌如炮塲阅习战九月壬寅按新乐己酉命中丞杜衍等汰三司胥吏冬十一月戊子废后郭氏薨癸巳朝飨景灵宫甲午飨太庙奉慈庙乙未祀天地于圜丘大赦羣臣上尊号曰景祐体天法道钦文总武圣神孝徳皇帝十二月壬子加嘉勒斯赉为保顺军留后
　　三年春正月壬辰追复郭氏为皇后丁酉葬皇后郭氏二月丙辰命官较太常钟律壬戌诏两制礼官详定京师士民服用居室之制丁卯修陜西三白渠三月癸巳复商贾以见钱算请官茶法夏五月庚辰购求馆阁逸书丙申虑囚丙戌天章阁待制范仲淹落职知饶州集贤校理余靖馆阁校勘尹洙欧阳修竝落职补外戒百官越职言事秋七月丁亥禁民间私写编敇刑书辛丑降三京死罪一等徒以下释之八月己酉班民间冠服居室车马器用犯制之禁冬十二月丙寅李谘卒丁卯以王徳用知枢密院事章得象同知枢密院事
　　四年春正月壬午诏均诸州解额乙丑置赤帝像于宫中祈嗣夏四月甲子吕夷简王曾宋绶蔡齐罢以王随为门下侍郎同中书门下平章事昭文馆大学士陈尧佐同中书门下平章事集贤殿大学士盛度知枢密院事韩亿程琳石中立参知政事王鬷同知枢密院事五月庚戌皇子生降死罪一等流以下释之是日皇子薨乙卯以旱遣使决三京系囚秋七月丁未诏河东河北州郡密严边备冬十一月癸亥罢登莱买金塲
　　宝元元年春二月甲午安化蛮寇宜融州三月戊戌王随陈尧佐韩亿石中立罢以张士逊为门下侍郎同中书门下平章事昭文馆大学士章得象同中书门下平章事集贤殿大学士王鬷李若谷并参知政事王博文陈执中同知枢密院事己亥发邵澧潭三州驻泊兵讨安化州蛮夏四月癸酉王博文卒乙亥以张观同知枢密院事壬辰除宜融州夏税五月乙巳虑囚冬十月丙寅诏戒百官朋党十一月甲辰诏广西钤辖进兵讨安化蛮乙巳诏宜融州民尝从军役者免今年夏税运粮者免其半戊申朝飨景灵宫己酉飨太庙及奉慈庙庚戌祀天地于圜丘大赦改元羣臣上尊号曰宝元体天法道钦文总武圣神孝徳皇帝乙卯王曾薨十二月丙寅鄜延路言赵元昊反甲戌禁边人与元昊互市己卯以泰宁军节度使知永兴军夏竦兼泾原秦凤路安抚使【泰宁宋史作奉宁考宋无奉宁军兹据东都事畧改】振武军节度使知延州范雍兼鄜延环庆路安抚使
　　二年春正月己酉王随卒辛亥安化蛮平癸丑赵元昊表请称帝改元三月戊午赐陜西縁边军士缗钱夏四月癸亥授嘉勒斯赉二子嘉沁莾嘉扎卜团练使乙丑放宫女二百七十人壬申免昭州运粮死蛮寇者家租徭有差丁亥募河东陜西民入粟实边五月癸巳诏近臣举方畧材武之士各二人癸卯命近臣同三司议节省浮费丙午遣使体量安抚陜西河东己酉虑囚壬子王徳用罢以夏守赟知枢密院事六月壬戌诏省浮费自乗舆服御及宫掖所须俱从简约若吏兵禄赐毋槩裁减壬午削赵元昊官爵除属籍秋七月戊午以夏竦知泾州兼泾原秦凤路沿边经畧安抚使泾原路马步军都总管范雍兼鄜延环庆路沿边经畧安抚使鄜延路马步军都总管八月丁卯以筚篥城嘉勒斯赉补本族军主甲戌皇子生丙子降三京囚罪一等徒以下释之九月乙卯出内库银易粟振益梓利防路饥十月庚午赐麟府州及川陜军士缗钱甲申诏两川饥民出劔门闗者勿禁十一月戊子出内库珠易缗钱籴边储丁酉盛度程琳罢御史中丞孔道辅出郓州壬寅以王鬷知枢密院事宋庠参知政事
　　康定元年春正月丙辰朔日有食之是月元昊寇延州执鄜延环庆两路副都总管刘平鄜延副都总管石元孙诏陜西运使明镐募强壮备边二月丁亥以夏守赟为宣徽南院使陜西马步军都总管经畧安抚使诏潼闗设守备壬辰夏守赟兼沿边招讨使出内藏缗钱赐戍边禁兵之家以知制诰韩琦安抚陜西甲午括畿内京东西淮南陜西马丙申诏诸路转运使提刑访知边事者以闻丁酉诏枢密院同宰臣议边事辛丑出内藏缗钱付陜西市籴军储丙午赦延州保安军流以下罪除寇所攻掠地今年夏租赐戍兵及战死者家钱是日改元去尊号宝元字许中外臣庶上封章言事丁未诏陜西量民力蠲所科刍粮癸丑降范雍为吏部侍郎知安州甲寅出内库珠偿民马直三月丙辰诏大臣条陜西攻守策癸亥命韩琦治陜西城池乙丑阅虎翼军习战辛未诏延州録战没军士子孙月给粮丁丑诏中外言阙政戊寅王鬷陈执中张观罢以晏殊宋绶知枢密院事王贻永同知枢密院事诏按察官举才堪将帅者庚辰诏参知政事同议边事辛巳降天下囚罪一等徒以下释之赐京师河北陕西河东诸军缗钱蠲陜西夏税十之二减河东所科粟夏四月丙戌省陜西沿边堡砦甲午遣使籍陜西强壮军乙未辽使来贺乾元节乙巳增补河北强壮军丙午鄜延路兵马都监黄徳和坐弃军要斩五月壬戌张士逊致仕吕夷简为门下侍郎同中书门下平章事昭文馆大学士癸酉诏夏守赟进屯鄜州戊寅以夏竦为陜西马步军都总管兼招讨使是月元昊陷塞门砦兵马监押王继元死之又陷安远砦六月丁亥以夏守赟同知枢密院事甲午降三京囚罪一等徒以下释之壬寅遣使体量安抚京东西甲辰增置陜西河北河东京东西弓手秋七月乙丑遣使以讨元昊告于辽庚午阅诸军习战戊寅以子昕为忠正军节度使封寿国公八月戊申夏守赟罢以杜衍同知枢密院事辛亥诏范仲淹葛怀敏领兵驱逐塞门等砦蕃骑出境仍募弓箭手给地居之九月戊午李若谷罢以宋绶晁宗慤参知政事郑戬同知枢密院事戊辰以晏殊为枢密使王贻永杜衍郑戬并枢密副使甲戌诏使臣诸班诸军有武艺者自陈辛巳阅诸军习战是月元昊寇三川砦都廵检杨保吉死之又围师子定川堡遂陷干沟干河赵福三堡环庆路兵马副都总管任福攻白豹城破之冬十月乙未制铜木契传信牌甲辰録方畧士六十一人授官有差十二月癸未出内藏库绢助籴军储丙戌诏以常平缗钱助籴军储癸卯宋绶卒戊申铸当十钱权助边费





　　钦定续通志卷二十八
<史部,别史类,钦定续通志>
　　钦定四库全书
　　钦定续通志卷二十九
　　宋纪【五】
　　仁宗【二】　　　英宗
　　庆厯元年春正月己未加嘉勒斯赉河西节度使是月元昊请和二月己亥夀国公昕薨是月元昊寇渭州环庆路马步军副总管任福败于好水川福死之夏四月甲申以资政殿学士陈执中同陜西马步军都总管兼经畧安抚沿边招讨等使知永兴军诏夏竦仍判永兴军乙巳降陜西囚罪一等流以下防之五月丁巳虑囚甲子出内藏缗钱助军费丁夘罢陜西经畧安抚沿边招讨都监辛未宋庠郑戬罢以王举正参知政事任中师任布为枢密副使诏夏竦屯军鄜州陈执中屯军泾州癸酉阅试卫士六月壬辰诏陜西诸路总管司严边备毋辄入贼界秋七月元昊寇麟府州八月戊寅诏鄜延部署以兵援之甲申河北置场市马乙巳募民间材勇者补神防指挥是月元昊寇金明砦破寜逺砦砦主王世亶兵马监押王显死之元昊陷丰州知州王余庆兵马监押孙吉死之冬十月甲午罢都部署分四路置使置陜西营田务己亥罢铜符木契是月修河北城池十一月壬子置泾原路强壮弓箭手甲子朝飨景灵宫乙丑飨太庙奉慈庙丙寅祀天地于圜丘大赦改元蠲陜西来年夏税十之二及麟府民二年租弛京东八州盐禁十二月丁丑司天监上崇天万年厯戊寅诏陜西四路总管及转运使兼营田
　　二年春三月丁巳复京师盐法壬戌诏以京西闲田处内附蕃族无亲属者二月乙未诏河北强壮刺手背为义勇军三月甲辰诏殿前指挥使两省都知举武臣才堪为将者丁巳以杜衍宣抚河东辛酉晁宗慤罢己巳辽使萧英刘六符来致书求割地夏四月戊寅令御史中丞谏官同较三司用度罢其不急者庚辰遣知制诰富弼如契丹报使五月辛亥虑囚甲寅诏三馆臣僚上封事及请对戊午建大名府为北京降河北州军囚罪一等杖以下释之乙酉罢左藏库月进钱戊辰禁销金为服饰是月契丹兵集幽州声言入冦诏河北京东皆为边备六月甲戌出内藏银防绢助边费丙申阅蕃落将士骑射戊戌诏减省南郊臣僚赐与秋七月丙午任布罢戊午以吕夷简兼判枢宻院事章得象兼枢宻使晏殊加平章事癸亥富弼再使于契丹九月丙午吕夷简改兼枢宻使乙丑契丹使耶律仁起刘六符持誓书来闰月戊戌罢河北民间科徭是月元昊冦定川砦泾原路马步军副都总管葛怀敏死之冬十月庚戌赦陜西保防军甲寅遣使安抚泾原路丙辰知制诰梁适报使于契丹戊午发定州禁军屯泾原庚申诏恤阵亡将校其妻女无依者养之宫中丙寅契丹使来再致誓书报彻兵十一月辛巳复都部署兼招讨等使命韩琦范仲淹厐籍分领之
　　三年春正月庚午封皇子曦为鄂王辛未曦薨丙子减陜西嵗市木三之一辛巳诏辅臣议蠲减天下赋役戊子诏録将校死王事而无子孙者亲属癸巳元昊自名霄遣人来纳款称夏国三月壬申阅卫士武技戊子吕夷简罢为司徒监修国史与议军国大事以章得象为昭文馆大学士晏殊为集贤殿大学士并兼枢密使夏竦为枢密使贾昌朝参知政事夏四月戊戌如琼林苑阅骑士癸夘遣使封元昊为夏国主嵗赐茶绢甲辰以韩琦范仲淹为枢密副使乙酉诏夏竦还本镇以杜衍为枢密使甲子吕夷简罢议军国大事五月丁夘朔日有食之庚午虑囚是月忻州虎翼卒王伦叛秋七月辛未诏二府不限奏事常制得敷陈留对丙子王举正罢壬午罢陜西管内营田甲申命任中师宣抚河东范仲淹宣抚陜西乙酉王伦伏诛八月丁未以范仲淹参知政事富弼为枢密副使癸丑以韩琦代范仲淹宣抚陜西九月丁夘诏辅臣对天章阁戊辰吕夷简以太尉致仕乙亥任中师罢是月桂阳蛮寇边湖南提刑讨平之冬十月乙夘诏修兵书甲子筑水洛城是月光化军乱讨平之十一月壬辰限职田十二月乙巳桂阳监猺复寇边
　　四年春正月乙亥荆王元俨薨二月丙辰出奉宸库银振陜西饥甲寅罢陜西四路马步军都总管经畧安抚招讨使复置随路都总管经畧安抚招讨使三月辛未减广济河嵗漕军储乙亥诏天下州县立学更定科举法甲申免衡道州桂阳监民经猺贼劫畧者赋役一嵗夏四月丁酉宜州蛮欧希范叛诏广西转运钤辖司发兵讨之五月庚午虑囚壬申如国子监谒孔子遂如武成王庙又至玉津园观种稻戊寅募人纳粟振淮南饥丙戌霄遣人来复称臣六月壬子降天下囚罪一等以范仲淹宣抚陜西河东秋七月癸未契丹遣使者来告伐夏甲申夷人寇三江砦淯井监官兵击走之八月辛夘命贾昌朝领天下农田范仲淹领刑法事甲午以富弼宣抚河北戊戌遣右正言余靖报使于契丹保州云翼军杀官吏据城叛庚子命右正言田况度视保州聼便宜行事九月辛酉保州平壬戌蠲保州民田遭蹂践者租戊辰吕夷简薨庚午晏殊罢乙亥遣使安抚湖南甲申以杜衍同中书门下平章事兼枢密使集贤殿大学士贾昌朝为枢密使陈执中参知政事冬十月庚寅赐霄誓诏陈尧佐薨丙申命范仲淹提举三馆秘阁缮校书籍癸丑桂阳蛮降十一月己巳戒朋党相讦及按察恣为苛刻文人肆言行怪者庚辰朝飨景灵宫辛巳飨太庙奉慈庙壬午冬至祀天地于圜丘大赦十二月乙未封霄为夏国主
　　五年春正月甲戌罢河东陜西诸路招讨使丙子契丹使来告伐夏师还庚辰遣知制诰余靖报使于契丹乙酉范仲淹富弼罢丙戌杜衍罢以贾昌朝同中书门下平章事兼枢密使集贤殿大学士王贻永为枢密使宋庠参知政事呉育厐籍并为枢密副使二月壬辰霄初遣人来贺正旦癸夘以乆旱诏州县毋淹繋刑狱辛亥祈于相国天清寺会灵祥源观癸丑桂阳监言唐和等复内寇三月辛酉韩琦罢甲子宜州讨蛮贼欧希范平之甲申降陜西囚罪一等赐边兵缗钱蠲民去年逋负及租税之半麟府州尝为所掠者其逋负租税如之丙戌罢入粟补官夏四月丁亥朔日当食不见虑囚及遣使虑三京囚辛夘霄初遣人来贺乾元节戊申章得象罢以贾昌朝为昭文馆大学士陈执中同中书门下平章事集贤殿大学士兼枢密使庚戌以吴育参知政事丁度为枢密副使六月丁夘减益梓州上供绢嵗三之一及红锦鹿胎之半冬十月乙卯契丹使者来辛酉大赦辛未颁厯于夏国庚辰罢宰臣兼枢密使
　　六年春正月戊申徙广南戌兵善地以避瘴毒二月戊寅诏陜西经畧安抚及转运司议裁节诸费及所置官员无用者以闻三月辛巳朔日有食之虑囚五月丙戌虑囚戊子减卭州盐井嵗课缗钱丙申诏陜西市蕃部马丁酉京东人刘刘沔胡信谋反伏诛秋八月癸酉以呉育为枢密副使丁度参知政事冬十月辛未诏发兵讨湖南猺十一月己夘遣官议夏国封界癸未湖南猺寇英韶州辛丑畋于东韩村免乘舆所过及围内田租一嵗
　　七年春正月丁亥诏河北所括马死者限二年偿之壬寅诏减连州民被猺害者来年夏租三月壬午虑囚癸未诏天下有能言寛恤民力之事者有司驿置以闻毁后苑龙船丁亥以旱罢大宴癸巳避正殿减常膳诏中外臣僚上封事乙未贾昌朝罢以陈执中为昭文馆大学士夏竦同中书门下平章事集贤殿大学士呉育为给事中归班文彦博为枢密副使罢出猎丁酉以夏竦为枢密使文彦博参知政事髙若讷为枢密副使辛丑祈于西太一宫壬寅陈执中宋庠丁度以旱降官一等夏四月丁未谢乙夘复执中庠度官五月己亥命翰林学士杨察蠲放天下逋负辛丑诏西北二边有大事二府与两制以上杂议之六月乙巳诏禁畜猛兽害人者辛酉诏天下知县非鞫狱毋得差遣秋七月甲申降南京畿内囚罪一等徒以下释之赐民夏租之半除灾伤倚阁税及欠折官物非侵盗者辛丑禁贡余物馈近臣八月乙丑析河北为四路各置都总管冬十月壬子李廸薨十一月丙申朝飨景灵宫丁酉飨太庙奉慈庙戊戌祀天地于圜丘大赦贝州宣毅卒王则据城反十二月庚戌命枢密直学士明镐体量安抚河北八年春正月丁丑以文彦博宣抚河北明镐副之闰月辛丑贝州平甲辰曲赦河北免民田为兵所践者租改贝州为恩州戊申以文彦博同中书门下平章事集贤殿大学士辛酉亲从官顔秀等四人夜入禁中谋为变捕杀之丙寅磔王则于都市丁夘知贝州张得一坐降贼伏诛二月夏国来告霄卒己夘赐瀛莫恩冀州缗钱赎还饥民所鬻子三月辛亥遣使体量安抚陜西壬戌以霖虑囚夏四月己巳封霄子谅祚为夏国主壬申丁度罢以明镐参知政事五月辛酉夏竦罢以宋庠为枢密使厐籍参知政事六月戊辰诏近臣举文武官材堪将帅者丙子河决澶州商胡埽甲午明镐卒丙申章得象薨秋七月戊戌以河北水令州县募饥民为军九月戊午诏以今年江淮漕米给河北州军冬十一月壬戌出廪米减价济畿内贫民十二月乙丑以霖颁徳音改明年元减天下囚罪一等徒以下释之出内藏钱帛贸粟以济河北流民丁夘册美人张氏为贵妃戊子遣使体量安抚利州路
　　皇祐元年春正月甲戌朔日有食之以河北水灾罢上元张灯停作乐庚戌张士逊薨己未以緍钱市谷种分给河北贫民辛酉诏台谏非朝廷得失民间利病毋风闻弹奏二月戊辰以河北疫遣使颁药辛未发禁军十指挥赴京东西路备盗三月丁巳虑囚己未契丹使来告伐夏庚申翰林院学士钱明逸报使于契丹夏四月癸未梓州转运司言淯井监夷人平六月甲子蠲河北复业民租赋二年秋八月壬戌陈执中罢以文彦博为昭文馆大学士宋庠同中书门下平章事集贤殿大学士厐籍为枢密使髙若讷参知政事梁适为枢密副使九月乙巳广源州蛮侬智髙寇邕州诏江南福建等路发兵以备冬十一月丙申诏河北被灾民八十以上及笃疾不能自存者人赐酒米辛丑诏民有寃贫不能诣阙者聼诉于监司以闻十二月甲子遣入内供奉髙懐政督捕邕州盗贼
　　二年春正月癸夘以嵗饥罢上元观灯壬子命近臣同三司较天下财赋出入之数二月甲申出内库绢付河北陜西河东路以备军赏三月戊子朔诏季秋有事于明堂己丑以大庆殿为明堂戊戌诏明堂礼成羣臣毋上尊号庚子辽遣使以伐夏师还来告遣翰林学士赵槩报使于辽夏五月丁亥朔作明堂礼神玉己亥旌定州义民李能六月丁夘以自制黄钟五音五曲并肄于太常庚午定选举县令法癸未虑囚癸亥出内藏绢籴军储九月丁亥阅雅乐己酉朝飨景灵宫庚戌飨太庙辛亥大飨天地于明堂以太祖太宗真宗配如圜丘大赦百官进秩一等冬十月乙亥宴京畿父老于锡庆院闰十一月丁夘诏中书门下省两制及太常官详定大乐以河北水诏蠲民租出内藏钱绢付本路使措置是嵗刍粮十二月甲申定三品以上家庙制泾原路生戸都首领那龙男阿日丁内附
　　三年春二月丙戌宰臣文彦博等进皇祐大飨明堂记己亥复行河北沿边州军入中粮草见钱法三月庚申宋庠罢以刘沆参知政事癸酉侬智髙表献驯象及金银郤之夏五月庚戌以恩冀州旱诏长吏决繋囚壬申置河渠司丁丑虑囚六月丁亥无为军献芝草帝命姑免知军茹孝标罪戒州郡自今勿复献秋七月丙辰以孔氏子孙复知仙源县事丙子减郴永州桂阳监丁身米八月丙戌遣使安抚京东淮南两浙荆湖江南饥民冬十月庚子文彦博罢以厐籍同中书门下平章事昭文馆大学士髙若讷为枢密使梁适参知政事王尧臣为枢密副使十一月辛亥减漳州泉州兴化军丁米十二月庚辰新作浑仪
　　四年春正月己巳诏诸路贷民种乙亥塞大名府决河二月庚子蠲湖州民所贷官米三月丙辰蠲江南路所贷种粟辛酉虑囚夏四月广源州蛮侬智髙反五月乙巳智髙陷邕州遂陷横贵等八州围广州壬申命知桂州陈曙率兵讨之六月乙亥起前卫尉卿余靖为秘书监湖南安抚使知潭州前屯田员外郎直史馆杨畋体量安抚广南提举经制盗贼事庚辰改余靖为广西安抚使知桂州命同提防广东刑狱李枢与陈曙讨智髙广东转运钤辖司发兵援之丁亥以狄青为枢密副使秋七月乙巳出内藏钱绢助河北军储丙午命余靖经制广南盗贼事壬戌智髙引众去广州广东兵马钤辖张忠知英州苏缄邀战于白田忠死之甲子广东兵马钤辖蒋偕又败于路田八月辛夘命枢密直学士孙沔安抚湖南江西内侍押班石全斌副之九月丁巳命余靖提举广南兵甲经制贼盗事庚申广西兵马钤辖王正伦及智髙战于昭州馆门驿死之智髙入昭州庚午以狄青为宣徽南院使宣抚荆湖路提举广南经制贼盗事是月智髙袭杀蒋偕于太平塲冬十月丙子诏发鄜延环庆泾原路择蕃落广鋭军赴广南行营丁丑智髙入賔州甲申复入邕州十一月壬寅朔日有食之戊午诏免江西湖南广南民供军须者今年秋租十之三五年春正月戊午狄青败智髙于邕州智髙遁甲子遣使抚问广南将校赐军士缗钱二月癸未狄青复为枢密副使甲申赦广南凡战没者给槥椟防送还家无主者葬祭之贼所过郡县免田租一年死事家科徭二年贡举人免觧至礼部不预奏名者亦以名闻丙戌诏广西都监萧注等追捕智髙丁亥减江西湖南囚罪一等徒以下释之丁壮馈运广南者减夏税之半仍免差徭一年夏四月甲午命刘沆梁适监议大乐五月乙巳诏辅臣凡有大政许复对后殿髙若讷罢以狄青为枢密使丁未孙沔为枢密副使戊申诏转运使毋取羡余以助三司庚戌诏智髙所至州无城垒若兵力不敌而弃城者奏裁壬子虑囚丁巳振邕州贫民米六月乙亥御紫宸殿按太安乐观祭器丙戌作集禧观成乙未诏河北荐饥转运使察州县长吏能招辑劳来者上其状不称职者举劾之秋七月乙巳免荆湖北路民因灾伤所贷常平仓米闰月戊辰诏广南民逃未还者限一年归业仍复三嵗壬申厐籍罢以陈执中同中书门下平章事昭文馆大学士梁适同中书门下平章事集贤殿大学士乙亥诏武臣知州军须与僚属参议公事毋専决庚辰秦鳯路言总管刘焕等破蕃部八月丁酉诏民诉灾伤而监司不受者聼州军以状闻冬十月丙申朔日有食之十一月丁夘朝飨景灵宫戊辰飨太庙奉慈庙己巳祀天地于圜丘大赦戊子放天下逋负十二月戊午诏转运官毋得进羡余
　　至和元年春正月癸酉贵妃张氏薨辍视朝七日禁京城乐一月丁丑追册为皇后赐諡温成辛夘虑囚减三京辅郡杂犯死罪一等徒以下释之二月壬戌孙沔罢以田况为枢密副使三月己巳王贻永罢以王徳用为枢密使乙亥大史言日当食四月朔庚辰下徳音改元减死罪一等流以下释之癸未易服避正殿减常膳乙酉劝富人纳粟振京西饥民夏四月庚午朔日有食之五月戊寅以河北流民稍复遣使安抚秋七月丁夘以程戡参知政事立温成园戊辰梁适罢己巳出御史马遵吕景初吴中复八月丙午以刘沆同中书门下平章事集贤殿大学士九月乙亥契丹使来告与夏平辛巳遣三司使王拱辰报使于契丹冬十月丙午温成皇后神主入庙戊午如城北炮塲观发炮十一月甲子出太庙禘祫时飨及温成皇后乐章肄于太常十二月癸丑诏内侍传宣令都知司劄报被防者覆奏是嵗融州大邱洞杨光朝内附
　　二年春正月丁夘减畿内辅郡囚罪一等徒以下释之戊辰邕州言苏茂州蛮入寇诏广西发兵讨之丁亥晏殊薨二月壬辰汾州团练推官郭固上车战法三月丙子封孔子后为衍圣公是月以旱除畿内民逋刍及去秋逋税罢营缮诸役夏四月己亥契丹使来贺乾元节并求御容五月己未虑囚六月戊戌陈执中罢以文彦博同中书门下平章事昭文馆大学士刘沆监修国史富弼同中书门下平章事集贤殿大学士乙巳侬智髙母侬氏弟智光子继宗继封伏诛秋八月戊子减畿内辅郡囚罪一等徒以下释之乙未置台谏章奏簿九月戊午契丹使来告其国主宗真殂帝为发哀成服于内东门幕次遣使祭奠吊慰及贺其子洪基嗣位冬十月癸丑下溪州蛮彭仕羲入宼诏湖北路发兵捕之十一月乙夘交阯来告李徳政卒己未行并边见钱和籴法十二月丁亥修六塔河庚子契丹使来致其先帝遗物及谢吊祭是嵗西界阿克等内附诏遣还龙赐州彭师党以其族来归
　　嘉祐元年春正月甲子大赦蠲被灾田租及倚阁税三月癸酉契丹遣使者来闰月癸未以王尧臣参知政事程戡为枢密副使夏四月壬子朔六塔河复决甲戌虑囚六月辛未免畿内京东西河北被水民田租戊寅遣使安抚河北己夘诏羣臣实封言时政阙失秋七月乙酉命京东西湖北监司分行水灾州军振饥蠲租丙戌赐河北流民水压溺死者赐其家钱有差己丑出内藏银绢振贷河北乙巳贷被水灾民麦种是月环州小遇族叛知州张揆讨平之八月庚戌朔日有食之癸亥狄青罢以韩琦为枢密使乙亥减京城囚罪戊寅诏湖北招安彭仕羲九月辛夘大赦改元十一月辛巳王徳用罢贾昌朝为枢密使十二月壬子刘沆罢以曽公亮参知政事是嵗融桂州蛮杨克端等内附
　　二年春二月己酉梓夔路三里村夷人寇淯井监庚戌虑囚降死罪以下遣使録三京辅郡繋囚壬戌杜衍薨澧州罗城洞蛮入寇州兵击走之癸酉王徳用卒三月戊寅振河北被灾民乙未契丹使来求御容戊戌遣张昪报使于契丹癸卯狄青卒是月赐礼部奏名进士诸科及第出身八百七十七人亲试举人免黜落始此夏四月丁未遣使安抚河北峒蛮侬宗旦入寇癸酉遣使安抚湖北五月庚辰管勾麟府军马公事郭恩为夏人所袭死之六月戊午夏国主谅祚遣人来谢吊祭秋七月辛巳诏河北诸道总管分遣兵官教阅所部军丁酉诏陜西河北诸路经畧安抚举文武官材堪将领者各一人八月庚申虑囚降死罪以下九月庚子契丹再遣使者来求御容冬十月乙巳遣胡宿报使于契丹【东都事畧作张昪奉御容使于契丹】丙午班禄令
　　三年春正月戊戌凿永通河二月癸卯契丹使来告其祖母哀遣使祭奠吊慰癸丑虑囚降死罪以下夏四月甲子吴育卒五月甲午契丹使来致其祖母遗物六月丙午文彦博贾昌朝罢以富弼为昭文馆大学士韩琦同中书门下平章事集贤殿大学士宋庠田况为枢密使张昪为枢密副使秋七月丙子遣使行视原武县民田振恤被水害者癸巳以夔州路旱遣使安抚八月己亥朔日有食之己未王尧臣卒庚申彭仕羲降九月癸酉议罢茶法己丑契丹使来谢冬十月癸亥除河北坊郭客户干食盐钱十一月癸酉议减冗费己丑置都水监罢三司河渠司十二月己巳诏三司嵗上天下税赋之数三嵗一会亏嬴以闻闰月丁丑诏裁定制科及进士髙第人恩数庚辰诏明年正旦日食其自丁亥避正殿减常膳宴契丹使毋作乐壬午虑囚降三京死罪以下四年春正月丙申朔日有食之二月己巳罢茶庚午广南言交阯寇钦州三月戊戌命近臣同三司减定民间科率夏四月癸酉封柴氏后为崇义公给田千顷奉周室祀癸未陈执中薨壬辰虑囚降死罪以下五月壬子遣官经界河北牧地余募民种艺六月丁丑诏转运司凡隣州饥而闭粜者以违制论辛夘放宫女二百十四人秋七月丁未放宫女二百三十六人冬十月壬申朝飨景灵宫癸酉大袷于太庙大赦十一月庚子汝南郡王允让薨
　　五年春二月壬戌虑囚三月癸巳刘沆薨夏四月癸未程戡罢以孙抃为枢密副使丙戌命近臣同三司议均税五月己酉以王安石为三司度支判官丁巳虑囚降死罪六月乙亥遣官分行天下访寛恤民力事秋七月癸巳邕州言交阯与甲峒蛮合兵寇边都巡检宋士尧拒战死之诏发诸州兵讨捕戊戌翰林学士欧阳修上新修唐书八月壬申诏求逸书庚辰置陜西估马司冬十一月辛夘罢内臣寄迁法辛丑宋庠罢以曽公亮为枢密使张昪孙抃为参知政事欧阳修陈升之赵槩为枢密副使十二月己夘苏茂州蛮寇邕州
　　六年春二月丙寅虑囚降死罪以下三月己亥富弼以母丧去位戊申给西京周庙祭享器服夏四月庚辰陈升之罢以包拯为枢密副使出谏官唐介赵抃御史范师道吕诲五月庚戌虑囚降死罪以下遣使録三京系囚六月壬子朔日有食之丙子以司马光知谏院入对戊寅以王安石知制诰秋七月丙戌遣使行视淮南江浙水灾量蠲其税戊子録昭宪皇太后孝明孝恵孝章淑徳皇后家子孙闰八月庚子以韩琦为昭文馆大学士曽公亮同中书门下平章事集贤殿大学士张昪为枢密使辛丑以胡宿为枢密副使冬十月壬辰起复前右卫大将军岳州团练使宗实为秦州防御使知宗正寺辞不拜十一月己巳许夏国用汉衣冠十二月丙戌复丰州
　　七年春正月辛未复命宗实为秦州防御使知宗正寺乙亥诏南郊以太祖配为定制改温成皇后庙为祠殿二月己夘朔更江西盐法癸酉虑囚命官録被水诸州繋囚三月乙夘孙抃罢以赵槩参知政事吴奎为枢密副使五月庚午包拯卒秋八月己夘诏以宗实为皇子癸未赐名曙庚子以立皇子告天地宗庙诸陵九月乙巳朔以皇子为齐州防御使进封钜鹿郡公己酉朝飨景灵宫庚戌飨太庙辛亥大飨明堂奉真宗配大赦冬十月乙亥皇子表辞所除官不允丙申诏内藏库三司出缗钱助籴天下常平仓
　　八年春二月癸未帝不豫甲申下徳音降天下囚罪一等徒以下释之丙戌中书枢密奏事于福寜殿之西阁三月戊申厐籍薨辛未皇帝崩于福寜殿年五十四遗制皇子即皇帝位皇后为皇太后諡曰神文圣武明孝皇帝庙号仁宗陵曰永昭陵
　　仁宗天圣九年明道二年景祐四年寳元二年康定一年庆厯八年皇祐五年至和二年嘉祐八年凡四十一年
　　英宗皇帝讳曙濮安懿王允让第十三子也生四嵗仁宗取入宫养之寳元二年皇子生帝乃归濮邸景祐三年赐名宗实授左监门卫率府副率累迁右羽林军大将军宜州刺史皇祐二年【东都事畧作元年】为右卫大将军岳州团练使仁宗春秋髙皇子不育中外共以为忧大臣文彦博韩琦等屡请建储仁宗曰宗子已有可付者卿等其勿忧时帝方居濮王忧嘉祐六年十月起为秦州防御使知宗正寺帝以未终丧固辞不受七年八月复为岳州团练使旋立为皇子改今名帝力辞不获已乃入见于清居殿帝始就召戒其舎人曰谨守吾舍上有适嗣即归矣自是日再朝或入侍禁中迁齐州防御使钜鹿郡公八年三月辛未仁宗崩夏四月壬申朔皇后传遗诏命帝即皇帝位于柩前帝御东楹见百官癸酉大赦文武官进爵一等遣王道恭告哀于契丹帝欲亮隂三年以韩摄冢宰琦不可乃止乙亥帝不豫遣韩防等告即位于契丹丙子尊皇后曰皇太后壬午皇太后御小殿垂同聼政宰臣覆奏事丁亥以子右千牛卫将军仲鍼为安州观察使光国公庚子立京兆郡君髙氏为皇后五月戊午以富弼为枢密使戊辰初御延和殿以疾未平命宰臣祈福于天地宗庙社稷六月辛卯契丹使来祭吊秋九月辛亥以光国公仲鍼为忠武军节度使同中书门下平章事淮阳郡王改名顼冬十月甲午葬仁宗皇帝于永昭陵十一月己酉减东西京囚罪一等免山陵役户及灵驾所过民租辛亥契丹使来贺即位治平元年春正月丁酉朔改元三月戊午虑囚夏四月癸未放宫女百三十五人五月戊申皇太后还政壬子诏皇太后称圣防出入仪卫如章献太后故事闰月戊辰辅臣进爵一等六月己亥以淮阳王顼为颍王祈国公颢为保宁军节度使同中书门下平章事东阳郡王鄠国公頵为左卫上将军秋八月甲辰録周世宗后乙夘遣兵部员外郎吕诲等充贺契丹太后生辰正旦使刑部郎中章岷等充贺契丹主生辰正旦使丙辰贬内侍都知任守忠为保信军节度副使蕲州安置丁巳以上供米振宿亳二州九月庚午诏夏国精择使人戒励毋紊彛章冬十一月乙亥科陜西户三丁之一刺以为义勇军戊寅复内侍养子令十二月丙辰契丹使来贺寿圣节及明年正旦吴奎罢以王畴为枢密副使是嵗西蕃嘉沁子嘉且密整内附
　　二年春正月甲戌振蔡州饥二月癸夘王畴罢丁未虑囚三月己巳班明天厯夏四月戊戌诏议崇奉濮安懿王典礼六月壬辰虑囚己酉诏尚书集三省御史台议奉濮安懿王典礼甲寅罢尚书省集议令有司博求典故务在合经遣使与契丹定疆界秋七月癸亥富弼罢丙寅诏减乘舆服御丙子放宫女一百八十人庚辰张昪罢以文彦博为枢密使八月乙未以水诏责躬乞言壬子以工部郎中蔡抗等充贺契丹主生辰使侍御史赵鼎等充贺正旦使冬十一月庚午朝飨景灵宫辛未飨太庙壬申有事于南郊大赦辛巳加恩百官
　　三年春正月丙辰朔契丹使来贺正旦戊午复使来贺寿圣节丁丑皇太后下书中书门下封濮安懿王宜如前代故事王夫人王氏韩氏任氏皇帝可称亲尊濮安懿王为皇夫人为后辛巳诏臣民避濮安懿王讳以王子宗懿为濮国公壬午黜御史吕诲范纯仁吕大防三月辛酉黜谏官傅尧俞御史赵鼎赵瞻戊辰帝亲虑囚庚午以彗避正殿减膳辛未以黜吕诲等诏内外癸酉以灾异责躬诏转运使察狱讼调役大利病以闻夏四月丙午诏有司察所部左道淫祀及贼杀善良不奉令者罪毋赦六月己酉虑囚秋七月乙丑进濮王子孙及鲁王孙爵一等八月庚午遣傅卞等贺辽主生辰张师顔等贺正旦九月壬子朔日有食之冬十月壬午朔以仙游县君任氏坟域为园十一月戊午帝不豫祷于大庆殿己未宰相始奏事辛酉降天下囚罪一等流以下释之十二月壬寅立颍王顼为皇太子癸夘大赦赐文武官子为父后者勲一转辽使来贺正旦及寿圣节是嵗遣使以违约入寇责夏国谅祚献方物谢罪
　　四年春正月庚戌朔羣臣上尊号曰体干膺厯文武圣孝皇帝降天下囚罪一等徒以下释之辛亥蠲京师逋麴钱丁巳皇帝崩于福寜殿年三十六諡曰宪文肃武宣孝皇帝加諡体干膺厯隆功盛徳宪文肃武睿圣宣孝皇帝庙号英宗陵曰永厚陵
　　英宗治平四年












　　钦定续通志卷二十九

　　钦定四库全书
　　钦定续通志卷三十
　　宋纪【六】
　　神宗
　　神宗皇帝讳顼英宗长子也母曰宣仁圣烈皇后髙氏初名仲鍼授率府副率进右千牛卫将军嘉祐八年侍英宗入居庆寜宫英宗即位授安州观察使封安国公帝隆凖龙顔好学问每日晏忘食侍讲王陶入侍帝率弟颢拜之加忠武军节度使同中书门下平章事封淮阳郡王改今名治平元年进封颍王三年十二月壬寅立为皇太子四年正月丁巳英宗崩帝即皇帝位戊午大赦及常赦所不原者遣冯行巳告哀于辽己未尊皇太后曰太皇太后皇后曰皇太后以宰相韩琦为山陵使辛酉遣孙坦等告即位于辽以大行皇帝诏赐夏国主及西蕃嘉勒斯赉丙寅以吴奎为枢宻副使戊辰以韩守司空兼侍中曾公亮行门下侍郎兼吏部尚书进封英国公文彦博行尚书左仆射检校司徒兼中书令富弼为武寜军节度使进封郑国公检校尚书左仆射欧阳修赵槩并加尚书左丞仍参知政事东平王允弼襄阳王允良并加守太保弟东阳郡王颢进封昌王鄠国公頵进封乐安郡王羣臣进秩有差二月乙酉立向氏为皇后甲辰西蕃首领伊哷伯乆凌结诱蕃部三百余帐投夏国捕斩之三月壬子昭庆军节度检校太傅曹佾加检校太尉兼侍中甲寅陜西宣抚使郭逵讨蕃部党凌蒸等平之壬申欧阳修出知亳州癸酉以吴奎参知政事乙亥允良薨闰月甲申夏国主谅祚遣使谢罪庚子诏求直言癸卯王安石出知江寜府夏四月丙寅虑囚吴奎出知青州遣使循行陜西河北京东京西路体量安抚壬申奎复位罢州郡嵗贡饮食果药六月己酉辽遣使来吊祭己未振河北流民辛未诏天下官吏有能知徭役利病可议寛减者以闻秋八月戊午复西夏和市癸酉葬英宗皇帝于永厚陵九月丁丑诏减诸路逃田税额戊子减两京畿内郑孟州囚罪一等民役山陵者蠲其赋辛卯徙封颢为岐王頵为髙密郡王以富弼为尚书左仆射遣孙思恭等报谢于辽且贺生辰及正旦壬辰録周世宗从曾孙贻廓为三班奉职甲午辽使来贺即位戊戌以王安石为翰林学士辛丑韩罢为司徒镇安武胜军节度使判相州吴奎陈升之罢枢密副使吕公弼为枢密使张方平赵抃并参知政事邵亢为枢密副使壬寅以曾公亮为尚书左仆射文彦博为司空癸卯以权御史中丞司马光为翰林学士冬十月丁未富弼罢判河阳甲寅制资治通鉴序赐司马光癸酉知青涧城种谔复绥州十一月戊寅诏求直言丙戌诏二府各举所知乙未诏内外文武官各举有材德行能者十二月辛酉以来嵗日食正旦自乙丑避殿减膳罢朝贺己巳辽使来贺正旦
　　熙寜元年春正月甲戌朔日有食之改元丁丑以旱减天下囚罪一等杖以下释之丁亥命宰【臣】曾公亮等极言阙失丙申赵槩罢知徐州以三司使唐介参知政事二月壬戌贷河东饥民粟三月庚辰夏主谅祚卒遣使来告丙戌诏恤刑夏四月乙巳诏翰林学士王安石越次入对【谨按】
　　【御制全韵诗云熙寜即位颇励精一用安石乱机定盖自用安石而纷纷变法浚民以病国则神宗直是不知治道其以为求治太速者犹躗言矣】五月甲戌募饥民补厢军辛亥诏诸路兴水利丙寅命司马光滕甫裁定国用秋七月以陈升之知枢密院事给濮州雷泽县尧陵守户壬辰遣御史
　　中丞滕甫知制诰吴充安抚河北甲午减河北路囚罪一等丁酉诏河北安抚司募民入粟八月壬寅诏京东西路存恤河北流民乙卯诏河东及鄜延路募民入粟实边丁卯遣张宗益等贺辽主生辰及正旦九月辛未进封太祖曾孙舒国公从式为安定郡王冬十月乙卯出奉宸库珠付河北买马戊辰禁销金服饰十一月丙戌朝飨太庙丁亥祀天地于圜丘大赦羣臣进秩有差十二月庚戌赐夏国主秉常诏许纳塞门安逺二砦归
　　其绥州庚申以判汝州富弼为集禧观使诏乘驿赴阙甲子辽使来贺正旦
　　二年春二月己亥以富弼同中书门下平章事庚子以王安石参知政事乙巳以灾变避正殿减膳彻乐甲子陈升之王安石创置三司条例议行新法三月乙酉诏漕运盐铁等官各具财用利害以闻戊子秉常上誓表纳塞门安逺二砦乞绥州许之乙未以旱虑囚夏四月戊戌省内外土木工壬寅辽使来贺同天节丁未唐介薨戊申富弼曾公亮以旱上表待罪丁巳遣使察诸路农田水利赋役甲子免河北归业流民夏税五月己卯赐河北役兵特支钱癸未翰林学士郑獬出知杭州宣徽北院使王拱宸出判应天府知制诰钱公辅出知江寜府甲午减西京囚罪一等六月丁巳右諌议大夫御史中丞吕诲出知邓州以翰林学士吕公着为御史中丞秋七月乙丑朔日当食不见甲戌东平王允弼薨辛巳立淮浙江湖六路均输法壬午振恤被水州军仍蠲竹木税及酒课八月癸卯贬侍御史刘琦监处州盐酒务御史里行钱顗监衢州盐税乙巳殿中侍御史孙昌龄贬通判蕲州丙午同修起居注范纯仁罢同知谏院戊申夏国请从旧蕃仪许之己酉以范纯仁知河中府辛酉以秘书省著作佐郎程颢王子韶并为太子中允权监察御史里行九月丁卯立常平给敛法戊辰出内库缗钱籴河北常平粟丁丑遣孙固等贺辽主生辰及正旦壬辰以秘书省著作佐郎吕恵卿为太子中允崇政殿説书冬十月丙申富弼罢为武寜军节度使判亳州曾公亮陈升之并同中书门下平章事十一月乙丑以韩绛制置三司条例己丑减天下囚罪一等徒以下释之闰月庚子濬御河壬子置交子务是月差官提举诸路常平广恵仓兼管勾农田水利差役事十二月戊子辽使来贺正旦
　　三年春正月癸丑録唐李氏周柴氏后乙卯诏诸路散青苖钱禁抑配戊午判尚书省张方平出知陈州二月壬申以翰林学士司马光为枢宻副使凡九辞诏收还敕诰乙酉韩罢河北安抚使为大名府路安抚使三月丙申孙觉吕公着张戬程颢李常上疏极言新法不听翰林学士兼知通进银台司范镇罢职守本官夏四月癸亥如金明池观水嬉宴射琼林苑丙寅辽使来贺同天节丁卯给两浙转运司度僧牒募民入粟戊辰御史中丞吕公着贬知颍州己卯赵抃出知杭州以韩绛参知政事监察御史里行程颢罢为京西路同提刑狱壬午贬右正言李常通判滑州监察御史里行张戬知公安县王子韶知上元县癸未侍御史知杂事陈襄罢为同修起居注程颢签书镇寜军节度判官公事前秀州军事判官李定为太子中允监察御史里行五月癸巳诏并边州郡毋给青苖钱甲辰诏罢制置三司条例归中书六月丙戌知谏院胡宗愈贬通判真州秋七月辛卯欧阳修徙知蔡州壬辰吕公弼罢枢宻使以知太原府冯京为枢宻副使置潞州交子务八月丙寅以旱虑囚降死罪以下振卫州饥仍蠲其租戊寅遣张景宪等贺辽主生辰及正旦己卯夏人犯太顺城环庆路钤辖李信庆州东路都廵检刘甫监押种咏出战败绩是月庆州巡检姚兕败夏人于荔原堡钤辖郭庆都监髙敏死之九月乙未韩绛罢为陜西宣抚使庚子曾公亮罢为司空兼侍中河阳三城节度使辛丑以冯京参知政事翰林学士吴充为枢密副使司马光罢知永兴军冬十月辛酉诏延州母纳夏使丙子知庆州李复圭贬保静军节度副使戊寅陈升之以母忧去位乙酉诏罢诸塲务内侍监当十一月戊子振河北饥民徙京西者壬辰蠲陜西蕃部贷粮甲辰夏人寇大顺城都监燕达等击走之乙卯以韩绛兼河东宣抚使十二月己未诏立诸路更戍法乙丑立保甲法丁卯以韩綘王安石并同中书门下平章事王珪参知政事庚午夏人寇镇戎军三川砦巡检赵普伏兵击败之戊寅初行免役法庚辰命王安石提举编修三司令式壬午辽使来贺正旦四年春正月己丑种谔袭夏兵于罗乌北大败之壬辰王安石请鬻天下广惠仓田为三路及京东常平仓本从之乙未渝州夷李光吉叛廵检李宗闵等战死命防州路转运使孙构讨平之乙巳停括牧地庚戌罢永兴军买盐钞塲二月丁巳罢诗赋及明经诸科以经义论策试进士辛酉诏治吏沮青苗法者戊辰诏振河北民乏食者壬申进封髙密郡王頵为嘉王三月丁亥夏人防抚寜堡戊子庆州广鋭卒叛寻讨之辛卯遣使察奉行新法不职者癸卯减河东陜西路囚罪一等徒以下释之民縁军事科役者蠲其租丙午种谔责授汝州团练使潭州安置丁未韩绛以本官知邓州辛亥録唐李氏后夏四月丙辰虑囚辛酉辽使来贺同天节癸亥罢陜西交子法癸酉司马光权判西京留台种谔再贬贺州别驾壬子遣使振恩冀等州仍蠲其税六月甲子欧阳修以太子少师致仕丙寅虑囚甲戌富弼坐格青苗法徙判汝州秋七月甲午振两浙水灾丁酉监察御史里行刘挚罢监衡州盐仓御史中丞杨缯贬知郑州八月癸丑遣使体量陜西差役新法及民间利害癸酉遣楚建中等贺辽主生辰及正旦置洮河安抚司命王韶主之九月辛卯大飨明堂以英宗配大赦百官进秩有差冬十月壬子罢差役法十一月甲申诏蠲逋租丁亥作中太一宫壬寅开洪泽河达于淮十二月己未安定郡王从式薨甲子封越国公世清为会稽郡王丙寅省诸路厢军丙子辽使来贺正旦
　　五年春正月己丑置京城逻卒察谤议时政者二月以两浙水赐谷振之仍募民兴水利壬戌诏罢陜西逓运铜锡丙寅以知郑州吕公弼为宣徽南院使判秦州龙图阁直学士蔡挺为枢宻副使三月甲午李日尊卒子干德嗣遣使吊赠戊戌富弼以司空致仕进封韩国公丙午以内藏库钱置市易务夏四月乙卯辽使来贺同天节己未括闲田置弓箭手五月行保马法六月壬子曾公亮以太傅致仕秋七月壬寅初以文臣兼枢宻都承防闰月庚戌遣中书检正官章惇察访荆湖北路八月秦凤路沿邉安抚王韶复武胜军癸巳遣崔台符等贺辽主生辰及正旦甲辰王韶破穆蒸于巩令城颁方田均税法冬十月戊戌置熙河路减秦凤囚罪一等十一月癸丑河州首领辖药等来降壬申分陜西为永兴秦凤路仍置六路经畧司十二月壬午以陈升之为枢密使己亥辽使来贺正旦
　　六年春二月辛卯夏人冦秦州都巡检使刘惟吉败之王韶复河州壬寅以韩绛知大名府三月丙辰以四月朔日当食自丁巳避殿减膳防天下囚罪一等流以下释之【谨按通鉴辑览】
　　【御批日食推测可知然自属天变敬谨修政可也避殿减膳乃至一月得母沽名过甚至以隂云不见为徳所感而君臣相贺益可鄙矣】夏四月甲戌朔日食不见丁丑辽使来贺同天节甲午定齐徐等州保甲秋七月乙巳诏京西淮南两浙江西荆湖等六路各置铸钱监甲寅虑囚防死罪以下丁巳诏沿边吏杀熟户以邀赏者戮之八月壬申朔
　　遣贾昌衡等贺辽主生辰及正旦甲申罢简州嵗贡绵防戊戌复比闾族党之法九月壬寅置两浙和籴仓立敛散法戊申诏兴水利戊午岷州首领穆尔琳沁以其城降王韶入岷州冬十月辛未章惇平懿洽州蛮辛巳以复熙河洮岷叠宕等州御紫宸殿受羣臣贺甲申朝献景灵宫丙戌振两浙江淮饥壬辰行折二钱丁酉遣使瘗熙河战骨十一月癸丑中太一宫成减天下囚罪一等流以下释之乙卯亲祀太一宫十二月戊子诏决开封府囚丙申辽使来贺正旦
　　七年春正月辛亥赏复岷洮等州功西京左藏库使桑湜等迁官有差乙卯封子俊为永国公甲子熊本平泸州夷二月振河阳饥癸未诏三司歳会天下财用出入之数乙未知河州景思立等与青伊济果庄战于踏白城败绩死之三月壬寅穆蒸果庄冦岷州髙遵裕击走之虑囚减死罪一等杖以下释之癸卯以旱避殿减膳丙午遣使分行诸路募武士赴熙河罢两浙增额预置防绢丙辰辽遣林牙萧禧来言河东疆界命太常少卿刘忱议之己未行方田法甲子遣使报聘于辽乙丑诏以灾异求直言夏四月癸酉以旱罢方田辽使来贺同天节乙亥王韶破西蕃于结河川己卯以髙遵裕为岷州团练使乙酉王韶进筑科诺城与蕃兵战连破之穆蒸降丙戌王安石罢知江寜府以韩绛同中书门下平章事监修国史翰林学士吕恵卿参知政事丁酉诏王韶发穆蒸及其家赴阙辽遣枢密副使萧素议疆界于代州境上五月戊戌减熙河路囚罪一等流以下释之辛丑诏河州瘗蕃部暴骸秋七月癸亥诏河北两路捕蝗又诏开封淮南提防提举司检覆蝗旱振河北西路灾八月丁丑赐环庆安抚司度僧牒以募粟振汉蕃饥民遣张刍等贺辽主生辰及正旦辛卯诏免淮南开封府来年春夫除放邢洺等州秋税九月癸丑置京畿河北京东西路三十七将甲寅诏枢宻院议边防冬十月壬申诏韩琦富弼文彦博曾公亮条代北事宜以闻戊寅诏浙西路提举司出米振常润州饥庚辰置三司会计司以韩绛提举辛巳以河北灾伤减州军文武官员癸巳以常平米于淮南西路易饥民所掘蝗种又振河北东路流民十一月己未祀天地于圜丘大赦十二月丙寅省熙河岷三州官百四十员己丑辽使来贺正旦是嵗淯井长寜夷十郡及武都夷内附
　　八年春正月庚子蔡挺罢判南京留司御史台冯京罢知亳州辍江南东路上供米均给灾伤州军戊午诏所在流民愿归业者州县赍遣之二月癸酉以王安石同中书门下平章事乙酉初行河北户马法丙戌停京畿土功七年三月丁酉振润州饥戊戌知河州鲜于师中乞置蕃学教蕃酋子弟庚子辽萧禧再来遣韩缜徃河东会议癸丑以知制诰沈括报聘复振常润饥民夏四月丁卯辽使来贺同天节戊寅以吴充为枢宻使闰月乙未陈升之罢为镇江军节度使判扬州广源州刘纪寇邕州归化州侬智会败之壬寅沈括上奉元厯癸卯以宣徽北院使张方平判永兴军分秦鳯路兵为四将五月辛酉虑囚降死罪一等杖以下释之甲子分环庆兵为四将甲申熙河路蕃官殿直顿埋谋叛伏诛己丑遣使振鄜延环庆饥六月丙午酾汴水入蔡河以通漕己酉颁王安石诗书周礼义于学宫辛亥以安石为尚书左仆射兼门下侍郎戊午太师魏国公韩琦薨秋七月戊子分泾原兵为五将命韩缜如河东割地八月庚寅朔日当食云阴不见癸巳募民捕蝗苗损者偿之仍复其赋丙申遣谢景温等贺辽主生辰及正旦减官户役钱之半诏发运司体实淮南江东两浙米价量存州县上供米余减直予民庚戌韩綘罢丁巳大阅冬十月庚寅吕惠卿罢知陈州己亥诏以灾异数见不御前殿减常膳求直言壬寅赦天下罢手实法十一月戊寅交阯防钦州壬午立陜西蕃丁法甲申交阯陷亷州十二月丙申濬河壬寅以翰林学士元綘参知政事龙图阁直学士曾孝寛签书枢宻院事辛亥以天章阁待制赵卨为安南道诏讨使嘉州防御使李宪副之以讨交阯癸丑辽使来贺正旦甲寅熙河路木宗域首领结彪谋叛熟羌嘉卜族策巴斩其首来献
　　九年春正月戊辰交阯防邕州知州苏缄死之己卯下溪州刺史彭师宴及天赐州来降庚辰遣使祭南岳南海告以南伐二月戊子以宣徽南院使郭逵为安南道招讨使罢李宪以赵卨副之诏占城占腊合击交阯己丑宗噶尔首领果荘寇五牟谷蕃官琳沁喇勒智等击破之三月钦廉白州巡检宗噶尔首领果庄冦五牟谷熙河钤辖韩存寳败之庚辰以种谔知岷州夏四月辛卯辽使来贺同天节乙未以辽主母丧罢同天节上夀戊戌复广济河漕丙午遣王苑臣等吊慰于辽辛亥茂州夷寇边遣内副押班王中正经制甲寅辽使以国母丧来告帝发哀成服辍视朝七日五月庚辰静州下首领董整白等来防六月己丑绵州都监王庆崔昭用刘珪左侍禁张乂援茂州死之己亥虑囚防死罪一等杖以下释之秋七月丙辰朱崖军黎贼黄婴入冦诏广南西路严兵备之癸亥静州将杨文绪结蕃部谋叛王中正讨斩之八月戊子以文彦博守太保兼侍中行太原尹己丑遣程师孟等贺辽主生辰及正旦罢鬻祠庙钱丁酉禁北边民阑出谷粟九月戊午濬汴河丙寅诏罢都大制置河北河防水利司己卯辽遣使来谢诏恤岭南死事家表将士墓冬十月丙午王安石罢判江寜府以吴充监修国史王珪为集贤殿大学士并同中书门下平章事资政殿学士冯京知枢密院辛亥除沅州归明人户去年倚阁秋税十一月乙卯诏广南东路募入钱助军己卯洮东安抚司言包顺等破果庄兵于多移谷壬午果庄寇岷州知州种谔等败之十二月丙戌安南伪观察使刘纪降癸卯郭逵败交阯于富良江李干徳诣军门降逵遂班师丁未辽使来贺正旦
　　十年春二月甲申以崇信军节度使宗旦同中书门下平章事己亥以王韶知洪州丙午赦广州囚罪一等徒以下释之以郭逵判潭州赵卨知桂州己酉赦广南东路荆湖南路系囚余各降一等徒以下释之三月辛未虑囚降死罪一等杖以下释之壬申诏州县捕蝗夏四月乙酉辽使来贺同天节癸巳文州蕃入冦州兵击走之丁酉赐熙河路兵特支钱赐战死者帛免夏秋税秋八月壬寅诏潭州置将及增武臣一员遣苏颂等贺辽主生辰及正旦九月庚戌诏河决害民田所属州县疏瀹仍蠲其税老防疾病者振之乙卯诏诸传宣内批面谕事无法守并从中书枢宻覆奏其祈恩泽规免罪劾之癸酉立义仓甲戌以宗朴兼侍中封濮阳郡王冬十月戊寅宗朴薨癸巳封昭化军节度使宗谊为濮国公诏濮王子以次袭封奉祀十一月甲戌祀天地于圜丘大赦十二月壬午诏改明年元丁亥封子佣为均国公辛丑辽使来贺正旦
　　元丰元年春正月乙卯以王安石为尚书左仆射舒国公集禧观使闰月辛巳以翰林侍读学士吕公着兼端明殿大学士壬辰以枢宻直学士孙固同知枢宻院事己亥太傅兼侍中曾公亮薨二月庚戌濮国公宗谊薨甲寅以邕州观察使宗晖为淮康军节度使封濮国公三月辛巳虑囚防死罪一等杖以下释之乙未御崇政殿阅诸军辰沅猺入冦州兵击走之夏四月己酉辽使来贺同天节庚申诏除九经外余书不得出界乙丑封虢国公宗谔为豫章郡王戊辰塞曹村决河六月癸卯朔日有食之秋七月癸酉命西上閤门使忠州团练使韩存寳经制泸州纳溪夷己亥诏齐州预备水灾八月癸卯西边将尼尔完禄尊谋反伏诛丁未蠲河北被水者租甲寅遣黄履等贺辽主生辰及正旦戊午以韩绛为建雄军节度使己巳诏滨棣沧三州被水民以常平粮贷之庚午诏青齐淄三州给流民食九月乙酉以端明殿学士吕公着枢宻直学士薛向并同知枢宻院事冬十月辛亥韩存寳破泸夷后城十有三囤十一月癸巳辰州猺叛诏沅州兵讨之己亥罢文武功臣号十二月辛亥虑囚降死罪一等杖以下释之丙寅辽使来贺正旦
　　二年春正月乙亥罢岢岚火山军市马丙子诏立髙丽交易法壬午以容州观察使杨遂为寜逺军节度使癸未诏知沅州谢麟督捕猺贼二月乙卯以泸州夷乞弟犯边诏王光祖等讨之丙辰诏定解盐嵗额乙丑振沧州饥三月丙戌诏雄州两输户南徙者谕令复业庚寅疏汴洛夏四月辛丑如金明池观水嬉宴射琼林苑甲辰辽使来贺同天节丁巳陈升之致仕己未陈升之卒五月丙子顺州蛮叛峒兵讨平之庚辰诏以濮安懿王三夫人并称王夫人祔濮园辛巳太子太师致仕赵槩上所集諌林甲申韩綘罢知亳州戊子御史中丞蔡确参知政事六月甲辰广西捕斩侬智春执其妻子以献秋七月甲戌张方平以太子少师致仕庚辰以淮康军节度使宗晖同中书门下平章事八月丙申夏人冦绥徳城都监李浦败之辛丑分泾原路兵为十一将遣李清臣等贺辽主生辰及正旦九月癸未防顺昌军囚罪一等徒以下释之冬十月戊申交阯归所掠民诏以顺州赐之己酉太皇太后疾帝不视事庚戌罢朝谒景灵宫命辅臣祷于天地宗庙社稷减天下囚死罪一等流以下释之乙卯太皇太后崩命王珪为山陵使十二月庚申辽使来贺正旦
　　三年春正月丙子防颍昌府囚罪一等徒以下释之二月丙午以翰林学士章惇参知政事三月乙丑吴充罢戊子防两京河阳囚罪一等役山林者蠲其赋己丑夏四月乙未观文殿大学士吴充薨丁酉封宗晖为濮阳郡王己亥辽使来贺同天节戊申乞弟寇戎州兵官王宣等战殁五月甲申复命韩存寳经制泸夷诏改都大提举洛通汴司为都提举汴河提岸司六月诏河北河东陜西路各选文武官一员提举义勇保甲秋七月庚午河决澶州甲戌诏自今遇大礼罢上尊号丙戌以星变避殿减膳诏求直言八月癸丑遣王存等贺辽主生辰及正旦九月乙亥正官名辛巳大飨明堂大赦癸未以薛向孙固并为枢密副使乙酉以王安石为特进改封荆国公丙戌进封岐王颢为雍王嘉王頵曹王并加司空文彦博为太尉封曹佾为济阳郡王宗旦为华隂郡王冯京为枢宻使薛向罢知颍州丁亥以吕公着为枢宻副使闰九月乙卯加文彦博河东永兴军节度使以富弼为司徒冬十一月己丑朔日当食不见十二月甲辰辽使来贺正旦
　　四年春正月乙未以歩军都虞候林广代韩存寳经制泸夷辛亥冯京罢知河阳以孙固知枢宻院龙图阁直学士韩缜同知枢宻院事三月癸卯章惇罢知蔡州甲辰以翰林学士张璪参知政事乙巳命官阅九军营陈法于京城南戊申大阅夏四月癸亥辽使来贺同天节己巳诏罢南郊合祭天地自今亲祀北郊如南郊仪壬申虑囚山阴县主簿余行之谋反伏诛乙酉河决澶州小吴埽五月丁酉诏河东路提防刑狱刘定専振被水民秋七月庚寅夏人囚其主秉常诏陜西河东路讨之甲辰韩存寳坐逗遛伏诛八月丙辰诏蠲河北东路灾伤州军今年夏料役钱辛酉夏人冦临州堡诏栋戬会兵伐之以金州刺史燕达为武康军节度使丁丑熙河经制李宪败夏人于西市新城庚辰又破之于女遮谷九月李宪复兰州古城戊子兰州新附首领巴令节等攻夏人于萨卜总城败之庚戌夏人救米脂砦鄜延经畧副使种谔击败之辛亥又败之于无定川冬十月丁巳米脂砦降庚申熙河兵及夏人战于女遮谷败之乙丑泾原兵及夏人战于摩多隘败之己巳入银州庚午环庆行营经畧使髙遵裕复通逺军种谔及夏人战于安定堡败之癸酉复韦州乙亥李宪败夏人于屈吴山丁丑曲珍与夏人战于蒲桃山败之戊寅种谔入贡州辛巳泾原节制王中正入宥州十一月癸未朔日有食之丁亥诸军合攻灵州种谔败夏人于黒水己丑李宪败夏人于啰逋川辛卯种谔破石堡城辛丑师还十二月辛未林广破乞弟于纳江戊寅辽使来贺正旦五年春正月庚子贬髙遵裕为郢州团练副使本州安置乙巳作新浑仪浮漏辛亥诏再议西讨以熙河经制李宪为泾原熙河兰会安抚制置使李浩权安抚副使二月癸亥华隂郡王宗旦薨丁卯封武昌军节度观察留后宗惠为江夏郡王癸酉降梓州路囚罪一等民縁军事役者蠲其赋封栋戬为武威郡王三月己亥以日当食避殿减膳降天下死罪一等流以下原之壬寅鄜延路副总管曲珍败夏人于金汤夏四月壬子朔日食不见丁巳辽使来贺同天节癸酉官制成以王珪为尚书左仆射兼门下侍郎蔡确为尚书右仆射兼中书侍郎甲戍大中大夫章惇为门下侍郎张璪为中书侍郎翰林学士蒲宗孟为尚书左丞翰林学士王安礼为尚书右丞丁丑同知枢宻院吕公着罢知定州五月辛巳朔【宋元通鉴作五月壬午朔日食然四月朔已书日食必无五月连食之理明是误也】行官制丁亥赏平蛮将士有差癸巳丰州卒张世矩等作乱伏诛甲辰遣给事中徐禧治鄜延边事六月辛亥环庆经略司与夏人战破之癸酉豫章郡王宗谔薨戊寅曲珍等败夏人于明堂川秋七月辛巳知宜州王竒与蛮战败绩庚子以蔡京为起居郎仍同详定官制八月壬子进封均国公佣为延安郡王辛未遣韩忠彦等贺辽主生辰及正旦贬鳯州团练使种谔为文州刺史九月丁亥夏人冦永乐曲珍与战不利禆将冦伟等死之己丑降京畿囚罪一等徒以下释之戊戌夏人防永乐给事中徐禧内侍李舜举陜西转运判官李稷死之庚子安化蛮冦宜州王竒死之冬十月甲寅贬知延州沈括为均州团练副使随州安置鄜延路副都总管曲珍降授皇城使癸酉贬知太原府资政殿大学士吕惠卿知单州十二月壬申辽使来贺正旦
　　六年春二月丁未夏人攻兰州钤辖王文郁击走之丙辰贬熙河经畧使李宪为经略安抚都总管以王文郁为西上閤门使知兰州副使李浩为四方馆使三月辛卯夏人冦兰州丙申河东将薛义败夏人于葭芦西岭戊戌以检校太尉王拱辰为武安军节度使麟州将郭忠诏等败夏人于乜离抑部己亥河东将高永翼败夏人于真卿流部夏四月辛亥辽使来贺同天节甲子陇州团练使李浩败夏人于巴义谿五月庚寅以旱虑囚甲午夏人冦兰州右侍禁韦定死之又冦麟州知州訾虎败之闰六月乙亥夏主秉常请修贡许之戊寅诏陜西河东毋輙出兵秋七月丙辰以四后祔庙降京畿囚罪一等流以下原之孙固罢知河阳以同知枢宻院韩缜知枢宻院户部尚书安焘同知枢宻院八月乙酉遣蔡京等贺辽主生辰及正旦辛卯蒲宗孟罢以王安礼为尚书左丞吏部尚书李清臣为尚书右丞九月癸卯朔日有食之冬十月癸酉秉常上表请复修职贡乞还旧疆癸巳会稽郡王世清薨十一月丙午祀昊天上帝于圜丘大赦甲寅文彦博以太师致仕乙卯以观文殿大学士韩绛为建雄军节度使
　　七年春正月丙午封洺州防御使世凖为安定郡王癸丑夏人寇兰州李宪等击走之二月甲戌太师文彦博入觐癸未进封濮阳郡王宗晖为嗣濮王封宗晟为髙密郡王宗绰建安郡王宗隠安康郡王宗瑗汉东郡王宗愈华原郡王三月辛丑赐文彦博宴于琼林苑庚申御崇政殿大阅夏四月乙亥辽使来贺同天节癸巳夏人冦延州安塞堡将吕眞败之五月壬子虑囚降死罪一等杖以下释之六月丙子夏人冦徳顺军巡检王友死之辛卯江夏郡王宗惠薨秋七月甲寅王安礼罢八月辛巳遣陈睦等贺辽主生辰及正旦九月乙丑夏人围定西城熙河将秦贵败之冬十月乙亥夏人冦熙河戊子诏分画交阯界以六县二峒赐之乙未夏人寇静边砦泾原将彭孙败之十一月丁酉寇清边砦队将白玉李贵死之甲辰夏国主秉常遣使来贡十二月戊辰端明殿学士司马光上资治通鉴辛卯辽使来贺正旦是歳河东饥河北水壊洺州庐舎蠲其税
　　八年春正月戊戌帝不豫甲辰大赦乙巳命辅臣祷景灵宫乙卯分遣羣臣祷于天地宗庙社稷二月癸巳帝疾甚迁御福寜殿三月甲午朔立延安郡王佣为皇太子赐名煦乙未大赦戊戌皇帝崩于福寜殿年三十八諡曰英文烈武圣孝皇帝加諡体元显道法古立宪帝德王功英文烈武钦仁圣孝皇帝庙号神宗陵曰永裕陵
　　神宗熙寜十年元丰八年凡十八年







　　钦定续通志卷三十
</div>
    <div class="pagination">
<a href="钦定续通志_page11.html">上一页</a><span>...</span><a href="钦定续通志_page7.html">7</a><a href="钦定续通志_page8.html">8</a><a href="钦定续通志_page9.html">9</a><a href="钦定续通志_page10.html">10</a><a href="钦定续通志_page11.html">11</a><span class="current-page">12</span><a href="钦定续通志_page13.html">13</a><a href="钦定续通志_page14.html">14</a><a href="钦定续通志_page15.html">15</a><a href="钦定续通志_page16.html">16</a><a href="钦定续通志_page17.html">17</a><span>...</span><a href="钦定续通志_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
