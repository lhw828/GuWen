<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 356 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 356 页/共 502 页
  </h1>
  <div class="content">
   ○又谕、前因扎拉芬泰奏、请于伊犁等处、举行茶税、豫为华商贴补夷圈货物地步。已谕令照议办理。准其分年贴补。兹据该将军奏称、上年督徵茶税。著有成效。每年贴补之资。业已稍有著落。惟该夷来文。意存要挟。以营务处前给匡苏勒官回文。已允其赔偿。并有派出兵队之语。微寓恐吓。扎拉芬泰现已妥为咨覆。俟该夷官入卡会议时。再以情理开导。所筹甚为妥协。著该将军即行相机办理。将来以茶税为华商贴补。或不致另生枝节。一面仍饬卡伦弁兵、严密防范。毋稍疏虞。至所呈该夷来咨、及咨覆文件。已饬理藩院、行知该国萨纳特衙门查照矣。将此谕令知之。　　

○又谕、据倭什珲布奏、躧获铅矿、现筹招商试穵。请饬传谕蒙古人等、不得拦阻、致误采穵一摺。据称、都兰哈喇地方。查有矿鎨。系前任都统赓福等、曾经试采。后因工本不敷。奏请封禁。现在铅苗旺盛。经该都统委员招商、带同民夫前往。试行采穵。设厂镕炼。惟该处与乌里雅苏台、及科布多、蒙古地界毗连。山中小路分歧。难保不滋生事端。著庆如、麟翔、传谕该蒙古人等、不得拦阻。致误开采。并著倭什珲布严饬该委员等、妥为弹压。毋令夫匠人等、溷入蒙古境内。致滋扰累。将此各谕令知之。　　

○予河南剿匪阵亡外委王青山、祭葬世职。建立专祠。武生马永清优恤。同时被害知县胡燕清妻常氏、暨子女、并幕友潘芷香、分别旌恤如例。　　

○调察哈尔续拨官兵一千名。赴科尔沁亲王僧格林沁军营。听候调遣。　　

○乙丑。谕军机大臣等、前因夷船驶抵津关。复图窥伺北河。节经谕令谭廷襄等、将决口洩水等事。迅筹妥办。并谕僧格林沁等、悉心体察。于运河两岸。节节设防。以资堵截。本日复据修撰张之万奏、北运河自津郡而上为西沽。再上为桃花口。蒲口。杨村。而杨村市镇较大。为剥船停泊之所。易启夷情窥伺。请饬带兵大臣、统筹形势。先据要隘。即于杨村以下。择河流曲折处所。或下木桩。或用囊沙。层层堵塞。即以我精锐之师、列营屯守。该夷断不敢舍舟登陆各等语。夷船现欲泝流北驶。以为挟制。虽其小火轮船、于王家庄阻浅退回。而当此夏令雨多。河流恐其复旺。必得层层阻隔。使不得乘潮而上。方免意外之虞。著僧格林沁、瑞麟、体察情形。妥筹办理。至前谕于王家务、筐儿港、两处引河洩水。闻居民恐田地被淹。多不乐从。该处河流、本有入海故道。即昨日焦佑瀛所呈各河口、皆系减水引河。原于民田无碍。但恐任意开放。浸及民田。转致民间惶惑。著僧格林沁等、妥筹启放。毋拂舆情。将此密谕知之。　　

○又谕、本日据谭廷襄等奏、夷船退回三岔河待抚。惟探闻该夷船内暗带潮勇。且有步队。近日海外又有续到之船。该夷复因望海楼有空屋数间。坚欲暂住。禁阻不听。情形实为叵测。请严防陆路北窜。兹复据谭廷襄等奏称、四国夷酋、投递公文。以现闻钦差来津。如果有全权。便宜行事。或准或驳。皆可定议。否则伊等仍须进京。水路难行。以改陆路。傥有人拦阻。必行抵御各等语。现在谕令桂良等、接见该夷后。如非不情之请。即可量为斟酌办理。惟逆夷要求多款。势难悉如所请。一有不遂其欲。竟恐豕突狼奔。由陆来犯。现派伊勒东阿、统领京兵九百名。前赴通州。著僧格林沁等、速即查明、何处为天津赴通、水陆必由之路。俟伊勒东阿到营。即饬带兵驻劄。作为前敌。至僧格林沁营盘。似宜酌量移至后路八里桥一带。相度要隘驻守。该夷设竟来犯。即著督饬将士截击。该亲王在后调度。仍宜格外慎重。不可轻于一试。致损国威。现在京中已派惠亲王、怡亲王载垣、郑亲王端华、办理城内一切防堵事宜。僧格林沁如有紧要情形。即可飞咨商办。将此密谕知之。　　

○又谕、早间谭廷襄等奏、夷船退至三岔河。静候钦差会议。旋复据呈递四国来文。以钦差大臣、必须有全权便宜行事衔名。如从前耆英者。方可会议。否则仍欲进京。竟由陆路行走。傥有人拦阻。即行抵御等语。其狂悖无理。深堪发指。现在既派桂良、花沙纳、前往定议。与谭廷襄在大沽接见时。已不相同。彼时夷船尚在海口。亦未开仗。尚冀以理。折其骄心。今则要挟愈甚。益肆狓猖。惟有先释其疑。再与理论。另发去寄谕一道。即照道光年间寄耆英、伊里布、款式缮写。其中略有更易。傥各夷索阅。即将此旨示之。告以既有此旨。岂尚不能便宜行事。但非理相干之事。必难允准者。本大臣亦即便宜回覆。并非事事皆准。方为便宜全权也。该夷人众船多。或恐不遂所欲。肆行要劫。尤不可以不防。当接见之时。谭廷襄务饬带兵各大员、严为防护。盛陈兵卫。以备不虞。傥稍不留意。致有意外之变。谭廷襄一误再误。罪无可逃。即国瑞、珠勒亨、富勒敦泰、防护不力。亦必重治其罪。陆路防堵事宜。已谕僧格林沁等妥办矣。将此由六百里各密谕知之。　　

○又谕、前因各国有恳求事件。谭廷襄等办理不善。特派桂良、花沙纳、驰往天津。妥筹商办。惟据各该国照会。尚以桂良等不能作主为疑。著桂良、花沙纳、剀切开导。如果事在情理。真心戢兵。但于中国无伤者。定可允准。不必更生疑虑。桂良等经朕特简。务须慎持国体。默察人情。除非礼相干各款外。有应行便宜行事之处。即著从权办理。勉之。将此谕令知之。　　

○又谕、前因楚军攻克九江。谕令李续宾统领得胜之师。驰赴六安会剿。其宿太一路贼匪。即令都兴阿统兵剿办。本日据官文等奏、九江湖口等处。由鄂省分兵防守。李续宾拟酌带兵勇渡江。先清皖北。再议皖南。并于九江设立粮台。转运军火等语。所筹进剿机宜。与前降谕旨相符。其以九江为扼要。更属切中形势。即照所议办理。惟九江道沈葆桢、久在广信。深得民心。现在江西贼匪。窜入浙境。广信郡城。正当吃重。沈葆桢尚未可调回本任。所有九江设立粮台。著官文、胡林翼、另派廉干大员。妥为经理。至楚兵深入皖境。米粮军火。必须地方官员。随同照料。呼应较灵。即著福济派员、绕道分赴都兴阿李续宾行营。设立随营支应局。会同楚省委员办理。其粮饷等项。恐皖省无从措办。仍著由湖北筹拨接济。至各州县克复以后。自难处处留兵防守。著即责成福济、慎选贤良。安辑难民。办理团练。自行保卫。傥有窜匪。即由皖兵策应。方可以次肃清。福济务当振刷精神。悉心筹画。以期相与有成。将此由六百里各谕令知之。　　

○又谕、福兴奏、衢城连日获胜情形。并晏端书奏、处州失陷、现筹堵扼各一摺。前因常山失守。玉山声息难通。福兴专顾衢州。恐与江西隔绝。特命该将军将原带之兵。酌分一半。回驻玉山。并派周天受督办浙江军务。今览福兴及晏端书奏报。似皆未接奉前旨。而军情旦夕变迁。处州既陷。周天受已远赴东路。福兴在衢。尚能叠获胜仗。著即暂留该郡。俟东路贼情稍松。周天受力能兼顾全军。该将军再赴玉山。贼既阑入处州。全华吃重。又有龙游防堵。兵分力单。深恐难资御侮。桃花岭为由处州下窜要隘。明安泰既由此前进。即著严扼此路。俾贼众不能窜出金华。然后周天受亲统全军。分路进剿。可期得手。衢州虽获胜仗。而江常两路匪徒。源源踵至。著该将军督饬饶廷选等、奋勇进剿。渐次廓清。该抚所调甯防勇一千二百名。并江南拨来周天培所带兵勇一千余名。指日到浙。江西所拨兵勇一千余名。亦当调到。兵力实已不少。总须布置得宜。方能兼顾。周天受膺此重任。著与晏端书统筹大局。以保全浙。将此由六百里各谕令知之。　　

○又谕、官文等奏、请饬四川等省、协济军需等语。湖北省进剿江皖贼匪。派出兵勇。约有五万余人。月费军饷。为数不赀。现在九江郡城业已克复。李续宾等即日移师东下。越境追剿。埽荡皖省南北两岸贼踪。正资得力。饷需尤不可缺。四川、山西、陕西、每月协济湖北军饷银各五万两。据官文等奏、本年惟山西解到一万两。陕西解到二万两。四川解到三万两。欠解尚多。难资挹注。自系实在情形。著王庆云、恒福、曾望颜、查明各该省应解湖北军饷。迅速陆续筹拨。解赴湖北。以济要需。将此由五百里各谕令知之。　　

○革职留任直隶总督谭廷襄等奏、夷船退回三岔河待抚。因天热、暂驻望海楼空屋。得旨。住房实豫为通商地步。不闻居民有起而阻之者。人心若此。可胜浩叹。又奏、请严防陆路北窜。臣誓与津存亡。得旨。汝节制全省。岂止守一津郡。若如是自誓。实为有负委任。如大局何。不料汝竟有此想。乖谬已极。　　

○派八旗护军营兵八百名。左右翼兵各五十名。交正白旗护军统领伊勒东阿统带。前往通州。听候科尔沁亲王僧格林沁调遣。　　

○予湖北阵亡副将张文焕、都司谢国俊、胡达、千总熊世定、李子珍、把总许国泰、杜志立、朱瑞武、黄梅素、外委李承禄、周楚德、祭葬世职。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百五十二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰八年。戊午。四月。丙寅。谕军机大臣等、现在天津海口。有＜口英＞咭唎等国夷人。占踞炮台。小火轮船行抵王家庄地方。因水浅不能前进。声言欲由陆路进京。已派大学士桂良等、前往查办。并令僧格林沁、驻劄通州一带。扼要堵截。近畿地面。均经布置防守。惟恐该夷一经登岸。必致任意窜突。马兰泰甯两镇。为陵寝重地。必应慎密设防。且恐有附近土匪。乘机窃发。著绵森、载龄、会同载华、端秀、载容、载茯等、督率兵丁。加意严防。认真巡缉。毋令奸宄溷迹。不得稍涉疏懈。将此各谕令知之。　　

○又谕、僧格林沁、瑞麟奏、遵覆运河水陆设备情形一摺。所称河坝高于水面之处。自未便宣洩。其平家滩等处。即著照议办理。德州泗女寺、及东昌城外之拦水坝。亦著照所请。妥为筹办。本日据朱凤标等奏、将卫河西河之水、一律宣洩、海河即可立涸、可制夷船使不能退等语。著将原片钞给僧格林沁等阅看。悉心酌办。现在水路之防。以洩水为要著。而陆路之防。尤应严密。所有珠勒亨等、所带马步各队。凡在天津迤北者。统归僧格林沁节制调遣。至现在需兵甚急。所有后调之察哈尔兵一千名。仍听其来京。毋庸截留口外。将此密谕知之。　　

○又谕、昨据官文等奏、九江克复。拟令李续宾、带兵先清皖北。再议皖南。当经谕令李续宾、先赴六安。本日据朱凤标、许乃普、沈兆霖奏、浙省军情紧急、请饬李续宾到任、即可办理军务等语。浙江省、自江西贼匪由广丰窜入后。连陷江山、常山、开化、处州等郡邑。围攻衢州。上游各府、悉行震动。现在福兴、周天受等、带兵分剿。兵力本尚不足。李续宾本任浙江藩司。新克九江。声威颇壮。著官文、都兴阿、胡林翼、将皖北一路进剿事宜。应派何员接办。熟为筹酌。即饬李续宾、＜闲＞带所部精兵、迅速赴浙。其应否由南昌饶信、直抵常山。抑或由苏入浙。路尚可通。并著李续宾酌量遵行。将此由六百里谕令知之。　　

○颁给科尔沁亲王僧格林沁、钦差大臣关防。督办军务。　　

○赏已革工部员外郎耆英、侍郎衔。办理夷务。　　

○命兵部侍郎王茂荫、内阁学士宋晋、暨五城御史、办理京城团防事宜。　　

○以郑亲王端华、为步军统领。　　

○调正白旗满洲副都统文清、为镶白旗满洲副都统。镶白旗满洲副都统熙拉布、为正白旗满洲副都统。镶红旗汉军副都统连成、为正白旗汉军副都统。正白旗汉军副都统载崇、为镶红旗汉军副都统。　　

○以散秩大臣穆隆阿、委散秩大臣文谦、署镶黄旗蒙古副都统。署刑部左侍郎文祥、都察院左副都御史书元、署镶黄旗汉军副都统。内阁学士双福、署正黄旗满洲副都统。太常寺卿察杭阿、署正黄旗蒙古副都统。通政使司通政使奎章、正黄旗满洲参领平瑞、署正红旗蒙古副都统。头等侍卫福钤、正黄旗汉军参领景纹、署正红旗汉军副都统。镶红旗满洲参领博铭、署正蓝旗满洲副都统。銮仪卫冠军使奕贵、署正蓝旗蒙古副都统。镶黄旗满洲参领文永、署正蓝旗汉军副都统。散秩大臣德鉴、署镶蓝旗汉军副都统。正蓝旗蒙古副都统托云、署正白旗护军统领。正黄旗护军统领载堪、署管宝坻等四处官兵事。　　

○命署密云副都统哈福那、署宣化镇总兵官乌忠阿、挑选精兵。亲带来京。听候调遣。　　

○丁卯。谕军机大臣等、桂良、花沙纳、于十九日启程。二十一日可以抵津。当巳会同崇纶、接见四国夷酋。俄咪是否仍理前说。＜口英＞口□佛两酋有何吁请。想该大学士等、定将详细情形奏报在途矣。昨降谕旨。赏耆英侍郎衔。办理夷务。因道光年间。与＜口英＞夷订立和约等事。均系该员经手。故此次仍令前往办理。桂良等可令委员传知该夷酋等。并密探夷情若何。至该夷要求各款。一时自难说定。可告以俟耆英到津后。再为酌办。咪酋前进国书内。仅有墨匡写国玺两字。未用该国之玺。未如何故。此系崇纶经手之事。可于见咪酋时问之。将此密谕知之。　　

○又谕、昨降旨派耆英前往天津。办理夷务。所有文武委员。即著于直隶地方营汛内。调派委用。一切奏报文移。即借用直隶总督关防。以资便捷。所有议抚事宜。专归耆英办理。谭廷襄毋庸会办。将此由四百里密谕知之。　　

○命惠亲王、怡亲王载垣、郑亲王端华、军机大臣吏部右侍郎穆荫、工部左侍郎杜翰、专办京城各旗营巡防事宜。　　

○戊辰。谕内阁、胜保、袁甲三奏、官军克复州城。并追剿余匪一摺。逆匪踞六安州城。经胜保等、督兵围攻。本月十一日。该逆出扑官军新营。胜保亲督穆腾阿等、各率马步兵勇。分路抄截。绕至凤凰桥、尚家庙一带。迎斩悍贼百余名。贼众败逃。次日。该逆又拥大股抢过河西。分扑凤凰桥、新集等处营盘。副将王凤祥等、分督兵勇。开炮轰击。贼众溃走。官军分途追杀。贼尸枕藉。另股接应之贼。亦经官军击退。乘势赶杀四五百名。其扑扰河东营盘之贼。均经袁甲三督饬兵勇。击毙甚多。十二日夜闲。参将赛沙布等绕抵六安。抢过城濠。争竖云梯而上。在城内应之许原如、杨邦本等、将城门大启。兵勇一拥而入。贼匪亡命分窜。未经逃脱之贼。经官兵沿街□□穴□又□杀三千余名。救出难民二千余人。立将州城克复。余贼拥船下窜。经兵勇两岸截杀无数。并击沈贼船一百余只。毙贼二千余名。淹毙不计其数。生捦张乐行之叔张玉明。龚得之侄龚玉。及其戚党多名。追剿亦属得手。在事出力员弁绅练。著胜保等择尤保奏。候朕施恩。　　

○谕军机大臣等、本日据侍讲许彭寿奏、夷人专恃火器、广东百姓与夷人陆路接仗、每先开穵濠沟、使该夷技无可施等语。著将原片钞给僧格林沁、瑞麟、阅看。即著该大臣等体察地势情形。密为豫备。将此密谕知之。　　

○又谕、本日据侍讲许彭寿奏、闻人传说、广东绅士督率义勇、大举剿夷、连获胜仗、现在天津海口＜口英＞夷船只、已退回二只等语。此事出自传闻。未知确否。该夷断不肯扬言。即桂良等亦未便询问。惟有密加察访。观其动静。以证此事之有无。如果该夷因广东受创。即有去志。必不愿在此多延时日。桂良、花沙纳、可与议定大概。使该夷迅回粤东。听候办理。亦属迎机利导之法。俟接见后若何情形。再行驰奏。将此由六百里密谕知之。　　

○又谕、胜保、袁甲三奏、攻克六安、现筹迎剿一摺。六安既经克复。余孽未尽歼除。亟应尽力进剿。以净根株。胜保等所带兵勇。将剿复他处。势难为一州一县留守。李孟群、已有旨令其前往庐州。恐不能赴六安布置。前经谕知福济、各州县克复以后。令其慎选贤良。安辑难民。办理团练。自行保卫。此时该州知州茅念劬、既属得力。著即咨明福济、令其经理。傥有借资兵力之处。亦须以皖兵为主。而以客兵策应。皖省州县。旋得旋失。视为故常。皆因州县不得其人。殊堪痛恨。此次六安州城。胜保等既以全力克之。岂可再有疏失。前有旨、令袁甲三赴徐宿一带督剿。兹据奏六安余匪未净。暂难分身。著准其暂缓启程。会同胜保追剿。一俟窜匪肃清。仍当遵旨前往。胜保所称相机南下。是否先行进剿舒桐。现在九江得胜官兵。已分路东下。先清皖北。胜保等正可会合夹攻。次第克复也。将此由六百里谕令知之。　　

○又谕、崇恩奏、截留米船、筹议起卸等语。山东收口米船。前已催令开行。嗣因接奉谕旨。复经崇恩飞饬沿途文武。分别截留起卸。此时或不致全数出境。其在后米船。为数尚多。现在筹议起卸一切章程。该省均无案据。著文彩等、即饬江浙两省粮道。即日由陆路前往山东。由崇恩饬赴海口。会同山东派出委员。分别验收。刻下抵津米船。未经起剥者。急切尚难运通。文彩著仍暂驻天津。毋庸回京。将此由五百里谕令知之。　　

○添派吏部尚书周祖培、刑部尚书赵光、工部尚书许乃普、会办五城团防事宜。　　

○调暂驻热河哲里木盟、昭乌达盟、蒙古兵各一千名。迅速来京。听候调遣。　　

○以克复安徽六安州城。赏副都统明庆、头品顶带。都司黄得魁、巴图鲁名号。予阵亡协领楚勒刚阿、祭葬世职。如副都统例。佐领亮志、祭葬世职。如游击例。　　

○己巳。谕内阁、理藩院代奏、章嘉呼图克图之呼毕勒罕、请旨进京瞻觐天颜一摺。章嘉呼图克图之呼毕勒罕、呈请进京。实属出于至诚。即著照所请。准其进京瞻觐。　　

○又谕、德兴阿奏、官军攻克乌江贼巢、大获全胜一摺。本月十五日。乌江贼匪、纠和州贼匪、径扑石碛桥。记名副都统海全、协领乌尔恭额等、带兵奋击。追至乌江。记名总兵英贵、带领步队。由高旺驰至。该逆分股排列。海全直捣中坚。官军四面兜裹。殪杀殆尽。义勇首先薄垒。火光四起。诸垒悉下。河南贼匪。复出二千余名。分排南岸。我军过河。直扑贼垒。居民帮同杀贼。岸南各垒。亦登时俱毁。其由小径奔赴和州者。经官军追至赤泥坝地方。尽力歼除。海全驰突贼中。手刃尤多。共计歼贼三千余名。贼目多名。生捦五百余名。斩获首级七百余颗。乌江贼垒。一律踏平。剿办甚属得手。出力员弁兵勇。著德兴阿汇案会保。候朕施恩。　　

○谕军机大臣等、僧格林沁奏、筹防陆路及运河宣洩事宜一摺。僧格林沁劄营通州东关外运河两岸。既与八里桥相去不远。自毋庸移动。采育地方。既为进京要路。即饬伊勒东阿带兵严防。杨村系水陆最要之地。托明阿在彼驻劄。所有原带官兵、及国瑞所带之兵、均归并杨村。饬令妥为布置。所有弁兵。即著严加约束。毋许滋扰居民。据英隆奏、热河兵丁仅存千余名。现派兵五百名。分三起前进。此项官兵抵通后。著僧格林沁等酌量布置。至启坝洩水。必须相度地势。体察民情。方为有益无损。山东泗女寺等处。应派大员前往查勘。崇纶现随桂良等开导逆夷。著乌尔棍泰驰赴山东。并谕崇恩派委妥员。会同查勘。总须与民田无碍。方可议及拆坝。不可强拂舆情。至青县之兴济城。沧州之捷地镇。本系南运河减水坝。如可设法宣洩。即饬国瑞悉心筹办。将此密谕知之。　　

○又谕、前因谭廷襄奏、以守一津郡自誓。当于摺内严切批示。并谕该督饬令带兵大员严密防范。兹闻三岔河口所泊大火轮夷船。即系十九日由红桥退回之船。时有夷匪登岸闲游。并于望海楼、海佛寺、阅海寺、修造工作。本地之人皆为所用。将成夷馆。天津城内。铺户居民。已大半迁徙。仅知县典史在署居住。并无官兵防守。民勇亦不知散居何处。涣散情形。闻之实深愤懑。谭廷襄现尚留任。责无旁贷。若任令居民为夷所用。必至津郡被其占踞。与广州情形一辙。该督等亦将为夷人所制。岂不寒心。谭廷襄失事于前。朕不即加严谴。此时有何补救。当与地方文武、激发天良。密计图维。以冀挽回大局。将此由六百里密谕知之。　　

○又谕、前据官文等奏、遵挑荆州驻防旗兵。训练马队。以资攻剿。所办甚好。本日复据德兴阿奏、于满营马队外、挑选膘壮马匹、分派绿营习练、临阵颇资得力等语。马队一项。如果训练有方。虽不及吉林黑龙江之劲锐。而于攻剿、亦大有裨益。现在各路用兵。纷纷请拨吉林黑龙江马队。该二省存兵。实已无可再调。业经谕令德兴阿、再行挑选马兵。勤加训练。多多益善。因思军营马队不敷。均可照此办理。既免徵调之烦。兼可渐增劲旅。著官文、都兴阿、胜保、袁甲三、福济、德安、伊兴额、史荣椿等、各就所部兵勇中。挑派精壮兵丁。操练马队。以期得力。将此由六百里各谕令知之。　　

○又谕、现在江北剿办逆匪。正当吃紧之际。各路督剿马队。不敷应用。著乐斌于陕甘督提二标下。挑选马队二百名。派委得力将弁。并军装器械。迅速管带启程。前往德兴阿军营。听候调遣。毋稍迟延。并著乐斌酌量情形。如能于二百名外。多为添拨。更足以资攻剿。将此由六百里谕令知之。　　

○福建台湾镇总兵官邵连科奏、巡阅南北两路水陆营伍。得旨。海外重地。戎政最为紧要。毋因校阅甫竣。稍涉疏忽。仍应时加防范。以期靖谧。　　

○以头等侍卫托明阿、为直隶提督。已革提督张殿元留营差遣。　　

○以攻克安徽乌江贼巢。赏记名副都统海全、头品顶带。协领乌尔恭额、以副都统用。协领舒通额、副都统衔。记名总兵官英贵、协领富明阿、巴图鲁名号。都司刘润、花翎。余加衔升叙有差。　　

○以安徽麻埠剿匪出力。赏直隶州知州伍成功、都司余清安、守备李鸿钧等、花翎。知县何明等、蓝翎。余加衔升叙有差。　　

○以随同克复安徽六安州城。予参将卢又熊、以副将选用。　　

○以河南固始解围。赏参将曾秉忠、都司陈添润、刘光福、巴图鲁名号。知州刘毅、委佐领阿习达、守备杨光泽、唐万清、黄国安、高武三、刘万高、谢人贵、黎立功等、花翎。州同张晋润等、蓝翎。余加衔升叙有差。
  </div>
  <div class="pagination">
   <a href="清实录咸丰朝实录_page355.html">
    上一页
   </a>
   <span>
    ...
   </span>
   <a href="清实录咸丰朝实录_page351.html">
    351
   </a>
   <a href="清实录咸丰朝实录_page352.html">
    352
   </a>
   <a href="清实录咸丰朝实录_page353.html">
    353
   </a>
   <a href="清实录咸丰朝实录_page354.html">
    354
   </a>
   <a href="清实录咸丰朝实录_page355.html">
    355
   </a>
   <span class="current-page">
    356
   </span>
   <a href="清实录咸丰朝实录_page357.html">
    357
   </a>
   <a href="清实录咸丰朝实录_page358.html">
    358
   </a>
   <a href="清实录咸丰朝实录_page359.html">
    359
   </a>
   <a href="清实录咸丰朝实录_page360.html">
    360
   </a>
   <a href="清实录咸丰朝实录_page361.html">
    361
   </a>
   <span>
    ...
   </span>
   <a href="清实录咸丰朝实录_page357.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
