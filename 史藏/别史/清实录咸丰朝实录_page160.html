<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 160 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 160 页/共 502 页
  </h1>
  <div class="content">
   ○漕运总督福济奏、淮北徵存课项。请先尽军饷动支。奉拨部库银两。无款筹解。得旨。若如所奏。则部库急需。专待汝与慧成撤营后。方能有望。虽军务紧要。亦不当不酌度缓急若是。　　

○以内阁侍读学士梁瀚、为宗人府府丞　　

○以山东按察使英桂、为河南巡抚。山东兖沂曹济道厉恩官、为按察使。　　

○赏派往军营土默特贝子德勒克色楞银一百五十两。　　

○予直隶阵亡协领三福、祭葬世职。　　

○丁卯。上御乾清门听政。　　

○谕内阁、贾桢、翁心存、朱凤标奏、遵筹城守章程。并保举总办人员等语。京师为商民辐辏之区。五方杂处。清查保甲。访缉奸宄。尤宜实力举行。著即派光禄寺卿宋晋、太仆寺卿王茂荫、并新授福建兴泉永道何桂珍、会同五城御史、体察情形。有无窒碍之处。酌核具奏。总以法＜闲＞易行。不致扰累为要。　　

○喀什噶尔领队大臣特克星额、因病解任。以库车办事大臣长清、为喀什噶尔领队大臣。赏头等侍卫乌尔清阿、副都统衔。为库车办事大臣。　　

○以候补总兵官黄庆春、交巡防王大臣差遣委用。　　

○戊辰。上诣寿康宫、问皇贵太妃安。　　

○谕内阁、舒兴阿奏、巡抚胶执已见、不肯拨兵协济等语。督抚共事一方。遇有缓急。自当通筹全局。妥速办理。该抚张祥河、于该督舒兴阿、咨调防兵。带领出省。即因徵调过多。未便遽行撤派。亦应与该督和衷商搉。乃竟以愤激之语。叙入公文。殊属非是。张祥河、著交部议处。　　

○又谕、自粤匪肆扰以来。曾叠次谕令各直省地方官。劝谕绅民。举行团练。并颁给坚壁清野议疏。及乡守辑要。俾资效法。如各地方官。果能实力奉行。何至任贼到处窜扰。即如近畿一带。闻饶阳县乡勇万余人。颇为奋勇。天津团练。亦甚整齐。在小民自卫身家。固无不踊跃从事。亦赖亲民之官。倡率有方。始收成效。著各直省督抚。再行严饬各该地方官。于团练事宜。务宜尽心劝谕。实力讲求。其办有成效之员。即著据实保奏。至各绅民中。有捐赀练勇。保卫地方。实在出力者。并著统兵大员、及各督抚、随时保奏。候朕施恩。以昭激劝。　　

○谕军机大臣等、僧格林沁奏、催兵前进、并移营固安一摺。均著照所议办理。仍与胜保随时知照。以便相机防剿。至需用马驼及多伦诺尔购备马匹。均已分别谕催。惟自口外解京。恐需时日。该大臣此次移营。自涿州至固安道路较近。不论民夫车辆。均可于粮台通融协济。切不可专候此项马驼。致有迟误。将此由六百里加紧谕令知之。　　

○又谕、舒兴阿奏、添调防兵、赴直迎剿一摺。逆匪由晋入直。经胜保兼程迎击。该逆穷蹙。东窜献县交河一带。胜保现抵河闲。向南迎剿。僧格林沁、复添派京兵。随营前进。各路大兵。均已偪近贼踪。若能尽数歼除。即可肃清畿辅。若余匪东南奔窜。则山东、河南、皆当其冲。现在江西窜出贼匪。占踞安庆。庐州情形危急。且湖北复有贼船上窜。扰及蕲州。其势亦甚猖獗。该二省均与河南接壤。巡抚陆应谷、业经革职。新任巡抚英桂、尚未到任。大河以南。无人调度。著该督即带兵驰赴楚豫交界要隘。督同总兵柏山、与徐广缙所带兵勇。严扼楚匪北窜之路。并可兼防皖匪窜及豫境。其黄河上下游渡口。仍严饬地方官。收集船只。万不可任贼偷渡。现在吴文镕、已抵武昌。张亮基、自湖北驰赴山东巡抚新任。已令其取道河南。即可于沿途相机剿办分窜之贼。就目下情形而论。该督援应直隶。则少觉迂迟。进扼皖楚。则其势较顺。总以遏贼北窜为要。仍须随时与直隶统兵大员知照。傥有警急。即行带兵北上。勿误事机。将此由六百里加紧谕令知之　　

○又谕、前据江忠源奏、田镇失守。道员同时阵亡。当有旨令张亮基等、设法赶紧堵截。兹据吴文镕奏、贼匪扰及蕲州。距省甚近。咨调援兵一摺。该督历任封圻。朕所倚赖。现值防剿吃紧之时。著与崇纶、安抚省垣居民。劝令协同固守。并著台涌迅调荆州满营官兵二千名。克日至省援应与唐树义、带回广济兵勇。并江忠源收集溃散之兵。先行分拨布置。江西之兵二千名虽经该督咨调。恐一时不能赶到。仍著就本省情形。酌量远近。于他镇协营飞札调遣并咨调湖南兵勇船只自上游驶至汉江与张亮基购造各船。会集迎剿。如探明贼匪尚在蕲州。即于道士洑西塞山至黄口港一路险窄江面。扼要堵截。黄州为省城屏蔽。不可令该匪窜入尤不可株守省城。不为迎头截击之计也该逆既踞安庆复窥庐州恐其仍图北窜其扰湖北之贼。如由蕲水麻城延入光山汝阳等处亦属可虑张亮基交卸后自已即赴调任惟由安徽江苏一路行走计惟徐州有弈经带兵。尚可左右策应。而豫省南路空虚。捻匪出没无定。深防窜楚之匪与之句结。张亮基即由豫入东。计程亦不甚纡折。且徐广缙、现在归德一带。办理团练。舒兴阿、又自阌乡沿河而东。确探贼踪会剿。张亮基抵豫时。设贼匪有北窜消息。可就近与舒兴阿、徐广缙等、妥筹剿办。至皖省情形危急。周天爵、病剧未能兼顾。江忠源亦不能不迅赴新任。兼可于沿途带兵出奇横截。无论江面陆路。能将楚皖之贼隔断。则两处剿堵。均易得手。所有楚北剿贼事宜。即著吴文镕、崇纶、会同台涌、竭力筹办。并可与骆秉章、曾国藩、迅速咨商。接济兵勇饷需。将此由六百里加紧各谕令知之。　　

○以陕西督办团练出力。赏同知孙治花翎。以知府升用。　　

○己巳。孝慈高皇后忌辰。遣官祭福陵。　　

○谕内阁、前任漕运总督兵部侍郎衔周天爵、由知县擢任封圻。退归田里。朕御极后。知其人秉性忠直。勇敢有为。特命前赴广西督办军务。嗣奉旨来京。叠次召对。议论均极朴实。其心地品行。迥超流俗。本年特加兵部侍郎衔。旋补授安徽巡抚。辞职后复督带兵勇。将捻首陆遐龄等捦获。并将余党歼除。办事甚属认真。现在皖省土匪未靖。方资剿捕。遽闻溘逝。轸惜殊深。周天爵著追赠尚书衔。即照尚书例赐恤。并著加恩赐谥文忠。无庸俟内阁照例拟请。历任一切处分。悉予开复。应得恤典。该衙门察例具奏。伊子候补守备周光碧、著俟服阕后以都司升用。以示朕笃念耆臣、逾格褒荣至意。　　

○谕军机大臣等、吴文镕、崇纶奏、贼氛偪近省垣一摺。逆匪由九江逆流而上。武昌城内居民逃避一空。存城兵一千余名。不敷分布。该督等拟带兵勇于附城四面分劄。虽非守城正办。亦系因时变通。有万不得已之势。惟逆匪上窜。若武昌不能固守。则长江上下。尽为贼踞。剿办愈难措手。能否分扼南北两岸。择要固守。该督等虽势处万难。亦当力图堵御。以遏贼冲。其与豫省毗连等处。尤当扼其北窜之路。昨已有旨、谕令该督等、酌调本省官兵。并荆州满营官兵。及湖南兵勇船只。本日复谕令骆秉章、曾国藩、酌派兵勇船炮前往协剿。吴文镕统辖两省。务当权其缓急。酌量调拨。与崇纶督率司道等、悉心筹画。相机截剿。仍督饬所属。劝谕居民团练。俾各安生业互相保卫。勿令纷纷迁徙。傥能固结人心。即可藉资守御也。将此由六百里加紧谕令知之。　　

○又谕、武昌省城兵力单弱。昨已有旨、令台涌派满营官兵二千名。驰赴省城。并该督咨调江西兵二千名。合计兵力。尚恐不足剿办。长江上游。武昌最为扼要。若稍有疏虞。则全楚震动。著骆秉章、曾国藩、选派兵勇。并酌拨船炮。派委得力镇将。驶赴下游。与吴文镕等、会合剿办。力遏贼冲。毋稍延误。将此由六百里加紧谕令知之。　　

○又谕、崇恩奏、兵势单弱、请饬分兵协防一摺。德州防兵无多。未免单弱。自系实在情形。惟胜保所带之兵。现俱调派跟踪追剿。扼要堵截。畿辅重地。必宜赶紧廓清。一时恐难分兵。前赴东省。该署抚务当督率文武。激励士卒人等。合力截击。毋令贼匪窜越。在籍绅士毛鸿宾、刘韵珂、前任山东藩司刘源灏等、督办团练。谅有成效。如兵力不敷。或调用练勇。以资协助。瑞昌所带之兵。并著该署抚、体察情形。斟酌调拨。以资策应。前据胜保奏、后路官兵。业已催赴景州一带。为南路声援。崇恩现赴德州。距景州甚近。即可随时知照带兵各员、互相援应。相机兜剿。迅殄贼氛。将此由六百里加紧谕令知之。　　

○又谕、奕经奏、江皖紧要等情一摺。现在庐郡情形危急。新任安徽巡抚江忠源、到任尚需时日。徐广缙虽在归德一带。剿办土匪。去皖甚近。惟湖北蕲州、上窜贼匪。恐其扰及豫境。亦不能不兼筹并防。著该侍郎、传谕该革员。侦察楚皖贼踪。何处紧要。即带兵勇赴何路迎剿。臧纡青、所带练勇。据称极为得力。即可饬令该员。统带练勇。与署颍州府知府张清元、游击武全等兵勇。分扼要隘。剿办土匪。并力遏南来贼匪纷窜之路。前曾谕令饬已革臬司张熙宇、统带周天爵所带兵勇。是否能兼顾临淮、固镇、一带地方。该侍郎驻劄徐州。仍须顾及前路。毋误事机。总以通筹全局。遏贼北窜为要。将此由六百里库紧谕令知之。　　

○漕运总督福济奏、贼窜直隶。恐讹传惊惶。或妄进巡幸之说。伏愿乾纲独断。始终不疑。得旨。览奏具见汝之诚悃。现在毫无此意。亦无此奏。胜保屡挫贼锋。畿疆指日可肃清矣。朕心甚定。特谕汝知。　　

○河东河道总督长臻、奏报秋汛安澜。命长臻诣河神庙祀谢。并下部议叙。出力员弁、升叙有差。　　

○以安徽剿匪出力。予江苏举人臧纡青、以通判补用。　　

○以直隶任、隆平、柏乡、赵、栾城、稿城、六州县城被贼窜陷。革知州胡允植、知县陈登汉、陈暄、胡塍、典史李巩、练朝桢、张祺、赵秉熙、守备德山、把总张锦增、外委李承膏、赵年泰职均逮问　　

○予直隶临洺关、及深、晋、栾城、任四州县御贼殉难同知周宪曾、知州陈希敬、杨云鳌、知县唐盛、教谕张秉廉、典史陈虎臣、祭葬世职、家属幕友等旌恤如例。　　

○上以孟冬时享太庙。自是日始斋戒三日　　

○庚午。谕内阁、德勒克多尔济等奏、喀尔喀图谢图汗、车臣汗、两部落汗王等、因逆匪剿除未尽。情愿呈请捐输银两、以备军需、转行请旨一摺。图谢图汗、车臣汗、两部落汗王、贝勒、贝子、公、扎萨克、台吉等知贼匪剿除未尽。情愿呈请公同捐银一万两。足见悃忱。朕甚欣悦。但军营应用银两。现已妥备敷用。惟念蒙古等生齿日繁。自必藉此银两。以资养瞻。著德勒克多尔济等。转行晓谕该汗王等。将伊等所捐银两。毋庸赏收。以示朕嘉奖蒙古世仆。优加体恤之至意。　　

○谕军机大臣等、寄谕参赞大臣僧格林沁、据给事中吴廷溥奏、兵机必分利钝。贼远宜防。贼近宜剿等语。现在逆匪由献县、窜扰交河。胜保等、督兵由河闲向南迎击。已催令多尔济那木凯、达洪阿、带兵驰往河闲。刻下想已与胜保、合为一军。并力围剿。本日朕召见巡防王大臣等筹商。此时自以保卫京师为重。该大臣现已移营固安。堵贼由东而北窜路。驻劄甚为扼要。仍当确探贼踪。随时知会胜保、体察缓急情形。相机接应。庆祺驻劄河闲。亦可为前路声援。其天津要路。尤宜严行堵截。总以防贼北窜。毋令逸匪抄出我军之后。吴廷溥原摺、著摘钞阅看。将此由六百里加紧谕令知之。　　

○又谕、寄谕直隶总督桂良、贼匪窜扰。难保不由东而北窥伺天津。本日据该督奏报。业已饬令天津镇道。严加防堵。并著迅饬各地方文武员弁、于天津前路水陆要隘。加意严防。运河及各处河路、港汊船只。均须收集净尽。去其桨舵。以杜贼匪抢渡。并随时知照僧格林沁、胜保、互为接应。张集馨所带兵勇。此时谅已驰抵。省南一带。著即饬令该司扼要截剿。遏贼回窜之路。省城及各属团练。务当督饬认真办理。毋稍疏懈。前据胜保奏、后路官兵。业已催赴景州一带。为南路声援。此项官兵。何人管带。现抵何处。何以屡催不到。并著飞催前进。傥查有任意逗遛等情。即行从严参办。至侦探贼踪。最关紧要。前次定州探报贼匪情形不实。以致我军因而纡折。此等诳报。大误事机。著即查明该州诳报缘由。据实参奏。将此由六百里加紧谕令知之。　　

○又谕、前据庆祺奏探闻贼匪窜往交河一带。交河距运河甚近。该匪被剿穷蹙。或由水陆两路纷窜。则天津一带。在在堪虞。该处练勇声势尚壮。上游沧州、静海等处。现在如何布置。尤宜收集船只。使该匪无从抢渡。其陆路等处。亦宜严密防范。杜其窜逸。仍随时确探贼踪。知照僧格林沁、胜保、于前路截击。该盐政即会同特克慎、张起鹓、妥速筹办。并督饬地方文武。及绅士练勇等。严查奸细。毋稍疏忽。　　

○又谕、现在江西逆匪。窜踞安庆。偪近庐州。复有另股贼匪。窜扰湖北蕲州一带。难保不意图北窜。黄河为南北要隘。果能认真守御。逆匪岂能飞渡。前经叠次谕令沿河各督抚。并特派大员。严查河岸。乃该匪竟由河南之雒河。抢船偷渡。以致蔓延。窜及直境。奕经现驻徐州。距河甚近。此时丰工漫口。河湖交汇。所有南北各处船只。即著奕经、杨以增、崇恩、派委妥干大员。督令河工与地方各员。设法收集。其河南地面。上接山陕。下达江境。楚皖匪徒。尤易乘闲偷渡。昨已谕令王履谦、长臻等、实力巡查。并著英桂、于南北两岸。严饬地方文武。一体认真稽查。黄河船只。固应收集。即湖河支流港汊。凡通黄河各处船只。均应一律收藏。去其桨舵。毋得再有疏忽。致贼抢渡。朕降旨饬谕。不啻至再至三。该侍郎督抚等、务当恪遵妥办。尤不可稍分畛域。致误事机。懔之慎之。将此由六百里加紧各谕令知之。　　

○两江总督怡良奏、收复川沙厅城。得旨。上海必须迅速克复。明□山戊不□海运漕粮。所关甚大。又奏、拏获临阵脱逃千总施洪彦、正法。报闻。　　

○荆州将军台涌奏、逆匪回窜楚境。现即统带满兵二千。驰赴武昌防剿。得旨。汝所带之兵。尚属可用。著相机进剿。扼贼回窜。尤须扼其北窜豫省之路为要著。　　

○赏调往直隶军营东三盟官兵银五千两。　　

○辛未。孝敬宪皇后忌辰。遣官祭泰陵。　　

○以保卫省垣祈祷灵应。颁江西省城许真君、庙。御书扁额。曰诚祈应感。　　

○谕军机大臣等、僧格林沁奏、逆匪欲窜青县等语。该逆扰及献县之后。未据胜保续奏。其由交河泊头镇、上窜沧州。复欲窜往青县。该大臣既据庆祺咨报。移营武清。并饬多尔济那木凯、达洪阿、带兵迎击。尤须探明贼踪所至。迅速前往进剿。与胜保合力夹击。总须抄出贼前。在天津前路迎剿。若任贼窜至天津。再从后路堵御。则贼势益炽。剿办更难得手。庆祺统带官兵。现在进至何处。如何设法截击。该大臣仍须与胜保。随时知照调拨。毋失事机。紫荆关之山西官兵一千名。即著调赴固安。其运河西通白沟河、与良乡迤南、琉璃河等处。已谕令桂良、酌量缓急。妥筹办理。另片奏、调拨官兵。前往天津。协同防堵。并请将续到蒙古官兵。暂行驻劄等语。当交惠亲王等酌度。据奏、布置尚属周妥。已议将卓索图、昭乌达两盟官兵二千名。暂劄通州。以备调遣。将此由六百里加紧谕令知之。　　

○又谕、正在寄谕闲据文谦等奏、逆匪窜扰天律、接仗获胜一摺。并据称胜保之兵。追贼即日可到。现谕惠亲王等、添派京营官兵。前往应援。著僧格林沁、迅催奕纪等、所带兵一千名。星速进剿。并著该大臣、赶催多尔济那木凯、达洪阿、所带官兵。驰往夹击。天津距京师甚近。该处勇多兵少。必须厚集兵力。与胜保并力剿杀。方足以歼除群丑。谅该大臣、必能权衡缓急。不至贻误事机也。将此由六百里加紧谕令知之。　　

○又谕、寄谕钦差大臣胜保、天津偪近京畿。该逆来势剽疾。必须前截后追。迅速兜围。尽数歼灭。现已谕知僧格林沁、迅催奕纪所带兵一千名前进。并再添派官兵。移前进剿。所有多尔济那木凯、达洪阿、由固安武清。迎击之兵。与庆祺所带官兵。均著该大臣、星速飞调。扼要迎击。万不可令该逆再行纷窜。顷又谕惠亲王等、迅拨京旗各营劲旅。即日前往应援。该大臣其迅歼丑类。勿留余孽。将此由六百里加紧谕令知之。　　

○又谕、寄谕参赞大臣僧格林沁、顷复据胜保奏称、贼匪窜过青县。并一路追剿情形。如该逆被官兵截击。或窜入淀河天津、河闲以北务关路等处。均应严防。著该大臣、迅速遴派将弁。管带精兵。于各要隘。实力堵剿。并著飞催庆祺、松玉等。移兵赵北口以东。及淀河一带。安设炮位。择要堵截。现在该大臣从何路进剿。如何分拨官兵。即著飞速奏闻。万勿迟延。将此由六百里加紧谕令知之。　　

○又谕、贼匪窜过青县。显系分股狂奔。贼众既能分窜。岂我兵转不能分。西淩阿、善禄、系在胜保前路追贼。何以转落胜保之后。近畿剿捕。何等紧要。岂犹似远省、可冀掩饰。西淩阿、善禄、均著先行摘去顶带。拔去花翎。以示薄惩。若再藉词迁延。必以军法从事。此旨著传谕军营。如能奋勇立功。亦必破格加恩也。总之此股贼匪。必应赶紧尽数扑灭。其务关路等处要隘。已照该大臣所请。谕知僧格林沁矣。抵天津后。一有胜仗。或续有探悉贼情。即行飞速奏报。以慰悬系。将此由六百里加紧谕令胜保知之。　　

○又谕、文瑞等奏、请于通州城外。筑立甎墙。并筹办团练各摺片。已谕知顺天府、并仓场侍郎、督饬署通永道。择要赶办。文瑞、乌尔棍泰、带兵领队。是其专责。现在驻劄通州南关外。营盘是何地名。形势如何。其由天津抵通之路。共有几处。以何处为扼要。通州迤西。除常行大路外。有无僻路绕越。均须严密筹备。此系文瑞等应办之事。其修理城池。及劝捐等事。系守土之责。带队大臣、不必兼辖其事。转致抛荒本职至军情缓急。不同寻常营务事件。均应报明奉命大将军酌办。或事关紧要。恐转报稍涉迟延。即当一面具奏。一面呈报。亦毋庸亲身来京递摺。现据僧格林沁奏报、贼匪掳有船只。欲由青县北窜。是东路巡防。较他处尤关紧要。所称竖立木架。拦阻船只。仅能禁其开行。仍恐未能杜贼抢掠。且由天津至通州。陆路亦无险隘。尤不可稍涉大意。团练以助兵力。原应与官兵声势联络。但系民闲自行举办。不可以兵法相督。使其闻而生畏。总之地方之事。应归地方经理。军务防剿机宜。则带队大员之责。也将此谕令知之。　　

○又谕、文瑞等奏、查通州情形。并办理团练各等语。据称通州城垣。坍塌过多。若一律估修。工程浩大。非仓卒所能办理。应如何设立甎墙。藉资防守。并团练各事宜。著顺天府、与仓场侍郎、迅饬通永道。体察情形。督率地方官绅。实力赶办。该处文武员弁。现多调遣。署副将达年、标兵不敷应用。并著顺天府、于所属地面内。迅速酌拨兵弁。以资守卫。将此各谕令知之。　　

○又谕、据张芾奏、请饬川广等省、拨兵筹饷、以援楚皖等语。现在贼匪由九江逆流西上。昨据吴文镕奏业、已窜扰蕲州一带。偪近省垣。又据李嘉端奏、贼匪现从巢县退出。仍在皖境滋扰。是楚皖情形。必须于附近省分。拨兵救援。若待川广等省。拨兵筹饷。必至缓不济急。目下江西甫经解围。自应防贼回窜。然拨兵往前协剿。使贼无暇分扰。较之株守本境。当更得力。著该抚于所留兵勇内。酌量分拨。以为江忠源等援应。其夏廷樾所造船只。谅已完竣。应如何驶赴下游。交江忠源调遣之处。著即妥筹办理。至湖北需饷紧要。即著该抚、于截留江南大营军饷内。设法分解。以资接济。另摺奏、九江现办防剿。已派夏廷樾、陈景谟、前往吴城一带履勘。著即照办。仍著该抚督饬各员。将饶州、吉安等处土匪。赶紧剿除净尽。勿留余孽。将此由六百里加紧谕令知之。　　

○又谕、李嘉端奏、贼匪退窜。巢县获全。并请将在事文武。分别议处开复各等语。逆贼分水陆两路窜扰巢县。该县兵勇。竭力拦击。贼船现已全数、由柘皋裕溪退去。虽巢县现未失守。而贼匪有不久复来之语。东关隘口。仍须加意扼守。李嘉端业经革职。江忠源抵任需时。著刘裕鉁添派弁兵。督同练勇。扼其回窜之路。勿任匪踪。再行阑入。至李嘉端所请除已革知府胡元炜、毋庸开复外。其寿春镇总兵玉山、候补直隶州李登洲、已革参将富惠、候补知县黄元吉、辛本栴、及巢县知县邵启元、典史李祖尧、外委陶金扬、与贼接仗失利情形。著刘裕鉁、查明据实具奏。该革抚所称县城未陷。邵启元、李祖尧、陶金扬、功过相抵之处。亦著一并查奏。刘裕鉁现署巡抚。甫经到省。于革员等无所用其回护。至合肥县人金姓、有无从逆。现在自行投出。情节是否可信。并著确查办理。将此由六百里加紧谕令知之。　　

○命江西南赣镇总兵官阿隆阿、来京。以浙江杭州协副将李寿春、为江西南赣镇总兵官。　　

○以剿歼江西上犹县土匪出力。赏知县周汝筠、都司遮克敦布、花翎。把总吴石麟、蓝翎。余升赏有差。　　

○以江西九江府城被贼窜陷。革道员义泰、都司王殿甲、同知颜贻曾、知县戴荣桂职。仍戴罪效力。
  </div>
  <div class="pagination">
   <a href="清实录咸丰朝实录_page159.html">
    上一页
   </a>
   <span>
    ...
   </span>
   <a href="清实录咸丰朝实录_page155.html">
    155
   </a>
   <a href="清实录咸丰朝实录_page156.html">
    156
   </a>
   <a href="清实录咸丰朝实录_page157.html">
    157
   </a>
   <a href="清实录咸丰朝实录_page158.html">
    158
   </a>
   <a href="清实录咸丰朝实录_page159.html">
    159
   </a>
   <span class="current-page">
    160
   </span>
   <a href="清实录咸丰朝实录_page161.html">
    161
   </a>
   <a href="清实录咸丰朝实录_page162.html">
    162
   </a>
   <a href="清实录咸丰朝实录_page163.html">
    163
   </a>
   <a href="清实录咸丰朝实录_page164.html">
    164
   </a>
   <a href="清实录咸丰朝实录_page165.html">
    165
   </a>
   <span>
    ...
   </span>
   <a href="清实录咸丰朝实录_page161.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
