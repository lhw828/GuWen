<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 414 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 414 页/共 848 页</h1>
    <div class="content">○临故伊犁将军玉麟第赐奠。　　

○幸圆明园。　　

○谕军机大臣等、鄂山奏、亲往越巂厅体察情形。筹办善后等语。此次夷匪图占汉民地亩。纠众焚抢。经官兵痛加兜剿。而犬羊性本无常。善后事宜必应妥为筹办。现将清溪首犯马林等、按名拏获。其峨边滋事之土约等。提督杨芳督兵剿捕。当可拏获惩办。该二处均隶熟夷。距凉山猓夷较远。肃清以后。即应清查汉夷户口。划清界址。妥议章程。使各安住牧。至越巂境内熟夷。逼近凉山。最为黠猾。历年勾串猓夷。假冒抢掠。本管土司岭华封等、不能认真钤辖。以致肆无忌惮。该夷匪虽经剿捕。而穷凶极恶之徒。逃匿深山老林。若不跟踪追捕。恐余孽复滋。且该夷巢路通凉山。种类不一。必须设法将为首各凶夷悉行拏办。以净根株。杨芳现饬将备分兵摉拏。并饬花杰督同委员、分投查造清溪一带户口清册。计彼处办理完竣。著鄂山即起程前往。亲历该厅县境。相度形势。指示机宜。与杨芳妥商。并督同臬司花杰、悉心筹办。至省会地方紧要。该督赶紧办毕。即作速回省。毋稍迟留。将此谕令知之。　　

○旌表守正捐躯河南新蔡县民宋全妻韩氏。　　

○丙申。谕内阁、何淩汉等奏、请将捐输银两分贮道库一摺。上年顺天直隶秋收歉薄。各绅士等捐赈银两。现在于顺天府陆续呈交。兹据奏称、顺天府属钱粮。自归并直隶藩司之后。库房年久失修。且无库官库吏。将来捐输银数。愈积愈多。无凭收贮。所有现在各绅士捐赈一项。除业经动用外。实存银十六万八千三百四十一两零。著于顺天府所属霸昌通永二道库。妥行分贮。将来续有捐项。亦即酌量分交。即饬该道等派员领运收贮。此项存贮银两。将来非经奏明奉旨支拨。不得率行那用。以昭慎重。　　

○谕军机大臣等、瑚松额等奏、新任台湾镇总兵张琴、业经渡台。请令接印任事。刘廷斌卸事后。仍责令缉拏张成等务获等语。张琴著令接印任事。刘廷斌著暂缓前赴广东新任。责令缉拏股首张成、逃弁许荆山、务期必获。本日又据魏元烺奏、升任总兵禀讦官吏。请将该总兵留闽备质一摺。此案升任台湾镇总兵刘廷斌、以闽省营员。不第有买官买缺之风。且得项亦不照例。多所弊混具禀。事关官吏骫法营私。亟应彻底严究。著派瑚松额、程祖洛秉公查讯。刘廷斌既经具禀。自必确有其人。确知其事。现令缉拏张成、许荆山、扣留在台。著瑚松额等就近讯明。饬令将买官买缺者。究竟何官何缺。买者何人。有何赃证朦混舞弊者。系何衙门幕友。是何姓名。内地不按例拔擢者。系何缺何员。营员得项对分抽四抽二者。系指何衙门何人。其乡宦说情。乡宦何人。所说何事。并何事化大为小。何事以小作大。何事何人信致京中散谣。逐一切实指出确据。严行惩办。务令水落石出。毋许稍有含混。俟讯明具奏后。刘廷斌赴粤省候旨遵行。将此谕令知之。　　

○以土默特扎萨克达尔汉贝勒济克默特扎布子那逊鄂勒哲依、袭爵。　　

○予剿办福建台匪阵亡县丞朱懋、护副将周承恩、守备张荣森、祭葬加等。世职如例。被戕廪生古嘉会、阵亡武生许亮邦、民人洪启荣、祭葬世职如外委例。　　

○丁酉。谕内阁、本日吏部会同宗人府严议惇亲王绵恺等、分别降调罚俸。俱属咎所应得。前据惇亲王绵恺面奏、与禧恩等共商军民人等薙发停止宴会音乐之处。于义未协。并未体察注义。妄加援引。不学无术。信口乱谈。糊涂纰缪已极。朕若将伊等照大不敬律治罪。伊等能当此重咎耶。试观现在大行皇后之事。较之嘉庆二年仪文。已有过当之处。因时制宜。实不得不然耳。朕心深觉不安而抱恸。且朕孝养皇太后。时祝无疆之庆。即朕之春秋亦未甚衰。乃绵恺等哓哓以天下应百日不薙发争辩。是何肺腑。实出情理之外。惇亲王绵恺、著革去内廷行走。并革去都统。罚亲王俸十年。分作二十年坐扣。每年仍赏给亲王半俸。禧恩著革退御前大臣户部尚书。所有总管内务府大臣印钥。交耆英佩带。并著耆英管理奉宸苑事务。禧恩无庸管理。文庆系翰林出身。虞书二语。注义深切著明。若竟不知。则学问亦太浅薄。若知而不言。大臣遇此等事。不肯开诚布公。随声附和。尤属非是。文庆著革去副都统。降为三品顶带。裕诚著革去护军统领。退出乾清门。禧恩、文庆、裕诚、部议降三级调用之处。俱著加恩改为带降四级留任。六年无过。方准开复。此系朕姑从宽典。仅予簿惩。惇亲王绵恺等、当知感知惧。勉图后效。无负朕谆谆训诫之至意。　　

○以大学士长龄、管户部事。潘世恩、管兵部事。调工部尚书穆彰阿、为户部尚书。理藩院尚书博启图、为工部尚书。以革退户部尚书禧恩、为理藩院尚书。　　

○调正黄旗蒙古都统松筠、为镶蓝旗满洲都统。以正红旗满洲副都统敬徵、为正红旗蒙古都统。　　

○调正红旗汉军副都统奕礼、为正蓝旗满洲副都统。以署镶蓝旗护军统领联顺、为正白旗护军统领。　　

○命御前侍卫不入八分公载铨、科尔沁郡王僧格林沁、在御前大臣上学习行走。　　

○戊戌。上诣绮春园问皇太后安。　　

○谕内阁、此次新进士谢恩。状元著穿补服。诸进士等纬帽常服。其余执事人员。均著缉帽常服。不挂珠。所有状元衣帽等件。及诸进士等表里。著照例颁赏。　　

○又谕、讷尔经额等奏参、知县被控故勘捏报。请撤任查办一摺。湖南酃县知县沈道宽、讯详戴升秀控告钟贤主使子侄。用鸟枪打伤戴三古身死一案。先据安仁县知县代验。系属铁器戮伤。与该县讯系钟荣杞施放鸟枪所致。供伤已属两歧。且既审出钟庆传系属顶凶。自应严加看管。何以任令自尽。钟庆传既愿代认死罪。即审出顶凶。罪名转轻。何致畏惧轻生。案情闪烁支离。该县现经被控。难保无故勘情弊。自应彻底根究。以成信谳。沈道宽著即撤任调省。交该抚提全案犯证。秉公严审。务得确情。按律定拟具奏。如讯明该县实有故勘等弊。著即据实严参。毋稍徇隐。寻奏、戴升秀与钟贤等、因赎产起衅。致钟庆传、钟荣杞、将戴三古戴贤洸等枪伤。戴三古死在保辜限外。伊父恐不能致凶手于罪。私用铁块加殴。致伤骨塌陷。随赴县控告。适该县沈道宽公出。由府委安仁县知县胡筠代验。未及细辨。验为铁器所戮。钟荣杞系武生。恐被斥革。因贿嘱钟庆传概行承认。迨沈道宽回署。审出代认实情。钟庆传恐以用枪抵罪。又恐不能得贿。忧惧莫释。乘看押睡熟。潜行自缢。此外委无故勘捏报别情。胡筠误验。业据自行检举。沈道宽失防押犯自尽。均有应得处分。应照例议处。钟庆传业经身死。应毋庸议。钟荣杞依律发极边四千里充军。戴月传毁伤伊子尸身拟杖。下部议。从之。　　

○调镶蓝旗汉军副都统达哈布、为正红旗满洲副都统。兼署镶蓝旗护军统领。　　

○以前锋统领苏清阿、署武备院卿。内阁学士庆敏、署奉宸苑卯。　　

○己亥。大行皇后满月致祭。上至观德殿奠酒。　　

○幸圆明园。　　

○谕军机大臣等、杨芳奏、廓清峨边河北二十六地滋事夷匪。及移兵渡河办理十二姓地方情形一摺。览奏均悉。此次杨芳查明同时滋事。分起为首各堡凶顽。尚有甘户移等、先经搬运粮食眷口。哨聚老木孔山峒。啯噜崖老林。派游击王连元等、带领汉屯弁兵。先赴山峒摉捦。该匪胆敢施放矢石抵御。薄暮相持。复派参将樊丰年等、激励士卒。奋力攻扑。因峒形纡曲。攀藤附葛。抢近峒门。抛掷大弹火箭。时近黄昏。浓烟熏逼。该匪力不能支。乘势拥入山峒。生捦堪户移等四犯。杀毙贼匪幺狗儿等五十六名。摉出男妇大小一百三十六名口。悬崖跌毙者七八十名。又派游击包相卿、带兵往啯噜崖夷巢。该匪或于高山飞石坠击。或于深林暗施标弩。将备等连日奋力。分投兜截。生捦越时保等二名。男妇大小六十四名口。格毙九十三名。畏罪自缢自刎。并扑崖跌毙一百余人。所有老木孔及啯噜崖二地首恶。悉行歼除。其甘户移等六犯。讯系同时分起焚抢首犯。均著就犯事地方斩枭。以昭炯戒。其万家石等十二地熟夷携眷投诚。复经杨芳开导。令其自行指出实在杀人放火之犯。万家石摘出万丈星等五犯。磨垛摘出木落子等四犯。纳姑姑摘出母义儿一犯。立即正法。其投首男妇大小四百五十三名口。俱各省释。所办均属妥协。著杨芳督饬臬司花杰、逐堡清查。编造户口细数。妥为抚驭。其正法各犯家属。俱照例缘坐。屏之远方。毋稍姑息。其磨垛等处除凶夷别翅子、约落根、业经正法外。杨芳等当查拏奸宄。抚字良善。督同臬司花杰一律抚辑。又据奏、连日大雨。铜河异涨。雨盛暑热。官兵染患时疫。杨芳现撤患病兵丁二百五十余员名。添修船只。进剿河南十二姓。著即迅速办理。毋令老师糜饷。此为至要。又片奏曲曲鸟野夷。是否随同滋事。拟将峨边埽荡后。即由该处前进查办等语。著杨芳顺道查明办理。再赴越巂。专力摉捕。勿留余孽。以靖边圉。将此由四百里谕令知之。　　

○以内阁学士道庆、为正红旗汉军副都统。内务府大臣克蒙额、为镶蓝旗汉军副都统。　　

○以甘肃督标中营副将武光琳、为贵州威宁镇总兵官。　　

○以太常寺卿帅承瀚为通政使司通政使。仍留顺天学政任。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百三十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十三年。癸巳。六月。庚子朔。日食。　　

○谕内阁、何淩汉等奏、赈余米石。请留贮县仓一摺。顺天府所属大兴等六县。所领赈米。据何淩汉等查明京畿一带。雨泽优沾。农民得所。现已毋需散放。所有大兴县存余米一千二百九十八石零。宛平县存余米七百三石零。良乡县存余米十九石零。怀柔县存余米十八石零。固安县存余米五十二石零。及宝坻县已领未用米八百石。著即贮各乡县仓内。加谨收存。非奏明不准私动颗粒。至大兴宛平两县。尚有未领米石。著毋庸再领。即照数扣还京仓。并著将各州县已放米石。查实造册。报部核销。　　

○命大学士藩世恩、户部尚书穆彰阿、教习庶吉士。　　

○授一甲一名进士汪鸣相、为翰林院修撰。二名进士曹履泰、三名进士蒋元溥、为翰林院编修。　　

○以前任贵州安义镇总兵官德印、年力就衰。命休致。　　

○以正蓝旗蒙古副都统舒淩阿、署正红旗汉军副都统。　　

○辛丑。谕内阁、著自本月初三日为始。王公大臣官员等。一体换载纬帽。穿寻常袍。青褂。　　

○又谕、杨国桢奏、豫省碾运协济直隶米石。雇用船只。经由临清等关。清免徵船料等语。前经山东巡抚钟祥奏、请将装运米石各船。免徵船料。当降旨允准。豫省事同一例。所有由豫运直隶米船。经由临清等关。著准其免徵船料。　　

○仓场侍郎刘彬士、因病解任。调兵部左侍郎朱为弼、为仓场侍郎。转兵部右侍郎王楚堂、为左侍郎。以都察院左副都御史龚守正、为兵部右侍郎。　　

○贷河南永城县浚减水沟、荥泽县筑御黄民埝银。　　

○展缓河南河内、夏邑、祥符、陈留、延津、息、永城、虞城、八县被水被雹村庄新旧额赋。　　

○壬寅。以正白旗满洲副都统安福、署镶白旗蒙古副都统。　　

○拨吉林伯都讷仓谷二万石。运赴齐齐哈尔、黑龙江、墨尔根城、分贮备用。　　

○癸卯。谕内阁、长清等奏、查明备用官驼倒毙情形。援案拟定销赔分数一摺。此次阿克苏军需存賸驼只。曾经奏拨各城。作为备用官驼。叶尔羌、巴尔楚克、拨驼八百只。喀什噶尔、拨驼二百只。阿克苏、拨驼五百只。均各交给营员。派兵牧放。兹据长清等查明、此项驼只。已倒毙八百二十五只。现仅存驼六百七十五只。皆因水土不宜。又缺口食。致多倒毙。该官兵等措缴十分之二。其余无力摊赔。自系实在情形。著照所请、准其援照成案。报销六分。追赔四分。核计倒毙驼只内。准销驼四百九十五只。应赔驼三百三十只。照依例价。共赔银五千九百四十两。除该营员缴出银二千余两外。其不敷银三千余两。在长清、兴德、诚端、乌珍泰、养廉项下。周悦胜、唐俸、盐菜项下。按作二年摊扣赔缴归款。其现存驼六百七十五只。著照乌噜木齐估变酌减之例。每只作价银十二两六钱。速售归款。仍造册报部查核。　　

○谕军机大臣等。长清等奏、开导霍罕夷使输服。筵宴赏赉。护送出卡一摺。霍罕伯克、前遣额尔沁密尔杂阿依普进卡。求立商头。并欲向别部落抽税。经长清等派章京会同阿奇木伯克等、随时前往开导。反覆晓谕。该夷使自知理屈。无可置辩。适因交易事竣。恳求出卡。并称以后遵照旧章贸易。不敢妄求。长清等又传见宣谕。以尔等既知悔遇。姑且免究。并令告知霍罕伯克。以后当知感知惧。长受厚恩。断不可以非理之事。妄生希冀。该夷使伏地碰头。自认糊涂。甚为帖服。随即筵宴。酌赏元宝?缎茶叶等物。差派弁兵伯克回子护送出卡。并以该夷人现虽恭顺。似无变更。究竟犬羊性成。其心叵测。不可不时加防范。以绝其觊觎。所见甚是。该夷使既经输服。归谕该伯克。以后自可安静。照常贸易。万一觊觎复萌。稍存窥伺。难保不别滋事端。该参赞等务须督率将弁。操演兵丁。巡查卡伦内外。仍通行各城办事领队大臣等、一体勤慎操防。并豫筹储蓄粮饷。务期兵精粮足。以逸待劳。声势联络。互相应援。方为有备无患。将此谕令知之。　　

○修浙江东西两塘柴埽盘头各工。从巡抚富呢扬阿请也。　　

○甲辰。谕军机大臣等、有人陈奏、上年江西崇仁河内。有南城县人。装载客货。被地方棍徒。指称摉米。强抢毙命之案。临川李家渡地方。亦有抢谷毙命之案。宜黄春夏之交。饥民待哺甚众。公集赀本。官给照票。往南昌府之吴城镇买米。运至临川县之上顿渡地方。有棍徒赵春俚、傅茂俚、邱三百斤等、向在该处私立渡头总关名目。倡聚数百人。洗抢米船数只。至九十余石之多。迄今首犯无获。案悬不办等语。地方偶遇歉收。本处米粮既少。势必藉资邻近。乃无赖棍徒。辄敢藉端阻挠。一都设私关数处。一关纠暴客多人。衙役汛卒。勾结为奸。日则明讹。夜则抢劫。该地方官形同木偶。所司何事。临川等县如此。恐他处亦复不免。著周之琦、迅饬该县严拏赵春俚、傅茂俚、邱三百斤等、务获究办。并访拏崇仁临川毙命各案。按律惩办。以儆刁顽。若再玩延。致令科道参奏。或经朕别有访闻。则惟该抚是问。将此谕令知之。　　

○命服阕翰林院编修田嵩年、仍在南书房行走。　　

○乙巳。上诣绮春园问皇太后安。　　

○谕内阁、国家设立营伍。专以娴习弓马为事。操防骑射。是其本分。总在平日习劳。不许稍耽安逸。自将军副都统提镇以至将备。宣如何振刷精神。无事则士尽干城。有事则人思敌忾。方为无忝厥职。从前乾隆嘉庆年间。因将弁偷安坐轿。并不乘马。节经颁发谕旨。严行禁止。煌煌圣训。自应永远钦遵。朕临御以来。谆谆诰诫。犹前志也。即如原任福建提督许松年、身在行间。乘坐肩舆。特降旨革职惩办。不少姑息。仍恐日久生懈。不可不防其渐。总在督抚大吏。严行查察。有犯即参。方可整饬戎行。日成劲旅。夫兵可百年不用。不可一日不备。身为武员。而惮于乘骑。必致开骄惰之端。而启废弛之渐。安望其整军而经武乎。著通谕各直省将军副都统提镇将备等、除高山竣岭。逼仄崎岖。或稻田水曲。不能乘骑者。准其乘坐竹兜外。其余均不准坐轿。喧耀街衢。傥违例乘坐。该督抚即行查参。毋稍瞻徇。经此次训诫之后。仍敢阳奉阴违。将来科道参奏。或经朕别有访闻。除本员照例从重治罪外。定将该督抚严行惩处。决不宽贷。　　

○引见新科进士。得旨、一甲三名汪鸣相、曹履泰、蒋元溥、业经授职外。司徒煦、李恩庆、朱宪曾、朱丽宣、宗室崇文、宋延春、郭樟、黄庆昌、焦友麟、武新亨、王芳、何元杰、邓尔恒、廖维勋、翟惟善、汪元方、唐潮、福济、张邦佺、叶觐仪、史佩玱、花?春、黄钟音、黄赞汤、孔继勋、王清选、邱景湘、蔡宗茂、车克慎、姚宪曾、周有簠、王兆松、郑辉堂、胡正仁、萧良城、杨培、黄炳光、黎光曙、刘浔、陈文翥、韩椿、胡嵩年、曾克敬、徐耀、王树滋、董作梅、李樾、谭廷襄、夏廷榘、博迪苏、乔邦宪、刘德熙、黄廷璠、温予巽、何家驹、刘用宾、孔昭慈、杜浣、许本墉、俱著改为翰林院庶吉士。沈昭钤、杨文定、史策先、许楣、吴炜、邹新照、陈宗元、林廷禧、施介曾、吴世骥、程葆。宗室保清、杜宝辰、方大淳、许谨身、舒鼎、至恩庆、安诗、车瀛、蒋宗麒、徐文燿、董平章、杨宝树、阴丰润、存葆。卢同伯、唐简、郭维键、毓科、苏哷讷、吴湘、宋载赓、德龄、宗室英瑞、徐清、张集鉴、张鹏翼、李维藩、蒋瑾、杨蔚春、吴保临、陈景良、文秀、俱著分部学习。孟毓兰、王积顺、福晖、华廷标、陈应聘、陈光绪、唐金榜、费公彦、曹衔达、许梿、张煦、万应新、韩曜、吴开阳、杨开会、张熙宇、王景铭、刘体舒、金云门、罗象晨、戴齐松、金树本、沈秉荃、姚承恩、左乔林、周瑞图、卢琳、汪培基、吴守仁、徐宝森、范镛、彭作籍、彭元海、张炳、王黻、陶春元、广甫□□、李恩霖、李烈文、吴士俊、王恩霈、王兰新、高枢、吴颉鸿、张镜淳、王汝和、李翰昌、叶俊昌、杜锡衍、谈素勋、封躬、童翚、端木国瑚、周其悫、章业、戴鸿恩、桂超万、罗衡、陈镕、雷仑、温廷献、何森林、张龄、吴林光、陈芝龄、郎昐、张崇恪、德成、詹璈、马逢皋、王丕显、林上砥、袁铭泰、黄懋祺、晏承仲、唐金鉴、朱其荣、卢赞虞、朱士廉、董正官、徐启宇、高步蟾、魏玉峰、文在瀛、洪玉珩、王麟瑞、李步瀛、童辅、王凤翥、苏兰第、王绍曾、张涵、施寿椿、王锡九、王槐、孔昭然、福昌阿、蒋士麒、苏元峨、张树本、翟宫槐、康孔昭、俱著交吏部掣签。分发各省以知县即用。候选郎中狄听、著以六部郎中即行选用。户部学习员外郎樊椿、著以六部员外郎即行选用。余著归班铨选。　　

○礼部议准、山东巡抚钟祥疏报、采访莱阳县贞节妇女李周氏等十二口。河南巡抚杨国桢疏报、卢氏县节妇靳许氏等十一口。请各建总坊旌表。从之。　　

○丙午。引见各衙门保送御史人员。得旨、韩荣光、许球、郑世任、朱能作、刘谊、章炜、俱著记名以御史用。　　
</div>
    <div class="pagination">
<a href="清实录道光朝实录_page413.html">上一页</a><span>...</span><a href="清实录道光朝实录_page409.html">409</a><a href="清实录道光朝实录_page410.html">410</a><a href="清实录道光朝实录_page411.html">411</a><a href="清实录道光朝实录_page412.html">412</a><a href="清实录道光朝实录_page413.html">413</a><span class="current-page">414</span><a href="清实录道光朝实录_page415.html">415</a><a href="清实录道光朝实录_page416.html">416</a><a href="清实录道光朝实录_page417.html">417</a><a href="清实录道光朝实录_page418.html">418</a><a href="清实录道光朝实录_page419.html">419</a><span>...</span><a href="清实录道光朝实录_page415.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
