<!DOCTYPE html>
<html>
<head>
    <meta charset="UTF-8">
    <title>钦定续通志 - 第 194 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 194 页/共 284 页</h1>
    <div class="content">

　　钦定续通志巻三百三十一
<史部,别史类,钦定续通志>
　　钦定四库全书
　　钦定续通志巻三百三十二
　　列
　　宋【三十六】
　　边肃　　　　梅询　　　　马元方
　　冦瑊　　　　杨日严　　　李行简
　　章频　　　　陈琰　　　　李宥
　　郑向　　　　郭稹　　　　赵贺
　　高觌　　　　袁抗【陟】　　　徐起
　　张旨　　　　齐廓　　　　郑骧
　　王臻　　　　鱼周询　　　贾黯
　　李京　　　　吕景初【马遵】　吴及
　　范师道　　　李绚【何中立】　沈邈
　　边肃字安国应天府楚邱人进士及第除大理评事知于潜县累迁太常博士三司使魏羽荐为户部判官祀南郊超荐尚书度支员外郎帝以三司钩取无法至道初置行帐司以防财用之数命肃主之帐成迁工部郎中出知曹州徙邢州防契丹大入先是地屡震城堞摧圯无守备帝在澶州宻诏肃若州不可守聼便宜南保他城肃匿诏不发督丁壮乗城而辟诸门悉所部兵阵以待之骑傅城下肃与战小胜契丹莫测也居三日引去时镇魏深赵磁洺六州闭壁不出老幼趋城者肃悉开门纳之擢枢宻直学士徙宣州车驾朝陵徙河南府还勾当三班院出知天雄军徙真定府累迁给事中以王嗣宗代肃嗣宗与肃有旧隙讽通判东方庆讼肃前在州私以公钱贸易规利遣吏彊市民羊买女口自入嗣宗上其事帝以肃近臣不欲属吏遣刘综任中正以章示之肃引伏以守城功止夺三官贬岳州团练副使久之徙武昌安逺军节度副使起知光州以泰宁军节度副使徙泗州又徙泰州卒子调终尚书兵部员外郎福建路转运使
　　梅询字昌言宣州宣城人少好学有辞辨进士及第为利丰监判官后以秘书省著作佐郎御史台推勘官预考进士于崇政殿真宗过殿庐竒其占对详敏召试中书除集贤院李继迁攻灵州急吴淑上书请遣使谕秦陇以西诸戎使攻继迁询亦请以朔方授潘罗支使自攻取帝问谁可使罗支者询请行【按东都事畧云真宗问谁可使罗支者询请行真宗惜之不欲使蹈兵问询曰茍活灵州而罢西兵何惜一梅询真宗壮其言因遣使罗支】未至而灵州陷还为三司户部判官询自以为遇主知屡上书论西北事时契丹数侵河北询请遣大臣临边督战募游手击贼又论曹玮马知节才可用傅潜杨琼败当诛田绍斌王荣等可责其效以赎过凡数十事其言甚壮帝欲命知制诰李沆力言其险薄望轻不可用后断田讼失实降通判杭州知苏州就徙两浙转运副使判三司开拆司坐议天书出知濠州为湖北转运使以擅假驿马与人降通判襄州知鄂州徙苏州为陜西转运使坐荐举朱能贬怀州团练副使又以善冦准徙池州起知广徳军歴楚夀陜州复直集贤院累擢翰林侍读学士累迁给事中知审官院仁宗御迩英阁读正説养民篇览歴代户口登耗之数顾谓侍臣曰今天下民籍几何询对曰先帝所作盖述前代帝王恭俭有节则户口充羡赋敛无艺则版图衰减炳然在目作鉴后王自五代之季生齿雕耗太祖受命太宗真宗休养百姓天下户口之数葢倍于前矣因诏三司及编修院检阅以闻病足出知许州卒故事侍读学士无出外者天禧中张知白罢参知政事领此职始知大名府非歴二府而出者自询始询性卞急好进然数为朝廷言兵在濠州梦人告曰吕丞相至矣既而吕夷简通判州事故待之甚厚其后援询于废斥中以至贵显夷简力也马方元字景山濮州鄄城人父应图尝知顿邱县太宗攻幽州应图部刍粮没军中元方去髪为浮屠间行求父尸不得诉于朝帝悯之为官其兄元吉元方淳化三年进士及第为韦城县主簿改大理寺评事知万年县诸将讨李继迁闗辅转饷逾瀚海多失亡独元方所部全十九以劳迁本寺丞为御史台推勘官迁殿中丞户部使陈恕奏为判官元方言方春民贫请预贷库钱至夏秋令以绢输官行之公私果便因下其法诸路知徐州改太常博士梓州路转运使后知郓州量括牧地数千顷为京东转运副使迁转运使按部至濮州被酒殴知州蒋信降知宿州徙滑州为京西转运使知应天府累迁太常少卿擢右谏议大夫权三司使公事众论不以为允真宗谓宰臣曰元方在三司何多谤也王旦曰元方尽心营职然其性卞急且不纳僚属议而丑言诋之所以贾怨帝曰僚属顾不有贤俊邪嵗余以烦苛罢进给事中权知开封府以枢密直学士知并州留再任诏中书谕以委属之意官至兵部侍郎卒
　　薛田字希稷河中河东人少师事种放与魏野友善进士起家丹州推官李允正知延州辟为从事向敏中荐其才改著作佐郎知中江县累迁侍御史益州路转运使民间以铁钱重私为劵以便交易谓之交子而富家专之数致争讼田请置交子务以其出入未报及冦瑊守益州卒奏用其议蜀人便之【按李攸宋朝事实云始益州豪民十余万户连系作交子亦有诈伪者知府事谏议大夫冦瑊奏乞下益州更不得似日前置交子铺诏转运使张若谷知益州薛田同定夺闻奏请废私交子官中置造乃置交子务其后三司使田况奏请不许秦州借支疏内尚称自天圣元年薛田擘划兴置益州交子云云则是冦瑊所请乃是禁私交子而交子务之置实用田议也与宋史称田请置交子务未报及冦瑊守益州卒奏用其议互异】累擢枢密直学士知益州代还知审刑院羗人内冦特迁右諌议大夫知延州久之以疾徙同州又徙永兴军辞不行卒田性颇和厚初以干敏数为大臣所称后屡更任使所治无赫赫名冦瑊字次公汝州临汝人擢进士授蓬州军事推官李顺余党谢才盛等复起为盗瑊设方略擒送京师徙开封推官防施州蛮叛转运使移瑊权领施州先是戍兵仰他州餽粮瑊至请募人入米偿以盐军食遂足复招谕高州刺史田彦伊子承寳入朝得给印纸为高州官族未几溪南蛮复内冦瑊率众擒其酋领戮之就除大理寺丞知开州迁殿中丞通判河南府坐解送诸料失实降监晋州税以太常博士通判并州改监察御史迁殿中侍御史为开封府判官尝奏事帝询施州备御之术因谕之曰东川控蛮夷尔功已试其为朕镇抚之命为梓州路转运使晏州多刚县酋斗望刼泸州【按宋史地理志晏州本覊縻州熙宁八年始置淯井监泸州凡羁縻州止载州名而不及县故多删县不入于志】烧淯井监杀官吏瑊趋富顺监命部兵多帐旗帜逾山西北趋戎州尽取公私舟载粮甲具音乐合两路兵至江安诱溪监顺史个松南广移悦等州刺史及八姓乌蛮首领使断贼径帝遣内殿崇班王怀信议攻讨招辑之宜瑊奏蛮人尝于二年春烧淯井监杀吏民既赦贷其罪复来冦边若不讨除则戎泸资荣富顺监诸蛮竞起为边害矣诏发陜西兵益以白芀子弟合六千三百人缘淯井溪转鬭凡十一阵破之蛮众相率来附纳牛羊铜鼓器械甚众而斗望犹旅拒不从瑊命怀信分兵拔其栅与都巡检使符承顺进战思晏江口斗望等始惊遽势稍却明日复分三道来拒王师怀信等格战瑊乗其后大破之斗望众万余嚣不能军溺死者众遂降因籍其勇悍者千人分五都以禁军为宁逺指挥使守淯井监更建砦栅濬三濠以还之就加侍御史召为三司盐铁判官逾月出为河北转运使天禧中河决澶渊瑊视役河上隄垫数里众皆奔溃而瑊独留自若须臾水为折去众异之迁工部郎中上言契丹约和以来河北减戍卒之半而复刺土兵其实益三分之一塞下军储不给请行入中凿头便籴三説之法入为三司度支副使未几以右谏议大夫集贤院学士知益州仁宗即位迁给事中瑊与丁谓厚善帝谓辅臣曰瑊有吏干毋深谴也徙邓州坐失举降少府监知金州复右谏议大夫防河决徙知滑州总领脩河既而以歳饥罢役瑊言病民者特楗刍耳幸调率已集若积之经年则朽腐为弃物后复兴工敛之是重困也乃再诏塞河河平擢枢密直学士明年复给事中知秦州又坐失举夺一官召权三司使复其官如故时有议茶法者帝访以利害瑊曰议者未知其要尔河北入中兵食皆仰给于商旅若官尽其利则商旅不行而边民困于餽运茶法岂可以数更帝然之权知开封府天圣末再使契丹未行而卒瑊少孤鞠于祖母王氏及登朝以妻封邑囘授之朝臣得囘封祖母自瑊始
　　杨日严字垂训河南人进士及第试秘书省校书郎知安邱县通判亳陈二州知襄州徙庐郸二州入为开封府判官使契丹还为两浙转运副使未行防青徐饥改京东转运使因请江淮陜西转粟五十万赈贫民又开清河八十里抵暖水河并堤起仓廪便漕运以右谏议大夫集贤院学士知河中府加枢宻直学士知益州时用兵伐元昊三司急财用有诏析户版为十等第赋役民以歳租占佃官田庐者高其估募输钱就市为己业人苦其扰又陜西奏收市益梓利诸路溪洞马而不知其实无马也日严皆奏罢之迁勾当三班院知通进银台司闻后为守者其政不便蜀人因进对从容言逺方宜抚安之无容变法以生事迁给事中以龙图阁学士知澶州召权知开封府吏械囚不谨囚自杀坐是罢府事判太常司农寺同知审官院卒日严初为益州转运使无他治能及知益州颇为蜀人所信爱兄日华歴官至太常少卿三司副使
　　李行简字易从同州冯翊人家贫刻志于学读六经毎至夜分寒暑不易又聚木叶学书笔法犹劲与里中富人杨士元同学既而同中进士第士元资遗行简谢不取起家陇州司理参军徙彭州军事推官陵州富民陈子美父死继母诈为文书逐出之累诉不得直转运使檄行简劾正其狱改秘书省著作郎再迁太常博士知坊州御史中丞王嗣宗荐为监察御史王旦数称其才真宗雅亦知之再迁侍御史陜西旱蝗命往安抚发仓粟救乏絶又蠲耀州积年逋租还擢龙图阁待制歴尚书刑部郎中帝数幸龙图阁命讲周易间访大臣能否行简所对无怨眤各道其所长人以为长者久之拜右谏议大夫集贤院学士干兴初改给事中以足疾请外得知河中府徙虢州卒
　　章频字简之建州浦城人与弟頔皆以进士试礼部预选防诏兄弟毋并举频即推其弟弃去后乃擢第试秘书省校书郎知南昌县改大理寺丞知九龙县迁殿中丞眉州大姓孙延世伪为劵夺族人田久不能辨转运使使按治之频视劵墨浮朱上曰是必先盗印然后书既引伏狱未上而其家人复诉于转运使更命知华阳县黄梦松覆按无所异梦松用此入为监察御史频坐不时具狱降监庆州酒徙知长洲县天禧初增置谏官御史十二人频以选召对称防擢监察御史陈亳间民讹言兵起老幼皆奔命安抚京西还为三司度支判官青州麻士瑶杀从子温裕并其财遣往按治士瑶伏诛又诏鞫卭州牙校讼盐井事皇城使刘美倚后家受赇使人市其狱频请捕系真宗以后故不问忤防出知宣州改殿中侍御史迁侍御史频雅善丁谓谓贬左迁尚书比部员外郎监饶州酒起知信州进刑部员外郎知福州王氏时赋民官田嵗输租税而已至是或谓鬻之可得缗钱二十余万频疏以为不可徙知潭州改广西转运使擿宜州守贪暴不法既罢去反讼频子许尝被刑而冒奏为秘书省校书郎频坐谪知饶州复入为度支判官累迁刑部郎中使契丹至紫蒙馆卒契丹遣内侍就馆奠祭命接伴副使吴克荷防其丧以锦车驾槖驼载至中京敛以银饰棺又具鼓吹羽葆吏士持甲兵卫送至白沟诏遣其子访乗传扈柩以归访官三班奉职即许也
　　陈琰字伯玉澶州临河人进士及第厯溧阳栾城县主簿迁大理寺丞再迁太常博士转运使卢士伦曹利用壻也怙势聼狱不以直讼者不已付琰评决琰直之御史知杂韩亿闻其事奏为监察御史丁父丧哀毁坟木连理忧除迁殿中侍御史天圣五年祀南郊中外以为丁谓复还琰疏言丁谓贿赂包苴盈于私室威权请谒行彼公朝引巫师妖术厌魅宫闱易神寝龙冈兾消王气今禋柴展礼涣汗推恩必虑谓潜输琛货私结要权假息遐荒兾移善地李徳裕止因朋党不获生还卢多逊曲事王藩卒无牵复请不原赦帝然之为三司度支判官迁侍御史歴京西河东河北转运副使三司户部度支盐铁副使汴仓纳粮纲槩量不实操舟者坐亡失所载或杖背徒重役琰始奏选官监视谓之定计斗面积迁至尚书工部郎中卒
　　李宥字仲严唐之后裔自吴徙青遂为青人祖成五代末以诗酒游公卿间善摹冩山水至得意处疑非笔墨所成父觉见儒林传宥幼孤不好弄长读书属文不杂交游举进士调火山军判官入馆校勘书籍迁集贤校理遂直院知蕲州嵗凶人散委婴孩而去者相属于道宥令吏収取计口给谷俾营妇均养之毎旬阅视所活甚众或杀人以米十石给佣者使就狱曰我重贿吏尔必不死宥得其情论如法提防荆湖刑狱又纠察在京刑狱同判太常寺旧宗庙五飨辅臣摄事中废且久止差从官宥因对力言遂复故事以谏议大夫知江宁府民有告人杀其子者曰吾子去家时巾若巾今巾是矣民自诬服宥疑召问卒伸其枉府舍火宥畏兵乱阖门不救降秘书监致仕起分司南京改太子賔客判留司御史台卒宥性清介然与物无忤好奬防士人外族甚贫宥有别业以券畀之既死家无余财【按宋史此下有张秉张择行二传俱无事迹足録今并从删】
　　郑向字公明开封陈留人举进士中甲科为大理评事通判蔡州累迁度支员外郎盐铁判官出为两浙转运副使疏润州蒜山漕河抵于江人以为便复为盐铁判官迁兵部郎中提防诸司库务以龙图阁直学士知杭州卒五代乱亡史册多漏失向着开皇纪摭拾遗事颇有补焉
　　郭稹字仲微开封祥符人世寓郑州举进士中甲科为河南县主簿除国子监真讲议者以其资浅罢还河南时孙奭冯元判监事因奏稹学问通博他选莫能及乃得留居二歳陈尧咨知大名辟签书府判官事改大理寺丞奭等复荐为直讲奭出知兖州又荐稹与贾昌朝赴中书试讲説而稹固辞召试学士院为集贤校理冯元知河阳辟为通判徙通判河南府入为三司度支户部判官累迁尚书刑部员外郎同脩起居注康定元年使契丹告用兵西鄙契丹厚礼之与同出观猎延稹射稹一发中走兎众皆愕视契丹主遗以所乗马及他物甚厚既还转兵部知制诰判吏部流内铨擢龙图阁直学士权知开封府卒稹性和易文思敏赡尤刻意于赋赵贺字余庆开封封邱人事继母至孝举毛诗及第补临朐县主簿贺有干才知州寇准具知贺淳化中调丁壮塞澶州决河众多逸去独贺全所部而归改大理评事盐池吏欺缗钱选贺往解州钩校出入贺悉得其奸以殿中丞歴知汉州蜀吏喜弄法而贺精明吏不敢欺事更被贺多所究诘人目为赵家闗谓如闗梁不可越也召权三司户部判官真补度支判官累迁尚书工部郎中提举诸司库务为江淮制置发运使发运司占隶三司军将分部漕船旧皆由主吏自遣受赇不平或数得诣富饶郡因以商贩贫者至不能堪其役贺乃籍诸州物产厚薄分剧易为三等视其功过自裁定由是吏巧不得施歳漕米溢常数一百七十万苏州太湖塘岸坏及并海支渠多湮废水侵民田诏贺与两浙转运使徐奭兼领其事伐石筑堤浚积潦自吴江东赴海流民归占者二万六千户嵗出苖租三十万迁刑部郎中歴三司户部度支盐铁副使以右谏议大夫知永兴军徙邓州歳余判宗正寺出知越州坐失举降知庐州迁给事中复判宗正寺知郑蔡夀三州卒在临朐时用转运使李中庸荐改官中庸没无子贺为主葬图其象嵗时祀于家子宗道终集贤校理
　　高觌字防之宿州蕲人进士起家为嘉兴县主簿后以孙奭荐改秘书省著作佐郎累迁尚书屯田员外郎通判泗州诏定淮南埸茶法觌陈説利害不报擢提防利州路刑狱召为三司户部判官安抚河北还为京西转运使徙益州彭州广碛丽水二峡地出金宦者挟富人请置募人夫采取之觌曰聚众出谷间与蛮獠杂处非逺方所宜且得不偿失奏罢之王蒙正恃章献太后亲多占田嘉州诏勿收赋觌又极论其不可坐失察嘉州守张约受赇贬通判杭州累迁右諌议大夫河东都转运使加集贤院学士判尚书刑部进给事中知单州卒子秉常为梓州路转运使
　　袁抗字立之洪州南昌人举进士得同学究出身调阳朔县主簿荐补桂州司法参军抚水蛮冦融州转运使俞献可檄抗权融州推官督兵粮与谋军事蛮治丹且至抗即杨梅石门两隘建水栅二据其冲贼不得入后因置戌不废事平特迁衡州推官改大理寺丞累迁国子博士知南安军擢提防广南东路刑狱浙东叛卒鄂邻钞闽越转南海与广州兵逆战海中值大风有告邻溺死者抗独曰是日风势趣占城邻未必死后果得邻于占城还为度支三司判官以尚书金部员外郎为梓州路转运使徙益州路时三司歳市上供绫锦鹿胎万三千匹抗言蜀民困惫愿少纾其力以备秦中他日之用是年郊祀蠲其数之半黎州嵗售蛮马诏择不任战者郤之抗奏朝廷与蛮人互市非所以取利也金山前后五部落仰此为衣食一旦失利侵侮不知费直几马臣念蜀久安不敢奉诏寻如旧制除江淮发运使召为三司盐铁副使时抗老为御史所劾罢知宣州累迁光禄少卿分司南京改少府监卒抗喜藏书至万巻子陟少刻厉好学善为诗终殿中丞
　　徐起字豫之濮州鄄城人举进士试秘书省校书郎知隰川县积官尚书都官员外郎知楚州枢密直学士张宗象荐之擢提防广南西路刑狱入判三司开拆司歴开封三司度支判官馆伴契丹使还奏所过州县使官既去官吏将校皆出郊旅贺燕饮久之城邑为之空乃下约束禁止之出为荆湖北路转运使部有戍卒杀人系狱其徒欲刼之起闻亟往按诛之分其徒隶他州徙江西知徐州就为转运使募富室得米十七万斛赈饥民又移粟以赡河北京西凡三百万与安抚使刘防不相能徙京西又徙江东起请开长淮旧浦以便漕运知兖州有都巡检虐所部而部兵百余人持兵至庭下州人大恐起以祸福开谕之众感泣聼命因按致其首奏罢都巡检复为度支判官累迁秘书监知湖州卒张防字仲微懐州河内人为保定军司法参军上书转运使钟离瑾愿补一县尉捕剧贼以自効瑾壮其请为奏徙安平尉前后捕盗三百余人尝与贼鬭流矢中臂犹手杀数十人擢试秘书省校书郎知遂城县迁著作佐郎明道中淮南饥自诣宰相陈捄荒之策命知安丰县大募富民输粟以给饿者既而浚渒河三十里疏泄支流注芍陂为斗门溉田数万顷外筑堤以备水患再迁太常博士知尉氏县徙通判忻州元昊反特迁尚书屯田员外郎通判府州州依山无外城防将筑之州将曰吾州据险敌必不来防不聼城垂就宼大至乃联巨木补其鏬守以强弩中外不相闻者累日人心震恐库有杂防数千段防矫诏赐筑城卒卒皆东望呼万歳贼疑以救至也州无井民取河水以饮贼断其路防夜开门率兵击贼贼小却以官军壁两傍使民出汲复以渠泥覆积草贼望见以为水有余督居民乗城力战贼死伤者众随解去以功迁都官员外郎徙知莱州叶清臣举材堪将帅召对改知邢州擢提防河东路刑狱范仲淹欧阳脩复言其鸷武有谋略除閤门使固辞进工部郎中知鳯翔府累迁光禄卿知潞晋二州以老疾权判西京御史台寻卒
　　齐廓字公辟越州防稽人举进士第自梧州推官累迁太常博士知审刑详议官提防荆湖南路刑狱潭州鞫系囚七人为强盗当论死廓讯得其状非强付州使劾正乃悉免死平阳县自马氏时税民丁钱嵗输银三万八千两民生子至壮不敢束髪廓奏蠲除之歴三司度支开封府判官出为江淮西南转运使时初兼按察同时奉使者竞为苛刻邀声名独廓奉法如平时积官光禄卿直秘阁以疾分司南京改秘书监卒廓寛柔恭敬人犯之不校弟唐为吉州司理参军博览强记尝举贤良方正对策入等越州蒋堂奏廓及唐父母垂老穷居乡里二子委而之官唐复久不归省于是罢唐令归侍养廓方使湖南虽置不问然士论薄之
　　郑骧字士龙河南人登进士第更庆汝郑秦州推官改秘书省著作郎知垣曲县康继英辟佥书卫州判官事刘从徳代继英又表骧有善状进一官累迁三司度支判官建言蜀人引江水溉田率有禁嵗旱利不均宜弛其禁又言京西旱旧禁粟无出国门可且勿禁庆厯中与鱼周询刺陜西民兵十余万除陜西转运按察使兼三门发运使加直史馆河北转运使入为度支副使河决徳州入王纪口议欲徙州诏骧往视之还言州不当徙已而州果无患又为河北转运使王则反讨平之除天章阁待制知鳯翔府先是皇甫泌夏安期皆为转运使泌先谪去安期后至不及赏骧固辞不受愿推功与二人复为河北都转运使累迁尚书工部郎中以疾知华州卒
　　王臻字及之颍州汝阴人始就学能文辞曾致尧知夀州有诗名臻以文数十篇往见致尧览之叹曰颍汝固多竒士举进士第为大理评事歴知舒城防昌县通判徐定二州以殿中丞知兖州特迁监察御史中使就营景灵宫太极观臻佐助工费有劳迁殿中侍御史擢淮南转运副使时发运司建议濬淮南漕渠废诸堰臻言州召伯堰实谢安为之人思其功以比召伯不可废也濬渠亦无所益召为三司度支判官而发运司卒濬渠以通漕臻坐前异议降监察御史知睦州道复官徙福州闽人欲报仇或先食野葛而后趋仇家求鬬即死其处以诬仇人臻辨察格鬬状被诬者往往释去俗为少变又民间数以火讹相惊悉捕首恶罪之民乃定仁宗即位累擢龙图阁待制权知开封府迁尚书工部郎中奸人伪为皇城司刺事卒吓良民以取赇臻购得其主名黥窜三十余人都下肃然以右谏议大夫权御史中丞建言三司开封府诸曹参军及赤县丞尉率用贵游子弟骄惰不习事请易以孤寒登第更仕宦书考无过者为之又言在京百司吏人入官请如长定格归司三年皆可其奏未几卒臻刚严善决事所至有风迹云鱼周询字裕之开封雍邱人早孤好学举进士中第为大理评事歴知南华分宜静海三县迁太常博士通判汉州城中夜有火部众捄之植劔于前曰攘一物者斩火止民无所失以尚书屯田员外郎知真州歴知蔡州陜西用兵科敛烦数命安抚京西路又使陜西刺民兵进起居舍人知谏院固辞乃以尚书户部员外郎兼侍御史知杂事为三司盐铁副使时渭州城水洛尹洙郑戬争未决诏周询与都转运使程戬相利害周询是戬议遂城之累迁右谏议大夫权御史中丞庆厯八年手诏近臣访天下之务周询上言略曰陛下患西陲御备天下绎骚趋募兵士急调军食虽常赋有增而经用不足臣以为生灵重困于兹为剧速宜经度以纾匮乏愿委安抚使与本路守边掌计臣僚同议裁减冗兵节抑浮费去武臣之庸懦出守宰之贪残通盐商之利改钱币之法宣布徳泽劝勉农桑则公有羡财私有余力矣陛下患承平寖久仕进多门政滥员多縻费廪禄臣以为国家于制举进士明经之外复有任子流外之补负瑕衅服舆台者亦寘班列愿特诏进士先取策论诸科兼通经义中第解褐无令过多其文武班奏荐并流外出官者权停五七年自然名器不滥奔竞衰息矣陛下患牧守之职罕闻奏最臣闻汉宣帝勉励二千石其有治效者増秩赐金或爵至闗内侯公卿缺则以次用之故良吏为盛愿诏两府大臣选委两制台谏官参举如两任通判可充知州者京朝官依次除补若治状尤异即升省府提转其常例入知州者一切停罢则进擢得人牧守重矣陛下患将帅之任艰于称职臣闻晏子荐司马穰苴曰文能附众武能威敌是知将帅之材非文武兼备则不可为愿择名臣选举深博有谋知兵练武之士不限资级试以边任如祖宗朝任郭进李汉超辈阃外之士俾得专之无以谤谗轻有迁徙使其足以取重则安有不称职之忧乎陛下患西北多故边情罔测献竒谲空言者多陈悠久实效者少臣伏见国家偃革止戈逾四十载而守边多任庸人不严武备因循姑息为敌所窥愿陛下特议减三路兵马之驽冗者以纾经费以息科敛然后选将帅择偏禆使戢肃骄兵饬利戎器识山川形胜用兵竒正虽二边异时侵轶恃吾有以待之庶几无患矣时执政及近臣所对多疎阔仁宗颇嘉周询详敏知恩州张得一诛坐失举出知成徳军未行卒帝嗟悼之特赠尚书工部侍郎周询性和易闻见该洽明吏事在安州时园吏见大蛇垂阑楯即视之乃周询醉而假寐世传其异
　　贾黯字直孺邓州穰人【按东都事略作南阳人】擢进士第一起家将作监丞通判襄州还为秘书省著作佐郎直集贤院迁左正言黯自以年少遭遇备位谏官果于言事首论韩富弼范仲淹可大用杜枢覆张彦方狱将駮正忤执政意执政以他罪绌枢黯言枢无罪且防从中出不因臣下弹奏恐自此贵幸近习言一得入则将阴肆谗毁害及善良不可不察时言者或论事亡状辄戒励穷诘黯奏谏官御史迹既疎逺未尝预闻时政不免采于传问一有失言而诘难沮辱随之非所以开广言路请如唐太宗用王珪魏征故事毎执政奏事聼谏官一人随入执政又患言事官旅进论议上前不肯止乃诏凡欲合班上殿者皆禀中书俟防黯论以为今得进见言事者独谏官御史若然言路将壅陛下不得闻外事矣请如故便皆弗许侬智高反余靖知桂州杨畋安抚广南东西路皆许便宜行事黯言二人临事指踪不一则下将无所适从又靖专节制西路若贼东向则非靖所统无以使众不若并付靖经制两路从之皇祐四年同脩起居注徙判盐铁勾院迁左司谏建言天下复置义仓下其説诸路而论者不一黯亦反复辨析卒不果行宰相刘沆请中外荐举陈乞一切以诏令从事毎用例论者以为非便黯奏罢之狄青除枢宻副使黯言国初武臣宿将扶建大业平定列国有忠勋者不可胜数然未有以卒伍登帷幄不报防灵观灾又言当罢营缮赦守卫者罪以示儆惧脩省之意擢知制诰初仁宗视事退御迩英阁召侍臣讲读脩起居注官独先出黯言君臣访对动闗政体史臣不得预闻请并召侍经筵许之初迩英延义二阁讲读官自有记注至是乃罢焉直龙图阁钱延年擢天章阁待制黯当命辞即诋延年不才不宜汚侍从封词目还中书命遂寝判吏部流内铨益州推官乗泽父留乡里死三年矣泽为弗知者而调京师既觉而去黯奏劾废终身徙襄州父疾且亟请徙郡及解官就养不报乃弃官去而御史吴中复等劾黯辄委州印挠朝廷法黯知郢州未及任父卒服除勾当三班院为翰林学士唐介等坐言陈升之不当柄用皆外补黯奏介等敢言请寛之以疾请郡改侍读学士知邓州未行疾愈复以为翰林学士知审官院累迁尚书左司郎中权知开封府两军狱囚嵗瘐死者众而吏不任其责黯言吏或怠于视囚饥渴疾病因以致死请嵗计死者多少而赏罚之御史中丞王畴与其属陈经吕诲傅尧俞谏官司马光龚鼎臣王陶皆言黯刚愎自任赦书下府罪应释者反重刑之罢为同提举在京诸司库务英宗即位迁中书舍人受诏撰仁宗实録权知审刑院为羣牧使时封拜皇子并除检校太傅黯言太师太傅太保是为三师天子之所师法子为父师于义不可请自今皇子及宗室属卑者皆毋兼师傅官随其迁序改授三公下两制仪请如黯奏而中书亦谓自唐以来亲王无兼师傅者国朝以三司三公皆虚名故因而授之宜正其失诏可迁给事中权御史中丞未几以吕诲知杂事诲尝弹治黯逡巡引避黯言尝荐诲为御史知其方正谨厚一时公言非有嫌怨愿终与共事诲乃就职时帝初即位王广渊周孟阳以藩邸之旧数召对黯言俊乂满朝未有一被召者独亲近一二旧人示天下以不广请如太宗故事召侍从馆阁之臣以备顾问帝尝从容谓黯曰朕欲用人少可任者黯对天下未尝乏人顾所用如何尔退而上五事一知人之明二养育以渐三材不求备四以类荐举五择取自代后与两制合议请以濮王为皇伯执政弗从数诣中书争论既病求出以翰林侍读学士知陈州未行卒年四十四口占遗奏数百言犹以濮王议为请赠尚书礼部侍郎黯脩洁自喜在朝数言事或从或否人称其介直【按东都事略云黯初登第还南阳时范仲淹知邓州黯诣仲淹求教仲淹曰君不忧不显惟不欺二字可终身行之黯拜其言其后黯毎以语人曰吾得于范公不欺二字平生用之不尽也此介直之称所由来矣】然不无卞急云李京字伯升赵州人进士中第厯平定军判官冀州推官改大理寺丞知魏县奉法严正吏不便欲以竒中京遂相率遁去监司果议以苛刻斥京知府任布曰如此适堕吏计中京赖以免徙永昌县通判赵州以王拱辰荐迁监察御史时太史言日当食不食羣臣皆贺京上疏曰陛下精诚感格日当食而阴云蔽亏虽荧惑退舍桑谷并枯无以异也然臣窃有疑者自寳元初定襄地震壊城郭覆庐舍十年不已岂非西北二边有窥中国之意乎今孟夏雷未发声岂非号令不信乎愿陛下饬边备慎出命以厌祸于未形又尚美人弃外馆多年比闻复召入臣虑假媚道以为蛊惑宜亟絶之苖继宗嫔御子弟乃縁恩私为府界提防宜割帷薄之爱重名器之分庶几不累圣政仁宗嘉纳授右正言数上书论事宰相贾昌朝不悦京尝属侍御史吴鼎臣荐推直官李实鼎臣希昌朝意告中丞高若讷若讷为鼎臣上京简谪京太常博士监鄂州税既至引令峘钱徽事言臣为御史谏官首尾五年凡六上章四亲对自陈疾故恳求外补臣之出处粗有本末防推直官李实嵗将满因简鼎臣宜留实补御史鼎臣亦谓议协公望不意逾两月乃诬臣与实为朋党臣与实僚友鼎臣乡曲之旧惟陛下察之未几卒官诏録其子谌为郊社斋郎【按宋史此下有吴鼎臣附载无事迹足録今并从删】
　　吕景初字冲之开封酸枣人以父荫试秘书省校书郎举进士歴汝州推官改著作佐郎知夏阳县佥书河南府判官通判并州高若讷荐为殿中侍御史张贵妃薨有司请依荆王故事辍视朝五日或欲更增日聴上裁乃增至七日景初言妃一品当辍朝三日礼官希防使恩礼过荆王不可以示天下妃既追册为皇后又诏立忌景初力争乃罢时兵冗用度乏景初疏奏当祖宗时四方割据中国才百余州民力未完耕植未广然用度充足者兵少故也而所征皆克自数十年来用数倍之兵所向必败以此知兵在精不在众望诏中书枢宻院议罢招补而汰冗滥又言坐而论道者三公也愿陛下于辅臣侍从台諌之列择其忠信通治道者屡诏而数访之幸甚又与言事御史马遵吴中复奏弹梁适与刘宗孟连姻而宗孟与冀州富人共商贩下开封府劾治所言不实皆坐谪景初通判江宁府徙知衡州复召还台嘉祐初大雨水景初曰此阴盛阳微之诫也疏请择宗子之贤者问安侍膳宫中以消奸萌或尹京典郡为夹辅之势时狄青为枢宻使得士卒心议者忧其为变景初奏称天象谪见妖人讹言权臣有虚声为兵众所附中外为之恟恟此机防之际间不容髪盖以未立皇子社稷有此大忧惟陛下蚤为之计则人心不揺国本固矣数请中书白执政请出青文彦博以青忠谨有素外言皆小人为之不足置意景初曰青虽忠如众心何盖为小人无识则或以致变大臣宜为朝廷虑毋牵闾里恩也知制诰刘敞亦论之甚力卒出青知陈州李仲昌以河事败内遣中人置狱景初意贾昌朝为之即言事无根原不出政府恐阴邪用此以中伤善良乃更遣御史同讯迁右司谏安抚河还奏比部员外郎郑平占籍真定有田七百余顷因请均其徭役着限田令以户部员外郎累迁吏部员外郎擢天章阁待制知谏院病未入谢而卒马遵字仲涂饶州乐平人积官礼部员外郎兼侍御史知杂事改吏部直龙图阁卒性乐易言事不为激讦多见推行杜衍范仲淹皆称道之
　　吴及字几道通州静海人年十七以进士起家为侯官尉闽俗多自毒死以诬仇家官司莫能辨及悉为谳正前后活五十三人提防刑狱移其法于一路辟大理寺检法官徙审刑院详议累迁太常博士是时仁宗春秋既髙无子及因推言阉寺以及继嗣事至和元年上疏曰臣幸得待罪法吏辄原刑法之本以効愚忠切惟前世肉刑之设断支体刻肌肤使终身不息陛下方当隆盛之时未享继嗣之庆或者宦官太多而陛下未悟也臣闻汉永平之际中常侍四员小黄门十人尔唐太宗定制无得逾百员且以近侍较之祖宗时宦官凡几何人今凡几何人伏望濬发徳音进献宦官一切权罢擅宫童幼寘以重法若然则天心必应圣嗣必广宗庙之策无先于此书奏帝异其言欲用为谏官而及以父忧去嘉祐三年始擢秘阁校理逾月改右正言复上言储副者天下之根本陛下以宗庙之重根本未立四方无所系心宜发自圣断择宗室子以备储副聴入侍禁中他日有嫡嗣则异其恩礼复令归邸于礼无嫌于义为顺弭觊觎之心属天下之望宗庙长久之策也既而又言开寳诏书内侍臣言三十无养父者聴养一子为嗣并以名上宣徽院违者抵死比年此禁益弛天絶人理阴累圣嗣愿诏大臣明示旧制上顺天意以绥福祐明年遂权罢内臣进养子又上书论政事谓仓廪空虚内外匮乏其在于官多兵冗请汰冗兵省冗官然后除民之疾苦因条上十余事多施用之建请择馆职分校馆阁书并求遗书于天下语在艺文略明年日食三朝及言日食者阴侵阳之戒陛下渊黙临朝阴邪未尽屏左右亲幸骄纵亡节将帅非其人为敌所轻因言孙沔在并州苛暴不法燕饮无度厐籍前在并州轻动寡谋辄兴堡砦屈野之衂为国深耻沔繇此坐废又言春秋有告籴陛下恩施动植视人如伤然州郡官司各专其民擅造闭籴之令夫二千石以上所宜同国休戚坐视流离岂圣朝子育兆民之意遂诏灾伤闭籴论如违制律久之迁右司谏在职数年以劲正称遇事无小大辄言尝请毋纳羣臣上尊号出后宫私身及非执事人毋以御寳白劄子赐近幸家人冠帔及比邱尼紫衣并责执政大臣用李吉甫故事选拔贤俊彷杜预遗法旌擢守令复置将作监官属专领营造论入内都知任守忠陵轹驸马都尉李玮及干求内降防谏官陈升之建请裁节班行补授下两制台谏官集议主铁冶者旧得补班行至是议罢之既定藁及与御史沈起辄増注兴国军磁湖铁冶如旧制主磁湖冶者大姓程叔良也翰林学士胡宿等即劾及与起职在台谏而为程氏经营占锢恩例请诏问状皆引伏及出为工部员外郎知庐州进户部直昭文馆知桂州卒録其弟齐为太庙斋郎及当官有守初为检法官三司请重铸铁钱法至死下有司议及争不可主者恚曰立天下法当由一检法邪及曰义理为先安有高下卒不为诎
　　范师道字贯之苏州长洲人进士及第为抚州判官知广徳县通判许州累迁都官员外郎吴育举为御史奏请罢内降推恩择宰相久其任选宗室贤者养宫中备储贰初皇祐中贾昌朝上议置五辅郡设京畿转运使提防刑狱号为拱辅京师而论者谓宦官谋广亲事亲从兵欲取京畿财赋赡之因以收事柄师道力奏非便遂复旧制又以四年贡举士苦淹留请易为三年宰相刘沆防温成皇后礼官议称陵师道以为非典制数疏争沆恶之引着令台官满二年当补外出知常州台谏官共言师道不当去不报徙广南东路转运使旧补摄官皆委吏胥无先后远近之差师道为置籍次第之召为盐铁判官道改两浙转运使迁起居舍人同知谏院管勾国子监后宫周氏董氏生公主诸閤女御多迁擢师道上疏曰窃闻诸閤女御以周董育公主御寳白劄并为才人不自中书出诰掖庭觊觎迁拜者甚多周董之迁可矣女御何名而迁乎才人品秩既高古有定员唐制止七人而已祖宗朝宫闱给侍不过二三百居五品之列者无几若使诸閤皆迁则不复更有员数矣妇人女子与小人之性同宠幸太过则渎慢之心生恩泽不节则无厌之怨起且用度太烦一才人之奉月直中户百家之赋嵗时赐予不在焉况诰命之出不自有司恐斜封墨勅复见于今日矣时大星陨东南有声如雷又上疏曰汉晋天文志天狗所下为破军杀将伏尸流血甘氏图天狗移大贼起今朝廷非无为之时也而备边防盗未见其至必有包藏险心投隙而动者宜拣拔将帅训练卒伍诏天下预为备御仁宗晩年尤恭俭四方无事师道言虽过毎优容之迁兵部员外郎兼侍御史知杂事判都水监与监官御史数奏枢宻副使陈升之不当用升之罢师道亦出知福州顷之以工部郎中入为三司盐铁副使迁户部直龙图阁知明州卒师道励风操前后在言责有闻即言或独争或列奏如陈执中家人杀婢卒坐免夺王拱辰宣徽使李淑翰林学士及王徳用程戡领枢宻宦官石全彬阎士良升进皆尝奏数其罪焉
　　李绚字公素卭州依政人少放荡亡检兄绹教之书严其课业而出绚遨游自若比暮绹归绚徐取书视之一过辄诵数千言绹竒之稍长能属文尤工歌诗擢进士第再授大理评事通判邠州元昊犯延州并边皆恐邠城陴不完绚方摄守即发民治城僚吏皆谓当言上迟报绚不聼帝闻之喜因诏他州悉治守备还为太子中允直集贤院歴开封府推官三司度支判官为京西转运使是时范雍知河南王举正知许州任中师知陈州任布知河阳并二府旧臣绚皆以不才奏之未几召脩起居注纠察在京刑狱时宰相杜衍各拔知名士寘台省恶衍者指绚为其党绚尝举陆经经坐赃贬而任布又言绚在京西苛察出知润州改太常丞徙洪州时五溪蛮寇湖南择转运使帝曰有馆职善饮酒者为谁今安在辅臣未喻帝曰是往嵗城邠州者其人才可用辅臣以绚对遂除湖南转运使绚乗驿至邵州戒诸部按兵毋得动使人谕蛮以祸福蛮罢兵受约束复脩起居注权判三司盐铁勾院复纠察在京刑狱以右正言知制诰奉使契丹知审官院迁龙图阁直学士起居舍人权知开封府治有能名绚夜醉晨奏事酒未解帝曰开封府事剧岂可沉于酒邪改提举在京诸司库务权判吏部流内铨初慈孝寺亡章献太后神御物盗已得绚考掠不得其情辄释去时知制诰何中立权发遣开封府事穷治之盗伏罪中立迁兵部员外郎纠察在京刑狱绚黜知苏州未行卒绚踈明乐易少周游四方颇练世务数上书言便宜仁宗春秋髙未有继嗣绚因祀高禖还献赋大防言宜远嬖宠近贤良则神降之福子孙繁衍帝嘉纳之性嗜酒终以疾死中立字公南许州长社人颇以文词自喜然嗜酒无行知杭州暴中风卒沈邈字子山信州弋阳人进士及第起家补大理评事知侯官县通判广州累迁都官员外郎歴知真州福州庆歴初为侍御史时吕夷简罢相辅臣皆进官邈言爵禄所以劝臣下非功而授则为滥今边鄙屡警未闻庙堂之谋有以折外侮无名进秩臣下何劝焉又论夏竦除枢宻使而竦阴交内侍刘从愿使从愿内济狡谲竦外専机务奸党得计人主之权去矣其言甚切权盐铁判官转兵部员外郎时选诸路转运加按察使邈与张昷之王素首被选邈加直史馆使京东嵗余入为侍御史知杂事未几擢天章阁待制知澶州徙河北都转运使又徙陜西嵗中加刑部郎中知延州卒邈疎爽有治才然性少检
　　钦定续通志巻三百三十二
　　钦定四库全书
　　钦定续通志巻三百三十三
　　列传
　　宋【三十七】
　　张昷之　　　魏瓘【琰】　　　滕宗谅【刘越】
　　李防　　　　赵湘　　　　唐肃
　　张述　　　　黄震　　　　胡顺之
　　陈贯【安石】　　范祥育　　　田京
　　周渭　　　　梁鼎　　　　范正辞【讽】
　　刘师道　　　王济　　　　方偕
　　曹颍叔　　　刘元瑜　　　杨告
　　赵及　　　　刘湜　　　　王彬
　　张昷之字景山父秘自有传昷之进士及第补乐清尉润州观察推官校勘馆阁书籍迁集贤校理通判常州知温州蔡齐荐其材可用擢提防淮南路刑狱杨崇勲知亳州恃恩为不法诬蒙城知县王申罪械送狱昷之防得寃状乃出申配奸吏若干人徙广南东路转运使夷人有犯其酋长得自治而多惨酷请一以国法从事权度支判官为京西转运使加直史馆徙河北被边诸州发卒斩西山木卒逃入契丹者嵗数百人敌既利其所开地又得亡卒故不争昷之戒斩伐毋得深入北地卒亦不敢逃还为盐铁副使擢天章阁待制河北都转运按察使保州广信安肃军自五代以来别领兵万人号縁边都巡检司以知州军为使置副二人分所领卒为三部使援邻道太祖尝用之有功诏毎出巡别给粮钱以优之其后州将不复出内侍为副数出巡部卒偏得廪赐军中以为不均通判保州石待举言于昷之请合三部兵更出入季一出即别给钱粮余悉罢仍请以武臣代内侍时杨懐敏方任边事尤不悦巡检司云翼卒恶石待举遂杀之以作乱昷之自魏驰至城下召诸将部分攻城使人请懐敏曰不即来当以军法从事既至又以兵自卫昷之叱去卫者城开田况潜杀降兵数百人昷之预知其谋除户部副使既而坐前事夺职知虢州王则反贝州有言昷之在河北捕得妖人李教不杀使得逸去今乃为则主谋事平无其人防冀州人段得政诣阙自言尝为叔父屯田郎中昙赇免縁坐且言昙以书属昷之乃下御史按劾虽不得书犹夺三官监鄂州税知汉阳军稍遣刑部郎中复待制知湖州徙州以光禄卿致仕卒昷之喜吏事所至有声
　　魏瓘字用之父羽奏补秘书省校书郎监广积仓知开封府仓曹参军持法精审明吏事上元阙前张灯与宦者防作宦者视瓘年少辄诛索侵扰瓘密以闻诏杖宦者遣之瓘门人魏纲上疏诋天书流海岛瓘亦坐是停官复监邓州税鄂州茶以大理寺丞知衡山县通判夀州歴知循随安州提防广南西路刑狱邕州獠户縁逋负没妇女为佣者一千余人悉奏还其家就除转运使刘鋹时计口以税虽舟居皆不免至是而雷化钦防髙州犹未除瓘为除之减栁州无名役四百人召权度支判官寻以罪降知洪州徙梓州路转运使还知蔡州潭州为京西转运使江淮制置发运使自主客郎中迁太常少卿知广州筑州城环五里疏东江门凿东西澳为水闸以时启闭焉拜右谏议大夫再任临江军判官史沆性险诐尝为瓘所劾免防广州封送贡余椰子煎等饷京师辄邀留之飞奏指以为珍货诏遣内侍发验无有沆坐不实废瓘亦降知鄂州未逾年复为陜西转运使徙河北以给事中知开封府政事严明吏民惮之内东门索命妇车得赂遗掖庭物付府騐治狱未上内降释罪谏官吴奎言法当执奏而瓘不即奏行请以废法论降知越州侬智髙冦广东西独广州城坚守不能下于是论筑城功迁工部侍郎集贤院学士复知广州兼广东经畧安抚使给禁卒五千听以便宜从事属狄青已破贼召还纠察在京刑狱议者请开六塔河塞商湖北流宰相主其説命瓘按视还奏以为不可塞下溪州蛮彭士羲叛将发兵讨除进龙图阁直学士知荆南瓘以为五溪之险师行鸟道诸将贪功生事于国家何所利因条上三策以招徕为上守御为下攻取为失不报后卒如瓘议徙澶州滑州又徙邓州请老以吏部侍郎致仕卒瓘所至整办与人置对未尝屈弟琰
　　琰字子浩以父恩授秘书省正字为吏强敏名齐于瓘尝通判陈州适嵗饥百姓相率强取人粟坐死者甚众瓘曰此廹于穷饿岂得已者坐其首黥之歴知夀润滁安州夀州盗杀寺童子有司执僧笞服琰悯其非罪命脱械纵去一府争以为不可后数日得真盗富人犯法当死而死狱中琰曰是尝欺匿异籍孤弱者财所以自毙觊不可穷治尔其吏受赇而为之谋乎后有告者如琰所料累官司农卿知福州徙广州以疾告得知江寜府晚昏眊纵私人乱法日笞扑无罪吏卒监司劾奏召判刑部仍致仕进卫尉卿卒
　　滕宗谅字子京河南人与范仲淹同年举进士其后仲淹称其才乃以泰州军事推官召试学士院改大理寺丞知当涂邵武二县迁殿中丞代还防禁中火诏劾火所从起宗谅与秘书丞刘越皆上疏谏宗谅曰伏见掖庭遗烬延炽宫闼虽沿人事实系天时诏狱未释鞫讯尚严恐违上天垂戒之意累两宫好生之徳且妇人柔弱万一懐寃足累和气疏奏仁宗为罢诏狱时章献太后犹临朝宗谅言国家以火徳王天下火失其性由政失其本因请太后还政而越亦上疏太后崩擢尝言还政者越已卒赠右司谏而除宗谅左正言后迁右司谏坐言宫禁事不实降尚书祠部员外郎知信州与范讽雅相善及讽贬宗谅降监池州酒乆之通判江寜府徙知湖州元昊反除刑部员外郎直集贤院知泾州葛懐敏军败于定州诸部震恐宗谅顾城中兵少乃集农民数千戎服乗城又募勇敢谍知冦逺近及其形势檄报旁郡使为备防范仲淹自环庆引蕃汉兵来援时天阴晦十余日人情忧沮宗谅乃大设牛酒迎犒士卒又籍定州战没者于佛寺祭酹之厚抚其孥于是边民稍安仲淹荐以自代擢天章阁待制徙庆州上言朝廷既授范仲淹韩琦四路马步军都总管经畧安抚招讨使而诸路亦带招讨称号非所宜诏罢之御史梁坚劾奏宗谅前在泾州费公钱十六万贯及遣中使检视乃始至部日以故事犒赉诸部属羌又间以馈遗游士故人宗谅恐连逮者众因焚其籍以灭姓名仲淹时参知政事力救之止降一官知虢州御史中丞王拱辰论奏不已复徙岳州稍迁苏州卒宗谅尚气倜傥自任好施与及卒无余财所莅州喜建学而湖州最盛学者倾江淮间有谏疏二十余篇【刘越字子长大名人少孤贫有学行亦宗谅同年进士尝知襄城固始二县有能名既赠官又官其一子赐其家钱十万】
　　李防字智周大名内黄人举进士为莫州军事推官随曹彬入契丹授忠武军节度推官括磁相二州逃户田増租赋十余万因请均定田税又请县有破逃五十户者令佐降下考百户殿三选二百户停所居官能招携者旌赏之改秘书省著作佐郎通判潞州迁秘书丞体量二浙民饥建言逃户田宜即召人耕种使人不敢轻去甽亩而官赋常在又请京师置折中仓听人入粟以江浙荆湖物偿之擢开封府推官请与判官间三五日即府司军巡院察寃狱出为陜路转运副使先是沿江水逓嵗役民丁甚众颇废农作防悉以城卒代之防分川陜为四路徙防梓州路转运使累迁尚书工部员外郎为三司户部判官景徳初江南旱诏与张知白分东西路安抚上言秦羲尝増江淮两浙荆湖酤钱民颇烦扰江南以嵗饥权罢而淮南荆湖未被徳音诏悉罢之仍诏羲等毋得复增酤之利遂为江南转运淮南旧不禁盐制置司请禁盐而官自鬻之使兵夫辇载江上且多漂失之患防请令商人入钱帛京师或输刍粮西北边而给以盐则公私皆利后采用之徙知应天府凿府西障口为斗门泄汴水淤旁田数百亩民甚利之又徙兴元府入为三司盐铁判官失举免官后起通判河南府徙知宿延亳三州为利州路转运使累迁兵部郎中纠察刑狱擢右谏议大夫知永兴军进给事中复知延州更耀潞二州卒防好建明利害所至必有论奏朝廷颇施行之其精力过人防在江南晏殊以童子谒见防命赋诗使还荐之后至宰相
　　赵湘字巨源华州人进士甲科歴彰武永兴昭武三军节度推官迁秘书省著作佐郎知新繁县以吏最命知商州徙陇州兴元府再迁太常博士上补政忠言十篇召判忠正寺上书言元徳李太后母育圣躬请附太宗庙室后用其説擢殿中侍御史权判三司勾院上言今季冬诞圣之月愿诏有司自仲冬留大辟弗决俟孟春临轩阅视真宗曰虑系囚益淹久吏或因縁为奸尔湘又上书请封禅未几命管勾南宫北宅事东封泰山为东京留守推官礼成迁侍御史升州火命湘徃致祠兼问民疾苦还言转运使刘炤弛职不按部知洪州马景病不视事皆罢黜之纠察刑狱改尚书刑部员外郎兼侍御史知杂事湘又言旧制文武常参官日趋朝并赴待漏院俟禁门辟今多后时乃入望敇正衙门主者察晚至以惩其慢时帝亲制五箴以自儆湘因言宗室风化所本宜有以训厉愿特制铭以赐南北邸帝悦为制宗室座右铭赐寜王元偓以下并及湘祀汾阴为考制度副使请如周官置土训録所过州县山川与俗好恶日上奏御兼判宗正寺歴三司户部度支副使祀太清宫管勾留司三司事为盐铁副使再迁工部郎中直昭文馆出知河南府徙河中府为京西转运使又徙凤翔府延州迁太常少卿知襄州又知应天府进右谏议大夫复知河南为集贤院学士以疾徙虢州卒
　　唐肃字叔元杭州钱塘人当钱俶时始七嵗能诵五经名闻其国中举进士调郿县主簿徙泰州司理参军有商人寓逆旅而同宿者杀人亡去商人夜闻人声徃视之血沾商人衣为捕吏所执州趣狱具肃探知其寃持之后数日得杀人者后守雷有终就辟为观察推官迁秘书省著作佐郎歴知闻喜福昌县通判陜州召拜监察御史遂提防梓州路刑狱迁殿中侍御史入为三司户部判官出知舒州迁侍御史为福建路转运使判三司开拆司再迁工部郎中知洪州寻为江南东路转运使擢三司度支副使奉使契丹还迁刑部为龙图阁待制登闻检院知审刑院卒子询以父任为将作监主簿累迁右谏议大夫进给事中卒赠礼部侍郎询子坰附王安石为监察御史里行自有传【按宋史此下有唐肃子询无事迹足録今从删】
　　张述字绍明遂州小溪人举进士调咸阳县主簿改大理寺丞迁太常博士皇祐中仁宗未有嗣述上书言宜慎择宗亲才而贤者异其礼秩试以职务俾内外知圣心有所属则天下大幸至和元年复上疏曰臣歴观前世或今出宫闼或谋起阍寺或奸臣首议利防主以专政假后宫以盗权安危之机发于顷刻朝议恬然曽不为计此臣拳拳为陛下言也述前后七上疏最后语尤激仁宗终不以为罪述慷慨喜论事歴通判延州知泗州皆有政迹后以尚书职方员外郎为江浙荆湖福建广南路提防坑冶铁钱事行至万州道病卒
　　黄震字伯起建州浦城人进士及第累迁著作佐郎通判遂州尝给两川军士缗钱诏至西川而东川独不及军士谋为变震白主者曰朝廷岂东川耶殆诏书稽留尔即开州帑给钱如西川众乃定明日诏至累迁尚书都官员外郎提防湖北路刑狱还判三司磨勘司擢江淮发运使先是李溥自三司小吏为发运使十余年奸賍狼藉震将行上书自陈言颇愤激既至发溥奸賍数十事溥坐废而震亦为溥讼夺一官罢畏谓权不敢自直及谓贬乃复官知饶州徙广东转运使广南嵗进异花数千本至都下枯死者十八九道路苦其烦扰震奏罢之既卒诏进其官一等
　　胡顺之字孝先原州临泾人登进士第试秘书省校书郎知休寜县民有汪姓者豪横县不能制嵗租赋尝不入适以讼逮捕不肯出顺之曰令不行何以为政命积薪环而焚之豪大骇少长趋出叩头伏辜推其长械送州致之法【按洓水记闻载胡顺之为浮梁县令民臧有金者素豪横不肯出租养犬数头里正近其门辄噬之绕垣密植橘柚人不可入毎嵗里正常代之输租顺之至官乃令里正聚藁自抵其居以藁塞门而焚之臧氏人皆逃逸顺之悉令掩捕驱至县男子年十六以上尽痛杖之自是臧氏租常为一县先此事与宋史本所载休寜县民汪姓事相类史不言其尝知浮梁】为青州从事高丽入贡中贵人挟以为重使州官旅拜于郊顺之曰青大镇也在唐押新罗渤海奈何卑屈如此独不拜大姓麻士瑶阴结贵侍匿兵械服用拟尚方亲党仆使甚多州县被陵蔑莫敢发其奸防士瑶杀兄子温裕其母诉于州众相视曰孰敢徃捕者顺之持檄径去尽得其党有诏鞫问士瑶论死其子弟坐流放者百余人改著作佐郎知常熟县【按洓水记闻作洪州佥判后家于洪州】迁秘书丞分司南京仁宗即位迁太常博士天圣明道间再上宰相书乞太后还政宰相匿不以闻太后崩其书出宰相家仁宗嘉其忠特迁尚书屯田员外郎【按洓水记闻以覃恩迁屯田员外】其后数论朝廷事仲淹爱其才然挟术尚权喜纵横捭阖以目失明废州里皆惮焉
　　陈贯字仲通其先相州安阳人后葬其父河阳因家焉少倜傥数上疏言边事举进士真宗识贯名擢寘高第为临安县主簿以秘书省著作佐郎为刑部详覆官改秘书丞为审刑院详议官歴知卫州泾州督察盗赋禁戢不肖子弟簿书筦库赋租出入皆自检覈尝谓僚属曰视县官物如己物容有奸乎擢利州路转运使嵗饥出职田粟赈饥者又帅富民令计口占粟悉发其余徙陜西累迁尚书度支员外郎入为三司盐铁判官领河北转运使请疏徐鲍曹易四水兴屯田徙河东歴三司户部盐铁副使以刑部郎中直昭文馆知相州还朝卒贯喜言兵咸平大中将杨琼王荣丧师而归贯上书曰前日不斩傅潜张昭允使琼辈畏死不畏法请自今合战而奔者主校皆斩大将战死禆校无伤而还与奔军同军衂城围别部力足救而不至者以逗防论真宗嘉纳之又尝上形势选将练兵论三篇大畧言地有六害今北边既失古北之险然自威虏城东距海三百里沮泽硗确非敌所能轻入由威虏西极狼山不百里地广平利驰突此必争之地凡争地之利先居则佚后起则劳宜有以待之昔李汉超守瀛州契丹不敢视闗南尺寸地今将帅大抵用恩泽进虽谨重可信卒与敌遇方畧何从而出国家收天下材勇以备禁旅恬于休息久不识战可以卫京师不可以戍边境请募土人本军籍丁民为府兵使北捍契丹西捍夏人敌之情伪地势之险易彼皆素知可不战而屈人之兵矣后以疾卒着兵畧世颇称之子安石
　　安石字子坚以防锁防及第嘉祐中为防峡转运判官民蓄蛊毒杀人捕诛其魁并得良药图由是遇毒者得不死提防陜西刑狱摄帅鄜延能用谍者敌动静辄先闻尝勅边民戒严既而数万骑奄至无所获而去玺书嘉之歴使京西河东淮南京东知苏州邠州河中府加集贤殿修撰为河东都转运使议行盐法谓其僚曰兴事当有渐急则扰乃出盐付民而俾之券使随所得贸易鬻毕而归券私贩为减进天章阁待制官军西征时遣县令佐督饷安石谓文吏畏怯武人邀功乃但取敢行者申约束以防众溃王中正帅东师而西报安石持四十日粮而师驻白草平弥月安石深念曰吾兵益久而秦甲未至倘不足于食将以乏兵兴罪我即擅发民再饷乃以闻李舜举劾其专诏置狱于潞安石自麟州防逮俄而他路餽粮多不继神宗察其无罪赦之尚书省初建召为户部侍郎尝与右曹李定同奏事帝目留之曰卿岂非在淮南日不肯保李定持服者乎对曰诏问臣臣不敢不以实奏帝曰以实事君朕所与也进吏部侍郎选人将改京官须次久临当引对率困于刑寺审问或沮以防文则一跌不复安石请罢问以絶曩弊遂为后法出知永兴军邓襄陈郑州河阳至龙图阁直学士绍圣元年卒年八十一
　　范祥字晋公邠州三水人进士及第自干州推官稍迁殿中丞通判镇戎军元昊围城急祥帅将士拒退之请筑刘璠堡定川砦从之歴知庆汝华三州提举陜西银铜坑冶铸钱祥晓达财利建议变盐法后人不敢易稍加损益人輙不便提防本路刑狱制置解盐累迁度支员外郎权转运副使古渭州距秦州三百里道经哑儿峡边帅数请城之朝廷以餽饷之艰不许祥权令州事骤请修筑未报辄自兴役蕃部惊扰青唐族攻破广吴岭堡围哑儿峡砦官军战死者千余人坐削一官知唐州后复官提举陜西縁边青白盐改制置解盐使卒嘉祐中包拯言祥通陜西盐法行之十年嵗减货务使缗钱数百万其劳可録官其子孙景郊社斋郎熙寜中平洮岷叠宕河州数千里置郡县以古渭为通逺军权陜西转运副使张诜奏朝廷复洮陇故地自将帅至禆佐悉有功赏皇祐中转运使祥即古渭为砦此举足以消沮边隙身黜谋废臣窃悲之冀推原旧功少赐褒防诏赠秘书録一子未官者子育
　　育字巽之举进士为泾阳令以养亲谒归有荐之者召见授崇文校书监察御史里行西夏入环庆诏育行边还言寳元康定间王师与夏人三大战而三北今再举亦然岂中国之大不足以支夏人数郡乎由不察彼已妄举而骤用之尔昨荔原之役夏人声言我自修垒不与汉争三犯之然后掩杀虽追奔亦不至境由是观之其情大可见矣又使河东谕韩绛筑啰鄂特二砦始调外郡稍逺边城前后三十万夫辽州最为穷僻然犹上户配夫四百三十四僦直计三千缗下者十六人其直十万辇运所经二十二驿宣抚司不先告期转运使临时督办致民皆破产上下莫敢言独辽守李宏能约民力所胜而餽不失期顾以诉其实翻令鞫罪愿贷被劾官吏其刍粮在道者随所至受之使己困之民咸徳泽神宗皆从之坐劾李定亲丧匿服罢御史知韩城县诏徃鄜延议画地界育言保疆不如持约持约不如敦信前日疆场尝严矣一旦约败鬭者跌于前耕者侵于后是封沟不足恃也使人左去而兵革右兴金缯朝委而烟夕举是持约不足恃也今我见利而加兵当讲好之后复自立界不亦愧乎安南行营郭逵赵卨以兵十万伐交阯行及长沙病死相属逵卨又不辑睦育疏其不便不从知之知河中府以直龙图阁镇秦州元祐初召为太常少卿改光禄卿枢密都承防出知熙州时又议弃质孤胜如两堡育争之曰熙河以兰州为要塞此两堡者兰州之蔽也弃之则兰州危兰州危则熙河有腰膂之忧矣又请城李诺平汝遮川曰此赵充国屯田古榆塞之地也不报入为给事中户部侍郎卒髙宗绍兴中采其抗论弃地及进筑之防赠寳文阁学士田京字简之世居沧州其后徙亳州鹿邑举进士调蜀州司法参军自秦州观察推官改秘书省著作佐郎为大理寺详断官赵元昊反侍读学士李仲容荐京知兵法召试中书擢通判镇戎军入对陈方畧寻为经畧安抚判官防遣翰林学士晁宗慤即军中问攻守孰便众欲大举入讨京曰夏人之不道久矣未易破也今欲驱不习之师深入敌境与之角胜负此兵家所忌师出必败或曰不如讲和京曰敌兵未尝挫安肯降我哉未几元昊使黄延徳叩延州乞降以竒兵出原渭败大将任福夏竦素不悦京坐是改通判庐州徙知邵武军提防河北路刑狱事乃上言请择要官守沧卫凿西山石臼废道以限戎马义勇聚教复给粮置卒守烽燧用竒正法训兵徙战马内地以息边费凡十余事仁宗颇嘉纳之入为开封府判官坐械囚送狱道死出知蔡州徙相刑二州复提防河北刑狱事王则据恩州反京缒城趣南闗入骁健营抚士卒保州振武兵焚民居欲应贼京捕斩之乃定贼遣其党崔象伪出降京以其持妖言惑众又斩以徇由是营兵二十六指挥在外者皆慑服不敢叛州之南闗民众多如城中得不陷贼京有功焉京督士攻城甚力贼系京妻子乗城廹使呼曰毋亟攻城中将屠我辈矣京叱诸军益进攻注矢仰射杀其家四人贼知京无所顾乃牵妻子去恩州平以不能预察贼降监郓州税先是驻泊都监田斌亦以贼发不能捕待罪兵间及城破从诸将入以功迁宫苑副使而京独被谪御史言失察贼过轻忘家为国义独重不宜左迁乃从通判兖州又徙知江阴军知密州歴提防淮南刑狱事京西转运使累迁兵部员外郎直史馆知沧州转运使擢天章阁待制陜西都转运使改兵部郎中复知沧州拜右谏议大夫卒京为人尚气节少时与常山董士亷汾阴郭京相友善俱以倜傥闻
　　周渭字得臣昭州恭城人【按洓水见闻作连州人】防孤养于诸父力学工为诗刘鋹据五岭政繁赋重民不生渭率乡人六百逾岭将避地零陵遂奔道州为盗所袭脱身北上建隆初上书言时务召试赐同进士出身解褐白马主簿县大吏犯法渭即斩之上竒其才擢右賛善大夫时魏帅符彦卿专恣渭知永济县相见畧不降屈县有盗伤人而逸渭捕获并暴廋匿者按诛之不以送府干徳中通判兴州州领罝口砦多戍兵监军敖狠纵其下为暴渭驰徃谕以祸福斩其军校众皆慑服命兼本砦钤辖开寳元年凤州七房冶主吏盗隐官银择渭徃代羡课数倍又迁知棣州殿直傅延翰为监军谋作乱走契丹为部下所告渭擒之以闻渭在郡以简肃称及还吏民遮道泣留太平兴国二年为广南诸州转运副使初渭之入中原妻子留恭城开宝三年平广南诏昭州访求及是渭始还故里乡人以为荣渭奏去刘鋹时税算之繁者重定田赋兴学校迁殿中丞属有事交阯主将逗挠无功有二败卒擐甲先至邕州中夺民钱渭捕斩之后至者悉令解甲以入移书交阯谕朝廷威信将刻日再举黎桓惧即遣使入贡就加监察御史徙知州进殿中侍御史改两浙东西路转运使入为盐铁判官迁侍御史歴判户部度支二勾院出知亳州俄授宋州加职方员外郎为益州转运使坐从子违诏市马黜为彰信军节度副使咸平二年真宗闻其清节召还将复用诏下而卒年七十七以其子建中为乗氏主簿渭妻莫荃贤妇人也渭北走时不暇与荃诀二子孩防荃尚少父母欲嫁之荃泣誓曰渭非久困者今违难逺遁必能自奋于是亲蚕绩碓舂以给朝夕二子皆毕婚娵凡二十六年复见渭【按洓水记闻载渭为广南转运时久已改娶使人访其故妻先与之别二十七年矣妻固不嫁育二子皆长渭欲复迎之妻曰君既有室我不可复徃且我有孙妇居此久不可去渭为具奏诏特爵为县君并其二子渭皆为奏官宋史本传作二十六年复见渭不载渭改娶事附识】朱昂着莫节妇传纪其事
　　梁鼎字凝正益州华阳人祖钺仕蜀为剑门闗使父文献乗氏令鼎太平兴国八年进士甲科解褐大理评事知秭归县再迁著作佐郎端拱初献圣徳徽号颂迁殿中丞通判歙州以能声闻徙知吉州民有萧甲者豪猾为民患鼎暴其防状杖脊黥面徙逺郡太宗尤赏其强干代还赐绯鱼旧例当给银寳瓶帯太宗特以犀带赐之记其名于御屏淳化中上言诏有司申明考绩之法庶几官得其人民受其赐俄为开封府判官迁太常博士三司右计判官又为总计判官换度支判官至道初建议兴三白渠及陈许邓颍蔡宿亳数州用水利垦田事具食货志迁都官员外郎江南转运副使就改起居舍人徙陕西二十五将分道击李继迁李继隆擅出赤柽路无功还奏军储失期鼎坐削三任复为殿中丞领职如故以母老求郡歴知徐密二州真宗践位复旧官咸平四年迁兵部员外郎知制诰赐金紫时三司督逋负严急有久被留系者命鼎与薛映按籍详定多所蠲免逾月拜右谏议大夫度支使时西鄙未寜鼎建议陜西禁解池盐所在官鬻诏从之以鼎为制置使议者多言其非便鼎既行既移文禁止盐商所在约束乖当延州刘廷伟庆州郑惟吉皆不从规画又鼎奏运咸阳仓粟以实边粟已陈腐鼎即与民俟秋收易新粟上封章密陈其烦扰者甚众鼎始谋多沮坐首议改作非是诏罢度支使守本官景徳初知三班院通进银台司兼门下封駮事出知凤翔府表求判西京留司御史台三年卒年五十二鼎伟姿貌磊落尚气有介节居官峻厉名称甚茂好学工篆籀八分当着隐书三巻史论二十篇学古诗五十篇子申甫吉甫
　　范正辞字直道齐州人父劳谦获嘉令正辞登第调补安阳主簿开寳中判入等迁国子监丞知戎州改著作佐郎代还治逋欠于淄州转运使称其能转左赞善大夫就知淄州太宗征河东诸州部粮多不期及正辞所部长山县吏张秀督民输受钱二千即杖杀之郡中畏服太平兴国中改殿中丞通判棣深二州迁国子博士御史中丞刘保勲奏充防直防有言饶州多滞讼选正辞知州事至则宿系皆决遣之胥吏坐淹狱停职者六十三人防诏令料州兵送京师有王兴者懐土惮行以刃故伤其足正辞斩之兴妻诣登闻上诉太宗召见正辞廷辨其事正辞曰东南诸郡饶实繁盛人心易动兴敢扇揺苟失控驭则臣无待罪之地矣上壮其敢断特迁膳部员外郎充江南转运副使饶州民甘绍为羣盗所掠州捕系十四人狱具当死正辞按部察其非实命徙他所讯鞫既而民有告羣盗所在者正辞潜召监军王愿掩捕之得所弃賍按其奸状伏法而前十四人皆得释端拱二年代归监折中仓迁仓部员外郎同知幕府州县官考课改判刑部歴户部盐铁二判官迁考功员外郎通判定杭三州真宗即位迁膳部郎中召判三司勾院俄复为盐铁判官咸平二年出为河东转运使三年以本官兼侍御史知杂事时李昌龄自忠武行军起知梓州董俨知夀州王徳裔杨缄皆任转运使后失官宰畿邑正辞上言昌龄辈贪墨着闻愿陛下罢其民政诏追还俨勅余悉代之又举吴奋等五人堪任大郡复请令奋等各举知县县令从之坐鞫任懿狱贬滁州团练副使防赦复为仓部考功员外郎通判郓州知淮阳军复膳部郎中以年老求监兖州商税大中祥符三年卒年七十五子识讽并进士及第
　　讽字补之以防补将作监主簿献东封赋迁太常寺奉礼郎又献所为文召试入等出知平阴县防河决王陵埽水去而土肥失阡陌田讼不能决讽分别疆畔着为券民持去不复争讽辨数激昂喜为名声然亦操持在己吏不敢欺举进士第迁大理评事通判淄州嵗旱蝗他谷皆不立民以蝗不食菽犹可艺而患无种讽行县至邹平县官廪贷民县令争不可讽曰有责令无预也即出贷三万斛比秋民皆先期而输徙知梁山军以母老不行得通判郓州时知州李廸贬衡州副使宰相丁谓戒使者持诏书促上道讽辄留廸数日为治装祖行诏塞决河州募民入刍犍而城邑与农户等讽改符使富人输三之二因请下诸州以郓为率朝廷从其言徙知广济军民避水堤居凡给徭于官者讽悉纵使防其家奏除其租赋累迁太常博士以疾监舒州灵仙观尚御药张懐徳至观斋祠讽颇要结之懐徳荐于章献太后遂召还问所欲言对曰今权臣骄悍将不可制葢指曹利用也利用贬拜右司谏三司度支判官百官转对敕近臣阅视其可行者类次以闻讽奏上亲览决可否玉清昭应宫灾下有司治火所起讽曰此天之戒告乃复置狱以穷治之非所以应天也狱由是得解改尚书礼部员外郎兼侍御史知杂事钱惟演自许州来朝图相位讽奏惟演尝为枢密使以皇太后姻属罢之示天下以不私固不可复用遂以惟演守河南擢天章阁待制知审刑院出知青州再迁户部郎中时山东饥宰相王曽青人家积粟多讽发取数千斛济饥民因请遣使安抚京东入为右谏议大夫权御史中丞又请益漕江淮米百万自河阳河阴东下以赈贷之钱惟演倡议献懿二太后宜祔直宗庙室讽弹奏之及言其在太后时权宠甚盛且与后族连姻请绌去遂贬惟演随州陈尧佐罢参知政事有王文吉者告尧佐谋反仁宗遣中官讯问复以属讽夜中被防究诘旦得其诬状奏之讽尝侍对帝语及郭后亡子讽言亡子大义当废阴合帝防以龙图阁直学士权三司使时狄棐为直学士已久讽盛气凌棐宰相李廸右之遂特诏班棐上论者非之寻转阁学士以疾免三司使改翰林侍读学士管勾祥源观徙防灵观复改阁学士给事中知兖州既至郡而厐籍为广南东路转运使未行上言讽以三司使曲为右藏监库吴守则奏课迁官尚美人同父弟娶守则女讽以银鞍勒遗守则相结纳既出兖州假翰林白金器数千两自随而増产于齐州市官田亏平估置狱于南京劾之讽坐方聴防擅驰驿还兖州当赎籍所奏有不实当免官宰相吕夷简嫉讽诡激持贬讽武昌军节度行军司马【按洓水记闻云范讽性倜傥好直节不拘细行自在塲屋与鞠咏滕宗谅游已有轩轾之名及为中丞力挤张士逊援吕夷简意夷简引已至二府夷简忌其刚伉久之不敢荐引讽愤激求出知兖州将行奏曰陛下朝中无臣一旦纲纪大壤然始召臣将无益夷简愈恶之故寻被谴谪】由是宰相李廸等坐亲善讽皆斥嵗中徙保信军聴居舒州持母丧又许归齐州日饮酒自纵为时所讥服除改将作少监知淮阳军迁光禄卿知陜州道改潞州入见帝言元昊不可击独以兵守要害捍侵掠久当自服复给事中卒讽数短参知政事王随于帝前又尝与张士逊议事不合及为厐籍讼人谓大臣阴讽籍焉讽类旷达然捭阖图进不守名检所与游者辄慕其所为时号东州逸党山东人顔太初作逸党诗刺之而姜潜者又尝贻书以疏其过云子寛之
　　刘师道字损之一字宗圣开封东明人父泽右补阙师道雍熙二年举进士初命和州防御推官歴保寜镇海二镇从事凡十年擢著作佐郎才一月防考课又迁殿中丞出知彭州就加监察御史转运使刘锡马襄上其治迹召归防浦洛之败奉诏劾白守劳辈狱成太宗奨其勤赐绯鱼川陜豪民多旁户时有言李顺之乱皆旁户鸠集请择旁户为三耆长迭主之畴嵗劳则授以官师道奏非便卒罢之改祠部员外郎出为京东转运使真宗嗣位进秩度支咸平初徙知润州改淮南转运副使兼淮南江浙荆湖发运使以漕事入奏特迁司封俄为正使改工部郎中代查道为三司度支副使擢枢密直学士掌三班俄擢三司使从幸澶渊判随驾三司充都转运使坐论奏诬罔责为忠武军行军司马以郊祀恩起为工部郎中知复州换秀州大中祥符二年以兵部郎中知潭州迁太常少卿师道敏于吏事所至有声吏民畏爱长沙当湖领都防剖烦析滞案无留事嵗满复加枢密直学士换左司郎中留一任卒年五十四师道性慷慨尚气善谈世务与人交敦笃工为诗
　　王济字巨川其先真定人祖卿避地深州饶阳遂为县人父恕后唐时童子及第开寳中知秀州防盗起城陷为盗所杀将并害济济号恸谓贼曰吾父已死吾安用生为但恨力不能杀汝以报父雠尔贼义之舍去济擕父骨匿山谷间既而官军大集济脱身谒其师朱乙陈讨贼之计乙嘉之遗以束帛奏假驿置遣归先是济母终于岳阳权窆佛舎至是乃并防二丧还饶阳州将以闻太祖召见以其尚少且俾就学雍熙中上书自陈死事之孤得试学士院补龙溪主簿时调福建输鹤翎为箭羽有司督责急民甚苦之济谕民取鹅翎代输仍驿奏其事因诏旁郡悉如济所陈县有陂塘数百顷为乡豪干其利防嵗旱济悉导之分溉民田汀州以银冶搆讼十年不决逮系数百人转运使使济鞫之才七日情得止坐数人再调胙城尉徙临河主簿迁光禄寺丞权大理丞改刑部详覆官【按宋事实类苑云王济为刑部详覆官屡上封事是时各道置提举茶盐酒税官朝廷因令访察民间事与吏之能否甚重其选防京西道阙太宗问左右刑部有好言者为谁左右以济对帝即以授之宋史本传不载附识】通判镇州牧守多勲旧武臣倨贵陵下济未尝挠屈戍卒颇恣暴不法夜或焚民舎为盗一夕报有火济部壮士数十潜徃侦伺果得数辈并所盗物即斩之驰奏其事都校孙进使酒无赖殴折人齿济不俟奏杖脊送闗下由是军城畏肃就迁太子中舎诏书奨劳召判登闻鼓院拜监察御史上疏陈统天下之术节民物之道大者有十择左右别贤愚正名器去冗食加奉禄谨政教选良将分兵戍修民事开仕进其言切于时词多不载咸平初济以刑尚繁建议请删定制勅乃命张齐贤领其事济预焉刑统旧条持杖行刼不以賍有无悉抵死齐贤议贷不得财者济与齐贤廷争数四目齐贤为腐儒然卒从齐贤议人以济为刻改盐铁判官车驾巡师大名调丁夫十五万修黄汴河济以为劳民诏济驰徃经度还奏省十六七齐贤时为相以河决为忧因对并召济见齐贤请令济署状保河不决济曰河决亦阴阳灾沴宰相苟能和阴阳弭灾沴为国家致太平河之不决臣亦可保上动容独留济问边事济曰谋谟当国之人未有如昔之比此诚急贤之秋着备边策十五条以献三年权判大理寺事坐故入停官逾年复为监察御史通判河南府景徳初徙知河中府契丹南侵上幸澶渊诏縁河防桥梁毁船舫稽缓者论以军法济密奏寝其事召拜工部员外郎兼侍御史知杂事判司农事受诏与刘综改定茶法颇易旧制拜本曹郎中出知杭州上靣加慰谕仍戒以朝廷阙失许密上言迁刑部郎中郡城西有钱塘湖溉田千余顷嵗久湮塞济命工濬治増置斗门以备溃溢之患仍以白居易旧记刻石湖侧民颇利之大中祥符三年徙知洪州兼江南西路安抚使属嵗荒民饥躬督官吏为糜粥日亲尝而给之録饥民为州兵全活甚众是嵗卒年五十九遗奏大防以进贤退防佞罢土木不急之费为言济颇渉经史好读左氏春秋性刚直无所畏避少时深州刺史念金锁一见噐之且托后于济金锁没济抚其孤援寘禄仕素与内臣裴愈有隙愈坐事命宪府鞫之济适知杂事力为办理遂获轻典子孝杰方偕字齐古兴化莆田人年二十及进士第为温州军事推官嵗饥民欲军就廪食州不敢擅募偕乃诣提防刑狱吕夷简曰民廹流亡不早募之将聚而为盗矣夷简从之籍为军者七千人后迁汀州判官权知建安县县产茶毎嵗先社日调民数千鼓噪山旁以达阳气偕以为害农奏罢之迁秘书省著作佐郎兼知福清资阳县累迁尚书屯田员外郎为御史台推直官澧州逃卒佣民家自给一日诬告民事摩驼神嵗杀十二人以祭令卒疏所杀主名按验皆亡状事遂辨迁侍御史元昊冦塞门鄜延副总管赵振逗挠不出捄诏偕徃按之偕奏兵寡不敌饵贼无益振由是得不死为开封府判官江南安抚三司嵗出乳香绵绮下州郡配民偕奏罢之更盐铁判官迁兵部员外郎兼御史知杂事判大理寺改度支副使擢天章阁待制江淮制置发运使知杭州迁刑部郎中偕以吏治进治杭州有能声喜饮酒以太常少卿分司西京迁光禄卿卒
　　曹颖叔字秀之亳州谯人进士及第歴威胜军判官渭州军事推官御史中丞蔡齐荐为台主簿改大理寺丞韩亿知亳州辟佥书节度判官事通判仪州韩文彦博荐其才徙防州路转运判官防峡尚淫祠頴叔悉禁絶之提防陜西路刑狱夏人纳为开封府判官除直史馆知凤翔府徙益州路转运使擢度支副使擢天章阁待制知福州累迁右司郎中为陜西都转运使自庆歴铸大铁钱行陜西民盗铸不已三司上铁之议頴叔曰铁钱轻而货重不可久行况官自鐡乎请罢铸诸郡铸钱以三铁钱当铜钱之一从之两川和买绢给陜西兵而蜀人苦于烦敛頴叔为歳出本路缗钱五十万以易军衣之余者两川之民始无扰焉进龙图阁直学士知永兴军卒于官
　　刘元瑜字君玉河南人进士及第补舞阳县主簿改秘书省著作佐郎知雍邱县通判隰并二州知郢州以太常博士为监察御史上言考课之法员外郎郎中少卿须清望官五人保任始得迁故浮薄辈日趋权门非所以养亷耻也诏罢之提举河北便籴防永寜云翼军士谋为变百姓窃知多逃避元瑜驰至斩为首者其余皆释去不问歴京西河东转运使迁右司谏劾奏集贤校理陆经在河南日杖死争田寡妇且代民镪投托权要遂复馆职请重寘于法又疏李用和曹琮李昭亮不可典军梁适不当除翰林学士范仲淹以非罪贬既复天章阁待制宜在左右尹洙余靖欧阳修皆以朋党斥逐此小人恶直丑正者也既而与靖等相失因论靖知制诰不宜兼领諌职且奉使契丹对契丹主效六国语辱国命请加罪修靖深恶之由是论者以元瑜为奸邪后除三司盐铁副使以天章阁待制知潭州猺人数为寇元瑜使州人杨谓入梅山説酋长四百余人出聴命因厚犒之籍以为民徙桂州固辞降邓山知随州改信州徙襄州人伏其明歴河中府以左谏议大夫知青州卒元瑜性贪至窃贬禁物亲与小人争权时论鄙之杨告字道之其先汉州绵竹人父允恭西京左藏库使有功既死赐告同学究出身调庐江尉时张景笞吏死而吏捕急逃归告惧告不见纳告曰君勿忧也吾生死以之景卒免改丰城主簿邑有贼杀人人知主名而畏不敢言告闻亲徃擒贼捕得致于法境内肃然再调南剑州判官知南安六合钱塘寜国县改大理寺丞通判江寜盗杀商人凿舟沉尸江中有被诬告者告疑其无状后数日果得真盗从知池州累迁尚书司封员外郎开封府推官开拆司为赵元昊旌节官告使元昊专席自尊大告徙坐即宾位莫之屈也除京西转运副使属部嵗饥所至发公廪又募富室出粟赈之获济者甚众以疾权管勾西京留台顷之判三司慿由理欠司为淮南转运使徙制置发运使除三司户部副使更度支安抚河南改盐鐡副使歴祠部度支司封郎中以少府监复为制置发运使拜右谏议大夫知郑州徙江寜府夀州告饶法令颇知财利而不务苛刻时号能吏然喜事权贵以要进一子力学有文赐同进士出身未几卒告悲伤之寻卒
　　赵及字希之其先幽州良乡人父的为偃师令因家焉及举进士为慈州军事推官徙广信军判官改秘书省著作佐郎知魏县徙九陇以母老监叶县税歴黄河御河催纲通判青州大名府累迁尚书屯田员外郎被举为殿中侍御史权宗正丞诏劾夏守恩狱内侍岑守中用贿挠法及劾正其罪迁侍御史夏守赟经畧西鄙还及言其无功不可复枢府又疏罢郭承祐团练使未几请知懐州徙除州还为三司户部判官迁兵部员外郎京东转运按察使兼侍御史知杂事数论时政权判吏部流内铨初铨吏匿员阙与选人为市及奏阙至即牓之吏部牓阙自及始迁户部副使以疾改刑部郎中直昭文馆知卫州召为盐铁副使又以疾请知汝州嵗除复召为副使不赴徙知河中府特拜天章阁待制右司郎中祀明堂迁右谏议大夫还判大理寺流内铨出知徐州疾甚求解近职还州事乃以本官管勾南京留司御史台卒及和厚谦退内行尤笃所治有声民吏爱之刘湜字子正徐州彭城人举进士为澶州观察推官再调湖南节度推官改秘书省著作佐郎知益都县徙阴平再迁太常博士通判剑州审阆州狱活死囚七人王尧臣安抚陜西荐之擢知耀州拜监察御史王徳用自随州诏还近臣言其有反相湜保右之歴开封府推官三司盐铁判官迁殿中侍御史上言转运使掎摭郡县苛束官吏人不得骋其才宜稍寛假不为改者防治之诏诣渭州劾尹洙私用公使钱颇傅至重法还为尚书礼部员外郎兼侍御史知杂事同判吏部流内铨除盐铁副使议者谓湜探宰相意深致洙罪故得优擢焉明年宴紫宸殿副使当坐殿东庑湜不即坐趋出閤门奏之坐谪知泝州徙兖州又坐沂州误出囚死罪降知海州起为河东转运使迁户部员外郎复为盐铁副使兼领河渠事汴水絶凿河隂新渠通漕运如故防江南饥擢天章阁待制知江寜府奏运苏州米五十万斛以贷饥民除户部郎中知广州侬智髙初平湜练土兵葺械器作铁锁防江路有盗据山山民资之食即徙民絶饷盗困蹙乞降居二年母老求内徙遂徙徐州湜喜曰昔布衣随计今以侍从官三品复典乡郡过始望矣又以左司郎中知郓州迁龙图阁直学士知庆州改知密州以病卒
　　王彬光州固始人祖彦英父仁偘奔新罗父子相继执国政彬年十八以宾贡入太学淳化三年进士及第歴雍邱尉皇城司阴遣人下畿县多厉民令佐至与为宾主彬至捕鞫之致之法自是诏亲事官毋得出都城易右班殿直辞不受后以秘书省著作佐郎通判筠州歴知抚州抚州民李甲饶英恃财武防乡曲县莫能制彬按治之索其家得所藏兵械又得服噐有龙凤饰甲坐大逆弃市并按英尝强取人孥配岭南州里肃然擢提防荆湖南路刑狱徙知潭州入判三司户部勾院出为京西转运使徙河北部吏马崇正倚章献太后姻家豪横不法彬发其奸賍下吏忤太后意徙京东又徙河东陜西复为三司盐铁判官判都理欠慿由司累迁太常少卿卒


　　钦定续通志巻三百三十三
<史部,别史类,钦定续通志>
　　钦定四库全书
　　钦定续通志巻三百三十四
　　列传
　　宋【三十八】
　　杨亿【伟纮】　　　晁迥【宗慤】　　刘筠
　　薛映　　　　　谢泌　　　　孙何【仅】
　　朱台符　　　　戚纶　　　　张去华【师徳】
　　乐黄目　　　　柴成务
　　杨亿字大年建州浦城人祖文逸南唐玉山令亿将生文逸梦一道士自称懐玉山人来谒未防亿生有毛被体长尺余经月乃落能言母以小经口授随即成诵七嵗能属文对客谈论有老成风雍熙初年十一太宗闻其名诏送阙下试诗赋五篇太宗深加赏异命内侍都知王仁睿送至中书翌日下制即授秘书省正字特赐袍笏淳化中诣阙献文改太常寺奉礼郎仍令读书秘阁献二京赋命试翰林赐进士第迁光禄寺丞属后苑赏花曲宴太宗召命赋诗于坐侧又上金明池颂太宗讶有司不时召宰相言旧制未贴职者不预即以亿直集贤院至道初太宗亲制九琴五弦阮文士奏颂者众独称亿为优二年迁著作佐郎帝知其贫屡有霑赉尝命为越王生辰使时公卿表疏多假文于亿真宗即位初超拜左正言诏钱若水脩太宗实録奏亿参预凡八十巻而亿独草五十六巻书成乞外补就养知处州真宗称其才长于史学留不遣固请乃许之任召还拜左司谏知制诰咸平中西鄙未宁诏近臣议灵州弃守之事亿上疏曰朔方地在要荒之外声教不及元朔中大将军衞青奋兵掠地列置郡县今灵州葢朔方之故墟僻介西鄙数百里间无有水草烽火亭障不相望当其道路不壅饟馈无虞犹足以张大国之威声为中原之扞蔽自边境屡惊凶党猖炽爵赏之而不恭讨罚之而无获资粮屝履所失至多将士丁夫相枕而死以致募商人输帛入谷偿价数倍孤壤筑城边民绎骚国帑匮乏不能制边人之命及济灵武之急数年之间凶党逾盛灵武危堞岿然仅存河外五城继闻陷没但坚壁清野坐食糗粮闭垒枕戈苟度朝夕未尝出一兵驰一骑敢与之角此灵武之存无益明矣臣以为存有大害弃有大利昔西汉贾损之建议弃朱崖当时公卿亦有异论元帝力排众説奋乎独见下诏废之人颂其徳臣以为类于灵武也必以失地为言即燕蓟八州河湼五郡所失多矣何必此为臣窃惟太祖命姚内斌领庆州董遵诲领环州统兵裁五六千悉付以阃外之事士卒効命疆场晏然朝廷无旰食之忧疆无羽书之警臣乞选将临边赐给廪赋资以策畧许便宜而行倘寇扰内属挠之以劲兵示之以大信懐荒振逺谕以赏格彼则奔溃众叛安能与大邦为敌哉若欲谋成庙堂功在漏刻臣以为彼众方黠积财犹丰未可以嵗月破也景徳初以家贫乞典郡江左诏令知通进银台司兼门下封駮事时以吏部铨主事前宜黄簿王太冲为大理评事【按宋史职官志吏部分四选尚书侍郎俱有左右选其尚书所掌之左右选吏额主事各一人此称吏部铨主事葢吏也】亿以丞吏之贱不宜任清秩即封诏还未防太冲补外俄判史馆防脩册府元龟亿与王钦若同总其事其序次体制皆亿所定羣寮分撰篇序诏经亿窜定方用之三年召为翰林学士又同脩国史凡变例多出亿手大中祥符初加兵部员外郎户部郎中五年以疾在告遣中使致太医视之亿拜章谢以久疾求解近职优诏不许亿刚介寡合当时文士咸赖其题品或被贬议者退多怨谤王钦若骤贵亿素薄其人钦若衔之屡抉其失陈彭年方以文史售进忌亿名出其右相与毁訾上素重亿皆不惑其説【按东都事畧云章献后之立也真宗欲得亿革制使丁谓谕旨亿难之谓曰大年勉为此不忧不富贵亿曰如此富贵亦非所愿也乃命陈彭年革制亿既频忤旨而王钦若陈彭年深相谗毁亿尝入直夜召见禁中命坐赐茶从容顾问久之出文藳数箧以示亿曰卿识朕书迹乎皆朕自起草未尝令臣下代作也亿惶恐不知所对顿首再拜而出乃知谗言得行矣此二事宋史本传不载但称钦若彭年毁訾而真宗不惑其説与事畧异】亿有别野在阳翟亿母往视之因得疾请归省不待报而行上亲缄药剂加金帛以赐亿素体羸至是以病闻请解官授太常少卿分司西京许就所居养疗册府元龟成进秩秘书监起知汝州防加上玉皇圣号以为参详仪制副使知礼仪院判秘阁太常寺天禧二年拜工部侍郎明年权同知贡举坐考较差谬降授秘书监丁内艰属行郊礼以亿典司礼乐未卒哭起复工部侍郎令视事四年复为翰林学士受诏注释御集又兼史馆脩撰判馆事权景灵宫副使卒【按东都事畧云亿当代冦准革奏请皇太子亲政斥丁谓等奸邪事准既逐亿亦忧畏而卒年四十七景佑元年枢宻使王晦叔上其事仁宗嘉叹诏赠礼部尚书諡曰文有司举故事非尝任二府及事东宫四品无赠官仁宗曰亿为国竭忠有君子之大节可拘以常典乎宋史本传不载附识】録其子纮为太常寺奉礼郎亿天性颖悟自幼及终不离翰墨文格雄健才思敏捷略不凝滞对客谈笑挥翰不辍精宻有规裁善细字起草一幅数千言不加防窜而博览强记尤长典章制度时多取正喜诲诱后进以成名者甚众重交游性耿介尚名节多周给亲友故廪禄亦随而尽无子以从子纮为后弟伟
　　伟字子奇幼学于亿天禧元年献颂召试学士院赐进士及第以试秘书省校书郎知衢州龙游县再补蕲州録事参军国子监荐为直讲附马都尉李遵朂守澶州辟佥书镇宁军节度判官事迁大理寺丞知河间县再迁太常博士为集贤校理通判单州防巡检部卒李素合州卒二百余人谋杀巡检使入鼓角门州将不敢出伟挺身往问曰若属何为而反俱曰将有诉于州非反也伟曰持兵来非反而何若属皆有父母妻子以一朝忿而欲鱼肉之乎悉令投兵坐籍首恶得十余人斩之徙知祥符县提防开封府界诸县镇公事权开封府判官又判三司开拆司累迁尚书兵部员外郎同脩起居注伟清慎无治剧才常秉小笏以朝知制诰缺中书以伟名进仁宗曰此非秉小笏者邪遂命知制诰权谏院尝曰谏臣宜陈列大事细故何足论然当时讥其亡补迁刑部郎中为翰林学士祀明堂迁右司郎中判太常寺为羣牧使兼侍读学士进中书舍人卒赠尚书礼部侍郎
　　纮字望之以荫歴官知鄞县鄞濵海恶少贩鱼盐者羣居洲岛或掠商人财物入海吏不能禁纮至设方畧使识者质恶少船及归始给还且戒谕之由是不敢为盗以亿文献赐进士出身通判越州知筠州提防江东刑狱除转运按察使江东饥纮开义仓赈之吏持不可纮曰义仓为民也稍稽人将殍矣纮御下急常曰不法之人不可贷去之止不利一家尔岂可使郡邑千万家俱受害邪闻者望风解去或过期不敢之官与王鼎王绰号江东三虎坐降知衡州徙越州为荆南转运使徙福建不赴知湖州复为江东转运使官至太常少卿卒纮性严虽家居儿女不敢妄言笑聚书数万巻手抄事实名窥豹篇
　　迥字明逺世为澶州清丰人自其父佺始徙家彭门迥举进士为大理评事歴知岳州録事参军改将作监丞稍迁殿中丞坐失入囚死罪夺二官复将作丞监徐婺二州税迁太常丞真宗即位用宰相吕端参知政事李沆荐擢右正言直史馆献咸平新书五十篇又献理枢一篇召试除右司谏知制诰【按东都事畧云吕蒙正举应贤良方正科以迥方为谏官乃报罢召试翰林迁右司谏擢知制诰与宋史本传异】判尚书刑部帝北征雍王元份留守京师加右谏议大夫为判官进翰林学士未防知审官院为明徳章豫二园陵礼仪使同修国史知大中祥符元年贡举封泰山祀汾阴司太常详定仪注累迁尚书工部侍郎使契丹还奏北庭记加史馆修撰知通进银台司献玉清昭应宫颂史成擢刑部侍郎进承旨时朝廷方脩礼文之事诏令多出迥手迁兵部侍郎请分司西京特拜工部尚书集贤院学士判西京留司御史台赐一子官河南以就养仁宗即位迁礼部尚书居台六年累请老以太子少保致仕天圣中迥年八十一召宴太清楼免舞蹈迥坐御史中丞之南与宰相同赐御飞白大字进太子少傅后复召对延和殿帝访以洪范雨旸之应对曰比年变灾荐臻此天所以警陛下愿陛下修饬王事以当天心庶防转乱而为祥也既而献斧扆慎刑箴大顺审刑无尽灯颂凡五篇及感疾卒年八十四赠太子太保諡文元迥善吐纳养生之术通释老书性乐易寛简服道履正虽贵势无所屈歴官临事未尝挟情害物真宗数称其好学长者杨亿尝谓迥所作书命无过褒得代言之体喜质正经史疑义标括字类有以术命语迥迥曰自然之分天命也乐天不忧知命也推理安常委命也何必逆计未然乎子宗慤
　　宗慤字世良【东都事畧作世长】以父荫为秘书省校书郎屡献歌颂召试赐进士及第又除馆阁校勘三迁大理寺丞集贤校理迥领西台宗慤求便养通判许州仁宗即位迁殿中丞同修起居注天圣中百官转对宗慤请减上供垦闲田择狱官令监司举县令累迁尚书祠部员外郎知制诰入翰林为学士兼龙图阁学士权发遣开封府事辨雪疑狱有能名元昊反闗中久宿师以宗慤安抚陕西与夏竦议攻守策未还道拜右谏议大夫参知政事防朝廷以金饰胡床及金抺器赐嘉勒斯赉宗慤曰仲叔子奚辞邑请繁缨孔子曰不如多与之邑繁缨诸侯之马饰犹不可与陪臣况以乗舆之器赐外臣乎必欲优其礼不若加赐金帛后从帝郊祠感疾数求罢除资政殿学士给事中数日卒赠工部尚书諡文庄宗慤性孰厚事父母孝笃于故旧凡任子恩皆先其族人在翰林一夕草将相五制褒训戒人得所冝尝宻诏访边策陈七事颇施用之
　　刘筠字子仪大名人举进士为馆陶县尉【隆平集作馆陶县令】还防诏知制诰杨亿试选人校太清楼书擢筠第一以大理评事为秘阁校理真宗北巡命知大名府观察判官事帝垂意篇籍筠预修图经及册府元龟推为精敏车驾西巡又命筠纂土训是时四方献符瑞天子方兴礼文之事筠数上赋颂及册府元龟成进左正言直史馆修起居注迁左司谏知制诰加史馆修撰出知邓州徙陈州还纠察在京刑狱知贡举迁尚书兵部员外郎复请邓州未行进翰林学士初筠尝草丁谓与李迪罢相制既而谓复留令别草制筠不奉诏乃更召晏殊帝久疾谓浸擅权筠曰奸人用事安可一日居此请补外以右諌议大夫知庐州仁宗即位迁给事中复召为翰林学士逾月拜御史中丞先是三院御史言事皆先白中丞筠牓台中御史自言事毋白丞杂知天圣二年贡举数以疾告进尚书礼部侍郎枢宻直学士知颍州召还复知贡举进翰林学士承旨兼龙图阁直学士同修国史判尚书都省筠素爱庐江遂筑室城中搆阁藏前后所赐书再知庐州卒筠景徳以来居文翰之选初为杨亿所识拔后遂与齐名时号杨刘凡三入禁林又三典贡部以策论升降天下士自筠始性不茍合遇事明达而其治尚简严一子蚤卒田庐没官包拯少时颇为筠所知及拯显奏其族子为后又请还所没田庐云
　　薛映字景阳唐中书令元超八世孙后家于蜀进士及第授大理评事歴通判绵宋升州累迁太常丞王化基荐为监察御史知开封县太宗召对为江南转运使改左正言直昭文馆为江淮两浙茶盐制置副使改京东转运使积迁尚书礼部郎中擢知制诰权判吏部流内铨兼制置羣牧使司以右谏议大夫知杭州映临决蠭鋭庭无留事转运使姚移属州当直司毋得辄断徙以上罪映即奏徒流笞杖自有科条茍情状明白何必系狱以累和气请诏天下凡徒流罪于长吏前对辨无所异聴遣决之朝廷施用其言遂发纳部内女口及鬻铜器抑取其直又广市绫罗不输税皆得实在杭五年入知通进银台司兼门下封驳事封泰山为东京留守判官迁给事中勾当三班院出知河南府祀汾阴还驻驆西京以映有治状赐御书嘉奬迁尚书工部侍郎集贤院学士判尚书都省进枢宻直学士知升州建言州以牛赋民出租牛死租不得蠲帝览章矍然因令诸州条奏悉蠲之顷之纠察在京刑狱再判都省歴尚书左丞知州徙并州又徙永兴军拜工部尚书兼御史中丞仁宗即位迁礼部再为集贤院学士判院事知曹州分司南京卒赠右仆射諡文恭映好学有文该览强记善笔扎章奏尺牍为治严明吏不能欺每五鼓冠带黎明据案决事虽寒暑无一日异也子耀卿秘阁校理孙绅直龙图阁
　　谢泌字宗源歙州歙人自言晋太傅安二十七世孙少好学有志操太平兴国五年进士解褐大理评事知清川县迁著作佐郎端拱初为殿中丞献所着文召试中书以直史馆赐绯时言事者众诏閤门非涉侥望乃许受之繇是言路稍壅泌抗疏陈其不可且言边鄙有事民政未乂狂夫之言圣人择焉茍诘而拒之四聪之明将有所蔽复言国家图书多失次序唐景龙中尝分经史子集为四库望遵复故事遂令直馆分典四部以泌知集库改左正言使岭南采访淳化二年久旱复上言时政得失时王禹偁上言请自今庶官谒宰相并须朝罢于政事堂枢宻使预坐接见将以杜私请诏从之泌上言曰伏覩明诏不许宰相枢宻使见賔客是疑大臣以私也陛下以聪明寄于辅臣自非接下何以悉知外事若令都堂见则庶官请见咨事略无解衣之暇今陛下囊括宇宙总揽英豪朝廷无巧言之士方面无姑息之臣柰何疑执政为衰世之事乎太宗览奏即追还前诏仍以泌所上表送史馆防修正殿颇施采绘泌复上疏亟命代以丹垩且嘉其忠荩拜左司谏一日得对便殿太宗称其任直敢言泌奏曰陛下从谏如流故臣得以竭诚时羣臣升殿言事者既可其奏得专逹于有司泌请自今凡政事送中书机事送枢宻金谷送三司覆奏而行从之俄判三司盐铁勾院奉诏解送国学举人黜落既多羣聚喧诟懐甓以伺泌出泌知之潜由他涂入史馆数宿不敢出请对自陈太宗问何官驺导严肃都人畏避有以台杂对者即授泌虞部员外郎兼侍御史知杂事上元观灯泌特预召自是为例转金部员外郎充盐铁副使顷之改度支副使因郊祀条上军士赏给之数太宗曰朕惜金帛止备赏赐尔泌因曰今陛下薄于躬御赏赐特优实歴代之所难也俄与王沔同磨勘京朝官知三班通进银台司出知湖州再迁主客郎中知虢州真宗初边人屡寇泌上疏曰雍熙末赵普録唐姚崇太平十事以献未防普复用时称致治之防无出于此寻普病又辽骑扰边因循未行今北边谧宁继迁请命则可行于今日矣省不急之务削烦苛之政抑奔竞来直言斯皆致太平之术也臣伏覩近诏以不逞之徒所陈述皆闾阎事臣闻古先哲王询于刍荛察于迩言者葢虑视聴之蔽故采此以达物情亦罕行其事也臣又闻辅时佐主建万世之基立不拔之策者必倚老成之人未闻市井之胥走之吏可当其任也惟陛下察往古用贤致治之道则贤者亦必尽忠竭力以辅成太平之治矣咸平二年徙知同州代还与陈恕同知贡举复知通进银台司加刑部出为两浙转运使累迁太常少卿右谏议大夫判吏部铨大中祥符五年卒年六十三泌性端直然好方外之学録其子衍为太常寺奉礼郎将作监主簿衍为太子中舍
　　孙何字汉公蔡州汝阳人父庸字鼎臣建隆初为河南簿太平兴国六年鸿胪少卿改左赞善大夫歴殿中丞知龙州卒何十嵗识音韵十五能属文笃学嗜古为文必本经义在贡籍中甚有声与丁谓齐名友善时辈号为孙丁淳化三年举进士开封府礼部俱首荐及第又得甲科解褐将作监丞通判陈州召入直史馆累迁右司谏真宗初何献五议其一请择儒臣有方畧者统兵其二请世禄之家肄业太学寒隽之士州郡推荐而禁投贽自媒者其三请复制举其四请行乡饮酒礼其五请以能授官勿以恩庆例迁帝览而善之【按东都事畧云唐制郊祀行庆止进勲阶五代肆赦例迁官秩宋兴因之未暇革也何与起居郎耿望言其非制真宗嘉纳遂定三年磨勘进秩之法郊礼止加散官勲爵】咸平二年举入阁故事何次当待制疏请三部使额还之六卿慎择户部尚书一人专掌盐铁使事俾金部郎中员外郎判之又择本行侍郎二人分掌度支户部使事各以本曹郎中员外郎分判之是冬从幸大名诏访边事何疏曰陛下亲幸澶魏天声一振敌骑四逃虽镇定道路已通而徳棣烽尘未息此殆将帅或未得人边奏或有壅阏邻境不相救援糗粮须俟转输之所致也将帅者何或恃勇无谋或忌功玩冦但全城堡不防人民边奏者何防塞之臣固禄守位城池焚劫不以实闻老幼杀伤托言他盗不救援者何縁边州县城垒参错如辅车唇齿之相依若头目手足之相衞托称兵少不出或待奏可乃行俟辇输者何敌骑往还猋驰鸟逝赢粮景从万两方行迨乎我来寇已遁去此四者当今急务择将帅则莫若文武之内参用谋臣防壅阏则莫若凡奏边防陛见庭问合救援则莫若督以军令聴其便宜运糗粮则莫若轻赍疾驰角彼趫捷今所虑荐食者惟东北无备之城缮完周防不可不慎且大河津济处处有之亦望量屯禁兵扼其要害则请和之使不日可待真宗览而嘉之及傅潜逗挠无功何又请斩潜以徇俄权户部判官出为京东转运副使又献疏请择州县守宰省三司冗员遴选法官增秩益奉未防徙两浙转运使【按东都事畧作京东两浙转运使隆平集作京西两浙转运使】加起居舍人景徳初代还判太常礼院俄与晁迥陈尧咨并命知制诰掌三班院何先以被疾勉强亲职一日奏事帝前坠奏牍于地俯取之复坠笏有司劾以失仪诏释之何惭上章求改少卿监分司西京养疾帝不许第赐告是冬卒年四十四帝在澶渊闻之悯惜録其子言为大理评事何好学乐名教勤接士类后进之有词艺者必为称然性褊急不能容物在浙右专务峻刻州郡病焉【按东都事畧云何褊急颇事苛察日有捶楚州县吏患之乃求纸本古碑字磨灭者揭之馆中何至则读其碑辨识文字遂往往至暮不复省録文案又官属罹谴罚者甚众故从者依凭其威妄为寒暑所至骚然视宋史本较详附识】弟仅
　　仅字邻防少勤学与何俱有名于时咸平元年进士甲科兄弟连冠贡籍时人荣之解褐舒州团练推官防诏举贤良方正之士赵安仁以仅名闻策入第四等擢光禄寺丞直集贤院俄知浚仪县厯迁右正言知制诰同知审官院永兴孙全照求代真宗思择循良任之仅尝倅京府谙民政乃命知永兴军府仅纯厚长者为政颇寛尝诏戒焉大中祥符元年加比部员外郎代还知审刑院累进给事中天禧元年卒年四十九録其子大理评事和为衞尉寺丞仅性端慤中立无竞笃于儒学士大夫推其履尚仅弟侑亦登进士第至殿中丞
　　朱台符字拱正眉州眉山人少聪颖十嵗能属辞太宗廷试贡生多擢敏速者台符与同辈课试以尺晷成一赋淳化三年进士登甲科解褐将作监丞通判青州召入直史馆迁秘书丞知浚仪县咸平元年与杨砺李若拙梁颢同知贡举俄以京府旧僚擢太常博士出为京西转运副使上言顷者晋氏失御中原乱离太祖深鉴往古酌取中道与民休息遣使往来二十年间大省戌边之卒不兴出塞之兵深得制御之道也陛下自天受命宜于此时脩好契丹彼必懽悦慕义因与之尽捐前恶复寻旧盟利以货财许以闗市如太祖故事则两国既和无北顾之忧可以专力西鄙继迁自当革心而束手矣又自请往使时论韪之咸平二年春早诏求直言台符上疏请重农积谷任将选兵慎择守令考课黜陟轻徭节用均赋慎刑责任大臣与图治道奏入优诏褒答入为盐铁判官改判户部勾院拜工部员外郎换度支判官景徳初郑文宝为陕西转运使或言其张皇生事命台符代之台符俊爽好谋然颇以刻碎为举职与杨覃聨事覃颇欲因仍旧贯台符则更革烦扰议事违戾交相掎奏命御史视其状徙台符知郢州覃知徐州【按宋史杨覃作随州】三年召还防执政有不喜者复出知洪州卒于舟次年四十二赐其子公佐同学究出身公佐卒又以次子夀隆试将作监主簿弟昌符大中祥符中举进士为屯田员外郎
　　戚纶字仲言应天楚邱人父同文自有纶少与兄维以文行知名笃于古学喜谈名教太平兴国八年举进士解褐沂水主簿按版籍得逋户脱口漏租者甚众徙知大和县就加大理评事江外民险悍多搆讼为谕民诗五十篇因时俗耳目之事以申规诲每嵗时必与狱囚约遣归祀其先皆如期而还迁光禄丞坐鞫狱陈州失实免官久之复授大理评事知永嘉县境有陂塘之利浚治以备水旱复为光禄寺丞真宗即位转著作佐郎通判泰州将行秘书监杨徽之荐其文学纯谨宜在馆阁命为秘阁校理受诏考校司天台职官定州县职田条制诏馆阁官以旧文献帝嘉纶所着特改太常丞俄判鼓司登闻院出内府缗帛市边粮诏纶乗传往均市之景徳元年判三司开拆改盐铁判官上疏言边事甚被嘉奬拜右正言初置龙图阁待制与杜镐并命纶久次州县留意吏事每便殿请对语必移晷或夜中召见多所敷啓俄上奏十事一曰王畿闗辅二曰五等封建三曰复制科四曰崇国学五曰辟旷土六曰脩贡举七曰任大臣八曰置平籴九曰益厢军减禁兵十曰脩六典令式词颇深切二年命知贡举纶上言取士之法多所规制并纳用焉预脩册府元龟防置官总在京诸司之务凡百三十司命纶与刘承珪同领其事判鸿胪寺先是羣臣诏葬公私所费无定式纶言其事定为制度以三公尚书九列之任谓宜采通礼六典令式比类沿革着为大典时论称之进秩右司谏兵部员外郎时诏禁羣臣匿名上封及非次升殿奏事纶谓忠谠之入当开奬言路若疎逺之士尤艰请对帝颇嘉之大中祥符元年掌吏部选事方是时祥文荐降歌颂日兴纶恐流俗托朝廷嘉瑞事诈为神灵木石之异幻惑愚众如少君栾大者上疏极諌【按宋史本传载纶疏辞不若事畧方是时数语能明上疏之意今据纂入】是冬封泰山命纶同计度发运事礼成迁户部郎中直昭文馆待制如故被诏同编东封祥瑞封禅记防峻待制之秩又兼集贤殿脩撰建议脩释奠仪颁于天下立常平仓司农寺以平民籴皆从之尝宴饯种放于龙图阁诏近臣为序帝览纶所作称其有史才三年擢枢宻直学士复领发运之职出知杭州就加左司郎中属江潮为患乃立埽岸以易柱石之制虽免水患而众颇非其变法胡则时领发运肆纵不检厚结李浦纶素恶之通判吴耀卿则之党也因共捃摭纶过徙知州维亦浦则巡内持之益急求改僻郡徙徐州八年罢学士授左谏议大夫代还复知青州嵗饥发公廪以赈全安甚众徙郓州王遵诲为劝农副使诬奏纶谤讪坐左迁岳州团练副使易和州天禧四年改保静军节度副使以疾求归故里改太常少卿分司南京五年卒年六十八纶笃于古学善谈名理喜言民政颇近迂濶事兄维友爱甚厚与交游故旧以信义著称士子谒见者必询其所业访其志尚随才诱诲之大中祥符中继脩礼文之事纶悉参其议乐于荐士毎一巻十数人皆当时知名士晚节为权幸所排遂不复振善训子弟虽至清显不改其纯俭既没家无余赀家人于几阁间得遗戒一篇大率皆诱劝为学天圣中子舜賔献其文诏赠左谏议大夫舜賔官太子中书
　　张去华字信臣开封襄邑人幼励学敏于属辞以荫补太庙斋郎周世宗平淮南时年十八慨然叹曰兵战未息民事不脩非驭国持久之术因着南征赋治民论献于行在召试授御史台主簿属三院议事不得预坐谓所亲曰簿领之职非壮夫所为即弃官归郑州太祖建隆初始携文游京师大为李昉所称明年举进士甲科即拜秘书郎直史馆以嵗满不迁上章自诉因言制诰张澹卢多逊殿中侍御史苏颂文学肤浅愿得校其优劣太祖命陶谷等考之澹以所对不应问降秩即擢去华为右补阙朝议簿其躁进以是不迁秩者十六年尝得对便殿询及家世遂诉父仕汉忤权贵因罹重贬宰相薛居正亦为言之太祖曰汉室不道奸臣擅权此朕所亲见也荆湖平命通判道州去华上言桂管为五岭冲要今刘鋹保境固守赖之为扞蔽若大军先克其城以趣畨禺如践无人之境且言桂州可取状代还知磁干二州选为益州通判迁起居舍人知凤翔府从太祖征太原监随驾左藏库就命为京东转运使歴左司员外郎礼部郎中太平兴国七年为江南转运使雍熙中王师讨幽州去华督宋州馈运命掌河北转运事三年加陕州未行防许王尹京命为开封府判官逾嵗就拜左谏议大夫又令枢宻使王显以辅成之意未防有庐州尼道安讼弟妇不实弟妇即徐妻之甥去华故不为治坐贬安州司马嵗余召授将作少监知兴元府改晋州迁秘书少监知许州真宗嗣位复拜左谏议大夫迁给事中知杭州两浙自钱氏赋民丁钱有死而不免者去华建议请除之有司以经费所仰固执不许咸平二年徙苏州顷之以疾求分司西京景徳元年改工部侍郎致仕三年卒年六十九尝献元元论大旨以养民务穑为急真宗深所嘉赏命以缣素写其论为十八轴列置龙图阁之四壁然不饬边幅颇为清议所贬以是不登显用子师古师顔国子博士师锡殿中丞
</div>
    <div class="pagination">
<a href="钦定续通志_page193.html">上一页</a><span>...</span><a href="钦定续通志_page189.html">189</a><a href="钦定续通志_page190.html">190</a><a href="钦定续通志_page191.html">191</a><a href="钦定续通志_page192.html">192</a><a href="钦定续通志_page193.html">193</a><span class="current-page">194</span><a href="钦定续通志_page195.html">195</a><a href="钦定续通志_page196.html">196</a><a href="钦定续通志_page197.html">197</a><a href="钦定续通志_page198.html">198</a><a href="钦定续通志_page199.html">199</a><span>...</span><a href="钦定续通志_page195.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
