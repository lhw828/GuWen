<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 828 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 828 页/共 1860 页
  </h1>
  <div class="content">
   乾隆二十四年。己卯。十一月。丁未朔上以冬至祀天于圜丘。是日起、斋戒三日　　

○己酉。上诣南郊斋宫斋宿。　　

○庚戌。冬至祀天于圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵端慧皇太子园寝　　

○诣皇太后宫问安。　　

○谕。朕因今日祭坛。见午门两旁堆拨。多有污秽不洁之处此等地面。系前锋统领护军统领所应管理向因专司无人。每致互相推诿嗣后每年由前锋统领护军统领内派出一员专管自午门至大清门一带地面。如应大修之时著照例咨部办理。若系零星修补。即会同值年旗内务府总管等量加修整　　

○谕军机大臣等据德文奏称内地所送铅子火绳。尚足敷用惟火药无多。查库车附近。出产硝磺。可以采取配合。给与台站卡座官兵。其旧存火药。加意照看。收贮备用等语。库车附近。既产硝磺。较之内地运送。更属近便。看来阿克苏等处。或有出产。亦未可定。可传谕舒赫德、杨应琚留心查勘采取。以备军需。　　

○辛亥。上以冬至节。诣寿康宫、行庆贺皇太后礼。王大臣于慈宁门、众官于午门、行礼。　　

○御太和殿受贺。　　

○以平定回部。颁诏中外。诏曰、朕寅绍丕基。统御方夏。勤求莫释。怀保时殷。总期九域之胥安。罔有一隅之失所。若乃武功耆定。遐裔敉宁。歼厥渠魁。靖数载未诛之寇。疆以戎索。开万古未辟之区。斯声教益溥于要荒。将惠恺愈覃于海＜宀禹＞。殊勋既奏庆典宜宣逆酋大和卓木布拉呢敦、小和卓木霍集占者本属回部渠酋向为准夷拘絷。我师平定伊犁时。特出诸禁系。俾长乃穴巢。讵期曾不逾时。转行反噬。是以不得已而申讨。初非更有事于穷兵。自昨岁以来。既创其赴援之师。兼克其拒守之邑。而事机未副。俘馘尚稽。爰易将以进兵。俾犁庭而扫穴。所过皆壶浆恐后。弩矢前驱。属当征骑稍疲。以孤军而坚守重围者数月。已而援兵继入。以偏师而转战重地者经旬。士马尽全。声威倍振。整阵再进。望风使靡。于是穷鱼惟冀游魂。奔鹿不遑择音。弃众遽走。空部远逃。其地若叶尔羌、喀什噶尔、诸域。咸入版图。悉供租税。两酋既失负隅之固。仅余漏网之生。该将军等、复选锋穷追。驰檄遍谕。别部巴达克山等回众。皆仰我威德。效彼悃忱。会霍集占既殒于重伤。布拉呢敦旋毙于众怒。遂诣和门而献馘。乃奏露布以班师。从此罪人斯得。真莫逃覆载之间。绝徼永清。益以助灵长之运。是皆上天佑顺。列祖垂休。用集大勋。式昭伟烈。计道里则塞垣以外。更扩二万有余。论时日则军兴以来不越五年之内。历稽往牒。实旷古所未闻。自抚藐躬。益寸衷之增惕。时当长至。亲事圜丘。敬增祝册之文。兼备肆类之典。并遣亲王祇告方泽、社稷。暨盛京三陵。其东陵、西陵、谨以来春。亲行展吉。告祭太庙之日。朕先亲诣将事。冬至之次日。敬诣皇太后宫、行庆贺礼。其将军大臣、及官弁等。敌忾奏功。勤劳懋著。各封赏有差。凯旋至京。朕亲行郊劳。以昭宠惠。边圉永宁。巩皇图而益固。德威愈溥。介纯嘏以弥增。用沛覃恩。聿光盛典。所有应行事宜。开列于后。一五岳四渎等祀。应遣官致祭。著照例举行。一历代帝王陵寝。应遣官致祭。著照例举行。一先师孔子阙里。应遣官致祭。著照例举行。一历代帝王陵寝。该督抚查看修葺。动项报销。一凡岳镇海渎。庙宇有倾圮者。该地方官查明估计修葺。以昭诚敬一自用兵以来。军书旁午。所有官兵经过地方。办差官员。俱属急公奋勉著该督抚查明咨部议叙。一军兴以来。前后所调马步兵丁、借支银两。例应于饷银内分扣还项者。著加恩豁免。一伤病回营兵丁。不能充伍者。该管将弁、查明本家如有子弟至戚。可以教练差操。即令顶食名粮。免致失所一、台站官员。已有旨查明议叙。其兵部司员。接办军报。奋勉无误。亦著交部议叙。一、在京文武各官。俱加一级。其任内有降级处分。即以抵销。一、在京满洲、蒙古汉军、马步兵丁。俱加恩赏一月钱粮。一、在京城巡捕三营兵丁。著加恩赏一月钱粮。一、各衙门承办军需官员。量予议叙。一、各省驿站。军兴俱属勤劳效力。著各省督抚加意抚恤。一、满洲兵丁披甲、随征效力。被伤不能披甲。及年老有疾退闲者。俱著加赏赉。一、在外蒙古台吉以下官员。有罚俸处分。及现议罚俸案件。概行宽免。一凡流徒人犯。在流徒处所身故。其妻子愿回本籍。该地方官报明该部。准其各回原籍。一、现在军流以下人犯。概予减等发落。一、国子监贡生、监生、及各官学教习。免坐监期一月。一、各处养济院。所有鳏寡孤独、及残疾无告之人。有司留心养赡。毋致失所。于戏。荷鸿庥之宠锡。永图四塞之清宁。广大福以覃施。弥洽万方之欢庆。布告天下。咸使闻知。　　

○御制平定回部告成太学碑文曰、建非常之功者、以举非常之事。举非常之事者、以藉非常之人。然亦有不藉非常之人。而举非常之事。终建非常之功者。则赖昊苍笃贶。神运斡旋。事若祸而移福。机似逆而转顺。顺天者昌。逆天者亡。故犁准夷之庭。扫回部之穴。五年之间。两勋并集。始迟疑犹未敢信。终劼劬以底有成。荷天之龙在兹。畏天之鉴益在兹。爰叙其事如左。达瓦齐之就俘也。伊犁已大定矣。无何而阿睦尔撒纳叛。彼其志。本欲藉我力以成已事。时也人心未定。佐饔者尝。一蜮肆狂。万狙应响。蜂屯蚁杂不可爬梳。畏难者群谓不出所料。准夷终不可取。并有欲弃巴里坤为退守谋。然予计其众志不齐。将有归正倒戈者。于是督策将帅之臣。整师亟进。既而伊犁诸台吉宰桑。果悔过勤王。思讨逆贼以自赎。此天恩助顺者一也。二酋大小和卓木者。以回部望族。久为准噶尔所拘于阿巴噶斯鄂拓者也。我师既定伊犁乃释其囚。以兵送大和卓木布拉呢敦、归叶尔羌。俾统其旧属。而令小和卓木霍集占、居于伊犁。抚其在伊犁众回。乃小和卓木、助阿逆攻勤王之台吉宰桑等。阿逆赖以苟延。及我师再入。阿逆遂逃入哈萨克。而霍集占亦即收其余众。窜归旧穴。此天恩助顺者二也。准夷之事。前纪略见梗概。兹不复纪。纪兴师讨回之由。则以我将军兆惠在伊犁时。曾遣副都统阿敏道。往回议事。小和卓木、乃以计诱阿敏道而拘之。及我师抵库车问罪。彼擕阿敏道以来援。至中途害之。及从行者百人。彼犹逞其狂勃。抗我师颜。且敢冒死入库车城。乃雅尔哈善、略无纪律。致彼出入自由。然我满洲索伦众兵士。无不念国家之恩。效疆场之力。故能以少胜众。逆渠惧而兔脱。此天恩助顺者三也。知愤辕之无济。抡干材之可任。时将军兆惠、以搜剿准夷余党。至布噜特布落。已款服其众。因命旋师定回部。于是克库车。存沙雅尔。定阿克苏略乌什。收和阗。师之所至。降者望风。直至叶尔羌城下。而我军人马、周行万有余里。亦犹强弩之末矣。二酋以其逸待之力。统数万人。与我三千余人战。我师之过河者、才四百余。犹能斩将搴旗。退而筑堡黑水。固守以待。此天恩助顺者四也。万里之外。抱水救火。其曷能济。乃予以去年六月。即降旨派兵拨马。欲以更易久在行间者耳。故兵马率早在途。一趱进而各争前恐后。人人有敌忾之愤。此天恩助顺者五也。副将军富德、及参赞舒赫德辈、率师进援。以束行戈壁中。马力复疲。值狂回据险坐俟。颇有难进之势。夫援军不能进。则固守以待者危矣。而参赞阿里衮、驱后队之马适至。夜捣贼营。我师内外夹攻。彼不知我军凡有几万。握炭流汤之徒。自相蹂躏。顾命不暇。于是解黑水之围。鹿骇獐惊。遁而保窟。我之两军。合队全旅。以回阿克苏。此天恩助顺者六也。既而彼料我必再入。泰山之压难当。乃于我师未进之先。擕其部落。载其重器。跳而远去。而叶尔羌、喀什噶尔、二城之旧伯克等、遂献城以降。参赞明瑞、一邀之于霍斯库鲁克。副将军富德、再陷之于阿勒楚尔。于是离心者面内。前途者反旆。二酋惟挈其妻孥、及旧仆仅三百人。入巴达克山境。此天恩助顺者七也。人迹不通之地。语言不同之国。既已雀殴。宁不狼顾。其授我与否。固未可定也然一闻将军之檄。莫不援旗请奋。整旅前遮。遂得凶渠函首。露布遥传。此天恩助顺者八也。夷考西师之役。非予夙愿之图。何则实以国家幅员不为不广。属国不为不多惟廑守成之志。无希开创之名。兼以承平日久。人习于逸。既无非常之人。安能举非常之事。而建非常之功哉。然而辗转辐凑。每以艰而获易。视若失而反得。故自缔始以逮定功。虽予自问亦将有所不解其故。而不敢期其必然者。故曰非人力也。天也。夫天如是显佑国家者。以祖宗之敬天爱民。蒙眷顾者深也。则以我后世子孙。其何以心上苍之心。志列祖之志。勉继绳于有永保丕基于无穷乎。系以铭曰。二酋偝德。始乱为贼。是兴王师。报怨以直。伊犁既平。蕞尔奚屑。徐议耕辟。徐议戍设。以噢以咻。伊予本怀。岂其弗戢。图彼藐回彼回不量。怒臂当车。戕我王臣。助彼狂狙。始攻库车。偾辕败事用人弗当。至今为愧悖逆罪重。我武宜扬。易将整师。直压彼疆。阿苏乌什。玉陇和阗。传檄以定。肉袒羊牵。二酋孽深。知不可活。狼狈相顾。固守其穴。桓桓我师。周行万里。马不进焉。强弩末矣。以四百人战万余虏。退犹能守黑水筑堡间信达都。为之伤悼。所幸后军。早行在道。督敕速援。人同怒心曾不两月。贼境逼临。贼境逼临。彼复徼隙。马继以进。贼营夜斫。出其不意。贼乃大惊谓自天降。孰敢锋撄大鞣大膊。如虎搏兔案角陇种。谁敢回顾黑水围解。合军暂旋整旅三路。期并进焉。贼侦军威。信不可支。挈其妻孥遁投所依。所依亦回。岂不自谋岂伊庇猿而受林忧。利厥辎重。无遗尽掠。遣其都丸。遂来献馘。讵惟献馘。并以称臣捧赍表章。将诣都门。奏凯班师。前歌后舞尸逐染锷。温禺衅鼓。露布至都。正逮初阳。慈宁称庆亚岁迎祥郊庙告成。诸典并举。皇皇太学。丰碑再树。丰碑再树。敢予喜功。用不得已天眷屡蒙。始之以武终之以文戡乱惟义。抚众惟仁。布惠施恩。寰＜宀禹＞共喜。古不羁縻。今为臣子。疆辟二万。兵出五年。据实书事。永矢乾乾。勒石大成殿阼阶前。御制平定回部勒铭叶尔羌碑文曰、粤稽回始肇自天方。又名默克。一曰天堂。大食见元回鹘见唐。是皆仿佛。所传弗详。惟我皇清。抚有华夏。血气之伦均归陶冶。准夷昔强。冥顽弗下恃厥险远实梗化者。＜豸契＞貐其众。豺狼其群以回为羊。役以耕耘。利其善贾。三倍市欣拘二酋长。处伊犁滨。四大回城。输租献赋。腾格是供。卫拉是惧。茧丝奚堪。沟壑已遽。有面内心。其何能诉。准夷既平。群回见天。谓自今始饱食晏眠。遣厥酋归。抚尔土田。生死肉骨。讵疑变迁。讵疑变迁。德竟怨报。助我叛疆。戕我使轺。是用兴师。声罪致讨。乃敢抗颜。蜩螗讙噪。既侮厥外。宜安厥内。而何狂狙。心焉昏愦。杀人为戏。夺妻为秽。大失众心。无不怨背。三道并发。四甄齐攻。酋知弗支。自掳一空。廿日之前。駾走无踪。尔虽无踪。我追应穷。滔滔洸洸。连战皆克。旦夕苟延。遂入异域。异域畏怀。举旗助力。腐鼠莫逋。遂来献馘。二酋既歼。诸回永靖。设官定赋。去其苛政。昔之诸回。晓战夜侦。今恬以嬉。各保性命。昔之诸回。为准夷臣。今语邻封。曰天王民。曰天王民。谁汝苦辛。艺尔稷黍。孳尔子孙在昔己巳。爰定金川。兹定回部。亦己卯年岁符理纪。瑞叠祥骈。持盈保泰。惟懋慎旃。勒石叶尔羌城。御制平定回部勒铭叶什勒库勒诺尔碑文曰、机有视若失而反得。智者之所勤。而愚者之所惑也。事有初若劳而终逸。壮者之所劭而懦者之所怯也若夫定全回。歼二酋。战无不克攻无不取皆二将军及诸参赞、以及行间众将士之力也。然予亦有所深慰于其间者。则以五年劼劬宵旰。运筹狎至。实未敢偷安于顷刻也。幸我武保定庶因答乾贶。慰先志且以免浮议之指斥也。叶什勒库勒诺尔者。我副将军富德等、穷追二酋。至巴达克山之界。获其降者万人。二酋仅以身免。而遣使索俘。遂得献馘振旅、以成茂勣也。其地倚山临水。单骑可容。而我突将无前。四甄并发。如入无人之域也。贼众首尾不能相顾。竖我回纛以招之降者铺崖以来霍集占持刃止之。或且反戈倒戟也。是以二酋见事不成拔身远跳。駾突而喙息也。先是蹙之于霍斯库鲁克。袭之于阿勒楚尔。无不以少胜众批亢捣坚桓桓之士。真如驱虎豹而逐狸兔。缠头硕鼻者流皆惃惃踉踉见即辟易也。是以先声异域。骇其跳荡。遮逆助顺。用攫重辎而献凶级也我兵未深入巴达克山境者。则以讨逆之师。不蹂无罪之地姑遣使焉。彼或晓逆顺。亦将擒献。是以将帅之臣审机度时我武少辑也。卒蒇事而告成功则亦未为计之失也回部始末。已见于勒铭叶尔羌之碑。辞不复缀也。特纪耆定之在兹是以志岁月而刻石也勒石诺尔上　　

○壬子上诣皇太后宫问安　　

○刑部议覆山西按察使永泰条奏、律例事宜一老幼废疾犯流罪己下者准其收赎一次详记档案。若赎后复犯除因人连累过误入罪者。仍照律办理外其余有心过恶。各照应得罪名。据实发落充配不准再赎。一贼犯交保管束后。不加禁约致复出为匪。或本地行窃。除原保内有父兄人等仍照强窃案内是否知情分赃。分别究拟外其余按贼人所犯轻重。如罪止杖笞者。将原保人照不应轻律笞四十徒罪以上者。照不应重律杖八十。知情故纵者。比照窝主不行、又不分赃、为从论律科罪免刺。受财者以枉法从重论。一白契所买奴婢。如有杀伤家长、及家长缌麻以上亲者。均照红契奴婢。一体科罪。均应如所请。至所称、雇工人虽无文券。而受顾在五年以上者。于家长有犯、作雇工。十年以上作奴婢等语。查雇工人立有文券年限者。止依雇工本条。若无文券而年分稍久者反与奴婢同论与律义不符。请嗣后雇倩工作之人止有文契年限及虽无文契而议有年限或计工受值已阅五年以上者。于家长有犯。均依雇工人定拟。其随时短雇。受值无多者。仍同凡论。从之。　　

○定边将军兆惠等奏副将军富德于十月初二日、自巴达克山凯旋。俟抵叶尔羌后。臣等酌将叶尔羌、喀什噶尔、两城应留驻满洲、索伦、蒙古兵若干。其余即行彻回。议奏办理。其绿旗兵八千余名。回地粮饷价昂。且屯田亦需调遣。除伊犁驻兵另议外。酌于叶尔羌、喀什噶尔、各驻兵一千名。英吉沙尔、驻兵五百名。俱于本年派出新兵内拣选。以提督董孟、总兵容保、杨宁、分领。余兵令提督阎相师、总兵五福等、带往库车。其旧调之兵。即彻回原处。又西安兵四百名。酌留字识外。余亦彻回。谕军机大臣等、兆惠所奏彻兵一事。朕意上年调往之满洲、索伦兵。俱在外未久。且暂留该处。惟得伤病废人等。自应彻回。将来伊犁驻防。需兵尚多。应另派京营满兵。更替行走。俾伊等练习事务。甚有裨益。著传谕知之。　　

○以休致广西思恩府属土田州分管阳万土州判岑洁子宜檊、袭职。　　

○癸丑。谕军机大臣等、刘慥题参静乐县知县陈景星本内、有估修城工银两。业经历任各员、及该员陆续备足。并不具报兴工。明有捏报侵亏情弊一款。修葺城垣。自有一定程限。乃该县以十九年估修之案。何至迟延数载。尚未兴工且称此案系照豫省奏明分限递年修复之例。而豫省因何定例原委。并现在作何按限督催。事理均未明晰。直省各属城工。向虽有分别缓急、次第修葺之议。但内有动帑修理者。亦有自行酌量修葺者。在动帑兴修之工。固当严立章程。依限报竣。以防侵蚀。即系自行修葺之款。亦应按限察核。或遇新旧交代、未及兴工者。将动用之项。缴存藩库。至应修时、再行详请领修。不得任其自行办理。以致日久侵那。转成弊窦况设立城垣。原以保卫民居。每遇小有损塌。地方官果能加意督率。随宜修整。自不至费大工繁。此正为民率作兴事之意。并非派累闾阎也。若平时漫无经理。任其坍塌。且一听匪民窃取砖石自用。而不为拏禁。及届应修之期。辄假工程繁费为词。随意迁延。实为外省相沿陋习。身任封疆者、理应及时悉心整理。毋稍懈弛。即如直隶所属各城向来应修之处颇多。近经设法修缮以次整齐完固。其由坐台缴赎充用各项。尤当随时查明。督催办理不得听其迟延。使地方紧要之工日就因循旷废。著于各督抚奏事之便。详悉传谕令其督率所属留心经理。实力从事。有应酌议奏闻者。即就各本省情形。妥议规条。奏明办理。其豫省分限定例。此时作何举行。并直隶现应缴办城工之项若干。及作何勒限兴修。报销稽核之处。该督抚一并查明具奏。　　

○又谕曰、萨哈岱奏、河东疲乏各商。无力办公。应行更换。现据各州县俱召募有人。但晋抚已更。恐又耽延月日。来年办课。或致有误等语。看来自属实在情形。即应速为筹办。著传谕鄂弼、令其查照从前传谕。即严催各属。慎选实在殷实老成之人。更替承办。至该盐政所奏、新商承认之后。议将二十二年带徵、暨借帑。于旧商追完。其二十三年带徵之项引。亦分作三年带销。其已销之引。在旧商名下著追。未销之引。令新商接办之处。该抚一面会同详议妥办。一面奏闻。　　

○吏部议覆、江苏学政李因培奏称、衍圣公府典籍、管勾等官。向来每藉称拣选候缺。豫印空衔劄付。乾隆六年。经大学士等议停。而例前散出劄纸。未议缴销。恃符滋事。在所不免。现在江苏学册生员内、有开注衍圣公典籍职衔。并未见其题补。而欠考均逾五六次以上。不可不严行清厘等语。应如所请。通行各省督抚。凡有领过衍圣公空衔劄付者。无论年分。概行缴销。其生员藉此欠考者。追劄、照例办理。至衍圣公府、嗣后遇有司乐、管勾、典籍、掌书、书写、知印、奏差等缺出。令于生监内保举。咨送臣部题补。从之。　　

○以印务参领观音保、为正红旗汉军副都统。　　

○甲寅上御乾清门听政。　　

○军机大臣等议覆、江苏布政使常亮奏称、江苏民欠。较别省为最繁。总因州县接受交盘之际。并未实力查办。意谓后有发觉。其咎仍在前官。无所顾忌。以致积欠累累。请嗣后、江苏州县钱粮。专责新任官。凡遇接受交盘。将节年未完民欠、数在五万两以上者。于交盘原限外。展两个月。五万两以下者。展一个月。彻底清查。如有官侵吏蚀。即于限内报参。如结报交代后。有前任官任内、以完作欠衙役兜牧侵蚀等弊。经后任官。及岁底盘查之道、府、州、查出。不必更查前官。惟现任出结之员是问。至道、府、州、岁底盘查印结。亦照交代之式。随奏咨部存案。如能随时查出前弊揭参。照例免议。倘姑容徇庇。不报。一并参处。均应如所请行。从之。　　

○以太常寺卿储麟趾、为宗人府府丞。　　

○以头等侍卫洛泰、为凉州副都统。　　

○以故奉国将军福靖子庆向、奉恩将军格色泰子都尔嘉、俱袭封奉恩将军。　　

○乙卯。上诣皇太后宫问安。　　

○谕军机大臣等、杨应琚奏称、即日班师凯旋。其应行派往乌噜木齐之官兵五千名。正可顺道分拨。必得提镇大员统辖等语。现在阎相师、五福、领拣选所余兵丁。回至库车。即于此内酌拨。著阎相师、领赴乌噜木齐。办理屯田事宜可传谕杨应琚、舒赫德、会同妥办。并谕兆惠知之。　　

○吏部等部议覆、两江总督尹继善等疏称、泗州城治。前于乾隆八年勘定。于双沟地方迁建。嗣以连年被水。难以设立。寄居盱眙。现在办理事务。官民相安已久。请将泗州、即于盱邑驻劄。毋庸另建城治。所有知州、州同吏目、学正训导及泗州营都司、把总等、各衙署。均应估建。其坛庙、祠宇、仓库、监狱、养济院等项。俟查明何项可与盱邑通融。何项必需另建。再行具题至五河一县。前议应否裁彻之处。查该县偏在泗州之西。相隔遥远。未便议裁。均应如所请。从之。　　

○兵部等衙门题、副将军车布登扎布等奏、参赞大臣副都统齐努浑、公品级多岳特、带兵驻劄哈塔奇等处。未经派兵搜山致贼众乘间偷马损兵等语。应将齐努浑、多岳特、均照溺职例革职。从之。　　

○补行山西省乾隆二十二年军政。卓异官十二员。有疾官一员。才力不及官四员。分别议叙处分如例。　　

○移山东登州府黄县县丞、驻东昌府恩县四女寺。从巡抚阿尔泰请也。　　

○旌表守正被戕之江西铅山县民江秀俚妻颜氏。　　

○丙辰。谕军机大臣等、昨因大功告成。毋庸再送马匹。命安泰回京。今思来年乌噜木齐等处。增兵屯田。又有哈萨克贸易。恐永德、永瑞、二人。办事不能周到。安泰系内廷人员尚可任使。著不必来京。即前往乌噜木齐。总理屯田贸易事务。　　

○又谕。据高恒奏、署仪徵县知县徐以观、勒索船牙黄立纲等银六百两。又短发麦价一百余两。经该牙等赴监掣厅衙门呈控。高恒以例应会同督抚参劾。即札知陈宏谋。而该抚未及会衔。先行题参等语。州县官有贪劣不职。专系地方之事。应听督抚参劾。该盐政原无可会衔。使高恒有意越俎。自有应得之咎。但办理诸务。当论其事之缘起。此案既经盐牙等、赴运同具控。而杨重英具禀在先。是其事不得谓与盐政无涉。而高恒又经知会该抚。则会参成例具在。陈宏谋岂不知之。乃以接札致。即行具题。竟似该抚自行访闻。未免有意取巧。若使吉庆、普福为盐政时。朕何难明降谕旨。将该抚交部议处。因高恒系原任大学士高斌之子。朕量其材亦未能见及远大。今当造就酌用之初。因此一节。径将巡抚议处。恐高恒或致好事自矜。非所以示训。然陈宏谋办理未协之处。自不可没著传旨申饬。并将此详谕陈宏谋、高恒知之倘因有此旨。而各存意见地方事务不知和衷共济。又伊等自行取咎。亦难逃朕鉴照。　　

○丁巳。谕、各省绿营千总旧例限以六年俸满离任。此与从前武职中之大衔小衔。同一陋习若谓专为把总开一升转阶梯。则今日之年满罢斥者。即前日之由把总拔补者也。岂优于六年之前。而遽劣于六年之后乎。且闻有情愿守把总之故吾。而不愿为千总以致六年后即革退者。况守备缺出多于千总推用。则把总外委。原可循次渐进。何致壅滞。嗣后各省绿营千总。任事六年著该督提等秉公甄别。应行保举者。送部引见令其回任候升。若年力衰庸。则奏明休致其余仍留原任归于下次再行甄别。如教官例。但不得稍存姑息。使不肖之弁。得以滥竽久任耳。其应如何甄别、及按年汇奏之处。著该部详悉定议具奏。寻议直省绿营千总。六年俸满。令该督、抚提、详加考验。其人材弓马年力。堪膺保送者。给咨送部引见。将曾经出兵者。发回原任。俟本省题补缺出。拣选题补。未经出兵者。发回原任。归部双单月应用班内。挨次铨选。其年力未衰。弓马尚可者。仍留原任。庸劣语迈者、勒休。于年底分晰汇奏。至回任候升。尚未升用。及留任又阅六年。仍照前例甄别。再臣等查各项千总内、向系俸满离任者。俱请一体办理。如各省水师俸满千总、及黔省苗疆俸满千总、亦请照例甄别。保举送部引见后。发回原任候补。又直隶捕盗千总、三年内并无盗案。仍令该督照例声明题补。再届三年俸满。送部引见。亦免开缺。其台湾三年俸满千总、于引见后、发回本省题补及候推者均令调补内地候升。又河营千总、六年俸满。例不部送。留工候题。仍令该督一体甄别。免其送部。毋庸开缺。均归年底汇奏。再满洲补放绿营千总。业经停止。现在满洲千总无几。俟六年俸满后。照例出具考语。咨部开缺。于年底汇行引见。或仍令在京原处当差。或另行录用。候旨遵行。又出旗为民另记档案骁骑校。调补绿营千总。业奏明停其升转。至六年俸满。如人材弓马去得者。仍留原任。衰庸者勒休。从之。　　

○戊午。上诣皇太后宫问安。　　

○幸瀛台。　　

○谕军机大臣等、富德等奏称、爱隆阿领兵百余名。巡查台站。捉生询问。知玛呼斯宾巴等男妇一百三十余人。谋抢察罕乌苏等台站。逃往安集延。爱隆阿即领兵追袭。剿贼五十余人。俘获男妇七十余人。收取马驼军器等语。爱隆阿一闻贼人信息。即行追剿。甚属可嘉。从前曾赏伊世职。著再行加赏。仍从优议叙。其得功官兵著造册送部。亦从优议叙　　

○又谕。今日引见索伦佐领。据巴巴里奏称、伊父尼萨勒图于乾隆二十一年赍送谕旨与达勒当阿由雅尔拉河前往未回。业经阵亡启图奏称伊兄克勒车尔二十一年。在总管毕里衮队内于阿鲁海地方阵亡。旋因策楞获罪。未知曾否报部等语。随交该部查阅阵亡册内。并无二人之名。著传谕兆惠等查明具奏。　　

○礼部奏请钦点大臣覆勘顺天等省乡试试卷得旨著派秦蕙田、观保、钱汝诚孙灏向因磨勘一事视为具文。是以定制特派大臣详加校阅但今科二场初试律诗。若竟与制艺一体逐细校勘。各省士子于声韵之学。未必尽娴。而考官处分者亦众。其试帖一项。此时尚可稍为宽假。酌量俟数科后再照定例行惟制艺为应试诸生本分应习之事既经入彀自不当复有疵谬。务须秉公磨勘。以副抡才钜典如有疎漏经朕指出惟特派诸臣是问。　　

○定边将军兆惠等奏报霍罕额尔德尼伯克将所属安集延、玛尔噶朗纳木干霍罕等四城归附并齐哩克布噜特及额德格讷布噜特阿济毕等人众。遣使投诚下部知之　　

○己未圣祖仁皇帝忌辰。遣官祭景陵。上诣奉先殿寿皇殿行礼　　

○谕现在西陲大功告竣所有军站各员已令该督抚等查明咨部议叙至此次递送红旗之千把外委各弁自军兴以来均属按刻飞驰勤勉无误应量为优擢以示鼓励。著直隶山西陕甘各该督抚等照各本省道里远近于沿途各弁中分别选择内有行走奋勇人材可观者以五人中拔取一人为率。出具考语送部引见候朕酌量录用　　

○谕军机大臣等现在西陲大功告成所有递送红旗之台站员弁。行走奋勉。已降旨令该督抚等、分别选择。送部引见。候朕加恩录用。以示鼓励。该督抚等、可遵旨按照道里。酌量人才。详慎秉公拣择。使末弁得有升途。众人益知感奋。兹将军大臣等、自军营凯旋。并有巴达克山、安集延等、回部陪臣入觐。经过台站。凡一切支应。正当加意料理。不得以军务成功。稍有懈弛。至各部回目来京。伊等系投诚新附之人。应示以天朝体制。各督抚等、于伊等到时。酌照向例款待。应传令优赏酒饭。或陈技演剧。以昭我国家民物殷阜。封疆大臣。举动皆知怀柔大体。并非有意过示尊宠。该督抚等、其转饬各属。留心妥办。毋致草率。可将此一并传谕知之。　　

○又谕曰、爱隆阿巡查台站。一闻玛呼斯余孽。欲行抢掠。即领兵追袭。尽剿贼众。已谕部从优议叙。加赏世职矣。爱隆阿此次奋勉。更非寻常剿贼可比。盖大功既成。此等逸贼。并未责伊专办。即使逃脱。伊亦不至获咎。乃闻信即行。俾逆党不致漏网。而台站得以无虞。可谓急公任事。大臣官员等、果能如此存心。何功不就。朕深为嘉予。从前赏伊云骑尉世职。著加恩赏给骑都尉。此时兆惠等、应己起程。著舒赫德、传谕爱隆阿、并通谕大臣官员兵丁等知之。　　

○又谕曰、成衮扎布奏称、向导达什扎布、博博贵等、往车布登扎布军营。递送事件。归途擒获玛哈沁。知有盗马贼人踪迹。选骑兵十二人往捕。贼党颇众。我兵被陷者七人。旋经脱出。达什扎布等、复请前往追捕。效力自赎。核其情罪。著将伊等插箭游营。仍鞭一百等语。达什扎布等、系递送事件之人。闻玛哈沁等踪迹。即行追捕。尚属奋勉。即以兵少致败。亦属情有可原。著不必治罪。　　

○镶黄旗护军统领、以护军参领员缺。带领应升人员请简。得旨、现出参领员缺。著阿鲁补授。似此年满应升人员。虽带领引见。朕亦必放。此皆该管大臣等、应办事件。朕累次代伊等办理乎。嗣后似此年满应升人员。如遇缺出。该大臣即奏请坐补。带领引见。不必似此奏请。著为例。　　

○旌表守正捐躯之河南鲁山县民任方书妻金氏。虞城县民孟如山女孟氏。　　

○是日起。上以平定回部。告功太庙。斋戒三日。　　

○庚申。谕朕因满洲生齿日繁。酌量拨往拉林种地。自京起程时。赏给整装银两。复令在拉林建盖房屋。又赏给牛具等项。原为伊等生计充裕起见。伊等自应感戴朕恩。安静循分。乃年来逃回者甚众。情殊可恶。是以拏获者。俱经解回正法示众今六雅图、又经逃回。实属目无法纪。若仍发回拉林正法。徒觉纷烦。六雅图、著即行正法。并传谕八旗人等知之。
  </div>
  <div class="pagination">
   <a href="清实录乾隆朝实录_page827.html">
    上一页
   </a>
   <span>
    ...
   </span>
   <a href="清实录乾隆朝实录_page823.html">
    823
   </a>
   <a href="清实录乾隆朝实录_page824.html">
    824
   </a>
   <a href="清实录乾隆朝实录_page825.html">
    825
   </a>
   <a href="清实录乾隆朝实录_page826.html">
    826
   </a>
   <a href="清实录乾隆朝实录_page827.html">
    827
   </a>
   <span class="current-page">
    828
   </span>
   <a href="清实录乾隆朝实录_page829.html">
    829
   </a>
   <a href="清实录乾隆朝实录_page830.html">
    830
   </a>
   <a href="清实录乾隆朝实录_page831.html">
    831
   </a>
   <a href="清实录乾隆朝实录_page832.html">
    832
   </a>
   <a href="清实录乾隆朝实录_page833.html">
    833
   </a>
   <span>
    ...
   </span>
   <a href="清实录乾隆朝实录_page829.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
