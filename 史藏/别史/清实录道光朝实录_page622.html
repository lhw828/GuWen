<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 622 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 622 页/共 848 页</h1>
    <div class="content">○谕内阁、朕于三月初九日启銮。十三日祗谒西陵。十四日节届清明。朕恭诣昌陵。行敷土礼。并诣隆恩殿行大飨礼。虔申孺慕。礼成后。旋跸圆明园。所有应行典礼。著各该衙门敬谨豫备。　　

○谕军机大臣等、昨据琦善驰奏、＜?口英＞夷现在情形一摺。逆夷目肆猖獗。必应痛加剿洗。该大臣接奉屡次六百里谕旨。所有本省官兵。自己早经调齐布置。湖南各省官兵。正月内亦可陆续到粤。著遵照前旨。奋力剿办。本日又据琦善驰奏、逆夷不候回文。于十五日早间起碇。分队直扑虎门外沙角大角两炮台。又有火轮船四只。直扑师船。我兵奋力回击。无分胜负等语。逆夷要求不遂。朕早料其必须剿办。此次衅自彼开。尤属无可藉口。所奏拒守虎门、及于乌涌口堵御。并增兵防守水中炮台等情。均照所议妥为办理。沿海各处。本日已由六百里分谕防守矣。又另片奏、办理棘手情形。现在事势。惟有一力剿除。有何棘手之处。惟在该大臣相机筹办。俾逆夷早日授首。以伸天讨而建殊勋。即此后逆夷穷蹙乞命。断不能再邀恩宥。该大臣亦不准代为奏请也。此次该夷受伤落海者约有若干。内地官兵。有无受伤之处。著一并确查具奏。将此由六百里谕令知之。　　

○又谕、本日据琦善驰奏、＜?口英＞夷现在情形一摺。逆夷日肆猖獗。胆敢直扑虎门。轰击炮台。计惟痛加剿洗。前有旨令伊里布不必俟广东照会。将自粤回浙夷船。及留屯定海逆夷。相机剿办。该大臣接奉后。自必钦遵办理。现在镇海防兵。将近万人。兵力不为不厚。前谕招募水勇。计已赶紧妥办。现当北风司令之时。该大臣务当一鼓作气。乘时进发。或潜师暗渡。或据险出奇。相机制胜。克复定海。以夺该夷所恃。万勿观望。坐失机宜。本日又据裕谦奏陈战守机宜。已有旨谕令拣选或提督或总兵一员。酌拨兵弁一二千名。豫备赴浙接应。如必须调遣。该大臣即一面檄调。一面奏闻。总之兵贵神速。趁此时相机进剿。使之不能首尾相顾。是为至要。该大臣公忠体国。谅能勉副朕望也。琦善摺片。裕谦摺。均著钞给阅看。将此由六百里谕令知之。　　

○又谕、裕谦奏、战守机宜一摺。据奏收复定海。宜潜师暗渡。守据险要。出奇捣击。沿海各省。宜坚守口岸。多用小船。豫备火攻。断其接济等情。已有旨由六百里谕知伊里布矣本日据琦善驰奏、＜?口英＞夷不候回文。兵船直扑虎门炮台。业经降旨。令其相机剿办并谕知伊里布攻复定海。及沿海各处一体备防。江苏逼近浙江。所奏调集官兵。选派将备。亲自带赴上海宝山。会同提督相机办理。均即照所议迅速办理。并著该署督豫为拣选或提督或总兵一员。酌拨兵弁一二千名。如浙江有应行接应之处。一面飞速调拨。一面奏闻。将此由六百里谕令知之。　　

○又谕、寄谕盛京将军耆英、置直隶总督讷尔经额、山东巡抚托浑布、闽浙总督颜伯焘、署闽浙总督吴文镕。前因＜?口英＞夷情形桀骜。已饬令耆英等调兵防剿矣。本日据琦善驰奏、该夷不候回文。直扑虎门开炮。我兵回攻。无分胜负等语。沿海各省地方。必应加意防范。著各该将军督抚等、谨遵前旨。遴选弁兵。防守要隘。如有夷船阑入。即行相机剿办。不可稍形畏葸。致误事机。将此由六百里谕令知之。　　

○以兴修云南永北厅水利。予知县熊守谦同知衔。　　

○庚寅。上诣大高殿行礼。　　

○幸圆明园。　　

○奉皇太后居绮春园。　　

○诣安佑宫行礼。　　

○谕军机大臣等、本日据伊里布等驰奏、镇海堵御事宜一摺。据奏于招宝山下南首海涂。及拦江埠等处。钉桩贮石。并于相距定海道头五十里之穿山所等处。添建土墙。以资屏蔽等情。所办均合机宜。著即照议赶紧兴筑。毋稍迟延。又据伊里布奏、筹备攻剿一摺。据奏现已探明路径。密为部署。惟炮尚未齐。兵尚未集。尚难冒险等语。广东现已开仗。浙江必应进剿。使之首尾不能相顾。现在留驻镇海之兵。几及万人。前据该大臣奏、夷船自浙回粤。留屯定海夷兵。不过三千。即续有自粤折回夷船。为数谅亦不多。当此北风司令之时。顺天时。因地利。用人和。以顺讨逆。以主逐客。以众击寡。不难一鼓作气。聚而歼旃。必待炮兵齐集。则逆夷兵炮。难保不续有增添。设使逆夷先行攻击。岂不让彼以先发制人之势。该大臣既经成算在胸。即当出其不意。迅速进兵。务使定海克日收复。夷船片帆不返。至所云渔艇密为侦探。岙民犹未深信。总当示以恩信。加之劝赏。志切同仇。自无难一举成功。朕拭目以待捷音之至也。又另片奏、先铸铜炮数十位济急等语。著即照所议迅速办理。将此由六百里谕令知之。　　

○又谕、本日据吴文镕驰奏、调兵练勇。严防海口一摺。逆夷日肆猖獗。叠经飞谕各省海口加意防范。闽洋居粤浙之中。厦门为咽喉之地。尤关紧要。现据该署督咨行水陆提镇标营。将前次撤回之兵。仍行调往协防。散去乡勇。赶紧设法团练。各要口亦酌量添兵戍守。省城铸就大炮。分别解往安放等语。均著照所议迅速妥办。该夷窥伺厦门。叠次滋扰。现在粤省既已动兵。难保不复行窜入。一切堵剿事宜。著颜伯焘迅即驰往泉州督办。其未到任以前。如有警报。即著吴文镕亲往相机办理。其调兵练勇行装口粮。业据筹款给发著照例核实报销。将此各谕令知之。　　

○以正白旗领侍卫内大臣奕山、为御前大臣。　　

○贷湖北汉川、沔阳、江陵、公安、石首、嘉利、嘉鱼、广济八州县并屯坐各卫上年被水军民耔种。贷湖南武陵县上年被水灾民耔种。　　

○贷甘肃皋兰县上年灾民两月口粮。并金、安定、会宁、秦、四州县及沙泥州判所属灾民耔种。　　

○给安徽东流、繁昌二县上年被水灾民一月口粮。　　

○辛卯。谕内阁、我朝抚驭外夷。全以恩义。各国果能恭顺。无不曲加优礼。以期共乐昇平。前因西夷鸦片烟流毒日甚。特颁禁令。力挽浇风。惟＜?口英＞咭唎恃其骄悍。不肯具结。是以降旨绝其贸易。乃并不知愧悔。日肆鸱张。突于上年六月间。乘驾夷船数十只。直犯定海。占据城池复于福建浙江江苏山东直隶奉天各省洋面。任意往来。多方滋扰。该逆夷桀骜不驯。至于此极。原不难整我师旅。悉数歼除。因念该夷投递书函。自鸣冤抑。不可不为之查究。以示大公。特命大学士琦善、驰赴广东。据实查办。傥该夷稍有天良。自应全数直粤。静候办理。乃一半起碇南行。一半仍留定海。是其狡黠情形。已堪发指。近闻数月以来。奸淫妇女。掳掠资财。建筑炮台。开穵河道。且令伪官出示。谕民纳粮。百姓何辜。罹此荼毒。兴言及此。寝馈难安。迨琦善抵粤后。明白开导。仍敢要求无厌。既思索偿烟价。又复请给马头。朕早料其反覆无常。断非信义之所能喻。特于年前简调四川贵州湖南江西各路精兵。前赴广东。又调湖北湖南安徽各路精兵。前赴浙江。豫备攻剿。兹据琦善驰奏、该逆夷于上年十二月十五日纠约汉奸。乘坐多船。直逼虎门洋面。开炮轰击。伤我官兵。并将大角炮台攻破。沙角炮台占据。是其逆天悖理。性等犬羊。实覆载所难容。亦神人所共愤。惟有痛加剿洗。聚而歼旃。方足以彰天讨而慰民望。现在所调各省劲兵。计可赶到。著伊里布克日进兵。收复定海。以苏吾民之困。并著琦善激励士卒。奋勇直前。务使逆夷授首。槛送京师。尽法惩治。其该夷之丑类。从逆之汉奸。尤当设法捦拏。尽杀乃止。至沿海各省洋面。叠经降旨。严密防范。著各将军督抚等加意巡查。来则攻击。并晓谕官民人等。人思敌忾。志切同仇。迅赞肤功。共膺上赏。朕实有厚望焉。将此通谕中外知之。　　

○又谕、琦善奏、＜?口英＞夷攻占炮台情形一摺。逆夷到粤以后。日肆猖獗。叠经朕严谕该省慎密周防。相机剿办。该文武大员。宜如何妥为布置。本日据琦善驰奏、该处沙角炮台。竟为逆夷占夺。大角炮台。亦被攻破。并有戕伤将弁。抢夺师船之事。可见该署督等于堵御各事宜。全未豫行筹备。琦善著交部严加议处。仍督率调到各官兵奋勇堵剿。迅奏肤功。关天培身任提督。统辖水师。平时既督率无方。临事又仓皇失措。著先行革去顶带。仍令戴罪立功。以观后效。所有伤亡将弁兵丁。著该署督确切查明具奏。　　

○又谕、现在广东浙江军务紧要。一切文报。必须按照限行里数。迅速驰递。刻不容缓。著通谕各直省督抚。严饬沿途各该州县。遇有军务紧要文报。务须随时飞速递送。如查有迟误之处。立即指名严参。从重治罪。　　

○谕军机大臣等、本日据琦善驰奏、逆夷攻占炮台一摺。前因逆夷日肆猖獗。叠降谕旨。妥为准备。相机剿办。原料其垂涎广东。已非一日。该大臣身膺重寄。既知该夷情形桀骜。又见该省营务废弛。自应先事豫防。以期有备无患。兹据奏报、逆夷占夺沙角炮台。并攻破大角炮台等情。该夷甫于上年十二月十五日肆逆开炮。两炮台均被攻破。可见该省全未准备。实堪痛恨。已明降谕旨。将琦善、关天培、分别摘顶严议矣。现在逆形显著。惟有痛加剿洗。以示国威。尚有何情理可喻。已飞饬四川湖南贵州各省官兵。迅即赴粤。并饬江西前所调南赣镇兵二千名。驰赴接应矣。广东本省官兵。悉归该署督统辖现在情形紧急。著先行分布要隘。按段拒守。毋许再有疏虞。所调各兵。计正月内可以陆续到粤。著即督率将弁。奋力剿除。以图补救。至广东炮台。前据邓廷桢等安设排炼。阻截夷船。此次攻破之大角沙角炮台。是否即系其处。著琦善一并查明据实具奏。将此由六百里谕令知之。　　

○又谕、前因＜?口英＞夷情形桀骜。必须痛剿。已有旨令裕谦、钱宝琛、于江西南赣镇、挑选精兵二千名。听候调遣。本日据琦善驰奏、该逆夷占夺沙角炮台。并将大角炮台攻破等语。著裕谦、钱宝琛、即将前选精兵二千名。派委曾经出师之镇将备弁统领。迅速起程。前赴广东。听候差遣。并严饬带兵之员。沿途妥为约束。毋许滋扰。将此由六百里谕令知之。　　

○又谕、前因＜?口英＞夷日肆桀骜。降旨令裕泰等、将所派湖南兵一千名。令祥福带领。四川兵二千名。令张青云带领。贵州兵一千名。令段永福带领。分起赴粤。本日据琦善驰奏、该夷攻破大角炮台。并将沙角炮台占夺。夷情猖獗益甚。必须厚集兵力。速加剿灭。所有前派各兵。著湖南四川贵州各督抚、即饬令所派带领之员。迅速起程。前往广东。听候调用。毋稍迟误。将此由六百里谕令知之。　　

○展赈奉天白旗堡上年被水旗户站丁。给小黑山歉收站丁一月口粮。　　

○展赈江苏上元、江宁、句容、溧水、高淳、江浦、六合、江阴、靖江、金坛、泰兴、十一县上年被水灾民。　　

○贷山西河曲县上年被雹灾民仓谷。　　

○给两淮庙湾场上年被水灶丁一月口粮。　　

○壬辰。上诣绮春园问皇太后安。　　

○钦差大臣协办大学士两江总督伊里布、七十生辰。颁赐御书扁额福寿字。并珍玩文绮。　　

○癸巳。世祖章皇帝忌辰。遣官祭孝陵。　　

○江西南赣镇总兵官长春奏、遵旨查拏闽粤二省烟匪。得旨、勉力查拏。不准疏懈。　　

○拨安徽天长、贵池、二县漕粮三千石。济放江淮兴武帮丁灾缺行月等米。　　

○缓徵直隶天津、青、静海、沧、蓟、宁河、大城、盐山、三河、宝坻、霸、永清、东安、滦、乐亭、博野、雄、安、高阳、河间、献、任邱、东光、南皮、庆云、钜鹿、鸡泽、大名、南乐、丰润、玉田、新河、隆平、阜城、三十四州县上年被水村庄新旧额赋。加给天津、青、静海、沧、四州县灾民一月口粮。　　

○缓徵山东历城、邹平、长山、齐河、禹城、陵、滨、邹、滕、汶上、阳谷、寿张、单、郓城、范、聊城、堂邑、博平、茌平、莘、高唐、恩、邱、济宁、金乡、鱼台、章邱、齐东、济阳、临邑、长清、德平、平原、德、东平、惠民、阳信、海丰、乐陵、利津、沾化、商河、濮、朝城、四十四州县暨德州、东昌、临清、济宁、四卫并东平所上年被水庄屯本年上忙正杂额赋。　　

○甲午。享太庙。遣惠亲王绵愉、恭代行礼。　　

○遣官祭太岁之神。　　

○谕内阁、内务府奏、酌议三旗管领下领食家口米石章程。请嗣后每年以六万石为度。为数太多。著每年减为三万石。以示限制。其应如何分别支领之处。著另行妥议具奏、寻奏、文职七品以下。武职六品以下。及兵丁之妻室子女。于夏冬二季。照向来整口半口人丁应领米石数目支放。共需米二万九千余石。并将闰月应领米石裁撤。以示限制。从之。　　

○又谕、前据御史董瀛山奏、请查拏硝磺出境。当经降旨。饬令各该省认真查禁。并令吏兵二部议定地方文武各员失察处分。兹据该部悉心酌议。开单呈览。著即依议。纂入则例遵行。惟现当剿办＜?口英＞夷吃紧之时。所有失察硝磺出境文武各官处分。虽系公罪。亦著不准查级议抵。　　

○钦差大臣大学士署两广总督琦善奏、查＜?口英＞夷进兵情形。向共知其仅长水战。今讵料其并设有陆兵。战船则大小悉备。火器则远近兼施。占夺炮台后。势将直击虎门。进攻省垣。拒守实难不得已允其代为奏恳。于外洋给寄寓一所。又该夷仍欲于广州即行开港。俟发摺后。再将必须俟奏奉谕旨。方可开港之处。备文照覆。向其竭力论说。傥该夷渐知改悔。固万分之幸。如执迷不悟。再事狡逞。奴才祇得不避重罪。从权办理。谕军机大臣等、本日据琦善奏、＜?口英＞夷占夺炮台。难于拒守一摺。又另片奏、吁恳恩施等语览奏十分愤懑。该大臣自因省垣仓库重地。复因居民繁多。恐有激变。故为此权宜之计。佯允所请。暂示羁縻。现已降旨授奕山为靖逆将军隆文、杨芳、为参赞大臣。赴粤协同剿办。又添派湖北四川贵州三省兵丁各一千名。迅速广东接应。一俟将备到齐。不难整顿戎行。亟筹攻剿。将军阿精阿近驻省城。提督郭继昌统辖陆路官兵。俱有守御之责。著该大臣等赶紧团练兵勇。奖劝士卒。并储备军需粮饷枪炮火药。俟奕山等到后。和衷共济。协力进剿。克复海隅。以申天讨而建殊勋。万不可稍有畏葸。致失机宜。将此由六百里加紧谕令知之。　　

○又谕、本日已明降谕旨授奕山为靖逆将军。隆文、杨芳、为参赞大臣。驰往广东办理夷务。并于前调官兵之外。添派湖北四川贵州兵各一千名。迅赴广东。听候调遣矣。现在＜?口英＞夷情形。甚属猖獗。杨芳接奉此旨后。著迅即驰驿前往。会同琦善相度机宜。和衷剿办。至湖南官兵。前曾降旨调拨一千名。前往广东。此时计已起程。现在如应添调若干名。著杨芳酌量派拨。并著遴选得力将弁管带。随后前往广东。以资攻剿。计杨芳到粤在奕山隆文之前。如有可乘之机。即迅速进剿。总当一鼓作气。不必候奕山等到粤。始行攻击。傥稍存观望。坐失事机。恐该参赞不能当此重咎也。将此由六百里加紧谕令知之。　　

○又谕、前因剿办＜?口英＞夷。有旨谕令该督等挑选精兵。豫备调遣。此时定已陆续起程。兹据琦善奏逆夷攻占炮台实堪发指已特授奕山为靖逆将军。隆文、杨芳、为参赞大臣。前往广东剿办。著裕泰于湖北省再派兵一千名。宝兴于四川省再派兵一千名。桂良等于贵州省再派兵一千名。令曾经出师之将弁。迅速管带前赴广东。听候差遣。并严饬带兵之员。沿途毋许滋扰。将此由六百里加紧各谕令知之。　　

○又谕、寄谕钦差大臣协办大学士两江总督伊里布、盛京将军耆英、署直隶总督讷尔经额署两江总督裕谦山东巡抚托浑布、闽浙总督颜伯焘、署闽浙总督吴文镕、浙江巡抚刘韵珂。据黄爵滋奏、筹办海防。急宜募兵节饷。以操胜算一摺。著伊里布暨沿海各将军督抚、各就地方体察情形。酌量采择办理。原摺著钞给阅看。将此各谕令知之。　　

○又谕、据黄爵滋奏曾见＜?口英＞咭唎夷书。刻有英华书院名目。此书自系汉奸所为。若乘此时竟与绝市。则彼与汉奸疑忌。可不攻自溃等语。著伊里布酌量办理。原奏片著钞给阅看。将此谕令知之。　　

○命御前大臣正白旗领侍卫内大臣奕山、为靖逆将军。户部尚书隆文、湖南提督杨芳为参赞大臣。驰赴广东剿捦逆夷。　　

○浚江苏丹徒、丹阳、二县运河。从前署巡抚卲甲名请也。　　

○拨江苏丹阳、长洲、元和、吴、吴江、震泽、六县漕粮济放灾缺兵匠等米。　　

○拨两淮盐义仓谷。接济江都、丹徒二县上年被水灾民。　　

○缓徵江苏上元、江浦、六合、山阳、阜宁、清河、桃源、安东、盐城、高邮、泰、东台、江都、甘泉、仪徵、兴化、铜山、丰、沛、萧、砀山、宿迁、睢宁、海、沐阳、赣榆、二十六州县暨扬州、淮安、大河、徐州、四卫上年灾歉庄屯旧欠额赋。　　

○乙未。谕军机大臣等、昨经降旨调湖北四川贵州兵各一千名。前赴广东听候差遣。该督抚等接奉后。谅已挑选派员管带前往。现在粤东征剿逆夷。恐尚不敷调遣。著宝兴于四川省再派兵一千名。裕泰等于湖北湖南两省各派兵五百名。桂良等于云南贵州两省各派兵五百名。仍令曾经出师得力将弁管带。迅速前赴广东。听候奕山、隆文、杨芳、差遣。并严饬带兵之员。沿途毋许滋扰将此由五百里各谕令知之。　　

○命理藩院尚书赛尚阿、在军机大臣上行走。　　

○以工部尚书敬徵、兼署户部尚书。　　

</div>
    <div class="pagination">
<a href="清实录道光朝实录_page621.html">上一页</a><span>...</span><a href="清实录道光朝实录_page617.html">617</a><a href="清实录道光朝实录_page618.html">618</a><a href="清实录道光朝实录_page619.html">619</a><a href="清实录道光朝实录_page620.html">620</a><a href="清实录道光朝实录_page621.html">621</a><span class="current-page">622</span><a href="清实录道光朝实录_page623.html">623</a><a href="清实录道光朝实录_page624.html">624</a><a href="清实录道光朝实录_page625.html">625</a><a href="清实录道光朝实录_page626.html">626</a><a href="清实录道光朝实录_page627.html">627</a><span>...</span><a href="清实录道光朝实录_page623.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
