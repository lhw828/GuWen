<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1196 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1196 页/共 1860 页</h1>
    <div class="content">
○丙寅。谕、本年恭逢皇太后八旬万寿。两淮长芦浙江等处商人。来京恭办庆典。踊跃可嘉。业已优加赏赉。并将淮商提引案内。应缴银两。再行展限。以示体恤。更念该商等一体办公。而总商甲商。叨恩独厚。其余商众未能遍逮。因传旨询问李质颖等、令就各处情形。查明具奏。今据奏覆。所有两淮之梁盐安盐二种。成本原自不同。价值不应一例。著将淮商之梁盐。每觔增价二厘。安盐每觔减价二厘。在物价裒益既以适均。民商亦为交便。其长芦商人。应完三十六年引课钱粮。准其分作三年带徵。以纾商力。山东商人。每年应领额余引五万道。准其停领三年。其应完正杂课银。仍照旧输纳。两浙商人。准每引加余盐五斤。以三年为限。如此分别加恩。庶总散各商。得以同沾恺泽。共沐慈恩。用广推仁至意　　

○又谕、据李侍尧等参奏、博罗县知县孙孝纯。于县民潘润光。潘亚四。抢夺陈雅文牛只一案。该县并不虚衷详诘。将该二犯辄事刑求。致潘润光。潘亚四。受伤。先后殒命。请将孙孝纯革职审拟等语。孙孝纯著革职。交与该督等、与案内有名犯证。一并严审究拟具奏　　

○谕军机大臣等、据李侍尧等奏、广东潮州府属各县。设立官学。教习官音。有名无实。徒滋糜费。请概行停止一摺。所奏甚是。闽广二省。从前因其不谙官语。是以设立官学。延师教训。今行之日久。既渐成具文。在有志服官上进之人。自知随时学习。原不待官为督课。于事殊属无益。广东如此。福建恐亦有相沿旧例之处。著传谕钟音。余文仪。即饬属详查。凡有此等设立官学教习。有名无实者。概行奏明。照广东一体办理。并谕李侍尧等知之。原摺并钞寄钟音等阅看　　

○又谕、据德保奏、新安县积匪。改遣军犯杨大、蓝月、在配脱逃。杨大系山东德平县回民。蓝月系直隶沧州回民。已飞咨经过各省。及原籍查拏等语。此等积匪。情罪较重。原系去死一间之犯。乃既经改发。不知畏法。复敢任意脱逃。尤属可恶。该犯等现在潜踪图脱。但多系恋家室。使暂时诡避他处。日久自必潜回本籍。著传谕周元理。徐绩。即行严饬所属。于该犯等原籍。即行设法购线缉拏。务期迅速就获。照例办理。其原籍经由之江西、湖北、安徽、河南、各省。亦著一体饬属。加紧侦捕。毋得稍有疎懈。致稽显戮　　

○四川总督桂林奏、十一月十六日。宋元俊禀称、有小金川头人。在卡外喊禀。赍投文书。呈送礼物。臣令接禀。交与通事译出。内称、沃克什与伊有仇。是以报复。明正人民。系其自欲往投。并不敢犯法各等语。臣思僧格桑去岁甫受约束。旋又逞凶。今大兵压境。犹敢恃险凭碉。肆行抗拒。阅其禀内。不知。畏罪。仍以恩仇报复为言。冥顽无知。不可复以语言化诲。但既经具禀。未必非巧于尝试之计。且我兵分路进攻。尚未受创。是以敢于禀词搪塞。不可不晓以大义。示以兵威。使知沃克什土司。非僧格桑可以报仇。明正地方。非僧格桑可以私占。当即胪列僧格桑罪状。撰拟檄文。差弁持至卡外。面示该头人。谕以汝等助逆违天。将来捣穴擒渠。万无生理。今可将此遍示头人百姓。共知现在小金川肆逆。罪在僧格桑一人。汝等本属胁从。如有能擒逆酋呈献者。即令各安生业。倘复仍前抗拒。大兵到处。玉石俱焚。毋得执迷不悟。自取灭亡。谕军机大臣等、僧格桑跳梁肆恶。抗拒官兵。非捣穴擒渠。不足以示惩创。或乘其穷蹙乞怜。自赴军门。就势絷缚。不可使幸逃法网。前降谕旨甚明。今看所投文禀。词意鸱张纵恣。其非畏我兵威。哀吁乞命可知。所有赍禀头人。自应即时拘执。严刑根究。庶得贼巢确实情形。攻剿亦易为力。乃以似此紧要贼人。竟行放纵回巢。而所办檄谕。意类调停。并不词严义正。殊出意料之外。桂林著严行申饬。令其早行猛省。一切殚心。上紧筹办。毋自取戾　　

○又谕、前据温福奏、川省现兵。尚属不敷。须调黔陕之兵备用。已有旨谕李湖。豫选精兵二千。文绶豫选陕甘兵三千。遴派带兵将领。迅速遄行。赴川。听候调用。今据桂林奏、业已分咨陕、黔、湖广、三省。拣派官兵。候旨即令起程等语。楚兵本属懦弱。未必适用。是以未经派及。且距川省较远。于事无益。其已调之陕、甘、贵州、五千兵。自当迅速赴川备用。著再传谕文绶、李湖、此项官兵。如已起程在途。即速催趱赴川。听候温福等调遣。所需火药铅丸等项。亦即速运往。以资应用　　

○又谕、阅桂林等所绘约咱图内形势。南面系官兵屯驻。其东西亦俱有官兵攻得之处。惟东北及北面。尚系贼人拒守。计贼酋美诺巢穴。必在约咱之东北。其西北山口。亦系约咱通贼巢要路。此处相近。贴有新得小金川战碉三座。现添屯练把守黄签。而距官兵营盘。亦不甚远。因用朱笔标记。若于此处。派能事将领。带兵驻守。或可以断贼巢来援约咱之陆路。又东北河口一道。似亦与贼巢相通。河东岸贴有兵练卡座黄签。其西岸亦签有官兵攻得贼碉之处。是我现在兵势。尚可控驭及之。因于河口。于用朱律标记。若派兵守御其地。并可断贼来援约咱之水路。如此两路阻扼。则约咱贼寨。馈援不继。势必不攻自溃。较之用炮轰击。岂非事半功倍。何未计及于此。著传谕桂林、照朱笔指示之处。即速妥协办理。仍将情形奏闻。再阅小金川地图。约咱在美诺之南。已是小金川地界。虽云系贼巢后路。但距美诺甚近。由此进攻。未为不可。何以桂林前奏、以约咱一路。为无关紧要。列为最末。至董天弼所据之甲金达。亦距美诺不远。朕意解达木巴宗之围。不过因救沃克什土司。如统兵大员。能觅间道、径趋美诺。捣其巢穴。则达木巴宗。并可不攻自解。若僧格桑在达木巴宗攻御。则董天弼一得美诺后。即统兵趋赴达木巴宗。与西路救援达木巴宗之兵。前后夹击。僧格桑自当立就俘擒。董天弼何以并未计及于此。然朕不过就图而言。恐图中形势舛错。不可徒称遵旨而行也。著传谕董天弼、相机妥办。迅速覆奏。至巴朗拉一路。据图看来。距美诺贼巢最远。且山岭险峻。何以温福、桂林、皆云其地进攻。为小金川正路。今温福驻兵在彼。又作何觅间进攻。至毕旺拉一路。董天弼曾奏、于彼处寻觅征路。今阅图内。毕旺拉。与沙木角拉相近。沙木角拉。即贼人前禀内。诡称欲官兵由彼进路者。贼人于此必多设备。是毕旺拉一路。即有间道。不宜轻进。温福更不可不知。至各路现兵不少。何以不敷应用。总由阿尔泰等、不善调度。每得一碉卡。即留派一起官兵屯守。以至兵势愈分愈单。甚为非计。我兵已得之碉卡。如地当险要。可以控扼贼冲。自当留兵防御。若非紧要处所。即应将所得碉卡。尽行彻毁。以绝贼人占据之资。较之处处屯兵。岂不省便。何不此之务。而专恃多兵以张声势。著传谕温福、桂林、实力妥办。各将现在进剿情形。迅速覆奏　　

○是月。直隶总督周元理奏、直省被灾各属。蒙恩续拨通仓米三十万石。分领散给。兹据布政使杨景素禀称、文安县应领运通米三万五千石。庆云县应领八千石。现值河冻。船只难行。改从陆运。脚费过糜。请将该二县大赈一半本色米石。照仓粮不敷全给折色之例。一体折赈。俾灾民得及时买食。各州县有似此者。一并通融办理。得旨、如所议行。　　

○江南河道总督吴嗣爵奏、臣自桃源、宿虹、邳睢。铜沛。丰砀等厅。履勘两岸堤工。复由黄河水路。上下察勘溜势。查徐城北门水志。现存四尺七寸。业经水落归槽。埽坝间有残缺处。统俟春工修整。铜沛韩家堂埽工。溜往下移。上段停淤。下游之张家、马路、全李等工。现贮料备用。该厅小店东坝埽工。应察看溜势。予备放淤。邳睢戴家楼旧西坝埽工。八月内挑挖引河。化险为平。应即停办。丰砀之毛城铺。业于十月内堵闭。上下引河。多有浮沙停积。已委员确勘。分别挑浚。至黄河两岸土堤。有出水仅止尺余及数寸。并水与堤平。甚至水高堤顶。全恃抢筑子堰搪护者。现在按段钉立志桩。俟春融酌定办理。得旨、览奏俱悉。　　

○山东巡抚徐绩奏、臣奉谕挑修小清河。勘得獭河、沙河、白条河、珠龙河之水。俱入小清河。以浒山、清沙、二泊为停蓄。以军张坝为尾闾。康熙二十五年。开支脉沟一道。由高苑。博兴、乐安、入海。以分小清河之势。河水全趋支脉。而坝东之小清河。中段四十六里。遂成乾废。此上段情形也。军张坝以东。有麻大、会城、二泊。受范阳、李妇、郑黄、涝淄、乌龙、渑水、六河之水。赖小清正河。至博兴之湾头。接乾河而仍能受水。与豫备河。俱领泊水东流入海。此下段情形也。臣拟上源下下游。工力并施。将支脉沟自博兴之马家桥以东。凡河身偪窄处。大加展宽。以面宽六丈深七尺为率。沿河桥座。两旁土埂。悉行除净。并将浒山、清沙、二泊。仿照运河捞浅之法。俾一律渊深。除军张坝之乾河。毋庸开挑外。其在章邱、邹平、长山、新城、境内者。各有应修堤岸。又章邱之小清河。自万丈口挑至还河口。计四十里。使正引两河。两股分流。自还河口以下。至军张坝。凡淤浅残缺处。逐加挑修。庶二泊之蓄水益多。小清河之水流通畅。支脉沟之去路宽然。由河入泊。由泊达沟。由沟归海。或可消弭水患。谨绘图贴说呈览。得旨、览奏俱悉。如所议行　　

○署河东河道总姚立德奏、东平州戴村石坝。当汶河顶冲。接连三坝。北名玲珑。中名乱石。南名滚水。实为汶水蓄洩之权衡。东省漕运之关键。伏秋汛内。汶水盛涨。致石坝冲损。臣亲往勘验。玲珑坝漫坡。冲坍三十七丈五尺。乱石坝漫坡。四十九丈一尺。全行冲坍。以及矶心两座。北裹头一座。南坝台一座。亦俱残缺。前经奏明。圈筑土坝。藉遏汶水南行。不过暂时拦御。未能经久。亟应修整石坝。俟春融兴工。定限桃汛以前完工报验。得旨、如所议行　　

○护山西巡抚布政使朱圭奏、绥远城驻防官兵口粮。每年需米四万一千余石。现绥远城仓贮米石。及应徵本年各厅庄头。并托克托城碾运米石。截至三十六年年底。约存米三万八千五百九十余石。不敷来年搭放。请将归绥两城同知仓储谷内。每年各拨出谷一万七千余石。以一谷六米折算。共折米二万四百余石。同绥远城仓各项徵收。一并搭放。于三十七年春季为始。按年分拨。仍于谷价平贱时。买补还仓。得旨、如所议行　　

○广西巡抚陈辉祖奏、兴安县陡河。源出海阳山。九十里至分水潭。旧筑铧嘴。以分水势。七分入湖南湘江。为北陡。三分入粤西漓江。为南陡。于进水陡口十数丈内。北建大天平。南建小天平。以资蓄洩。复于海阳庙对岸。建海阳坪。以遏旁行故道。使北陡新河东出。以入湘江。实楚粤通商要津。附近粮田。并资引灌。四月内。因连雨水涨。北陡大天平。冲陷五段。近堤左右河身坍损。海阳坪石堤。坍损七段。接连埂全坍。南陡小天平。坍损八段。俱应添补修复。再陡闸内有竹头一陡。前抚臣宋邦绥。将旧坍土岸。改用石工。今石亦多冲缺。应一并及时修理。下部知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百九十七


大清高宗法天隆运至诚先觉体元立极敷文奋武孝慈神圣纯皇帝实录卷之八百九十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十六年。辛卯。十二月。丁卯朔。谕、据钟音等奏、兴化府学增生柯俊彦、年九十六岁。应辛卯科乡试。三场完卷等语。本年恭遇圣母皇太后八旬万寿。顺天等省乡试。耄年士子。踊跃观光。节经加恩赏给举人。俾得共酬夙愿。今福建省之柯俊彦年近期颐。矍铄应试。虽未能获隽。而壮志殊堪嘉尚。著一体加恩。赏给举人。用彰儒林耆瑞　　

○又谕曰、九公主著指配公扎兰泰于明年成婚。封为和硕公主。一切应行典礼。交各该衙门照例办理。公扎兰泰授为散秩大臣。仍在御前行走　　

○又谕曰、塔尼布著赏给副都统衔。前往伊犁。交舒赫德差遣　　

○戊辰。上诣皇太后宫问安　　

○幸瀛台　　

○谕、据富勒浑参奏定海县知县李青。于闽省匪船。抢劫璩全兴报盗一案。始则牵连提究。继复教供勒认捏报。居心狡诈。纵盗殃民。请革职留于该处协缉等语。李青著革职。仍留该省。自备资斧协缉。俟三年后。核其能否实心捕获。再行奏闻请旨　　

○谕军机大臣等、据何煟奏、楚省讯供。逆犯严金龙。逃往郧阳之竹山房县等处。该地西通川陕。北界豫省。更恐窜入伏牛山。已委员于路通川陕之处。及附近随州东南一路。分往搜拏等语。严金龙一犯。罪大恶极。必须上紧擒获。早正刑诛。前曾谕河南、贵州、广西、西川等省。一体严拏务获。嗣据河南省。将济恶要犯何士荣等、盘获正法。而首犯严金龙。尚未弋获。今既知其有逃匿郧阳一带之信。恐该犯闻官捕紧急。窜入川陕等省。以冀苟延残喘。不可不并力速捕。毋任稽诛。除四川省已交李本督缉。应令该布政使。再饬属迅速查拏。并著传谕勒尔谨。即速选派妥干员弁。于陕楚交界处所。设法购捕。务使逆犯迅速就擒。勿致远扬漏网。仍各将作何协缉情形。即行覆奏　　

○吏部奏请大学士温福、应定何殿阁及兼衔。得旨、温福著为武英殿大学士。兼兵部尚书　　

○己巳。谕、据舒赫德奏称、永庆五年期满应行更换。所遗塔尔巴哈台领队大臣之缺。即著塔尼布补授。将永庆换回　　

○以浙江盐法道达尔吉善。为直隶按察使　　

○庚午。定边右副将军大学士温福等奏、臣等带领满洲绿营兵二千。从山神沟起程。十八日至向阳坪地方。察看巴朗拉山势峻险。山顶贼建大碉七座。又于右手山梁。设卡防守。其上尚有高峰。东手两碉之间。又一峰。较各卡更峻。若将右手山梁卡座夺取。占据高峰。再将两碉中间山峰占取。向下夹攻。贼必弃碉卡而逃二十一日分派侍卫官兵。将右手山梁攻克。并将两碉中间山峰抢夺。围住贼碉。连夺贼卡六处。占据东面碉后高峰。贼兵二次来援。俱被官兵击败。无如所领绿营。皆随董天弼打仗受伤。心存畏怯。守至二十二日子时。贼人呐喊来冲。兵丁惊退。将已占山峰失去臣等谨遵不可扑碉。多损官兵之旨。暂行收兵。即在向阳坪驻劄。此次打仗。毙贼甚多。满洲绿营官兵。亦有阵亡受伤者。查明办理。看来四川绿营。全不可用。俟黔兵到日攻剿。臣等冒昧进攻。请严加治罪。再川省总兵内。并无经历行阵之员。且均已调赴军营。所有续调黔兵二千。已令威宁镇总兵王万邦统领。请调陕甘兵。恳于该省提镇内。酌派一二员统兵赴川。谕曰、温福等带领满洲官兵。攻打巴朗拉碉卡。杀贼颇多。殊属实心任事。惜其时兵数无多。而绿营士卒。又皆懦怯不克成功。温福、伍岱、何罪之有。俱著交部议叙。至我满洲官兵。不过数十名。而全无顾虑。惟知奋勇。方不愧为我满洲臣仆。甚属可嘉。此内侍卫章京等、有分外著绩。应赏给巴图鲁名号者。著温福等奏闻赏给。仍将效力官兵。一并查出。交与该部从优议叙。所有满洲绿营兵丁内。受伤阵亡者。亦著查明造册咨部。照例议恤。至占辟纳。纳兰图。向在军营。均属奋勇。此次殁于行阵。殊为可惜。著格外施恩。将占辟纳。纳兰图。本身原有军功世职。合计此次应予何官。查明加赠。并将伊子带领引见　　

○四川总督桂林等奏、臣等于十八九等日。用炮轰击贼碉。残缺更甚。二十一日。合力分取。抢占碉卡。贼番惊窜。生擒四。杀死一百十三。割首级三十一。尚有不及逃出者。退守寨碉。我兵四面合围。贼番于东面山沟潜来救援。官兵施放枪炮。击败救援之番。又擒贼二杀死三十四。割首级九。约咱地方。已全攻获。此次进攻。副将宋元俊。深知感奋。参将薛琮都司沈宽往来督率。奋勇攻扑。甚为出力阵亡兵练三十三名。其带伤及勇往杀贼弁兵。分别赏赉。生擒贼番。全行正法。至僧格桑闻约咱已失。势必固守卡丫。若进取稍迟。该酋得以豫为准备。查扎功拉东山梁。尚有大碉石卡数处。贼番防守。臣等先派兵攻夺。并分兵由西面山沟。攻取喇嘛寺。一面酌抽各隘官兵。俟东山梁碉卡一得。即速搭桥。克期前进直取卡丫。谕、据桂林等奏、已于十一月二十一日。攻得约咱贼寨。官兵合力奋击。摧夺碉卡。歼毙贼番一百四十余名。现乘贼人丧胆之时。派兵绕山夺隘。直取卡丫等语。小金川逆酋。恣肆不法罪恶难逭。现在官兵分路进剿。桂林等督励将士。奋勇攻获约咱大碉。自此摧坚冞入。不日自可捣穴擒渠。军营大有起钹。副将宋元俊前因率领兵练。克复明正土司地方。曾予加衔示奖。兹复感恩奋勇。著绩戎行。殊堪嘉尚。著加恩赏给总兵衔。有缺即补。以示鼓励。参将薛琮。都司沈宽等、协力攻剿。亦能奋往用命。著一体加恩。交部从优议叙。阿尔泰前此节节迁延贻误。本属咎无可逭。但伊所铸大炮。此次攻碉轰击。颇为得力。一节之善。朕亦不肯轻没。阿尔泰著赏给散秩大臣衔。令其仍督办粮饷军需等项。以观后效至董天弼身任提督。军行是其专责。其罪本与阿尔泰相等。乃自西路进兵以来。已经半载。深染绿营恶习。一味观望逡巡。前在德尔密。已得石卡。既不能固守。反改途赴木坪一路。惟知缘边绕道。旷日玩时。坐失机会。比至甲金达山梁。濡迟匝月。致已经攻得之牛厂。又得而复失。且于前驻巴朗拉时。所有绿营兵。择其可用者。携以自随。所余疲惫无用之卒。付之福昌。全不适用。以致巴朗拉一路。不能克期破垒。直前夹击。其罪更重。看来此次用兵。始终皆由总督提督二人。意存延玩所致。是阿尔泰与董天弼。厥罪惟均。今阿尔泰既经斥革。董天弼岂宜复留原职。董天弼著革去提督。以兵丁留于军营、效力赎罪。四川提督员缺。即著阿桂署理。董天弼交与阿桂差遣委用。倘仍不知痛自悛改。稍有退缩。即于军前正法示众。无庸再行请旨。朕于诸臣功罪。一秉大公。其人果有劳绩。必加奖擢。如不知感奋效力。亦不能稍存姑息。一切赏罚悉视其人之自取。将此通谕中外知之　　

○谕军机大臣等、据桂林等奏、攻得约咱贼寨。办理大有起色。可见事在人为。桂林能实力奋往。遂见速效。前已授伊为总督。似此方克受朕恩眷。其在事感奋著绩之副将宋元俊。现降旨赏给总兵衔。参将薛琮都司沈宽等、并交部从优议叙。以示奖励。阿尔泰。前此养痈玩寇。咎无可辞。但此次攻碉。颇得大炮之力。铸炮乃阿尔泰所办。朕不肯没其善。亦有旨赏给散秩大臣衔。令其仍督办粮饷等项。以观后效。至所称一面分兵。由西山沟攻取喇嘛寺。一面抽调各隘官兵。攻取东山梁碉卡。一俟攻得。即由河口赶搭浮桥。克其前进。直取卡丫。以期制胜等语。所办甚合机宜。桂林等于攻得东山梁后。即速搭桥济师。径取美诺。乘贼人丧胆之时。使之猝不及备。自可迅望捣穴擒渠。益加努力。伫听捷音。至董天弼在甲金达山梁。逗遛不进。并已经攻取之牛厂。得而复失。与前在德尔密时。得卡不能固守。俱有应得之罪。且伊自赴西路以来。至今已将半载。迁延玩日。及由山神沟。至木坪。尧碛。又复纡绕程途。致贼酋得以处处豫为准备。是小金川之事。始终由阿尔泰。董天弼。贻误所致。今阿尔泰已经革职。董天弼厥罪惟均。岂宜令其仍任提督。况现在巴朗拉一路。兵力既单。又俱系董天弼在山神沟挫失疲惫之余。不堪应用。此更董天弼调度乖方。咎无可逭。已有旨将董天弼革去提督。留于军营当兵效力赎罪。所有提督员缺。即令阿桂署理。著将董天弼交阿桂差委。如再不知改悔。退缩玩误。即在军营正法示众。至甲金达一路。距美诺不远。且为援解达木巴宗最要之处。攻剿不宜稍缓。阿桂奉到谕旨。迅即驰赴甲金达军营。接印任事。督兵速往解围。前此沃克什土司。曾遣其弟投禀。俟官兵一到。即行向外夹击。其势自易。阿桂务须努力为之。于巴朗拉一路。山既峻险。雪后冰冻。尤难著力。且绿营土练。为数既少。又皆畏葸不堪。所仗惟满洲兵二百名。究觉单弱率尔奋锐进攻。实无把握。况贼人悉众抗拒。碉卡既坚。自难专以力取。温福等不可不慎。至避碉觅间。固为出奇制胜之策。但山神沟小路。贼已设卡阻拒。难以再往。而毕旺拉一路亦恐贼人潜已设防。不可堕其狡计。前已有谕旨。温福不宜造次轻进。务遵旨详审而行。且阅桂林等前奏地图形势。约咱距美诺为近。而巴郎拉相去甚远。似巴朗拉一路。非剿贼捷径。即图样不甚真确。亦断不至相悬太甚。此时桂林等、已督兵由约咱进攻美诺。若已擒获僧格桑。则巴朗拉贼众。不待攻而自溃。若贼酋就缚。稍需时日。而温温远隔贼巢。与贼众相持。不能遽下。似为非计。且桂林等、现已乘胜进攻美诺。其后路亦不可无官兵策应。以防贼众绕路。截我饷道。朕意留总兵一员。统兵在巴朗拉驻守。以缀贼势。温福即往约咱一路。以壮声援。或觉合宜。但此乃遥度。温福当酌而行之　　

○又谕、昨据文绶等奏、接准川省咨调陕甘兵三千名。已派定总兵书明阿统领。并派带兵副游都守六员。多选枪手。调取火药铅丸。以备克期调发等语。现据桂林等奏、业已攻得约咱。督兵深入。自此各路会合夹攻。及时厚集兵力。扫穴擒渠。可以克期蒇事。所有陕甘已派定之三千兵。自应迅速前进。以资协助。著传谕书明阿。即带领所派官兵。立即起程赴川。并谕文绶、毕沅。督饬沿途地方。将一切夫马口粮驻宿等项。妥协料理其火药铅丸迅速运往备用。毋得稍有迟误　　

○又谕曰、桂林等奏到各土司地图详细阅看。竟系跬步皆山。略无平地。果尔则番夷于何处耕种资生。恐图未必尽确。至小金川虽与金川接壤。但僧格桑之美诺贼巢。在河东岸。逆酋设欲窜往金川。中间尚隔一河。若于河口桥梁处所。发兵堵截。逆酋岂能飞越远扬。此图如果确真。则沿河断贼去路。自为要策。温福、桂林、亦当留心筹画及之。又就图而论。约咱与美诺。南北相去不远。中间仅隔一河。今桂林等奏、于攻得东山碉卡后。即赶搭浮桥济师。官兵一经渡河即可直捣贼酋巢穴。颇为径直。是官兵必当于此路进剿。至巴朗拉在美诺极东北。计程几三倍于约咱。何以转指为剿贼正路。尤为未喻。再前此攻剿金川。从小金川取道进兵。其路正远。何以当时由此一路。该处必有能知其详者。著温福、桂林、逐一确核。一并于图内黏签声说呈览　　

○又谕曰、福建兴泉永道王绶、以恭办庆典来京。事竣请训回任。观其人似尚去得。但未知其平日办事何如。该员在闽省多年。钟音自所深悉。著传谕该督、将王绶、心地官声若何。能否堪胜两司之处。据实奏闻　　

○予故陕甘总督赠太子太保吴达善。祭葬如例。谥勤毅　　

○予故领侍卫内大臣福禄、祭如例　　

○旌表守正捐躯之江西湖口县民方云来妻沈氏　　

○辛未。上诣皇太后宫问安　　

○幸瀛台　　

○谕曰、莽喀察。著加恩授为蒙古副都统。遇缺即补　　

○谕军机大臣等、前因川省调拨陕甘兵丁。应须迅速起程。不宜迟缓。是以降旨文绶、由六百里加紧发往。至该督奉到谕旨。即经遵奉办理。所有具摺覆奏。自可照常驰递。即用四百里具奏。亦不为迟。乃文绶亦用六百里加紧驰递文绶平日尚属晓事。不应轻率若此。原摺著暂存。俟伊奏事之便。谕令知之　　

○壬申孝惠皇后忌辰。遣官祭孝东陵　　

○谕曰、伍岱进攻巴朗拉、殊为黾勉。著加恩补授正黄旗蒙古都统　　

○癸酉。谕军机大臣等、昨召见嘉兴府知府李庆棻。看其人颇去得。询该员由湖州调繁嘉兴。其实嘉兴之列为繁缺。不过因地处冲途。而民情尚觉淳良。较湖州易办。若湖州则滨临太湖。山水交互。且民俗刁悍。素称难治。亦须得精明强干者。方能整理得宜。未知现在之员。能否胜任。著将此遇奏事之便。传谕富勒浑。令其附便奏闻　　

○甲戌。上诣皇太后宫问安　　

○辛瀛台　　

○谕、据吴嗣爵参奏邳睢南岸守备沉子明。所办各处埽工。多未坚实。欹斜不整。压土浮松。种种未协。又复久病不痊。请旨革职等语。沉子明著革职。其承办埽工不能坚实。如何侵冒之处。著交与该督高晋、严审定拟具奏　　

○谕军机大臣等、据阿尔泰奏、纳溪县士民。自愿修筑城垣。应饬该县督率。上紧修理完固等语。所办非是。筑城所以卫民。各省士民踊跃乐输者。当地方无事时。原可准令捐修。俾申其急公之愿。今川省现办进剿小金川之事。虽一切军需供用。丝毫不累闾阎。而挽运执役。亦不能不有资民力。正当示之体恤。纳溪城工。有何迫不及待。而必于此时。令其复操版筑之劳。阿尔泰此奏、殊不知事体轻重。著传谕桂林、即行查明。如该处尚未鸠工。即行停止。若工作已兴。料物已备。民间不以兼顾为难。或可听从其便。否则不妨稍缓。前曾有旨。以桂林初任总督。令阿尔泰诸事相助。同心经理。此事著阿尔泰。帮同桂林、一体妥办。将此遇有军报之便。传谕知之　　

○又谕、昨桂林奏进图内、有僧格宗碉卡亦大。且逼近美诺桥与贼巢要隘相接之语。今分兵攻取。是否可以越过其地。未能深悉。著桂林等、将现在已经攻得某地。进至某处各情形。迅速驰奏。至此次办理小金川一事。本非得已。小金川以服属土司。敢于跳梁肆恶。抗拒官兵。非捣穴擒渠。不足以示惩创。况僧格桑拘制其父。豕突鸱张。尤为天理所不容。今大兵分路进剿。设使僧格桑势穷力迫。窜入金川。而索诺木冥顽梗化。桀骜不驯。其势断难中止。岂可一任两凶竖。狼狈为奸。渐致蚕食邻近土司。甚或扰及边境。尚复成何事体。我大清正当全盛之时。中外一家。岂容近徼弹丸。独轶化外。此时及早儆戒。尚不致漫无底止。温福、桂林、不可不深体此意也。至桂林等、日前奏到之图。详细较阅。总觉约咱近于美诺。而巴朗拉较远。复将金川方略旧图参阅。其形势约略相同。何以温福等、反指巴朗拉为正路。得毋轻信向导人等之言。致有歧误耶。温福等再行确按方位。详绘一图。并将内地有印土司。如沃克什。小金川等。共有几处。及郭罗克等番人。又有几处。其金川之外。又系何地。逐一查明绘入。详细黏签贴说。使指掌了然。不可舛漏。再将来平定后。或如青海西藏之例。专派大臣一员。驻劄明正地方。责其管理一带番民交涉事件。及一切军务番情驿站等项。于边务似为有益。是否可行。必须详核该处实情。难以悬定。又番地名字。多系西番语音。如刮耳崖等名。其本音并不如此。皆系绿营字识。信手妄书。遂至差之毫厘。谬以千里。方今一统同文。凡属旧部新藩地名。无不悉协本来音韵。岂有边徼诸番。转听其名译紊淆之理。此等西番字音。必当以清字对之。方能悉叶。此后应将番语译出清字。再由清字译出汉字。始不至如前此之鄙陋可笑。以上各件。温福、桂林、宜逐一留心查办。详细奏闻　　

○豁除直隶热河厅。水冲下则地三十亩。入官地十八亩额赋。　　

</div>
    <div class="pagination">
<a href="清实录乾隆朝实录_page1195.html">上一页</a><span>...</span><a href="清实录乾隆朝实录_page1191.html">1191</a><a href="清实录乾隆朝实录_page1192.html">1192</a><a href="清实录乾隆朝实录_page1193.html">1193</a><a href="清实录乾隆朝实录_page1194.html">1194</a><a href="清实录乾隆朝实录_page1195.html">1195</a><span class="current-page">1196</span><a href="清实录乾隆朝实录_page1197.html">1197</a><a href="清实录乾隆朝实录_page1198.html">1198</a><a href="清实录乾隆朝实录_page1199.html">1199</a><a href="清实录乾隆朝实录_page1200.html">1200</a><a href="清实录乾隆朝实录_page1201.html">1201</a><span>...</span><a href="清实录乾隆朝实录_page1197.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
