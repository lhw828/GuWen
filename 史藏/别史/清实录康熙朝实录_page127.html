<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 127 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 127 页/共 681 页</h1>
    <div class="content">○湖广总督蔡毓荣疏报、本月十五日、都统觉罗朱满兵抵武昌　　

○庚申。予故副都统曹恭诚、祭葬如例　　

○琉球国中山王世子尚贞、遣陪臣吴美德进贡。宴赉如例　　

○升参领关保、为正蓝旗汉军副都统　　

○谕兵部、前大将军王、贝勒、将军、大臣等、出师之时、曾经面谕、凡大兵所到地方、毋得苦累百姓、肆行抢掠、侵及妇女、各令严加禁饬、谆谆告诫、近恐无知之徒、不遵纪律、扰害良民、其速行顺承郡王、贝勒、及各路将军、大臣等、凡经过处所、兵丁厮役、不许私离营伍。致犯民间秋毫。有违禁者、统兵主帅、即行从重治罪。并移檄各督抚。凡出兵之地、或有此等扰民者。听指名参奏。若兵主以及将领、不加严束。以致妄行骚扰。该督抚知而不参。事发得实、将兵主将领、即行议处。并治该督抚以瞻徇之罪。应各令督抚刊示、广行传谕　　

○谕都统觉罗朱满、一等侍卫毕桑阿来奏、尔称马匹稍肥、即往岳州防守。甚善。岳州乃水陆冲要之地。宜亟固守。今将军尼雅翰等、率领沙船、水陆兼行、以备应援。尔等前往岳州。并趣尼雅翰等速行　　

○谕都统觉罗巴尔布、毕桑阿来奏、尔等曾言岳州参将、难于信任。且兵力单弱。请遣提督桑峨、总兵官周邦宁、往岳州防守。今度桑峨。周邦宁、前去已迟。可将偏沅巡抚韩世琦军前游击哈什库、即充岳州参将。选绿旗兵、速往岳州　　

○辛酉。予故一等公遏必隆、祭葬。谥恪僖　　

○谕吏部、兵部、狭西边陲要地。西控畨回。南通巴蜀。幅员辽阔。素号岩疆。兹逆贼吴三桂、煽乱滇黔。四川从逆。秦省地处邻封、恐有奸徒摇惑、以致人心不宁。虽有督抚提镇等官、各尽乃职。但军务繁重、必须专遣大臣。假以便宜。相机行事。方可绥靖中外。保固边疆。刑部尚书莫洛、前任秦督、深得军民之心。谙晓地方情形。兹特授为经略。率领满兵、驻劄西安府。会同将军总督而行。巡抚提镇以下、悉听节制。兵马粮饷、悉听调发。一切应行事宜、不从中制。文武各官、听便选用。吏兵二部、不得掣肘。邻省用兵当应援者、酌量策应。如有军机、将军总督、领兵而行。俟湖广四川地方底定、即命还朝。应兼职衔、及应给敕印。尔二部会同速议具奏。寻允部议。加莫洛武英殿大学士、仍以刑部尚书、管兵部尚书事。兼都察院右副都御史。赐之敕印。经略狭西　　

○谕户部、兵部、逆贼吴三桂、心若虺蛇。行同枭獍。负恩谋叛。倡乱害民。当明季闯寇入京。吴三桂势穷来归。我世祖章皇帝念其投顺。优待有加。宠以王爵。托以腹心。嗣大兵克复黔滇、岩疆初定。令其移驻防御。畀以事权。及朕即位以来。推诚益至。两省官职、听其选择题授。给养家口兵丁、□山戊示□费不赀。且欲其感恩知报。特加亲王。人臣之分已极。委任之专无比。乃去年伊自具疏、求归故土。朕悯其久在边远。劳于戎事。年已衰残。欲令其父子祖孙、得以完聚。准与迁移。遂其所请。复为之区画房地。资给行粮。眷念体恤。委曲周至。讵意包藏祸心。久蓄不轨。阳报起程日期。遽乃拥众倡叛。蹂躏百姓。窃踞城池。散布伪劄。妄为声势。以致邻近州县无知之徒、被其煽惑。又复假造讹言、潜行传布。以冀摇动愚民。种种狡谋。悖天蔑理。即屡次发兵。朕皆严谕将帅、令体朕轸念斯民至意。务期秋毫无犯。无非欲救济百姓。安辑地方。今宁南靖寇大将军王等、率领大兵。各路进剿。不日歼灭。以正天诛。吴三桂反覆乱常。不忠不孝。不义不仁。为一时之叛首。实万世之罪魁。行即悬首藁街。以洩神人之愤。犹恐小民未悉其由、輙相惊疑。不察虗实。妄行听信。立意一差。如蹈陷阱。邪正之介、即祸福之关。身家性命、所系不小。朕不忍赤子误罹法网。有伤天和。尔部即行文直隶各省督抚、刊刻告示、通行所属各州县、遍谕百姓。俾各安生业。勿听讹传。以副朕保全元元之意　　

○广东广西总督金光祖疏报、广西将军孙延龄反。杀都统王永年、副都统孟一茂等。执广西巡抚马雄镇　　

○谕户部、蜀地人民稀少。大兵所至、艰于供亿。狭西与四川接壤。馈运为便。令狭西总督巡抚、与四川总督、协理供应　　

○壬戌。上诣太皇太后宫、问安　　

○癸亥。清明节。遣官祭永陵、福陵、昭陵、孝陵　　

○谕兵部、江西一省、东接福建。南界广东。西通湖广。为三省要地。令前往兖州副都统根特巴图鲁、前往安庆副都统席布、率兵速赴江西省城。原驻江宁副都统马哈达、将自京所带甲兵、移驻安庆。其察哈尔左右两翼官兵、于兖州秣马之后、左翼官兵赴江宁、听江宁将军统辖。右翼官兵赴安庆、听马哈达统辖　　

○谕兵部、驻守武昌满兵、既往岳州、长沙、其防守南汝之真定总兵官张华善、即领官兵赴武昌协守。念军士自真定调赴河南、今又遣往武昌、实为劳苦。其各以白金优赉之　　

三月。乙丑朔。命诸路设笔帖式、驰递军情　　

○丙寅。先是、康熙八年、议政王大臣等会议、广东额兵七万六千八百二十名、应裁一万二千八百二十名。除汰过外、尚有未裁兵六千余。至是、谕兵部、粤东海疆、幅员辽阔。未裁之兵、仍留之以资守御　　

○丁卯。命都察院左都御史多诺、兵部侍郎纳布、内阁学士李仙根、往荆州督理大兵粮饷　　

○多罗贝勒尚善、以病解右宗正任。以固山贝子温齐、为右宗正　　

○戊辰。上诣太皇太后皇太后宫、问安　　

○己巳。上御太和殿视朝。文武升转各官谢恩。次喀尔喀进贡使臣等行礼　　

○庚午。命和硕额驸华善、为安南将军。帅师镇守京口。副都统马思文、杨凤翔、内阁学士萨海、同往。上谕之曰、兹以京口、地当要害。特遣尔等率兵往镇。倘附近有警、亦宜应援。师行往来、与驻防之地、约束军士。勿得扰民。闻前者兵行所过地方、率多扰害。尔等当以为戒。否则罪有所归　　

○甘肃提督张勇、举首逆党吴之茂逆书。并执来使。上嘉之。命从优议叙　　

○辛未。以故二等阿思哈尼哈畨绰奔孙占霸、袭职　　

○壬申。谕宁南靖寇大将军多罗顺承郡王勒尔锦等、朕览都统觉罗巴尔布、护军统领伊尔度齐、额司泰、前锋统领硕岱等奏。皆云、以八月进兵、恢复疆土。朕思云贵、尚未可轻进。必俟四川全定。方图进取。但湖南地界、南连粤西。东抵江右、安庆。近长沙副将已降贼。兵船尽为贼有。今惟当相机速取常德、以断长沙后路。使贼彼此不及应援。更以将军尼雅翰、都统朱满等、统兵进逼长沙。则长沙之贼、非来降、即弃城遁矣。如此、则贼胆自落。百姓早得归耕。于我进取云贵之师、大有裨益。若不急取、使贼势渐增。妨民稼穑。我兵深入。刍粮转运。区处倍难。朕据理揆度如此。兵在千里之外、岂能遥为一一指示。但民心业已摇动。广西音信又隔。倘江西更有贼警。势必遣发禁旅。不惟馈饷浩繁。且恐兵民之心、又生叵测。尔等前出师时、皆言进取云贵之期、不过八月。今贼犹未至、而已叛之长澧常德诸处、乃亦欲待至八月。设各处再有变者、王将分兵以讨否乎。分之则兵单、以次剿取。则马疲、今惟先取常德、长沙。以寒贼胆。方为制胜。王宜集众议以行。又谕、比闻逆贼吴三桂、身至常德。王所统兵马、稍加休息、进取常澧之时、狡寇知不能敌、或出全力、冒死以犯岳州、武昌。亦未可料。王若进兵、当密示将军尼雅翰、都统朱满、各于所向之地、酌其近远、约期共举。庶几万全。其荆州、武昌、两地军机、互相关白。务宜回顾武昌。王等仍相机以行　　

○予故太子少傅内大臣布叶锡礼、祭葬。谥果壮　　

○予故原任礼部尚书祁彻白、祭葬如例　　

○癸酉。上诣太皇太后宫、问安　　

○己卯。上御太和殿视朝。文武升转各官谢恩　　

○庚辰。杭州将军图喇疏报、耿精忠据福建反。总督范承谟、骂贼不屈。贼幽之。巡抚刘秉政降贼　　

○辛巳。厄鲁特噶尔丹台吉、遣使进贡。赏赉如例　　

○壬午。万寿节。上率诸王、贝勒、贝子、公、及内大臣、大学士、都统、尚书、精奇尼哈畨、侍卫等、诣太皇太后皇太后宫行礼。御殿。王以下、文武各官、上表庆贺。停止筵宴　　

○遣官祭福陵、昭陵、孝陵　　

○遣官祭真武、东岳、城隍之神　　

○甲申。上诣太皇太后宫、问安　　

○谕吏部、大兵进剿逆贼、指日荡平。地方恢复之后、即应设官。抚绥民生。料理事务。顷以需人甚急、已将汉军内堪用人员、照该督抚所请。发往军前候用。其汉人中、素有清操、及才能堪任烦剧者。不拘资格。著汉官大学士以下、三品堂官以上、据实保举。发往军前。与汉军官员、一体并用。务期虗公推荐。有裨地方。以副朕广揽人才之意。尔部即遵谕行　　

○江西巡抚董卫国疏言、长沙张夏二贼、欲犯江西。袁州、吉安、地方紧要。请拨兵防御。得上□日、著副都统根特巴图鲁、率见驻南昌官兵前往。相机剿御。提督赵国祚、率官兵驻防南昌　　

○免浙江临海等四县、历年民欠银三万五千余两。钱二千七百余缗。米六千余石　　

○乙酉。升狭西潼商道崔澄、为江南按察使司按察使　　

○宁南靖寇大将军多罗顺承郡王勒尔锦疏报、伪将军刘之复、陶继智等、率贼万余、驾船七百、逼犯彝陵。于江两岸、各劄五营。臣遣护军统领额司泰等、统领满汉官兵、前往剿御。三月初四日、我军分布。水陆奋击。贼众大败。遁回宜都。下部议叙　　

○丙戌。赐衍圣公孔毓圻等宴于礼部　　

○予故都统俄托浑、祭葬如例　　

○丁亥。予故盛京将军阿穆尔图、祭葬。加祭一次。谥襄壮　　

○戊子。上诣太皇太后皇太后宫、问安　　

○旌表江南节妇、桐城县姚氏、歙县徐氏、南陵县赵氏、临淮县戈氏、烈妇、歙县吴氏、天长县蔡氏、临淮县杨氏等、各给银建坊如例　　

○己丑。上御太和殿视朝。文武升转各官谢恩。次喀尔喀进贡使臣等行礼　　

○壬辰。湖广总督蔡毓荣疏报、襄阳总兵官杨来嘉、据谷城叛　　

○命内大臣希尔根、为定南将军。礼部尚书哈尔哈齐副之。帅师赴江西。护军统领桑遏、吏部侍郎觉罗舒恕、副都统根特巴图鲁、席布、同参赞军务。又以武昌有警、命都统觉罗巴尔布、护军统领伊尔度齐、率师速赴武昌　　

○兵部议奏、绿旗官兵赏格。凡绿旗官兵、除攻城克敌等功、已有定例议叙外。如阵亡殉难官员。自千总至兵丁。例给恤银。而提督以至卫千总。向未议及。其大小各官。俱准荫子弟。而千把总以微弁不与。嗣后照品级高下。俱应给恤银与荫。又如大兵所至之处、或敌人坚壁相拒。或大列阵相迎。有能挺身先登。以及越众冲锋者。应各依立功等第。授以守备、千把总等官。至如先跃敌船立功者。应各依船大小等第。授以都司佥书、守备、千把总等官。并各给赏银有差。以示鼓励。从之　　

</div>
    <div class="pagination">
<a href="清实录康熙朝实录_page126.html">上一页</a><span>...</span><a href="清实录康熙朝实录_page122.html">122</a><a href="清实录康熙朝实录_page123.html">123</a><a href="清实录康熙朝实录_page124.html">124</a><a href="清实录康熙朝实录_page125.html">125</a><a href="清实录康熙朝实录_page126.html">126</a><span class="current-page">127</span><a href="清实录康熙朝实录_page128.html">128</a><a href="清实录康熙朝实录_page129.html">129</a><a href="清实录康熙朝实录_page130.html">130</a><a href="清实录康熙朝实录_page131.html">131</a><a href="清实录康熙朝实录_page132.html">132</a><span>...</span><a href="清实录康熙朝实录_page128.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
