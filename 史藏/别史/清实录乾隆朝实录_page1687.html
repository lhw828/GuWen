<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1687 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1687 页/共 1860 页
  </h1>
  <div class="content">
   ○谕军机大臣曰、兰第锡奏、河堤文汛堡夫。与河兵分堡住守。查南河堤顶之上。每二三里、设夫堡一座。派夫二名。每六七里、或八九里、设兵堡一座派兵二名。兵堡相隔遥远。未能巡查无遗。南河兵数颇多。尽可均匀抽派。请将黄运各堤。于每夫堡中间空档之处。设立兵堡一座。计每四里派兵二名。为数不多。而巡防较为周密。似于河务得有实济等语。黄运各堤。道里绵长。在在皆需兵夫防守。今南河堤顶之上。所设兵夫堡房。远近不一。而河营兵数尚多。可以均匀抽派。自应酌添兵堡。抽拨驻守。以联声息而裨修防。兰第锡所办固是。但此事早当如此筹画。从前尹继善、张师载、高斌、高晋、吴嗣爵、暨萨载、李奉翰等、俱久管该省河务。何以均未经议及。再兰第锡前在东河任内。亦曾似此酌办。或竟不须增设。著传谕兰第锡详悉声明覆奏。寻奏、从前南河各任河臣。未经议添兵堡。缘堤顶之上。本有兵堡间段分巡。无需再为讲求。至近年新生工段较多。与昔日情形稍异。臣在东河。于四十九年奏请大堤之上。每四里设兵堡一座。派兵二名住守。今调南河。因旧有兵堡。未免辽阔。是以仿照东河。垦请添设。得旨、好。然当得其实用。毋致虚懈。　　

○己亥。谕、据琳宁等奏、发往黑龙江为奴之犯冯顺、因将伊家。主安柱之母妻子女从弟等砍伤。及将伊女伤毙。已将冯顺审明。即行凌迟等语。似此免决发往东三省为奴之犯内。有性气乖张。不服约束差遣者。该将军副都统等、即当交该家主令其打死。今此等人犯。伤害家主。必因该将军副都统等、令其家主严行管束。不可致毙其命。故家主惧罹罪戾。不敢致毙。以致伊等纵性。而家主反受其害。著交东三省将军副都统等、嗣后发往为奴人犯内。有似此性气乖张。或不服约束差遣者。任该家主打死。与家主毫无干涉。著通谕遵行。　　

○以三姓副都统那奇泰、为宁古塔副都统。阿勒楚喀副都统额尔伯克、为三姓副都统。正蓝旗蒙古副都统德清阿、为阿勒楚喀副都统。　　

○庚子。谕军机大臣等、据诺穆亲等奏、云南办运京铜。每年正加八运。计得余铜十数万斤。向给解员领售。现在局中铜觔短少。请将此项余铜。即留局备用等语。近年以来。京城钱价平贱。于民间甚为便益。今若因局中铜觔稍短。不准售卖余铜。使奸商闻知。希图乘机牟利。必至钱价遽昂。况铜觔为器用所必需。而私销之弊。虽严密查禁。尚所难免。兹复将余铜不准售卖。则民间无处得铜。私销势必日多。且委员等向藉售卖余铜。从中沾润。以为回任盘费。若俱留局备用。将来委员等、必不肯运带到京。于途次先行卖去。亦无从查察。试思每年即无沉溺。所剩余铜。亦不过十数万斤。历来准令出售。户工二局鼓铸钱文。并未闻因此缺卯。今即添此十数万之铜。官铜亦未必骤臻充裕。诺穆亲等此奏、名为调剂局务起见。而未计及滋弊实多。所谓止知其一。不知其二。断不可行。著将原摺发还。并传谕该侍郎等、即不动声色。妥为办理。当如无其事者然。即局中短铜之说。亦不可稍有声张。致启市侩居奇之渐。将此谕令知之。　　

○以上驷院卿春宁、为正蓝旗蒙古副都统。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百三十



大清高宗法天隆运至诚先觉体元立极敷文奋武孝慈神圣纯皇帝实录卷之一千三百三十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十四年。己酉。闰五月。辛丑。两广总督福康安、广西巡抚孙永清奏、臣等谨将前赐阮光平敕书珍珠手串。派员赍至镇南关。二十五日。阮光显等进关。跪阅敕书。叩头不止。称小邦番目亲属。今日捧诵纶音。敬感圣德天威。俯鉴我叔光平、殷恳畏悚微忱。宥其前罪。复许投诚。格外宠以玺书。颁以珍物。万分荣耀。今既奉大皇帝恩旨。准令进京。即不敢再行出关。当令陪价阮有晭等、恭捧敕书恩赏。并赍檄谕。至谅山、遣该处镇目护送黎城。并亲自写信寄知阮光平。谆嘱速修谢表。并恳请于明年入京瞻觐。察其神色。实属喜出望外。此次护送阮光显等进京。臣等遵旨、令汤雄业总司其事。但尚须武职大员。一同照料。已派广西新太协副将德克精额、前往镇南关照应。其南宁至镇南关一带。夷使在途行走。饬左江镇总兵普吉保、往来照料查察。谕军机大臣等、此事福康安办理妥协。殊属可嘉。览奏深为欣悦。前已有旨、令福康安俟阮光显起程赴京阮惠谢表送进具奏后。先回广东到任。并料理各事。著再传谕福康安、即遵照前旨、趁此无事之时。回署看视。计算阮光显自行在回至桂林之前。再赴粤西照料出关等事。此系朕念福康安办事出力。是以特加体恤也。壬寅。谕、自上年办理安南军务以来。沿途各驿站驰递文报。尚无贻误。现在阮惠屡次吁请乞降。并先遣伊侄阮光显赍表入觐。朕鉴其悃忱。俯加允准。军事业经告蒇。所有驿站递送文报之文武员弁。并著照台湾之例。查明咨部议叙。其驿站兵丁。亦著照台湾之例。酌量给赏。　　

○以编修温汝适、为四川乡试正考官。礼部主事刘若璪、为副考官。刑部郎中金光悌、为广东乡试正考官。工部主事陈学頴、为副考官。礼部郎中方维甸、为广西乡试正考官。编修崔景仪、为副考官。翰林院侍读陈嗣龙、为福建乡试正考官。工部主事刘青照、为副考官。检讨徐鉴、为湖南乡试正考官。检讨邓再馨、为副考官。　　

○旌表守正被戕山东潍县民单行可女单氏。癸卯。西藏办事大臣巴忠等奏、前奉谕运送西藏米谷事宜。川省至西藏。道长路险。内地之粮。断难运送。查相近西藏东路之公布。西路之胁噶尔等处。亦有产米之区。即扎什伦布一带粮食。亦属充盈。臣前曾与舒濂、鄂辉等、商酌。拟自打箭炉口外之里塘、巴塘、及察木多、拉里、以至西藏各台站。凡有粮员处所。均应就近采买。量为购办。自数百石、至一二千石不等。建仓存贮。并酌定出陈易新之法。方为有备无患。可省远道挽运之烦。报闻。甲辰。谕军机大臣曰、勒保奏、钱粮完欠数目一摺。朕细阅单内。所有未完各数。皆系本年特旨蠲免之款。此项未完银粮。既经蠲免。止当于摺内声明。又何必另缮清单。牵混开列。再甘省每年所徵银粮。为数无多。虽按数徵收。尚入不敷出。须咨各省协拨。以供该处经费之用。乃经徵各州县。向多亏欠。其意以为积累有年。即可邀恩豁免。在百姓既可宽其输纳。而官吏复得藉以侵渔。遂至习以为常。不肯认真催缴。若云甘省地方瘠薄。则从前如西凉、西夏、俱在彼立国。又从何取给。朕轸念边氓。如果实遇灾荒。蠲赈从无靳惜。若收成并不歉薄。岂可一任相沿侵缺。徒饱贪墨私橐。况国家经费有常。似此逐年亏欠。惟恃蠲免。亦复何所底止。著传谕勒保、务宜留心查察。固不必过事催徵。亦不可听其影射为要。又谕曰、尚安等奏、迪化州所属地方。蝻子萌生。率属扑灭一摺。所办甚好。蝻孽孳生。最为田禾之害。今尚安等一闻禀报。即督率兵夫。分途前往。并力赶捕。乘其甫能跳跃之时。迅速扑灭。俾不致伤损禾苗。自应如此办理。但仍须严饬文武员弁。加意查察。一有蝻孽萌动之处。立即上紧扑捕。不使稍有存留。方为妥善。再迪化州所属、既有蝻子萌生。则镇西府属、及吐鲁番、库尔喀喇乌苏等处。境地毗连。亦恐或有延及。尚安等务宜一体留心。豫为防察。毋使潜萌。将此谕令知之。乙巳。谕曰、巡漕御史和琳奏、湖北帮船行走迟延。查因通帮洒带臬司李天培桅木一千八百根。至通交纳。每帮各六百根。经和琳亲往验勘丈量。围圆三尺六七寸、至二尺四五寸。长五丈有零、至三丈有零不等、并询据运弁禀称、桅木长大。非架木桐篙可比。若捆缚船旁。闸口金门不能容纳。若捎挂船尾。则上水打闸。甚属费力等语。此事大奇。殊出情理之外。各省粮船。向来止准丁舵人等、携带土宜。每船亦止以一百二十石为度。李天培身为臬司。漕务与伊并无关涉。该员有自用木植。理应自行运解。何得派令粮船分带。冀省脚价。并透漏关税。以致漕运迟滞。伊以此图占便宜。即其购买木植时。恐尚不免有短发勒派情弊。况臬司既敢以私物派累官船。则督抚藩司。势必纷纷交带。而道府以下各官。又相率效尤。有碍于漕政者甚大。不可不从重办理。以儆其余。且李天培系屡经获罪之人。经朕加恩。弃瑕录用。乃不知感激自爱。复有贪利误公之事。尤难宽贷。李天培著革职。发往伊犁效力赎罪。其湖北按察使员缺。著成汝舟补授。和琳亲往查明。据实参奏。不稍瞻徇。殊属可嘉。著交部议叙。其派委查出木植之游击周龙章、并无讳饰。亦属可嘉。著交与李奉翰、遇有应升之缺题补。以示鼓励。至桅木至一千八百根之多。捆缚船旁。无难一望而知。毓奇、身为总漕。有签盘之责。何以并不查参。即项家达、系江南巡漕。于各船行进瓜口时。亦不得诿为未见。毕沅、惠龄、近在本省。该臬司有此勒令、官船装载多木之事。因何不行查禁参奏。其咎均无可逭。毕沅、毓奇、惠龄、项家达、均著交部严加议处。再本年运河水势充裕。江浙各帮行走迅速。方冀可符冬兑冬开定制。乃江广各帮。复以阻风水浅为词。脱帮迟滞。现据和琳、查明湖北帮船。因米石不齐。兑开逾限。则江西、湖南、帮船迟缓。其弊大抵亦由于此。除湖南署粮道张官五、已交部严加议处外。其湖北江西粮道。亦著该督抚查取职名。交部严加议处。以示惩创。又谕、据长麟奏、查办大黄一摺。内称东省各州县铺户人等、有赴济宁、济南、二处。采买大黄者。俱令先赴本州县呈明起票。注明数目。其河南商人、转发山东贩卖时。亦先赴怀庆府起票。无票者均即查拏究治等语。大黄药料。为民间疗疾所必需。前因不准与俄罗斯交通贸易。恐奸商私行透漏。是以谕令沿海各省督抚。饬属实力稽查。旋经续降谕旨。不可查办过当。以致因噎废食。并令各就地方情形。妥立章程。发给官票。以凭查验。原恐各处海口地方偷贩出洋。转售俄罗斯。希图厚利。必须严加查禁。至内地各州县。本可任其商贩流通。若一概请领官票。始准采买行运。恐地方官办理不善。非特胥吏藉端勒索。扰累商人。而各州县不肖官员。亦难保无从中染指之弊。以致商贩裹足。药材短缺。于民间多有未便。殊非朕惠爱闾阎之意。嗣后大黄一种。止须于各省沿海口岸。及直隶之山海等关口、近边地方。严行饬禁。毋许丝毫透漏。即陕甘两省。亦祇当于嘉峪关、榆林等处。加意查察。其内地省分。如台湾、琼州、崇明等处。地悬海外。仍著各该地方官、酌定限制。给与官票呈验。以防私贩偷漏。其余各州县、均听其照常贩运。毋庸发给官票。以免纷扰而便民用。将此通谕知之。谕军机大臣等、本日阅长麟奏、山东省五月分粮价单内、所开各府属高梁黄豆价值、较上月稍增等语。东省本年雨水调匀。麦收丰稔。粮价自应平减。何以高梁黄豆。价值转觉稍增。恐系奸牙市侩。知将来粮价必定减落。趁此大田未经收获之前。故擡市价。暗中渔利。以备将来平减地步。亦未可定。不可不留心查察。以杜商贾居奇之弊。至东省今岁收成既经丰稔。恐谷贱伤农。亦当豫为筹备。昨据梁肯堂奏、豫省各属二麦丰收。乘麦多价贱之时。酌买麦石。抵补仓谷等语。所有东省仓谷。应行买补之处。著传谕长麟、乘此时粮价平贱。即照豫省所办。酌量动项采买。以实仓储。并著该抚严饬所属。按照时价。公平买补。毋任短价勒派。致滋弊窦。蠲缓江西省南昌、新建、进贤、鄱阳、余干、德兴、万年、星子、都昌、建昌、德化、德安、瑞昌、湖口、彭泽、十五县。乾隆五十三年水灾额赋。　　

○丙午。谕、昨因江广粮船脱帮迟延。已降旨将毓奇等、及粮道交部严加议处矣。至本年山东、河南、江南、浙江、船只行走迅速。较之上年抵通日期。俱可早至数十日不等。固由运河水势充裕。而沿途挽运。亦属奋勉。上年豫东船只迟误。曾将该管官员等交部议处。则此次抵坝较早之省分。亦不可不加之奖励。所有山东、河南、江南、浙江粮道。及督运押运各员弁。著该督抚等查明咨部、分别议叙。其舵丁人等、并著酌量加赏。以示朕劝惩并用、悉归公当之至意。　　

○丁未。旌表守正捐躯直隶雄县民杨宝妻陈氏。浙江德清县民莫兆益妻宋氏。戊申。谕军机大臣曰、浦霖奏、湖南界连川粤。水陆皆通。私盐出没之所。地方不一。如衡州府所属。与郴、桂、二州接壤。私贩多将粤东红盐、载出耒阳口。及常宁县招源河口。至潜溪寺等处。煎成白色。另改小包。充作淮盐贩卖。历经严饬道府。督率州县。于扼要地方、时时侦缉等语。楚省官引滞销。总由私盐充斥。地方官不能实力查拏所致。今该抚既称严饬所属、于水陆要隘之处。分投躧缉。自应私盐净绝。官引畅销。何以私贩尚敢偷越境内。可见该抚不过徒托空言。仍未实力缉私。以致官盐尚不能畅销。著传谕浦霖、督率道府各员。明查暗访。严密侦缉。以期私贩绝迹。俾淮盐到岸之引。随到随销。无虞壅积。不可徒事具文。仅以一奏塞责。至楚南与川省接壤。向闻该省私盐。多从四川一路偷漏入境。而粤东产盐甚少。在本省销售。尚多不能充裕。又岂能运入楚南。今浦霖奏称、粤东红盐。从耒阳河口、常宁等处。改包贩卖。自系粤东沿海一带。必有煎晒私盐处所。出没贩运。盖因承办官盐。必须按引纳课。而私盐既不纳课。又无引额。奸徒私自煎运。在所不免。故粤东官盐不足。而私盐有余。其弊未必不由于此。著传谕福康安、图萨布、饬属于沿海一带。实力访拏。毋使奸徒私自煎晒。并粤东红盐、是否从耒阳河口载出之处。一并留心查缉。勿任稍有透漏。以杜楚私而裕粤课。又谕、前因在密云途次。有叩阍之四川民人马攀凤、呈递伊父马晏清、所写策论内。有地方官创造非刑等条。曾降旨令该督按款访查。并派员搜看该犯家中。有无不法字迹。一并奏闻矣。兹又经军机大臣将马攀凤审讯、于衣服内搜出字迹一本。内开达州太平县枉死人命数条。俱有年分姓名。是否确实。无难逐一根查。著将搜出之本。钞寄该督。即按照该犯所开各款情节。详悉确查。再字本内所开马波囚禁矮笼一案。据马攀凤供称、马波即伊父马晏清。其五十一年、该州县究因何事、将该犯囚入矮笼。又因何于五十三年释放。此等案件。该州县自必具文申详。该管道府臬司。所司何事。岂竟毫无见闻。著李世杰即严行查究。一并据实覆奏。毋得稍存回护。至马晏清一犯。现尚未经拏获。恐或潜回四川原籍。亦未可定。除行文直隶、并沿途各省查拏外。并著李世杰、余属在本籍地方严密根缉。一经就获。即派员解赴行在。审明办理。将此传谕知之。吏部议奏、旗员现居外任、因亲老改补京职者。请先令掣签。分派各衙门行走。仍照例按班铨选。未经得缺以前。照常给予公费。不食俸。再查此等人员。向因陵寝各缺。系五百里以内。仍令一同掣补。嗣后请以在京各衙门选补。所有外任亲老改补京职满洲、蒙古、汉军、各员。并现任陵寝官。亲年七十五岁以上者、查明照此办理。从之。　　

○旌表守正捐躯直隶雄县民赵世行妻于氏。己酉。吏部尚书管理国子监事务彭元瑞等奏、八旗官学生。请于查学时、验其年幼多熟经书。文理通顺者。给与双分钱粮。遇有甄汰缺出归并。每学以十名为限。以昭鼓励。得旨、此项官学生额缺。每旗于百名内裁去十名。添作出色学生膏火。以示劝惩。固不为多。但于其中挑取十人。给与双分钱粮。未免过优。嗣后如遇甄汰时。百名内陆续裁扣十名。挑取多熟经书、文理明顺者二十名。将此十名钱粮。分为二十分给予。既足以昭鼓励。又可以多育人材。较为两有裨益。庚戌。谕、前据富纲奏、云南通海等五州县、于五月十四日连次地震。亲往查办。业降旨令该督确实妥办。照乾隆二十八年江川等处地震之例赈给。并将应纳条公等项。一体蠲免矣。兹据查明通海等五州县城垣官署。俱有坍坏。民居并多倒塌。间有伤毙人口之处。共赈银九千九十余两。需谷一万九千三百五十余石。各于本处仓存内动支。如有不敷。照例折银五钱等语。此次通海等处。同时地震。情形较重。小民仓猝被灾。殊堪轸悯。若仅每石折给五钱。为数尚少。恐不敷买食。著再施恩、加倍折给银一两。所有已经散给者。仍即按数补发。该督抚当不时查察。督同所属。如数补给。毋任官吏从中稍有克扣侵渔。务使灾民均沾实惠。其坍塌房屋。伤毙人口。仍照二十八年之例。妥为抚恤。该督抚其率属加意稽查。实力办理。以副朕惠恤灾黎。有加无己至意。至各州县、及佐杂等、衙署坍塌。例给银两。不敷修葺。并著准其加倍借给。展限扣还。以示体恤。该部即遵谕速行。谕军机大臣曰、刘峨奏、拏获行劫多案之凶盗李海等审明定拟一摺。已批交军机大臣、会同行在法司、核拟速奏矣。此案盗犯李海等、胆敢纠约多人。在多伦诺尔地方、肆行劫掠。实属目无法纪。口外地方。多系蒙古居住。境壤辽阔。非口内可比。此等叠行抢劫之案。在内地已不应有其事。今口外亦似此盗劫频闻。蒙古人民。皆难安处。更属不成事体。著传谕刘峨、务严饬该道府等、督率各厅、随时留心。实力严缉。务令奸宄敛迹。以靖口外地方。此次首夥各犯。业经拏获。府道等姑免议处。若将来不知认真督缉。复有此等肆劫之案。朕必将该管道府州县、一并严议。决不宽贷。除就近令军机大臣传知热河道府外。并著刘峨传知口北。一体遵照。其逸盗孙二、仍著严缉务获。毋任远扬漏网。再此等在口外行劫重犯。自应即在犯事地方、正法示众。方足使人知所儆畏。今因招解到省。留彼监禁。此时自不必再行解回。致有疎脱等事。而刘峨摺内、未将人犯现在何处、声叙明晰。殊属疎漏。将此谕令知之。辛亥。谕军机大臣等、前因召见永昌府知府宣世涛、据称缅甸孟矣、曾经禀称该国欲于明年敬遣使臣虔请封号。当即降旨传谕富纲等、是否知有缅甸请封信息。并询问贺长庚、于伴送缅甸贡使时。该使曾否于途间告知此语。令该督等据实具奏。此旨于五月二十一日发往。迄今已逾一月。尚未据该督等查明覆奏。缅甸如果于明岁遣使到关。吁请封号。自是好事。该督等是否知有封号信息。从前因何未经具奏。及询问贺长庚、该贡使有无告知此事之处。即应详晰奏闻。以慰廑注。将此由六百里发往。著再传谕富纲等、即遵前降谕旨。迅速由驿驰奏。不必俟宣世涛到滇传问。致稽时日。又此时若有缅使。亦即照上年例。速行送京。不必候旨。　　

○予安南阵亡广西提督赠壮烈伯许世亨、谥昭毅。广西左江镇总兵尚维昇、谥直烈。闽粤南澳镇总兵张朝龙、谥壮果。并祭葬如例。入祀昭忠祠。癸丑。谕、前因和琳参奏李天培私派湖北帮船、带运桅木一千八百根。以致漕运迟滞。已降旨将李天培革职、发往伊犁矣。本日又据苏凌阿等奏、讯据湖南三帮弁丁等供称、该省帮船。于三月初一二日行抵汉口。至二十七八等日。始得领到运费。又奉本道谕、代湖北臬司等桅木一百五十根。迟至四月初三四日、方自汉口开行等语。李天培身为臬司大员。且系屡经获罪。经朕弃瑕录用之人。竟敢牟利误公。派令官船私带木植、至一千八百根之多。其□恩作弊。已出情理之外。乃于湖南各帮船。复洒带桅木一百五十根。致该省漕船。又羁延八九日。似此辗转洒派。贪多无厌。罔顾漕运迟延。其罪甚大。仅予发往伊犁。不足蔽辜。且伊何由积有多赀。购此木植。作何使用。均应逐一根究。李天培著革职拏问。交与阿桂、会同毕沅、惠龄、严行审讯。定拟具奏。再据苏凌阿等奏称、湖广二省漕船脱帮。始因州县运米稽迟。岳州卫守备发费不早。该湖北调任粮道王均、湖南署粮道张官五、办理不善。捏报颟顸。继为李天培分带木植。以致稽迟时日等语。除张官五业经有旨严加议处外。王均亦著一并交部严加议处。其运米稽迟之各州县。并发费不早之卫守备。并著阿桂等查明参奏。甲寅。予故直隶马兰镇总兵加提督衔李奉尧祭葬如例。谥慎简。　　

○旌表守正被戕安徽宣城县民杨武盛妻高氏。　　

○是月。江南河道总督兰第锡奏、闰五月内、黄河水陆续加长。新旧埽坝。各有平蛰。并令镶办坚实。现在水渐稍落。至洪泽湖内、自拆展清口各坝后。湖水畅出。江西尾帮。现已过竣。应开中河之钳口坝。宣引清水。洩入盐河。并用料盘里坝头。以便启放。惟是现在额设浚柳船。不敷所用。查上年徵瑞、捐造拨船三百号。为拨粮运料之用。今粮船过竣。无须起拨。臣分配船兵。分领此项拨船。押赴左营荡内。并催浚柳各船。运完右营之料。一体转运左营料物。得旨、诸凡皆妥。欣慰览之。云贵总督富纲、云南巡抚谭尚忠奏、前奉旨赏回缅甸犭□罢夷六名内、有内地陇川土司夷人二名。当发该土司领回。其孟五等四名。系阿瓦蛮暮犭□罢夷。随交腾越镇总兵刘之仁、知州屠述濂、令其行知老官屯头目。遣人到关请领。昨据该镇州禀称、老官屯大头目渺蕴来信云。去岁我国细哈觉控等、到天朝进贡。蒙大皇帝重赏遣回。回到木邦。遣人先行报信。我国王子不胜感激。及细哈觉控到阿瓦时。王子迎出三站。接进城中。举国臣民。莫不感激天朝。今又遣回孟五等四人。愈加感悦。已差人禀报王子。俟王子信到。即差人到铁壁关请领等语。看其如此慎重。将来遣人到关。必别有恳求之事。臣等现委蒙化同知朱锦昌、驰赴腾越。会同该镇、俟渺蕴差人到关。将孟五等四人。令其领回。并密饬朱锦昌、察看来目情形。如彼国有差使请封口气。即作朱锦昌己意。以大皇帝施恩。准令尔国纳款内附。今复赏还留人。皆因尔国长、诚心向化所致。明年系大皇帝八旬万寿。尔国长果虔诚遣使前来。督抚大臣。必为代奏。大皇帝亦必格外加恩。如此晓谕来人。令其归告渺蕴。转达该国长。俾孟陨闻知。益坚向化之心。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百三十一


大清高宗法天隆运至诚先觉体元立极敷文奋武孝慈神圣纯皇帝实录卷之一千三百三十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十四年。己酉。六月。乙卯朔。谕曰、保宁、尚安奏、据伊犁、乌噜木齐两处各废员等、二百七十余员名。呈称、恭遇八旬万寿。欢跃难名。谨于今年豫庆。明年恭祝。虔建经坛。稍申蚁悃等语。所奏殊属非是。新疆各废员。俱系缘事较重之人。是以发往该处。令其效力自赎。非寻常废员可比。从前遇有庆典。各直省废员、赴京建立经坛。曾加恩择其情节稍轻者、量予录用。并分别赏给顶带。然亦出于特恩。非臣下所得陈请。保宁等此奏、必系为该废员等设法邀恩地步。试思此等效力之人。既不准其赴京祝嘏。且获咎俱重。岂在彼建立经坛。遂可望施恩释回耶。所奏断不可行。至明年朕八旬万寿。前经俯准王公大臣等之请。举行庆典。原因中外臣工。吁请祝厘。效悃抒忱。情词恳切。亦古来稀有之事。朕若却而不允。转似类于矫情。是以准其各输经费。在京办理。襄兹盛典。仍谕令务从节省。毋得踵事增华。其各直省距京既远。又何必纷纷仿办万寿亭经坛等项。徒滋糜费。所有明年万寿各直省建立万寿亭经坛之处。著概行停止。各省且然。新疆地方。更可不必也。将此通谕知之。　　

○谕军机大臣等、据全德奏、湖南省官盐、从前原系旺销。今日少一日。若非私盐占卖。民间于何处买食。该省私盐充斥。不问可知。但得私盐之来路一清。则官引之行销自畅等语。湖南界连川粤。水陆皆通。为私盐出没之地。该抚果能于要隘处所。饬属躧缉。自必私盐净绝。而官盐畅销。今全德称现在汉口存积多盐。而湖南水贩。寥寥无几。非地方官需索。成本有亏。即系得受私贩馈送。以致水贩裹足不前。二者必出其一。是该抚前奏实力查缉。私枭敛迹之处。不过徒托空言。仅以一奏塞责。殊不可信。除将全德原摺、钞寄该抚阅看外。著传谕浦霖、即将近年水贩、何以不赴汉口转运。并地方官有无需索。及得受私贩馈送、以致官引不能畅销之处。一并详细查明。据实明白回奏。毋得稍存隐饰。致干戾咎。　　

○又谕、据阿桂奏、审拟湖南沅陵县民李茂才、呈控银匠串通柜书、多收火耗银一案。系属虚诬。将李茂才定拟、改发乌噜木齐。并挟嫌唆讼之银匠张同盛、发往伊犁。其随同附和之向正珑等犯、分别杖徒。所办均尚允协。该部即可照覆。至生员沈攀桂、武生张英、身列黉宫、乃敢听从李茂才等指使。润色缮写违例碑文。实属有乖行止。仅予褫革。不足蔽辜。阿桂所拟。未免失之轻纵。著传谕刑部堂官。即将沈攀桂、张英二犯。一并定拟发遣。以示惩儆。　　

○丙辰。成都将军鄂辉等奏、巴勒布畏罪输诚。遣头目来营乞降。臣等察其意诚。随将唐古忒番兵、先行彻动。一面宣布恩威。设法招致。兹据总兵穆克登阿等、带领巴勒布大头目噶登嘛撒海哈哩乌巴第哇等、环跪营门。悔罪乞恩。禀称、我等远在边外。本与唐古忒和好。常来西藏交易。近因西藏人、将我等货物、任意加税。并于食盐内、搀入砂土。我等实不能堪。冒昧侵犯边地。今大兵远来。我等不敢抗拒。望风退回。今蒙将从前在藏滋事之噶布伦、并加税之第巴等、均革退治罪。又将办事驻藏大臣更换。莫不感仰大皇帝公正严明。额手称颂。臣等随向宣布威德。大兵所向。屡著荡平。并将如天好生之心。向其一一晓示。番众等叩头畏服。随令西藏噶布伦第巴等、将减税售盐等事说明。立定规条。勘明边界。各设盟誓。并取具该部落永不滋事图记番结。交噶布伦收存备案。所有汉土官兵。当令分起全彻。留换台藏。随营粮员。俱以次彻回。其前藏济咙、聂拉木、宗喀、胁噶尔等处。俱各慎选总管。给与执照委牌。饬令妥为经理。复谕噶布伦第巴等、随时查察。教养兼行。俾令安分守法以仰副皇上爱护唐古忒僧俗番众之至意下部知之。　　

○丁巳。谕、每年夏间驻跸热河。至秋令进哨、以为柔远诘戎之举。典至盛也。但避暑山庄、以及南北两路行宫。地方广阔。较之瀛台、三海、圆明园、三山等处相仿。所有京内园庭。皆设大员总辖。又有如巴宁阿、福克精额等以郎中职衔管理者。热河地处口外。虽不便特派大臣前来管辖。第以总管二人管理。职分较小。未免不协体制。所有现在热河总管董椿、佛保、即著照巴宁阿福克精额之例。赏给郎中职衔。管理热河事务。并著赏戴花翎。其苑副四员。本系五品。亦著以原衔改为苑丞。以资协理。　　

○又谕、据书麟等奏、江西袁州帮旗丁李周、姚汉表、军船二只。行至黄河大溜。陡遇暴风。掣断锚缆。船身侧转。浪涌入舱。兼以两船撞击。登时散裂。所有粮米蓆板。漂淌无存。淹毙副丁姚绣声等三名口等语。旗丁李周、姚汉表二船。装载重运。正入黄河大溜之时。猝遭暴风人力难施。以致粮石漂没。淹毙人口。殊为可悯。著加恩将该二船漂淌米石蓆竹松板等件。概行豁免。其淹毙之副丁姚绣声等三名口。照例分别恤赏。至该旗丁等漂散船只。并著给料成造。以示体恤。该部即遵谕行。　　

○谕军机大臣曰、梁肯堂奏审拟息县令陈文衡、因两淮委员借拨引盐到境。留难图索情形。从重发往伊犁一摺。亦止可如此定拟。已交军机大臣、会同行在刑部议奏矣。摺内所称、汪良增、运到官盐。隔阅一月之久。民间仍不致淡食等语。此项官盐。既经日久未售。民食又从何出。非食私盐而何。虽据供向邻封官店购买。零星售卖。希图微利。但以数包零星之盐。何以一月之久。足敷民食。所供究恐尚有不实不尽。著传谕梁肯堂、即将此情节。再行严切讯究。毋任稍有隐饰。　　

○蠲免安徽安庆、徽州、池州、太平、庐州、泗州、和州等府州属。乾隆五十三年水灾额赋。　　

○戊午。谕军机大臣曰、阿桂奏勘明周家嘴砂洲、应行添接石坝情形一摺。据称周家嘴砂滩、系大水暴涨之时。挟带砂块石子。随波直下。结聚而成礓碛。难以挑挖。请于大堤顶冲处所。设法办理。以冀逼溜敌砂等语。老龙石堤、对岸周家嘴砂滩。既系礓碛。非如窖金洲活沙停积者可比。亦祗可如阿桂所奏、于顶冲处所添做石坝。以资护堤刷砂。著即交与该督抚等、于秋深水落时。遵照妥协办理。　　

○己未。谕、据伍拉纳奏审拟金门镇标巡洋兵船被劫一案。将纠夥行劫之盗犯彭庇等、五十五名。恭请王命正法枭示。此等洋面盗匪。纠集多人。肆行抢劫。实为不法已极。自当立寘重典。俾匪徒咸知儆畏。但正法至五十五名之多。殊用恻然。该犯等固属情罪重大。法无可贷。究愧不能道之以德。不得不齐之以刑。因思闽省濒临海洋。民人等如果安心守分。即在洋往来贸易。原所不禁。乃近年以来。盗劫频闻。总由富勒浑、雅德、在闽诸事废弛。毫无整顿。以致盗风日炽。酿成重案。不一而足。伊二人之罪。实难解免。是以朕将伊二人发往伊犁。以示创惩。现在闽省督抚。即系从前该省抚藩也。朕宽其已往之咎。特加简擢。务须实心整饬。戢暴安良。方为无负委任。该省民风慓悍。自未便再事姑息。以致水懦民玩多罹法网。但小民岂皆桀骜难化。该省之盗案累累。究由从前地方官废弛因循所致。不可不明白晓谕。著该督抚等、即将富勒浑等种种贻误。业经治罪。及朕此次办理多犯。虽心存不忍。不得不办各缘由。详悉出示。谕令该省民人等、各守本分。勉为善良。咸以盗犯彭庇等为炯戒。悔过自新。痛加湔涤。况朕之重治盗犯。正所以安靖闾阎。稂莠既除。尔等可各安生业。益当于姻族乡党内、互相诫勉。毋致再蹈刑章。共为盛世良民。岂非美事。如此剀切晓示。使穷乡僻壤。胥得周知。庶该省民人。争自濯磨。去恶从善。不致重罹宪典。以副朕矜恤成全之至意。　　

○谕军机大臣等、此次调往赴藏协剿之屯练降番等。俱系曾往台湾剿贼之人。该屯番等、由川赴闽。沿途州县折给夫价。以及督抚等量加犒赏。俱得厚沾余润。此次赴藏。一出打箭炉。俱系穷苦番地。于口粮之外。并无另有得项。虽台湾之例外多得。原不能引以为常。但恐屯番等无知。因前赴闽省。俱获厚利。今不能一律得有赢余。惟令冲寒跋涉。耐受劳苦。心怀畏惧。将来设再有徵调。不能仍前踊跃。亦未可知。现在巴勒布、业经乞降蒇事。所有调往屯练降番等。著传谕鄂辉、成德、即酌量赏给。并向其明白晓谕。以尔等从前赴台湾。曾经打仗出力。此次并未打仗。且系口外。非台湾可比。皇上因念尔等远赴后藏协剿。口外地方。又属贫苦。别无得项。是以仍加恩赏。其进口后、再著李世杰酌赏。使该屯番等、知奉调征剿。不以为累而以为乐。方为妥善也。将此由五百里传谕知之。　　

○调广州满洲副都统色克图、为广州汉军副都统。以正红旗蒙古副都统评德、为广州满洲副都统。　　

○以福建陆路提督梁朝桂、广西提督海禄、对调。　　

○庚申。谕、朕阅国史馆所进贰臣传。乙编内薛所蕴、张忻二人俱曾顺从流贼。后始归降本朝。严自明、则既经投诚后。于尚之信谋叛。辄复从逆。嗣又与尚之信同降。此等从贼反覆之人。俱于立传之例。大为不协。夫人臣策名委质。忠于所事。既遇宗社改移。自应抗节捐躯。方无愧在三之义。是以明末殉难诸臣。朕嘉其忠烈。特为赐谥。虽其中有曾经抗我颜行者。亦令一并褒谥。盖以各为其主。在本朝则为梗化。而在胜国不失为效忠。未忍令其湮没弗彰。爰为之锡谥表扬。以发幽光而昭激劝。至在前明业经身登仕版。继复臣事本朝者。伊等能知天命攸归。率先投顺。且间有功绩可纪。不可摈而不录。第因其大节究属有亏。因特命第其优劣。另立贰臣传。分为甲乙二编。于忠厚之中。仍寓激扬之道。所以垂教于万世者甚大。此内即有归顺之后。又去而从唐、桂、福、潞、各王者。虽其人反侧无定。然唐桂各王。究为明之宗支。尚可托辞于系怀故主。即列入乙编。不至有乖史例。若薛所蕴、张忻、严自明诸人。或先经从贼。复降本朝。或已经归顺。又叛从吴、耿、尚三逆。进退无据。惟知嗜利偷生。罔顾大义。不足齿于人类。此外如冯铨、龚鼎孳、金之俊等。其行迹亦与薛所蕴等相仿。皆靦颜无耻。为清论所不容。而钱谦益之流。既经臣事本朝。复敢肆行诽谤。其居心行事尤不可问。非李永芳、洪承畴诸人。归顺后曾著劳绩者可比。若为之立传。其何以励臣节而示来兹。国史为天下大公。是非笔削。法戒凛然。岂可稍容假借。所有贰臣传甲乙编内、如冯铨、龚鼎孳、薛所蕴、钱谦益等者。著该馆总裁详细查明。概行奏闻彻去。不必立传。若以伊等行为丑秽。一经删削。其姓名转不传于后。得幸免将来之訾议。不妨仅为立表。排列姓名。摘叙事迹。并将此旨冠于表首。俾天下万世。共知似此行同狗彘之徒。既不得炳丹青之列。仍不能逃斧钺之诛。于彰瘅更为有益。该总裁等、其悉心校核。以副朕扶植纲常。折衷公当至意。　　

○以头等侍卫扎克塔尔、为正红旗蒙古副都统。　　

○旌表守正捐躯直隶东明县民宋黄水妻朱氏。　　

○辛酉。谕、据苏凌阿等奏查讯江西帮船迟误一摺。内称询据粮道郑交泰、总运通判徐观海、及弁兵人等供称、此次帮船行走迟延。因恳借运费银两。未能早得。又春间凤凰滩等处间段浅阻。经署道蔡葵等、疏浚起拨。查凤凰滩距省城仅十余里。如果因旱水浅。该管官何不先事绸缪。迅速疏捞起拨。而应发银两。又不及时接济等语。凤凰滩等处。向来并未闻有浅阻之事。明系因开兑迟延。及各船借领运费。未能早为给发。托词在凤凰滩迟滞。何裕城系该省巡抚。书麟署篆累月。且凤凰滩、与省城相距甚近。该督抚于天庾正供。并不悉心经理。玩忽贻误。实难辞咎。书麟、何裕城、著交部严加议处。至该粮道既不先事筹办。又不早发银两。以致拮据迟延。著该督抚查明。系蔡葵任内之事。抑系郑交泰任内之事。速行详查具奏。一并交部严加议处。至通判徐观海、系属领运。其咎较轻。著交部议处。　　

○壬戌。谕、户部议驳、山东省改徵麦石。应照原议办理一摺。已批依议速行矣。昨因长麟奏请改徵麦石。朕意方以该抚因本年二麦收成。十分丰稔。恐谷贱伤农。必系多购麦石。运京备用。前因该省收成丰稔。曾谕令该省乘此粮价平贱之时。仿照豫省酌量采买。以实仓储。何以未据覆奏。乃转以麦性不耐久贮。恐京师仓贮存积过多。无须改徵为辞。殊属无谓。况今岁改徵。乃系明年额运。即今岁直省二麦有收。京师无需平粜。所存麦石。自有搭放八旗兵丁甲米等项之用。又何必该抚代计及此。为之鳃鳃过虑耶。将此传谕知之。　　

○癸亥。以江南江北河标左营副将伊楞额、为浙江定海镇总兵。　　

○甲子。谕军机大臣曰、李奉翰等奏、伏前河水陡长。各工抢护平稳情形一摺。内称兰仪睢宁等处、南北两岸。长水五六尺至八九尺不等、堤工均有卑矬蛰陷之处。各厅营汛抢办稳固。其铜瓦厢工、长水九尺。连底水共二丈二尺。大溜汹涌。埽外水深三丈二三尺、至四丈三四尺不等。埽工随镶随蛰。势甚险要。李奉翰等、督同该道、及备弁兵夫等。分段上紧抢镶。现在一律完固。水势渐亦消落等语。以手加额。欣慰览之。此次河水陡长。堤工多有蛰陷。该督等督率河员弁兵。立时抢护。埽坝得以稳固无虞。此皆仰赖神贶。默加护佑。化险为平。自应虔诚致祭。以答灵庥。著将内府瓣香一分。发交该督等。亲赴河神庙敬谨拈香。其南河各工。前经书麟、兰第锡奏、黄河水势暴涨。业经抢护平稳。该处河神庙。亦当虔诚致祭。著将瓣香一分。一并发交该督、即亲诣拈香。以酬嘉佑。目下甫届伏汛。为日方长。著传谕该督抚。均当倍加敬慎督率在工员弁上下巡查。随时防护。不可因现在平稳。稍涉大意。俟秋汛一过。安澜有庆。所有南河、东河、各督抚、及在工员弁。均当给予议叙。以示优奖也。将此各先传谕知之。　　

○吏部议、于洒带李天培木植、及江广漕船迟误之处。并不据实参奏之漕运总督毓奇等、分别革职降调。其查明据实参奏之巡漕御史和琳、照例加级得旨、毓奇、身为漕运总督。项家达、特派巡视南漕。稽查漕运。是其专责。乃于江广各船开行迟误。并不豫行檄催。迨至节节脱帮。仍思曲为回护。不将该管粮道等、迟开捏报各情弊、据实严参。且湖广通帮。因代李天培洒带桅木。以致耽延多日。毓奇有签盘之责。项家达驻劄瓜仪。此项桅木。至一千九百五十根之多。根件又复长大。捆缚系带无难一望而知。毓奇、项家达、宁得诿为未见。辄敢有心徇隐。及传旨询问。尚以失于觉察。捏词巧辩。其获咎较重。非寻常错误可比。况毓奇、由巡漕擢任漕运总督八年以来。皆有截留守冻之事。有过无功。其不实心经理可知。毓奇、项家达、均著照部议革职。其漕运总督员缺。著管干珍补授。即速赴运河一带、接印任事。至毕沅、惠龄、任听粮道捏报开帮。又不将李天培私带多木之处参奏。本应照部议降调。但念毕沅向来尚属能事。惠龄在外任未久。姑著从宽。改为革职留任。八年无过。再行开复。以观后效。　　

○乙丑。调礼部右侍郎邹奕孝、为工部右侍郎。以宗人府府丞窦光鼐、为礼部右侍郎。　　

○丙寅。谕曰、毕沅等奏、李天培交与湖广通省帮船洒带木植一事。据李天培供、曾向调任粮道王均、护粮道王兴谟、张官五等告知。该道等、虽讯无分肥情事。但袒徇同官。并不劝且。又不禀揭。任其洒带。以致迟阻漕船。请旨革职拏问。押运各官。均请革职。并自请从重治罪等语。王均、王兴谟、张官五、俱著革职拏问。交该督等审明。定拟具奏。通判李英、谭尧龙、俱著革职。毕沅、惠龄、并著交部严察议奏。　　

○谕军机大臣等、昨阿桂、及毕沅等、先后奏到。李天培于帮船洒带木植一千九百五十根。内有八百根。系福康安托伊购办等语。不谓福康安竟有此事。福康安为傅恒之子。自幼即供任使。豢养训诲。受恩有年。前岁平定台湾。生擒二丑。朕以其著有劳绩。恩锡优渥。乃竟有托办木植一事。实出意料之外。朕赏功罚罪。一秉大公。前此军功告蒇。既经重予酬庸。则此次交李天培购办桅木。亦当从重治罪。本应将所有公爵。并四团龙补服、宝石顶、黄带等类。尽行革除。以示惩创。第念现在阮光显赍表投诚。进京入觐。明年尚有阮惠亲自到京叩祝万寿之事。若此时遽将福康安公爵降革。并改换章服。非特观瞻不肃。且使夷众等见而心疑。甚有关系。将来福康安覆奏到时。朕再酌量加恩降旨。设或无阮惠献悃归诚之事。则福康安竟至罪无可逭。朕实引以自愧。而又为福康安幸也。著福康安将如何交与李天培购买。并是否曾示令其在帮船带运之处。即速据实覆奏。毋或稍有隐饰。致负朕格外成全之意。至本日据福康安奏、阮惠谢表。俟水势消退方可赍送到关等语。计今已逾旬日。想谢表已可递到桂林。福康安一俟谢表到来。即行迅速奏闻。以慰廑注。将此由六百里加紧谕令知之。
  </div>
  <div class="pagination">
   <a href="清实录乾隆朝实录_page1686.html">
    上一页
   </a>
   <span>
    ...
   </span>
   <a href="清实录乾隆朝实录_page1682.html">
    1682
   </a>
   <a href="清实录乾隆朝实录_page1683.html">
    1683
   </a>
   <a href="清实录乾隆朝实录_page1684.html">
    1684
   </a>
   <a href="清实录乾隆朝实录_page1685.html">
    1685
   </a>
   <a href="清实录乾隆朝实录_page1686.html">
    1686
   </a>
   <span class="current-page">
    1687
   </span>
   <a href="清实录乾隆朝实录_page1688.html">
    1688
   </a>
   <a href="清实录乾隆朝实录_page1689.html">
    1689
   </a>
   <a href="清实录乾隆朝实录_page1690.html">
    1690
   </a>
   <a href="清实录乾隆朝实录_page1691.html">
    1691
   </a>
   <a href="清实录乾隆朝实录_page1692.html">
    1692
   </a>
   <span>
    ...
   </span>
   <a href="清实录乾隆朝实录_page1688.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
