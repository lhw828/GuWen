<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 161 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 161 页/共 1316 页</h1>
    <div class="content">
○己未。出使美日秘国大臣陈兰彬奏。前赴日国以在美华民甚众。拟留副使臣容闳在美督率经理。刊木质关防一颗。文曰大清钦差副使关防以备行用报闻。　　

○庚申。孝端文皇后忌辰遣官祭昭陵谕内阁。李瀚章等奏查明衰庸不职各员请旨勒令休致等语。湖北坐补东湖县知县金大镛老态龙钟南漳县知县陈祖心病势缠绵均著勒令休致以肃官方。现月　　

○命詹事府詹事孙毓汶提督安徽学政现月　　

○辛酉。谕内阁、勒方锜奏遵查在籍道员刘成忠伤疾痊愈步履如常。精神尚健委无衰病情状应否起用。请旨办理等语。前任河南南汝光道刘成忠著送部引见。现月　　

○以都察院左副都御史张澐卿。为工部右侍郎。兼管钱法堂事务仍兼署吏部右侍郎现月　　

○壬戌。以神灵显应颁直隶固安县。东岳庙扁额以京师及山西雨泽稀少命直隶总督李鸿章派员赴直隶邯郸县迎请龙神庙铁牌来省　　

○予原任江南福山镇总兵陈胜元。在福建同安县原籍建立专祠。从闽浙总督何璟请也。摺包　　

○蠲缓直隶文安、霸、宝坻、安、高阳、河闲、任邱献安平、景、十州县。本年上忙。暨旧欠正杂钱粮有差。现月　　

○癸亥。命顺天府派员赴保定迎请邯郸县龙神庙铁牌来京在大光明殿供奉派庄亲王载勋祈祷行礼。甲子。谕内阁、户部奏、工部恭办太庙龛案等项物料价银援案找给清款所请另发工价银两。无案可稽。应由工部自行办理。以免牵混等语。恭办太庙龛案等项另有工价银两前系工部由节慎库给发。此次户部查照成案未将此项银两核发。本系照例办理。惟此项工程紧要。工部节慎库存款无多。难以拨发。亦系实情。所有应发工价银一万九百余两。即著户部照数拨给工部应用。此外各项工价银两仍著查照向章。由工部节慎库给发。以免牵混。而重库储。现月　　

○又谕。傅振邦奏。站员不服水土。呈请回京当差一摺。独石口距京不远。该处管站司员。理藩院郎中祺保。辄以水土不服为词求卸差使。其性耽安逸。已可概见。祺保著即开缺回旗。所请回原衙门当差之处。著不准行其管站差缺著理藩院照例拣员更换。现月　　

○丙寅。谕内阁前因京师暨山西雨泽稀少迭设坛祈祷迄今未沛甘霖。朕心弥深焦盼。兹据曾国荃奏。山西亢旱日甚现在省城设坛。并迎请盂县等处素著灵应神像虔祈雨泽。著发去大藏香二十枝。交曾国荃祇领分诣各坛。敬谨祈祷。以邀神贶而迓和甘。现月　　

○谕军机大臣等锡纶奏请旨催解饷银一摺。据称塔尔巴哈台专饷。光绪四年分。山东。陕西。除解还部库银二万两各欠解银一万两。河南山西全未拨解请与本年协饷一并饬催等语。塔城地处边陲时有匪踪出扰现在办理防务。官兵需饷迫切系属实在情形除山西本年旱象复见。钱粮尚未徵收。毋庸催解外著周恒祺、文格、涂宗瀛、谭钟麟、将上年欠解塔城饷银。暨本年应协之款。一并如数筹拨派员会同该城委员。解至绥远城将军衙门转解俾济要需。前有旨谕令锡纶将接收伊犁、及分界事宜与左宗棠金顺。相机筹办著该参赞与左宗棠等豫为筹画俟俄国派员。约定在何处交收即行驰往会晤妥议办理。以副委任将此由五百里各谕令知之。现月　　

○山西巡抚曾国荃奏。节届芒种晋省未得透雨二麦多已受伤秋禾尚难播种。得旨。京师及山西雨泽愆期。朕心实深殷盼。业经设坛祈祷兹览所奏。晋省仍未得有透雨。焦灼殊深惟有竭诚吁祷冀迓和甘而苏民困。摺包　　

○又奏。晋省西征月饷实难筹解。得旨。据奏晋省雨泽愆期。灾象复见。上忙钱粮尚未徵收。自系实情。所有西征月饷准其暂缓筹解。本日据锡纶奏请饬催山西应解饷银亦已将现在未能拨解情形谕知矣。摺包　　

○丁卯。以京师及山西得雨未足上诣大高殿祈祷行礼派惇亲王奕誴诣时应宫。恭亲王奕诣昭显庙。贝勒载治诣宣仁庙。贝勒载澂诣凝和庙。礼亲王世铎诣觉生寺。豫亲王本格诣黑龙潭。贝勒载滢诣白龙潭。惠郡王奕详诣清漪园龙神祠镇国公奕谟诣静明园龙神祠拈香。　　

○戊辰。伊犁将军金顺奏剿捕陕回句结黑宰哈萨克。西北两路一律肃清恳恩议恤奖励。得旨。舒为礼等。均著交部从优议恤其叠次剿贼出力员弁兵勇。著准其择尤保奖。毋许冒滥摺包　　

○浙江巡抚梅启照奏先后剿办台属匪徒及湖州临安等处擒斩首要各匪。出力员弁汇案择尤酌保得旨。李新燕著交部从优议叙。唐树森等。均著照所请奖励。摺包　　

○予浙江省阵亡被戕殉难满汉文武官绅举贡生监。及外省寄居绅监恒祥等旌恤如例。摺包　　

○己巳。谕内阁前据给事中王昕奏山东委员高文保被杀一案。元恶轻纵。请将朱永康立正典刑各节当交大学士会同刑部妥议具奏。兹据奏称朱永康身为县令。屡次强借商民银两。已属贪婪不法迨委员高文保提犯伊侄朱宝森以诱杀捏报等情告知。朱永康立时听从。并不阻止。又以谋情与幕友密商许给委员李树坚捐项。一同捏禀。嗣因缉凶紧急。并给予朱宝森银两同赵聋子等一并纵令逃逸。就该犯所供各情节而论事前则密谋诡计逐一知情事后则凶手要证全行纵脱且被杀者。即系查提控案之人。是该犯先有图脱己罪之意。居心实不可问。可否改为斩监候等语。详加披览。王昕所援李毓昌被害成案。情形固有不同而朱永康情节重大实属罪浮于法著即改为斩监候归入本年秋审办理。广寿等原奏将朱永康发往黑龙江各节。既系按照本律定拟。即著毋庸置议。理问衔巡检高文保。业经降旨照衔从优议恤。著再加恩照四五品官例赐恤。现月　　

○庚午。旌表安徽芜湖县节孝妇黄张氏。摺包　　

○辛未。总理各国事务衙门奏。美国前伯理玺天德格兰忒。来京游历旋即出京。报闻。摺包　　

○又代递前出使英法两国大臣兵部左侍郎郭嵩焘奏报到籍日期。得旨该侍郎办事实心不辞劳瘁著俟病体稍痊。即行来京供职。摺包　　

○考试应开列试差满汉二品以下京堂各官于上书房。　　

○壬申。孝慎成皇后忌辰遣官祭慕陵　　

○谕内阁、前因恩承等奏遵查川省盐务改办官运商销利少弊多。与丁宝桢原奏不符。当经谕令户部酌核具奏。兹据奏称川省自开办官运后。叠据该督奏报边计额引全数。销滞引至一万余张。所收税羡截厘。暨杂款至一百余万两。是该局之有益课款。似尚可凭滇黔岸引久悬。现在开办黔边。甫著成效。未可遽行更改。其改包抽厘一节。统核盐价。每斤所加。祗在毫厘之闲。不致遽妨民食。且该省现时办法。虽属官运。仍由商销。该督摺内既有川盐旺销号商添设之语。自亦不致病商。再查该督前奏。边盐增收银两。除本省留支外。尚能因应有余。即以抵捐拨款二十五万余两言之是其赢余之数。当不止八九万两。请仍饬该督妥筹办理各等语。即著丁宝桢懔遵闰三月二十二日谕旨。将官运商销各事宜。悉心区画。慎始图终封疆大吏。整顿地方公事。固不可动于浮言。亦不可操之过蹙。务令裕课恤商便民。均无窒碍。方为不负委任。其在事官员。尤宜随时督率。勿令日久懈生。设有始勤终怠。或将来徵收渐绌。不便民用等情。则咎有攸归。必惟该督是问。并著按照户部先后奏咨各案。迅将徵收杂款开支局用领收运本。及拨还借款数目。限期并新收各款。如何分别存局解道。及此次恩承等原奏所称不符情节。各归各款。详晰查明具奏。仍一面分造清册。专案报部核销不得稍涉含混致滋口实。现月　　

○又谕、前据崇绮、冯誉骥。将降调侍卫倭兴额控案。按律拟奏是日复据都察院奏倭兴额呈诉各情。与崇绮等所奏歧异。当派志和恩福。驰赴吉林覆加审验。定拟具奏。兹据奏称。崇绮等所派承审局员并无非法滥刑情事齐广贞之死距刑讯之时。已逾十二日。并非当堂逼毙。其原验官检举不符。亦无情弊。徐花所供。实非刑逼提讯各犯详绎供词齐广贞之栽赃。毫无疑义。倭兴额无可置辨因与文忠阿等。捏造徐花假供。将傅姓牵入多方狡展。众证确凿。遵旨定拟等语此案齐广贞因齐傅氏误指傅甸氵□魁等为盗。随同前往摉查。挟嫌栽赃。确有明证。与崇绮等所奏相同。而倭兴额等复捏供刁狡。亟应按律惩办降调侍卫倭兴额。著即革职发往军台效力赎罪。领催文忠阿纳舒勒。均革去领催。与常庆均杖九十徒二年半照例折枷鞭责发落。佐领安楚拉同知恩禧未能详细确验齐广贞尸身实属疏忽。均著交部议处。委员札拉丰阿冯栻宗王绍岐善庆钟彦。急于取供。未能详慎。亦属不合均著交部议处在逃各犯并著铭安按名缉获。照例惩办。崇绮因前次审拟未能详细自请议处之处。著加恩宽免现月　　

○谕军机大臣等、刘坤一奏。进剿儋临客匪获胜。分别剿抚情形一摺客匪据和舍那大两墟。四出滋扰经郑绍忠等督军进剿。迭有斩馘并将和舍。那大等处贼巢攻拔。余匪窜踞石颈番区凹势已穷蹙著刘坤一檄令郑绍忠等。乘此声威迅速进攻务将匪党一鼓荡平毋任死灰复然。致滋延蔓。此次就抚客民诚心向化尚属可嘉。并著督饬地方文武。妥为安插保护毋令失所、将此由五百里谕令知之。现月　　

○又谕、志和等奏署吉林将军铭安。莅任以来诸事认真整顿地方日有起色惟各局用人过多。贤愚不一。办理缉捕禁赌各案。操之太急以致啧有烦言等语。委员贤否不齐。必须严加考核。岂容不肖者滥厕其闲。徒糜薪水。其获咎官弁。均有应得处分毋得辄请军法从事至赌犯固应严惩。亦须按例办理不可概予骈诛。嗣后该署将军于用人行政各事宜。务当随时悉心经理。毋得徇情偏执。致蹈愆尤。将此谕令知之。现月　　

○出使俄国大臣崇厚奏。与俄罗斯外部商办收还伊犁各事宜报闻。摺包　　

○调刑部尚书翁同和。为工部尚书。工部尚书潘祖荫为刑部尚书以办理粤东机器局务著有成效赏江苏试用道温子绍二品顶戴。癸酉。谕军机大臣等。铭安玉亮奏。练军缺饷请特发部帑。并饬催各省欠饷各摺片据称各省应解吉林协饷。惟江甯解银二万两。安徽解银三万五千两。长芦解银五千两。此外各省欠款统计俸饷项下积欠银九十二万八千五百余两。练饷项下。江甯实欠月饷银二十三万七千五百两山东积欠银五万五千两。又马价银九千两。河南除改拨外实欠银十一万两。湖南欠新拨银六万两。安徽尚欠银二万两零。统共欠银一百四十余万两。现在吉省待用孔急、请由部库四成洋税项下。动拨银二十万两。即由各省积欠光绪四年以前俸练饷内分提归款等语著户部议奏。其各省应解吉林本年俸练各饷及奉天从前截留项下。尚欠吉林饷银二万五千两。著各该将军督抚。赶紧筹解。毋许延宕。另片奏。请饬户部查明积欠吉林俸饷练饷各省究系因何拖欠。如有别项支销。即由该部另拨有著之款。逐年抵补如系无故延玩。即将该司道等。照例□□□尔□处等情。著户部查明妥筹办理将此谕知户部。并由五百里谕知李鸿章、岐元、沈葆桢、吴元炳、裕禄、勒方锜、周恒祺、涂宗瀛、邵亨豫、李明墀、并传谕傅庆贻知之。　　

○顺天学政礼部左侍郎祁世长因病乞解职命内阁学士徐致祥提督顺天府学政。　　

○以湖南巡抚邵亨豫。为礼部左侍郎未到任前。以大理寺卿许庚身暂署。现月　　

○以刑部左侍郎冯誉骥。兼署吏部左侍郎。现月　　

○以福建布政使李明墀为湖南巡抚。以江苏布政使勒方锜为福建巡抚。未到任前。以闽浙总督何璟兼署。邵亨豫俟李明墀到任后。再行来京供职。

现月　　

○上以夏至祭地于方泽。自是日始。斋戒三日。纂修官郭立山恭纂　　

帮总纂官程棫林恭辑监修总裁世恭阅二签五月初二日正总裁那恭阅五月十八日专司藳本陆恭覆阅壬子九月初六日　　

徐恭阅二签七月十七日　　

荣恭阅三签九月初三日副总裁唐恭阅一签十一月二十一日　　

宗室宝恭阅一签五月二十四日

　　

郭恭阅六月十六日　　

熙月日初校修改上卷拾签李廷瑛恭校陈恭阅五签八月初六日覆校修改上卷拾陆签刘翼经详校宗室麒月日总校修改上卷贰拾玖签田智枚总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之九十四　　

光绪五年。己卯。五月。甲戌朔。上诣钟粹宫问慈安端裕康庆昭和庄敬皇太后安。长春宫问慈禧端佑康颐昭豫庄诚皇太后安。至壬寅皆如之。　　

○署盛京将军岐元奏、盛京添设礼工二部主事宗室各一缺。以旧居宗室正管长族长拣选。并原设主事任满毋庸调补京缺。请饬宗人府纂入则例遵行。下该衙门知之。摺包　　

○广西巡抚杨重雅奏遵停筹饷捐输。下部知之。摺包　　

○又奏正途出身之教习教职截取举人拔贡优贡孝廉方正各班分发知县。请照军功捐纳一年试用期满。即准甄别补缺。下部议。　　

○以翰林院编修李郁华为云南乡试正考官。编修黄卓元为副考官。编修秦钟＜闲＞为贵州乡试正考官。编修涂庆澜为副考官。朱签　　

</div>
    <div class="pagination">
<a href="清实录光绪朝实录_page160.html">上一页</a><span>...</span><a href="清实录光绪朝实录_page156.html">156</a><a href="清实录光绪朝实录_page157.html">157</a><a href="清实录光绪朝实录_page158.html">158</a><a href="清实录光绪朝实录_page159.html">159</a><a href="清实录光绪朝实录_page160.html">160</a><span class="current-page">161</span><a href="清实录光绪朝实录_page162.html">162</a><a href="清实录光绪朝实录_page163.html">163</a><a href="清实录光绪朝实录_page164.html">164</a><a href="清实录光绪朝实录_page165.html">165</a><a href="清实录光绪朝实录_page166.html">166</a><span>...</span><a href="清实录光绪朝实录_page162.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
