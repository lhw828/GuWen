<!DOCTYPE html>
<html>
<head>
    <meta charset="UTF-8">
    <title>明实录光宗实录 - 第 7 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录光宗实录 - 第 7 页/共 12 页</h1>
    <div class="content">　　光宗崇天契道英睿恭纯宪文景武渊仁懿孝贞皇帝德茂中和道兼述作元良震器占星晖海润之祥养正蒙功＜棥心＞日就月将之学乃承华久于潜邸嗣践阼迨于中身遵末命之导扬时方在疚涣德音于恭嘿言出乃雍撤税使而辜榷无征发帑金而封椿有济补官联于旷列备股肱耳目之司劳将吏于岩疆重腹心爪牙之寄远近之弓旌四出东南之杼轴尽宽宫中府中釜鬵不隔一日二日章牍靡停虽临御仅浃三旬而德教已加四海盖惟升储遵养于生民国计洞艰难疚苦之情以故嗣服乘时凡行政用人尽鼓舞弛张之道粤稽昭代遹溯前猷历
　　二祖
十宗以来袭重熙累洽之盛率渐摩于岁月乃渗漉乎寰区惟仁皇敷政以逾年暨
穆庙升猷于六禩未有乾纲甫握成不介之王孚泰运方新奏如驰之玄化历年少施泽多如我
　　皇考者也恭惟
　　皇帝陛下大孝尊亲重华协帝锡兹祉福宜继序之不忘率惟敉功肆丕基之并受谓可传必于可法当永世其有辞惟得寿乃在得名庶终天之无憾
　　皇纶申谕史局弘开乃命臣张惟贤为监修官臣叶向高臣韩爌臣何宗彦臣史继偕臣孙承宗臣朱国桢臣顾秉谦臣朱延禧为总裁官臣林尧俞臣郑以伟臣周如盘臣钱象坤为副总裁官臣周炳谟臣来宗道臣汪煇臣张鼐臣董其昌臣蔡毅中臣成基命臣李康先臣姜逢元臣罗喻义臣孟绍虞臣王祚远臣曾楚卿臣庄际昌臣张翀臣侯恪臣傅冠臣丁乾学为纂修官臣惟贤暨臣向高等仰体
　　宸衷恪循诏命发秘藏于内府搜职掌于诸曹自华渚虹流之辰迨鼎湖龙驭之日于凡起居言动政令批裁以至事涉宫闱计关宗社书宁详而毋略言必信而有徵务使乾旋坤转之功垂千秋而不泯直令帝骤王驰之略并
　　列圣以无穷恭成
光宗贞皇帝实录八卷宝训四卷缮写进呈臣惟贤等才乏三长愚惭一得极思扬搉形容未拟其神明勉效编摩义例祇遵夫
　　睿断幸睹获麟之纪用绍贻燕之谋伏愿扬烈觐光守成致治为尧为舜长思玉几之遗言乃武乃文永保金瓯之大业臣惟贤等无任瞻
　　天仰
　　圣激切屏营之至谨奉表随进以闻
　　天启三年七月十六日后军都督府掌府事少师兼太子太师英国公张惟贤等谨上表
纂修凡例
　　据广本补
　　一即位礼仪及赏赉之类备书
　　一追上
　　神宗显皇帝尊号祔庙称宗并上
　　孝端显皇后
　　孝靖皇太后谥号书议上
　　孝元皇后
　　孝和皇后尊号谥号虽不及举行而奉所敕谕皆书
　　一谕封贵妃选侍及停封缓封皆书
　　一谕册立
皇太子择日具仪悉书
　一祀
　　天地
　　宗庙
　　社稷山川等神及遣官祭岳镇海渎帝王陵寝先师孔子皆书
　　一凡诏书悉录全文其敕谕廷臣边臣恤刑宽贷之类关系重大者亦录全文
　　一宣召文武大臣科道官谕问及用药皆书遗诏之辞备书
　　一简用阁臣召还旧辅特简东宫讲官同入阁皆书
　　一勋戚承袭及诖误复爵书
一授三公三少两京府部等衙门堂上官及翰林科道侍从官在外各省都布按三司行都司堂上官行太仆苑马寺卿盐运司使皆书其卿寺久缺不补考选改授科道等官久寝始下者特书
　　一遵遗诏起用抗疏国本及因事建言诖误黜谪诸臣书
　　一特谕加恩东宫讲官及恤录书
　　一因边事新设练兵督饷等官及更定住防地方书
　　一文官诰敕常例外有特赐者书
　　一凡田土税粮因事加派酌支本折分给兵工部一应军需备书其数其有减免及进解存积等项并书
一发内帑犒赏九边军士及充边饷分别多寡之数备书
一撤回榷税中使及蠲免  皇店堆盐地等租书
　　一内库岁办物料进贡等项有奉旨停减者书
　　一海运新开事宜及截留漕粮召商募船等事书其漕运有改折者书
　　一屯种开垦有事例新定者书
　　一盐场有新定中纳则例书及钱法有新令亦书
　　一遇荒旱设法赈济书
　　一朝仪有奉旨申饬者书
一议改元及修改历日年号书
　　一提督学政条例有更定者书
　　一开纳事例有新增者及停止皆书
　　一颁赐宗藩银币常赐外有特加并推及条例所未载者书
　　一丧葬之礼及上尊谥册文议文备书山陵迁祔礼仪有因时更定者书
　　一凡公侯驸马伯在京文武三品以上不拘见任致仕殁皆书卒及概见其行实善恶务合公论其有赠谥及赐祭葬前未赐后补给者书若文武官有治行显著及没于王事奉特旨优恤者不论职之大小皆书
　　一钦天监奏天象气候七政凌犯中外奏祥异皆书河清特书有进规颂及诗赋亦书一四夷来朝贡及宴赉皆书其有请给诰敕特赐者书
　　一处分北虏封贡事宜书
　　一京营戎政及各边战守事宜皆备书各处镇守防边阅视文武大臣有增设裁革者书
　　一边镇主客兵马之数及召募援辽土客兵所费资粮器仗车马等数悉书其处治逃亡兵将亦书
　　一边镇文武官有罪系狱者书常律外别有断罪条例亦书
　　一释禁锢罪宗及建言系狱者书审释囚犯亦书刑官有平反冤狱者本末书之
　　一风宪官及文武官僚弹劾大臣之罪皆书并书所得旨意其职非大臣而所犯重者亦书一发内帑营建宫殿书修理郊坛书
　　一钦定陵名书
　　一更定三王分封地方及营建府第皆书
　　一修缮各处城池屯堡及新建革者皆书
　　一内府工作织造采办皆书
一商匠签取放免及颁给料价书

大明光宗贞皇帝实录卷之一
　　光宗崇天契道英睿恭纯宪文景武渊仁懿孝贞皇帝讳神宗范天合道哲肃敦简光文章武安仁止孝显皇帝第一子也母曰  孝靖皇太后王氏先是万历十年壬午  太后以四月册封恭妃八月十一日  上诞生万历二十九年十月立为  皇太子性孝谨宽仁非礼勿动每问安起居应对安节能得  神宗意  神宗穆然深念固极垂爱护而  上益小心谨畏父子间慈孝浃洽虽宫闱近幸莫能窥也当  上生时  神宗御皇极殿群臣称贺遣官祭告  郊庙  社稷诏告天下已加上  两宫圣母徽号覃恩中外者再  圣母出宫储二十万金犒京边军有不足诏以太仆寺马价给之颁赐辅臣及讲官等银币已进秩各有差盖是时  神宗春秋鼎盛宫闱肃穆而元嗣诞生两宫岂怿故推崇显懿敷恩锡类薄海欣欣庆吾君有子焉寻谕内阁拟名内阁拟四字凡再进俱未称旨特敕定今名藏之礼部十四年丙戌正月  皇第三子生贵妃郑氏出也贵妃寻进封皇贵妃时主鬯未定而皇贵妃最爱幸廷臣不无私忧会辅臣申时行等请册立  神宗谕以元子婴弱少待再请再谕如前旨礼臣沈鲤有折衷典礼＜锍-釒＞请加封恭妃得旨子显母贵待元子册立加封科臣姜应麟＜锍-釒＞请首册恭妃次及贵妃明诏册立元嗣为东宫以定天下之本有旨谓其疑君卖直降极边杂职已吏部员外郎沈璟刑部主事孙如法连＜锍-釒＞言之俱被谪科臣杨廷相等救奉旨立储以长幼为序  祖宗家法朕仰遵成宪俯察舆情岂肯以私意拂公论姜应麟等揣摩上意置朕于有过之地故特处示惩非
　　为奏请册立之故国本有归朕已明白晓示待期举行毋得妄疑渎扰又传谕内阁亦云然盖  神宗英明沉毅修纪叙伦以为天性至亲储宫大典权统一尊事宜独断至于宫闱伦序  祖宗旧章  宸虑先定矣
　　○十五年丁亥正月申时行等请并举建储封王吉典  皇长子正位东宫  皇第三子宜分封大国  圣谕候旨行御史许守恩更申前封妃之说不报
　　○十八年庚寅正月朔日  神宗召见辅臣于毓德宫论奏良久乃共以册立豫教请将退有  旨令宣长哥来与先生每一见时  上至  皇三子亦至  上侍立榻右  神宗手携之辅臣仰视睿容称贺  神宗悦谕以此  祖宗德泽  圣母恩庇所致辅臣再进谛视  神宗手引  上向明正立辅臣因再请早定大计  神宗颔之出再＜锍-釒＞申请慰答不必烦扰以间天性礼部寻上＜锍-釒＞请有如何纷纷奏扰意欲离间之旨
　　○十月两京九卿科道合词恳请而辅臣请之益力礼部尚书于慎行以催激夺俸三月  谕内阁以  皇子长幼之序岂有摇动朕意必待朕自处不喜于聒激再凡谆谆数百言辅臣锡爵又上书申言凡称问者贵而使贱之亲而使＜锍-釒＞之也今  上亲挈元子明示臣等以长幼之序臣等因劝册立以成  上之所欲贵又因请豫教以成  上之所欲亲何名为间也且建储一事前有  皇长子始生之明诏后有屡奉之明旨公有两部臣僚之合奏私有皇亲郑国泰之专请近有京城之流言远有海内之喁望重以  九庙之神灵  两宫之属望  皇上岂可差举一念臣等亦岂敢苟顺一言词尤剀切  神宗谕朕以诚实待天下岂有溺爱偏执之理俟过十龄册立豫教当并举十月内阁共＜锍-釒＞请册立有诏切责三辅臣各引疾辅臣王家屏独当直谓欲释众疑莫若大信之蚤全欲解摇乱莫若  圣志之蚤定疏凡再上  神宗遣内官传谕以明年春夏科道等衙门不来渎扰便于冬册立而又传各衙门造办钱粮俟后年春举行是时  圣意已定盖前诏所云自处者也而科臣胡汝宁以渎奏罚俸明年辛卯秋工部主事张有德以大礼仪物未备＜锍-釒＞请有诏谓其邀功催激夺俸改册立期于次年会内阁臣合疏争之强有旨诘责时首辅时行以病在告密揭言故科臣罗大纮中书黄正宾遂连疏劾首辅皆削籍正宾仍下诏狱杖百时行去国亦寻去家屏乞与国同去不允
　　○又明年壬辰科臣李献可等以请豫教降罚列名者夺俸辅臣家屏封还  御批疏救不报会申救者皆获谴家屏凡五疏争之盖念  明主可以理夺引义决去事宜少济  神宗虽听家屏去而  圣心益动时以申救削籍者科臣钟羽正舒弘绪陈尚象张栋丁懋逊叶初春吴之佳杨其休李周策御史邹德泳钱一本而科臣孟养浩杖一百为民贾名儒降边方杂职
　　○又明年癸巳有  三皇子并封之旨时首辅王锡爵以  召至密揭建储事言前  皇上业有今春举行之旨及兹召期廷臣未有先发一言者故臣具＜锍-釒＞手封以进已乘此时从中降谕决于春月举行使盛美尽归于独断  神宗复称引祖训立嫡条谓  中宫尚年少朕欲三皇子并封王而虚储位以待嫡即令辅臣拟谕锡爵拟二谕以进随＜锍-釒＞言待嫡之说臣未之前闻安敢奉  诏昔汉宋母后有养育庶子故事无已请令元子母中宫而正储位  神宗不许曰奈何以伪乱真遂下前拟而并封之争起光禄寺寺丞朱维京科臣王如坚戍边俄免戍光禄寺卿涂杰寺丞王学曾削籍部科诸臣皆言与历年  成命不合语侵锡爵辅臣请九卿会议及面陈可否不允而科臣史孟麟上所撰条议锡爵以三误自劾  神宗报曰卿自引咎置朕何地议乃寝是时争者则郎中于孔兼主事张纳陛顾允成陈泰来贾岩薛敷教乐元声若而人云
　　○十一月慈圣皇太后万寿节  神宗御门受贺特召辅臣王锡爵见于暖阁辅臣因恳请册立而言豫教最亟  神宗颔之其闰月朔谕礼部详拟豫教出阁仪来奏并谕册立一事久已断自朕心但以中宫方在壮年不妨待嫡少缓酌于来春先行出阁读书礼其皇三子少待次年另行长幼之序即此为定已复谕停寻又谕未行冠礼以常服出阁  命选用侍班讲读各官  命锡爵志皋位提调如仪自三日后每月以逢三日轮侍
　　○二十二年甲午二月  上出阁讲读告于  奉先殿朝谒  两宫  上之御讲筵也仪度熟闲举止凝重儒臣进说经旨潜心听受间有问答旁通大旨一日讲官焦竑仰叩以维  皇上帝降衷于下民若有恒性大义  上应声曰只天命之谓性是已讲官董其昌请问择可劳而劳之  上答曰此所谓不轻用民力也讲官惊喜叹服时  神宗深拱静摄  上习读经典皆有恒度  神宗嘉悦间与  诸皇子偕召防护有加焉而先是科臣张贞观以请备出讲仪仗降黎通炤以论救罢
　　○二十五年丁酉正月宗室山阴王俊栅以建储婚礼请翦发并＜锍-釒＞俱进二月科臣刘道亨请元子行冠礼俱不报而俄  诏暂免  皇长子讲学
　　○二十六年戊戌二月阁臣沈一贯等再以冠婚请奉  谕元子年龄虽长血气单薄恐伤耗真元必须阴阳充实不致后悔二月府部科道诸臣各上＜锍-釒＞诣  文华门恭进必得命乃退神宗遣内官谕  皇长子元气单弱少候时月之意阁臣一贯等再＜锍-釒＞言之
　　○十一月谕内阁  皇长子迟缓冠婚念欲培养丰厚诚爱重之意今春夏屡召问察习字之功见气质充实书仿对句进益朕甚嘉悦冠礼册立选婚俟  两宫落成举行寻谕礼部朕惟册立分封东宫及诸亲王此乃祖宗训章大典嫡庶长幼一定自有次第因皇子禀质清弱况皇后年在妙冲故不得已迟缓少俟耳非有别意危乱国家昨者  大行皇妣之服已满虽无三殿其二宫不日落成皇长子龄已过期体已充足尔该部便具选婚旧仪来看其册立加冠礼少俟二宫落成日行
　　○二十八年庚子三月诏议移  皇长子居于  慈庆宫再谕内阁以册立有期而恶刑部主事谢廷赞之＜锍-釒＞渎且曰使天下臣民晓然知出自朕心断不惑于奸小之口也会是时天雨传谕凡遇雨  皇长子讲学暂免一日
　　○十月戚畹郑国泰＜锍-釒＞欲先请冠婚次举册立科臣王士昌纠之礼部署部事侍郎朱国祚以国泰颠倒其词与  明旨相背恐酿国家无穷之祸无何科臣王德完请笃厚  中宫之＜锍-釒＞上  神宗震怒杖之百且传谕廷臣无渎救以致迟延册期
　　○二十九年辛丑二月上移居  慈庆宫是年辅臣沈一贯屡揭催请  谕以俟即择日举行九月十八日漏下二鼓  谕内阁传示礼部上册立冠婚仪注十月十五日册  上为皇太子并封诸王上  圣母徽号大赦天下先是择日已定而内监田义等以合用册宝冠服等钱粮未完仍  谕着改期辅臣一贯＜锍-釒＞言若轻加议改必陷明主于有过之地万死不敢  神宗览＜锍-釒＞良久  谕办具一不备者局监俱治之且曰如改日无奈纷纷者当复起也已又  谕权宜用册文宝文行礼待造完上  圣母徽号日御前补赐盖至是大典完诸谏诤之言行  神宗赐书存问旧辅时行锡爵家屏于家其后颇念家屏去国事恤典特从优厚
　　○十二月钦赐各王府礼物赏赐官军
○三十年壬寅正月以辅臣请增选  东宫侍班讲读等官如旧制
○二月册封郭氏为  皇太子妃锦衣卫指挥郭维城女礼成  神宗免升殿受贺命  上受贺于文华门百官行四拜礼是月  神宗偶疾召辅臣一贯入谕以辅佐  东宫为好皇帝有事还谏正讲学勤政并及罢矿税起废诸事一贯呼万岁出翌日  圣躬万安诸事复寝
　　○四月以辅臣请  谕东宫照常讲学
○三十一年癸卯十一月有投匿名书于各署语多涉国本且及阁臣一贯赓以闻请严行逮捕奉  旨谓其离间亲情蓄谋叵测必有主使之人同谋党类下厂卫城捕严缉以绝祸源阁臣请  神宗面谕以安  东宫神宗即命拟谕以进又命拟一谕以戒饬本宫局郎等官居数日  神宗躬谒  圣母宣  上见于启祥宫亲赐之又赐御书面谕一本盖  上纯诚孝友  神宗所知故授书之际至于垂涕其笃至如此先是楚宗奏楚王以他姓子冒藩封礼臣郭正域武昌人也素闻其说请行勘勘上事皆有迹于是物论纷然以楚藩为假王下廷议独户部尚书赵世卿总督仓场尚书谢杰谓王非假余皆如楚宗言正域请再勘  神宗意殊难之一贯亦从中阻格与正域相口语正域＜锍-釒＞侵一贯且言其受楚王金辅臣鲤颇右正域彼此之嫌生矣其后楚王复讦奏正域勒归听勘楚事竟寝楚王遣人奏谢因遗书谢诸贵人楚宗率众邀诸途备兵副使周应治鄞人也恐事露遣兵捕楚宗械而系之狱诸宗群诉于巡抚赵可怀可怀谯责之中有一人发愤突起以手械击可怀立毙传者遂以楚宗为谋叛捕治坐死斩绞者六七人禁高墙者数十人议者多以为过正域行至杨村属妖书事起诸献谀者遂言此正域所为一贯意动故揭言此书必出于臣下相倾之诡计特借国本为名而自请绝私为公以身讨贼必得真正主使之人殄灭之以洩  庙社之愤其言甚危  神宗览之仓惶故下令大索缇骑兵番四出逐捕而给事中钱梦皋遂露章攻正域且及鲤御史康丕扬等佐之随发卒围正域舟尽捕其仆隶佐书乳媪等下诏狱严刑考讯无所得所株连波及夺官削籍几毙杖下者甚众逻卒又围辅臣鲤第日夜侦伺长安中人皆重足屏息无敢偶语又行文天下搜捕骚然烦扰矣最后乃得皦生光业已款服然非一贯意故狱久不成礼部侍郎李廷机及赵世卿皆告辅臣□□羽□贝□谓即此可以具狱毋他求语甚切至赓亦力劝一贯如廷机言得  旨廷鞫生光仍款服而刑部尚书萧大亨不欲坐生光再三诱令扳扯同谋主使之人生光抗言我自为之谁为主使廷机与御史沈裕汤兆京牛应元辈皆言生光宜坐大亨曰脱他日获有真犯谁当其辜廷机曰某请任之沈裕等亦曰某愿同坐大珰陈矩方主谳深然之拱手曰朝廷有人议遂定乃具奏  神宗亦心悟磔生光于市寝其狱事乃得角□羊梦皋等后挂察典复奉旨留用物论愈喧彼此纷拏缙绅之衅卒从此起焉
○三十三年乙巳十一月  皇太子第一子生即  今上选侍王氏出  神宗以元孙生颁诏天下书谕宗藩
　　○三十四年丙午二月尊上  慈圣徽号
　　○是月进封  圣母恭妃为皇贵妃先是群臣屡请进封皆不允至是以宫闱喜庆大典告成特谕举行人情欢悦
　　○三月封  元孙母王氏为才人时礼部拟上封号不称神宗意传谕再议随出  皇明典礼一书内载皇太子正妻皆封妃次皆称才人故礼部奉  旨定今封
○十二月二十八日皇太子第二子生与  元孙同母命名由＜木学＞四岁薨天启二年追封简怀王
○三十七年七月  皇太子第三子生命名由楫母选侍王氏八岁薨
　　○三十八年十月十六日  皇太子第四子生名由模母选侍李氏五岁薨
　　○十二月二十四日  皇太子第五子生命名由检天启二年封信王母选侍刘氏追封贞静贤妃
　　○四十年壬子  圣母皇贵妃有疾四月薨
　　○自三十六年后辅臣向高屡恳请福藩之国＜锍-釒＞揭至数十上  神宗意动至四十一年癸丑六月武弁王曰乾上书告奸人孔学等受人指使将不利于  东宫又为魇魅术刻木为  圣母  皇上像钉其目语多涉翊坤宫及  福藩通政司大骇持＜锍-釒＞就辅臣叶向高计辅臣请九卿与议多避不至乃语通政司具参＜锍-釒＞与曰乾＜锍-釒＞并上而密揭言此奸徒所为当静处之勿为所动动则棼扰  神宗览曰乾＜锍-釒＞震怒欲寝之不可欲下其章则震惊中外又  圣母病目久恐闻木人之说弥生疑虑彷徨莫知所处至掀翻御案左右皆辟易莫敢近忽自言如此大事阁臣何以无言近侍以阁揭进  览毕默然  天颜顿霁将揭＜锍-釒＞椟藏之已向高复密奏曰乾＜锍-釒＞当勿发恐疑似影响惊动宫闱事愈难处惟速定福王之国之期以释天下疑虑  神宗深纳之寻以御史参曰乾他事诏下于理当是时人情震惧谓其祸倍于  往年之妖书赖  圣虑深远辅臣镇定处危疑若无事而中外大安
　　○十月礼臣孙慎行以福藩就国之期请得  旨少俟俄传谕内阁以  圣母稀龄在迩当留福王庆贺俟礼成之次年择吉之国向高具揭言  圣母稀龄委当称贺目前寿节正届合于今冬豫行称贺仍即择定之国之吉庶庆典有光  神宗意大忤是夜复传  旨言豫庆非是立待回奏向高封还  御札以去就争且言  皇上以庆贺  圣母之虗名而行昵留爱子之私计天下谁不知之  上鉴其忠诚因命钦天监择吉期是时礼部侍郎孙慎行拟合廷臣叩阙力争得请乃已而兵部尚书王象乾赞其议尤力之国期定  福王又必需庄田四万顷乃行下抚按官摉括无以应向高往复争辩乃减其半中遭圣母崩逝  王又欲留毋行向高力争之吉期竟得无改盖  神宗燕翼贻谋能割爱以定大计而又转圜从谏故阁臣得矢其忠云
　　○四十三年五月乙卯有男子张差持赤梃突入  东宫殿檐下并伤门者珰辈共执之  东宫奏闻下法司提问御史刘廷元＜锍-釒＞言其迹涉风魔貌是黠猾刑官胡士相等缘此遂有风癫之说提牢主事王之采详加诘问乃言有马三道诱至庞刘二中官处与以枣木棍令至东宫逢人即打语多涉翊坤宫之采以闻科臣何士晋力言当穷其事太常少卿史孟麟亦有＜锍-釒＞  神宗不得已召  上慰谕因率  上及皇长孙诸王孙诣慈庆宫  圣母几筵行告慰礼召见群臣于宫门外  神宗白衣冠立左檐前  上青袍侍于右  神宗诏群臣  皇太子国家根本朕岂有不爱诸皇孙振振众多朕喜甚何外廷疑朕有他也时御史刘光复从班后抗声称  皇上东宫慈孝语不甚明  神宗责其恣肆震惊  几筵令缇骑捉出笞杖乱下  上亟止之得  旨下法司  神宗复谆谆理前谕命决张差庞保刘成等  上从旁请无株连以伤天和  神宗复命  上代谕群臣  上承旨谕尔等毋听流言为不忠之臣使本宫为不孝之子  神宗悦命阁臣速拟谕以进寻诛张差于市毙庞刘二珰内廷比狱上率从宽典方事初起中外闻者无不惊骇心知其故而难于言至风癫之说倡则议者谓其意有所为而王之采直发逆状刑部尚书张问达亦以为然形迹愈露顾必欲穷究其由来则所伤实多  神宗默念大臣中无足与计不得已而自行召谕其不下二珰于理亦有深意又赖  上孝思婉笃曲为周旋法正而宫闱安其所全者大矣然使是时  福藩尚留邸中则事更难处而维时主风癫者遂齮龁王之采罢其官史孟麟谪何士晋补外人甚不平焉
</div>
    <div class="pagination">
<a href="明实录光宗实录_page6.html">上一页</a><span>...</span><a href="明实录光宗实录_page2.html">2</a><a href="明实录光宗实录_page3.html">3</a><a href="明实录光宗实录_page4.html">4</a><a href="明实录光宗实录_page5.html">5</a><a href="明实录光宗实录_page6.html">6</a><span class="current-page">7</span><a href="明实录光宗实录_page8.html">8</a><a href="明实录光宗实录_page9.html">9</a><a href="明实录光宗实录_page10.html">10</a><a href="明实录光宗实录_page11.html">11</a><a href="明实录光宗实录_page12.html">12</a><a href="明实录光宗实录_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
