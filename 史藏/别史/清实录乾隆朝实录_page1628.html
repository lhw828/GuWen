<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1628 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1628 页/共 1860 页</h1>
    <div class="content">○旌表守正捐躯湖北荆门州民金文妻萧氏。　　

○甲子。上谒东陵。自圆明园启銮。　　

○孝昭仁皇后忌辰。遣官祭景陵。　　

○谕、此次恭谒东陵。回跸便道巡幸盘山。所有沿途经过地方。本年应徵地丁钱粮。著加恩蠲免十分之三。　　

○是日驻跸烟郊行宫。　　

○乙丑。谕军机大臣曰、刘峨奏、据蠡县拏获惑众敛钱之董敏家内、起出钞写邪教经曲歌单。语多悖妄。并据教内之郭林供称。系同内邱县人刘进心、买自山西长子县田景盛家等语。田景盛胆敢编造经曲。辗转收徒。惑众诓骗。实属愍不畏法著传谕勒保。即将田景盛一犯饬属严拏务获。定拟具奏。并搜查该犯家内。如有前项歌单板片。即行解京销毁。该犯既经授徒传习。恐同会被惑者。人数必多。务须逐细严查。按名弋获。倘此外无知愚民。有将此项经曲歌单。私自收藏者。即令其及早呈出。若止系被骗钞袭。自与编造者有间。尚可免其治罪。并著勒保出示晓谕伊等。不必隐匿。致干重罪再据奏、刘顺供称。伊父刘进心、向与田景盛家来往。于上年十二月内。又赴山西贸易等语。恐该犯尚在田景盛家潜藏。亦未可定。著勒保即将该犯一并严拏务获。勿致远扬漏网将此谕令知之。　　

○又谕、前因林爽文等、不过乌合匪犯。聚众滋事。各省遽纷纷徵调。办理过涉张皇。恐内地民人。闻而生骇。是以谕令停止。今黄仕简任承恩二人自到台湾后。并不亲带兵弁。迅速追捕。一味因循恇怯。互相观望。以致贼匪尚未扑灭。业令常青速往台湾。实力督率会剿。自无难一鼓歼擒。但恐贼人自知罪在不赦。负嵎抗守。或又有须添兵力之处。是前此粤省已经派调之兵。现今自未便全令彻回归伍。仍应于交界处所酌量暂为留驻。如常青到台湾后。察看贼匪情形尚须兵力接济。即一面据实具奏。一面知照孙士毅。调取应用。更为便速。此时图萨布谅已回任。孙士毅正当在潮州一带。往来稽察。使台湾匪犯。知有总督在彼督拏。不敢潜行窜入。且潮州距闽较近。该督亲督弁兵。就近驻劄。更足以壮声援而资策应。即于搜捕余匪。亦为有益。　　

○又谕、本日柴大纪、克复诸罗县城一摺。尚系黄仕简奏报情形。所奏已迟。至台湾本设有重兵。黄仕简现带有本标兵丁。未经亲临行阵。复将剿贼之参将潘韬兵三百名。留驻郡城。祇图自为护卫。不意黄仕简恇怯无能。竟至于此现在常青、自己前抵台湾。著将柴大纪摺。发交常青阅看并令常青到彼。严查黄仕简所带本标官兵及台湾原有兵丁现作何用。因何复将参将潘韬兵三百名留守郡城之处。一并查明。据实参奏。并将何日已抵台湾。作何筹办剿捕情形迅速具奏。　　

○又谕曰、台湾不过海外一隅。其户口不及内地之繁庶。林爽文等、仓猝起事。该处民人必不肯尽被胁从。且节据该提镇等奏。各路攻剿贼匪。俱有义民乡勇。帮同出力。是百姓中被贼胁诱入夥者。究属无多。乃该提镇等。节次奏报摺内。动称贼匪万余、及数千不等。若如所云。岂非台湾之人。全系贼党。而每次打仗。又动云杀贼数百。或称杀贼无算。如果属实贼几于歼戮靡遗。何以尚称其势猖獗。看来皆由绿营将弁。饰词谎报。既可掩其恇怯。又可藉以冒功。前已有旨、令常青秉公严查。该督到台湾后。务遵前旨。确实查明。勿任朦混至此事总由黄仕简、任承恩、因循畏葸。以致迁延时日。贼人因得乘隙。复相纠结。蚁聚成群。未得速就扑灭。常青到台湾后。务悉心调度。加之鼓舞。若能就现有官兵。一鼓歼灭贼众。固属甚善。倘必须添兵接济。即遵昨降谕旨。一面具奏。一面飞调内地暨粤省附近兵丁应用。以期妥速蒇事。若贼匪本不甚多。竟系绿营官弁。增数谎报。必当据实严参示儆。勿稍回护。　　

○是日、驻跸白涧行宫。　　

○丙寅。军机大臣奏、遵旨将李国梁所奏、古北口米价较贵。应否平粜。与刘峨、李国梁、梁肯堂、公同酌议。查口外现在米价。与京师不甚悬殊。约俟三四月间。价或未减。须筹接济。承德府各州县。均有常平义社等仓。应交总督刘峨、届期查看情形。于仓贮米谷内。减粜十分之三。报闻。　　

○是日。驻跸隆福寺行宫。　　

○丁卯。上谒昭西陵。孝陵。孝东陵。景陵俱未至碑亭。即降舆恸哭步入隆恩门。诣宝城前行礼。躬奠哀恸。王以下文武大臣官员随行礼。　　

○至孝贤皇后陵奠酒。　　

○谕军机大臣曰、刘志贤一犯。前有旨令该督等。派员解京审办。今既据讯明并无紧要情节。业已先行斩枭。自因未接前旨。如此办理。但该犯身充县书。受贼伪职。其子嗣未便宽宥。即不至拟以重辟。亦当发往伊犁、给厄鲁特为奴。以示惩儆。著常青于抵台湾后。即查明遵照办理。又据前奏、海坛官兵赴台湾剿贼。船至澎湖洋面。陡遇狂风。淹毙各员弁兵丁等。殊堪恻悯。著常青查明。照例咨部分别议恤。其受伤病重者。即酌量加赏。用示轸恤。再前因徐嗣曾等、以覆奏事件。由六百里驰奏。徒劳驿递。曾降旨饬谕。但现在尚未扑灭。著传谕徐嗣曾。如目下得有剿贼捷音。及紧要信息。仍当由六百里迅速驰奏。其寻常覆奏事件。即遵前旨。不必纷纷驰递。以省邮传。至李侍尧由京赴闽。仅于浙江途中。拜摺一次。虽该督到泉州厦门。尚须时日。然此时自早入闽境。接见属员。及阅看禀报。于近日剿贼情形。亦必得有信息。即当于入境后。随时具奏。何以未有只字提及。岂该督竟不知朕悬盼军报。宵旰焦劳。无时或释耶。　　

○是日、驻跸桃花寺行宫。　　

○戊辰。吏部议覆、江西巡抚何裕城奏称、江西、湖北、交界之处。向设城子镇巡检一员驻劄。乾隆二十三年。移驻德化县之小池口。遂无专员分驻。该处为江西扼要之区。应仍设巡检。以资查缉。第小池口地亦紧要。不便移回。查有石城县赤江司巡检。虽通闽省、而距县咫尺。兼有典史分任。应裁汰移设城子镇。并请定为拣调要缺。再萍乡县芦溪市巡检。与湖南水陆交界。实为冲要。请改为繁缺。在外拣调。都昌县周溪司巡检。改为简缺归选应如所请。从之。　　

○旌表守正被戕山东临淄县民孙存义侄女李孙氏。守正捐躯陕西灵台县民景大悦子妻郭氏。　　

○是日、驻跸盘山行宫。至壬申皆如之。　　

○是月。直隶总督刘峨奏、保定省城于初八初九日、得雨一寸。房山等四十五州县。各得雨雪自一二寸至四五寸不等。土脉滋润。于二麦春耕。深有俾益。得旨、近京微欠分数更望再霈益佳。　　

○四川总督保宁奏、四川达州属太平县幅员八百余里。近年山多开垦五方杂处。政务纷繁。应改为冲繁。难要缺且应于该县之北隅城口场。添设主簿一员。以资佐理查成都府经历一缺。闲冗应裁所有该经历衙门原设吏役。改拨太平县城口主簿应役。又查茂州属汶川县、从前原定中缺嗣后金川善后事宜案内。改为要缺。今应仍改中缺。归部选。从之。　　

大清高宗法天隆运至诚先觉体元立极敷文奋武孝慈神圣

纯皇帝实录卷之一千二百七十五


大清高宗法天隆运至诚先觉体元立极敷文奋武孝慈神圣纯皇帝实录卷之一千二百七十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十二年。丁未。三月。己巳朔。福建水师提督黄仕简奏、二月初三日。接任承恩咨称、现在分兵进攻贼巢。需添兵力。臣即飞檄徐鼎士带兵前赴鹿港剿捕。合计北路官兵。共有七千名。足资剿洗。至南路贼夥。虽叠被官兵剿杀。但岗山贼势。尚属鸱张。现又派拨官兵。由后路抄袭。与郝壮猷等、会合夹攻。迅期殄灭。再柴大纪拏获之伪官侯辰等五人、槛解到郡。嗣因侯辰、吴映、张请先三名。先后病危。当即正法。惟是台地办理多人。实恐不便。嗣后拏获之犯。应请解交督臣办理。汀州镇总兵普吉保奏、提臣任承恩前报林爽文潜回大里杙。势复猖獗。臣随于二月初七日。自诸罗起程。带兵会剿至大埔尾地方。有贼匪千余人迎拒。当即督兵攻剿。擒获贼目张贵等四名。杀毙贼人甚多。初十日、行抵鹿港。即将张贵等讯明正法。现与提臣任承恩、整合兵力。筹剿贼巢。谕军机大臣等、此事初起时。柴大纪止能于扼要处所堵御。自不能进捣贼巢。悉数擒捕。今大兵云集。黄仕简惟安坐郡城。留兵卫己。且称台湾拏获之犯。本处不便办理多人。更不成话。即此足见其畏葸。任承恩亦以巡防堵御为词。分派弁兵。零星打仗。俱不亲身会合。前往剿捕。似此办理。何时事了耶。从来用兵之道。合则势盛。分则力单。黄仕简、任承恩、带兵前往。不特官兵不应零星分拨。即乡勇义民等、亦应加之鼓舞。俾与官兵团聚一处。庶伊等见军威壮盛。益加奋励。踊跃从事。乃该提督等、如此漫无筹画。致兵气不能振作。倘义勇等稍有失利。其良善者、即不至从贼。亦难望其仍前出力。其狡黠之徒。甚或转为贼用。别滋事端。尚复成何事体。著将本日朱批普吉保各摺。发交常青阅看。该督一到台湾后。即将交查黄仕简、任承恩、迟误之处。详细确查。并本日批出情节。面加严审具奏。毋稍存回护。再任承恩摺内所奏、各路之贼。动则数百至数千不等。而斩获贼匪首级不过一二十颗。生擒者不过一二名。看来皆不实在。并著常青一体严查。毋任朦混。又昨据徐嗣曾委员将受贼伪职之逆犯高文麟等三名解到。令军机大臣研审。究出林爽文等、与通事杜美、有勾结生番。希图将来窜匿内山等事。著将原审奏片。发交常青阅看。令其严密搜查。勿致首要各犯。遁入内山。致稽显戮。事竣后、即将内外界址。重加勘定。以期周密。不致再滋事端。其平日防守疎虞之文武员弁。一并查参。并将杜美一犯。严拏务获。解京审办。　　

○庚午。谕军机大臣等、据保宁奏、拏获伊阳案内逸犯王进城、因状貌与原咨不符。现解交豫省审办。又据另片奏、盘获河南信阳州人王福、讯据供称、上年闰七月十四日。在大名黄土冈地方。有素识之张敬才。引与段文经、刘么等相见。诱赴城内行劫。该犯未从。逃至川省。但查直隶原咨内。并无王福、及张敬才、刘么等姓名。无从核对。现亦委员解赴直隶审办等语。所办好。足见留心。已于摺内批示矣。王福一犯、所供段文经、徐克展年貌。均与原咨相符。其素与该犯等熟识。已无疑义。如未入夥。何必潜踪远窜。显因质证无人。不肯据实供吐。且此案人犯众多。直省原咨自不能无遗漏之处。若将该犯仍解直省审办。恐该省原办官员。意存回护。自应解京审讯。以便彻底根究。至王福、既经川省盘获。看来段文经、刘勤等犯。亦必因川省距直隶较远。可以潜匿。逃至该处。希图漏网。著传谕保宁、务遵前旨。严饬所属。实力查拏。或在峨嵋山内根缉。若能擒获首犯。解京审办。更属可嘉。其王福供出之张敬才、刘么二犯。并著该督一体侦缉务获。除就近传知刘峨外。将此由五百里谕令保宁知之。　　

○又谕、大名案内首犯段文经等、至今未获。前经降旨。谕令毕沅、密饬毛师沆。带同眼目。前赴汉口、武当山一带。购线查拏。本日据保宁奏、拏获王福一名。讯据供称、与段文经等相识。曾诱赴大名城内行劫。该犯并未随行。逃往四川等语。看来此案人犯。或因附近省分。查拏紧急。复逃至川省。希图潜窜漏网。亦未可定。该省峨嵋山、高峻深远。易于藏匿奸匪。著传谕毕沅、即速饬知毛师沆、如汉口、武当山等处。查无段文经等踪迹。即由该处。迳赴川省峨嵋山一带。改装逐细根缉务获解京审办。必邀格外加恩也。将此由五百里谕令知之。　　

○辛未。赐扈从王公大臣蒙古王公、及直隶总督长芦盐政等食。　　

○谕、朕此次恭谒东陵。驻跸盘山。所有平垫山道人夫。著加恩赏银二百两。　　

○军机大臣议奏、署湖广总督舒常奏审拟江陵县劫盗周国泰等、分别斩决发遣。知县汤廷芳等各员。分别发遣杖革。均如所拟得旨、此案于乾隆四十三年。即经事主具报被盗。该守令等俱不上紧审办。上司亦未查催。任意迟延。几及十年之久。足见湖北吏治废弛已极。不可不严加惩创。除历任之督抚、司、道、交部查照职名、严加议处具奏。候朕另降谕旨外。其知县汤廷芳、著于该处先行枷号一年。黄炜、著枷号半年。俟满日、再照议分别发遣杖徒。议以革职之知县亢依禄、王嘉谟、孔毓檀、俱著枷号三个月。革职知府曾恒德、廷毓、俱著枷号一个月。汪献琛、俟解到之日。该督抚审拟具奏后。即照此办理。此内应行枷号各员。如有回籍者。并著提至该省枷号。以为亲民之官、尸禄不理民事之戒。其盗犯周国泰、著即处斩。余依议。　　

○调甘肃按察使景安、为河南按察使。以原任湖南按察使姚颐、为甘肃按察使。　　

○壬申。谕军机大臣等、前以贼匪不过乌合之众。无难立时扑灭。是以曾谕常青到台湾后。即令任承恩来京。常青在彼督同黄仕简、办理搜捕事宜。今任承恩、黄仕简、并不带兵前进。甚不如前。竟不可恃矣。即如常青摺内所称、贼匪退守巢穴。于诸罗之斗六门、大里杙等处。群聚滋扰。任承恩所带之兵。势觉单薄。又李侍尧奏称、现在两提臣南北两处信息。虽已从海边彼此知会而腹地道路。尚未相通等语。贼匪既团聚斗六门、大里杙等处。两提督如果彼此知会。奋勇夹攻。军威壮盛。自可迅捣贼巢。何至贼匪得负嵎团聚。文报尚从海边知会。伊二人观望迟误之咎。已无可解免。屡经降旨。交常青到彼、严查参奏该督此摺自系未接谕旨时所发。计目下该督已可到彼。务宜遵照秉公严审。据实具奏。不可稍事姑息。至一切剿贼善后事宜。全在常青妥协经理。该督须于奋勇之中。加意持重。以期克期蒇事、慰此廑怀。其兵丁接应口粮。及稽查内地各口岸亦系要务。李侍尧向能办事。自能就近妥办。不至贻误。所奏台湾军务。既由常青专摺具奏。李侍尧即不复由驿驰奏。所见甚是。自应如此。以省驿马之劳。　　

○癸酉。谕曰、李国梁参奏、燕河营署都司观音保、于卢龙县民王化青、酗酒滋事一案。未经送县惩治。辄将王化青杖责致毙。请将该署都司观音保革职等语。燕河营距县城窎远。都司衙门驻劄该处。本有弹压地方之责。王化青酗酒滋事。被人控告。已属匪徒。及经官审问。仍敢出言不逊。该署都司予以杖责。本属罪所应得。又系如法决责。非违例滥刑者可比。所有燕河营署都司观音保、著加恩毋庸革职。其该管上司一体免其交部议处。　　

○谕军机大臣等、昨据李侍尧奏、两提臣南北各处信息。虽已从海边彼此知会。而腹地道路尚未相通等语。复查看总兵普吉保摺内、则称由台湾郡城带兵先抵诸罗。于初十日到鹿港。与任承恩并筹剿贼。虽该镇于大埔尾等处。曾遇贼打仗。然既由郡城直达鹿港。并未为贼所阻。看此情形。自系贼人蚁聚斗六门、大里杙等处。驰递文报。只身往来。或惧其潜出扰害。若带兵前往。亦无虞中途梗阻。想李侍尧初入闽境。无由即知彼处情形。系地方官禀报。即据以入奏。其所称道路未通之处。本属未确。今普吉保既可带兵由郡城前往鹿港。岂黄仕简、任承恩、独不能行乎。且黄仕简带兵到彼。贼人并未再来。可见贼知官兵势盛。已畏避不敢复来。即使贼人复至郡城。黄仕简正可迎头截杀。不应转避贼众。岂贼人一日不至。黄仕简寸步不进乎。况昨据解到贼夥杨咏等有林爽文与通事杜美、勾结生番。希图将来窜入内山之供。倘贼人窜入内山。日久不出黄仕简、任承恩、亦终岁在郡城株守。竟不往内山搜捕耶。昨据该督奏、于二十日由泉州起身前往。若风水顺利。计此时早到台湾。何以未见具奏。此事全在常青妥协督办。迅速蒇功。朕盼望甚切。不可如黄仕简、任承恩之漫无筹画。坐视贻误也。　　

○是日、驻跸大新庄行宫。　　

○甲戌。谕曰、向来情节较重。罪不至死人犯。有发遣伊犁给厄鲁特为奴者。第念彼此言语不通。难于役使。未免不能约束。易致脱逃。应将此等发遣为奴人犯。发给伊犁察哈尔。或伊犁驻防官兵为奴。庶易于役使且该处有协领、佐领、总管等官管束。不致脱逃嗣后如有发遣伊犁给厄鲁特为奴人犯。著刑部发往伊犁。分给该处察哈尔、及驻防满洲官兵为奴。所有从前给厄鲁特为奴之例著停止。　　

○以署镶红旗蒙古副都统伍弥乌逊、为正黄旗汉军副都统。　　

○以礼部左侍郎蓝应元、为会试知贡举。大学士王杰、为正考官。刑部左侍郎姜晟、内阁学士瑞保、为副考官。　　

○予故原任内大臣王进泰、祭葬如例谥恭勤。　　

○予故喀喇沁扎萨克亲王品级多罗郡王喇特纳锡第、致祭如例。　　

○是日驻跸三家店行宫。　　

○乙亥。遣官祭先农之神。　　

○吏部议覆、陕甘总督福康安奏。嘉峪关外。距内地稍近。如安西州、玉门、敦煌二县哈密通判、吐鲁番同知、镇西府、暨宜禾、奇台二县。及所属教职、佐杂请照广东儋州等缺例。五年俸满。回至内地留于本省分别题咨升用。极远如镇迪道、迪化直隶州、昌吉、阜康、绥来三县伊犁抚民同知、理事同知乌噜木齐理事通判、并所属教职、佐杂等官。请照广东崖州、福建。台湾等缺之例。三年俸满于内地属员拣选调往。协办半年。准俸满人员。调回内地。分别题咨升用。应如所请。惟伊犁抚民同知、理事同知、有由废员拣补者。应改为五年俸满调回至理事同知、向例俸满后、以员外郎即用之员。乌噜木齐理事通判、向由部拣补论俸以员外郎升用之员。该督请留于本省升用之处。应不准行。从之。　　

○以故云南元江直隶州属新平县土县丞杨际泰子圣举袭职。　　

○旌表守正被戕直隶藁城县民何述女何氏。　　

○是日、驻跸汤山行宫。　　

○丙子。以重修明陵告成。上亲临阅视。　　
</div>
    <div class="pagination">
<a href="清实录乾隆朝实录_page1627.html">上一页</a><span>...</span><a href="清实录乾隆朝实录_page1623.html">1623</a><a href="清实录乾隆朝实录_page1624.html">1624</a><a href="清实录乾隆朝实录_page1625.html">1625</a><a href="清实录乾隆朝实录_page1626.html">1626</a><a href="清实录乾隆朝实录_page1627.html">1627</a><span class="current-page">1628</span><a href="清实录乾隆朝实录_page1629.html">1629</a><a href="清实录乾隆朝实录_page1630.html">1630</a><a href="清实录乾隆朝实录_page1631.html">1631</a><a href="清实录乾隆朝实录_page1632.html">1632</a><a href="清实录乾隆朝实录_page1633.html">1633</a><span>...</span><a href="清实录乾隆朝实录_page1629.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
