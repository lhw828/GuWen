<!DOCTYPE html>
<html>
<head>
    <meta charset="UTF-8">
    <title>国朝献征录 - 第 180 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 180 页/共 245 页</h1>
    <div class="content">　　方征字可久号介庵大琮六世孙洪武六年进士选入武英殿授刑科给事中兼齐王府录事志节甚伟太祖一日晚朝谨身殿退顾征问知有母在次日赐白金五十两给驿归省尝侍游后苑联句有诗和醉学士有歌迨还京改监察御史奉旨广西山东公干回月余升怀庆知府时因星变求言首言风宪官以激浊扬清职今乃计其事迹多寡定优劣故不闻旌拔廉能专务罗织人罪多征赃罚此大患也又言朝廷赏罚明信乃劝惩之道去年各行省以用空即罪其官吏而河南参政安然山东参政朱芾俱有空印反皆升布政使其何以示劝惩哉其余皆关条时政　上谕旨安然率齐东海军民内附朱参政乡里旧人有才干故议功议能而擢用之且尔言罗织人罪者何人多征赃罚者何官宜具实以闻征指河南佥事彭京事以实之坐是降沁阳驿丞十三年以事逮至京卒年三十一□庆列□名宦 

　　○卫辉府知府孙镇传 

　　孙镇字希武合肥人洪武中诸生以经明行□中制科卒业太学除户部度支主事通敏练达□高祖嘉之赐钞若干缗以旌其能顷之　上以课程事□坐部官谏不宜连坐以伤国体语多峭直遂谪戍滇南己卯春廷臣郭资等论荐召复其官应制赋禁桠诗称旨拜卫辉知府毁淫祠彻浮屠兴学课士教民树畜驱蝗祷雨神率效灵壬午靖难兵起卫辉当南北之冲镇夙夜防卫民赖全活靖难兵南下守备内臣倡谋迎附镇坚守不下迨　文庙登极以抗节不附者置之法乃谪戍山海历二十余年宣德初御史王绍首荐赦回至京师除上饶丞不就卒于京邸别号冲玄子所著有冲玄稿若干卷海盐郑端简公晓作逊国诸臣列传备录其事 

　　○河南府知府李君骥墓志（杨□） 

　　杨□ 
　　君李氏讳骥尚德其字也先世居青州曾大父□□大父辉祖始徙沂之剡城世业儒考讳寿康好□而乐施母某氏有懿行尚德甫六岁而失怙自幼颖敏嗜学从乡先生游巳超出伦辈稍长邑庠生谨言行勤问学师友敬爱之洪武癸酉以诗经领乡荐入太学岁丙子朝命拔太学生才貌魁杰者十有八人俱授给事中尚德预焉任户科时关市讥商旅者往往发其囊笥窥觎奸尚德奏罢之寻坐事免官巳而被荐起知新乡县县当四达之冲往来属道尚德处之事不废而下无苦间命葺苃舍置农具以抚辑逋逃来归者至数千人庚辰以内艰去民相率乞留之者至于数四永乐初服除改知东安劝课农桑绥辑流亡事有病于民者辄请于朝罢免之邑故荒墟多狼尝有婺妇欣其子狠噬者尚德祷于城隍深自咎责明旦狼死于其所今刑部尚书施公寔东安人闻而共之纪其事而杨于缙绅间既而行部侍郎李公日永暨素所知者交章荐之遂擢刑部郎中鞫狱详慎人无冤抑尝以崇教化重农桑恤民省徭重版籍育贤才优养年士宽恤马政择守令汰冗员礼靡能抑幸进通钞法十余事陈于朝多见采纳未□坐事谪保安　仁庙嗣位诏求贤工科都给事中吴懿首以尚德荐召还擢监察御史操履益坚未尝以经患难而渝其志循行郡邑以简贤革贪务又陈经国利民督农事察民情备边储省营造及海运河防驿传刍牧凡十事　仁庙嘉纳之尝自语人曰予今叨职耳目当知无不言以尽分内事若掇拾人之短长以沽名则不也暨考最蒙恩褒赠父母如制仍赐归焚黄及还朝适简廷臣郡守遂受玺书出知河南府既下车求古循良所以用心者而推行之如兴学校时地利均赋役弭盗贼审度量之类皆罄心力暇辄阅书作箴铭以自励家居虽几席必端尝曰细事既正则达之他务无往不正矣公署后植松竹梅苐退食盘桓其中因曰彼三友而益我一夫得非四友乎遂号堂四友郡大疫捐俸市药贮之厅事遇民有疾即与之赖全活者众岁旱躬率父老祷于嵩岳雨应期而至傍郡民讼不平者咸求决焉莫不心服而去守河南逾六年一日与宾客饮四友堂谈笑中瞑目而逝正统元年夏六月也僚友耆民相吊哭者皆失声享年七十岁 

　　○开封府知府鱼侃传 

　　鱼公侃苏州常熟人也举进士部曹郎以能治剧迁河南开封府知府开封居会省而所领三十六州邑最号繁剧且俗羯羠不易治而公一切以惠文弹治之于上官无所阿私苞苴避匿不敢进旦夕所进惟脱粟鲍鱼菘菜而巳满考称疾归公既归家益贫妻子不免饥寒而节操益励台使者有所馈遗不受既病久困床褥妾以一瓯粥啖之辄呼曰廉官何不食肉糜竟死不能具窀穸时同邑有钱昕者官至布政使亦廉而故有父产时人语曰富不爱钱钱昕贫不爱钱鱼侃 

　　○怀庆府知府李君湘墓志（杨士奇） 

　　杨士奇 
　　李氏家泰和西郭文溪之上其曾大父宗明大父云龙父又新有孝友之行母萧氏生君讳湘字永怀自少端重谨饬嗜学入乡校从师授春秋经业成上北京太学永乐中选治刑都察院以才能称擢东平知州断断以持巳爱民务常禄外非其义一无所苟取而勤于公旦暮治事不少休视民如子训之励之谆谆无厌倦意非甚悖不辄施笞罚徭役必验力厚薄民皆悦服州城之东有大村坝源出泰山雨溢数民患奏发民丁筑堤捍之患乃巳州及所辖五邑地旷多芜废课民垦辟仓廪充实岁歉赈贷咸有备祀典祠坛公府廨宇整饬一新增修学舍明教化有称齐鲁之间前之守者得罪去后以宥复李君用召还民怀之不置羣欣于朝请复之从之　车驾征北虏诏山东西民随军给饷运道远多死亡李君率东平民行抚绥有道讫完民以归在东平十余年始终一致正统初诏廷臣举郡守礼部尚书毗陵胡公举李公遂升怀庆知府命下东平之民争挽留不可扶老携幼涕泣送数十里外既至怀庆一用所以治东平者治其民民欣欣戴君如父母怀庆有兵卫素挟势厉民李君随事裁制不动声气而兵帖然不敢以肆在怀庆三年郡人以安上下交誉之无间言李公惇厚温裕孝友如其父处人以诚能赴其急不以贵贱贫富而移其守呜呼今其巳矣享年仅五十有七 

　　○开封府知府金公文墓志（潘琴） 

　　潘琴 
　　公金氏讳文字尚德别号履素世丽水人少颖异甫八岁能习欧字十四能诗文侍父游宦京师学易于学士刘文安公析疑辨理厌服羣辈弱冠入邑中时草寇攻围郡城御史李公俊募奇勇士百道固守公应募建策多所裨画贼常以所得箭反射城中众不能御公去其栝缀铜函于弦而射之贼不知所势遂窘比寇平众皆自占公固辞不受力奋于学景泰庚午领乡荐明年第进士选入翰林庶吉士藻思颖拔公卿奇之癸酉拜行人出使四方词翰语言见者嗟让三载考绩敕进修职郎九载升刑部员外郎未几郎中缺员司政久滞公剖决如流一月之间发遣殆尽司寇陆公深所奖誉保定有疑狱事干贵戚久不决众推公理之事辨而人无后言越考进阶奉直大夫协政庶尹公父按察佥事时蒙推恩加授奉政大夫修政庶尹职如旧母高氏配洪氏皆宜人继擢本司郎中考妣连丧与弟尚义尚友协理丧事易戚两至小大叶宜成化庚寅秋复除刑部贵州司郎中壬辰奉敕审理南畿刑狱平反者二百七十有奇有受诬得雪者以沉香木肖公像而祠之定顽民上封事官民被诬者累百余公奉命鞫之□日而情具奏徙其人于边而巳在刑部始终十三年无私请托之议寮寀称之无异词丁酉升河南开封知府开封中州大府政务傍午公从容处之府狱旧远府治卑湿逼隘瘐死者岁六七十人公徙之府廨其患遂息时累岁淫雨害禾黄河崩山百姓荐饥流离者不可御公忧惶至不能食乃亲履灾所验实图状定高下奏免其赋又奏便民七事诏皆可之公素刚直不能与时俯仰当道忌而衔之会诸道核官或潜以公名附章末乃得诏与致仕时年纔四十九知公者无不之太息公闻之不待报即忻然治装归和陶靖节归去来词以寄意公于兄弟中友爱尤笃尚义丧偶以有子不欲再娶公密与尚友聘致仕太守俞公之女既谐而后闻之尚义御史好直言时值星变公知其必不自嘿乃作东瓯童子篇以讽止之比尚义被逮谪戍辽东寓督府防察甚至众皆谓公不宜往视公日往酣咏宽释至就道涕泣抱持不忍舍观者多感泣尚义卒视其子祺若已出审狱时宿一驿有御史后至与较坐至不肯以公所领敕度听事公密疏以闻以阶则臣大夫也御史郎官也以事则皆敕遣也而彼乃悖谬若此　上是其言御史竟坐左迁又尝疏论军民交讼例必两委官同讯彼此因循事终不决夤缘以售奸者甚多请自今止以有司见讯者就鞫之皆见施行以永式公天才纵逸诗文援笔立就平生著作甚多在山西有晋阳稿在南畿集审理奏稿三卷曰好生录道中题咏二卷曰谳狱余兴曰履素闲吟曰东游稿与尚义倡咏二集曰埙箎和声既谢事治别业去城西一舍许扁舟往来遗落世事随所得题咏曰□潭□咏公晚号镜潭主人得年仅五十四 

　　○开封府知府卫瑛传（石珤） 

　　石珤 
　　卫瑛字某平阳洪洞人擢乡进士释褐定通判平易循雅事无专成人未之奇也两迁至开封知府锐意修政务在全安小民使得其所开封东南要冲且在省下宾客车从辐凑百事填委瑛既视事一切不急之费蠲省十五六民咸便之抚按官或有所下令度不可常行即入具白状从容陈说故上司初以戆直久始谅其忠信不妄也当是时天下郡县争媚讇所在张金鼓饰舆马伏谒道傍唯诺必谨得不呵责顿首幸甚百姓利病率不陈甚至匿水旱不以闻惟恐失名誉其苞苴暮夜益溃滥不可言瑛独以平正自持直而不挺谨灾告穷用纾民力或有所忤谪谴时至辄徐然曰吾凡以惠人本耳宁恤其它乎由是上下咸称其贤治行天下最然终以无援竟不得迁居开封九年以河南参政致仕瑛在官不以妻子自随岁所支俸钱皆付库吏掌籍衣服车马非敝不更造至今汴民犹讴思之 
　　太史氏曰珤大读大诰洎律令诸书凡贪吏皆至大辟家属被徙垂统建法之意良深且远哉自后禁令少弛吏争侵渔竭泽咋枯上下恬不怪且相率称能赂章于朝淫刑肆毒下民益困繇是能吏出而廉吏废矣　国朝廉吏轩輗之后有杨继宗其后有布政使张黼河南按察副使刘俊岳州知府张举与瑛仅数人云清修苦节非人情所甘宜鲜得哉或犹诬小德是助桀也巳 

　　○开封府知府张君键墓志（刘龙） 

　　刘龙 
　　君张氏讳键字君重世居石州宣化里兄弟四人君其季也童时即崭然露头角见者谓张氏有子受易于里人辛君文渊张君礼俱明经进士呼小友退居凤山研穷载籍作文素不属稿语辄惊人时副使冯君清摄提学事尝命题面试数百人置之首选丁卯荐于乡明年举进士授南京户部主事忤逆瑾逮至京师以义命自处竟不屈调卫辉府通判典境内税事务纟安辑岁额登而民不扰值河水涨溢坏民居承委治之疏雍峻坊曲尽其法水患以息瑾败复户部主事督储天津值流贼奄至势甚猖獗兵备副使陈君天祥提兵御之君居守登城誓众昼夜不息卒保无虞蓟州庄田累经奏渎有司弗能决君衔命往勘躬履疆亩一一精核归其侵于民权势敛迹人皆韪之河套虏入寇关西大震长沙彭公泽涿鹿邓公璋相继总制军事诸镇皆空廪请饷之使相属于路君召商易籴兼搜积通不遗余力转输千里士无饥色会兰州大侵死者枕籍君发粟赈之亲啜以粥活者甚众事竣东归兰民遮泣去则思之勒其事于石继延绥报警复以老练从统军都御史陈公天祥给饷边人闻之喜曰此前张石州也吾辈□忧名益籍甚寻擢开封开封中州省治隶郡县四十余文移旁午挥遣如流尤以抚字事事有不便于民必厘革之虽强御弗畏饰吏以儒崇学政养士风务底成效诸生有弗能自给者辄周以栗至恤其婚姻力之所郡斋故有亭亭下有池辛巳秋忽有莲盛开人以瑞而公乃不久逝矣惜哉卒嘉靖壬午年四十有六 

　　○开封府知府宋公伯华墓志（于慎行） 

　　于慎行 
　　宋公名伯华字汝含青州益都人也其先居昌乐故元时世千户国初始祖君用徙益都君用生刚刚生瑜瑜生臣仕枣强主簿主簿生公父延年以治春秋举诸齐言春秋推第一其后仕南京礼部司务以公贵赠兵部主事娶陈封太安人公少敏惠有才质从父受春秋旁及诸经史能日诵数千言文词儁朗多奇气年二十永隶学宫学使孝丰吴公览其文异之辄选入闱遂举高第实嘉靖戊午岁也其后十年隆庆戊辰乃第进士授宿迁令河堤大决漂杀人民生者走按木上无所得食公慨然太息流涕曰元乎民何罪令请以一身当之乃尽括赎锾出秩金躬驾小舟就民所止计口哺之曰苐忠须臾母死吾请于上矣巳乃大发仓粟按籍赈贷□赋弛刑氏忘其灾居三年课上考荐书十余召兵部车驾司主事万历改元命大臣行边用推择从阅晋代时使者初出边臣震悚大将以下櫜鞬迎谒不惮诎体而阴有内主所殿最不至境而决公独假以礼节目稍饩问遗一无所受而尽核其功罪白大臣举刺不少掩蔽边人曰独宋司马不可干以私也历职方员□郎郎中所任职办不肯挠法尚书雅重器之万历某年擢淮安府知府郡方治河大兴人徒搴茭伐藉辐辏旁午又直孔道送往迎来延见吏民或达旦不寝然其治法务持大体不细苛拊循凋瘵与之休息御史以不任奏欲它调主爵廉其实诎御史会河工竣论工以三品服秩居郡如故岁庚辰郡国上计中丞台以故事封传符护行其时方严驿禁喜事者争有所举发以应政府东省中丞劾乘传者数人公坐镌六秩而淮安虑囚不中程复镌二秩议者皆不能平公夷然不愠也归息里门与朱侍御文甫冯文学贞甫唐茂才张明经布衣游弦诵啸吟一豆菜羹相对或至日晏郡人目素交居久之时政更始言者讼诸臣用乘传谪所坐过薄乃起公束鹿丞岁中三迁永平府推官河南府同知即拜开封府知府开封诸郡凑多强宗难治吏取行法公益务简静如其吏淮阳时或谓公治大郡宜有科指立声迹公笑谢曰以繁治繁适多事无益靖民之路不扰而巳公再出巴病至汴力疾视事巳而遂亟以万历乙酉九月卒于官舍郡吏民行哭悲吟如失慈母汴诸大夫谓公吏迹卓越数十年所未有也公人豊肌伟干容止甚都详慎精核能任大事器度恢弘喜愠无迹材长者也然亦自以性缓慕佩弦之义故称鉴弦天性孝友居赠公之丧擗踊号泣水浆不入口三日奉太安人未尝越宿□外朝出暮归必问寝食节乃退平生廉谨两守大郡赀不满千金居乡无尺号干长吏其与人接色温情溢盎然可亲道逢醉人□语从者以告笑命车驱之奈何与醉人较从弟有怨家诣公门下有忘恶言亦弗闻也他皆类此公生嘉靖己亥三月十日卒万历乙酉九月十三日得年四十有八公嗣绳武奉冯殿讲状来请铭因忆予初登第时与公接栋而居相得莫逆尝谓公博大雍容有公卿之器而以二千石终世惜之然观两汉以来宿儒巨卿率多用循良着绩与其时名将相并垂不朽何必尊官哉殿讲称公醇谨类石相洽行类刘宽雅量类黄叔度予不谓阿也 

　　○河南彰德府知府史公记勋墓志（孙矿） 

　　孙矿 
　　史公讳记勋字稽叔周史佚后也汉史崇封溧阳侯不知居何地隋乱子孙来浙谚曰江南无野史葢皆同所出云宋南渡右丞相直翁浩其弟涓数传至处士德始徙余姚居江之南曰史家步后四世孟通　明初举耆儒授干州同知又二世梅隐公盛徙邑城龙山北生赠大名通判诚轩公简则公高祖考也曾祖考两泉公鹓广信同知祖考舜泾公柱国子生赠翰林编修考垣枢公铨全椒知县以公绩最先封南刑部主事后赠彰德知府妣钱封安人太恭人云大恭人刑部员外郎绪山先生女以嘉靖壬子五月三十日生公公早慧即占毕常先其羣辈丙寅补邑庠生从季父编修公修业云间业顿进万历己卯中浙省乡试庚辰避季父同考不试癸未登进士授南刑部陜西司主事丁□迁贵州司郎中南曹狱简然都城人易生口语事未决谤议巳沸独公所断无异说暇则从诸名士谈理学讨文艺己丑迁湖广德安知府时邻郡旱灾流民转徙德安亦骚动公以宽政恤之民安业　景藩在故承天有采地数万顷德安居半　景藩绝悉归州邑及是潞藩请得之而　潞王　今上母弟也中贵挟长信之势将踰额攘焉且重守历年官巳征租土民惶惧荆西道奉檄下公覆之公按籍履寸度而鳞次铢粒无益藩使或訹以危言不动葢驭议者再三卒如初籍仍止与见租事遂定郡有守御所其千户将席条鞭法渔于士伍公曰此蠧军兴者也因版正其敝请之宪司斥千户赋法如故直指荐二楚治平第一庚寅遘垣枢公艰归癸巳服门补四川重庆僻在四南隅去都城可万里土饶而禁网阔前守或姑拥肿鞅掌之文书积□民怙俗而玩今货取弗诧而诧行法公一以明作施之宿奸敛迹水两月完积案八十余事有疑狱匿其姓名久弗决面鞫立白巨室子或不得于继毋出居外舍贫窘无诉比父卒竟不得归执丧涕泣门侧其父亦进士公将往吊乃阳言曰若某不丧主者太守不往其家不得巳听令入比公归遂逐之出一钱不分公乃召其诸弟至庭中谕以礼法仍捕豪奴罪之以戚党尊行平其产母子迄和劝经术时集郡诸生程其艺能自是皆彬彬有文登省榜者视昔多是时播州宣慰杨应龙方与黔中七姓夷雠凡夷性雠则相杀其俗固然而应龙强七姓弱每恣睢残虐之两省闻见殊在贵州恒右七姓在四川恒右应龙以是互争不决而应龙阃庭内颇有不法其所统五司亦每苦应龙侵渔然亦止鱼肉其党而巳实非有背叛　朝廷意若初时塞其涓涓一狱吏事耳第此酋富藏葢能以贿中人在事者或没于贿又不能地则辗转诡辞以应而我材官及隶卒辈受命往谕告或侦事辄索货不巳彼益厌又诸土酋率愚赣不识文字每倚中土工笔札者之谋主此诸猾利其构怨则故造不根说鼓动之□执其命每不欲宁谧又直指奉三尺行部见七姓五司所诉应龙罪恶狼籍则愤怒必欲齐以内地法贵州尤甚而中丞习知夷情谓此彼自相雠杀但恩威阴阳之即得何以随珠弹雀以此两执法持论又每相失人之瑕之益开则直指说胜公至重庆时中丞某公巳力主剿奈虑不深以冒进败而应龙犹诡谓不知谩好辞谢罪某公旋被言去执枢者惩于宁夏朝鲜之役不兵闻败益疑惧欲仍以勘鞫毕役即　中朝诸公亦多谓然顾此酋见狱辞屡移易无究竟时恒虑有他又念唐末来八百余年中原几易姓而彼据穴自如要无终绝理□岩峒深鸟道厄县度我兵必不能入而其兵川中冠每征剿必首征发数十□□军功皆仗锋益骄曰是无奈我何渐怀不轨公揣其情得之坚执剿是力自肩任当事者虑梗阳推公治行谓不宜生遐方甲午遂调河南彰德而应龙止罚四万金褫职用其子朝栋嗣事即号正法论功叙录矣公治彰德如前两郡宽猛不用郡中清理赵藩宗支盛禄不继或逋至岁余其来巳久至及时又不能无先后贫宗日哗于庭公定以期岁四给给必人人足额不加意孤牙女者籓宗悦服岁歉请蠲赋万金易折漕粟数万石发赎锾籴粟食饿者境内饥而不害丁酉遘太恭人艰归公以葬两尊人卜吉因习堪舆家言巳又习阴阳家言皆识其槩即专家莫能难居惟读书课子无世俗侈奢之好意斤斤常若有独是不与俗同闾里中往来亦简间有吟咏然不甚苦致力戊戌中口语贬秩一级播酋虽浮伏罪竟不出罚金己亥遂大决裂中外咸主剿追论前事两省中丞皆削籍藩臬以下或谪或斥直指乃白公前被调非是云以主剿故因征四方兵捣其穴歼之应龙自杀妻孥俘入都人乃皆服公之卓识公体素弱庚子春忽患膈闷减食饮乃习静钱塘西湖上数月竟不愈及秋归九月九日卒得年四十九公敦内行笃于天伦在南都闻大母管太孺人□世寓书垣枢公曰曩祖考发丧皆季父主之记勋今巳服官祖妣丧愿大人主办垣枢嗤之曰汝囊几何而此大言耶识者善焉后垣枢公捐馆太恭人哭之恸劝不止公曰大人得无念亡弟诸孤乎父遗业请悉与之葢垣枢公止二子公长次公早卒有三遗孤皆幼太恭人闻公言虽不辍哀然意则稍慰戚里咸颂德焉 

　　◆同知 

　　开封府同知陈恕传（郡志） 
　　怀庆府同知周君秀墓志铭（蓝田） 

　　○开封府同知陈恕传（郡志） 

　　郡志 
　　陈恕字达道滦州人乡校以德行称好性理学景泰庚午举人适岁凶编民输粮税于本府恕念偏凉汀人险戹出宾兴坊扁银佣饥民凿平坦途再岁不稔专门师以糊口严教条不倦谆谆以践履主仕至开封府同知子民下士折狱立断吏抱牍听命不敢近案一语尝于道中遇数人驺从若贵游者恕曰此巨盗也逻致之果得其实称神明河汴屡决请府发帑羡躬督筑塞保全腴田数百顷九年考满乞骸骨归吏民泣送者塞路行李萧索人不识宦者归惟乘一蹇驴入城有司重其贤赠银五两即市铁铸文庙祭器积善行义类此 

　　○怀庆府同知周君秀墓志铭（蓝田） 

　　蓝田 
　　正德初宦坚逆瑾窃□罗织缙绅大夫士中以惨祸海内侧足而立然闻济南周生者名士也遣人来□致或劝之勿往公全笑曰是非尔所知也乃往见之瑾问以象纬曰左传云天道远人道迩问以兵谋曰虞书云舞干羽于两阶七旬有苗格问以术数曰有汉睦弘夏贺良儒生之覆辄也遂大忤其意留之旬日遣归公全葢知瑾有逆志久矣后瑾果败或曰子之见瑾何也公全曰吾不往见则祸及吾伯仲矣于时伯子公度令宝坻仲子公庆守嘉兴公之往葢其迹类陈太丘云后公全令蒙城宦竖丘德守凤阳大肆□求公全毅然弗从以状闻于漕台德乃诬构之曰蒙城令秀违制被逮赴锦衣秘狱拷讯几死巳而谪清丰丞君子曰周蒙城之拒德可谓刚矣乃知昔之见瑾亦非柔也若蒙城者不茹不吐其大节可以观也巳公全年六十三以嘉靖甲申三月十八日卒公全讳秀故苏州之长洲人曾大父讳秉一国初可于京□国子助教靖难时守城门有活人功大父讳鐩举进士历官都督府都事雠所诬罢去后以荐起山东运司经历而殁葬于历下子孙遂占籍历城人父讳溥山东解元元氏知县以文行□一世学者称书樵先生后以公全赠承德郎上元知县母范氏赠安人生子三人伯子程仲子导皆以春秋魁于乡而仲子复举进士季子即公全也以诗与伯子同榜有司表其乡曰三凤又表其门曰四世魁名由是历下之称世家者必曰周氏周氏云公全少学于家笃于孝友父子兄弟自知巳枕籍坟素轶出旁行数落躏跞虞初稗官乡先生尹恭简公重之曰周元氏不亡矣及随计偕上京师一时名流若少师杨石斋少傅乔白岩及我先侍郎劳山公皆所行辈与之交声名籍籍士子从之游者多取高第若蔡侍郎天佑黄都宪臣其尤著者也公全久困场屋乃就部铨得蒙城甫三月而被谪在清丰时巡游多事棒檄奔走得疾又几死嘉靖初白岩吏部乃荐之上元留都之下素称繁剧公全处之裕如未几复荐怀庆同知然公全病巳复作又与其守不合遂郁抑以殁所著诗文号曰瓮山集若干卷藏于家铭曰历下之阜泺水之步累累者丘四世其祔元氏季子其才孰赋其进孰尼孰测其故乃笃其后世其竹素铭其幽室以永其誉 

　　◆通判 

　　汝宁府通判詹俊传 

　　○汝宁府通判詹俊传 

　　詹俊字用章当涂人祖讳正世居青山之下俊幼好学受易于陶安洪武四年被征授河南磁州同知赐冠服银带到官书公勤廉谨抚教安怀八字揭坐隅以自励时兵革初定民复旧业俊劳来安辑之劝督耕桑兴学选师明饬教令举贤荐能抉剔弊蠧葢力居多焉民有诉掘地得藏金众所夺俊立众于庭谕以义利众悉还所夺民德俊怀金谢之俊拒之曰我不欲众昧义而趋利乃躬自营利邪民愧而去尝黄民馈饟潼关天寒道中车牛多毙饟亏则解所服银带易粟代民输民归制带偿之俊曰吾得纾民忧何爱一带不受邻县岁蝗自文呼天哀告蝗遂出境尝旱作歌以自责大雨即至三年升汝宁府通判尝治廨舍役夫得窖钱以内俊俊曰此汝所得何与吾事悉之洪武九年以疾告归磁州之民老壮遮□登舟挽留涕泣不忍别道经新蔡卒遂葬龙潭之□□□十四 

　　◆推官 

　　怀庆府推官刘君兆元墓表（归有光） 

　　○怀庆府推官刘君兆元墓表（归有光） 

　　归有光 
　　怀庆府推官刘君以嘉靖年月日葬于上海县之方溪后若干年其子天民具状请余表于墓上刘氏之先自大梁来居华亭曰亨叔亨叔生仲礼始徙上海仲礼生庆庆生四子长曰铣次曰钝铣坐法被系京师钝阴乞守者代其兄令出得一见家人而归死钝既系而铣归绐其父母云钝死乃得赦归钝久系而其兄不至京师士大夫皆知其冤馈食饮久之赦归家人惊以鬼物母泣曰儿馁欲求食吾自祭汝勿怖吾也钝具言不死状乃开门纳之铣仓皇从窦中逸去遂不知所之钝生王玙玙建宁太守玉以其家衣物寄官所不令有扰于民玙卒廉吏玉子兖汀州通判兖子兆元字德资即君也君自少举止不类凡儿及诸生常试高等嘉靖四年中应天府乡试先是其所亲有诬害君者及君得举则又曰吾固称德资聪明今果然矣君益厚遇之上海俗奢华好自矜眩君独闭门读书虽兵阵风角占候之书皆手自抄写时从野老散发箕踞乐饮不自表异计偕还渡江登秣陵诸山呼古人名举酒与相酬不醉不止也嘉靖某年选调怀庆先太守巳迁去会中使衔命降香王屋山民苦供应多逃亡君摄守能以权□办济使者告成事而去君尝虑囚一女子呼冤君察其诬系狱巳二十年遂出之武陟富人以女许巨室因借其资以致大富而壻家后贫遂结诸豪证欲离婚君责令归其女而疑富人家多女婢即归恐非真女乃问有老妪尝识其女面有黑子巳而果非女君怒欲按籍其家竟以其女成婚君人宽和至持法虽宗室贵人请乞不能夺也寻以病去官至淮阴道卒临卒于邑曰吾始与唐元殊饮酒讙呼宁知有令日耶我死于此无亲知故人诀男未成女未嫁负用世之志而不施命也夫唐元殊者君从父在汀州元殊同学相好特偕游二老峰皮冠挟矢从僮奴上山以酒自随酒酣相视大笑人莫能测也后元殊过海上时不见巳数年道平生慷慨泣下当炎暑置酒且歌且饮酒酣裸立池中传荷筒以戏君既困于酒且水所渍竟以是病一日卧覃怀官廨见一女子徙倚几旁以其婢也呼之取茗恍惚不见自是神情不怡因请告还而卒时嘉靖某年月日年四十有九子男二人天民天献天民自伤少孤颇序述君遗事俾余书之如此惜其独负奇气自放于杯酒之间然所施设一二巳无媿于古人而不尽其才可悲也巳 

　　◆知州 

　　钓州知州项公嶷墓志（倪谦） 
　　河南□州知州任公勉墓志（钱溥） 
　　□阳守任公良干传（樊鹏） 

　　○钓州知州项公嶷墓志（倪谦） 

　　倪谦 
　　公讳嶷字伯高姓项氏浙江金华人也世居溪下界通济桥祖寿钦考文昌俱隐德弗辉妣李氏文昌于洪武二十五年以赀殷富移实南京占籍应天之上元居龙江复成桥乐施予多以棺槥助丧赒恤贫困不望其报公天资淳厚器宇凝重自幼不好逐里中羣儿戏举止老成长幼咸异之嗜读书不待督劝而勤永乐间以民秀选入应天府学弟子员习毛氏诗学日有进弟曰富克干蛊以治其家公养亲有托克毕志问学昼夜恒居郡黉惟朔望休假乃一归省师友者皆推重之挟所得屡游场屋不偶不以病有司务学益力宣德五年贡于春官升北京国学迎亲就养十年秋丁母忧权厝都城之南服除诣铨曹正统四年奉命随监察御史按巡广东有能名六年使还释褐直隶定府通判在褓定易州山厂督阖郡官夫采运薪炭以供国用公廉勤端慎子惠下人待以诚信课工必均其力输纳必宽其期用是乐于趍事国用无亏人不告劳九年春丁父忧官民保留例不许扶柩并启母榇归葬金华婺女乡马海坂之原服阕工部尚书陈公恭总督易州薪运具奏保公廉济十一年冬乃转山东青州府判仍旧督运十四年移山厂于满城事甫新创规画得宜景泰四年满九载秩五年以最绩升河南钧州知州公宅心平易孳孳爱民民皆悦服每怀止足之戒天顺改元春有事来京陈辞请老遂获休致之命闻者贤之公体貌丰硕冬感寒嗽喘逆医久莫疗以明年月日卒于京师春秋六十有五呜呼公朴茂沈笃表里如一待人温然可亲处事介然有守外无钩距内无畛域信乎君子人也谦自垂髫读书社学即被公知时大理胡卿巡抚南畿兴学广士公言谦于卿召府学弟子员□游公讲下承其诲益则谦今日得践仕阶者公□□也铭其可辞 

　　○河南□州知州任公勉墓志（钱溥） 

　　钱溥 
　　□□　高皇临御之日欲尽变胡习一以法绳治衣受郡县寄而得以全归当时巳无几而况享耄耋保荣名而安故里以考终如吾郡任先生葢一人而巳先生幼岐嶷厉志笃学自郡庠生升冑监擢甲戌进士第授番阳令当时贤令得五人而旌异之先生居其一满九载升知泸州会番民诣阙请留移守饶州府以前守在改同知饶州府事荐福建右参政入右军都督府经历考察南直隶官吏出知徽州府以事谪沧洲者八年复以荐起知蔚州丁母忧服阕知雎州年近七十即上疏乞骸骨归寿八十有九卒初先生宰番阳思前令所以亟黜率因袭苟且拂民情而壅上德曰是法所以逮也即大书孝弟忠信礼义廉耻八字于厅壁访邑有德学民所信乡者四门老有事相与酌轻重而处之有不便者或粘匿名文于县门先生命守之曰是教我也俾勿坏后潜自毁去妇有新寡者诉夫兄弗育巳先生曰汝欲他适乎乃判其背衫曰饿死事极小失节事极大后妇终守节他嫠闻之亦无有二志春秋　□祭羊豕悉科于民先生曰是岂崇报意哉岁令里社分畜而献之饶着令暇则坐学宫与多士讲解改授如严□邻邑乐平伤尸诬逮苦甚郡以檄先生即微服往侦得其情凶者款伏枉者得释溥家食时尝闻其政及今阅天下郡志而饶果详焉始知向所闻者不诬善奖煦士类方忧制中闻溥与北郭陆润玉竞志于学一日棹小舟从陆抵溥家尽索所文览之出谓所知曰陆宜处钱出乎余二十年来吾二人出处颇定而先生知言哉先生既归日引诸孙授经史被野服课僮孥耕郡大夫岁礼宾弗预有宦达过其门往往闭弗纳与知者谈及今古事犹言论侃侃如壮夫先生资禀丰伟长身玉立言动弗苟超然负出羣志年虽耄而气不哀惜乎材仅见于郡县不得大展底蕴而使斯世得尽见其所有也所著有薇庵集若干卷存于家先生讳勉字近思其先四明人高祖松乡先生仕元安定书院山长有松乡集行于世曾祖子良受赵文敏公荐两浙都运司照磨始徙松江祖伯威父季伦郡礼大宾俱不仕 

　　○□阳守任公良干传（樊鹏） 

　　樊鹏 
　　余观自古仁圣贤人至春秋战国仁心慕义无穷迄于泰汉索然矣如赵盾食桑下饿夫叔敖埋两首虺皆顷刻细微事不难也率受大报何可胜道哉余自秦归申阳郡中士大夫时时道太守任公在潜江之事故得备而谕之以传任公讳良干字直夫号南峤广西桂林人也积学修行守先王之道十余年而举广西乡试赴礼闱不第就官湖广潜江县学谕学谕五年是嘉靖十三年甲午适陕西鄠县王邦相者先是携其幼子六儿往投巴县刘主簿主簿王姊夫也至则不礼焉会亦失官归王不得巳乞与同舟又且病主簿恚之至潜江欲下诸水屡不得死乃推而弃诸路旁逸去父子匍伏行乞市中居无何父困子独乞间行乞公所且告之故公哀之曰嗟乎吾不得计将父子同死谁还乡知若者哉遂躬诣困处致医药馆谷备至王病且死泣数行下公亦泣曰若无忧吾若治后事归若子乃买地葬立石焉收六儿于家与公弟同卧起令学书报书于顺天府通判王族兄居无几何亦卒书未达鄠而王氏以主簿□归意见杀讼起成狱则通判之父王翰林九思得遗书箧中六儿手模在焉或疑书诈其母刘思子垂死见之泣曰吾儿其指缺此当是也使次子持金至潜江取子当是时公巳行取赴京行时诫家人王氏来取子无留一钱也至则家尽却其金而厚遣之母子得全主簿狱解公人刚明俶傥而心慈爱其在申兴废举坠自励霜至其表尚书孙显之墓买张武之棺而恤其家配僧尼恤贫士阴德种种葢其天性然也方公申阳守祖母尚无恙父母适始衰之年其子又巳髫矣斯其所谓有先后者乎 

　　◆同知 
</div>
    <div class="pagination">
<a href="国朝献征录_page179.html">上一页</a><span>...</span><a href="国朝献征录_page175.html">175</a><a href="国朝献征录_page176.html">176</a><a href="国朝献征录_page177.html">177</a><a href="国朝献征录_page178.html">178</a><a href="国朝献征录_page179.html">179</a><span class="current-page">180</span><a href="国朝献征录_page181.html">181</a><a href="国朝献征录_page182.html">182</a><a href="国朝献征录_page183.html">183</a><a href="国朝献征录_page184.html">184</a><a href="国朝献征录_page185.html">185</a><span>...</span><a href="国朝献征录_page181.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
