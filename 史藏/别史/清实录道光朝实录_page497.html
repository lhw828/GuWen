<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 497 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 497 页/共 848 页</h1>
    <div class="content">
○谕军机大臣等、有人奏、湖南镇筸兵勇起衅逞凶。及戕官挟制。该省办理观望迁延情形一摺。据称本年正月十八日。兵勇因土俗祭神。该道常庆、使人弹压不服。乘势闹至道署。该道平日信用之吴立、恐伊平日所为。被众当堂说出。力主该道踰垣逃匿。吴立夤夜奔往乾州。搭船远遁。充当该镇巡捕之滕千总、承领上年猺匪案内兵勇恤赏银两。该千总与藩司书吏通同折扣。每名应领五十两者。七扣发银三十五两。应领三十两者。发银二十一两。总督讷尔经额因武冈会匪滋事。前往查办事竣。尽可就近驰往镇筸弹压。乃自该处正月滋事后。迟延二三月之久。复又久往宝庆府城。及得该处戕官信息。犹不赶紧驰往查办。尚藉阅兵为名。各处逗留。迁延时日各等语。本年正月。镇筸兵勇滋事之时。该道常庆、踰垣逃匿。所信用之吴立。夤夜奔往乾州。搭船远遁。滕千总与藩司书吏通同克扣。是否属实。著讷尔经额等查明具奏。并将吴立等密速缉拏。严切根究。至讷尔经额因何各处逗留。迁延时日之处。著该督明白回奏。又酌拟苗疆善后章程一摺。著讷尔经额、裕泰、杨芳、会同详悉妥议具奏。原摺钞给阅看。将此谕知讷尔经额、裕泰、并传谕杨芳知之。　　

○又谕、前据程祖洛等奏、请奖励福建省捐办义仓官绅摺内。声称梁章钜先自劝捐。并相地建仓。嗣因奉旨进京。其子候选员外郎梁逢辰、接手劝捐竣事。并自捐银四千两。请旨归部尽先选用等语。当降旨允准。兹有人奏、梁逢辰于上年八月随同伊父进京。九月复随任甘肃。该员现在京中。饬查属实。何以该督等奏称梁逢辰于梁章钜进京之后。接手劝捐。请予尽先选用。著程祖洛、魏元烺、明白回奏。将此各谕令知之。　　

○以故广西思恩府属旧城司土巡检黄中炯子域袭职。　　

○己未。谕内阁、前据琦善奏、请将道光十年以前旗租积欠。一体豁免。当降旨交部议奏。经该部以承领官地。与民人自置田亩不同。驳令严饬催徵。已依议行矣。朕思民人佃种旗地。向来遇有偏灾。亦与民田一律蠲缓。道光元年四年。曾将嘉庆六年起、至二十五年实欠在民之旗租银谷。降旨豁免。其道光元年至四年积欠银谷。分年带徵。今据该督查明元年至十年。尚有旗租银十五万余两。谷一千三百余石。未能徵起。此项佃种旗地之民。近隶畿疆。同深望泽。著加恩一体豁免。以普仁施。该督即刊刻誊黄。遍行晓谕。并照例按户付给免单。严禁吏胥影射需索等弊。务令实惠及民。用副朕推恩布闿至意。　　

○庚申。谕内阁、御史成观宣奏、三库解物。请一体咨报都察院一摺。前据给事中那玛善等奏、各省批解库银。请先咨都察院。当经降旨准行。兹据该御史奏称、三库解物。情形相同。请饬一体咨报外省解库银物。丝毫皆关紧要。查核弊窦。均宜周密。著各省督抚监督盐政、嗣后批解三库银物。于委员起解之时。将所解银物数目。及领解职名。起程日期。一体具文咨报都察院衙门。以凭劄知查库科道。一体遵办。以杜弊混而重库务。　　

○又谕、前据耆英等查明御史陈功参奏、兵部司员办理考试朦混一案。当降旨交大学士军机大臣讯明具奏。兹据长龄等奏称、本科进士庆廉、系兵部员外郎容恩胞侄。容恩以该部掌印司员。于胞侄应试。辄与伊龄安会同办理通行。伊龄安以向无通行之例。辄因检查庆廉图片。改换例文。通行八旗。实属有心舞弊。容恩、伊龄安、不必交部议处。著即行革职。以示惩儆。兵部堂官于该员等回堂办理。并无觉察。著查取职名交部议处。现任兵部各堂官、未能将此案溯查。亦属疏忽。著交部察议。庆廉会试。自系内场凭文取中。然非容恩等朦混行文。该监射大臣等滥行咨送。岂能幸邀入场。且此次覆试殿试。俱名次在后。朝考又未经入选。即以文理而论。亦属平常。著革去进士。以为朦混幸进者戒。嗣后八旗士子。必实系有手疾者。方准遵照定例。免其考试骑射。不得以有疾朦混。概行免考。以符定制而拔真才。　　

○谕军机大臣等、本日据都察院奏、湖南桂阳州民人曾家敬、以掘冢匿骸贿延不究等词具控。已明降谕旨、交裕泰审讯矣。此案民人曾家敬、呈控刘昌凤等掘伊远祖坟墓。藏匿棺骸。业经历任地方官勘明属实。又将各犯监追缴骸。迨侯知州到任。辄被衿棍贿串丁书。抽换供卷。将各犯释放。案悬四载。叠控未究等情。案关掘冢匿骸。官吏换卷舞弊。不可不严行究办。著裕泰即亲提人证卷宗。将案内所指各情。秉公严审。以期水落石出。按律定拟具奏。将此谕令知之。寻奏、讯明刘昌凤等穵掘曾家敬祖坟。实系年远骸骨。朽化无存。并非藏匿。官吏亦无受贿换卷情事。按律拟结。下部议。从之。　　

○辛酉。谕内阁、朕于本年七月十六日起。阅看圆明园八旗兵丁步射。著该管大臣等每旗由护军校委护军校护军内。各拣选五十名。每日带领二十名。候朕阅看。仍著照旧每人射箭两枝。此次豫备步射之兵丁等。下次俱著毋庸豫备。朕阅看之后。将射箭兵丁花名。造册咨报军机处。以备查核。　　

○又谕、国家营制之设。原以校阅操防。习劳肄武。自提镇以至备弁。莫不有训练兵丁之责。必须平日讲求骑射。操演认真。俾士卒悉成劲旅。方为无忝厥职。至笔墨文艺。本非武弁所重。若留心肄习。转致荒废营务。则是重其所轻。必至轻其所重。于一切校阅操防。安望其实力经理耶。近来各省武弁。粗知文义。好弄笔墨。以致营伍废弛者。颇不乏人。著各直省督抚于大小营员。随时训诫。俾知湔除旧习。专心操练。如有仍蹈前辙。不知悛改者。立即指名参奏。至文职人员。科甲出身者多。文艺本其素习。一经出膺外任。自当以地方公事为重。实力讲求。尚恐民隐未及周知。政务或有贻误。若更分心笔墨。必致公事抛荒。殊非恪共尽职之义。并著各督抚随事随时。悉心察看。傥有专耽文事。不以公务为重之员。务须严加甄核。无稍瞻徇。用副朕黜华崇实之至意。将此通谕知之。　　

○壬戌。谕内阁、御史黄仲容奏、军流人犯在配逃回。请饬认真管束一摺。各省军流发遣人犯。交地方官严加管束。按时查点。立法本为周密。本年四月。因黄爵滋条奏。曾经降旨通谕各直省督抚、遇有逃军案件。即将配所及本籍印官疏纵容留。分别参处。近来军流人犯。由配所逃回原籍。复行犯案者甚多。并有捏报病故情弊。此等发配人犯。由本籍注明犯罪事由。递解配所。原属法所难宽。似此任意脱逃。王法竟成虚设。著各直省督抚督饬所属府州县官严行管束。如有脱逃滋事。一经破案。即查明配所逃回年月。并历任官员职名。有无朦详捏报之处。分别从严参处。以肃法纪而杜奸萌。　　

○又谕、前据恩特亨额奏、各省帮船由天津回空时。请饬天津镇道摉查水手器械。当降旨交军机大臣等议奏。兹据奏称、该漕督每年督押三进粮船北行。约计首进回空时。该漕督尚在山东闸河一带。若必责令该漕督督属摉查。实有鞭长莫及之势。著直隶总督饬令天津镇道、督率地方文武运委员弁。于该处就近河面宽阔处所。认真查办。傥各该帮船内。仍有私藏刀械鸟枪等器。一经查出。立即从严究办。如差役兵目人等得规徇庇。即行从重治罪。其派出各员弁。有不实力摉查者。著该管各上司指名参处。自此次明定章程之后。务须认真查察。摉拏净尽。傥再有水手人等沿途滋事。执持器械者。定将该管各上司从严惩处。决不宽贷。　　

○癸亥。上诣大高殿行礼。　　

○还宫。　　

○谕内阁、太仆寺少卿冯赞勋奏、八旗士子考试骑射。请添派满洲御史监射。并大员各省谳案。请添派御史随往纠察一摺。向例文闱各场考试。及武闱外场。均有满汉御史监试。该少卿所奏、嗣后八旗士子考试骑射。添派满洲御史一员。随同监射王大臣一同考校。事属可行。著兵部每届考试之期。开单请旨简派。至外省查办事件。偶经简派大员前往。由来已久。若添派御史同行。事多窒碍。且行之日久。徒成具文。易滋流弊。所奏著毋庸议。　　

○以京营右翼总兵奎照、署正黄旗汉军副都统。　　

○以故四川建昌道属中村土百户马成鹏孙敬龙、古柏树土千户郎廷芳子应升、各袭职。　　

○旌表守正捐躯直隶易州民王进美媳邢氏。　　

○以谢雨三坛。斋戒一日。　　

○甲子。以甘霖普被。上诣天神坛报谢。遣惇亲王绵恺、惠郡王绵愉、定亲王奕绍、庆郡王绵慜、分诣地祇坛。太岁坛。关帝庙。城隍庙。行礼。　　

○幸圆明园。　　

○诣绮春园问皇太后安。　　

○旌表守正被戕直隶阜城县民万三妻顾氏。　　

○乙丑。铸给四川峨边营改设参将关防。守备二员条记。从总督鄂山请也。　　

○丙寅。以前任四川布政使刘重麟、为安徽布政使。　　

○丁卯。命新授安徽布政使刘重麟、以三四品京堂候补。　　

○以山东按察使程楙采、为安徽布政使。调山西按察使庆林、为山东按察使。以江南江安粮道唐鉴、为山西按察使。　　

○戊辰。谕内阁、州县为亲民之官。岂容擅离职守。致旷地方公事。本日据御史徐继畬奏、山西省州县往往托故进省。为营求升调之计。如史梦蛟任忻州时。一年之中。在署不过三四月。其余八九月。常住省城。林树云任保德州。亦复如是等语。该员等是否擅离职守。其终年在省。究竟所为何事。著申启贤查明据实具奏。嗣后直省各督抚务当严饬各州县。非奉檄调。不得无故进省。其因公进省者。事毕即饬令回任。毋许任意耽延。营求调剂。傥有经旬累月。逗留省垣者。即著严参惩办。以杜奔竞而重职守。　　

○又谕、琦善奏、请将各营兵丁。量为变通鼓励等语。直隶原设兵额。系弓箭六成。鸟枪四成。与川陕等省鸟枪六成、弓箭四成者不同。枪炮兵丁既少。中营又不准其支食马粮。与督标枪炮兵丁、并准拔补外委千把者。办理两歧。兹据该督奏称、本年三月间。已通行提镇及各协营。令将马步箭兵丁。择其弓硬力强者。酌留四成。督令勤习弓箭。其余二成。皆令添习步下鸟枪。中靶有准。更习马枪。至于刀矛两项。令藤牌兵丁尽皆习练。其马步箭兵丁。有愿兼习者听。遇有马粮缺额。枪炮兵丁。亦准支食。其外委额外缺出。无论枪炮刀矛。准与弓箭兵丁。一体较拔。如此酌量变通。鸟枪兵丁。数既增添。长矛单刀。亦多讲习。又复进身有路。人思自奋。名曰变通。于营制钱粮。并无损益更改。由是认真操练。兵技日增。兵威日壮。必成精锐得力之师。该督务当饬属随时演习。不可日久视为具文也。　　

○谕军机大臣等、据琦善奏、拏获无腰牌上岸水手张泽林等、共四十四名。分别关查提省研审。并究出应行缉拏粮船水手费大汉等三十余人。开单呈览。此等匪徒。大半系盗劫重犯。散处各帮。均有根落。著恩特亨额即责令该帮弁严饬头舵。迅速按名交出。移解直隶归案究办。勿使闻风纵逸。以靖匪踪。又据该督奏称、回空南下帮船。经天津镇道于过关时、在泗州后帮扬州二帮船内。摉获旧线枪并腰刀铁矛头等件。必须从重惩治等语。前经该漕督派委员弁。将各进帮船违禁器械。全行查出。何以此次回空军船。复有藏带火器刀械。是否原来藏带。未经摉拏净尽。抑系途中另有造卖接济之人。著该漕督严饬各该粮道及运委员弁。确切查明。此项凶器。究由何处得来。彻底根追。从严惩办。此外有无藏带军械。并著随时随地。严密摉查。勿任稍有隐匿。致滋事端。所有该督原开应缉各犯名单。著钞给阅看。将此谕令知之。　　

○又谕、有人奏、山西省阳曲、盂县、代州、崞县、五台、忻州、定襄、一带。与直隶相近。有传习邪教者。土人因其烧香念经。不戒荤酒。称为五荤道。实即白莲教之别名。此等愚民受人煽惑。拜师传徒。夜聚晓散。假名伪号。暗相封授。请密饬查办。杜绝祸源等语。晋省邪教。向由直隶传染。现在直隶办理教案。各处摉查。难保该匪徒等不闻风逋逃。潜匿晋省。著该抚密饬各州县勿露风声。细心查访。一经得有端倪。即行严拏到案。按律惩办。惟不得误信讎陷。株连无辜。致滋扰累。各该地方官果能留心查察。随时破案。失察处分。尚可加恩宽免。傥敢意存消弭。仅以查访无踪。率行详覆。将来别经发觉。或致酿成事端。定将各该员从严惩处。重治其罪。决不宽贷。将此谕令知之。　　

○旌表守正被戕四川盐亭县民孙癸林童养妻马女子。守正捐躯山东邱县民赵复成妻田氏。　　

○己巳。谕内阁、讷尔经额等奏、新筑堤工。被水漫溃等语。湖北沔阳等州县堤垸各工。甫于本年三月修筑完竣。其沔阳堤工。系由司筹项协济至八千余两之多。何以一遇汛涨。即行漫溃。承修各员。显有办理草率情弊。著该督等确切查明。据实参奏。寻奏、承修系署沔阳州知州张宝荣。请摘去顶带。责令赔修。从之。　　

○庚午。上诣绮春园问皇太后安。　　

○赏前任古城领队大臣多隆武、三等侍卫。在大门上行走。　　

○户部议准、浙江巡抚乌尔恭额疏报、开垦芦沥场荡地五亩有奇。照例升科。从之。　　

○辛未。户部议准、福建巡抚魏元烺疏报、侯官、古田、福安、三县开垦地一顷二十亩有奇。照例升科。从之。　　

○补行江苏安徽广东道光十五年大计。卓异官八员。才力不及官五员。不谨官一员。罢软官一员。年老官十四员。有疾官二员。浮躁官二员。分别议叙处分如例。　　

○壬申。谕内阁、御史万超奏、漕粮正额不足。买米回漕。请核实兑收。并严禁私运囤积一摺。漕粮为天庾正供。不容稍有亏缺。向来漕粮起运时。由各粮道验明米色乾洁。查明额数。载船起运。抵通时由坐粮厅验明米色。查明额数。详明仓场侍郎查验明确。劄仓分贮。立法极为周备。若如该御史所奏、各省漕粮开徵时。各州县不亲身赴仓收漕。任听仓书积压。漕粮抵通时。坐粮厅未能亲至漕船卸米处所。眼同拨运。更有奸商自漕船回空以后。雇觅贫民男妇。升斗肩负。零运出城。于于家卫以南及杨村一带沿途僻静村庄。洒散囤积。各种情弊。大为漕务之害。著有漕各督抚严饬各州县、务须亲身赴仓收漕。随到随收。以免扰累。并著仓场侍郎于漕船抵坝时。严饬坐粮厅亲赴卸运处所。眼同拨运。以杜朦混。至于家卫及杨村一带奸商囤积。著顺天府府尹、直隶总督、各派文武干员前往查拏。有犯必惩。毋得视为具文。以清积弊。　　

○又谕、邓廷桢等奏、拏获形迹可疑之游僧。提党认有首逆蓝正樽在内。解省审办一摺。广西怀远县桃子隘地方。拏获游僧吴本林、吴元林、挑夫杨洸明三名。据该县知县世纶等查验该僧吴本林、核与开缉武冈州首逆蓝正樽年貌相符。业经究诘吴元林等。并提前获之李和尚质认属实。惟讯以谋逆确情。忽认忽翻。情殊狡展。从前捕获逃匪。留粤自尚有人。细心研鞫。无难得实。现在自己解往湖南办理。如该犯讯系蓝正樽属实。著将此次首先拏获之员。据实保奏。所有在逃余匪。著该督等仍饬所属两省文武。无分畛域。实力严拏。毋得稍涉疏懈。　　

○谕军机大臣等、据给事中周开麒奏、四川办理夷匪一案。诸多欺饰。并军需支销。均有朦混浮冒等弊。著汤金钊、文庆、即将该给事中摺内所奏各情节逐一查明。据实具奏。原摺著发给阅看。将此谕令知之。　　

○又谕、有人奏、四川省川南一带。盗贼公行。啯匪百十为群。劫取财物。晚间设有帐棚歇宿。若该地方约保报知该州县。必受刑责。民间呈报劫杀拒伤之案。官多讳盗为窃等语。匪徒劫掠肆行。最为地方之害。不能除莠。焉能安良。况该匪等居然设立帐棚。毫无忌惮。始而扰害闾阎。继且纠众滋事。不可不豫为防范。著鄂山即派委明干妥员。查明此项匪徒。系由何处纠会。果否有数百人之多。切实查明。按律严办。以儆凶顽。至州县为亲民之官。锄暴安良。是其专责。何得于约保报知之后。任意刑责。甚且消弭讳饰。置民隐于不问。祇图为宽免处分地步。著该督细心察访。如果有此种劣员。即据实指参。毋稍姑容。以肃官常而靖地方。将此谕令知之。寻奏、川省并无啯匪晚间设有帐棚歇宿之事。已派道府游击等分往上川下川访缉。傥有讳饰盗匪劫案州县。定行指参。得旨、认真查办。慎防讳饰欺朦之弊。　　

○以缉匪出力。予贵州通判李蕃等加衔升补有差。　　

○甲戌。谕内阁、嗣后九门门甲。如因病出缺。或挑补别项差使者。仍照向便于门军挑补。其缘事革退及驳旗之缺。即著于步军统领衙门教练步甲内挑补。其回旗门甲。该旗一有马甲缺出。著准其尽先坐补。　　

○又谕、琦善奏、京控咨交案件牵涉大员。请饬交刑部审办一摺。此案直隶临榆县监生王棫、呈控山海关经书张炜具禀挟制官长。捏报税课。妄追伊子亏空。并拖欠公用银两不还。书役姚善权、即姚思瑞之子。为案中要证。该监督并不将伊解送等语。案关丁书骫法营私。虚实均应彻底根究。王棫、张炜、即著委员解京。交刑部提集人证审明办理。其临榆县民人周永清、呈控山海关经书姚光夫等把持盘踞一案。著刑部一并讯办。寻奏、王棫挟嫌越诉。诬轻为重。张炜讯无挟制捏报等情。惟诈欺取财。致令王棫情迫上控。拟杖徒。前任监督奕毓任内税课。并无亏短。惟余银三千三百两。未经解交。请勒限措缴。姚光夫讯无把持盘踞等情。另案拟结。从之。　　

○又谕、琦善奏、解员擅索驿站夫车。请旨饬查等语。广东合浦县珠场司巡检蒋继炳、领解海关加平节存银三万四千二百两。查对勘合传牌相符。自系例应拨送。至其余搭解银四十鞘。究系何项银两。解交何处。若非例应拨送。何得擅索驿站夫车。该委员现在自已到京。著户部及步军统领衙门查明具奏。寻内务府奏、搭解银四十鞘。系交广储司造办处。向无勘合。该员行至涿州。托该州代雇车辆。付给价值。虽无擅索驿站情事。究属不合。请交部议处。从之。　　

○旌表守正捐躯河南邓州民余成妻李氏。　　

○乙亥。遣官祭火神庙。　　

○谕内阁、户部奏、请饬催铜铅厂运案内应追各款银两。向来厂运各员借支银两。系动支正款。运员于差竣报销后。核计长支银数。分案追缴。厂员应缴银两。往往于该员离任调任之时。始行报部请追。以致欠款累累。帑项久悬。若将应追各款。随案追缴。何至新陈相积。日渐加增。据该部节年饬催。各该旗省并未追缴十分之一。自嘉庆二十五年以前。各员积欠。均经豁免外。迄今核计实欠银数。又积至三十四万二千八百余两之多。年复一年。伊于胡底。且厂店各员应赔逾折等银。俱属豫拨铜本项下之款。铜铅各运应缴水脚捞费银两。均系沿途借支各该省作正开销之项。更非寻常借动闲款可比。尤应按名严追。以杜积弊。国帑攸关。岂容任其延宕。著各该督抚府尹八旗都统等、严饬承追督催各员。赶紧勒追完缴。不得仍前延玩。以昭核实而重帑项。　　

○又谕、奕经奏、请将私自进边回家之边外坐卡官员。照例革职一摺。此案骁骑校德升、因卡房烧毁。带领兵丁等擅离卡所。进边存住。既属非是。又准兵丁等告假回家。德升复私自进省存住数日。冀图安逸。实属谬妄。德升著照例革职。加枷号三个月。其失察之总查委协领等。著查取职名。送部议处。　　

○谕军机大臣等、鸦片烟来自外洋。流传内地。为患甚钜。前经太常寺少卿许乃济具奏、当降旨著邓廷桢等会同妥议。本日据姚元之奏称、现今银贵钱贱。推其致匮之由。大抵为贩卖鸦片烟土出洋之故。并闻有伍姓洋行。暗与交通。立有照票。包揽买卖等语。著该督等将摺内所指各情节。逐款悉心妥议。务当通盘筹画。力塞弊源。毋令奸商骩法营私。于民生国计。两有裨益。方为尽善。邓廷桢经朕特简总督大员。品学素优。前在巡抚任内。颇能办事。若能将夷商现在情形。立法周密。期于久远无弊。庶不愧为国出力大臣。傥颟顸了事。但顾目前。日后更滋流弊。该督不能当辜恩溺职重咎也。原摺著钞给阅看。将此谕知邓廷桢、祁＜?土贡＞、并传谕文祥知之。　　
</div>
    <div class="pagination">
<a href="清实录道光朝实录_page496.html">上一页</a><span>...</span><a href="清实录道光朝实录_page492.html">492</a><a href="清实录道光朝实录_page493.html">493</a><a href="清实录道光朝实录_page494.html">494</a><a href="清实录道光朝实录_page495.html">495</a><a href="清实录道光朝实录_page496.html">496</a><span class="current-page">497</span><a href="清实录道光朝实录_page498.html">498</a><a href="清实录道光朝实录_page499.html">499</a><a href="清实录道光朝实录_page500.html">500</a><a href="清实录道光朝实录_page501.html">501</a><a href="清实录道光朝实录_page502.html">502</a><span>...</span><a href="清实录道光朝实录_page498.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
