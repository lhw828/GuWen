<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 368 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 368 页/共 523 页</h1>
    <div class="content">○内阁学士兼正黄旗护军统领禧恩、以步射平常、革护军统领任。以镶蓝旗汉军副都统百顺、为正黄旗护军统领。　　

○户部议准、陕甘总督那彦成疏报、秦、靖远、秦安、正宁、古浪、五州县、及红水县丞所属、开垦地二十二顷九十七亩有奇。照例升科。　　

○从之。　　

○甲戌。孝懿仁皇后忌辰。遣官祭景陵。　　

○谕内阁、太常寺寺丞德龄。于嘉庆十五年四月因执事失仪。降上□日销去京察记名外用。即与销去一等无异。上年该寺办理京察。仍以该员为旧一等复行保荐。即系错误。德龄著销去一等。管理太常寺堂官。除铁保等到任在后、扎郎阿病故无庸议外。其原保之各堂官、著交部查明议处。至色克精额因迁官称贺。已属多事。如在家演剧。原例所不禁。乃于城外戏园排日张筵。敛取分金。据步军统领等饬查色克精额演戏三日。邀客至七百余人。其中有本属官员。已乖体制。且多市井商贾之徒溷迹杂坐。伊系二品大员。罔知自爱。贪利忘耻。有玷朝班。实属卑鄙。色克精额、著先行开缺。仍交部严加议处。三日内具奏。不准逾限。　　

○又谕、刑部议奏、侍卫官员买食鸦片烟者。革职杖一百。加枷号两个月。军民人等杖一百。枷号一个月。均著照所议办理。近日侍卫官员中。朕风闻即有违禁买食者。姑因事未发觉。免其查究。若不知悛改。将来或经举发。即照新例惩办。不能宽贷。再太监供役内廷。闻亦有买食者。其情节尤为可恶。著总管内务府大臣先通行晓谕。如有违禁故犯者。立行查拏枷号两个月。发往黑龙江。给该处官员为奴。至鸦片烟一项。由外洋流入内地。蛊惑人心。戕害生命。其祸与鸩毒无异。奸商嗜利贩运。陷溺多人。皆由各处海关私纵偷越。前曾降上□日各省海关监督等严行查禁。乃数年来迄未遏止。并闻各海关竟有私徵鸦片烟税银者。是竟导奸民以贩鬻之路。无怪乎流毒愈炽也。著再严饬广东、福建、浙江、江苏等省沿海各关。如查有奸民私贩鸦片烟冒禁过关。一经拏获。将鸦片烟立时抛弃入海。奸商按律治罪。傥管关监督等阳奉阴违。并私收税课。著该省督抚实力查参。将该监督先行革职。由驿具奏。朕必从重惩治。其各处辗转营贩之徒。并著五城顺天府步军统领衙门、及各直省督抚等、一体严查。安律究办。　　

○又谕、御史傅棠奏、考试军机章京、请钦派大臣在举场公所、将试卷弥封、以昭慎重一摺。军机章京入直枢廷。先取人品端谨。再参以文理清顺。字画工楷。方为无愧厥职。若如该御史所奏、糊名考试。则但能观其文字。其人之才品何由识别。惟在军机大臣秉公甄拔。期于得人。自足以昭慎重。如充补后。该章京有舞敝□大营私劣迹。军机大臣均难辞考选不慎之咎。至各衙门保送人数。亦应定以限制。员缺至多者不得过八员。如逾额。即著军机大臣参奏。此次内阁保至三十二员。未免太滥。著驳回、令该衙门大加删减。不过七八员。出具切实考语。另行保送。由军机处考试拣选。带领引见。嗣后军机章京中、如有因滥保获咎者。其本衙门原保之堂官、亦著一并议处。　　

○命户部右侍郎桂芳、刑部右侍郎章煦、驰往热河审案。　　

○以上驷院卿阿那保、为正红旗蒙古副都统。　　

○旌表守正捐躯河南确山县民妇房韩氏。山西永宁州民李树宽妻马氏。　　

○乙亥。谕内阁、派往西北两路之将军大臣、并侍卫官员等、来往俱驰驿行走。著兵部载入则例。　　

○以安徽寿春镇总兵官多隆武、为四川提督。两江督标中军副将喀勒吉善、为寿春镇总兵官。予故四川提督孙清元、祭葬如例。　　

○旌表守正捐躯河南祥符县候补知县宫楷妻方氏。　　

○户部议准、陕甘总督那彦成疏报、中卫县、开垦地三十亩。照例升科。从之。　　

○丙子。谕内阁、凯音布哈宁阿二人。本年春闲因派修泰陵工程。浮开工段。种种谬妄。当经降上□日将伊二人褫革治罪。然其获罪之处。轻重亦有不同。凯音布、哈宁阿、于初到西陵时。未将应办工程敬谨阅视。凯音布辄先对众扬言、以原估银数不敷。如何办理。将估摺掷交穆克登额等阅看。是其浮增工段。实已豫存成见。而情状恣睢。毫无顾忌。哈宁阿不过随同附和。迨后朕诘问凯音布以张皇入告之由。伊辄以景禄泛论之言、强引作据。及质之景禄。其语亦参差不合。其时哈宁阿亦经召对。伊即称不闻景禄先有此言。是哈宁阿尚不至如凯音布之诞妄不经。哈宁阿前经发往热河充当披甲。念其情罪较轻。尚可宽贳。现在太常寺官员中娴习礼仪者较少。哈宁阿、著加恩释回。赏补赞礼郎。在太常寺效力行走。仍带革职留任。四年无过开复。　　

○又谕、色克精额因迁除内阁学士兼副都统。辄演剧称贺。沾沾自喜。已属器小易盈。且在城外戏园中开筵敛分。邀客七百余人。不择流品。滥与酬接。伊身为二品大员。卑鄙若此。实属有玷朝班。著即照部议革职。惟伊向来充当读祝官。仪节尚娴。现在东陵西陵赞礼郎俱属平常。著色克精额自备资斧前往教演。东陵赞礼郎人数较多。著先行教演二年。期满再赴西陵教演一年。此三年中如再有过失。著福长安、那彦宝、据实参奏。从重治罪。若尽心教肄。安静无过。届期由该管大臣奏请回京。再降谕上□日。　　

○又谕、向来西北两路参赞领队办事各大臣、带有京职者。于例支养廉盐菜等项银两外。仍兼领京职廉俸。嗣后伊犁将军兼京职者。亦著照参赞以下各大臣之例。一体兼支。户部载入则例。　　

○又谕、据刑部查明四川等省由缓决拟改情实起数。并将由情实拟改缓决各起、一并开单进呈。朕详加披阅。该部核改各起情节。俱尚允协。其四川省所改情实绞犯杨桂春一起。杨桂春系向氏故夫罗振古之甥。并无服制。因向氏与罗教二通奸。听从向氏夫家族侄罗巫头古纠往捉奸。辄用刀背连殴。致将罗教二向氏先后伤毙。该犯以无服外姻、非例许捉奸之人。并无义愤可激。逞凶连毙二命。情节较重。杨桂春一犯、著仍照该督所拟、入于本年秋审情实办理。所有各该省错拟罪名应行议处各员。著该部仍照例汇奏。　　

○谕军机大臣等、瑚图礼等奏、据西藏布赉绷寺内喇嘛等禀称、西宁地方有布赉绷寺、所管噶勒丹彭错岭寺院一座、原系从前建修、兴旺黄教、嗣有红教扎乌喇嘛江巴曲达尔身系喇嘛、又于西宁地方请给百户顶带、欲将该寺毁坏、践踏黄教、该喇嘛等屡向驻藏大臣处控诉、曾移咨西宁办事大臣查办、仍各争执、未能允服、瑚图礼等接据该喇嘛等禀恳代奏、以所控人证地方寺院、俱系西宁所管、请饬交福克精阿就近提集人证剖断等语。此事黄教红教喇嘛、彼此互相争竞、屡控不服。事关紧要。著那彦成即亲赴西宁、会同福克精阿秉公查办。扎乌喇嘛江巴曲达尔身充喇嘛。何以给有百户顶带。不僧不俗。殊乖体制。其顶带系由何人给与。是否奏明赏给。抑系由该处办事大臣自行给与。著那彦成等先行查明。如系奏明赏给。从前援照何例呈请。曾否有办过旧案。亦著详查声叙覆奏。那彦成曾任西宁办事大臣。或系伊任内之事。亦不可稍有回护。至此案据瑚图礼等摺内所叙情节。彼此各执一词。是否扎乌喇嘛欺陵黄教。抑系彭错岭寺住持喇嘛霸占扎乌地方粮户。著那彦成等溯查根据。秉公剖析。不可稍有偏袒讳饰。一切据实奏明。候上□日核办。将此谕令知之。　　

○丁丑。谕内阁、御史冯大中奏、京外各衙门办事迟延怠缓、请上□日设法稽核、以符例限一摺。所奏甚是。为政之道。敏则有功。京外各衙门积习相仍。狃于疲玩。经朕节次训饬。而公事积压之敝□大。仍不能尽除。近日部院堂官等于奏事直日。亦皆夙兴待漏。循节无愆。然询以本衙门题奏事件。或有不能条举原委者。是但劳其身而不劳其心。亦于政治奚裨。夫大臣坐而论道。殚心竭虑。全在于公署剖析例案。厘剔敝□大端。使所属惮其严明。不敢怠忽从事。则物无遁情。案无留牍。自然百务就理。若但以奔走趋蹡为尽职。失之远矣。即如议处议叙。所以明示赏罚。惟办理迅速。则身受者立知感畏。旁观者共起劝惩。乃任意迁延。藉行查加级纪录为名。竟有经旬累月始行议上者。殊不足以警人心而动观感。嗣后各衙门办理议处议叙。皆著依限赶办。毋得藉口详查级纪。展缓时日。其应行议抵与否。不妨于摺内先行声叙请上□日。再行查明办理。以免延搁。各部院司官、尤应手理案牍。随事稽核。使吏胥无所售其奸。其有蠹吏敢于惰慢者。随时责革严儆。勿稍宽假。庶上下相摄。可期明作有功。至于外省因循之习。更不可问。地方要务。不过刑名钱谷二端。其于刑名案件不为速结。以致株连拖累。案情愈益诪张。于钱谷事务。亦不赶紧清厘。报销题覆。动辄数年。其闲任催罔应。轇轕牵混。百敝□大丛生。皆由该督抚不能精心敏力。时加振作。遂至吏治日即废弛。嗣后部中题奏事件。著照该御史所奏、将科抄咨文何日到部、该衙门何日具题、俱于本尾声明。如有迟延。即行附参。至题本奉上□日后行文、以及咨行外省事件。著各衙门设立号簿登记。如有迟延。分别记过参处。其外省遇有特交咨交审办各案件。如实有不能依限完结者。均著分别奏咨。以备查核。即声覆部院咨查事件。亦著将何日接准部文、何日咨覆、一并详叙。违限者均予参处。经此次训饬之后。内外大小官员。其各振刷精神。力除痼习。毋即怠荒。以期熙绩亮工。共臻上理。将此通谕中外知之。　　

○又谕、本日端恩等具奏、八旗护军参领等射靶已中未中数目。经朕交军机大臣等、将本年于朕前射靶中箭之前锋章京、及护军参领、数目查核。左右两翼前锋章京内、竟无一人中三箭者。正黄正红正蓝三旗护军参领内、中三箭者仅有一人。此皆该管前锋护军统领平日并未加意操练所致。所有左右两翼前锋统领、俱著交部议处。正黄正红正蓝三旗护军统领、俱著交部察议。　　

○戊寅。加赈广东三水、南海、高明、高要、开建、封川、清远、鹤山、番禺、四会、南雄、顺德。新会。花。广宁。德庆、开平、十七州县、被水灾民。并缓徵新旧额赋。　　

○己卯。中元节上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○谕内阁、喜明等奏、历年巡查产薓大山、并无藏匿私人、请暂停分派官兵驻冬搜查一摺。绥芬乌苏里产薓山场。前因刨夫等夹带私人在彼潜住。偷采薓枝。派官兵等进山驱逐。并令驻冬巡查。兹据该将军等奏、连年巡查严密、已无夹带私人、缘绥芬乌苏里山远雪深、口粮草束维艰、现在官兵马匹多有病毙者、兼之糜费钱粮、请暂停派驻冬官兵等语。该处数年以来。因官兵巡查严密。挖薓私人不敢存留。薓务较有起色。此时前敝□大已除。暂停驻冬官兵。尚无不可。但恐官兵既停之后。刨夫等又故智复萌。著该将军等仍随时酌量密派官兵。赏给口粮。饬令进山巡查。如有潜匿私人。立即查拏究办。庶山场可以久远肃清。不致懈弛滋敝□大。　　

○除江苏六合县水冲卫田七顷四亩有奇额赋。　　

○除河南祥符、荥泽、安阳、临漳、内黄、封邱、武陟、原武、阳武、九县、水冲沙压地二千三百九十顷三十八亩有奇额赋。　　

○庚辰。谕军机大臣等、据朱理奏称、江苏省清厘各州县亏垫案内、应行咨追各员、有现经升调外省、及已回旗籍者、每藉词推诿、希图宕延、请由该督抚即委员押解来苏质算严追等语、所奏不可行。各省州县亏垫各款。从前降上□日饬令该督抚设法清厘。原系各省自行密办之件。今该抚请将升调外省各员、饬令押赴原省。即如江苏州县中、此时升调外省者。道府州县等官、各省皆有。该抚岂能以现任官员、不奏明解任、即擅行押解赴苏。如一一奏明。尚何密办之有。且江苏一省如此办理。此外现办清查省分尚多。若皆仿照咨解。势必将实缺道府州县各官、纷纷互相解质。来往梭织。治丝而棼。尚复成何政体。该督抚仍当遵照奏定章程、核算明晰。勒限严追。如有抗违。即指明据实严参。以警其余。自可逐案清厘也。将此谕令知之。　　

○河南巡抚长龄奏、贾鲁河及惠济广惠等河。现已挑竣。惟该处土性松浮。上游荥阳一带。每遇山水涨发。挟沙下注。易致淤阻。从前惠济河设有岁修银四千两。在于耗羡项下动支。自乾隆十年大挑后。未经动用。请复循旧制、于此项银两内、每年支银四千两。作为岁修之用。俟报销完竣后。再于耗羡项下扣支。如无需疏浚。即将银两存贮。从之。　　

○以陕西按察使常格、为浙江布政使。江南江安粮道继昌、为陕西按察使。　　

○赈河南祥符、陈留、禹、中牟、仪封、兰阳、杞、新郑、许、临颍、襄城、长葛、汝、郏、宝丰、伊阳、十六厅州县、被旱灾民。　　

○辛巳。上诣安佑宫行礼。　　

○壬午。上以秋狝木兰。自圆明园启銮。命皇次子旻宁皇三子绵恺于八月初旬前往热河、随驾进哨。　　

○命仪亲王永璇、大学士勒保、协办大学士吏部尚书邹炳泰、兵部尚书福庆、留京办事。　　

○以湖北督粮道张凯元。为广西按察使。　　

○免跸路经过地方本年额赋十分之三。　　

○是日。驻跸南石槽行宫。　　

○癸未。赏密云县接驾兵丁半月钱粮。　　

○是日。驻跸密云县行宫。　　

○甲申。谕军机大臣等、晋昌奏、废员恒杰投递呈词、控告乌噜木齐都统兴奎各款、请派大臣前往查办等语。恒杰指控兴奎款迹甚多。且事有关系。必应钦派大臣前往查办。松筠熟悉该处事宜。设此时未经补授伊犁将军。亦必特派松筠赴彼查办。今事机甚巧。著即交松筠查办。并有上□日将长龄补授乌噜木齐都统。会同办理。松筠此时不必行走过速。著缓程前进。已谕知长龄、令其赶赴前途、与松筠会合。计行抵潼关。必当相晤。现将恒杰所控兴奎款摺、及呈出证据各件。俱发交松筠阅看。松筠晤长龄时。亦交伊公同详阅。伊二人即会同驰驿加紧速赴乌噜木齐、秉公审办。原造恒杰、已谕令晋昌派委妥员押赴乌噜木齐备质。松筠等行近该处。约计何时可到。先期知照晋昌、令其将恒杰如期解到。不可豫先等候。致有串供消弭情敝□大。恒杰人本虚浮。今被参之后列款讦诉。其呈内所称并非报复。原不足信。但款迹甚多。亦未必尽由虚捏。松筠等务当一秉虚公。逐款确查。如所控虚多实少。恒杰系获罪之人。又捏词倾陷。应加重问拟。若所控多有实据。闲有一二虚诬。但照例治以应得之咎。至兴奎年已衰老。即各款审系全虚。亦令其来京候上□日。一经得实。松筠等即传上□日将兴奎革职研讯。不必再行奏闻请上□日。以致往返稽迟。审明后。即行按律定拟具奏。不可稍存姑息。将就了事。其所供各款内、矢公教一款。最关紧要。新疆地方。岂可令兵丁官员学习书符念咒之事。此风断不可开。究竟由何传习。果否煽惑多人。著松筠等确查严禁。不可张皇株累。务令革除敝习。以靖边疆。至其余各款。如兵丁纵妻卖奸。佐领不行革退钱粮。任其冒领。而以子告父。原审官听情故出。又知县署内畜养女曲歌唱。及废员朱栋毒毙跟役。委员检验不实。如果属实。该员等均应革职审拟。此外关系官员营私舞敝□大之处。松筠等查明某款得实。即将该员一并革职严行审讯。其所控库尔喀喇乌苏领队大臣台斐音、于今岁上元前赴乌噜木齐看灯一节。该处领队大臣系台保。并非台斐音。著松筠等查明台保如实有擅离职守、逢迎都统之事。亦即据实参奏。将此谕令知之。　　

○直隶总督温承惠。参奏疏失饷银被劫之浙江委员熊浚。请革职、留于武清一带协缉。得上□日、熊浚无庸留于该处协缉。著该督即行解京、交留京王大臣会同刑部审讯。　　

○以河南巡抚长龄、为乌噜木齐都统。调浙江巡抚方受畴、为河南巡抚。以安徽布政使李奕畴、为浙江巡抚。调河南布政使蒋继勋、为安徽布政使。赏二等侍卫台斐音、三品顶带。为河南布政使。　　

○赏热河接驾兵丁、及看守避暑山庄弁兵、一月钱粮。看守口内口外各行宫弁兵、半月钱粮。　　

○是日。驻跸要亭行宫。　　

○乙酉。驻跸两闲房行宫。　　

○丙戌。谕内阁、初彭龄奏、吏部办理议处案件、轻重未协、据实陈明、请上□日查办等语。著派勒保、福庆、刘镮之、潘世恩、将所指吏部原议傅士奎、漆淕美、邱安校、及陈之揆、王廷格、各案。调齐文卷则例。秉公详核。如有办理歧误之处。据实参奏。　　

○是日驻跸常山峪行宫。　　

○丁亥。改铸广东督粮道管民屯粮料兼分巡广州府管辖佛冈直隶同知带理水利关防。并铸大埔平佛冈直隶同知关防。佛冈同知司狱印。从巡抚韩崶请也。　　

</div>
    <div class="pagination">
<a href="清实录嘉庆朝实录_page367.html">上一页</a><span>...</span><a href="清实录嘉庆朝实录_page363.html">363</a><a href="清实录嘉庆朝实录_page364.html">364</a><a href="清实录嘉庆朝实录_page365.html">365</a><a href="清实录嘉庆朝实录_page366.html">366</a><a href="清实录嘉庆朝实录_page367.html">367</a><span class="current-page">368</span><a href="清实录嘉庆朝实录_page369.html">369</a><a href="清实录嘉庆朝实录_page370.html">370</a><a href="清实录嘉庆朝实录_page371.html">371</a><a href="清实录嘉庆朝实录_page372.html">372</a><a href="清实录嘉庆朝实录_page373.html">373</a><span>...</span><a href="清实录嘉庆朝实录_page369.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
