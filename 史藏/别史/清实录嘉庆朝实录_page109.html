<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 109 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 109 页/共 523 页</h1>
    <div class="content">
○旌表守正捐躯湖南乾州厅民杨景昌妻罗氏。　　

○丁丑。谕军机大臣等、张诚基奏、查明通省仓库实数、咨部分别追补一摺。所奏大谬。无此办法。各省钱粮仓库。原应存贮充实。不得丝毫短少。设稍有亏缺。该督抚本当据实参办。至于弥补二字。原不可直达朕前。岂可公然咨部办理。近年因直隶系畿辅近地。差务殷繁。各州县辗转挪垫。以致仓库亏短。事非一时。官非一任。特降旨将亏空各员姑免治罪。分虽亏项多寡。予限著追。此乃格外恩施。曾明降谕旨。他省不得援以为例。今张诚基竟欲仿照此案。咨部办理。巧为尝试。试思江西地方安静。年岁屡丰。并未有需费浩繁之处。何以自乾隆四十一年至嘉庆四年。各州县亏空银数至八十三万余两之多。张诚基身任江西巡抚。已阅多年。盘查仓库无亏。俱有奏案可据。今乃亏短如许之多。安知非该抚任内各州县任意亏缺。归咎前人。作为历任亏项。思以罚不及众为属员开脱。而摺内尚云不敢以咨部为自占地步之计。其谁欺乎。张诚基、著传旨严行申饬。各省亏空。朕所以不即严办者。原以各该督抚自顾考成。明知所属仓库短缺。断无不上紧筹办之理。果能不动声色。全数补完。何必因此辄兴大狱。乃各督抚等。竟似一经奏明。即有恃无恐。置身事外。上年荆道乾、岳起、皆曾以仓库亏短咨部。经部臣具奏。当经降旨严饬。张诚基岂未之闻乎。今竟敢一面奏闻。一面咨部。岂以如此办理。伊即能幸免罪戾耶。该抚如果欲明办亏空。应即彻底清查。将因何亏短、从前何以不行参奏缘由。和盘托出。据实陈奏。朕不难将该省大小官吏、一并严办。以儆其余。惟在该抚自行酌量耳。傥或藉弥补为名。侵害闾阎。扰累地方。致生事端。亦必先将该抚治罪。再将不肖地方官一体严办。勿谓诰诫之不豫也。凛之慎之。张诚基原摺著掷还。其咨部之案。亦著部臣速行驳回。且看该抚如何办理。再降谕旨。将此谕令知之。　　

○宗人府王公军机大臣三法司议奏刑部侍郎瑚图灵阿等审拟已革黑龙江将军公景熠、贪纵营私各款。应照律拟绞监候。系宗室公。交宗人府圈禁。从之。。　　

○以犒赏兵勇并管解王廷诏出力。赏太常寺卿窝星额、江宁布政使裘行＜闲＞、花翎。　　

○以翰林院编修叶绍楏、为云南乡试正考官。户部主事郑光圻、为副考官。编修王引之、为贵州乡试正考官。吴云、为副考官。　　

○戊寅。孝诚仁皇后忌辰。遣官祭景陵。　　

○上诣黑龙潭神祠拈香。　　

○谕内阁、勒保奏、分兵入山、将汤思蛟等股轰出老林、打仗得胜一摺。虽斩获共有一千三百余人。未足为功。惟永宁带兵抢上山梁。较为出力。著交部议叙。以示奖励。勒保甫经获咎。革去翎顶。办理汤逆等股。究属迟延。尚不应给予议叙。总俟将汤逆等股全数扫除。肃清川境。朕不但给还翎顶。并当优加懋赏。若再不能上紧剿办。非惟不能邀恩。必当重治其罪。　　

○命礼部左侍郎英和、户部左侍郎戴衢亨、教习庶吉士。　　

○直隶宣化镇总兵官观祥、年老乞休。允之。以浙江湖州协副将富兰、为宣化镇总兵官。　　

○己卯。赏贤良后裔原任大学士王熙曾孙监生元洪、举人。一体会试。　　

○予湖北阵亡伤亡兵丁福珠禄等二百十三名、赏恤如例。　　

○辛巳。朝鲜国王李玜、遣使表谢赐祭葬、谥、并封王恩。进献方物。宴赉如例。　　

○壬午。上御勤政殿听政。　　

○以通政使司副使蒋予蒲、为太仆寺卿。大理寺少卿善宝、为光禄寺卿。。　　

○癸未。谕内阁、前因德楞泰奏、年来湖北办理粮饷。不能随时接济。军行乏食。是以贼匪不能克期剿竣。近日德楞泰追剿徐添德、粮饷不继。仅赖书麟捐给银两。俾兵丁沿途购买。即长龄明亮孙清元各路军粮。亦皆不能接济。当即明降谕旨。以倭什布本由湖广总督降补湖北巡抚。皆伊任内之事。乃积玩因循。其罪实无可辞。因令解任来京候旨。本日倭什布奏到之摺。力为申辩。正在降旨查办。适额勒登保奏到密陈湖北情形一摺。据称久闻湖北办理粮饷、甚不妥协。因嘱德楞泰于赴楚时留心察访。现据伊来札内称、楚省所派防堵官兵。竟不给发粮饷。以致官兵有勒索百姓之事。而乡勇等系每月给银三两。不给粮食。近则数月以来。并银两亦未给发。甚至扰累居民等语。殊堪骇异。各省派调兵勇。原以剿贼安良。数年以来。糜帑至数千万。何尝稍有吝惜。昨年因楚省军营久未奏请拨饷。经朕降旨查询。并不待伊等奏请。节次拨发饷银。计自上年至今。所发银数已及一百七十余万两。并拨邻省米石。何至不能接济军食。此必承办之员、任意侵扣。私肥囊橐。竟忍令兵勇枵腹从事。累及闾阎。是国家派拨兵勇。未能安民。先已病民。不料该省大小官员、丧心昧良。一至于此。倭什布在楚有年。种种纰缪。著即革职拏问。交军机大臣会同刑部严审治罪。计倭什布已将行抵河南。著交颜检传旨、将伊锁解来京。派委诚妥大员小心押送。毋令稍有疏虞。　　

○缓徵湖北竹溪、竹山、房、保康、兴山、钟祥、襄阳、宜城、南漳、均、谷城、郧、郧西、东湖、归、巴东、荆门、当阳、远安、江夏、武昌、咸宁、嘉鱼、蒲圻、崇阳、通城、兴国、大冶、通山、汉阳、汉川、黄陂、孝感、沔阳、黄冈、蕲水、麻城、黄安、罗田、蕲、黄梅、广济、京山、潜江、天门、安陆、云梦、应城、随、应山、江陵、公安、石首、监利、松滋、□束阳、光化、五十七州县、并屯坐各卫、及屯坐枝江、宜都、二县历年带徵额赋。暨杂款银。　　

○甲申。上诣文昌帝君庙行礼。　　

○还宫。　　

○谕内阁、京师地安门外。旧有明成化年闲所建文昌帝君庙宇。久经倾圯。碑记尚存。特命敬谨重修。现已落成。规模聿焕。朕本日虔申展谒。行九叩礼。敬思文昌帝君主持文运。福国佑民。崇正教。辟邪说。灵迹最著。海内崇奉。与关圣大帝相同。允宜列入祀典。用光文治。著交礼部、太常寺、将每岁春秋致祭之典、及一切仪文。仿照关帝庙定制。详查妥议具奏。　　

○旌表守正被戕四川苍溪县民王公潮妻李氏。　　

○上以夏至祭地于方泽。自是日始。斋戒三日。　　

○乙酉。予陕西阵亡四川总兵官朱射斗、祭葬世职。如提督例。谥勇烈。　　

○予四川阵亡副将罗定国、游击扎隆阿、守备刘大成、千总张发祥、把总张天舜、陈朝梁、周全仁、外委曾玉柱、王擢龙、马琪、王连喜、张大伏、张＜闲＞、周垣、护军校玉舒、祭葬世职。兵丁项贵等八十五名、乡勇苏友三等六名、赏恤如例。　　

○丙戌。命各省总兵官轮班入觐。谕内阁、玉德奏请。各镇总兵分年轮班陛见一摺。所奏甚是。各省文武大员。三年奏请陛见一次。固属定例。但必须本任现无应办紧要事件。方可循例来京。亦无一省提镇大员同时奏请之理。乃近日外省习气。不以地方职守为重。动辄奏请陛见以伸忱悃。及到京召见后。又往往恳补京职。徒事虚文。无裨实政。殊属无谓。朕每日召对廷臣不下十余人。岂以外省入觐之员接见为烦。盖地方大员。职守綦重。若仆仆道途。于公事必多旷废。兹玉德所奏、闽浙两省总兵李长庚倪定得等、分年轮班入觐。自应如此办理。著照玉德所奏。不必拘定陛见年分。亦不必限以年底。总视各镇现无应办要务者。每年酌令轮替来京展觐。以重地方而昭职守。各省均当一体遵行。将此通谕知之。　　

○谕军机大臣等、长麟奏、筹议青海蒙古地方安设卡伦。诸多未便。所见甚是。蒙古王公扎萨克、本为中国藩卫。若以内地之兵、转为外藩防守。不特于理不顺。亦于体制非宜。且以内地官兵、前往蒙古地方安设卡伦。必须踰越番境。更属孤悬。鞭长莫及。傥安设卡伦之后。番子仍有劫夺等事。又将如何办理。长麟所论。俱系确切情形。著将原摺发交台布阅看。如能不烦内地官兵代为设卡防守。固属甚善。傥蒙古王公等知台布业经奏准。事难中止。亦须定以年限。断无常川在彼驻守之理。应俟大功告竣后。派令晓事大员。酌带劲兵前往。于附近内地之处遥为声势。其蒙古边隘。仍令蒙古自行安设卡伦。并明谕以一二年后即当彻回。俾蒙古知内地官兵、不能常为防守。力图振作。转弱为强。庶番子不敢仍前抢掠。其如何设卡防守之处。并著台布悉心妥议具奏。俟奏到日再降谕旨。将此谕令知之。　　

○又谕、琅玕奏、剿洗岩屯沟、黄茅蓬贼巢、及助恶抗拒之野竹塘、芭蕉湾等处苗寨。并歼获贼目夥党多人。览奏俱悉。前次琅玕摺内、祇称上潮下潮等寨逆苗乞降。已逾旬日。尚未投营、将贼首缚献。又未缴出器械。必须痛行剿洗。并未提及岩屯沟、黄茅蓬等寨。何以此次琅玕所剿者。又舍上潮下潮而先办该二处苗寨。并因生擒逆匪内、讯出野竹塘、芭蕉湾、水竹园三寨苗人。前来帮助。又将该三寨进剿。辗转株连。伊于何底。况据称该寨苗人。并未随同焚掠。即因石岘等寨逆匪、在彼窝藏。亦祇须晓谕归诚。令其缚献。何必遽加剿洗。至该寨苗等、闻官兵到时。砌石防守。祇图自卫。即或互相援救。亦属情事之常。若如琅玕所办。因此及彼。诛求无己。设野竹塘三寨未经剿净。苗民逃往他寨。或又有他寨苗民前来救应。势必又须进兵。愈剿应远。岂欲将黔省及湖南苗寨、一并剿净乎。汝才不及武侯。勇不如伏波。而为此穷兵之举。亦太不自量矣。此等野苗。虽与禽兽无异。但亦各具生命。今琅玕歼毙至二千余名。阅之殊为不忍。宁有逞天朝兵力、歼绝其种类之理。此时琅玕自己将上潮下潮苗寨、一律肃清。若再欲办理他寨。竟成蛇足矣。甚或激变各寨苗民。酿成巨案。则琅玕获罪甚重。凛之慎之著传谕该督、俟上潮下潮苗寨剿办完竣后。即应彻回官兵。遵照前旨。将设卡防堵事宜。赶紧办理。孙曰秉想已到黔。伊即速回云南。不必在黔久驻。总之此等猓苗。如果扰及地方。自当随时惩创。若畏罪潜匿。亦不值烦我兵力、过事搜求。惟当持以镇静为要。再傅鼐系湖南办理苗疆得力之人。湖南苗疆亦关紧要。岂可令其在黔久驻。事竣后、著琅玕令其速回本任。　　

○丁亥。夏至。祭地于方泽。上亲诣行礼。　　

○幸圆明园。　　

○以掌河南道御史钱栻、为四川乡试正考官。户部主事杨健、为副考官。翰林院编修帅承瀛、为广东乡试正考官。户部主事李林松、为副考官。刑部主事李于培、为广西乡试正考官。内阁中书平远、为副考官。翰林院修撰姚文田、为福建乡试正考官。刑部员外郎吴于宣、为副考官。翰林院检讨李可端、为湖南乡试正考官。礼部主事谭光祥、为副考官。　　

○戊子。遣官祭关帝庙。　　

○谕内阁、朕向于办理刑名事件。倍加详慎。务得情法之平。本日恭阅乾隆十年实录。内载钱永兴致死胞兄一案。经九卿议驳。不准留祀。已依议行。因大学士陈世倌奏、钱永兴十世单传。宗祀断绝。情殊可悯。请改为应斩监候。圣谕以承祀之条。所以重绝人之嗣。而此等凶恶之徒。弗念天显。于情理万无可恕。国家宽大之恩。本不为若辈而设。即令殄绝宗祀。亦彼自绝于天。而非国法之绝之也。仰见皇考饬纪明刑。宽严务当。圣训煌煌。实为千古议狱之准。朕思刑律内、有承祀留养两条。原系法外施仁。必须核其情罪甚轻。始可量加末减。于施恩之中。仍不失惩恶之意。方足以昭平允。若不论罪案重轻。祇因家无次丁。概准承祀留养。则凶恶之徒。稔知律有明条。自恃身系单丁。有犯不死。竟至逞凶肆恶。是承祀留养。非以施仁。适以长奸。转似诱人犯法。岂国家矜慎用刑之道乎。即如钱永兴十世单传。至伊始有兄弟两人。尤应倍敦友爱。乃罔顾天显。致有同气相戕之事。即其兄致死其弟。亦罪无可赦。况致死胞兄。岂复有一线可原。且其兄无罪已致绝嗣。转于逞凶应死之弟、为之留祀。实非情理。盖律法务在持平。生者固当加之矜恤。死者尤不可令其含冤。傥情真罪当。必欲曲为宽宥。如世俗鄙论所云救生不救死之说。以为积阴功。试思死者冤痛莫伸。损伤阴德。孰大乎是。朝廷设立刑官。原期辟以止辟。并非职司宪典。即以诛戮为事。固不应有意从严。流为苛刻。若务博宽厚之名。于应死之犯曲法开脱。岂律例之设。竟容伊等任意出入耶。嗣后问刑衙门。总当详慎折中。勿存从宽从严之见。遇承祀留养者。尤当核其所犯情罪果有可原。再查明实在别无次丁。或有子息而尚未成丁。与定例相符。量为定拟。庶几无枉无纵。刑协于中。共襄明允之治。朕实有厚望焉。　　

○予四川阵亡伤亡兵丁哈郎阿等三百二名、赏恤如例。　　

○免安徽宿、灵璧、泗、三州县卫、本年水灾额赋有差。　　

○己丑。谕内阁、额勒布奏恳、请将前在户部行走熟谙例案之候补工部郎中邓晅、留于户部行走。遇有选缺照例奏补一摺。其事尚属可行。但应会同该部各堂官联衔具奏。何以额勒布一人独行奏请。因询之成德、戴衢亨、据成德称额勒布曾向伊等告知。成德以向来未经认识。戴衢亨虽知其人。但邓晅在户部时。戴衢亨尚未任该部侍郎。其余均非旧日堂官等语。此等奏留人员之事。即各该堂官皆不熟识。额勒布亦应会商。连名奏请。于摺内将额勒布一人曾与之共事缘由、据实声叙。方符体制。不应单衔入奏。部臣办理事务。总须和衷共济。不可独存意见。即朕＜闲＞派管理部院大臣。尚不准稍有专擅之迹。今额勒布以侍郎而独奏留司员。恐外闲无识之徒。又以部务系伊一人主待。妄生物议。殊有关系。额勒布、著传旨申饬。嗣后部院各大臣办理一切。务宜公同商酌。毋得一人专摺陈奏。渐开专擅。致涉偏私。邓晅、姑准其留于户部补用。再观后效。　　

○又谕、刑部审拟偷窃养心殿天沟内拆卸旧锡片之郭四、比照行窃大内等处乘舆服物斩罪上量减一等、杖一百流三千里一案。定拟尚为允协。惟该犯系在院内乘便攫取。与行窃殿内之物者有闲。郭四、著从宽改为杖八十、流二千里。应加枷号一个月。即于神武门外工匠往来处所示众。庶工匠人等知所儆惕。并著晓谕工匠人等、偷窃大内服物者。不分首从例应斩决。俾各知畏法。傥再有在内偷窃之事。一经发觉。必当按例治罪。不能援郭四之例希图宽减也。　　

○庚寅。旌表守正被戕四川温江县民黄宗义妻蒋氏。　　

○辛卯。定奉天府丞照学政更换例。谕内阁、前因御史永祚奏请将奉天府丞、照各省学政之例三年更换。因思奉天府丞专司考试。不若即将府丞一缺、改为奉天学政。或将直隶永平一府、拨归奉天学政考试之处。降旨交该部详议具奏。兹据礼部议称、永平一府。若分属奉天学政。遇有教职举劾委署等事。往返需时。且中隔山海关。生童出入。须领路票。跋涉较烦。而遵化一州、向附永平棚考试。若将永平分属奉天学政。于遵化考试亦多未便。请饬下直隶总督详查具奏等语。此事竟无庸再交直隶总督查办。永平一府。既难拨归奉天考试。若设立学政。所辖仅止二府。亦与体制未协。且须另铸关防、增裁养廉等事。均属纷更。自不若悉循其旧。所有奉天考试事宜。著仍交奉天府丞专管。一切章程。不必更易。惟该府丞在任年久。与该处生童熟识。未免易滋流敝□大。著将此缺三年更换一次。该部于各省学政年满更换时。将在京对品京堂开单进呈。候朕＜闲＞员对调。　　

○以已革辅国公景熠侄禄义、袭爵。　　

○壬辰。上幸静明园。诣龙神庙祈雨。　　

○癸巳。谕内阁、德楞泰奏、连日追剿徐樊等股贼匪逼过汉江南岸、现在赶剿各情形一摺。所办甚好。此次徐樊二逆。经德楞泰督率赛冲阿等分投追剿。即奔高冠峪。有入南山之势。经刘之仁、雒昂、带领兵勇。由高冠峪内突出截杀。不能入山。折窜两河。复经庆成带兵前来接应。多有斩获。贼势极为狼狈。遂由大洋滩踹浅、渡过汉江南岸。庆成亦过江追剿。前后歼擒贼匪一千五百余名。现所存马步贼匪。不过千余人。俱极疲乏。德楞泰紧蹑前往。与庆成分路夹击。定可克日悉数歼擒。实深欣慰。向来南山一带。任贼出入自如。皆因官兵不能豫为防备。今刘之仁、雒昂、由峪口突出截剿。断其入山之路。此系刘之仁雒昂之功。可见前此降旨、令于南山内安设兵勇拦截贼匪。今已有明效。至庆成本有旧伤。此次奋力杀贼多名。均堪嘉奖。庆成、刘之仁、雒昂、俱著加恩交部议叙。至逆匪等总由畏惧德楞泰声势。不敢抗拒。亡命奔逃。俾刘之仁等得以乘机截杀。兹已逼过汉江南岸。即可在该处办净。德楞泰屡著劳绩。务将残败之徐樊二逆、上紧办竣。一俟捷音奏到。必当晋爵酬庸。再前次搜获首逆陈朝观李顺安等之洵阳县知县严如煜、能督率堡寨乡勇。搜拏首逆多犯。尚属能事。著加恩赏给知州衔。以示鼓励。　　

○德楞泰奏、军营出力将弁。赏都司何占鳌、花翎。守备李凤鸣等、蓝翎。　　

○旌恤遇贼捐躯陕西州同陈国华妻李氏。　　

○甲午。缓徵甘肃阶文、武威、镇番、永昌、岷、西和、陇西、宁远、伏羌、洮、通渭、安定、漳、会宁、平凉、静宁、隆德、华亭、庄浪、秦、秦安、清水、礼、徽、两当、成、狄道、河、皋兰、金、渭源、靖远、泾、崇信、镇原、环、安化、宁夏、宁朔、平罗、山丹、平番、古浪、四十四厅州县、并西固、三岔、二州同、沙泥州判所属、旱灾新旧额赋。　　

○乙未。上幸静明园。诣龙神庙谢雨。　　

○谕内阁、玉泉山惠济慈佑龙王庙。每遇祈祷雨泽。屡著灵应。久经载入祀典。近因夏至以后雨泽较少。本月十七日。朕亲诣虔诚默祷。是日即有微雨飘洒。次日大霈甘霖。连宵达曙。尤徵灵验。允宜敬加称号。用答神庥。著称为惠济慈佑灵濩龙王庙。以昭崇奉。　　

○予江西故吏部左侍郎谭尚忠、浙江故都察院左都御史金德瑛、入祀乡贤祠。从巡抚张诚基、阮元请也。　　

○丙申。谕内阁、前因长麟派令萧福禄搜捕汧阳悄悄会一案。办理尚为迅速。是以降旨将长麟交部议叙。萧福禄从优议叙。嗣经兵部请将长麟照军功例加一级纪录二次、萧福禄照军功例加三级具题。朕因风闻长麟查办此案。多有不实。尚未发行。及细加访查。缘汧阳武振关等设立悄悄会名目。聚众谋逆。该县祝大澄带勇驰往。将首逆武振关擒获。该逆之子武克祥率众抢夺。藩司王文涌带领乡勇前往擒捕。因众寡不敌。乡勇闲有伤亡。随经萧福禄带兵赶到。将该匪四面围裹。歼毙及生擒者二千数百人。无一名漏网。其中有本系良民。及赴山避贼、猝被逼胁入夥者。萧福禄因同聚山上。不分玉石。概事骈诛。复张大其词。虚报邀功。长麟即据以入告。旋一手办结。并未移交陆有仁审办。彼时办理情形。实系如此。武振关等纠众滋事。竟敢抢夺获犯。杀伤乡勇。其谋逆已属显然。但该处民人避贼被胁者。并非尽属会匪。彼时长麟若亲身前往查办。自当明白宣谕该处民人。令其缚献首逆。或自行投出。则所全必多。乃萧福禄办理粗率。又复贪功。遂至波及无辜。骈首就戮。若云长麟竟毫无闻见。其谁信之。总由萧福禄系长麟素所倚任之人。派令带兵剿办。伊既卤莽从事。而长麟亦遂曲意包容。并未将萧福禄查办草率之处据实参办。又复回护前奏。自行审办完结。幸长麟前次奏报此案时。朕因萧福禄诛戮过多。恐有株累。特降恩旨。除将首逆武振关等家属缘坐外。其余概免缘坐。旋闻此旨到陕宣读时。该省正在望雨。立时普霈甘霖。民情大悦。可见朕施仁宥罪。实为上合天心。而萧福禄之草菅民命。长麟之徇隐不奏。岂可因其殄除起事贼匪。加之甄叙。所有长麟加级纪录之处。著无庸给予。萧福禄除不准加级外。著降为参将。交与额勒登保军营差遣委用。以观后效。　　

○又谕、陆有仁参奏、办理安插难民任意妄为之知县阿龄阿、请旨革审一摺。所办甚是。陕省被贼地方。无辜良民。遭贼惨毒。朕心已深悯恻。其被裹难民不甘从贼。或临阵解散。或随时逃出。正当设法收恤。以散贼党而辑善良。曾经屡降谕旨。令地方官妥为安插。况当此功届垂成、剿抚兼施之际。尤应加意经理。毋令一夫失所。今署白河县知县阿龄阿、接收参赞大营发到难民。将无籍可归之精壮丁男等挑入署内。充当水火夫。或系暂时权宜办理。给与工食。俾资糊口。尚属可行。至无归妇女。一时被裹失迷。自应酌拨房屋。散给口粮。以待其亲属承认。即实在日久无人承领。亦应设法酌筹妥办。乃该署县竟在本城择人婚配。实出情理之外。此等妇女。于择配后有伊亲属寻至。又将如何办理。并恐该署县实有纵容书役、将妇女私行留用。及分散鬻卖。或竟知情分肥。尤不可不严行惩办。所有署白河县知县阿龄阿、即著革职。交陆有仁切实严究。如果该革令及书役等有私留妇女、并通同得赃情事。即当一面奏闻。一面在该处正法。即讯无此等情敝□大。亦应将该革令及书役等按律定拟具奏。　　

○以陕西定边协副将刘瑞、为甘肃凉州镇总兵官。　　
</div>
    <div class="pagination">
<a href="清实录嘉庆朝实录_page108.html">上一页</a><span>...</span><a href="清实录嘉庆朝实录_page104.html">104</a><a href="清实录嘉庆朝实录_page105.html">105</a><a href="清实录嘉庆朝实录_page106.html">106</a><a href="清实录嘉庆朝实录_page107.html">107</a><a href="清实录嘉庆朝实录_page108.html">108</a><span class="current-page">109</span><a href="清实录嘉庆朝实录_page110.html">110</a><a href="清实录嘉庆朝实录_page111.html">111</a><a href="清实录嘉庆朝实录_page112.html">112</a><a href="清实录嘉庆朝实录_page113.html">113</a><a href="清实录嘉庆朝实录_page114.html">114</a><span>...</span><a href="清实录嘉庆朝实录_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
