<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 318 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 318 页/共 367 页</h1>
    <div class="content">　　○己亥给事中李瑾言臣闻治不忘乱安不忘危今乱形已种种见矣请悉数之滇属夷猓作难闽粤倭氛时警西虏虽云就款而银定歹成等酋常肆跳梁北虏虽云受封而白洪明暗等酋未忘要挟东方之虏豕突如常迩又杀我偏禆淂志以去而建酋狡舛□鸟阳为恭顺阴实叵测日者质子玩我计几淂售而我之浅深已为所窥此乱形之见于边鄙者也穷檐小民实邦之本自内使横征无处不播虐流毒更自时政烦苛无处不剥肤竭髓如秦之绒潞之滇之金苏杭之叚以暂派为常供累官病民害且未已如白粮角□羊一切内库钱粮角□羊以铺垫如正额鬻产捐躯苦不可言至于今岁淫水稽天胥溺遍地真从来未有奇灾各该抚按为民请命不啻救焚乃该部覆＜锍-釒＞屡上竟若罔闻其何以起沟瘠之余令思君实生我乎土崩之象已著揭竿之变将作此乱形之见于闾阎者也奉命之学臣可以数年不任而多士如不系之舟法司之勘事可以经年不结而两造委道傍之筑股肱耳目之臣可以径行秉钺持斧之任仅同儿戏九列半系代庖七抚悬缺未补此乱形之见于有位者也自税使李道马堂等狼贪无厌犹辱  皇上之简书彭进朝杨应吉辈负嵎无忌擅殴  皇上之馆甥而近日邢洪金进朝等墉隼肆恶翼虎相济敢于谋杀  皇上之柱史此乱形之见于肘腋者也  皇上御极之十七年分封  潞王于朝歌不闻以  圣母爱子  皇上介弟稍为濡滞也今  福王行年已长于  潞王之国之时而雒阳朱邸相望于朝歌之间独以吉日未颁遂致讹言愈沸君子每怀隐虑小人方喜生端转相煽惑转相结构多疑多影日密日深此乱形之见于腹心者也夫乱形偶见其一皆足祸人国家况种种俱见尚可泄泄视之乎
　　○壬寅升太仆寺少卿杨应聘为都察院右佥都御史巡抚宁夏地方
　　○山西左布政使郭光伏为都察院右副都御史巡抚辽东地方
　　○甲辰虏犯宁远参将郭有力死之
　　○以明年上元节赐百官假十日
　　○丁未  皇太子元妃郭氏薨
　　○戊申  永昌四镇官军缺粮督臣薛三才抚臣吴崇礼请预借明年马价通融接济以消日前之变巡按御史李徵仪力以为请不报
　　○庚戌立春顺天府官进春百官于午门行庆贺礼
　　○大学士叶向高等以岁暮请发停留诸＜锍-釒＞一  福王之国行期在迩护送大臣尚未推举恐临期有误此目前第一最要者也一吏部会推大僚俱宜点用而本部都察院系表率之司各处督抚官有地方之责尤为切要不容久缺者一候补科道官久居京邸情迫势穷内杨道寅由庶吉士改授者散馆已经五年本官尚未授职亦臣等阁中未了之事也一各差御史新旧相代此定制也旧者事完决无再巡之理新者未至不无误事之虞顷都察院所题将近十差催请业已再三势难少缓
　　○壬子祫祭于  太庙遣驸马侯拱宸代
　　○以明年元旦节遣官分祭  诸陵  景皇帝陵  哀冲  庄敬二太子园
　　○是岁漕粮永折三十四万四千三百四十七石有奇灾折一十九万九千七百六十二石有奇漂毁二万八千九百三十九石有奇进京通边食粮三百五十四万五千八百八十九石有奇
　　明神宗显皇帝实录卷之五百一十五
　明神宗显皇帝实录卷之五百一十六
　　万历四十二年正月甲寅朔元旦免文武百官朝贺是日上赐辅臣上尊珍馔
　　○大学士叶向高＜锍-釒＞请补大僚起遗佚下听补科道点用各省巡抚淂旨补大僚诸事俟简发  丙辰  宣宗章皇帝忌辰遣官祭  景陵  福王常洵跪请之国行李并内外官员较军人等分为三运择于本年正月十六日发摃二月初二日头运起行三月初二日二运起行三月二十四日臣并官眷及内外官员较军人等起行  上从之  大学士叶向高以考满赐宴礼部荫子尚宝司司丞屡＜锍-釒＞控辞
　　上曰考绩加恩从来旧典今复执谦固逊使朕优礼元臣之意郁而未伸亦卿心所不安也其勉受之
　　○己未时享　　太庙遣侯郭大诚恭代
　　○庚申大学士方从哲＜锍-釒＞言岁序更新人心望治敬陈紧要诸务以助  圣化其略曰  皇上静摄以来堂陛不交宫府暌隔九阙万里独恃章＜锍-釒＞一线可以相通而强半留中  东宫睿龄辍讲有年虽英哲之资无需章句而古今淂失之故兴衰理乱之原所赖贤士大夫之讲求不少天生贤才原为世用部院卿寺稀若晨星候补科道进退维谷山林遗逸企其柄用如望云霓推毂徒勤赐环无日致令壮者老而老者殁其于  皇上作餋之初心亦甚拂矣水旱为虐榷税绎骚饥寒困苦嚣然丧其乐生之心太仓悬磬边饷然眉国计边情束手一时交困之势即使急图整顿犹恐未易振举而况上下之间安于处堂之燕泛若不系之舟天下事尚可为哉伏愿蚤开储讲尽点大僚允督抚之推下科道之命凡伏居草莽与淹滞下僚者次苐起用轸恤灾民撤回税使速发军饷立释累宗将一举笔而庶绩咸熙矣不报
　　○准日讲官詹事府事吏部左侍郎兼翰林院侍读学士翁正春乞假归省仍即前来供职着驰驿去
　　○升山西副使许维新为尚宝司卿光禄寺寺丞添注陆彦章为光禄寺少卿起升原任福建道御史严一鹏为大理寺右寺丞
　　○升兵部武选司署郎中事员外郎添注黄克谦为湖广右参政兼事广东副使姜志礼为山东右参政兼佥事山西按察使马拯为广东右布政使广西副使张所望为广西右参政
　　○南京大理寺卿升巡抚河南都察院右副都御史钱梦淂卒如例赐祭一坛减半造葬以其未到任也梦淂浙江桐乡人万历十一年进士授鄢陵知县选山西道御史历巡狭西北直广西奉敕大阅所在著激扬声升大理寺寺丞左右少卿起南京大理寺卿晋右副都御史巡抚河南屡＜锍-釒＞乞休卒于家
　　○辛酉辽东巡抚张涛＜锍-釒＞进奴酋诉状其原状封投兵部状中所云大约忿恨北关赖婚匿壻关原人不当助之词多不逊按奴酋从未入内地一旦躬率其子亲赴抚顺关见备御官李永芳等哓哓诉告情形顺逆不待智者而后知矣
　　○壬戌
　　上准大学士叶向高辞考满宴
　　○癸亥兵部尚书王象乾等会议中卫设在宁镇西南与固靖芦塘接壤先年松山未复地广人稀虏无可掠自松虏驱逐新边版筑香山一带遂成沃壤流民聚落渐广牛羊蕃育亦多虏垂涎之日久矣及至河冻便群渡抢掠中卫窎远遇警传烽援应不及古水井地方乃虏出没之咽喉而我适中之要害也今议于古水井建一城堡添设守傋一员与中卫参将画地分守遇警协谋并剿其军丁五百名除常乐堡原有军九十三名中卫营佥摘一百七十四名各食原粮外其新召二百三十三名一应安家买马粮料皆取给班价桩明及节省行粮内盔甲器械筑脩城堡夫匠俱在本镇摘拨措处不烦额外之加创为永逸之计新设守备随议升补并将一应脩筑召募等须事宜责令督工其香山流民收造版籍编成保甲尽令西路同知管辖遇警听守备收歛如议行
　　○甲子  孝恪皇后忌辰遣官祭  永陵
　　○乙丑南辔平先是猓夷作叛总兵官刘綎监纪道参政王之机分兵八路亲督进剿随克桐槽沉渣续攻阿都厦卜越北等险寨大小五十六战共斩获过三千三百二十六名颗俘获被虏九百七十五名口牛马羊二千八百四十二获夷仗共一百五十八件恶猓凶番巢穴一空巡抚吴用先先后报闻旨下兵部
　　○兵部尚书王象乾言今仓廪空虚四海困穷极矣向者忧在财乏今则忧在军乱噪呼之变一见于遵化再见于蓟门三见于永平窃恐九边军士效而尤之脱巾之呼甚于失伍萧墙之祸惨于敌人请敕九卿科道会议总天下之盈缩而剂量之无论宫府无分内外凡可以佐军兴裕国用者各抒所见  上从之命军饷着户部会议卿部事体相关还协同悉心计处务在经久可行仍处与各督抚官严行禁戢各军毋得违玩
　　○丁卯升制诰房中书官管典籍事礼部仪制司员外郎兼翰林院侍书范可＜忄受＞为尚宝司少卿加四品服俸工部虞衡司员外郎加俸二级鲍佐为本司郎中仍加俸二级主事兼翰林院典籍加五品服俸孙胤奇为礼部祠祭司郎中仍加俸一级大理寺寺副郑崇光为礼部仪制司员外郎大理司评事兼司经局正字罗万英为礼部仪制司主事以效劳日久例应甄录也
　　○是时九边缺饷太仓如洗会议诸臣多以借用金花银两为请户科给事中官应震言之独悉其略谓库藏有内库有外库内虽多库承运库为最外则仅太仓也承运贮银一三宫子粒银每年共四万九千四百二十五两零一夏秋麦米共折金花银每年一百一万二千七百二十九两七钱零太仓四百万金钱而专属边饷者三百八十九万有奇然而内帑之即为外储也子粒金花之原皆为边饷也臣查会典于内府库则云各库所掌最大者金银花即国初所折粮者俱角□羊南京供武臣俸禄而各边或有缓急间亦取足其中正统元年始自南京改角□羊内库嗣后改折放武俸之外皆为御用由斯以言是金花银在国祈  列祖常以济边而正统后方为御用也会典于太仓银则云嘉靖二十二年题准今后凡三宫子粒及各处京运钱粮不拘金花折粮等顷应角□羊内府者一并催角□羊贮库悉备各边应用不许别顷那借由斯为言是
　　世宗庙不伹金花银贮太仓即子粒银亦贮太仓并充兵饷不知何年乃从太仓而歛之内也夫三宫子粒银或应仍听三宫之用若金花银则请照旧以太仓故物还之太仓逐年同京运钱粮俱隶外库自国家有大典礼如婚封诸务而外间为接济京运之用不报
　　○戊辰赐文武百官上元节假十日
　　○己巳礼科给事中余懋孳＜锍-釒＞言缺饷集议大都一借字尽之耳夫借也而可为常乎岁额之缺积逋多也大司农考成之法京边粮饷非完十分无佚罚焉然而不在官不在民未免有积胥积包窟穴其间今之议折兑米者宜无忘清逋也太仓之匮内外分也  祖宗朝岁贮三百八十九万以供边饷而有不足则三宫子粒各处金花且并贮外库以备给焉以此知内帑之即外帑也今议借皇税者当并议子粒金花也至如边屯盐政西北水利之当并议也第令边帅无包占典屯无分扰而于垦土多者不惜捐膏腴予之则人人乐趋而耰鉏可当荷戈沟洫皆成营垒矣裁两淮之浮引禁各运之私盐而于余盐之夹带奸珰之大包一切禁勿许则守支无苦而行引愈速中引愈多矣数年以来涿州良乡一带水田香稻菱芡地粟宛若江南非徐贞明已试之绪乎第令所在仿效而京师之一石当转漕三石
　　皇上大婚费不过七万  瑞王之选婚已费过十九万  瑞王脩府费不及三万而向者  福王之脩府费过二十八万内官之滥冒可不问乎出边金钱一往不返积渐以往夫复何穷中外之相蒙可不问乎时户科给事中条陈国计亦以严民运考成清查冒滥实行节省之法为请俱不报
　　○庚午
　　英宗睿皇帝忌辰  奉先殿行祭礼遣官祭  裕陵
　　○礼科给事中姚永济＜锍-釒＞称边军告饷酌议改折图初岁派不足京帑岁发又不足至今日而边费之数直比帑额过之徒悬悬于省直之宿逋其何济焉窃谓改折之议正可暂行盖各边待饷之急既不能遽办于宿逋而连年都中米价反贱于江南如仓米每石粜银三钱五分折兑彼地则每石七钱若以所收兑折每石五钱给军军必喜于得价之多而查复旧规两月折放四十万便可得银八万是盈余于庾额之外者也或照今仍给本色而以所折之银权宜量借以俟帑足补还即扣一月亦得十四万是那借于庾额之中者也今请于漕运地方全折半折再一议奏可以所折之银候米贱时给放京粮可以所折之银候窘迫时通融借发军得三石之银可充四石之用民得一分之宽即受十分之惠＜锍-釒＞入留中　　○壬申户科给事中商周祚＜锍-釒＞言改折漕粮有不可狃近利而忘远忧者查自成化八年题准额定岁运四万石如各省直遇有灾伤奏留奏免改折不等应于临德二仓预备粮内支运足数又题准一府有灾则于附近各府拨补必附近府分各有灾伤无处凑补方支用德临等仓总不失四万石之原额夫岂不念民饥亦以非此不足傋缓急耳今欲彰圣明浩荡之恩为权宜救时之术止宜计抚按报灾轻重量议改折分数就中稍从宽议以阴寓救军恤民之意则可而至谓议折三百万石者且谓将全折一年者仓储原无多积四百万又已失额久矣停运一年废弛一年都城之民万一饿莩相望万艘不通百物翔贵斗米千金并时腾涌  辇毂之下便忧不测何俟九边之鼓噪方为乱阶哉不报
　　○甲戌礼部等衙门奏候  圣母万安是日  上谕内阁朕览卿等复慰悉见忠爱悃诚前  圣母自去冬因暴寒偶痰火交侵调摄安愈兹旬日以来  圣体虚烦前恙复作膳羞渐减  圣躬软弱朕心惊惕忧惧不胜痛切五内日夜祈恳  皇天愿以身代默佑
　　慈躬增益寿龄早赐安泰永保天和卿等所奏诸事朕知道了
　　○乙亥工部尚书刘元霖以历官三十四年未被父母封诰乞涣一命特荣二亲  上从之时霖母年九十有二也
　　○丙子大学士叶向高原荫一子成学入监读书改授为尚宝司司丞
　　○旌表孝子一人侯鹤龄山西河津县人节妇十五人代州生员邢汉妻安氏五台县民王实妻张氏曲沃县生员陈治道妻卫氏翼城县民苏永贵妻周氏苏九官妻李氏姑妇双节临晋县民王康妻荆氏安邑县生员刘启元妻朱氏垣曲县民孙若柳妻胡氏壶关县民姬守节妻郭氏牛进宝妻杜氏生员阎渠妻宋氏辽海卫指挥刘彬妻曹氏广西马亚县军人王自羙妻唐氏恭城县民常有德妻周氏四川富顺县民刘福寿妻魏氏烈妇一人山西河曲县民王加会妻刘氏年二十五岁为虏虏去骂贼而死身无完肤烈女一人戴秋姐山西祁县民戴婉女年十八岁遇虏不肯受辱遂刃锉之
　　○丁丑兵部尚书王象乾又言顷奉  明旨会议查得四十一年共欠京运银一百八十三万三千六百两有奇此万万不可不急处以救穷军一旦之命者也伏望  皇上敕下部寺衙门于节慎库借银三十万两太仆寺库借银五十万两本部寄贮冏库班价等银一十四万八百两有奇南京兵部借银十万两户部工部各五万两以上共银一百一十四万八百两有奇尚欠六十九万二千八百两有奇两淮两浙长芦山东山西各运司正额盐课各有拖欠乞敕户部立限严追如期角□羊补倘或未完先于司库存积银内借角□羊同舟共济可作九十四万八百两之实数矣第南京及运司各顷银两道路迂回必非旦夕所至惟有慨发帑金百万沛浩荡之洪恩快臣民之想望使九塞被德四夷闻风不其为一时之盛哉奉旨边军劳苦缺饷甚多已有旨着九卿各秉公从长会议务求每岁充足今该部各省直应进内库正供金花银两拖欠数多遇节进赐各官赏赉于各处税银接济支放尚且不敷尔部还会同工部等衙门各炤议借用以济紧急其两淮等处运司拖欠正额盐课等银多着户部差官严限守催如数角□羊不得仍前延迟如有违慢的该部查参来说余依议行
　　○戊寅
　　孝静毅皇后忌辰  奉先殿行祭礼遣官祭  康陵
　　○南京工部右侍郎胡桂芳改工部右侍郎兼都察院右佥都御史总理河道提督军务升太常寺少卿刘一焜为都察院右佥都御史巡抚浙江提督军务升通政司右通政梁见孟为都察院右佥都御史巡抚湖广提督军务升河南左布政使梁祖龄为都察院右佥都御史巡抚河南提督军务升南京太仆寺卿钱士完为都察院右佥都御史巡抚山东提督军务升四川布政使徐成位为都察院右佥都御史巡抚云南兼建昌毕节东川地方赞理军务兼督川贵兵饷起原任太常寺少卿史孟麟补太常寺少卿提督四夷馆
　　○诏马湖府知府詹淑移咨吏部改调别用刘綎先行罚俸六个月仍□戴罪立功先是刘綎因争小嫌殴知府詹淑抚臣吴用先按臣彭端吾先后劾奏下兵部议复报可
　　○壬午宴泰宁等卫庆贺  圣寿夷人咬歹等二百六十九名
　明神宗显皇帝实录卷之五百一十七
　　万历四十二年二月癸未朔升广东右参政庄茂华为贵州按察使升湖广襄阳府知府马朴为云南副使升太仆寺卿林梓为通政使
　　○右春坊右谕德掌南京翰林院事孟时芳覆奏监生徐光汉等触忤法官以犯规痛决压罚有差依拟仍诏以后各生遵守监规不淂生事
　　○甲申总督狭西三边军务兼理粮饷都察院右副都御史兼兵部右侍郎黄嘉善升兵部尚书协理京营戎政南京吏部尚书郑继之改吏部尚书升云南右参政黄琮为福建右参政兼佥事
　　○户科给事中官应震因灾条奏蠲赈蠲之说有蠲而势不能蠲者有不可不蠲者有不可不蠲而蠲之犹晚者夫积逋带徵皆为正赋皆属济边考成之法藩司郡守角□羊不及数者停满停升夫督之官而蠲之民窃恐功令自相为左有司以遵考成之心为奉职业之心必有宁为彼不为此者况从来逋欠往往在民间者什三在保歇里胥者什七以姑息布猾之故而宁甘罚焉恐良有司或不其然所谓应蠲而势不能蠲者此也存留虽系正赋无预京边自是有司所淂而蠲者但须著为令列行坐款大灾蠲某项中灾蠲某项小灾蠲项平日颁行遇灾即如式再为敕谕有催徵已完而纶音后到者揭榜通知来岁补蠲蠲后州邑报府府报藩司务以所蠲某项某项据实转闻其有万不能蠲者亦明白申说不淂用泛泛蠲存字样致虗  浩荡之仁我朝户工两曹所遣榷关之吏钦定限期不越一年而止何也以利津不可久居利权不可久假也今税珰在外二十余禩矣年限既无而又莫为钤束恣其所为所谓不可不蠲而蠲之犹晚者此也赈之说有自外留以行赈者有自内发以行赈者外之留也或留起角□羊税银或留抚按赃罚夫赃罚原议八分备边二分备赈若以赈故而概留八分似难尽从至税银以备  大工今鸠工未闻而各省直梯航而来者秪为内帑长物与其朽蠹置之而官民莫赖其用孰若以民间所输还以活民往三十六年准留仪真税银三十七年准留北直河南山狭税银三十八年准留福建四川税银多少各有差无非哀此泽鸿举行大赉今奈何不踵而行也此留而允留者也内之发也或发帑金或发仓廪臣读三十八年四月内  圣谕今岁各处灾伤朕承  圣母慈谕发银二十万差官赍角□羊各处赈济以称  圣母与朕赈恤元元至意其畿辅灾民还发京仓及附近仓米三十万石一并给赈今畿辅与四方处处皆灾视三十八年不啻过之惟  皇上出帑金若干散行远服无量功德锡厥庶民自此遐迩鼓鬯神人叶和此应发而不可不急发者也不报
　　○丙戌诏兵部左侍郎魏餋蒙护送  福王之国
　　○丁亥祭  先师孔子遣大学士方从哲行礼
　　○兵部覆巡抚贵州都察院右佥都御史张偲勘上四十一年七月苗贼出劫镇远卫失事官军罪状
　　○诏指挥李先芳余继勋行湖广巡按御史推官杨光宇等行贵州巡按御史各按问具奏
　　○戊子礼  太社  太稷遣侯徐应坤恭代
　　○兵部题覆贵州龙里新添等六卫营哨建置之宜土原驻坝阳守备移驻平坝以坝阳偏僻而平坝为各卫适中之处一原议裁添参将令仍仍用一意防守麻哈州系都匀苐一要害添设守备廪粮无出应以本省在营指挥拔其勇略者委任之  上依议行
　　○土番夷使马黑麻等八名进献玉石金刚金□赞回回青物准进收宴赏并回赐番王彩叚六表里
　　○己丑升太仆寺少卿陈禹谟为太仆寺卿
　　○辛卯  上谕朕  慈母慈圣宣文明肃贞寿端献恭熹皇太后于去年十一月内偶尔违和痰火壅盛朕洁虔祈祷  昊天上帝愿以身代如灾厄未消愿将已寿进益　　慈龄不期前恙未愈适朕罪业深重累及  慈母偶于二月初九日午时崩逝使朕五内寸裂合行丧仪卿可传示该部从优查例开具来说
　　○礼部会同阁臣叶向高方从哲议拟开列仪注一初十日发丧不鸣钟鼓  上素服诣  大行皇太后举哀止小殓括发设奠不用文  穆庙皇后  中宫  皇贵妃等妃  皇嫔等  皇太子  福王并妃  瑞王  惠王  桂王  瑞安长公主  荣昌公主  寿宁公主  景恭王妃才人  皇长孙诸孙诸孙女举哀毕各归丧次是日颁  遗诏一十一日大殓  上素服束发诣  大行皇太后宫前举哀设奠不用文大殓奉安  梓宫设几筵安  神位立铭旌哭尽哀而退
　　穆庙皇妃  中宫  皇贵妃等妃  皇嫔等  皇太子  福王并妃  瑞王  惠王  桂王  瑞安长公主  荣昌公主  寿宁公主  景恭王妃才人  皇长孙诸孙诸孙女哭临礼皆同一十二日成服  上服缞服诣  梓宫前举哀行奠祭礼
　　穆庙皇妃  中宫  皇贵妃等妃  皇嫔等  皇太子  福王并妃  瑞王  惠王  桂王  瑞安长公主  荣昌公主  寿宁公主  景恭王妃才人  皇长孙诸孙诸孙女皆成服各设祭一坛六尚局女官暨宫人等共祭一坛礼毕各归丧次内官内使祭一坛以上俱用文成服祭祀坛数  上祭一坛
　　穆庙皇妃共祭一坛宫人随祭  中宫祭一坛宫人随祭  皇贵妃等妃共祭一坛宫人随祭  皇嫔等共祭一坛  皇太子祭一坛  福王祭一坛  福王妃祭一坛  瑞王  惠王桂王共祭一坛  瑞安长公主祭一坛  荣昌公主  寿宁公主共祭一坛  景恭王妃祭一坛  皇长孙诸孙诸孙女共祭一坛六尚局女官暨宫人等共祭一坛内官内使共祭一坛一十三日公侯驸马伯五府六部等衙门共祭一坛文武四品以上命妇共祭一坛一每七百日  上祭一坛  穆庙皇妃共祭一坛  中宫祭一坛  皇贵妃等妃共祭一坛  皇嫔等共祭一坛  皇太子祭一坛  福王祭一坛  福王妃祭一坛  瑞王  惠王  桂王共祭一坛  瑞安长公主祭一坛  荣昌公主寿宁公主共祭一坛  景恭王妃祭一坛才人祭一坛  皇长孙诸孙诸孙女共祭一坛六尚局女官暨宫人等共祭一坛内官内使共祭一坛在京文武官员自明日始至苐三日俱诣  慈宁宫门外哭退于本衙门宿歇俱不饮酒食肉苐四日各具斩缞服至  慈宁宫门外朝夕哭临三日各举十五声而止凡入朝及在衙门视事用布褁纱帽垂带素服腰绖麻鞋退居即服衰服通前二十七日而除一在京大小文武官员所服斩缞俱要炤礼制不许参差不一一文武官员一品至四品命妇麻衣大袖员领长衫长裙麻鞋麻布盖头清晨由西华门入  慈宁宫门哭临三日而止不许戴金银首饰仍素服二十七日而除一在京诸寺观各声钟三万杵一在京闻丧日为始禁屠一十三日一祭祀翰林院撰文光禄寺备办祭物一军民素服妇人素服不装饰俱以闻丧日为始二十七日而除一外国四夷使臣行哭临礼工部造与孝服随朝官哭临及行祭礼一在京文武官祭祀品物光禄寺备办一在京文武官非朝参官及听选官办事官监生吏员耆老僧道坊厢人等闻丧即易素服自次日早至苐三日赴顺天府朝阙设香案朝夕哭临至苐四日各官具斩缞服监生人等素服朝夕哭临三日各举十五声而止仍各素服通前二十七日而除一在外诸王世子郡王及王妃郡主以下闻讣皆哭尽哀行五拜三叩头礼毕并易素服苐四日服缞服二十七日而除一  遗诏到日在外文武官员人等素服乌纱帽黑角带行四拜礼跪听宣读讫举哀再行四拜礼毕各斩缞服于本衙门宿歇不饮酒食肉每日率合属官僚人等就于本衙门内朝阙设香案朝夕哭临三日各举十五声而止自是素服通前二十七日而除一在外官员命妇闻丧素服举哀三日各举十五声而止素服通前二十七日而除军民男女止素服一十三日一在京常朝文武官员每员给与麻布一疋自造丧服
　　○南京吏部尚书郑继之引病乞休不准　　○壬辰  孝贞纯皇后忌辰  奉先殿行祭礼遣官祭  茂陵
　　○总督狭西三边都察院右都御史兼兵部右侍郎黄嘉善＜锍-釒＞上四十一年十一月仇虏银锭歹成谋犯官兵堵剿前后共斩虏首一百二十二颗有奇夺获虏马一百四十四匹骆驼一百只骡十头坐纛三杆夷器盔甲等物二千一百一十七件抚臣荆州后总兵王允中以下例应升赏有差死事千总范重光优恤旨下部议
　　○癸巳升抚治郧阳等处地方都察院右佥都御史卫一凤为南京兵部右侍郎
　　○  上谕内阁朕  圣母慈圣宣文明肃贞寿端献恭熹皇太后自去年十一月内违和以来朕斋虔竭诚祈祷在于  圣母前日每侍药侍膳  圣母谕朕内外有罪轻的当赦的赦天下有灾伤之处钱粮当免的免＜此夕＞朕正在回奏待  圣体万安发旨拟行间  慈母偶尔崩逝朕心哀切悼痛不已卿等拟赦稿来看
　　○甲午  大行慈圣宣文明肃贞寿端献恭熹皇太后遗诰内外文武群臣予以凉德获侍  穆宗庄皇帝于潜邸敬共肃夜罔懈于衷幸诞育  今皇帝冲龄践祚在宥四十余年天下臣民颂太平之庥者咸归功启佑予实有荣施焉尊餋兼隆福履纯备常以享受太过为惧兹者遘疾濒危  皇帝斋居露祷竭尽孝诚顾命数已定无可奈何予亦怡然大还其何怛化之有今  宗社乂安政务修举封婚诸大典礼皆有定期翼子贻孙复何顾虑惟念  皇帝大孝超绝古今不无过于哀恸良轸子怀当顺变节哀灵承
　　帝眷亲贤图治永保鸿基  皇太子亦宜乘时进学无忝元良大小臣工相与辑睦以事  皇帝是皆予惓惓之至念也所有赦罪恤灾等事予已亲属  皇帝另诏施行其一切丧仪悉遵  累朝典制君臣皆以日易月二十七日而除毋废  郊  庙百神之祀毋禁中外臣民音乐嫁娶宗室诸王但遣人进香在外文武衙门并进香亦免特兹诰谕尚恪遵行之
　　○乙未春分祭  大明于  朝日坛遣公朱纯臣行礼
　　○丙申总督粮储南京户部右侍郎兼都察院右佥都御史赵钦汤卒赐祭葬如例伊妻陈氏祔葬钦汤山西角□羊州人由隆庆二年进士掖授县知县历户兵二部主事凤翔府知府山东副使湖广参政山东按察使浙江布政顺天府尹晋今职请告至是卒于家剔历中外四十余年所在有治声及理粮储尤能厘奸剔弊云
　　○丁酉  上制谕礼部朕惟  慈恩罔极  母德弥隆孝餋既竭生前显称当垂永世此国家之令典亦臣子之至情惟我  圣母大行慈圣宣文明肃贞寿端献恭熹皇太后淑慎其仪安贞为吉佐  先皇而御宇阴教夙闲协中壸以承乾徽音＜棥心＞著葛覃备持身之节麟振开昌后之祥诞育朕躬嗣大历服业久道而成化亦聚顺以承欢  宗社乂安  慈闱康豫乃者稀龄在望方深爱日之诚何期色餋顿违徒抱终天之痛吁祈罔效报答无从呜呼哀哉佩遗训之煇煌思坤仪之启佑荐加鸿号国有彝章是宜采论于公援  天而谥布告中外显示无疆以称朕尊崇之意礼部其即集廷臣博议以闻
　　○是以题  大行慈圣宣文明肃贞寿端献恭熹皇太后铭旌颁赐二辅臣每银五十两纻丝二表里及中书官汪民敬等四员有差
　　○准鲁府滋阳昭顺王寿金□夏长子以渶封父爵
　　○己亥大学士叶向高等奏慰本月辛卯恭遇  大行皇太后崩逝甲午  皇上礼服具成臣等恭诣  慈宁宫门外哭临拊心踊足不任悼伤钦惟  皇上至孝性生纯衷天植五十年色餋无间晨昏七十岁稀龄直需旦暮胡遘沧桑之变遽轸风木之思固宜  圣意悲摧宸襟惨怛顾惟  帝王达孝在志事兼承  母子至情虽没存罔隔若
　　皇上有过毁之戚将  圣母有不瞑之忧臣等丧  妣哀深爱  君虑切伏望抑情就礼节恸加飡庶机务不废于谅阴孝思可通于冥汉此中外臣民万口同祝者也有旨朕览卿等奏慰祗遵  遗诰抑情节哀具见忠爱
　　○己亥礼部题  福王之国辞朝并文武百官辞送礼仪合预先拟议题请奉旨炤仪注内行礼
　　○辛丑文武群臣议上  大行慈圣宣文明肃贞寿端献恭熹皇太后尊谥文曰伏以  圣善垂休百世衍敬承之绪含弘霈泽群臣荷厚载之功礼重易名治隆报本欲赞扬乎大美当备举乎徽称斯  圣孝所以特隆亦群心干焉共载钦惟  大行慈圣宣文明肃贞寿端献恭熹皇太后道＜氵亟＞太始德合重坤早赞  先皇肇抚豊亨之运爰开  大圣允符震索之祥当太平朝为  天子母方冲龄而践祚深藉保绥迨必世以成仁弘资启佑淂全履盛无忘执茧之勤餋备称尊不辍濯龙之警轸艰难于兆姓宝镪时颁流湛濊于八荒慈云偏覆隆天厚地荡荡乎莫能名翼子贻孙绳绳乎为可继幸稀龄之已屇何长乐之遽违人怀丧  妣之悲  帝切循陔之痛恭聆  遗诏愈动深哀鸾驭将升尚廑思乎国典彤宫欲閟犹加意于民穷言言关  宗社之安危念念在闾阎之疾苦盖逖稽似姒犹逊其徽若近侍高曹敢方斯烈怅音容之日远徵盛美之在兹臣等祗奉  明纶博综旧典咏歌嗟叹四海虽极其尊亲拟议形容寸衷终难于窥测欲伸不匮之孝敢扬  大德之名宜
　　天锡之曰  孝定贞纯钦仁端肃弼天祚圣皇太后谨议奉旨依议送翰林院官撰拟册文进览
　　○  恭仁康定景皇帝忌辰遣官祭  陵寝
　　○癸卯论虏酋昂洪台吉等入犯各将领功罪赠死事参将郭有中为都督佥事袭升三级仍与立祠百户刘国明为指挥佥事袭升三级其余死伤及失事官军优恤勘问有差
　　○甲辰刑部鞫上四十年北闱被参举人刘琛应试而携资满箧致集膻者生心开榜而挟诈盈门使观衅者有口法难宽贷炤旧监候俟会勘明白另行具奏朱良材统观全卷才情尚可甄收细搜毙端关节委无的据量罚三科后准会试张世伟浪游乘传招议似属有因攻苦寒生风闻亦难悬坐革去举人发隶业俟三科后听该部具题覆试请夺试官王象春炤邹之麟例俟收选日于应淂职衘降调闲散李一公曹煃并俟勘明再议报可
　　○录甘镇擒斩达虏定银等酋功次周盘升兵部尚书荫一子锦衣卫千户世袭赏银五十两大红纻丝四表里柴国柱与做本卫副千户世袭赏银四十两大红纻丝三表里祁光宗龙膺杨桂等各升职级仍与王应期崔廷振等各赏银有差
　　○丁未录六羊河口地方斩获功次崔景荣升兵部右侍郎荫一子锦衣卫百户世袭姚国忠荫一子本卫百户世袭各赏银四十两大红纻丝四表里张我续王宣魏世德等各升职级仍与仕应徵邓美政王三锡等各赏银有差
　　○总督蓟辽薛三才＜锍-釒＞言先因奴酋蠢动开原告急臣请增募兵一千七百名并麻承恩曹文焕先所统领援兵新兵共四千名合为一营耑备奴酋之变而按臣翟凤翀亦请增饷二万八千为前项募兵之用已经部覆奉  明旨矣今太仓告匮即不敢多请增兵度此事势须寔淂战兵四千置之开原如臣原题之数除麻承恩一千七百外再募二千余名分至庆云威远镇北三堡间犹足以左右顾而东西援也其新兵饷银亦不敢遽望于太仓查淂万历四十年该兵部题覆辽镇新饷以五年为率岁用刍粮银四万三千一百余两除四十年四十一年该镇见存新饷计已足用其四十二年三四年共用银一十二万九千三百余两合将原议河南山东折班并绝军粮银共足一十万一千二百余两尚欠八千余两取给于该镇故逃空粮尚有嬴余说者谓辽人胜兵者有数啖以厚饷额军稍精壮者皆来应募募军多则额军愈少矣臣切以为敢战之兵难淂而守城之军易集也简精锐之卒以充募兵复严勾简之令以补额卒则新旧不妨兼募而战守可以两资说者又恐应援北关未免开衅于东夷夫奴爪距日张而我犹惧于挑衅倘北关既失能保开原晏然无事否北关角之我兵犄之犹恐不足以当奴酋既失北关而我独力撑拒徵兵转饷不更费力乎救则祸速不救则祸大则今日之救虽系岁费数万刍粮犹愈以亡羊补牢也倘三四年后东事稍缓即以新兵补额军逃绝之数仍食旧粮容臣会同抚按将旧军之逃绝及额饷之虗冒者逐一清查清淂旧饷一分便省淂新饷一分也是时刑科给事中郭尚宾巡按山东御史翟凤翀先后诸＜锍-釒＞皆以无兵则不能救无饷则不能兵为请兵部覆乞会议各陈所见务保万全从之
　　○丁未祭  历代帝王遣驸马侯拱宸行礼
　　○戊申  福王之国小甲舡头人等索诈害民  上从兵部奏着抚按官严行究问
　　○己酉  上谕　　圣母尊谥册宝朕当亲行但近日偶尔下部湿毒敷药未愈行走不便几筵前力疾行礼御门免
　　○是日写篆  大行慈圣宣文明肃贞寿端献恭熹皇太后尊谥册宝颁赐二辅臣每银五十两纻丝二表里及中书官汪民敬等十员有差
　　○录延镇三次斩虏有功员役黄嘉善升兵部尚书兼右副都御史加太子少保炤旧总督荫一子锦衣卫世袭指挥还赏银八十两大红飞鱼一袭涂宗睿升兵部尚书兼右副都御史炤旧总督荫一子锦衣卫百户世袭赏银四十两大红纻丝四表里刘敏宽升兵部左侍郎兼右佥都御史炤旧巡抚荫一子锦衣卫千户世袭赏银五十两大红飞鱼一袭张承胤官秉忠各升都督同知荫一子本卫副千户世袭赏银四十两纻丝三表里陈长祚李维翰许汝魁等各升职级仍与陈效杜文焕等各赏银有差
　　○巡抚辽东张涛请筑辽墙因言奴酋情形利害之当审者一北关所守二十余里之边也万历二十七年以后北酋皈依开原无有他逆是北关之心固不可失也东奴所守九百余里之边也成化丙戌而后东酋谨护辽阳无有他犯是东酋之心尤不可失也使北酋为东奴所灭则北关之地必为东奴之地东奴黠甚而又强可曰亦犹北关居北而已乎如北关救全矣东奴之心失矣或必即移攻北之酋为攻开原之酋斯时大师之克必不可已奴酋山险林密非迟岁月未必尽殄所忧东建之东穷荒无际渡江而去师老酋逸我兵言旋酋氵□复还集再征再逸事或有之所谓利害之当审者此也救剿之宜密者一奴酋擅东方富殖啖我辽人辽人久为所用故辽人举动兼辽兵辽马辽饷奴皆习知人谓奴酋可以虗声詟服者不知奴酋者也所谓救剿之宜密者此也兵饷之当另集者一救剿一行二酋已隙辽中九百余里之边看守无藉将必时有搔哗那移应防兵马往还动经千里一旦调发恐不济事先期往戍恐误西边夫中国无僻谷之兵马北酋有仰沫之沽鱼只靠现在兵饷何能周给所谓兵饷之当另集者此也兵饷厚集救则实救剿则实剿或先令金白二酋从此兵东以激奴酋之出斗或用大兵从清抚而入直捣奴酋之巢或走奇兵从横江间道星夜遄迫以出奴酋之不意或浮大众于朝鲜绝海而渡以防奴酋之遁去固一策也是臣所云宜救者救即剿也当不遗此策也乃臣全辽之迂计惟在筑墙辽从来有墙嘉靖中辽抚亦有筑墙者其时发内帑开事例筑有土墙豊碑见存记云是年墙成大虏入犯临墙摇首咋舌而退第土墙在风雨中未有十年不圯者非石非砖不能久远而辽固多山多石多柴木其采办烧造良易辽土多斥盐而坚各屯堡城垣皆外砖而内土所须金钱如部科之意即宽处百万之外辽实赖之辽有山泽之利便宜收用淂此墙成辽有百利而利不可胜数也或曰内外空虗何敢遽议大工独不思蓟门微哄便须急借百万金乱乃遄已辽之可虑奚翅蓟门独不淂此于蓟门之议以出一方于汤镬火坑乎先年郭墙大同戚墙蓟镇二武臣意饶为之今何视二武臣为绝响也此臣全辽之迂计也下所司议
　　○己酉诏户部发仓米五万石赈济直隶饥民从巡按孙居相请也
　　○庚戌  上奉册宝诣  大行慈圣宣文明肃贞寿端献恭熹皇太后几筵上尊谥册文曰维万历四十二年岁次甲寅二月癸未朔二十八日庚戌孝子皇帝臣  稽首再拜上言臣闻坤仪静正阐阴教于六宫涣号显扬播徽音于四海德偕名茂荣与哀并恭惟  皇妣大行慈圣宣明文肃贞寿端献恭熹皇太后睿性渊涵贞姿纯穆作嫔  先帝佐震索以承乾肆诞冲人端蒙功而保泰临御四十余载卜世百千万年发祥本自姜嫄笃祜厥由文母俭勤惜福常敦练服之风慈爱好生时轸画衣之念普万邦而颂  圣合兆庶以祝厘尊餋兼隆正承欢于爱日升遐遽及遂茹痛于终天孝思无穷五十而慕父母令名不朽百世以俟圣人爰稽直道之民心用举称天之大典谨奉册宝上尊谥曰  孝定贞纯钦仁端肃弼天祚圣皇太后伏愿明灵降鉴歆节惠于苍穹  圣号昭垂纪洪庥于彤管谨言  上谕内阁  圣母崩逝以来朕哀感  慈妣恩深痛裂五内悲悼之思不能自已因日夜悬仰刻无宁寐心神恍惚偶尔湿火流于下部见今敷药未愈头目眩晕肢体软弱动履艰难尚在调摄所有尊谥大典朕甚忧畏恐弗成礼卿可传示礼部等衙门尊上册宝命司礼监等官并文武群臣如议奉迎朕在几筵前恭候力疾亲行上进尊  上以尽孝思至情卿等仰体朕敬慎之意特谕
　　○是日恭上  大行慈圣宣文明肃贞寿端献恭熹皇太后尊谥宝册祭告  郊  庙  太社  太稷
　　○升太仆寺少卿添注李时华太仆寺卿管东路事
</div>
    <div class="pagination">
<a href="明实录神宗实录_page317.html">上一页</a><span>...</span><a href="明实录神宗实录_page313.html">313</a><a href="明实录神宗实录_page314.html">314</a><a href="明实录神宗实录_page315.html">315</a><a href="明实录神宗实录_page316.html">316</a><a href="明实录神宗实录_page317.html">317</a><span class="current-page">318</span><a href="明实录神宗实录_page319.html">319</a><a href="明实录神宗实录_page320.html">320</a><a href="明实录神宗实录_page321.html">321</a><a href="明实录神宗实录_page322.html">322</a><a href="明实录神宗实录_page323.html">323</a><span>...</span><a href="明实录神宗实录_page319.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
