<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 649 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 649 页/共 848 页
  </h1>
  <div class="content">
   ○又谕、本日据耆英奏、酌给防兵棉衣炭薪。以资御寒一摺。黑龙江官兵一千名人数众多。若官为制办棉衣。量给炭薪。恐未周妥。著每兵赏银二两。令其自备御寒之具。以示体恤。将此谕令知之。　　

○丁亥。谕军机大臣等、王鼎等奏、那展坝基河头。及跟挑引河工价情形一摺。现在河溜既有北移之象。自应那展坝基。以为进占得力地步所有加帮东西两坝基。并挑穵埽地。及跟接挑穵引河工段业已多集人夫。鸠工兴办。仍著王鼎等督饬在工员弁。实力催趱。计日程功。毋少迟延。所有部拨银两。已降旨饬令各督抚迅速解交工次。以济要需。将此谕令知之。　　

○又谕、本日据奕经奏、接奉谕旨。并刘韵珂摺底一摺览奏均悉奕经此时已入江南境界。其应如何分兵防守。及豫备攻剿之处谅与牛鉴等会商妥办昨据刘韵珂奏浙省兵力单弱。已降旨饬令恩特亨额富呢扬阿。挑选陕甘精兵二千名。克期赴浙交奕经等调遣。以壮军威。参将唐儆现在广东军营千总曹正喜、张映川、罗文聪、或带兵前赴天津。或在塔尔巴哈台换防。均不能赴浙其游击谢天贵等各员弁。已各带精壮亲信劲兵十余名。驰赴浙江俟其到时。自当分别差遣。以资得力前因裕谦请觅徐凤颍等处义勇旋经刘韵珂奏称该三府习俗犷悍。其愿来者无非不安本分之无赖游民为益甚微为害甚大。当即降旨饬令麟庆程楙采。停止该将军等到苏后。悉收筹画。如必须该处义勇著一面奏闻一面飞咨麟庆。程楙采。迅速招募饬赴军营听候调遣。至镇海县童生陈在镐现经该将军饬令押赴江浙一带。暂事羁縻设法究诘著即多方盘问务得该夷确情毋任狡饰傥有可乘机使用。或断难得力之处。著随时酌量办理将此由五百里谕令知之。　　

○贷河南驻防被水官兵三月口粮。　　

○戊子。谕军机大臣等、讷尔经额奏、准备逆夷登岸情形一摺。又另片奏、水陆兼防以操全胜。及测量海口水势各等语。览奏均悉。现在大尖北塘两路安置兵炮。声势联络。层层设伏。该夷进则无所障蔽必致全伤于炮。退则急切不能回船。必致慌乱。我兵擡炮鸟枪。趁势攻剿。均足制其死命此时天寒水结。夷船未必遽来。明春南风司令。河冰解释。该督务当先事筹画。无一时不留心体察。无一处不加意防维总使该夷不能近岸。我之枪炮已能及彼。即令偶被窜入我兵前后左右处处伏兵齐发。该夷方不能首尾相顾谅该督必能仰体朕意。相机剿办。以副委任其各海口水势深浅。现已派员详查。著仍遵前旨。绘图贴说确核具奏。至陕西兵丁二千名。所带器械如不适用著讷尔经额会同胡超查明赶紧添造发给。以资得力。将此谕令知之。寻奏、陕西兵丁所带器械。均堪适用。惟白蜡杆无多。现已另拨五百根。并挑选小炮火药。一并解往备用。得旨嘉奖。　　

○又谕、据奕山等奏、广东水师。未便遽改陆路一摺。又另片奏、招回汉奸。严防水路各等语。杨芳前奏、请将水师改为陆路。谅以其时虎门失守。中路水师不能得力之故。兹据奕山等体察情形虎门扼中路之冲。实为外海藩篱必藉舟师之力以资捍卫若改为陆路。不但自弃天险。而香山新安等县。声势不能联络贼艘益无顾忌。所有杨芳前奏。著毋庸议。统俟筹办善后事宜。如有应行变通之处。再由该将军等酌议具奏。至逆夷招集汉奸。为勾引煽惑之计。既经该将军等购觅眼线。先后招回一千余名。并有呈缴船只炮位。情原立功赎罪者。可见食毛践土。具有天良。该将军等务当恪遵前旨。明定赏格。示以恩信散其当与。不但可以自固藩篱。相机仍可得力。现在沙角横档各口。既仍有夷船驶入。尤宜激励兵勇。水陆严防。如有可乘之机。即当加以惩创。方为不负委任。将此由五百里谕令知之。　　

○命御前大臣僧格林沁。工部尚书赛尚阿。正白旗护军统领巴清德。驰赴天津查阅海口。　　

○以睿亲王仁寿、乾清门侍卫扎勒罕泰、署火器营事。　　

○调署正黄旗满洲都统博多欢、署镶白旗满洲都统。以镶蓝旗蒙古都统载垣、署正黄旗满洲都统。兵部尚书裕诚、署镶蓝旗汉军都统。　　

○己丑上诣绮春园问皇太后安。　　

○命江宁将军布勒亨来京。以前任青州副都统德珠布、为江宁将军。　　

○以喀尔喀亲王车登巴咱尔、署正白旗领侍卫内大臣。兵部左侍郎倭什讷、署正白旗护军统领。　　

○缓徵直隶武清、宝坻、大城、雄、安、河间、天津、青、静海、沧、南皮、鸡泽、大名、南乐、阜城、井陉、新河、十七州县被水被雹村庄新旧正杂额赋。　　

○庚寅。皇太后圣寿节遣官祭太庙后殿。奉先殿。上率皇子及王公大臣文武官员诣绮春园行庆贺礼。侍皇太后膳。　　

○谕军机大臣等、本日据刘韵珂驰奏、军需总局。请在浙省设立一摺。前经梁章钜奏、于苏州设立总局。当经降旨准行。仍令奕经等于到苏后。与牛鉴、梁章钜、商酌筹画。兹据刘韵珂请于苏州杭州各设总局一处。绍兴另设分局。上虞余姚等县即由杭绍两局派员往彼分设粮台支应局。历次奉拨军需银两。均在苏局存贮。兵粮炮械。分头采制。苏省办理兵差。不得支销浙省军需。苏局备办米粮器物。由苏运杭。不必存贮嘉兴等语。著奕经等于到苏州后会同牛鉴梁章钜。悉心酌议。固须支用便捷。尤须筹画妥善。不致有意外之虞为要。卞士云。前有旨令赴浙江。毋庸截留在苏。苏省总局。即于孙善宝。管遹群。二人中酌留一人。著牛鉴等仍遵前旨办理。本日又据特依顺奏请调密云宁夏等处官兵炮械等语。密云拱卫京师。不宜调遣。著毋庸议。宁夏程途太远。亦著奕经悉心斟酌。如必须此项官兵。即奏明候旨。其特依顺在京时。饬交包封等件。即由该参赞大臣遇便呈缴。将此由五百里谕知奕经、特依顺、文蔚、牛鉴、梁章钜、刘韵珂知之。寻奏、各省满汉官兵已到浙省者。均经刘韵珂分拨省城曹江屯扎防守。其河南湖北二起官兵均已到苏。四川兵二千名已报起程现又派员雇觅乡勇。足敷攻剿。宁夏距浙较远特依顺前奏请调该处兵丁之处。应毋庸议。从之。　　

○辛卯。上御同乐园。赐皇子公主额驸等食。　　

○谕内阁、前有旨将陈述祖授为定海镇总兵惟伊向在陆路效力。于水师事务未经熟谙陈述祖著仍留乍浦防堵俟定海收复后。该总督于所属总兵内酌量一员。奏明对调。　　

○又谕、达洪阿等奏、击沈夷船捦斩逆夷。夺获炮位一摺。本年八月以来。夷船叠向台湾外洋游奕停泊。经该总兵等饬属严防堵御是月十六日卯刻。该夷船驶进口门。对二沙湾炮台发炮攻打经该参将邱镇功等、将安防大炮对船轰击淡水同知曹谨等亦在三沙湾放炮接应邱镇功手放一炮。立见夷船桅折索断。退出口外。冲礁击碎。夷人纷纷落水死者无数。其上岸及乘船驶窜者。复经该参将督同署守。备许长明等带兵驾船赶往生捦格杀黑夷多名。复经即用知县王廷干等驾船出洋。帮同出力。生捦黑夷多名。并见白夷自行投水。其时复经千总陈大坤等驾船开炮。击沈三板船一只。格杀白夷。并生捦黑夷多名。又据曹谨等在大武仑港外追获外窜三板船一只。刺死白夷及生捦黑夷多人。并捞获黑白夷尸身炮位。摉获图册。此次文武义首人等。共计斩获白夷五人。红夷五人。黑夷二十二人。生捦黑夷一百三十三人。捞获夷炮十门。摉获夷书等件。办理出力甚属可嘉。提督衔台湾镇总兵达洪阿、著赏换双眼花翎。台湾道姚莹、著赏戴花翎。达洪阿、姚莹、及道衔台湾府知府熊一本、均著交部从优议叙。其在事出力各员弁兵勇义首人等、著据实保奏。候朕施恩。伤亡兵勇。查明照例赐恤。已革候补同知前台湾县知县托克通阿、丁忧候补同知前署澎湖通判徐柱邦、休致通判衔前福清县知县卢继祖、均著准其留于台湾差委。此因军务紧要。是以允准。其余不得援以为例。该部知道。　　

○谕军机大臣等、据达洪阿等奏、逆夷滋扰台郡。官兵沉船夺械。捦斩夷匪多名一摺。览奏嘉悦之至。已明降谕旨将该镇道等赏戴花翎。分别议叙矣。此次仅止双桅大船一只。带领三板多只。来台窥伺。经该总兵等督率员弁沉船夺炮。捦斩多名。该夷被歼之后。难保无大队匪船闯入报复。著达洪阿等严饬在事文武添派兵勇。严密防范。不可因获有胜仗。稍存大意。前任提督王得禄驻劄澎湖现在台湾地方紧要。该提督威勇素著。熟悉海洋。著即移驻台湾。协同剿办。其澎湖防守事宜。已谕令颜伯焘派员更替矣。又另片奏、现将巡洋舟师收回。填塞各处口门。添铸炮位。团练壮勇。所办均好。即著照议办理。请拨军需银两。已谕知颜伯焘等迅即拨解。台防同知仝卜年。准其专办局务。所请革休丁忧各员。准其留台。现在泊洋夷匪。大肆滋扰。厦门之鼓浪屿。尚有夷船停泊。该镇道等务宜先事豫防。一切妥为布置。毋致临事周章。是为至要发去赏达洪阿双眼花翎一枝。赏姚莹花翎一枝。著即祗领。嗣后攻剿夷匪摺。应由五百里奏报。如大获胜仗。即由六百里奏报将此由五百里谕知达洪阿。传谕姚莹。并谕王得禄知之。　　

○又谕、寄谕闽浙总督颜伯焘等。本日据达洪阿等奏、夷船滋扰台湾。经该总兵等督率员弁。痛加剿洗。览奏为之一快。惟逆夷被歼之后。难保无大夥匪船。闯入滋扰。该督等接奉此旨。即饬王得禄迅速移驻台湾。协同攻剿。其澎湖防守事宜。著遴委妥员前往。再据该总兵奏、道库仅存银五万余两。本年所拨经费银十万两。现存无多。请由省拨银三十万两接济等语。著该督抚饬司如数动拨。迅速委员起解无误要需将此由五百里谕令知之。　　

○命江宁将军德珠布驰赴青州。挑选满洲营精兵五百名。带往新任。　　

○壬辰。谕内阁、孟保等奏、请将矛手番兵。改挑枪手一摺前后藏各汛所设番兵向来分习鸟枪弓箭。矛手技艺。兹据该大臣等查明矛手番兵不能得力。若改挑鸟枪。尚可有裨实用。著照所请、嗣后前后藏矛手番兵四百六十八名内。遇有缺出。均著改以枪手挑补。每番兵一千名。酌定弓箭兵三百名。鸟枪兵七百名。以为定额。该大臣等仍当认真训练。务令技艺娴熟。一兵有一兵之用毋致日久懈生有名无实。　　

○谕军机大臣等、据孟保等奏、接据廓尔喀国王呈递夷禀一摺览奏均悉天朝制度向无赏赐外夷银两之例。该国王因披楞聚兵。恐其侵扰。恳求赏赐银两抵御。业据该大臣等缮檄饬驳。所办甚是。该大臣等现已严饬各边界密防。著即不动声色。严密防范。毋稍疏虞。是为至要。将此谕令知之。　　

○又谕、杨国桢奏、遵调擡炮擡枪。现已分起委员管带赴浙。览奏已悉。现需挑选山西精兵著杨国桢于省北大同等镇挑备一千名候旨调拨该省擡炮擡枪。已据该抚酌调解浙。所有现饬挑备兵丁。将来如仍调拨应用擡炮擡枪。亦须备带足用。现在该省是否足敷挑用。著即查明具奏。将此谕令知之。寻奏、飞咨大同镇属、挑选兵丁七百名。太原镇属、挑选兵丁三百名。豫备调拨并查明旧存新制擡炮擡枪足敷挑用。报闻。　　

○癸巳。谕内阁阿灵阿等奏察看树株据实覆奏一摺。天坛各坛曹□少朽树株据阿灵阿等前往察看。所有回乾松槐树。应行起除者。仍著阿灵阿等眼同各该衙门起除。以昭核实。余依议。　　

○谕军机大臣等、现在天津各海口所铸大炮。讷尔经额谅早演试。所奏设立标杆。开炮取准。是否确有把握。著僧格林沁等于查阅海口之便就近将新铸大炮抽查十分之一二。于空旷处所。装放炮子试演。能击远近若干里。并用废船装载柴苇各件。其高低仿照夷船尺寸。从上流放下。引至标杆之处。我兵觑准。用炮轰击果否发无不中。抑或微有参差。如能演试纯熟。实有把握。军心自固。傥须斟酌妥善。始克有准。著该大臣等即与讷尔经额会商妥办。据实具奏。将此谕令知之。　　

○又谕、著布彦图于西安满洲官兵内挑选精兵一千名。听候谕旨调遣。所有该兵丁等随带军器务须拣择精良妥为豫备。将此谕令知之。　　

○以翰林院编修郭翊清、充日讲起居注官。侍读吴钟骏、侍讲张芾、署日讲起居注官。　　

○甲午。谕军机大臣等、本日据御史黎光曙奏、天津海防筹备一摺。朕详加披阅。所称天津抵御之兵。宜分三层布置一条。早经降旨令讷尔经额与胡超会商。将各兵分驻要隘。并将陕西兵丁。作为后路应援。谅均布置妥协。至所称已设海口之炮。那至后面等语。此时亦未便遽行更张。著毋庸议。又请饬海口绘图呈进一条。昨已降旨饬令讷尔经额等绘图贴说。著仍遵前旨将海口水势深浅。详细查明具奏。又请将藤牌改用牛皮一条。前据讷尔经额覆奏、试用牛皮。不能御炮。均著毋庸议。至请核实演验炮位一条。昨降旨令僧格林沁等抽查炮位十分之一二。犹恐验试过少。不能信心。著僧格林沁等即于各海口炮台之上。额外多试数尊。务期适用。又新调各兵。宜加抚绥一条。前经降旨饬令该督等酌给棉衣。量予薪炭。并谕令会同哈哴阿、富僧德、一体妥办。谅已加意抚恤。俾各兵挟纩知恩。至所称天津海口。兵丁滋闹。知县郭绍曾弹压。被其斥骂。因躲避不出等语。如果属实。必应严行惩办。以肃军令。著讷尔经额。胡超。据实查明办理。勿稍姑容。又新调各兵。宜选宜练一条。此次所用防堵兵弁。其本省调取者。讷尔经额固已选择劲旅。即外省所调之兵。亦经该督抚提督遵旨遴选。断不致以疲羸充数。惟驻防数月之久。或兵丁等有始勤终怠。及老弱患病等事。著讷尔经额、胡超、陈金绶等、随时留心察看。至决胜于一时。尤当鼓勇于平日。其应如何饬令带兵将备。讲求攻守之法。俾临阵不致张皇束手之处。谅该督等必能仰体朕意指示有方。又天津土兵。宜广为召募一条。著该督即遵前降谕旨。饬令州县广为召募。及早收为我用如查有匪徒与夷通者。严密拏办。以绝萌芽又招商储备米粮一条。据称天津食米全恃奉天接济。若至防堵加紧之时。海汊小口。俱已堙塞。使不及早储备米粮。尔时米船不能进口。则人心不安等语。著该督及早多方储备。毋致临事周章。是为至要。总之事贵广益不厌精详。以上各条。其已行者务求核实有效。其未行者不妨采择办理。勿存成见。勿掉轻心。该大臣等晤面之后。将一切机宜熟筹妥办以操胜算而固畿疆该御史原奏并著钞给阅看。将此各谕令知之。　　

○又谕据托浑布奏、遵旨查明海丰县大沽河一道与直隶盐山县狼坨子接壤查系荒僻海滩。近口十余里。有拦沙横阻。登岸数十里并无居民庐舍情形虽不甚险要究为两省接壤之区现在该抚已添兵雇勇派员分段防守著僧格林沁等于查阅海口行至狼坨子地方时再加履勘。该抚所奏情形。是否确实。其布置一切。是否可资得力据实具奏托浑布摺。著钞给阅看。又朱封一件。发交僧格林沁赛尚阿祗领。将此谕令知之。　　

○又谕、据托浑布奏、遵旨添兵设伏等语。山东海丰县城北大沽河。与直隶盐山县狼坨子接壤。该抚先已就近拨兵雇勇。择要防守。兹复添拨武定营兵一百名。添雇乡勇二百名派委武定府知府陶庆增。会同游击阿麟保。亲往勘度于该河要隘遍钉本桩。并于各村庄掘沟设阱。将所拨兵丁及雇募乡勇。分段设守。办理尚属妥协。著仍饬该府陶庆增时往督查。务与直隶狼坨子驻防官兵互相巡哨。不分畛域。设遇夷船阑入。彼此知会。协力攻剿。不得以海滩宽漫。无界可分。稍存推诿之见。将此谕令知之。　　

○缓徵山东章邱、临邑、邹平、平原、济宁、鱼台、齐河、历城、长山、禹城、邹、聊城、金乡、冠、济阳、长清、德、沾化、滋阳、滕、茌平、朝城、武城、齐东、惠民、阳信、定陶、单、商河、乐陵、嘉祥、邱、夏津、三十三州县并德州、东昌、临清、三卫被水被旱被雹被虫庄屯新旧额赋。　　

○乙未。谕内阁、给事中郑世任奏、请严禁州县词讼案件。需索讼费息费。以除积弊一摺。各省州县官。均有审理词讼之责。遇有控案。理应速行讯结。庶案无积压。民免拖累。若如该给事中所奏。近来州县。纵令书差把持勒索。案悬数年。延不审理。即如湖南各属州县。一案到官需费种种以闾阎之脂膏。饱胥役之囊橐积习相沿。牢不可破。一省如此。他省可知。不可不严行禁革。嗣后著南成各省督抚严饬所属州县。毋许书差巧立名色。需索讼费息费。凡遇民间词讼案件。立为讯结。不准稍延时日。致令书差等藉端勒索。傥不肖州县徇庇书差不行查禁。或竟有从中染指情事。著该督抚指名严参。以肃官方而除积弊。将此通谕知之。　　

○谕军机大臣等、据给事中郑世任奏、湖南署澧州州判徐大亨串通丁役。勒索多赃。豢贼诬良。声名狼籍等语。佐杂擅受婪赃。大干法纪。著吴其浚即将所指各款。逐一详查。如果属实。即行据实严参。不准稍有徇隐。原片著钞给阅看。将此谕令知之。　　

○又谕、御史福珠隆阿奏、请暂留罪夷以便究讯一摺。台湾捦获逆夷多名。据达洪阿等奏称、俟解郡讯明后。即行正法。现在该逆犯等如尚未正法。即著刘鸿翱饬令达洪阿等、按照该御史摺内所陈各条。除千里镜一节毋庸查究外。其余逐层究诘。务得实情。密筹办理。冀有裨于攻剿机宜。嗣后各省拏获夷匪。俱著详加讯究照此妥办。该御史原奏著钞给阅看。将此谕令扬威将军奕经、靖逆将军奕山、参赞大臣特依顺、文蔚、齐慎、并沿海各将军督抚。知之。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百六十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十一年。辛丑。十月。丙申。上诣绮春园问皇太后安。　　

○以祈祷灵应颁南河龙王庙御书扁额曰神功普佑水府都君祠曰灵应波恬。　　

○丁酉。上御勤政殿听政。　　

○谕内阁、阿精阿等、奏请裁减马匹。添设无米炮手兵一摺。广州省城额设炮位向止有汉军炮手二十四名现在不敷遣用。著准其添设无米炮手四百名即在满汉余兵。及无米养育兵闲散人等内。均匀挑补。所需月饷。准其将该旗额设马匹照议裁减四百六十匹。以资支放。其请将弓箭兵三百八十五名改为枪兵。亦著准其照改。俾捍卫益资得力。该部知道。　　

○又谕呈递图说之山东民人张鸿、著兵部解交杨威将军奕经查询。供词图式并交。　　

○谕军机大臣等、御史松年奏请筹议添造八旗枪炮一摺。据称江南省会旗营驻防。旧有擡炮百尊鸟枪八百杆。自上年逆夷滋事。经浙江将擡炮运去六十尊。京口军去二十尊。鸟枪则派往浙营者四百杆。派往京口者一百二十杆。该旗所余无几。请饬拨款添造等语。驻防军器。最关紧要。该营现存擡炮鸟枪是否足资备御。应否赶紧添铸。著德珠布牛鉴据实察看。如必须添铸。即饬该藩司酌拨款项。由该营派员迅速领办。工竣核实报销。毋稍贻误。将此谕令知之。　　

○吏部奏、向例六部理藩院步军统领衙门主事。准保直隶州知州此项人员。有出差京通各仓者。应请准由仓场衙门一体保送并请嗣后各仓监督遇有员外郎保送御史。小京官保送抚民同知通判一律办理。从之。　　

○兵部奏、湖北施南协副将岱昌到京。得旨、明日召见嗣后该镇将等到京。即令自行递牌。无庸另奏。　　

○两江总督牛鉴奏、设法招徕汉奸。亲赴吴淞海口详细察看得旨。慎密为之。　　

○山东巡抚托浑布奏遵议御史殷德泰集渔户一摺。现在登郡所雇水勇。定为分班轮操间日仍令捕鱼为业虽未编设队伍。既经官为统领。即与兵丁无异不必别立科条。前筹防各岛时。并将岛民户口委员分晰编查择各岛晓事耆民。立为社长。如内地保甲法。得旨、依议妥为之。又奏派员弹压运河匪徒报闻。又奏外洋岛屿。寒冷较早。请将登州镇营防兵暂令归伍。各处远营之兵。移驻于登郡近城地面。以御风寒从之。　　

○以太常寺卿连贵、通政使司副使候桐、为内阁学士。兼礼部侍郎衔。大理寺少卿惠丰、为通政使司通政使。服阕詹事府詹事周祖培、为詹事。
  </div>
  <div class="pagination">
   <a href="清实录道光朝实录_page648.html">
    上一页
   </a>
   <span>
    ...
   </span>
   <a href="清实录道光朝实录_page644.html">
    644
   </a>
   <a href="清实录道光朝实录_page645.html">
    645
   </a>
   <a href="清实录道光朝实录_page646.html">
    646
   </a>
   <a href="清实录道光朝实录_page647.html">
    647
   </a>
   <a href="清实录道光朝实录_page648.html">
    648
   </a>
   <span class="current-page">
    649
   </span>
   <a href="清实录道光朝实录_page650.html">
    650
   </a>
   <a href="清实录道光朝实录_page651.html">
    651
   </a>
   <a href="清实录道光朝实录_page652.html">
    652
   </a>
   <a href="清实录道光朝实录_page653.html">
    653
   </a>
   <a href="清实录道光朝实录_page654.html">
    654
   </a>
   <span>
    ...
   </span>
   <a href="清实录道光朝实录_page650.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
