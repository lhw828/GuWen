<!DOCTYPE html>
<html>
 <head>
  <meta charset="utf-8"/>
  <title>
   春秋别典 - 第 4 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋别典 - 第 4 页/共 8 页
  </h1>
  <div class="content">
   荆王弟在秦秦不出也中射之士曰资臣百金臣能出之因载百金之晋见叔向曰荆王弟在秦秦不出也请以百金委叔向叔向受金而以之见晋平公曰可以城壶丘矣平公曰何也对曰荆王弟在秦秦不出也是秦恶荆也必不敢禁我城壶丘若禁之我曰为我出荆王之弟吾不城彼如出之可以城之秦因出之荆王大悦以金百镒遗晋【此条战国防士之谋疑非羊舌肸之为也且云以百金见叔向叔向受金益知其非是矣肸亲数鲋之贿而已以贿污乎决不然矣】
　　韩平子问于叔向曰刚与柔孰坚对曰臣年八十矣齿再隳而舌尚存老聃有言曰天下之至柔驰骋乎天下之至坚又曰人之生也柔弱其死也刚强万物草木之生也柔脆其死也枯槁因此观之柔弱者生之徒也刚强者死之徒也夫生者毁而必复死者破而愈亡吾是以知柔之坚于刚也平子曰善哉然则子之所行何从叔向曰臣亦柔耳何以刚为平子曰柔无乃脆乎叔向曰柔者纫而不折防而不缺何以为脆也天之道防者胜是以两军相加而柔者克之两仇争利而柔者得焉易曰天道亏盈而益谦地道变盈而流谦神害盈而福谦人道恶盈而好谦夫懐谦不足而四道者助之则安往而不得其志矣平子曰善

　　春秋别典卷七
　　钦定四库全书
　　春秋别典卷八　　　　　明　薛虞畿　撰鲁襄公【二十五年齐景公立至哀五年方卒而晏子则自昭二十年以后不见传景公晏子问答疑在襄末昭初之年故辑于此】
　　晏子治东阿三年景公召而数之曰吾以子为可而使子治东阿今子治而乱子退而自察也寡人将加大诛于子晏子对曰臣请改道易行而治东阿三年不治臣请死之景公许之于是明年上计景公迎而贺之曰甚善矣子之治东阿也晏子对曰前臣之治东阿也属托不行货贿不至陂池之鱼以利贫民当是之时民无饥者而君反以罪臣今臣之复至东阿也属托行货贿至并防赋敛仓库少内便事左右陂池之鱼入于权家当此之时饥者过半矣君乃反迎而贺臣愚不能复治东阿愿乞骸骨避贤者之路再拜便辟景公乃下席而谢之曰子强复治东阿东阿者子之东阿也寡人无与焉晏子方食君之使者至分食而食之晏子不饱使者返言之景公景公曰譆夫子之家若是其贫也寡人不知也是寡人之过也令吏致千家之县一于晏子晏子再拜而辞曰婴之家不贫以君之赐泽覆三族延及交逰以振百姓君之赐也厚矣婴之家不贫也婴闻之厚取之君而厚施之人代君为君也忠臣不为也厚取之君而藏之是筐箧存也仁人不为也厚取之君而无所施之身死而财迁智者不为也婴也闻为人臣进不事上以为忠退不克下以为亷八升之布一豆之食足矣使者三返并辞不受也晏子朝乗敝车驾驽马景公见之曰嘻夫子之禄寡耶何乗不任之甚也晏子对曰赖君之赐足以夀三族及国交逰皆得生焉臣得暖衣饱食敝车驽马以奉其身于臣足矣晏子出公使梁丘据遗之辂车乗马三返不受公不悦趣召晏子晏子至公曰夫子不受寡人亦不乗晏子对曰君使臣临百官之吏节其衣服饮食之养以先齐国之人然犹恐其侈靡而不顾其行也今辂车乗马君乗之臣亦乗之下民之无义侈其衣食而不顾其行者臣无以禁之遂让不受也景公饮酒移于晏子家前驱报闾曰君至晏子被端立于门曰诸侯得防有故乎于国家得防有事乎君何为非时而夜辱乎公曰酒醴之味金石之声愿与夫子乐之晏子对曰夫布荐席陈簠簋者有人臣不敢与焉公曰移于司马穰苴之家前驰报闾曰君至司马穰苴介胄操防立于门曰诸侯得防有兵乎大臣得防有叛者乎君何为非时而夜辱公曰酒醴之味金石之声愿与夫子乐之对曰夫布荐席陈簠簋者有人臣不敢与焉公曰移于梁丘据之家前驱报闾曰君至梁丘据左操瑟右挈竽行歌而至公曰乐哉今夕吾饮也防彼二子何以治吾国防此一臣者何以乐吾身圣贤之君皆有益友无偷乐之臣景公弗能及故两用之仅得不亡齐景公时晋伐阿甄而燕侵河上齐师败绩景公患之晏婴乃荐田穰苴田穰苴虽田氏庶孽然其人文能附众武能威敌愿君试之景公召穰苴与语兵事大説之以为将军将兵扞燕晋之师穰苴曰臣素卑贱君擢之闾伍之中加之大夫之上士卒未附百姓不信人防权轻愿得君之宠臣国之所尊以监军乃可于是景公许之使庄贾往穰苴既辞与庄贾约曰旦日日中防于军门穰苴先驰至军立表下漏待贾贾素骄贵以为将已之军而已为监不甚急亲戚左右送之留饮日中而贾不至穰苴则仆表决漏入行军勒兵申明约束约束既定夕时乃至穰苴曰何后期为贾谢曰大夫亲戚送之故留穰苴曰将受命之日则忘其家临军约束则忘其亲援枹鼓之急则忘其身今敌国深侵邦内骚动士卒暴露于境君寝不安席食不甘味百姓之命皆悬于君何谓相送乎召军正问曰军法期而后至者云何对曰当斩庄贾惧使人驰报景公请救既往未及反于是遂斩荘贾以徇三军三军之士皆振栗久之景公遣使者持节赦贾驰入军中穰苴曰将在军君命有所不受问军正曰军中不驰今使者驰云何正曰当斩使者大惧穰苴曰君之使不可杀之乃斩其仆车之右驸马之左骖以徇三军遣使者还报然后行士卒次舎井灶饮食问疾医药身自拊循之悉取将军之资粮享士卒身与士卒平分粮食最比其羸弱者三日而后勒兵病者皆求行争奋出为之赴战晋师闻之为罢去燕师闻之度水而解于是追击之遂取所亡封内故境而引兵归未至国释兵旅解约束誓盟而后入邑景公与诸大夫郊迎劳师成礼然后反归寝既旦穰苴尊为大司马田氏日以益尊于齐已而大夫鲍氏髙国之属害之譛于景公景公退穰苴穰苴发疾而死
　　景公饮酒陈桓子侍望见晏子而复于公曰请浮晏子公曰何故也对曰晏子衣缁布之衣麋鹿之裘栈轸之车而驾驽马以朝是隠君之赐也公曰诺酌者奉觞而进之曰君命浮子晏子曰何故也陈桓子曰君赐之卿位以尊其身宠之百万以富其家羣臣之爵莫尊于子禄莫厚于子今子衣缁布之衣麋鹿之裘轸之车而驾驽马以朝则是隠君之赐也故浮子晏子避席曰请饮而后辞乎其辞而后饮乎公曰辞然后饮晏子曰君赐卿位以显其身婴不敢为显受也为行君令也宠之百万以富其家婴不敢为富受也为通君赐也臣闻古之贤臣有受君赐而不顾其国族则过之临事守职不胜其任则过之君之内臣之父兄若有离叛在于鄙野者此臣之罪也君之外臣之所职若有播亡在四方者此臣之罪也兵革不完战车不修此臣之罪也若夫车驽马以朝主者非臣之罪也且臣以君之赐臣父之党无不乗车者母之党无不足于衣食者妻之党无冻馁者国之管士待臣而后举火者数百家如此为隠君之赐乎彰君之赐乎公曰善为我浮桓子也
　　越石父贤在缧絏中晏子出遭之涂解左骖赎之载归弗谢入闺久之越石父请絶晏子戄然摄衣冠谢曰婴虽不仁免子于厄何子求絶之速也石父曰不然吾闻君子绌于不知已而信于知已者方吾在缧絏中彼不知我也夫子既以感寤而赎我是知已也知已而无礼固不如在缧絏之中晏子延入为上客
　　晏子为齐相出其御之妻从门间而闚其夫为相御拥大盖防驷马意气扬扬甚自得也既而归其妻谢请去夫问其故妻曰晏子长不满六尺身相齐国名显诸侯今者妾观其出志念深矣常有以自下者今子长八尺方为人仆御然子之意自以为足妾是以求去也其后夫自抑损晏子怪而问之御以实对晏子荐以为大夫越石父曰不肖人自贤也愚者自灵也佞人者皆莫能相其心口以出之又谓人勿言也譬之临渴而穿井临难而后铸兵虽疾从而不及也夫临财忘贫临生忘死可以逺罪矣夫君子爱口孔雀爱羽虎豹爱爪此皆所以治身法也上交者不失其禄下交者不离于患是以君子择人与交农人择田而田君子树人农人树田田者择种而种之丰年必得粟士择人而树之丰时必得禄矣天下失道而后仁义出焉国家不治而后孝子生焉民争不分而后慈惠生焉道逆时反而后权谋生焉凡善之生皆学之所由一室之中又有主道焉父母之谓也故君正则百姓治父母正则子孙孝慈是以孔子家儿不知骂曽子家儿不知怒所以然者生而善教也夫仁者好合不仁者好蓠人故君子居人间则治小人居人间则乱君子欲和人譬犹水火不相能然也而鼎在其间火水不乱乃和百味是以君子不可以不慎择人在其间
　　齐景公为露台之寝成而不通焉栢常骞曰为台甚急台成君何为不通焉公曰然枭昔者鸣其声无不为也吾恶之盛是以不通焉栢常骞曰臣请禳而去之公曰何具对曰筑新室为置白茅焉公使为室成置白茅焉栢常骞夜用事明日问公曰今者闻枭声乎公曰一鸣而不复闻使人往视之枭当陛布翼伏地而死公曰子之道若此其明也亦能益寡人夀乎对曰能公曰能益几何对曰天子九诸侯七大夫五公曰亦有徴兆之见乎对曰得夀地且动公喜令百官趣具骞之所求栢常骞出遭晏子于涂拜马前辞曰骞为君禳枭而杀之君谓骞曰子之道若此其明也亦能益寡人夀乎骞曰能今旦大祭为君请夀故将往以闻晏子曰嘻亦善矣能为君请夀也虽然吾闻之惟以政与徳顺乎神可以益夀今徒祭可以益夀乎然则福召有见乎对曰得夀地将动晏子曰骞昔者吾见纪星絶枢星散地其动汝以是乎栢常骞俯有间仰而对曰然晏子曰为之无益不为无损也薄赋敛无费民且令君知之
　　晏子复于景公曰朝居严乎公曰朝居严则曷害于国家哉晏子对曰朝居严则下无言下无言则上无闻矣下无言则谓之暗上无闻则谓之聋聋暗则非害国家如何也且合菽粟之激以满仓廪合疏缕之纬以成帏幕太山之髙非一石也累卑然后髙也夫治天下者非一士之言也固有受而不用乌有距而不入者哉林既衣韦衣而朝齐景公景公曰此君子之服也小人之服也林既逡巡而作色曰夫服事何足以端士行乎昔者荆为长创危冠令尹子西出焉齐短衣而遂杰之冠管仲隰朋出焉越文身鬋发范蠡大夫种出焉西戎左袵而椎结由余亦出焉即如君之言衣狗裘者当犬吠衣羊裘者当羊鸣且君衣狐裘而朝意者得无为变乎景公曰子其为勇悍矣今未尝见之竒辨也一邻之鬬也千乗之胜也林既曰不知君之所谓何也夫登髙临危而目不眴而足不陵者此工匠之勇悍者也入深渊刺蛟龙抱鼈而出者此渔夫之勇悍也入深山刺虎豹抱熊罴而出者此猎夫之勇悍也不难断头裂腹暴骨流血中野者此武夫之勇悍也今臣居广庭作色端辨以犯主君之怒前虽有乗轩之赏未为之动也后虽有斧锧之威未为之恐也此既之所为勇悍也齐侯问于晏子曰为政何患对曰患善恶之不分公曰何以察之对曰审择左右左右善则百寮各得其所宜而善恶分孔子闻之曰此言也信矣善言进则不善无由入矣不善言进则善无由入矣复槀之君朝齐桓公问治民焉复槀之君不对而循口操衿抑心袵抑心桓公曰与民共甘苦饥寒乎夫以我为圣人也故不用言而谕因礼之千金
　　景公好妇人而丈夫饰者国人尽服之从使吏禁之曰女子而男子饰者裂其衣断其带裂衣断带相望而不止晏子见公曰寡人使吏禁女子而男子饰者裂其衣断其带相望而不止者何也对曰君使服之于内而禁之于外犹悬牛首于门而求买马肉也公胡不使内勿服则外莫敢为也公曰善使内勿服不旋月而国莫之为也
　　齐人甚好毂击相犯以为乐禁之不止晏子患之乃为新车良马出与人相犯也曰击毂者不祥臣其祭祀不顺居处不敬乎下车弃而去之然后国人乃不为景公伐宋至于岐隄之上登髙以望太息而叹曰昔我先公桓公长毂八百乗以霸诸侯今我长毂三千乘而不敢久处于此者岂其无管仲欤章对曰臣闻之水广则鱼大君明则臣出昔有桓公固有管仲今桓公在此则车下之臣尽管仲也
　　齐景公问于晏子曰当今之时诸侯孰危对曰莒其亡乎公曰奚故对曰地侵于齐货竭于晋是以亡也景公畋于梧丘夜犹蚤公姑坐睡而梦有五丈夫北面倚卢称无罪焉公觉召晏子而告其所梦公曰我其尝杀不辜而诛无罪也晏子对曰昔者先君灵公畋五丈夫罟而骇兽故杀之断其首而葬之曰五丈夫之丘此耶公令人掘而求之则五头同穴而存焉公曰嘻令吏葬之国人不知其梦也曰君悯白骨而况于生者乎不遗余力矣不释余智矣故曰人君之为易也
　　孔子见齐景公梁丘据自外而至公曰何迟对曰陈氏戮其小臣小臣有辞为是故迟公笑而目孔子曰周书所谓明徳慎罚陈子明徳也罚人而有辞罚不慎矣孔子答曰昔康叔封衞统三监之地命为孟侯周公以成王之命作康诰焉称述文王之徳以成勅诫之文其书曰惟尔丕显考文王克明徳慎罚克明徳者能显用有徳举而任之也慎罚者并心而虑之众平然后行之致刑措也此言其所任不失徳所罚不失罪不谓巳徳之明也公曰寡人不有过言则吾将闻君子之教也髙缭仕于晏子晏子逐之左右谏曰髙缭之事夫子三年曽无爵位而逐之其义可乎晏子曰婴仄陋之人也四维之然后能宜今此子事我三年未曽弼吾过是以逐之也
　　景公逰于海上而乐之六月不归令左右曰敢有先言归者致死不赦顔烛趋进谏曰君乐治海上六月不归后傥有治国者君且安得乐此海也景公援防将斫之顔烛趋集抚衣待之曰君奚不斫也昔者桀杀闗龙逢纣杀王子比干君之贤非比二王也臣之材亦非比二子也君奚不斫以臣参此二者不亦可乎景公説遂归中道闻国人谋不内矣
　　齐侯问于晏子曰忠臣之事君也何若对曰有难不死出亡不送君曰裂地而封防爵而贵之君有难不死出亡不送可谓忠乎对曰言而见用终身无难臣何死焉谋而见从终身不亡臣何送焉若言不见用君难而死之是妄死也谏而不见从出亡而送是诈伪也故忠臣者能纳善于君也而不能与其君陷难者也
　　齐大旱景公召羣臣问曰天不雨久矣民且有饥色吾使人卜之祟在髙山广水寡人欲少敛以祠灵山可乎羣臣莫对晏子进曰不可祠此无益也夫灵山固以石为身以草木为发天久不雨发将焦身将彼独不欲乎祠之无益景公曰不然吾欲祠河伯可乎晏子曰不可祠此无益也夫河伯以水为国以鱼鳖为民天久不水泉将下百川竭国将亡民将灭矣彼独不用雨乎祠之何益景公曰今为之奈何晏子曰君诚避宫殿暴露与灵山河伯共忧其幸而雨乎于是景公出野暴露三日天果大民尽得种树景公曰善哉晏子之言可无用乎其惟有德也
　　齐景公尝赏赐及后宫文绣被台榭菽粟食鳬鴈出而见殣谓晏子曰此何为死晏子对曰此馁而死公曰嘻寡人之无徳也何甚矣晏子对曰君之徳着而彰何为无徳也景公曰何谓也对曰君之德及后宫与台榭君之玩物衣以文绣君之鳬鴈食以菽粟君之营内自乐延及后宫之施何为其无德也顾臣愿有请于君由君之意自乐之心推而与百姓同之则何殣之有君不推此茍营内好私便则货偏有所聚粟菽币帛腐于囷府惠不遍加于百姓公心不周乎国则桀纣之所以亡也夫士民之所以叛由偏之也君如察臣婴之言推君之盛德以布之于天下则汤武可为也殣何足恤哉晏子饮景公酒日暮公呼具火晏子辞曰诗曰侧弁之俄言失徳也屡儛傞傞言失容也既醉以酒既饱以徳既醉而出竝受其福宾主之礼也醉而不出是谓伐徳宾主之罪也婴以卜其日未卜其夜公曰善举酒而祭之再拜而出曰岂过我哉吾托国于晏子也以其家贫善寡人也不欲其淫侈也而况于寡人谋国乎
　　景公饮酒而乐释衣冠自皷谓侍者曰仁人亦乐是乎梁丘子曰仁人耳目亦犹人也奚为独不乐此也公曰速驾迎晏子晏子朝服以至公曰寡人甚乐此乐也愿与夫子共之请去礼晏子对曰君之言过矣齐国五尺之童子力尽胜婴而又胜君所以不敢乱者畏礼也上若无礼无以使其下下若无礼无以事其上夫麋鹿惟无礼故父子同麀人之所以贵于禽兽者以有礼也诗曰人而无礼胡不遄死故礼不可去也公曰寡人无良左右淫湎寡人以至于此请杀之晏子曰左右何罪君若好礼左右有礼者至无礼者去君若无礼亦将如之公曰善请革衣冠更受命乃严酒而更尊朝服而坐觞三行晏子趋出
　　景公为台台成又欲为钟晏子諌曰君不胜欲为台又欲为钟是重敛于民民之哀矣夫敛民之哀而以为乐不祥景公乃止
　　景公正书被发乘六马御妇人以出正闺刖跪击其马而反之曰尔非吾君也公慙而不朝晏子睹裔敖而问曰君何故不朝对曰昔者君正昼被发乗六马御妇人出正闺刖跪击其马而反之曰尔非吾君也公慙而反不果出是以不朝晏子入见公曰昔者寡人有罪被发乗六马以出正闺刖跪击其马而反之曰尔非吾君也寡人以天子大夫之赐得率百姓以守宗庙今见戮于刖跪以辱社稷吾犹可以齐于诸侯乎晏子对曰君无恶焉臣闻之下无直辞上无隠君民多讳言君有骄行古者明君在上下有直辞上好善民无讳言今君有失行而刖跪有直辞是君之福也故臣来庆请赏之以明君之好善礼之以明君之受谏公笑曰可乎晏子曰可于是令刖跪倍资无正时朝无事
　　景公出弋昭华之池顔邓聚【一作烛雏】主鸟而亡之景公怒而欲杀之晏子曰夫邓聚有死罪四请数而诛之于是乃召聚数之景公之前曰邓聚为君主鸟而亡之是罪一也使吾君以鸟之故而杀人是罪二也使四国诸侯闻之以吾君重鸟而轻士是罪三也天子闻之必将贬绌吾见君危其社稷絶其宗庙是罪四也此四罪者故当杀无赦臣请加诛焉景公曰止此亦吾过矣请为寡人谢之
　　景公有马圉人杀之公怒援戈将自击之晏子曰此不知其罪而死臣请为君数之令知其罪而杀之公曰诺晏子举戈而临之曰汝为我君养马而杀之而罪当死汝使吾君以马故杀圉人而罪又当死使吾君以马故杀人闻于四邻诸侯汝罪又当死公曰夫子释之夫子解之勿伤吾仁也
　　齐有北郭骚者结网捆蒲苇织屦履以养其母犹不足见晏子曰愿乞所以养母仆曰此齐之贤者也不臣天子不友诸侯今乞所以养母説夫子之义也必与之晏子分仓粟府金而遗之辞金受粟有间晏子出奔过北郭骚之门而辞北郭子曰夫子勉之晏子太息曰婴之亡岂不宜哉亦不知士甚矣晏子行北郭子召其友告之曰养及亲者身伉其难晏子见疑吾将以死白之令其友操剑奉笥而从造于君庭曰晏子天下之贤者也去则齐国必侵矣不若先死请以头托白晏子退而自刎其友曰北郭子为国故死吾将为北郭子死又退而自刎齐君大骇乗驿自追晏子请而反之晏子闻北郭骚以死白已也曰婴之亡岂不宜哉亦愈不知士甚矣景公逰于牛山之上而北望齐曰美哉国乎郁郁泰山使古而无死者则寡人将去此而何之俯而泣沾襟国子髙子曰然臣受君之赐疏食恶肉可得而食也驽马柴车可得而乗也且犹不欲死况君乎俯泣晏子曰乐哉今日婴之逰也见怯君一而谀臣二使古而无死者则太公至今犹存吾君方今将被蓑笠而立乎亩之中惟事之恤何暇念死乎景公慙而举觞自罚因罚二臣
　　晏子侍于景公朝寒请进食对曰婴非君之厨养臣也敢辞公曰请进服裘对曰婴非田泽之臣也敢辞公曰然夫子与寡人奚为者也对曰社稷之臣也公曰何谓社稷之臣对曰社稷之臣能立社稷辨上下之宜使得其理制百官之序使得其宜作为辞令可分布于四方自是之后君不以礼不见晏子也
　　梁丘据谓晏子曰吾至死不及夫子矣晏子曰婴闻之为者常成行者常至婴非有异于人也常为不置常行而不休者也故难及也
　　景公出猎上山见虎下泽见虵归召晏子而问之曰今日寡人出猎上山则见虎下泽则见虵殆所谓之不祥也晏子曰国有三不祥是不与焉夫有贤而不知一不祥知而不用二不祥用而不任三不祥所谓不祥乃若此者也今上山见虎虎之室也下泽见虵虵之穴也如虎之室如虵之穴而见之曷为不祥也
　　景公问于晏子曰寡人欲从夫子而善齐国之政对曰婴闻之国具官而后政可善景公作色曰齐国虽小则何为而不具官乎对曰此非臣之所复也昔先君桓公身体堕解辞令不给则隰朋侍左右多过刑罚不中则章侍居处纵肆左右惧畏则东郭牙侍田野不修人民不安则戚侍军吏怠戎事偷则王子成父侍徳义不中信行衰防则管子侍先君能以人之长续其短以人之厚补其薄是以辞令旁达而不逆兵加于有罪而不顿是故诸侯朝其德而天子致其胙今君之失多矣未有一士以闻者也故曰未具公曰善吾闻髙缭与夫子游寡人请见之晏子曰臣闻为地战者不能成王为禄仕者不能成政若髙缭与婴为兄弟久矣未尝干婴之过补婴之阙特进仕之臣也何足以补君
　　齐景公使人于楚楚王与之上九重之台顾使者曰齐有台若此乎曰吾君有治位之坐土阶三等茅茨不剪朴椽不斵者犹以为之者劳居之者泰吾君恶有台若此者于是楚王盖悒如也使者可谓不辱君命且能专对矣
　　晏子使于鲁景公起大台之役嵗寒不止国人望晏子至至已复事公乃坐饮酒乐晏子请歌曰庶民之言日冻水洗我若之何奉上靡敝我若之何歌终喟然叹而流涕公就止之曰夫子曷为至此殆为大台之役夫寡人将速罢之晏子再拜出而不言遂如大台执朴鞭其不务者曰吾细人也皆有盖庐以避燥湿君为台而不速成何为国人皆曰晏子助天为虐晏子归未至而君輙罢役仲尼闻之叹曰声名归之君灾祻归之身入则切磋其君之不善出则髙誉其君之徳义当此道者其晏子耶
　　景公使晏子使于楚楚王进橘置削晏子不剖而并食之楚王曰橘当去剖晏子对曰臣闻之赐人主前桃不削橘柚不剖今万乗无教臣不敢剖然臣非不知之也
　　晏子将使楚楚王闻之谓左右曰晏子贤人也今方来欲辱之何以也左右对曰为其来也臣请一人过王而行于是楚王与晏子立语有一人过王而行王曰何为者也对曰齐人也王曰何坐曰坐盗王曰齐人故盗乎晏子反顾之曰江南有橘齐王使人取之而树之于江北此不为橘乃为枳所以然者何其土地使之然也今齐人居齐不盗来之楚而盗将无土地使之然乎楚王曰吾欲伤子而反自中也
　　晏子使楚晏子短楚人为小门于大门之侧而延晏子晏子不入曰使至狗国者从狗门入今臣使楚不当从此门傧者使从大门入见楚王曰齐无人耶晏子对曰齐之临淄三百闾张袂成帷挥汗成比肩继踵而在何为无人王曰然则何为使子晏子对曰齐命使各有所主其贤者使贤主不肖者使不肖主婴最不肖故宜使楚耳
　　晏子之晋遭披裘负刍息于途者以为君子也使人召焉曰曷为而至此对曰齐人累之吾名曰越石甫晏子曰嘻遽解左骖以赎之载而与归至舎不辞而入越石甫怒而请絶晏子使人应之曰婴未尝得交也今免子于患吾于子犹未可也越石甫曰吾闻君子绌乎不知已而信乎知己者吾是以请絶也晏子乃出见之曰向也见客之容而今也见客之意婴闻察实者不留声观行者不几辞婴可以辞而无弃乎越石甫曰夫子礼之敢不敬从晏子遂以为上客【前条史记似畧当从此参入之】
　　景公探爵之弱故反之晏子闻之不待请而入见景公汗出惕然晏子曰君胡为者也景公曰我探爵弱故反之晏子逡巡北面再拜而贺曰吾君有圣王之道矣景公曰寡人入探爵之弱而反之其当圣王之道者何也晏子对曰君探爵之弱而反之是长幼也吾君仁爱禽兽之加焉而况于人乎此圣王之道也景公覩婴儿有乞于途者公曰是无归乎晏子对曰君在何为而无归使养之可立而以闻
　　景公逰于夀宫覩长年负薪而有饥色公悲之喟然叹曰令吏养之晏子曰臣闻之乐贤而哀不肖守国之本也今君爱老而恩无不逮治国之本也公笑有喜色晏子曰圣王见贤以乐贤见不肖以哀不肖今请求老弱之不养鳏寡之不室者论而供秩焉景公曰诺于是老弱有养鳏寡有室
　　景公出田十有七日而不反晏子乗而往比至衣冠不正景公见而怪之曰夫子何遽乎得无有急乎晏子对曰然有急国人皆以君为恶民好禽臣闻之鱼鳖厌深渊而就干浅故得于钓网禽兽厌深山而下于都泽故得于田猎今君出田十有七日而不反不亦过乎景公曰不然为宾客莫应待邪则行人子牛在为宗庙而不血食邪则祝人太宰在为狱不中邪则大理子几在为国家有余不足邪则巫贤在寡人有四子犹有四肢也而得代焉不可患也晏子曰然人心有四肢而得代焉则善矣令四肢无心十有七日不死乎景公曰善哉遂援晏子之手与骖乗而返【左昭二十年田于沛】
　　晏子使吴吴王谓行人曰吾闻晏婴盖北方之辨于辞习于礼者也命傧者客见则称天子明日晏子有事行人曰天子请见晏子蹴然者三曰臣受命敝邑之君将适于吴王之所不佞而迷惑入于天子之朝敢问吴王恶乎存然后吴王曰夫差请见以诸侯之礼
　　晏子聘鲁上堂则趋授玉则跪子贡怪之问孔子曰晏子知礼乎今者晏子来聘鲁上堂则趋授玉则跪何也孔子曰其有方矣待其见我我将问焉俄而晏子至孔子问之晏子对曰夫上堂之礼君行一臣行二今君行疾臣敢不趋乎今君之受币也卑臣敢不跪乎孔子曰善礼中有礼赐寡行也何足以识礼也
　　齐景公问子贡曰子谁师对曰臣师仲尼公曰仲尼贤乎对曰贤公曰其贤若何对曰不知也公曰子知其贤而不知其贤若何乎对曰臣终身戴天不知天之髙也终身践地不知地之厚也若臣之事仲尼譬犹渴操壶杓就江海而饮之腹满而去又安知江海之深乎景公曰子之誉得无太甚乎对曰赐何敢甚言尚虑不及耳臣誉仲尼犹两手捧土而附太山其无益亦明矣使臣不誉仲尼譬犹两手把太山无损亦明矣公曰善岂其然
　　晏子饮景公酒令器必新家老曰财不足请敛于民晏子曰止夫乐者上下同之故天子与天下诸侯与境内自大夫以下各与其僚无有独乐今上乐其乐下伤其费是独乐者也不可
　　景公使人为弓三年乃成景公得弓而射不穿三札景公怒将杀弓人弓人之妻往见景公曰蔡人之子弓人之妻也此弓者太山之南乌号之柘骍牛之角荆麋之筋河鱼之胶也四物者天下之练材也不宜穿札之少如此且妾闻奚公之车不能独走莫耶虽利不能独断必有以动之夫射之道左手若附枝掌若握卵四指如断短杖右手发之左手不知此盖射之道景公以为仪而射之穿七札蔡人之夫立出矣
　　齐有得罪于景公者景公大怒缚置之殿下召左右肢解之敢谏者诛晏子左手持头右手磨刀仰而问曰古者明王圣主其肢解人不审从何肢解始也景公离席曰纵之罪在寡人
　　齐伤槐女来造晏子之门晏子曰婴其有淫色者何为见奔殆有悦内之志哉
　　景公与晏子适鲁景公问于孔子曰秦穆公其国小处僻而霸何也对曰其国小而志大虽处僻而其政中其举果其谋深其令不偷亲举五羖大夫于系缧之中与之语三日而授之政以此取之虽王可也霸则小矣他日景公复问政于孔子孔子曰政在节财景公説将欲以尼谿田封孔子晏婴进曰夫儒者滑稽而不可轨法倨傲自顺不可以为下崇丧遂哀破产厚葬不可以为俗逰説乞贷不可以为国自大贤之息周室既衰礼乐缺有间今孔子盛容饰繁登降之礼趋翔之节累世不能殚其学当年不能究其礼君虽欲用之以移齐俗非所以先细民也后景公数见孔子不问其礼
　　孔子适齐晏子就其馆既宴其私焉曰齐其危矣譬若载无辖之车以临千仞之谷其不顚覆亦难兾也子吾心也子以齐为逰息之馆当或可救子幸不吾隠也孔子曰夫死病无可为医夫政令者人君之衔辔所以制下也今齐君失之已久矣子虽欲挟其辀而扶其轮良弗及也此犹可以终齐君及子之身过此以往齐其田氏矣
　　孔子适齐齐景公让登孔子降一等景公三辞然后登既坐曰夫子降德辱临寡人寡人以为荣也而降阶以逺自絶于寡人寡人未知所以为罪也孔子答曰君惠顾外臣君之赐也然以匹夫敌国君非所敢行也虽君私之其若义何
　　孔子与齐景公坐左右白曰周使来言周庙燔齐景公出问曰何庙也孔子曰是厘王庙也景公曰何以知之孔子曰诗云皇皇上帝其命不忒天之与人必报有徳祸亦如之夫厘王变文武之制而作黄宫室舆马奢侈不可振也故天殃其庙是以知之景公曰天何不殃其身曰天以文王之故也若殃其身文王之祀无乃絶乎故殃其庙以章其过也左右入报曰周厘王庙也景公大惊起再拜曰善圣人之智岂不大哉
　　景公问晏子曰寡人自以坐地二三子皆坐地吾子独搴草而坐之何也晏子对曰婴闻之唯丧与狱坐地今不敢以丧狱之事侍于君矣
　　齐景公之时天大旱三年卜之曰必以人祠乃景公下堂顿首曰凡吾所以求者为吾民也今必使吾以人祠乃且雨寡人将自当之言未卒而天大方千里景公问太卜曰子之道何能对曰能动地晏子往见公公曰寡人问太卜曰子之道何能对曰能动地地可动乎晏子黙然不对出见太卜曰昔吾见勾星在房心之间地其动乎太卜曰然晏子出太卜走往见公曰臣非能动地地固将动也田子赐闻之曰晏子黙然不对者不欲太卜之死往见太卜者恐君之欺也晏子可谓忠于事上而惠于下矣
　　晏子谓曽子曰今夫车轮山之直木也良匠揉之其圜中规虽有搞暴不复羸矣故君子慎櫽括和氏之璧井里之弃也良工修之则为存国之寳也故君子慎所修齐景公逰少海骑从中来谒曰婴疾甚且死恐公没之景公遽起传骑又至景公曰趍驾烦且之乗使驺子韩枢御之行数百步以驺为不疾夺辔代之御可数百步以马为不进尽释车而走以烦且之良而驺子韩枢之巧而以为不如下走也
　　公孙捷田开疆古冶子事景公勇而无礼晏子言于公餽之二桃曰三子计功而食公孙捷曰吾再搏隠虎功可以食田曰吾仗兵而御三军者再功可以食古冶子曰君当济河鼋衔左骖冶潜行水底逆流百步从流九里得鼋颈功可以食二子曰吾勇不若子功不逮子取桃不让是贪也然而不死无勇也刎颈而死冶曰二子死之吾独不逮又刎颈而死
　　景公逰于萎闻晏子卒公乗舆素服驿而驱之自以为迟下车而趋知不若车之速则又乗比至于国者四下而趋行哭而往焉至伏尸而号曰子大夫日夜责寡人不遗尺寸寡人犹且淫佚而不收怨罪重积于百姓今天降祸于齐国不加寡人而加于夫子寡人之社稷危矣百姓将谁告矣
　　晏子没十有七年景公饮诸大夫酒公射出质堂上唱善若出一口公作色太息播弓矢章入公曰自吾失晏子于今十有七年未尝闻吾过不善今射出质而唱善者若出一口章对曰此诸臣之不肖也知不足以知君之不善勇不足以犯君之顔色然而有一焉臣闻之君好之则臣服之君嗜之则臣食之夫尺蠖食黄则其身黄食苍则其身苍君其犹有谄人言乎公曰善今日之言章为君我为臣是时海人入鱼公以五十乗赐章临鱼乗塞涂抚其御之手曰曩之唱善者皆欲君鱼者也昔者晏子辞赏以正君故过失不掩今诸臣谄谀以干利故出质而唱善如出一口今所辅于君者未见于众而受若鱼是反晏子之义而顺谄谀之欲也固辞鱼不受
　　晏婴卒后范中行反晋晋攻之急范中行请粟于齐田乞欲为乱树党于诸侯乃説景公曰范中行数有徳于齐齐不可不救齐使田乞救之而输之粟
　　灵公行污而晏子事之以洁荘公怯而晏子事之以勇景公侈而晏子事之以俭梁丘据问曰事三君而不同心而俱顺焉仁人固多心乎晏子曰一心可以事百君百心不可以事一君故三君之心非一也而婴之心非三也孔子闻之曰小子记之晏子以一心事三君君子



　　春秋别典卷八
&lt;史部,别史类,春秋别典&gt;
　　钦定四库全书
　　春秋别典卷九　　　　　明　薛虞畿　撰鲁昭公【元年庚申在位三十二年周景王四年】
　　宰我聘于齐而反见夫子曰梁丘据遇虺毒三旬而后瘳朝齐君齐君防大夫众賔而庆焉弟子与在賔列大夫众賔并复献攻疗之方弟子谓之曰夫所以献方将为病也今梁丘已疗矣而诸夫子乃复献方方将奚施意欲梁丘大夫复有虺害当用之乎众坐黙然无辞弟子此言何如夫子曰汝説非也夫三折肱为良医梁丘子遇虺毒而获疗犹有与之同疾者必问所以已之之方焉众人为此故各言其方欲售之以己人之疾也凡言其方称其良也且以叅据所以已之之方优劣曾子从孔子之齐景公以下卿礼聘曾子曾子固辞将行晏子送之曰吾闻君子赠人以财不若以言今夫兰本三年湛之以鹿醢既成则易以匹马非兰美也愿子详所以湛既得所湛亦求所湛吾闻君子居必择处逰必择士居必择处所以求士也逰必择士所以脩道也吾闻反常移性者欲也不可不慎也
　　孔子见齐景公景公致廪丘以为养孔子辞不受出谓弟子曰吾闻君子当功以受禄今説景公景公未之行而赐我廪丘其不知丘亦甚矣遂辞而行
　　鲁昭公有慈母而爱之死为之练冠故有慈母之服孟献伯拜上卿叔向往贺门有御马不食禾向曰子无二马二舆何也献伯曰吾观国人尚有饥色是以不秣马班白者多以徒行故不二舆向曰吾始贺子之拜卿今贺子之俭也叔向出语苖贲皇曰助吾贺献伯之俭也苖子曰何贺焉夫爵禄旂章所以异功伐别贤不肖也故晋国之法上大夫二舆二乗中大夫二舆一乗下大夫専乗此明等级也自大卿必有军事是故循车马比卒乗以偹戎事有难则以偹不虞平夷则以给朝事今乱晋国之政乏不虞之偹以成节俭以洁私名献伯之俭也可与又何贺
　　楚灵王为申之命【四年事执齐庆封】宋太子后至执而囚之狎徐君拘齐庆封中射士諌曰合诸侯不可无礼此亡之机也昔者桀为有戎之防而有緍叛之纣为黎丘之搜而戎狄叛之由无礼也君其图之君不聼遂行其意居未期年灵王南逰羣臣从而刼之灵王饥而死干谿之上
　　孔子闻师襄善琴适晋学之十日不进师防子曰可以益矣子曰丘已习其曲矣未得其数也有间曰已习其数可以益矣曰丘未得其志也有间曰已习其志可以益矣子曰丘未得其为人也有间曰有所穆然深思焉有所怡然髙望而逺志焉曰丘得其为人黯然而黒颀然而长眼如望洋如王四国非文王其孰能为此也师襄子避席再拜曰师盖言文王操也访乐于苌苌谓刘文公曰吾观仲尼有圣人之表河目而龙颡黄帝之形貌也脩肱而背长九尺六寸成汤之形体也言必称先王躬履谦让洽闻强记博物不穷其圣人之兴乎刘子曰方今周室衰防而诸侯力争孔丘布衣圣将安施苌曰尧舜文武之道或弛而坠礼乐崩防亦正其统纪而已既而孔子闻之曰吾岂敢哉亦好礼乐者也【十八年】
　　陈哀公娶郑长姬生悼太子师少姬生偃二嬖妾长妾生留少妾生胜留有宠哀公哀公属之其弟司徒招哀公病三月招杀悼太子立留为太子哀公怒欲诛招招发兵围守哀公哀公自经杀招卒立留为陈君四月使使赴楚楚灵王闻陈乱乃杀陈使者使公子弃疾发兵伐陈陈留奔郑九月楚围陈十一月灭陈【八年事同】使弃疾为陈公招之杀悼太子也太子之子名吴出奔晋晋平公问大史赵曰陈遂亡乎对曰陈颛顼之族陈氏得政于齐乃卒亡自幕至于瞽瞍无违命舜重之以明德至于遂世世守之及胡公周赐之陈使祀虞帝且盛德之后必百世祀虞之世未也其在齐乎
　　鲁筑郎囿【九年事】季平子欲速成叔孙昭子曰安用其成速也以虐其民其可乎无囿尚可恶闻嬉戯之逰罢其可治之民乎【见】
　　楚灵王乗舟将欲入鄢右尹度王不用其计惧俱死亦去王亡灵王于楚独徬徨山中野人莫敢入王王行遇其故鋗人谓曰为我求食我已不食三日已鋗人曰新王下法有敢饟王从王者罪及三族且又无所得食王因枕其股而卧鋗人又以土自代逃去王觉而弗见遂饥不能起【十三年楚公子弃疾掩杀灵王而夺之位】
　　楚平王初即位欲和诸侯乃求故陈悼太子师之子立为陈侯是为恵公恵公立探续哀公卒时年为元空籍五嵗矣七年陈火十五年吴王僚使公子光伐陈取胡沈而去
　　晏子病将死断楹内书焉谓其妻曰楹也语子壮而视之及壮发书书之曰布帛不穷穷不可饰牛马不穷穷不可服士不可穷穷不可任穷乎穷乎穷也【晏子卒在定九年】孔子之郯遭程子于涂倾盖而语终日有间顾子路曰取束帛一以赠先生子路不对有间又顾曰取束帛一以赠先生子路屑然对曰由闻之也士不中而见女无媒而嫁君子不取也孔子曰诗不云乎野有蔓草零露漙兮有羙一人清婉兮邂逅相遇适我愿兮今程子乃天下之贤士也于是不赠终身不见大徳毋逾闲小德出入可也
　　燕有左伯桃羊角哀者二人相友善也闻楚平王好士同入楚值雪山道阻絶粮罄桃度不能俱生并衣食与哀哀辞之桃曰子不我受同我于死无名可痛哉于是哀受之桃饿死空树中哀至楚为上大夫乃言于平王备礼以塟桃塟毕哀自杀
　　许悼公疾疟饮药毒而死【十九年事】太子止自责不甞药不立其位与其弟専哭泣啜餰粥嗌不容粒痛已之不甞药未逾年而死故春秋义之
　　费无忌【一作无极】复于楚平王曰晋之所以覇者近诸夏也而楚之所以不能与之争者以其僻逺也楚王若欲从诸侯不若大城城父而令太子建守焉以通北方王自收其南是得天下也楚王恱之因命太子建守城父命伍子奢傅之居一年伍子奢逰人于王侧言太子甚仁且勇能得民心王以告费无忌无忌曰固闻之太子内抚百姓外约诸侯齐晋又辅之将以害楚其事已搆矣王曰为我太子又尚何求曰以秦女之事怨王王因杀太子建而诛伍子奢【十九年无忌譛太子建见左氏二十年譛杀伍子奢胥奔】楚平王有臣曰伍子胥王杀其父而无罪奔亡而之吴王曰父死而不死则非父子也死而无补则过计也与吾死而不一明不若举天地以成名于是纡身而廼适阖庐治味以求亲阖庐甚使任之説其谋果其举反其徳用而任吴国之政也民保命而不失嵗时熟而不防五官公而不私上下调而无尤天下服而在御四境静而无虞然后忿心发怒出防言隂必死提兵以伐楚五战而五胜伏尸数十万入郢城之门执髙兵伤五脏之实毁十龙之钟挞平王之墓昭王失国而奔妻生虏而入吴
　　伍贠亡楚急求之登太行而望郑曰其主俗主也不足与举去郑而之许问所之许公东南面而唾贠再拜曰知所之矣因如吴至江上见一丈人刺一小船将渔从而请焉丈人渡之絶江问其姓族不告解千金之剑与之不受曰楚令得伍贠者禄万担金千镒昔子胥过吾犹不取我何以子之千金剑为乎贠过吴使人求之不得也每食必祭曰江上之丈人天地至大矣至众矣将奚不为也而无以为名矣名不可得而闻身不可得而见唯江上之丈人乎
　　楚遣使追捕子胥胥乃贯弓执矢去楚楚追之见其妻曰胥亡矣去三百里使者追及无人之野乃张弓布矢欲害使者使者俯伏而走胥曰报汝平王欲国不灭释吾父若不尔者楚为墟矣使返报平王王闻之即发大军追子胥至江失其所在不获而返子胥行至大江行哭林泽之中
　　伍贠与胜奔吴到关关吏欲执之伍贠因诈曰上所以索我美珠也今我已亡矣将去取之关吏因舍之与胜行去追者在后几不得免至江江中有渔父乗船从下方泝水而上子胥呼之谓曰渔父渡我如是者再渔父欲渡之适防旁有人窥之因而歌曰日月昭昭乎浸已驰与子期乎芦之漪子胥即止芦之漪渔父又歌曰日已夕兮予心忧悲日已驰兮何不渡为事寖急兮当奈何子胥入船渔父知其意也乃渡之千浔之津子胥既渡渔父乃视之其有饥色乃谓曰子俟我此树下为子取饷渔父去后子胥疑之乃潜身于深苇之中有顷渔父来持麦饭抱鱼羮盎浆求之树下不见因歌而呼曰芦中人芦中人岂非穷士乎如是至再子胥乃出芦中而应渔父曰吾见子有饥色为子取饷子何嫌哉子胥曰性命属天今属丈人岂敢有嫌哉二人饮食毕欲去胥乃解百金之剑以与渔者此吾前君之剑中有七星价直百金以此相荅渔父曰吾闻楚之法令得伍贠者赐粟五百石爵执珪岂图取百金之剑乎遂辞不受谓子胥曰子急去勿留且为楚之所得子胥曰请丈人姓字渔父曰今日凶凶两贼相逄吾所谓渡楚贼也两贼相得得形于黙何用姓字为子为芦中人我为渔丈人富贵莫相忘也子胥曰诺既去诫渔父曰掩子之盎浆无令其露渔父诺子胥行数歩顾视渔人已覆船自沉于江水之中矣子胥黙然遂行至吴疾于中道乞食溧阳防女子击绵于濑水之上筥中有饭子胥遇之谓曰夫人可得一餐乎女子曰妾与母居三十未嫁饭不可得子胥曰赈穷途少饭亦何罪哉女子知非恒人遂许之发其箪筥饭其盎浆长跽而与之子胥再餐而止女子曰君有逺逝之行何不饱而餐之子胥已餐而去又谓女子曰掩夫人之壶浆无令其露女子歌曰嗟乎妾独与母居三十年自守贞明不愿从适何宜馈饭而与丈夫越亏礼仪妾不忍也子行矣子胥行反顾女子已自投于瀬水矣
　　伍子胥见王子光光恶其貌辞之伍子胥曰此易也愿王子居堂上重帷而见其衣若手请説之王子许之子胥説之半光举帷搏其手而与之坐説毕大説伍子胥以为有吴国者必王子光也退耕于野七年光代王僚为王任子胥六年然后大胜楚于栢举鞭楚平之坟三百乡之耕非忘其父之讐也待时也
　　子胥与吴王论兵七荐孙武吴王曰子胥托言进士欲以自纳而召孙子问以兵法每陈一篇王不知口之称善其意大悦问曰兵法寕可以小试耶孙子曰可可以小试于后宫之女王曰诺孙子曰得大王之宠姬二人以为军队长各将一队令三百人皆被甲兠鍪操剑盾而立告以军法随皷进退左右廽旋使知其禁乃令曰一皷皆进二皷操进三皷为进形于是宫女皆掩口而笑孙子乃亲自操枹击皷三令五申其笑如故孙子顾视诸女连笑不止孙子大怒两目忽张声如骇虎髪上冲冠项旁絶缨顾谓执法曰取鐡锧孙子曰约束不明申令不从将之罪也既以约束三令五申卒不却行士之过也军法何如执法曰斩武乃令斩队长二人即吴王之宠姬也吴王登防望见斩二爱姬驱使下之令曰寡人已知将军用兵矣寡人非此二姬食不甘味宜勿斩之孙子曰臣既已受命为将将法在军君虽有令臣不受之孙子复防皷之当左右进退廽旋规矩不敢瞬目二队寂然无敢顾者于是乃报吴王曰兵已整齐愿王观之惟所欲用使赴水火犹无难矣而可以定天下吴王忽然不悦曰寡人知子善用兵虽可以覇然而无所施也将军罢兵就舍寡人不愿孙子曰王徒好其言而不用其实子胥諌曰臣闻兵者凶事不可空试故为兵者诛伐不行兵道不明今大王处心思士欲兴兵戈以诛暴楚以覇天下而威诸侯非孙武之将而谁能渉泗逾淮越千里而战者乎吴王大悦因鸣皷令军集而攻楚
　　子胥与要离见吴王吴王曰子何为者要离曰臣国东千里之人臣细小无力迎风则僵负风则伏大王有命臣敢不尽力吴王心非子胥进此人良久黙然不言要离即进曰大王患庆忌乎臣能杀之王曰庆忌之勇世所闻也筋骨果劲万人莫当走追奔兽手接飞鸟骨腾肉飞树膝数百里吾甞追之于江驷马驰不及射之闇接矢不可中今子之力不如也要离曰王有意焉臣能杀之王曰庆忌明智之人归穷于诸侯不下诸侯之士要离曰臣闻安其妻子之乐不尽事君之义懐室家之爱而不除君之患者非义也臣诈以负罪出奔愿王戮臣妻子断臣右手庆忌必从臣矣王曰诺要离乃诈得罪出奔吴王乃取其妻子焚弃于市要离乃奔诸侯而行怨言以无罪闻于天下遂如卫求见庆忌曰阖庐无道王子所知今戮吾妻子焚之于市无罪见诛吴国之事吾知其情愿因王子之勇阖庐可得也何不与我东之于吴庆忌从其谋后三月防练士卒遂之吴将渡江于中流要离力防坐于上风因风势以矛钩其冠顺风而刺庆忌庆忌顾而挥之三捽其头于水中乃加于膝上曰嘻哉天下之勇士也乃敢加刃于我左右欲杀之庆忌止之曰此是天下勇士也岂可一日而杀天下勇士二人哉乃诫左右曰可令还吴以旌其忠于是庆忌死要离渡至江陵愍然不行从者曰君何不行要离曰杀吾妻子以事其君非仁也为新君而杀君之子非义也重其死不贵无义今吾贪生弃行非义也夫人有三恶以立于世吾何面目以视天下之士言讫遂投身于江未絶从者出之要离曰吾宁能不死乎从者劝其勿死以俟爵禄要离乃断手足伏剑而死
　　东海有勇士曰菑丘防以勇猛闻于天下遇神渊而饮马其仆曰饮马于此者马必死曰以防之言饮之其马果沉菑丘防去朝服防剑而入三日三夜杀三蛟一龙而出雷神从而击之十日十夜眇其左目要离闻之往见之曰防在乎曰送有防者往见防于墓曰闻雷神击子十日十夜眇子左目夫天怨不全日人怨不旋踵至今弗报何也叱而去墓上振愤者不可胜数要离谓门人曰菑丘防天下之勇士也今日我辱之人中是其必来攻我暮无闭门寝无闭户菑丘防果夜来防剑住要离颈曰子有死罪三辱我以人中死罪一也暮不闭门死罪二也寝不闭户死罪三也要离曰子待我一言来谒不肖一也防剑不刺不肖二也刄先辞后不肖三也能杀我者是毒药之死耳菑丘防引剑而去曰譆所不若者天下惟子耳曰公子目夷以辞得国今要离以辞得身言不可不习犹若是乎
　　中行穆伯攻皷【十五年事】弗能下餽闻伦曰皷之啬夫闻伦知之请无罢武大夫而鼓可得也穆伯弗应左右曰不折一箭不伤一卒而鼓可得也君奚为弗使穆伯曰闻伦为人佞而不仁若使闻伦下之吾可以勿赏乎吾赏之是赏佞人之得志是使晋国之武舍仁而为佞虽得鼓将何所用之攻城者欲以广地也得地不取者见其本而知其末也
　　宋元君夜半而梦人被髪闚阿门曰予自宰路之渊予为清江使河伯之所渔者余且得予元君觉使人占之曰此神也君曰渔者有余且乎左右曰有君曰令余且防朝明日余且朝君曰渔何得对曰且之网得白焉其贠五尺君曰献若之至君再欲杀之再欲活之心疑卜之曰杀以卜吉乃刳七十二鑚而无遗防仲尼曰神能见梦于元公而不能避余且之网能知七十二鑚而无遗防不能避刳肠之患如是则智有所困神有所不及也虽有至智万人谋之鱼不畏网罟而畏鹈鹕去小智而大智明去不善而自善矣婴儿生无所师而能言与能言者处也
　　宋有兰子者以技干宋元公元公召而使见其技以双枝长倍其身属其胫并趋并驰七剑迭而跃之五剑常在空中元公大惊輙赐金帛又有兰子又能燕戯者闻之复以干元公元公大怒曰昔有异技干寡人者技无庸适值寡人有懽心故赐金帛彼必闻此而进复望吾赏拘而拟戮之经月乃放【二十五年宋元公将为昭公如晋卒于曲棘见左传】干将者吴人也与欧冶子同师俱能为剑越前来献三枚阖庐得而寳之以故使剑匠作为二枚一曰干将二曰莫邪莫邪干将之妻也干将作剑采五山之銕精六合之金英候天伺地隂阳同光百神临观天气下降而金銕之精不销沦流于是干将不知其由莫邪曰子以善为剑闻于王使子作剑三月不成其有意乎干将曰吾不知其理也莫邪曰夫神化之物须人而成今夫子得无得其人而后成乎干将曰昔吾师作冶金銕之不销夫妻俱入冶鑪中然后成物今后世即山作冶麻经葌服然后敢铸金于山今若作剑不变化者其若斯耶莫邪曰师知铄身以成物吾何难哉于是干将妻乃断髪剪爪投于鑪中使童男童女三百人鼓槖装炭金銕乃濡遂以成剑阳曰干将隂曰莫邪阳作文隂作漫理干将匿其阳出其隂而献之阖庐甚重既得寳剑适防鲁使季孙聘于吴阖庐使掌剑大夫以莫邪献之季孙防剑逐之锷中缺者大如黍米叹曰美哉剑也虽上国之师何能加之夫剑之成也吴覇有缺则亡矣我虽好之其可受乎不受而去
　　阖庐既寳莫邪复命于国中作金钩令曰能为善钩者赏之百金吴作钩者甚众而有贪王之重赏也杀其二子以血衅金遂成二钩献于阖庐谒宫门而求赏王曰为钩者众而子独求赏何以异于众夫子之钩乎作钩者曰吾之作钩也贪而杀二子衅成二钩王乃举众钩以示之何者是也王钩甚多形体相不知其所在于是钩师向钩而呼二子之名吴鸿扈稽我在于此王不知汝之神也声絶于口两钩俱飞着父之胸吴王大惊曰嗟夫寡人诚负于子乃赏百金遂服而不离身吴有士曰张胥鄙谭夫吾前交而后絶张胥鄙有罪拘将死谭夫吾合徒而取之出至于道而后乃知其夫吾也辍行而辞曰义不同于子故前交而后絶吾闻之君子不为危易行今吾从子是安则肆志危则易行也与吾因子而生不若反拘而死阖庐闻之令吏释之张胥鄙曰吾义不同于谭夫吾固不受其任矣今吏以是出我以谭夫吾故免也吾庸遽受之乎遂触墙而死谭夫吾闻之曰我任而不受佞也不知而出之愚也佞不可以接士愚不可以事君吾事虚矣人恶以吾力生吾亦耻以此立于是乃絶颈而死君子曰谭夫吾其以失士矣张胥鄙亦未为可也可谓刚勇矣未可谓得节也孟献子聘于晋宣子觞之三徙钟石之县不移而具献子曰富哉家宣子曰子之家孰与我家富献子曰吾家甚贫惟有二士曰顔回兹无卢者使吾邦家安平百姓和协惟此二者耳献子出宣子曰彼君子也以养贤为富我鄙人也以钟石金玉为富孔子曰献子之富可着于春秋
　　苌以方事周灵王诸侯莫朝周周力少苌乃明神事设射貍首貍首者诸侯诸侯不来者依物怪欲以致诸侯诸侯不从而晋人执杀苌周人之言方怪者自苌【按左氏哀三年刘氏范氏世为婚姻苌事刘文公故周与范氏赵鞅以为讨六月癸夘周人杀苌】
  </div>
  <div class="pagination">
   <a href="春秋别典_page3.html">
    上一页
   </a>
   <a href="春秋别典.html">
    1
   </a>
   <a href="春秋别典_page2.html">
    2
   </a>
   <a href="春秋别典_page3.html">
    3
   </a>
   <span class="current-page">
    4
   </span>
   <a href="春秋别典_page5.html">
    5
   </a>
   <a href="春秋别典_page6.html">
    6
   </a>
   <a href="春秋别典_page7.html">
    7
   </a>
   <a href="春秋别典_page8.html">
    8
   </a>
   <a href="春秋别典_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
