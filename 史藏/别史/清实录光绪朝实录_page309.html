<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 309 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 309 页/共 1316 页</h1>
    <div class="content">○两江总督左宗棠等奏、长江水师兵丁口粮无可酌减。请照原定章程作为定额。如所请行。摺包　　

○又奏、请将前甘肃甯夏镇总兵李季昌。留于两江差遣。允之。摺包　　

○旌表节妇湖南善化县广西候补知县何寿萱母林氏。摺包　　

○辛卯。谕内阁。御史屠仁守奏。内外城启门太早。请申严门禁一摺。朝廷日理万几。每日披览章奏。召见臣工。不遑暇逸。各衙门先时呈递摺件。由来已久。若启门过迟。必至延误。惟申严门禁。极关紧要。叠经谕令该管大臣。严密稽查。著步军统领衙门。前锋统领。护军统领。申明禁令。于内外城启门时。督饬官弁。认真查察。毋得视为具文。现月　　

○又谕。御史屠仁守奏。近来外省游勇革弁多有潜至京师。假冒官职。无所不为。又有凶恶痞棍。遇事生风。动辄群殴。请饬拏办等语。辇毂重地。岂容匪徒肆扰。著步军统领衙门、顺天府、五城御史。严饬所属。如遇有外来形迹可疑之人。严切根究。即行驱逐回籍。其无赖棍徒藉端生事者。即著严拏惩办。以靖闾阎。现月　　

○谕军机大臣等。前据张之洞奏。山西票商。隐匿赈款。业经勒追治罪。兹据御史章耀廷奏现在直隶山东。灾黎待赈。各省筹解捐款。奇零繁杂。难保无从中牟利之辈。如山西之侵吞隐匿等语。著李鸿章、毕道远、周家楣、陈士杰、严饬经理各员。慎司出纳逐款稽核。毋令稍有不实不尽。傥敢怠忽从事。致滋弊端。即行据实□□□尔□办以重赈款。将此各谕令知之。现月　　

○又谕。有人奏、山西巨兴源票商。隐匿两湖协济赈银一万两。经该抚查出勒缴全完。仅将该商拟以杖徒。失之宽纵请饬勒罚充赈等语。著张之洞查传该商。酌度办理。另片奏、该省道府同通等三十余人。捐办工程。该抚请免开衔名以全廉耻。办理瞻徇等语。此项捐银各员。仍著该抚查明有无劣迹。据实覆奏。毋稍徇隐。原摺片著钞给阅看。将此谕令知之。寻奏、查明票商隐匿捐款。铺东无力认罚。拟将铺夥加等治罪。下部知之。又奏、捐工各员。并无应□□□尔□劣迹。报闻。摺包　　

○实授滕嗣林江南苏松镇总兵官。　　

○予奉天军营病故副将姚怀德议恤如例。摺包　　

○蠲缓黑龙江属呼兰齐齐哈尔、墨尔根、布特哈、各城额粮。并贷被灾丁户银粮。摺包　　

○壬辰。谕军机大臣等。毓橚奏。运米脚价增昂。援案请加添银两一摺。据称本年雨水过多。道路难行。挽运兵米。脚价加增。现在无款筹拨。援案请将本年运米脚价。每石暂加银一钱。由直隶藩库支给等语。著李鸿章饬令藩司照数筹拨。由毓橚等派员领取。以资应用。将此谕令知之。现月　　

○伊犁将军金顺奏。勘分塔城西北界务。一律竣事。下所司查议。摺

包

　　

○蠲缓江苏邳、上元、江甯、句容、溧水、江浦、六合、山阳、阜甯、清河、桃源、安东、盐城、高邮、泰、东台、江都、甘泉、仪徵、兴化、宝应、铜山、丰、沛、萧、砀山、宿迁、睢甯、海、沭阳、赣、榆通、如皋、泰兴、海门、三十五厅州县、暨淮安、大河、扬州、徐州四卫。新旧粮赋有差。现月协修官赖际熙恭纂　　

总纂官钱骏祥恭辑监修总裁世恭阅一签四月十八日正总裁那恭阅八月十九日专司藁本陆恭覆阅壬子十二月初七日　　

徐恭阅十一月十八日　　

荣月日副总裁唐月日　　

宗室宝恭阅六月三十日

　　

陈恭阅十一月初十日　　

熙月日　　

郭恭阅一签八月二十日　　

宗室麒月日蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百七十四　　

光绪九年。癸未。十一月。癸巳。谕内阁。御史吴峋奏。酌拟河工办法请旨饬议一摺著户部工部归入游百川前奏。一并速议具奏。现月　　

○谕军机大臣等。顺天府奏遵查凤河淤垫情形现筹疏浚等语。著依议行。其左右两翼九处旗营官兵应如何酌量赈抚。著户部议奏。现月　　

○又谕。倪文蔚奏近日边情。并前敌各军筹备情形。徐延旭奏、遵旨出关日期。现饬分别进窥严防各一摺。法人于山西之丹凤。北甯之嘉林设险严备情形与从前不同。在防官军。必须稳慎进扎严密布置不可稍形轻忽。著岑毓英、倪文蔚、徐延旭、唐炯督饬各营。妥筹调度。刘永福添募营勇。渐次到齐。惟系新集之军能否得力越南义兵恐不可恃。法人此番极意经营。若任其侵逼则边事益棘。所关于大局者甚重。务当饬令刘永福等妥慎进取尽力抵御。勿稍退缩。河内设守已严。猝难攻拔。应如何避坚攻瑕。诱敌制胜并宜相机妥筹徐延旭现在出关。岑毓英接奉前旨谅已部署起程。当此事机紧要。该督抚尤宜和衷共济。随时悉心会商。妥筹方略以副委任断不可稍存意见。致误机宜。将此由六百里各密谕知之。洋务　　

○甲午。以办结麻书孔撤土司滋事。肃清川藏地面予四川布政使张凯嵩。等升叙加级有差。摺包　　

○蠲缓山东禹城、鱼台、嘉祥、临清、四州县被水村庄钱漕粮赋有差。现月　　

○乙未。谕内阁。吏部等衙门奏遵旨分别议处一摺瑞联著开去兵部尚书。并崇文门正监督差使。仍留正蓝旗汉军都统之任。所有应得降三级调用处分。加恩著改为革职留任。崇文门副监督镶黄旗蒙古都统克蒙额。著照部议降二级留任。准其抵销委员印务章京玉祥。著照部议罚俸六个月。准其抵销伊犁委员护军参领英联。著照部议罚俸一年。不准抵销。东坝税局委员轻车都尉英福著照部议罚俸九个月准其抵销。现月　　

○谕军机大臣等。户部总理各国事务衙门奏。东北边防经费。各省报解迟延。请旨严催一摺。据称各省关应解东北边防经费。截至本年十一月止。除已解到部、及报解截留。共银一百三十六万两外。尚欠解银六十四万两。请旨严催等语。此项经费银两。关系紧要自应迅速筹解。以济要需。著各该督抚监督。将欠解银两。赶紧筹解。傥再迟延。即著户部照贻误京饷例指名严□□□尔□。原单著分别摘钞给与阅看。将此由五百里谕知直隶、两江、闽浙、湖广、两广、四川、江苏、安徽、浙江、福建、江西、山东、湖北、湖南、河南、广东、各督抚。并传谕粤海关监督知之。现月　　

○又谕。有人奏、河南河内县知县徐本华。用度豪奢。性尤贪横。开设煤窑两处。托名秦姓。用皂役丁闻耀总司其事。书院义仓等项公费。全数提讫。不知所归。并有勒索粮行钱行情事。又永甯县知县杨?。素称贪暴。截留商贩洋药入己。捏报水灾。藉名修理衙署。加徵地丁银两。请饬查办等语。著鹿传霖按照所□□□尔□各节。确切查明。据实具奏。毋稍徇隐。原摺著钞给阅看。将此谕令知之。寻奏、覆查河内县知县徐本华。于原□□□尔□各款。均查无确据。惟该令习尚浮华。积欠粮行价值。致成控案。业经于上年计典案内、奏□□□尔□革职。请免再行置议。至永甯县知县杨?。密查尚无贪暴劣迹。其截留商贩洋药。系属奉文查缉漏税。酌罚充公。并无入己情事。该县秋灾。亦非捏饰。惟修理衙署。虽系由绅耆呈请捐修。然民闲纳此巨款。势必不免追呼。应将该员杨?。撤省察看。以昭核实。报闻。摺包　　

○又谕。有人奏、粤省吏治积弊。敬陈管见一摺。所陈委员查事受贿。流寓土著服官。劣幕盘踞把持。开脱贪吏苛罚。以及讳匿劫盗。土匪械斗。捕盗焚屋。官员庇赌各情形。于吏治营伍。民生风俗。大有关系。著张树声、倪文蔚、裕宽。查照所奏。妥筹办理。务须切实整顿力除积弊。另片奏、该省海丰县匪首余纪欣等。劫杀生员余一枝一家六命一案知县蔡逢恩。庇恶纵凶。委员饶世贞、含混率覆。请饬查□□□尔□等语。似此人命重案。何得任意拖延。著张树声等亲提此案人证。秉公研鞫。迅速拟结。蔡逢恩等。如有前项情弊。并著从严□□□尔□奏。毋稍徇庇。现月　　

○又谕。现闻越南民变。竟将该国嗣王戕害。祸乱方殷。该国为我朝藩服。世修职贡。当此危急之时。岂忍置之度外。著派张树声统带兵勇。迅速前赴越南。宣布天朝威德。相机戡定。一面令该国择贤嗣位。奏请册封。此次派张树声统兵赴越。专为平定乱民。绥靖越境起见。自应直达顺化。妥筹镇抚。至或由海道。或由陆路前进之处。并著详筹妥办。总期迅赴事机。毋任另生他变。是为第一要义。广东兵力。恐嫌单薄著派吴大澂驰赴该省。帮同该督商酌办理。并著李鸿章饬派丁汝昌统带师船赴粤。听候张树声调遣。广东现筹进兵。滇军亦须力为应援。前谕岑毓英统营赴防。著即迅速前进。妥筹策应。将此由六百里各密谕知之。洋务　　

○又谕。总理各国事务衙门奏。海防紧要。宜毖近患而豫远谋一摺。法人侵占越南。外患日亟。沿海设防必应综览形势统筹全局为未雨绸缪之计。南北洋防务经李鸿章、左宗棠、专力经营而登莱之防未严。苏太之防尚阙。山东要隘。以烟台为最。江苏则崇明孤悬海外。兵力单薄。闽省台澎等处。在在堪虞。浙之定海乍浦。应与甯波镇海并力严防全在南北洋大臣。暨各该督抚。先事豫谋实力筹办著李鸿章遴选得力将领。如曹克忠、郭宝昌等。酌带数营。扼扎烟台。与塘沽旅顺相掎角。陈士杰当就本省现有各营。严密布置。崇明地方。应如何豫筹备御。著左宗棠熟筹酌办。其沿海可通内地者防不胜防。或以冬防为名。檄令沿海各州县。挑练民壮。联络声势或召募太湖一带枪船。藉资巡缉。著卫荣光妥筹办理。台湾久为外人所觐觎镇将是否得力。兵勇是否足恃。何璟履任多年。责无旁贷。张兆栋曾经渡台。于该处情形。亦应周悉。务当同心筹画。补豫不虞浙省防务。前据刘秉璋奏明添营在镇海等处。扼要设防著即迅速办理。严扼要口。并随时与闽苏两省。互相策应。以期巩固。总之法。越构衅已久沿海办理防务。必先能守而后能战。各海口情形有筹议所未及者。均应确抒所见。切实豫筹。该大臣等为朝廷所倚任。务各振刷精神。共体时艰。以维大局。原摺均著钞给阅看。将此由五百里各密谕知之。洋务　　

○山东巡抚陈士杰奏。黄河保固。难与运河同例。仍请援照旧例办理。下工部议。摺包　　

○以吏部左侍郎景廉为兵部尚书。　　

○命都察院左都御史延煦、为崇文门正监督。外起居注　　

○以乌鲁木齐都统恭镗、为西安将军。哈密帮办大臣长顺、为乌鲁木齐都统。外起居注　　

○以缮修军机处清字册档出力。予内阁中书桂春等升叙加衔有差。现

月　　

○予故西安将军恒训议恤如例。现月　　

○丙申。谕内阁。给事中邓承修奏。请旨责令贪吏罚捐巨款以济要需一摺。据称该给事中所闻赃私最著者。如已故总督瑞麟。学政何廷谦。前任粤海关监督崇礼、俊启。学政吴宝恕。水师提督翟国彦盐运使何兆瀛。肇罗道方浚师。广州府知府冯端本。潮州府知府刘溎年。廉州府知府张丙炎。南海县知县杜凤治。顺德县知县林灼三、现任南海县知县卢乐戌。皆自官广东后。得有巨资。若非民膏。即是国帑等语。著派彭玉麟、将各该员在广东居官声名若何。确切查明据实具奏。另片奏。闻阜康银号关闭。协办大学士刑部尚书文煜所存该号银数至七十余万之多。请旨查明确数。究所从来。据实□□□尔□处等语。著顺天府确查具奏。现月　　

○又谕。致仕大学士载龄。持躬恪慎练达老成。由道光年闲翰林。受先朝知遇之恩。洊陟正卿。朕御极后＜闲＞任纶扉历管部旗事务。宣力有年。克尽厥职。前因患病。奏请开缺。准予致仕。赏食全俸。方期克享遐龄。长承恩眷。兹闻溘逝。轸惜殊深。著赏给陀罗经被。派辅国公载濂。带领侍卫十员。即日前往奠醊。加恩赠太子太保衔。照大学士例赐恤入祀贤良祠。任内一切处分。悉予开复应得恤典。该衙门查例具奏。用示笃念耆臣至意。寻予祭葬。谥文恪。现月　　

○又谕。吴大澂奏。保荐人才一摺同知衔汪启。著发往直隶交李鸿章差遣委用。现月　　

○谕军机大臣等。有人奏、广东盐运使周星誉。嗜好甚深。前在广西左江道任内。督带营勇。及督办收支局。侵蚀甚钜。赴运使任时。私携税货。经厘局盘获。设法消弭。又署运同方功惠。候补知县徐殿兰。海阳县知县胡鉴。候补通判陈嵩寿。前代理归善县知县王序贤。署茂名县知县王其恒。种种贪劣各款。请饬严惩各等语。著张树声、裕宽、倪文蔚。按照所□□□尔□各节。确切查明。据实具奏。毋稍徇隐。现月　　

○又谕。穆图善等奏。筹办闽省海防情形一摺。闽省为南洋门户。现经该将军督抚会筹布置。仍著随时斟酌情形。实力筹备以期缓急足恃。台湾孤悬巨浸。久为外人所觊觎。防务尤为紧要。著左宗棠酌拨练勇数营。派员管带渡台。归刘璈调遣。以厚兵力。前有旨谕左宗棠饬令王德榜带所募勇营前往广西关外。归徐延旭节制。该藩司募勇若干营。已否成军。著该大臣饬催。迅速赴防。并多带外洋军火。以资利用。一面详细奏闻。将此由六百里各密谕知之。洋务　　

○命大学士宝鋆教习庶吉士。现月　　

○以派大学士灵桂为武英殿总裁官。现月　　
</div>
    <div class="pagination">
<a href="清实录光绪朝实录_page308.html">上一页</a><span>...</span><a href="清实录光绪朝实录_page304.html">304</a><a href="清实录光绪朝实录_page305.html">305</a><a href="清实录光绪朝实录_page306.html">306</a><a href="清实录光绪朝实录_page307.html">307</a><a href="清实录光绪朝实录_page308.html">308</a><span class="current-page">309</span><a href="清实录光绪朝实录_page310.html">310</a><a href="清实录光绪朝实录_page311.html">311</a><a href="清实录光绪朝实录_page312.html">312</a><a href="清实录光绪朝实录_page313.html">313</a><a href="清实录光绪朝实录_page314.html">314</a><span>...</span><a href="清实录光绪朝实录_page310.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
