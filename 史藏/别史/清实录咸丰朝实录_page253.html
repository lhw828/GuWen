<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 253 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 253 页/共 502 页</h1>
    <div class="content">
○以正红旗蒙古副都统双龄、为广州汉军副都统。　　

○以四川捐输军饷。永广乡试中额五名。　　

○铸给广西藤县儒学条记。从巡抚劳崇光请也。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百七十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯。八月。辛卯朔。谕内阁、十月二十五日。朕亲送大行皇太后梓宫。奉移山陵。据王大臣等合词具奏、以直隶地方。连年兵差络绎。民力维艰。恳请停止亲送。朕追念慈恩。方以执绋相随。藉伸哀慕。况事关典礼。何敢简略仪文。惟念现在直隶地方。撤兵未久。民困未苏。若再以跸路经行。重烦供亿。于心实有不安。朕仰承皇考付托之重。宵旰忧劳。无日不以爱民为念今必拘循常典。转非所以上慰在天之灵。不得不兼权时势。强抑哀思。勉从诸王大臣等所请。停止亲送。所有一切礼仪。著恭亲王奕前往恭代。届期朕于绮春园大宫门跪送后。仍步行恭送至红桥。所有应行典礼。各该衙门敬谨详查。酌核具奏。　　

○又谕、官文奏、官军攻克汉镇、进围汉阳府城、并摉捕汉川余匪、堵截德安窜逆、叠获大胜一摺。据称、本月十五日。经胡林翼、督饬知府彭玉麟等、用火龙船。攻毁汉口浮桥。冲出大江。会合胡林翼等大兵。水陆并进。该处民勇。亦同时接应。杀贼无算。立将汉镇克复。又渡河追至汉阳。将东西门外土城尽毁。胡林翼、亲冒矢石。杀至龟山。十六日。该抚督率各路兵勇。齐攻汉阳。又将四面贼卡土城。尽行踏毁。汉川余匪。亦经李保邦等、分投摉捕。残贼败逃。无难次第扑灭。其德安之贼。屡次图窜。均经官军击回等语。此次胡林翼、亲督水陆各军。奋勇渡江。立克汉镇。复能不避艰险。进偪汉阳。办理均属得手。著即乘此声威。激励兵勇。迅图克复汉阳。并著官文、会同西淩阿、将德安贼匪。合力夹击。悉数歼除。毋再延缓。　　

○谕军机大臣等、官文奏、官军克复汉镇、进围汉阳、现拟亲往涢口、相机进剿一摺。此次汉川汉口。先后克复。汉阳逆匪。亦已穷蹙。德安贼援已断。其图窜汉川者。复经兵勇截击歼捦若能乘此机会。南北夹攻。何患德安不克。官文所派颜朝斌等一军。现在全抵应城。正当德安之西南。该督亲往涢口。当德安之东南。西淩阿若株守随州。不思进取。岂将以攻复之事。全诿之南军耶。况该大臣、兵勇不下八千。随州团练。数逾二万。北路声势。不为不壮。何以连日尚未进兵。朕授西淩阿为钦差大臣。原不专为德安计。今并一德安亦不能克。溃败退缩。任意迁延。一至于此。试问何颜对朕。著即督率官兵团勇。迅速前进。与南路兵勇。前后夹击。务将德安府城。克期攻复。不得再有耽延。所统各镇将内。有畏葸不前、约束不严者。即行据实严参。进兵日期。并著速行具奏。官文现往涢口。正可上援德安下应汉阳。著一面会同西淩阿、迅速夹攻。一面与胡林翼、声势联络。以期肃清江北。毋失事机。再西淩阿前奏、实存投诚义勇二千二百余名。现已造具花名清册。其窜入贼夥之六百六名。系何姓名。何处籍贯。亦著查明造册附报。咨送军机处呈览。将此由六百里加紧各谕令知之。　　

○又谕、户部奏、请催商船回南、兑运新漕一摺。本年江浙海运漕粮。于六月内一律抵津。该商船等、赴奉天装运豆石后。自应催令南下。以备封雇。著英隆、恒毓、桂良、崇恩督饬沿海将弁。凡有停泊海口之沙船、蜑船、并东卫各项船只。均催令迅速南行。驶赴上海水次受雇。毋许停留贻误。惟奉天、山东、洋面。屡有盗艇往来。恣行劫掠。以致该商船等。不敢南驶。前经谕令怡良、吉尔杭阿、派兵会剿。叠据该督等、以拖罾等船。俱已入江。现饬苏松太道、雇觅高大船只。酌拨兵勇。派游击张凤翔统带。仍饬署都司周建勋、将原带拖罾船五只。折回上海。连樯赴东会剿。现在海口盗艇。虽据英隆等奏称、业经驶赴外洋。仍未知其潜踪何处。自应亟筹剿捕。以靖海洋。使商船得以遄行。无误上海受兑之期。所有张凤翔等师船。著怡良等、严行催趱前进。直抵山东、奉天、剿捕艇匪。并著英隆等、探明该师船、行抵各海口时。即饬沿海弁兵。会同堵击。务期洋面肃清。无留余孽。至商船兑运新漕。募勇自卫。是否可行。著怡良、吉尔杭阿、何桂清、遵照前旨。悉心妥议。来年江浙漕粮。仍办海运。并著邵灿、会同该督抚、及早筹画。俾得迅速起运。将此由五百里各谕令知之。　　

○署陕西巡抚载龄奏、请以黄金定价、抵银行使。命军机大臣会同户部妥议。寻奏。该抚通筹全局。为裕国便民起见。应如所请试行。并酌拟章程十二条。一、成色宜酌定。一、价值宜酌中。一、交官之项。分别核办。一、收纳地丁、于串票内添注数目。一、解部之款、与白银并解。一、协拨饷银、搭解黄金。一、各省放款、视所收之数、酌量搭用。一、部库放项、视金数之多寡随时酌办。一、出纳按照向来收放定章。一、收放黄金、就现银款内分搭。一、官银钱号令各省一体开设、藉资兑换。一、产金省分、宜令试行开采。从之。　　

○以防守东河口岸出力。赏通判王濯、知县童埏、花翎。通判陈丙昌等、蓝翎。余加衔升叙有差。　　

○壬辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠、河神庙。　　

○谕军机大臣等、托明阿奏、长围工竣、并水陆进攻获胜一摺。览所奏、进攻瓜州情形仅止逐日出队。小有斩捦。于克复机宜。毫无把握。所筑土围、西连土桥东近虹桥距贼垒皆已甚远。仅能阻贼扑营。为该大臣自固之谋。岂能制贼死命。若竟恃为长策。不思设法进攻。该逆虽不能东西旁窜。而南面仍复通江。亦复何益于事。况吉尔杭阿、既有南北并举之议。则镇江得手之时。瓜州即应实力攻击。乃初七日之战。亦止诱贼出巢。奋力击退。旋因风雨复作。撤队回营。仍不过数日一奏。敷衍了事。名为同时并举。有何出奇制胜。实见功效之处。迁延贻误。责有攸归。该大臣等、清夜自思。能无愧悚。蕞尔瓜州。久攻不下。现办筑围等事。劳费无益。克复之机。不系乎此。若不捣其巢穴。不足为该大臣等功绩。区区小胜。何足以慰朕念耶。托明阿营中、尚多宿将。非不能自奋者。并即严行传谕。务各奋勉图功。克期攻克瓜州。不得再有延缓其金陵下窜贼船。即饬知叶常春等、及陆路防堵之武庆等、严加防范。不可稍有疏虞。览此次所奏、浦口水陆胜仗。较之瓜州尚有实际仍著责成该总兵等、实力堵截。并随时与陈国泰师船联络。使西南两面水师。联为一气。以杜该逆窥伺。将此由六百里谕令知之。　　

○又谕、前因曾国藩奏参江西巡抚陈启迈滥保员弁。徇庇属吏各款迹。当经降旨、将陈启迈革职。令文俊于到任后。将曾国藩所参各情节。详查具奏。本日据陈启迈奏到、遵保南饶剿匪出力员弁。并革员功过相抵。斥革控案举人各摺片。南饶剿匪出力员弁兵勇此次单开。是否实系杀贼立功。著有劳绩。堪膺保奏者。著文俊按照原单详细查明。再行具奏。已革饶州府知府胡正仁、万安县知县王家棣、陈启迈称其收拾溃兵。克复城池。尚知愧奋。援案请功过相抵。该革员等、是否如摺内所称情节。亦著查明。至举人彭寿颐、控告万载县知县李峼一案。前曾国藩摺内。有陈启迈徇庇该县、陵虐举人等语。著文俊确切查明。该县是否有弃城逃走之事。彭寿颐有无冤抑。一并提集人证卷宗归案。秉公研讯确情。按律定拟具奏。陈启迈原摺单片。均著抄给阅看。将此由四百里谕令知之。　　

○又谕、崇恩奏、山东各州县、被水情形等语。本年豫省兰阳泛、黄水漫溢。直注东省。穿过运河。漫入大清河归海。菏泽濮州以下。寿张东阿以上。尽被淹没。他如东平等十数州县。亦均被波及。遍野哀鸿。实堪悯恻。前经谕令该抚、亟筹抚恤。并截留漕米五万石。先行赈济以期及早安辑。又令拣派干员。会同张亮基、查勘水势。设法疏导。使横流毋再旁趋。以保护民田庐舍。谅已次第筹办。其曹州一带捻匪。拼著严饬所委文武各员。实力巡防。毋稍疏懈。至东省前拨甘黔庐扬各处兵饷。均系刻不容缓。现在被灾处所。虽有十余州县。其完善之区。尚可催徵钱粮。以资支应。何得一筹莫展。概置饷项于不问。该抚岂不知部库支绌。各路待饷孔殷。苟有天良。应如何竭力筹画。共济时艰耶。所有欠解军饷。仍著设法拨解。毋误要需。将此谕令知之。　　

○命太常寺少卿张炜、为奉天府府丞。兼学政。翰林院编修吕序程、提督山东学政。岳世仁、提督山西学政。俞樾、提督河南学政。修撰孙如仅、提督陕甘学政。编修张金镛、提督湖南学政。詹事府詹事龚宝莲、提督广东学政。右中允沈炳垣、提督广西学政。翰林院侍讲吴存义、提督云南学政。国子监祭酒吴保泰、提督福建学政。顺天学政张祥河、江苏学政奎章、安徽学政沈祖懋、江西学政廉兆纶、浙江学政吴式芬、湖北学政冯誉骥、四川学政郑琼诏、贵州学政鲍源深、均留任。　　

○癸巳。上诣迎晖殿、大行皇太后几筵前供奠。　　

○遣官祭文昌帝君庙。　　

○谕内阁、大行皇太后梓宫前。自大祭礼后。著原派奠酒之恭亲王奕醇郡王奕譞、钟郡王奕詥、孚郡王奕譓、贝勒奕誴、怡亲王载垣、成郡王载锐、并值宿之豫亲王义道、肃亲王华丰、克勤郡王庆惠、贝子载容、公载茯、每日轮班奠酒。　　

○又谕、陈启迈奏革员因病告假、请令回籍等语。已革总兵赵如胜、前据曾国藩奏称、该革员在吴城镇闻贼先逃。并防堵不力。以致饶州郡城失陷。当降旨交文俊查办。赵如胜既有参款。著不准回籍。仍留江西听候查办。　　

○又谕、陈启迈奏、剿办义甯贼匪、大获胜仗、现拟分路进攻一摺。据称、义甯州城贼匪。屯聚南岸猪婆滩。及北岸州城、西门坑、凤凰山等处。约二万余人。七月初五日。甯绍台道罗泽南、带领湘勇。行抵梁口。知府林懋勋、进劄三都山。总兵刘开泰、移营黄沙桥。贼由梅岭、分三路来扑营盘。该道饬知府李续宾等、带领兵勇。分投迎击。计歼毙贼匪七八百名。溺毙数百名。其败逃浮江而过者。被林懋勋兵勇、杀毙七十余名。内有黄马褂贼目一名。南岸败匪。经罗泽南等、追逐二十余里。生捦贼匪三十余名。夺获军装器械无算。此次剿办尚为得手。仍著该镇道等。乘此声威。攻克州城。迅殄丑类。所有打仗出力员弁。著文俊查明保奏。候朕施恩。　　

○谕军机大臣等、向荣奏攻击芜湖贼垒、并连营进偪水陆合围一摺。我军攻克芜湖后。滨江贼垒、及小河南北两贼营。尚未攻破。芜湖之险。仍恐未能坚扼。自六月二十日后。将弁兵勇。皆能各出死力。艰险备尝。而贼垒仍未攻破。范罗山地方。转又添有炮台。贼守愈坚。则上下游贼党。皆能往来援应。我水陆两军。深入重地。甚为可虑。即长山五营。经二十余日之久。大小十余战。甫能劄定。据称已可扼断梁山之路。绝该逆逃窜之途。尤不可不加意慎重。以全力扼此关键。著向荣督饬该水陆提镇。并力合谋。先将宝塔根石垒埽平。俾芜湖险隘。不致得而复失。一面严饬水师各营。豫防上游贼船。乘隙下袭。我军据守险要。然后乘胜。上下剿洗。庶几肃清沿江。大局得有把握矣。将此由六百里加紧各谕令知之。　　

○又谕、英隆等奏、佃民抗租拒捕、派兵缉拏一摺。该犯霍义等、纠众抗租。经委员带兵往拏。辄敢踞险拒捕。实属暋不畏法。各社佃户。被霍义等煽惑。延不完租。若非慑以兵威。恐难解散。英隆等现经添派弁兵往剿。即著饬令该协领恒泰等、实力摉捕。务将该首犯霍义等拏获。从严惩办。仍设法解散胁从。晓谕各佃、照旧交租。无任再被纠胁。以期迅速蒇事。将此谕令知之。　　

○又谕、扎拉芬泰、图伽布奏、喀什噶尔、有贼进卡、已派兵迎击、豫筹应援一摺。本年六月间。喀什噶尔所属、阿斯图阿尔吐什庄回子。拏获潜入卡内贼匪玉散、霍卓依善等十三名。送城审讯。该贼首铁完库里、窝里罕等、竟敢率众入卡。窜至玉斯图阿尔吐什地方。且有布孜尔罕。随后亦来之语。业经倭什珲布、商令总兵穆特恩泰、带兵迎击。扎拉芬泰等并行知乌什。严密防堵。若能即时蒇事。固属妥善。傥贼数众多。兵力不敷。即留法福礼在城防守。著常清就近带兵。前往督剿。务当并力迎击。将夷众迅速殄灭。毋任故智复萌。滋蔓贻患。傥或贼众猖獗。有必须应援之处。即著图伽布、驰往办理。并著酌带领队大臣一员。随同前往。至该将军等、所筹先期布置一节。自可有备无患。惟须持以镇静。不可稍涉张皇。此股夷匪。总须迅速扑灭。叶城相去不远。调兵转饷。均属甚便。著责成常清等、严堵速剿。断不可稍有纵弛。以致重烦兵力。将此由五百里各谕令知之。　　

○缓徵江西安仁县近贼地方、上年额赋。　　

○甲午。谕内阁、英桂奏、剿办光州所属捻匪、捦获首要各犯一摺。河南捻首易添富等、窜踞光山等处。叠经官兵收复该匪复聚党分路窜匿。经邱联恩廖庆谋等、先后将逆首王党等、拏获正法。并捦斩捻首陈骡子等、共计四五百名。汝阳县知县金朝栋、复督同勇目喻洪安等、将逆首易添富捦获。并格杀夥匪净尽。嗣邱联恩等、复于黄家楼等处。拏获捻首黄五雷等多名。歼毙夥匪一千余名。该犯易添富、戕官踞城。罪不容诛。业已讯明正法。地方一律肃清。剿办尚属认真。所有在事出力员弁。著英桂择尤保奏。候朕施恩。　　

○谕军机大臣等、英桂奏、新乡解围、余匪未散、拟亲往督办一摺。新乡匪众。经崇安督兵进剿。立解城围。分派将弁。赴乡摉捕。复毙多名。虽近城一律肃清。而余贼退踞各乡庄。为数尚多。并敢在龙泉寺地方。挑濠抗拒。非痛加惩创。恐致句结蔓延。据探德安贼匪无多。所有信阳防堵事宜。著交邱联恩接办。该抚即亲赴卫辉。督饬总兵崇安署臬司周士镗、并直隶派往之总兵史荣椿、道员联捷等、合力剿捕。务获渠魁。尽法惩治。其胁从余党。并著妥筹解散。总宜恩威并用。戢暴安良。庶各属徵收钱粮。不致效尤贻误。谅该抚必能体察机宜。消除内患也。将此由五百里谕令知之。　　

○调盛京刑部侍郎书元、为户部侍郎。兼管奉天府府尹事。盛京工部侍郎善焘、为刑部侍郎。以光禄寺卿锡龄、为盛京工部侍郎。　　

○以大理寺卿联奎、为都察院左副都御史。　　

○乌噜木齐都统赓福、因病解任。以盛京户部侍郎恒毓。为乌噜木齐都统。　　

○补铸福建永安县知县、安砂湖口两巡检各印信。从巡抚吕佺孙请也。　　

○展缓浙江定海厅被水被旱地方节年减徵额赋。　　

○乙未。谕军机大臣等、扎拉芬泰、图伽布奏、喀什噶尔击贼获胜、并添兵分路堵剿一摺。此次贼首铁完库里、与窝里罕、同时率众进卡滋扰。业经官兵沿途击败。毙贼多名。办理尚属得手。惟该匪并未大受创惩。难保不复来入寇。或别扰他城。该处兵力尚单。若必待援于伊犁。恐一时有鞭长莫及之势。著常清遵照前旨。就近带兵前往督剿。设贼众猖獗。必须伊犁发兵援应。图伽布、亦即驰往督办。务当合力兜击。将该匪迅速扑灭。不致回民受其裹胁。方为妥善。至该匪入卡启衅根由。并著常清、倭什珲布、确切查明。据实具奏。仍一面知照乌什、严密防堵。毋令分窜。将此由五百里各谕令知之。　　

○钦差大臣西淩阿等奏、督兵分路前进。并约期夹攻德安。以图进取。得旨。西淩阿等、此次进兵。若不能迅复德安。国法岂能再宥耶。　　

○抚恤琉球国遭风难夷如例。　　

○丙申。上诣迎晖殿、大行皇太后几筵前行大祭礼。　　

○以大学士贾桢、为顺天乡试正考官。吏部尚书花沙纳、户部右侍郎何彤云、为副考官。　　

○以兵部尚书周祖培、署兼管顺天府府尹事。户部尚书文庆、兼署吏部尚书。礼部右侍郎杜＜乔羽＞、兼署户部右侍郎。兼管钱法堂事务。　　

○丁酉。祭先师孔子。遣兵部尚书周祖培行礼。　　

○谕军机大臣等、都兴阿等奏、驿路被淹、绕探赴楚一摺。此项官兵。赴楚攻剿。刻难迟缓。现因东昌一带赴豫之路。水势浩大。无可绕行。该副都统拟绕至德州等处。再行分起由直隶境界。赶程前进。所有军装口粮。东省尚未运送到营。著崇恩设法解送。俾得星速遄行。其经由直隶地面。并著桂良饬令地方官、备办车辆。接济军粮。毋令缺乏。致滋贻误。将此由五百里各谕令知之。　　

○又谕、本日据和春等奏称、前奉部续拨浙江盐课银七万四千两。协济皖饷。据何桂清咨称、无款动解。惟皖省待饷甚殷。自当力筹协济。著何桂清酌度情形。不拘何款。即行拨银数万两。派委妥员、解赴庐州军营。以应急需。将此由五百里谕令知之。　　

○江南提督和春等奏、已革副都统忠泰患病。请饬回旗。得旨。著即勒令回旗。不准留营效力。　　

○以吏部尚书翁心存、署翰林院掌院学士。　　

○以镶白旗蒙古都统德兴、署镶蓝旗汉军都统。正白旗满洲都统萨迎阿、署正红旗蒙古都统。　　

○改铸浙江瑞安县知县印信。从巡抚何桂清请也。　　

○以堵剿安徽芝麻港贼匪出力。赏河南河北镇总兵官吉顺、花翎。予阵亡游击伊林布、千总杨万杰、外委贺世鹏、祭葬世职。　　

○予江苏阵亡知县邓楚翘、千总封度、祭葬世职。　　

</div>
    <div class="pagination">
<a href="清实录咸丰朝实录_page252.html">上一页</a><span>...</span><a href="清实录咸丰朝实录_page248.html">248</a><a href="清实录咸丰朝实录_page249.html">249</a><a href="清实录咸丰朝实录_page250.html">250</a><a href="清实录咸丰朝实录_page251.html">251</a><a href="清实录咸丰朝实录_page252.html">252</a><span class="current-page">253</span><a href="清实录咸丰朝实录_page254.html">254</a><a href="清实录咸丰朝实录_page255.html">255</a><a href="清实录咸丰朝实录_page256.html">256</a><a href="清实录咸丰朝实录_page257.html">257</a><a href="清实录咸丰朝实录_page258.html">258</a><span>...</span><a href="清实录咸丰朝实录_page254.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
