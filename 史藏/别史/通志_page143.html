<!DOCTYPE html>
<html>
<head>
    <meta charset="UTF-8">
    <title>通志 - 第 143 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通志 - 第 143 页/共 155 页</h1>
    <div class="content">　　后汉
　　郑众字季产南阳犨人也为人谨敏有心机永平中初给事太子家肃宗即位拜小黄门迁中常侍和帝初加位钩盾令时窦太后秉政后兄大将军宪等并窃威权朝臣上下莫不附之而众独一心王室不事豪党帝亲信焉及宪兄弟图作不轨众首谋诛之以功迁大长秋防勲班赏毎辞多受少由是常与议事中官用权自众始焉十四年帝念众功美封为鄛乡侯食邑千五百戸永初元年和熹皇后益封三百戸元初元年卒养子闳嗣闳卒子安嗣后国絶桓帝延熹二年诏封众曾孙石讐为闗内侯
　　蔡伦字敬仲桂阳人也以永平末始给事宫掖建初中为小黄门及和帝即位转中常侍预参帷幄伦有才学尽心敦谨数犯严顔匡弼得失每至休沐輙闭门絶賔客暴体田野后加位尚方令永元九年监作秘剑及诸器械莫不精工坚宻为后世法自古书契多编以竹简其用缣帛者谓之为纸缣贵而简重并不便于人伦乃造意用树肤麻头及敝布鱼网以为纸元兴元年奏上之帝善其能自是莫不从用焉故天下咸称蔡侯纸元初元年邓太后以伦久宿卫封为龙亭侯邑三百戸后为长乐太仆四年帝以经传之文多不正定乃选通儒谒者刘珍及博士良史诣东观各讐校汉家法令伦监典其事伦初受窦太后讽防诬陷安帝祖母宋贵人及太后崩安帝始亲万防勅使自致廷尉伦耻受辱乃沐浴整衣冠饮药而卒国除
　　孙程字稚卿涿郡新城人也安帝时为中黄门给事长乐宫时邓太后临朝帝不亲政事小黄门李闰与帝乳母王圣常共谮太后兄执金吾悝等言欲废帝立平原王徳帝每忿惧及太后崩遂诛邓氏而废平原王封闰雍乡侯又小黄门江京以谗谄进初迎帝于邸以功封都乡侯食邑各三百戸闰京并迁中常侍江京兼大长秋与中常侍樊丰黄门令刘安钩盾令陈达及王圣圣女伯荣扇动外内竞为侈虐又帝舅大将军耿寳皇后兄大鸿胪阎显更相阿党遂枉杀太尉杨震废皇太子为济隂王明年帝崩立北乡侯为天子显等遂颛朝权乃讽有司奏诛樊丰废耿寳王圣及党与皆见死徙十月北乡侯病笃程谓济隂王谒者长兴渠曰【兴姓渠名】王以嫡统本无失徳先帝用谗遂至废黜若北乡疾不起共断江京阎显事乃可成渠等然之又中黄门王康先为太子府史自太子之废常懐叹愤又长乐太官丞京兆王国并附同于程至二十七日北乡侯薨阎显白太后徴诸王子简可为帝嗣未及至十一月二日程遂与王康等十八人聚谋于西钟下皆截单衣为誓四日夜程等共防崇徳殿上因入章台门时江京刘安及李闰陈达俱坐省门下程与王康共就斩京安达以李闰权埶积为省内所服欲引为主因举刃胁闰曰今当立济隂王无得动摇闰曰诺于是扶闰起俱于西钟下迎济隂王立之是为顺帝召尚书令仆射以下从辇幸南宫云台程等留守省门遮扞内外阎显时在禁中忧廹不知所为小黄门樊登劝显发兵以太后诏召越骑校尉冯诗虎贲中郎将阎崇屯朔平门以御程等诱诗入省太后使授之印曰能得济隂王者封万戸侯得李闰者五千户侯显以诗所将众少使与登迎吏士于左掖门外诗因格杀登归营屯守显弟卫尉景遽从省中还外府收兵至盛徳门程传召诸尚书使收景尚书郭镇时卧病闻之即率直宿羽林出南止车门逢景从吏士拔白刃呼曰无干兵镇即下车持节诏之景曰何等诏因斫镇不中镇引劎击景堕车左右以防义其胷遂禽之送廷尉狱即夜死旦日令侍御史收显等送狱于是遂定乃下诏封孙程为浮阳侯食邑万户王康为华容侯王国为郦侯各九千户黄龙为湘南侯五千戸彭恺为西平昌侯孟叔为中庐侯李建为复阳侯各四千二百戸王成为广宗侯张贤为祝阿侯史泛为临沮侯马国为广平侯王道为范县侯李元为襃信侯杨佗为山都侯陈予为下隽侯赵封为析县侯李刚为枝江侯各四千戸魏猛为夷陵侯二千户苗光为东阿侯千户是为十九侯加赐车马金银钱帛亦各有差李闰以先不豫谋故不封遂擢拜程骑都尉永建元年程与张贤孟叔马国等为司校尉虞诩讼罪懐表上殿呵叱左右帝怒遂免程官因悉遣十九侯就国后徙封程为宜城侯程既到国怨恨恚怼封还印绶符策亡归京师往来山中诏书追求复故爵土赐车马衣物遣还国三年帝念程等功勲悉徴还京师程与王道李元皆拜骑都尉余悉奉朝请阳嘉元年程病甚即拜奉车都尉位特进及卒使五官中郎将追赠车骑将军印绶赐諡刚侯侍御史持节监护防事乘舆幸北部尉传瞻望车骑程临终遗言上书以国传弟美帝许之而分程半封程养子夀为浮阳侯后诏书録微功封兴渠为髙望亭侯四年诏宦官养子悉聴得为后袭封爵着定于令王康王国彭恺王成赵封魏猛六人皆早卒黄龙杨佗孟叔李建张贤史泛王道李元李刚九人与阿母山阳君宋娥更相货赂求髙官増邑又诬罔中常侍曹腾孟贲等永和二年发觉并遣就国减租四分之一宋娥夺爵归田舎唯马国陈予苗光保全封邑初帝见废监太子家小黄门籍建傅髙梵长秋长赵熹丞良贺药长夏珍皆以无过获罪建等坐徙朔方及帝即位竝擢为中常侍梵坐罪减死一等建后封东乡侯三百户贺清俭退厚位至大长秋阳嘉中诏九卿举武猛贺独无所荐帝引问其故对曰臣生自草茅长于宫掖既无知人之名又未尝交知士类昔卫鞅因景监以见有识知其不终今得臣举者匪荣伊辱固辞之及卒帝思贺忠封其养子为都乡侯三百戸
　　曹腾字季兴沛国谯人也安帝时除黄门从官顺帝在东宫邓太后以腾年少谨厚使侍皇太子书特见亲爱及帝即位腾为小黄门迁中常侍桓帝得立腾与长乐太仆州辅等七人以定策功皆封亭侯腾为费亭侯迁大长秋加位特进腾用事省闼三十余年奉事四帝未尝有过其所进达皆海内名人陈留虞放邉韶南阳延固张温农张奂颍川堂谿赵典等时蜀郡太守因计吏赂遗于腾益州刺史种暠于斜谷间捜得其书上奏太守并以劾腾请下廷尉案罪帝曰书自外来非腾之过遂寝暠奏腾不为纎介常称暠为能吏时人嗟美之腾卒养子嵩嗣种暠后为司徒告賔客曰今身为公乃曹常侍力焉嵩灵帝时货赂中官及输西园钱一亿万故位至太尉及子操起兵不肯相随乃与少子疾避乱琅邪为徐州刺史陶谦所杀
　　单超河南人徐璜下邳良城人具瑗魏郡元城人左悺河南平隂人唐衡颍川郾人也桓帝初超璜瑗为中常侍悺衡为小黄门史初梁冀两妺为顺桓二帝皇后冀代父商为大将军再世权戚威振天下冀自诛太尉李固杜乔等骄横益甚皇后乘势忌恣多所鸩毒上下钳口莫有言者帝逼畏久常懐不平恐言泄不敢谋之延熹二年皇后崩帝因如厠独呼衡问左右与外舎不相得者有谁乎衡对曰单超左悺前诣河南尹不疑礼敬小简不疑收其兄弟送洛阳二人诣门谢乃得释徐璜具瑗常私忿疾外舎放横口不敢道于是帝呼超悺入室谓曰梁将军専固国朝迫胁外内公卿以下从其风防今欲诛之于常侍意何如超等对曰诚国奸贼当诛日久臣等弱劣未知圣意如何耳帝曰审然者常侍宻图之对曰图之不难但恐陛下复中【去声】狐疑帝曰奸臣胁国当伏其罪何疑乎于是更召璜瑗等五人遂定其议帝齧超臂出血为盟于是诏收冀及宗亲党与悉诛之悺衡迁中常侍封超新丰侯二万戸璜武原侯瑗东武阳侯各万五千户赐钱各千五百万悺上蔡侯衡汝阳侯各万三千戸赐钱各千三百万五人同日封故世谓之五侯又封小黄门刘普赵忠等八人为乡侯自是权归宦官朝廷日乱矣超疾病帝遣使就拜车骑将军明年薨赐东园秘器棺中玉具赠侯将军印绶使者治防及发五营骑士将军侍御史防防将作大匠起茔其后四侯转横天下为之语曰左回天具独坐徐卧虎唐两堕【谓随意不定也】皆竞起第宅楼观壮丽穷极伎巧金银罽毦施于犬马多取良人美女以为姬妾皆珍饰华侈拟则宫人其仆从皆乘牛车而从列骑又养其疏属或乞嗣异姓或买苍头为子并以传国袭封兄弟姻戚皆宰州临郡辜较百姓与盗贼无异超弟安为河东太守弟子匡为济隂太守璜弟盛为河内太守悺弟敏为陈留太守瑗兄恭为沛相皆为所在蠹害璜兄子宣为下邳令暴虐尤甚先是求故汝南太守下邳李暠女不能得及到县遂将吏卒至暠家载其女归戏射杀之埋着寺内时下邳县属东海汝南黄浮为东海相有告言宣者浮乃收宣家属无少长悉考之掾吏以下固谏争浮曰徐宣国贼今日杀之明日坐死足以瞑目矣即案宣罪弃市暴其尸以示百姓郡中震栗璜于是诉怨于帝帝大怒浮坐髠钳输作右校五侯宗族賔客虐徧天下民不堪命起为防贼七年衡卒亦赠车骑将军如超故事璜卒赙赠钱布赐冢茔地明年司校尉韩演因奏悺罪恶及其兄太仆南乡侯称请托州郡聚敛为奸賔客放纵侵犯吏民悺称皆自杀演又奏瑗兄沛相恭罪徴诣廷尉瑗诣狱谢上还东武侯印绶诏贬为都乡侯卒于家超及璜衡袭封者并降为乡侯租入嵗皆三百万子弟分封者悉夺爵土刘普等贬为闗内侯侯览者山阳防东人桓帝初为中常侍以佞猾进倚埶贪放受纳货遗以巨万计延熹中连嵗征伐府帑空虚乃假百官奉禄王侯租税览亦上缣五千匹赐爵闗内侯又托以与诛梁冀功进爵髙乡侯小黄门段珪家在济隂与览并立田业近济北界仆从賔客侵犯百姓刼掠行旅济北相滕延一切收捕杀数十人陈尸路衢览珪大恐以事诉帝延坐多杀无辜徴诣廷尉免延字伯行北海人后为京兆尹有治名世称为长者览等得此愈放纵览兄参为益州刺史民有丰富者輙诬以大逆皆诛灭之没入财物前后累亿计太尉杨秉奏参槛车徴于道自杀京兆尹袁逢于旅舎阅参车三百余两皆金银锦帛珍玩不可胜数览坐免旋复复官建寜二年丧母还家大起茔督邮张俭因举奏览贪侈奢纵前后请夺人宅三百八十一所田百一十八顷起立第宅十有六区皆有髙楼池苑台阁相望饰以绮画丹漆之属制度重深潜类宫省又豫作夀石椁双阙髙庑百尺破人居室发掘坟墓虏夺良人妻畧妇子及诸罪衅请诛之而览伺候遮截章竟不上俭遂破览冢宅籍没资财具言罪状又奏览母生时交通賔客干乱郡国复不得御览遂诬俭为钩党及故长乐少府李膺太仆杜宻等皆夷灭之遂代曹节领长乐太仆熹平元年有司举奏览専权骄奢策收印绶自杀阿党者皆免
　　曹节字汉丰南阳新野人也其本魏郡人世吏二千石顺帝初以西园骑迁小黄门桓帝时迁中常侍奉车都尉建寜元年持节将中黄门虎贲羽林千人北迎灵帝陪乘入宫及即位以定策封长安乡侯六百户时窦太后临朝后父大将军武与太傅陈蕃谋诛中官节与长乐五官史朱瑀从官史共普张亮中黄门王尊长乐谒者腾良等十七人共矫诏以长乐食监王甫为黄门令将兵诛武蕃等事已具蕃武传节迁长乐卫尉封育阳侯増邑三千戸甫迁中常侍黄门令如故瑀封都乡侯千五百戸普亮等五人各三百戸余十一人皆为闗内侯嵗食租二千斛先是瑀等隂于明堂中祷皇天曰窦氏无道请皇天辅皇帝诛之令事必成天下得寜既诛武等诏令太官给塞具赐瑀钱五千万余各有差后更封华容侯二年节病困诏拜为车骑将军有顷疾瘳上印绶罢复为中常侍位特进秩中二千石寻转大长秋熹平元年窦太后崩有何人书朱雀阙言天下大乱曹节王甫幽杀太后常侍侯览多杀党人公卿皆尸禄无有忠言者于是诏司校尉刘猛逐捕十日一防猛以诽书言直不肯急捕月余主名不立猛坐左转谏议大夫以御史中丞段颎代猛乃四出逐捕及太学防生系者千余人节等怨猛不己使颎以他事奏猛抵罪输左校朝臣多以为言乃免刑复公车徴之节遂与王甫等诬奏桓帝弟勃海王悝谋反诛之以功封者十二人甫封冠军侯节亦増邑四千六百户并前七千六百户父子兄弟皆为公卿列校牧守令长布满天下节弟破石为越骑校尉越骑营五百妻有美色破石从求之五百不敢违妻执意不肯行遂自杀其淫暴无道多此类也光和二年司校尉阳球奏诛王甫及子长乐少府萌沛相吉皆死狱中时连有灾异郎中梁人审忠以为朱瑀等罪恶所感乃上书条陈其罪乞一切诛戮章寝不报节遂领尚书令四年卒赠车骑将军后瑀亦病卒皆养子传国审忠字公诚宦官诛后辟公府
　　吕彊字汉盛河南成臯人也少以宦者为小黄门再迁中常侍为人清忠奉公灵帝时例封宦者以彊为都乡侯彊辞让恳恻固不敢当帝乃聴之因上疏陈事曰臣闻诸侯上象四七下裂王土髙祖重约非功臣不侯所以重天爵明劝戒也伏闻中常侍曹节王甫张让等及侍中许相并为列侯节等宦官祜薄品卑人贱谗谄媚主邪佞徼宠放毒人物疾妬忠良俱有赵髙之祸未被轘裂之诛掩朝廷之明成私树之党而陛下不悟妄授茅土开国承家小人勿用又并及家人重金兼紫相继为蕃辅受国厚恩不念尔祖述修厥徳而交结邪党下比羣佞陛下惑其才特防恩泽又授位乖越贤才不升素餐私幸必加荣擢隂阳乖刺稼穑荒蔬人用不康罔不由兹臣诚知封事己行言之无逮所以冒死干触陈愚忠者实愿陛下损改既谬从此一止臣又闻后宫防女数千余人衣食之费日数百金比谷虽贱而户有饥色案法当贵而今更贱者由赋发繁数以解县官寒不敢衣饥不敢食民有斯厄而莫之恤宫女无用填积后庭天下虽尽力耕桑犹不能供昔楚女悲愁则西宫致灾况终年积聚岂无忧怨乎夫天生蒸民立君以牧之君道得则民戴之如父母仰之犹日月虽时有征税犹望其仁恩之惠易曰悦以使民民忘其劳悦以犯难民忘其死储君副主宜讽诵斯言南面当国宜履行其事又承诏书于河间故国起解渎之馆陛下龙飞即位虽从藩国然处九天之髙岂宜有顾恋之意且河间疎逺解渎邈絶而当劳民单力未见其便又今外戚四姓贵幸之家及中官公族无功徳者造起馆舎凡有万数楼阁相接丹青素垩雕刻之饰不可单言防逾制奢丽过礼竞相仿效莫肯矫拂谷梁传曰财尽则怨力尽则怼尸子曰君如杅民如水杅方则水方杅圆则水圆上之化下犹风之靡草今上无去奢之俭下有纵欲之至使禽兽食民之甘土木衣民之帛昔师旷谏晋平公曰梁柱衣绣民无褐衣池有弃酒士有渴死廐马秣粟民有饥色近臣不敢谏逺臣不得畅此之谓也又闻前召议郎蔡邕对问于金商门而令中常侍曹节王甫等以诏书喻防邕不敢懐道迷国而切言极对毁刺贵臣讥诃竖宦陛下不宻其言至令宣露羣邪项领膏唇拭舌竞欲咀嚼造作飞条陛下回受诽谤致邕刑罪室家徙放老防流离岂不负忠臣哉今羣臣皆以邕为戒上畏不测之难下惧剑客之害臣知朝廷不复得闻忠言矣故太尉段颎武勇冠世习于邉事埀发服戎功成皓首歴事二主勲烈独昭陛下既己式序位登台司而为司校尉阳球所见诬胁一身既毙而妻子逺播天下惆怅功臣失望宜徴邕更授任反颎家属则忠贞路开众怨以弭矣帝知其忠而不能用时帝多蓄私藏收天下之珍每郡国贡献先输中署名为导行费彊上疏谏曰天下之财莫不生之隂阳归之陛下归之陛下岂有公私而今中尚方敛诸郡之寳中御府积天下之缯西园引司农之藏中廐聚大仆之马而所输之府輙有导行之财调广民困费多献少奸吏因其利百姓受其敝又阿媚之臣好献其私容谄姑息自此而进旧典选举委任三府三府有选参议掾属咨其行状度其器能受试任用责以成功若无可察然后付之尚书尚书举劾请下廷尉覆案虚实行其诛罚今但任尚书或复勅用如是三公得免选举之负尚书亦复不坐责赏无归岂肯空自劳苦乎夫立言无显过之咎明镜无见玼之尤如恶立言以记过则不当学也不欲明镜之见玼则不当照也愿陛下详思臣言不以记过见玼为责书奏不省中平元年黄巾贼起帝问彊所宜施行彊欲先诛左右贪浊者大赦党人料简刺史二千石能否帝纳之乃先赦党人于是诸常侍人人求退又各自徴还宗亲子弟在州郡者中常侍赵忠夏恽等遂共搆彊云与党人共议朝廷数读霍光传彊兄弟所在并皆贪秽帝不悦使中黄门持兵召彊彊闻帝召怒曰吾死乱起矣丈夫欲尽忠国家岂能对狱吏乎遂自杀忠恽复譛曰彊见召未知所问而就外草自屏有奸明审遂收捕宗亲没入财产焉时宦者济隂丁肃下邳徐衍南阳郭耽及汝阳李巡北海赵祐等五人称为清忠皆在里巷不争威权巡以为诸博士试甲乙科登第髙下更相告言至有行路定兰台漆书经字以合其私文者乃白帝与诸儒共刻五经文于石于是诏蔡邕等正其文字自后五经一定争者用息赵祐博学多览著作校书诸儒称之又小黄门甘陵吴伉善为风角博逹有奉公称知不得用常托病还寺舎从容养志云
　　张让者颍川人赵忠者平安人也少皆给事省中桓帝时为小黄门忠以与诛梁冀功封都乡侯延熹八年黜为闗中侯食本县租千斛灵帝时让忠并迁中常侍封列侯与曹节王甫等相为表里节死后忠领大长秋让有监奴典任家事交通货赂威形諠赫扶风人孟佗资产饶赡与奴朋结倾竭馈问无所遗受奴咸徳之问佗曰君何所欲力能办也曰吾望汝曹为我一拜耳时賔客求谒让者车恒数百千两佗时诣让后至不得进监奴乃率诸苍头迎拜于路遂共轝车入门賔客咸惊谓佗善于让皆争以珍玩赂之佗分以遗让让大喜遂以佗为凉州刺史是时让忠及夏恽郭胜孙璋毕岚栗嵩段珪髙望张恭韩悝宋典十二人皆为中常侍封侯贵宠父子兄弟布列州郡所在贪残为人蠹害黄巾既作盗贼糜沸郎中中山张钧上书曰窃惟张角所以能兴兵作乱万人所以乐附之者其源皆由十常侍多放父子兄弟婚亲賔客典据州郡辜防财利侵掠百姓百姓之寃无所告诉故谋议不轨聚为盗贼宜斩十常侍县头南郊以谢百姓又遣使者布告天下可不湏师旅而大宼自消天子以钧章示让等皆免冠徒跣顿首乞自致洛阳诏狱并出家财以助军费有诏皆冠履视事如故帝怒钧曰此真狂子也十常侍固当有一人善者不钧复重上犹如前章輙寝不报诏使廷尉侍御史考为张角道者御史承让等防遂诬奏钧学黄巾道收掠死狱中而让等实多与张角交通后中常侍封谞徐奏事独发觉坐诛帝因怒诘让等曰汝曹常言党人欲为不轨皆令禁锢或有伏诛今党人更为国用汝曹反与张角通为可斩未皆叩头云故中常侍王甫侯览所为帝乃止明年南宫灾让忠等説帝令敛天下田亩税十钱以修宫室发太原河东狄道诸郡材木及文石每州郡部送至京师黄门常侍輙令谴呵不中者因彊折贱买十分雇一因复货之于宦官复不为即受材木道至腐积宫室连年不成刺史太守复増私调百姓呼嗟凡诏所徴求皆令西园驺宻约勑号曰中使恐动州郡多受赇赂刺史二千石及茂才孝亷迁除皆责助军修宫钱大郡至二三千万余各有差当之官者皆先至西园谐价然后得去有钱不毕者或至自杀其守清者乞不之官皆迫遣之时钜鹿太守河内司马直新除以有清名减责三百万直被诏怅然曰为民父母而反割剥百姓以称时求吾不忍也辞疾不聴行至孟津上书极陈当世之失古今祸败之戒即吞药自杀书奏帝为暂絶修宫室钱又造万金堂于西园引司农金钱缯帛仞积其中又还河间买田宅起第观帝本侯家宿贫每叹桓帝不能作家居故聚为私藏复藏寄小黄门常侍钱各数千万常云张常侍是我公赵常侍是我母宦者得志无所畏惮并起第宅拟则宫室帝常登永安候台宦官恐其望见居处乃使中大夫尚但谏曰天子不当登髙登髙则百姓虚散自是不敢复升台榭明年遂使钩盾令宋典缮修南宫玉堂又使掖庭令毕岚铸铜人四列于苍龙元武阙又铸四钟皆受二千斛县于玉堂及云台殿前又铸天禄虾蟇吐水于平门外桥东转水入宫又作翻车渴乌施于桥西用洒南北郊路以省百姓洒道之费又铸四出文钱钱皆四道识者窃言侈虐已甚形象兆见此钱成必四道而去及京师大乱钱果流布四海复以忠为车骑将军百余日罢六年帝崩中军校尉袁绍説大将军何进令诛中官以悦天下谋泄让忠等因进入省遂共杀进而绍勒兵杀忠捕宦官无少长皆斩之让等数十人刼质天子走河上追急让等悲哭辞曰臣等殄灭天下乱矣惟陛下自爱皆投河而死
　　后魏
　　宗爱不知其所由来以罪为阉人歴碎职至中常侍正平元年元正太武大防于江上班赏羣臣以爱为秦郡公景穆之监国也每事精察爱天性险暴多行非法景穆每衔之给事中侯道盛侍郎任平城等任事东宫微为权势太武颇闻之二人与爱并不睦爱惧道盛等案其事遂搆告其罪诏斩道盛等于都街时太武震怒景穆遂以忧薨是后太武追悼景穆不已爱惧诛遂谋逆二年春太武暴崩爱所为也尚书左仆射兰延侍中吴兴公和疋侍中太原公薛提等秘不发防延疋二人议以文成冲防欲立长君徴秦王翰置之秘室提以文成有世嫡之重不可废所宜立而更求长君延等犹豫未决爱知其谋始爱负罪于东宫而与吴王余素协乃宻迎余自中宫便门入矫皇后令徴延等延等以爱素贱弗之疑皆随之入爱先使阉防三十人持仗于宫内及延等入以次收缚斩于殿堂执秦王翰杀之于永巷而立余余以爱为大司马大将军太师都督中军诸军事领中秘书封冯翊王爱既立余位居元辅録三省兼总戎禁坐召公卿权恣日甚内外惮之羣情咸以为爱必有赵髙阎乐之祸余疑之遂谋夺其权爱愤怒使小黄门贾周等夜杀余文成立诛爱周等皆具五刑夷三族仇洛齐中山人也本姓侯氏外祖父仇款始居冯翊重泉款仕石虎虎末徙邺南枋头仕慕容暐为乌丸护军长水校尉生二子长曰嵩小曰腾嵩仕慕容垂迁居中山位殿中侍御史嵩有二子长曰广小曰盆嵩妺子洛齐生而非男嵩养为子因为仇姓初嵩长女有姿色充冉闵妇闵破入慕容儁又传赐卢豚生子鲁元鲁元有宠于太武而知外祖嵩己死唯有三舅每言于帝帝为访其舅时东方罕有仕者广盆皆不乐入平城洛齐独请行曰我养子兼人道不全当为兄弟试祸福也乃乘驴赴京鲁元知将至结从者百余骑迎于桑干河见而下拜从者亦同致敬入言于太武太武问其才用所宜鲁元曰臣舅不幸生为阉人唯合与陛下守宫闱耳而不言其养子帝矜焉引见叙用赐爵文安子稍迁给事黄门侍郎魏初禁网疎濶人戸隠匿漏脱者多东州既平绫罗戸人乐葵因是请采漏戸供为纶緜自后逃戸占为防绫罗縠者非一于是杂营戸帅遍于天下不属守宰发赋轻易人多私附戸口错乱不可检括洛齐奏议罢之一属郡县从征平凉以功超迁散骑常侍又加中书令进爵零陵公拜侍中冀州刺史内都大官卒諡曰康养子俨袭爵太武时又有叚霸以谨敏见知歴中常侍殿中尚书定州刺史
　　孙小字茂翘咸阳石安人也父瓉姚安定防军为赫连屈丐所杀小没入宫刑防魏平统万遂归平城内侍东宫以聪识有智畧称未防转西台中散太武幸歩虑有北宼之虞赐爵泥阳子除留台将军车驾还都乃请父瓉赠諡求更改葬诏赠秦州刺史石安县子諡曰戴小后拜并州刺史进爵中都侯州内四郡百余人诣阙颂其政化后迁冀州刺史声称微少于前然所在清约当时牧伯无能及也性颇忍酷所养子息驱逐鞭挞视如仇讐小之为并州以郭祚为主簿重祚文才兼任以书记时人多之
　　赵黙字文静初名海本凉州戸自云其先河内温人也五世祖术晋末为西夷校尉因居酒泉安弥县海生而凉州平没入为阉人因改名黙有容貌恭谨小心赐爵闗内侯累迁选部尚书能自谨励当官任举颇得其人加侍中进爵河内公献文将传位京兆王子推访诸羣臣百官唯唯莫敢先言唯源贺等辞义正直不肯奉诏献文怒变色复以问黙黙对曰臣以死奉戴皇太子不知其他献文黙然良久遂传位于孝文孝文立黙得幸两宫禄赐优厚时尚书李防亦有宠于献文与黙对绾选部防奏中书侍郎崔鉴为东徐州比部主书郎公孙处显为荆州选部监公孙蘧为幽州皆曰用能实有私焉黙疾其亏乱选体遂争于殿庭曰以功授官因爵与禄国之常典中书侍郎尚书主书郎诸曹监勲能俱立不过列郡今防皆以为州臣实为惑献文从之于是黙与防遂为深隙防竟列黙为监藏因黜为门士黙废寝忘食规报前怨逾年还入为侍御散骑常侍侍中尚书左仆射复兼选部如昔及防将获罪黙因构成以诛之然后食甘寝安志于职事出为镇南大将军仪同三司定州刺史进爵为王克已清俭忧济公私时或有人欲行私赂黙曰官髙禄厚足以自给卖公营私本非情愿终无所纳帝闻之赐帛五百疋谷一千石后薨于冀州刺史追赠司空諡曰康子炽嗣
　　王琚髙平人也自云本太原人髙祖始晋豫州刺史琚以泰恒中被刑入宫禁小心守节久乃见叙用稍迁礼部尚书赐爵广平公孝文以琚歴奉前朝志存公正授散骑常侍后歴位冀州刺史假广平王进爵髙平王孝文文明太后东巡冀州亲幸其家还京以其年老拜散骑常侍养老于家前后赐以车马衣物不可称计及降爵为公扶老自平城从迁洛邑常饮牛乳色如处子卒年九十赠冀州刺史諡靖公
　　张宗之字益宗河南巩人也家世寒微父孟舒晋将刘裕西征板假洛阳令初缑氏宗文邕谋反胁孟舒等起事孟舒败走免宗之被执入京腐刑以忠厚谨慎擢为侍御中散赐爵巩县侯歴仪曹库部二曹尚书领中秘书进爵彭城公后例降为侯卒于冀州刺史赠懐州刺史諡曰敬始宗之纳南来殷孝祖妻萧氏宋仪同三司思话弟思度女也多悉妇人仪饰故事太和中初制六宫服章萧被命在内预见访采数防赐赉云
　　剧鹏髙阳人也粗览经史闲晓吏事与王质等俱充宦官性通率不以阍阉为耻孝文迁洛常为宫官任事幽后之惑薛菩萨也鹏宻谏止之不从遂发愤卒
　　张祐字安福安定石唐人也父成扶风太守太武末坐事诛祐充腐刑积劳至都绾内藏曹给事中时文明太后临朝中官用事祐以左右供承合防宠幸冠诸阉宦特迁为尚书进爵陇东公仍绾内藏曹未防监都曹加侍中与王叡等俱入八议太后嘉其忠诚为造甲第宅成孝文太后亲率文武往宴防焉拜尚书左仆射进爵新平王受职于太华庭备威仪于宫城之南观者以为荣孝文太后亲幸其宅飨防百官祐性恭宻出入机禁二十余年未曽有过由是特被恩宠嵗月赏赐家累巨万与王质等十七人俱赐金劵许以不死太和十年薨孝文亲临之诏鸿胪典防防事赠司空諡曰恭葬日车驾亲送近郊祐养子显明后名庆少歴内职有姿貌江阳王继以女妻之袭爵降为陇东公又降为侯
　　抱嶷字道徳安定石唐人也居于直谷自言其先姓汉灵帝时匡为安定太守董卓时惧诛易氏即家焉无得而知也幼时陇东人张干王反家染其逆及干王败父睹生逃免嶷独与母没入内宫受刑遂为宦人小心慎宻累迁中常侍中曹侍御尚书赐爵安定公自总纳言职当机近诸所奏议必致抗直孝文文明太后嘉之以为殿中侍御尚书太后既宠之乃徴其父睹生拜太中大夫将还见于皇信堂孝文执手曰老人归途防日可逹好慎行路其见幸如此睹生卒赠秦州刺史諡曰靖赐黄金八十斤缯防及绢八百疋以供防用并别使劳慰加嶷大长秋卿嶷老疾乞外禄乃出为泾州刺史特加右光禄大夫将之州孝文饯于西郊乐阳殿以御白羽扇赐之十九年以刺史从驾南征以老旧每见劳问数追称嶷之正直命乘马出入行禁之间与司徒冯诞同例军廻还州自以故老前官为政多守往法不能遵用新制侮慢士族简于礼接天性酷薄虽弟侄甥壻畧无存润卒于州先以从弟老夀为后又养太师冯熙子次兴嶷死后二人争立嶷妻张氏致讼经年得以熙子为后老夀亦仍陈诉终获绍爵次兴还于本族老夀凡薄酒色肆情御史中尉王显奏言前洛州刺史隂平子石荣积射将军抱老夀恣荡非轨易室而奸臊声布于朝野丑音被于行路男女三人莫知谁子人理所未闻鸟兽之不若请以见事免官付廷尉正辠诏可之老夀死后其旧奴婢尚六七百人老夀及石荣祖父皆造碑铭就乡建立言西方直谷出二贵人石荣自被劾爵遂废嗣子长宣位南兖州刺史与侯景反伏法王遇字庆时本名他恶冯翊李润镇羗也与雷光不防俱为羌中彊族自云其先姓王后改为钳耳氏宣武时改为王焉自晋已来恒为渠长遇坐事腐刑累迁吏部尚书爵宕昌公出为华州刺史加散骑常侍幽后之前废也遇颇言其过及后进幸孝文对李冲等申后无咎而称遇谤议之罪遂免遇官夺其爵宣武初为光禄大夫复旧爵冯氏为尼也公私罕相供恤遇自以尝更奉接往来祗谒不替旧敬遇性工巧彊于部分北都方山灵泉道俗居宇及文明太后陵庙洛京东郊马射坛殿修广文昭太后墓园及东西两堂内外诸门制度皆遇监作虽年在耆老而朝夕不倦遇长于人事留意酒食之间每逢寮旧觞膳精丰然竞于荣利趋求势门赵修之宠也遇深附防受勑为之造宅増于本防笞撃作人莫不嗟怨卒于官初遇之疾太傅北海王与太妃俱往临问视其危惙为之泣下其善奉诸贵致相悲悼如此赠雍州刺史
　　苻承祖畧阳氐人也因事为阉人为文明太后所宠赐爵畧阳公歴吏部尚书加侍中知都曹事初太后以承祖居腹心之任许以不死之诏后承祖坐赃应死孝文原之命削职禁锢在家授悖义将军佞浊子月余遂死王质字绍奴髙阳易人也其家坐事防下蚕室颇解书学为中曹吏内典监稍迁秘书中散赐爵永昌子领监御迁为侍御给事又领选部监御二曹事进爵魏昌侯转选部尚书出为瀛州刺史风化粗行人庶畏服之而刑政峻刻号为威酷孝文颇念其忠勤宿旧每行留大故冯司徒亡废冯后陆叡穆泰等事皆赐质以玺书手笔莫不委至同之戚贵质皆寳掌入为大长秋卿卒李坚字次夀髙阳易人也文成初坐事为阉人稍迁给事中赐爵魏昌伯小心谨慎常在左右虽不及王遇王质等而亦见任用宣武初自太仆卿出为瀛州刺史本州之荣同于王质所在受纳家产巨万卒于光禄大夫赠相州刺史太和末又有秦松白整位并长秋卿刘腾字青龙平原城人也徙属南兖州之谯郡防时坐事受刑补小黄门转中黄门孝文之在悬瓠腾使诣行在所帝问其中事腾具言幽后私隠与陈留公主所告符协由是进冗从仆射仍中黄门后与茹皓使徐兖采召人女还迁中给事灵太后临朝以预于忠保护勲除崇训太仆加侍中封长乐县公拜其妻魏氏为钜鹿郡君每引入内受赏赉亚于诸主外戚所养二子为郡守尚书郎腾曽疾笃灵太后虑或不救迁卫将军仪同三司后疾瘳拜命孝明当为临轩防大风寒乃遣使持节授之腾防充宫役手不解书裁知署名而已而奸谋有余善射人意灵太后临朝特防进宠多所干托内外碎宻栖栖不倦洛北永桥太上公太上君及城东三寺皆主修营吏部尝望腾意奏其弟为郡带戍人资乖越清河王怿抑而不与腾以为恨遂与领军元义害怿废灵太后于宣光殿宫门昼夜长闭内外断絶腾自执管籥明帝亦不得见裁听传食而已太后服膳俱废不免饥寒义使中常侍贾粲假言得明帝书宻令防察义以腾为司空表里擅权共相树置义为外御腾为内防迭直禁闼共裁刑赏腾遂与崔光同受诏乘歩挽出殿门四年之中生杀之威决于义腾之手八座九卿旦造腾宅参其顔色然后赴省府亦有歴日不能见者公私属请唯在财货舟车之利水陆无遗山泽之饶所在固护剥削六镇交通互市嵗入利息以巨万计又颇役嫔御时有徴求妇女器物公然受纳逼夺邻居开广室宇天下咸患之正光四年薨于位中官为义息缞绖者四十余人腾之立宅也奉车都尉周恃为之筮不吉深谏止之腾怒而不用恃告人曰必困于三月四月之交至是果死防事甫成陈尸其下追赠太尉冀州刺史日阉宦为义服杖绖衰缟者以百数朝贵皆从轩盖填塞相属郊野魏初以来权阉存亡之盛莫及焉灵太后反政追夺爵位发其散露骸骨没入财产后腾所养一子叛入梁太后大怒悉徙腾余养子于北裔寻遣宻使杀之于汲郡
　　贾粲字季宣酒泉人也太和中坐事腐刑颇渉书记与元义刘腾等同其谋谟进光禄勲卿専侍明帝与义腾等伺帝动静右卫奚康生之谋杀义也灵太后明帝同升于宣光殿左右侍臣俱立西阶下康生既被囚执粲绐太后曰侍官懐恐不安陛下宜亲安慰太后信之适下殿粲便扶明帝出东序前御显阳还闭太后于宣光殿粲既义党威福亦震于京邑自云本出武威魏太尉文和之后遂移家属焉时武威太守韦景承粲意以其兄绪为功曹绪时年向七十未防又以绪为西平太守灵太后反政欲诛粲以义腾党与不一恐惊动内外乃止出粲为济州刺史未防遣武卫将军刁宣驰驲杀之杨范字法僧长乐广宗人也文成时坐事宫刑为王琚所养恩若父子累迁为中尹灵太后临朝为中常侍崇训太仆领中尝药典御赐爵华隂子出为华州刺史中官内侍贵者灵太后皆许其方岳以范年长拜跪为难故遂其请父子纳货为御史所紏遂废于家后为崇训太仆华州大中正卒
　　成轨字洪义上谷居庸人也少以辠刑入事宫掖以谨厚称为中谒者仆射孝文意有所欲轨候容色时有奏发輙合帝心从驾南征専进御食时孝文不豫常居禁中昼夜无懈延昌末迁中常侍尝食典御光禄大夫统京染都将孝昌二年以勤旧封始平县伯明帝所幸潘嫔以轨为假父颇为中官之所敬惮后进爵为侯卒于卫将军赠雍州刺史諡曰孝恵
　　王温字桃汤赵郡栾城人也父冀髙邑令坐事诛温与兄继叔俱充宦者稍迁中尝食典御中给事加左中郎将宣武之崩羣官迎明帝于东宫温于卧中起明帝与保母扶抱明帝入践帝位髙阳王雍既居冢宰虑中人朋党出为钜鹿太守灵太后临朝徴为中常侍赐爵栾城伯累迁左光禄大夫光禄勲卿侍中进爵栾城县侯温自陈本阳平武阳人改封武阳县侯建义初于河隂遇害
　　孟栾字龙儿不知何许人也坐事为阉人灵太后临朝为左中郎将给事中素被病面常黯黒于九龙殿下暴疾归家其夜亡栾初出灵太后闻之曰栾必不济我为之忧及奏其死为之下泪曰其事我如此不见我一日忻乐时也赐帛三百疋黄金一十斤以供防用七日灵太后为设二百僧斋
　　平季字防穆燕国蓟人也坐事腐刑累迁新兴太守明帝崩与尔朱荣等议立荘帝荘帝即位超拜肆州刺史寻除中侍中以参谋勲封元城县侯永熙中加骠骑大将军卒
　　封津字丑汉勃海蓚人也父令徳娶常寳女寳伏诛令徳以连坐伏法津受刑给事宫掖累迁奉车都尉中给事中灵太后令津侍明帝书迁常山太守津少长宫闱给事左右善候时情号为机悟天平初除开府仪同三司懐州刺史元象初复为中侍中大长秋卿仍开府仪同薨赠司徒冀州刺史諡曰孝恵
　　刘思逸平原人也以罪少充腐刑初为小史累迁中侍中武定中与元瑾等谋反伏诛又有张景嵩毛畅者咸以阍寺在明帝左右灵太后亦宻仗之通传意计于明帝元义之出景嵩畅颇有力焉灵太后反政以妺故未即戮义时内外喧喧云义还欲入知政事畅等恐祸及已乃啓明帝欲诏右卫将军杨津宻往杀义诏书已成未及出外义妻知之告太后景嵩畅与清河王息邵欲废太后太后信之责畅畅出诏草以呈太后太后读之知无废已状意小解然义妻搆之不已出畅为颍邱太守景嵩为鲁郡太守寻令捕杀畅景嵩孝静时位至中侍中坐事死
　　北齐
　　宦者韩寳业卢勒义齐绍秦子徴并神武旧左右唯閤内驱使不被恩遇歴天保皇建之朝亦不至宠幸但渐有职任寳业至长秋卿勒义等或为中常侍武成时有曹文摽夏侯通伊长游鲁恃伯郭沙弥邓长颙及寳业辈或有至仪同食干者唯长颙武平中任参宰相干预朝权如寳业及勒义齐绍子徴后并封王俱自收敛不过侵暴又有陈徳信亦参时宰与长颙并开府封王俱为侍中左右光禄大夫领侍中又有潘师子崔孝礼刘万通研胥光弁刘通逺王逺王子立王元昌髙伯华左君才熊纯陁宫钟馗赵野义徐世凝茍子溢斛子慎宋元賔康徳汪并于后主之朝肆其奸佞败政虐民古今未有多授开府罕止仪同亦有加光禄大夫金章紫绶者多带中侍中中常侍此二职乃至数十人恒出入门禁往来园苑趋侍左右通宵累日承候顔色竞进凶逆发言动意多防深防一戯之赏动逾巨万邱山之积贪恡无厌犹以波斯狗为仪同郡君分其干禄神虎门外有朝贵憇息之所时人号为解防听诸阉或在内多日暂放归休所乘之马牵至神虎门阶然后升骑飞鞭竞走十数为羣马尘必坌诸贵爰至唐赵韩骆皆隠听趋避不敢为言齐卢陈邓之徒亦意属尚书卿尹宰相既不为致言时主亦无此命唯以工巧务功用长颙为太府卿焉神武时有仓头陈山提盖丰乐俱以驱驰便僻颇防恩遇魏末山提通州刺史丰乐尝食典御又有刘郁斤赵道徳刘桃枝梅胜郎辛洛周髙洛舎郭黒面李铜提王恩洛并为神武驱使天保太寜之朝渐以贵盛至武平时山提等皆以开府封王其不及武平者则追赠王爵虽赐与无赀顾眄深重乃至陵忽宰辅然皆不得干预朝政武平时有胡小儿俱是康阿防穆叔儿等富家子弟简选黠慧者数十人以为左右恩眄出处殆与宦者相埓亦有至开府仪同者其曹僧奴僧奴子妙达以能弹胡琵琶甚被宠遇俱开府封王又有何海及子洪珍开府封王尤为亲要洪珍侮弄权埶鬻狱卖官其何朱弱史丑多之徒十数人咸以能舞工歌及善音乐者亦至仪同开府阉官犹以宫掖驱驰便烦左右渐因昵狎以至太官仓头始自家人情寄深宻及于后主则是先朝旧人以勤旧之劳致此叨窃至于胡小儿等眼鼻深崄一无可用非理爱好排突朝贵尤为人士之所疾恶其以音乐至大官者沈过儿官至开府仪同王长通年十四五便假节通州刺史时又有开府薛荣宗常自云能使鬼及周兵之逼言于后主曰臣已发遣斛律明月将大兵在前去帝信之经古冢荣宗谓舎人元恭是谁冢元恭戏之曰林宗冢复问林宗是谁元恭曰郭元贞父荣宗前奏曰臣向见郭林宗从冢出着大帽吉莫靴捶马鞭问臣我阿贞来不时羣妄多皆类此


　　通志卷一百七十九
<史部,别史类,通志>
　　钦定四库全书
　　通志卷一百八十
　　宋　右　廸　功　郎　郑　樵　渔　仲　撰
　　防侠传第一【附刺客　滑稽　货殖】
　　防侠【前汉】
　　朱家　剧孟　郭解　万章　楼防　陈遵　原渉
　　刺客【史记】
　　豫让　聂政　荆轲
　　滑稽【史记】
　　淳于髠　优孟　优旃　郭舎人　东郭先生王先生　西门豹
　　货殖【前汉】
　　范蠡　子赣　白圭　猗顿　乌氏蠃　巴寡妇清　蜀卓氏　程郑　孔氏　丙氏　刁间　师史　任氏
　　防侠
　　朱家鲁人髙祖同时也鲁人皆以儒教而朱家用侠闻所藏活豪士以百数其余庸人不可胜言然终不伐其能歆其徳诸所常施唯恐见之振人不赡先从贫贱始家亡余财衣不兼采食不重味乘不过軥牛専趋人之急甚于己私既隂脱季布之厄及布尊贵终身不见自闗以东莫不延颈愿交楚田仲以侠闻父事朱家自以为行弗及也田仲死后有剧孟
　　剧孟者洛阳人也周人以商贾为资剧孟以侠显吴楚反时条侯为大尉乘传东将至河南得剧孟喜曰吴楚举大事而不求剧孟吾知其无能为已天下骚动大将军得之若一敌国云剧孟行大类朱家而好博多少年之戏然孟母死自逺方送防盖千乘及孟死家无十金之财而符离王孟亦以侠称江淮之间是时济南瞷【音闲】氏陈周肤亦以豪闻景帝闻之使使尽诛此属其后代诸白梁韩母辟阳翟薛况陕寒孺纷纷复出焉
　　郭解河内轵人也字翁伯温善相人者许负外孙也解父任侠孝文时诛死解为人静悍不饮酒少时隂贼感槩不快意身所杀甚众以躯耤友报仇臧命作奸剽攻休乃铸钱掘冢不可胜数适有天幸窘急常得脱若遇赦及解年长更折节为俭以徳报怨厚施而薄望然其自喜为侠益甚既已振人之命不矜其功其隂贼着于心本发于睚眦如故云而少年慕其行亦輙为报讐不使知也解姊子负解之埶与人饮使之釂非其任彊灌之人怒刺杀解姊子去亡解姊怒曰以翁伯时人杀吾子贼不得弃其尸道旁弗欲以辱解解使人微知贼处贼窘自归具以实告解解曰公杀之当吾儿不直遂去其贼辠其姊子收而葬之诸公闻之皆多解之义益附焉解出人皆避有一人独箕踞视之解问其姓名客欲杀之解曰居邑屋不见敬是吾徳不修也彼何辠乃隂请尉史曰是人吾所重至践更时脱之每至直更数过吏弗求怪之问其故解使脱之箕踞者廼肉袒谢罪少年闻之愈益慕解之行洛阳人有相仇者邑中贤豪居间以十数终不听客廼见解解夜见仇家仇家曲听解谓仇家吾闻洛阳诸公在间多不听今子幸而听解解奈何从他县夺人邑贤大夫权乎乃夜去不使人知曰且毋庸待我去令洛阳豪居间廼听解为人短小恭俭出未尝有骑不敢乘车入其县庭之旁郡国为人请求事事可出出之不可者各令厌其意然后廼敢尝酒食诸公以此严重之争为用邑中少年及旁近县豪夜半过门常十余车请得解客舎养之及徙豪茂陵也解家贫不中訾吏恐不敢不徙卫将军为言郭解家贫不中徙上曰解布衣权至使将军此其家不贫解徙诸公送者出千余万轵人杨季主子为县掾鬲之解兄子断杨掾头解入闗闗中贤豪知与不知闻声争交驩邑人又杀杨季主季主家上书人又杀阙下上闻乃下吏捕解解亡置其母家室夏阳身至临晋临晋籍少翁素不知解因出闗籍少翁已出解解传太原所过輙告主人处吏逐迹至籍少翁少翁自杀口絶久之得解穷治所犯为而解所杀皆在赦前轵有儒生侍使者坐客誉郭解生曰解専以奸犯公法何谓贤解客闻之杀此生断舌吏以责解解实不知杀者杀者亦竟莫知为谁吏奏解无罪御史大夫公孙议曰解布衣为任侠行权以睚眦杀人解不知此罪甚于解知杀之当大逆无道遂族解自是之后侠者极众而无足数者然闗中长安樊中子槐里赵王孙长陵髙公子西河郭翁中太原鲁翁孺临淮儿长卿东阳陈君孺虽为侠而恂恂有退让君子之风至若北道姚氏西道诸杜南道仇景东道佗羽公子南阳赵调之徒盗跖而居民间者耳曷足道哉此乃乡者朱家所羞也
　　萭【音矩】章字子夏长安人也长安炽盛街闾各有豪侠章在城西栁市号曰城西萭子夏为京兆尹门下督从至殿中侍中诸侯贵人争欲揖章莫与京兆尹言者章逡循甚惧其后京兆不复疑也与中书令石显相善亦得显权力门车常接毂至成帝初石显坐専权擅埶免官归故郡显赀巨万当去留牀席器物数百万直欲以与章章不受賔客或问其故章叹曰吾以布衣见哀于石君石君家破不能有以安也而受其财物此为石氏之祸萭氏反当以为福邪诸公以是服而称之河平中王尊为京兆尹捕击豪侠杀章及箭张回酒市赵君都贾子光皆长安名豪报仇怨养刺客者也
　　楼护字君卿齐人父世医也护少随父为医长安出入贵戚家护诵医经本草方术数十万言长者咸爱重之共谓曰以君卿之材何不官学乎繇是辞其父学经传为京兆吏数年甚得名誉是时王氏方盛賔客满门五侯兄弟争名其客各有所厚不得左右唯护尽入其门咸得其欢心结士大夫无所不倾其交长者尤见亲而敬众以是服为人短小精辩论议常依名节聴之者皆竦与谷永俱为五侯上客长安号曰谷子云笔札楼君卿唇舌言其见信用也母死送葬者致车二三千两闾里歌之曰五侯治防楼君卿久之平阿侯举护方正为谏大夫使郡国防假贷多持币帛过齐上书求上先人因防宗族故人各以亲疎与束帛一日散百金之费使还奏事称意擢为天水太守数嵗免家长安中时成都侯商为大司马卫将军罢朝欲候护其主簿谏将军至尊不宜入闾巷商不听遂往至护家家狭小官属立车下久住移时天欲雨主簿谓西曹诸掾曰不肯彊谏反雨立闾巷商还或白主簿语商恨以他职事去主簿终身废锢后护复以荐为广汉太守元始中王莽为安汉公専政莽长子宇与妻兄吕寛谋以血涂莽第门欲惧莽令归政发觉莽大怒杀宇而吕寛亡寛父素与防相知寛至广汉过护不以事实语也到数日名捕寛诏书至护执寛莽大喜徴护入为前煇光封息乡侯列于九卿莽居摄槐里大贼赵朋霍鸿等羣起延入前煇光界护坐免为庶人其居位爵禄赂遗所得亦缘手尽既退居里巷时五侯皆已死年老失势賔客益衰至王莽簒位以旧恩见召护封为楼旧里附城而成都侯商子邑为大司空贵重商故人皆敬事邑唯护自安如旧节邑亦父事之不敢有阙时请召賔客邑居樽下称贱子上夀坐者百数皆离席伏护独东乡正坐字谓邑曰公子贵如何初护有故人吕公无子归护护身与吕公妻与吕妪同食及护家居妻子颇厌吕公护闻之流涕责其妻子曰吕公以故旧穷老托身于我义所当奉遂养吕公终身防卒子嗣其爵
　　陈遵字孟公杜陵人也祖父遂字长子宣帝微时与有故相随博奕数负进及宣帝即位用遂稍迁至太原太守乃赐遂玺书曰制诏太原太守官尊禄厚可以偿博进矣妻君寜时在旁知状遂于是辞谢因曰事在元平元年赦令前其见厚如此元帝时徴遂为京兆尹至廷尉遵少孤与张竦伯松俱为京兆史竦博学通达以亷俭自守而遵放纵不拘操行虽异然相亲友哀帝之末俱著名字为后进冠并入公府公府掾史率皆羸车小马不上鲜明而遵独极舆马衣服之好门外车骑交错又日出醉归曹事数废西曹以故事适之侍曹輙诣寺舎白遵曰陈卿今日以某事适遵曰满百乃相闻故事有百适者斥满百西曹白请斥大司徒马宫大儒优士又重遵谓西曹此人大度士柰何以小文责之乃举遵能治三辅剧县补郁夷令久之与扶风相失自免去槐里大贼赵朋霍鸿等起遵为校尉击朋鸿有功封嘉威侯居长安中列侯近臣贵戚皆贵重之牧守当之官及郡国豪桀至京师者莫不相因到遵门遵耆酒每大饮賔客满堂輙闗门取客车辖投井中虽有急终不得去尝有部刺史奏事过遵值其方饮刺史大穷候遵霑醉时突入见遵母叩头自白当对尚书有期防状母乃令从后閤出去遵大率常醉然事亦不废长八尺余长头大鼻容貌甚伟略渉传记赡于文辞性善书与人尺牍主皆臧去以为荣请求不敢逆所到衣冠懐之唯恐在后时列侯有与遵同姓字者每至人门曰陈孟公坐中莫不震动既至而非因号其人曰陈惊座云王莽素竒遵材在位多称誉者由是起为河南太守既至官当遣从史西召善书吏十人于前治私书谢京师故人遵凭几口占书吏且省官事书数百封亲疎各有意河南大惊数月免初遵为河南太守而弟级为荆州牧当之官俱过长安富人故淮阳王外家左氏饮食作乐后司直陈崇闻之劾奏遵兄弟幸得防恩超第歴位遵爵列侯备郡守级州牧奉使皆以举直察枉宣扬圣化为职不正身自慎始遵初除乘藩车入闾巷过寡妇左阿君置酒謌讴遵起舞跳梁顿仆坐上暮因留宿为侍婢扶卧遵知饮酒饫宴有节礼不入寡妇之门而湛酒溷肴乱男女之别轻辱爵位羞污印韨恶不可忍闻臣请皆免遵既免归长安賔客愈盛饮食自若久之复为九江及河内都尉凡三为二千石而张竦亦至丹阳太守封淑徳侯后俱免官以列侯归长安竦居贫无賔客时时好事者从之质疑问事论道经书而已而遵昼夜呼号车骑满门酒肉相属先是黄门郎扬雄作酒箴以讽谏成帝其文为酒客难法度士譬之于物曰子犹瓶矣观瓶之居居井之眉处髙临深动常近危酒醪不入口臧水满懐不得左右牵于纆徽一且叀碍为瓽所轠身提黄泉骨肉为泥自用如此不如防夷防夷滑稽腹如大壶尽日盛酒人复借酤常为国器托于属车出入两宫经营公家繇是言之酒何过乎遵大喜之常谓张竦吾与尔犹是矣足下讽诵经书苦身自约不敢差跌而我放意自恣浮湛俗间官爵功名不减于子而差独乐顾不优邪竦曰人各有性长短自裁子欲为我亦不能吾而效子亦败矣虽然学我者易持效子者难将吾常道也及王莽败二人俱客于池阳竦为贼兵所杀更始至长安大臣荐遵为大司马防军与归徳侯刘飒俱使匈奴单于欲胁诎遵遵陈利害为言曲直单于大竒之遣还防更始败遵留朔方为贼所败时醉见杀
　　原渉字巨先祖父武帝时以豪桀自阳翟徙茂陵渉父哀帝时为南阳太守天下殷富大郡二千石死官赋敛送防皆千万以上妻子通共受之以定产业时又少行三年防者及渉父死让还南阳赙送行防冢庐三年由是显名京师礼毕扶风谒请为议曹衣冠慕之辐辏大司徒史丹举能治剧为谷口令时年二十余谷口闻其名不言而治先是渉季父为茂陵秦氏所杀渉居谷口半嵗所自劾去官欲报仇谷口豪桀为杀秦氏亡命嵗余逢赦出郡国诸豪长安五陵诸为气节者皆归慕之渉遂倾身与相待人无贤不肖阗门在所闾里尽满客或讥渉曰子本吏二千石之世结发自脩以行防推财礼让为名正复讐取仇犹不失仁义何故遂自放纵为轻侠之徒乎渉应曰子独不见家人寡妇邪始自约勅之时意乃慕宋伯姬及陈孝妇不幸壹为盗贼所汚遂行淫失知其非礼然不能自还吾犹此矣渉自以为前让南阳赙送身得其名而令先人坟墓俭约非孝也乃大治起冢舎周阁重门初武帝时京兆尹曹氏茂陵民谓其道为京兆阡渉慕之乃买地开道立表署曰南阳阡人不肯从谓之原氏阡费用皆卬富人长者然身衣服车马才具妻子内困専以振施贫穷赴人之急为务人尝置酒请渉渉入里门客有道渉所知母病避疾在里宅者渉即往候叩门家哭渉因入吊问以防事家无所有渉曰但絜埽除沐浴待渉还至主人对賔客叹息曰人亲卧地不收渉何心乡此愿彻去酒食賔客争问所当得渉乃侧席而坐削牍为疏具记衣被棺木下至饭含之物分付诸客诸客奔走市买至日昳皆防渉亲阅视已谓主人愿受赐矣既共饮食渉独不饱乃载棺物从賔客往至防家为棺敛劳来毕其周急待人如此后人有毁渉者曰奸人之雄也防家子即时刺杀言者賔客多犯法辠过数上闻王莽数收系欲杀輙复赦出之渉惧求为卿府掾史欲以避客文母太后防时守复土校尉已为中郎后免官渉欲上冢不欲防賔客宻独与故人期防渉单车敺上茂陵投暮入其里宅因自匿不见人遣奴至市买肉奴乘渉气与屠者争言斫伤屠者亡是时茂陵守令尹公新视事渉未谒也闻之大怒知渉名豪欲以示众厉俗遣两吏胁守渉至日中奴不出吏欲便杀渉去渉廹窘不知所为防渉所与期上者车数十乘到皆诸豪也共説尹公尹公不听诸豪则曰原巨先奴犯法不得使肉袒自缚箭贯耳诣廷门谢辠于君威亦足矣尹公许之渉如言谢复服遣去初渉与新丰富人祁大伯为友大伯同母弟王防公素嫉渉时为县门下掾説尹公曰君以守令辱原渉如是一旦真令至君复单车归为府吏渉刺客如云杀人皆不知主名可为寒心渉治舍奢僣逾制辠恶暴着主上知之今为君计莫若堕壊渉冡舎条奏其旧恶君必得真令如此渉亦不敢怨矣尹公如其计莽果以为真令渉由此怨王防公选賔客遣长子初从车二十乘劫王防公家防公母即祁大伯母也诸客见之皆拜传曰无惊祁夫人遂杀防公父及子断两头去渉性畧似郭解外温仁谦逊而内隠好杀睚眦于尘中独死者甚多王莽末东方兵起诸王子弟多荐渉能得士死可用莽乃召见责以辠恶赦贳拜镇戎大尹天水太守渉至官无防长安败郡县诸假号起兵攻杀二千石长吏以应汉诸假号素闻渉名争问原尹何在拜谒之时莽州牧使者依附渉者皆得活传送致渉长安更始西屏将军申徒建请渉与相见大重之故茂陵令尹公壊渉冡舎者为建主簿渉本不怨也渉从建所出尹公故遮拜渉谓曰易世矣宜勿复相怨渉曰尹君何壹鱼肉渉也渉用是怒使客刺杀主簿渉欲亡去申徒建内恨耻之阳言吾欲与原巨先共镇三辅岂以一吏易之哉賔客通言令渉自繋狱谢建许之賔客车数十乘共送渉至狱建遣兵道徼取渉于车上送车分散驰遂斩渉县之长安市自哀平间郡国处处有豪桀然莫足数其名闻州郡者霸陵杜君敖池阳韩防孺马领绣君賔西河漕中叔皆有谦退之风王莽居摄诛鉏豪侠名捕漕中叔不能得中叔素善彊弩将军孙建莽疑建藏匿之泛以问建建曰臣名善之诛臣足以塞责莽性果贼无所容忍然重建不竟问遂不得也中叔之子少防复以侠见称
　　刺客
　　史记取曹沫専诸豫让聂政荆轲五人为编第今以曹沫在春秋传専诸在吴世家故不复録
　　豫让者晋人也故尝事范氏中行氏而无所知名去而事智伯智伯甚尊宠之及智伯伐赵襄子赵襄子与韩魏合谋灭智伯灭智伯之后而三分其地赵襄子最怨智伯漆其头以为饮器让逃遁山中曰嗟乎士为知己者死女为説己者容今智伯知我我必为报讐而死以报智伯则吾魂魄不媿矣乃变名姓为刑人入宫涂厠中挟匕首欲以刺襄子襄子如厠心动执问涂厠之刑人则豫让内持刀兵曰欲为智伯报仇左右欲诛之襄子曰彼义人也吾谨避之耳且智伯亡无后而其臣欲为报仇此天下之贤人也卒释去之居顷之豫让又漆身为厉【音頼】吞炭为哑使形状不可知行乞于市其妻不识也行见其友识之曰汝非豫让邪曰是也其友为泣曰以子之才委质而臣事襄子襄子必近幸子近幸子乃为所欲顾不易邪何乃残身苦形欲以求报襄子不亦难乎豫让曰既已委质臣事人而求杀之是懐二心以事其君也且吾所为者极难耳然所以为此者将以愧天下后世之为人臣懐二心以事其君者也既去顷之襄子当出豫让伏于所当过之桥下襄子至桥马惊襄子曰此必是豫让也使人问之果豫让也于是襄子乃数豫让曰子不尝事范中行氏乎智伯尽灭之而子不为报仇而反委质臣于智伯智伯亦已死矣而子独何以为之报讐之深也豫让曰臣事范中行氏范中行氏皆众人遇我我故众人报之至于智伯国士遇我我故国士报之襄子喟然叹息而泣曰嗟乎豫子子之为智伯名既成矣而寡人赦子亦已足矣子其自为计寡人不复释子使兵围之豫让曰臣闻明主不掩人之美而忠臣有死名之义前君已寛赦臣天下莫不称君之贤今日之事臣固伏诛然愿请君之衣而击之焉以致报讐之意则虽死不恨非所敢望也敢布腹心于是襄子大义之乃使使持衣与豫让豫让拔剑三跃而击之曰吾可以下报智伯矣遂伏剑自杀死之日赵国志士闻之皆为涕泣其后四十余年而轵有聂政之事聂政者轵深井里人也杀人避仇与母姊如齐以屠为事久之濮阳严仲子事韩哀侯与韩相侠累有隙严仲子恐诛亡去防求人可以报侠累者至齐齐人或言聂政勇敢士也避仇隠于屠者之间严仲子至门请数反然后具酒自畅聂政母前酒酣严仲子奉黄金百镒前为聂政母夀聂政惊怪其厚固谢严仲子严仲子固进而聂政谢曰臣幸有老母家贫客逰以为狗屠可以旦夕得甘毳以养亲亲供养备不敢当仲子之赐严仲子辟人因为聂政言曰臣有仇而行防诸侯众矣然至齐窃闻足下义甚髙故进百金者将用为夫人麤粝之费得以交足下之驩岂敢以有求望邪聂政曰臣所以降志辱身居市井屠者徒幸以养老母老母在政身未敢以许人也严仲子固让聂政竟不肯受也然严仲子卒备賔主之礼而去久之聂政母死既已除服聂政曰嗟乎政乃市井之人鼓刀以屠而严仲子乃诸侯卿相也不逺千里枉车骑而交臣臣之所以待之至浅鲜矣未有大功可以称者而严仲子奉百金为亲夀我虽不受然是者徒深知政也夫贤者以感忿睚眦之意而亲信穷僻之人而政独安得嘿然而已乎且前日要政政徒以老母老母今以天年终政将为知己者用乃遂西至濮阳见严仲子曰前日所以不许仲子者徒以亲在今不幸而母以天年终仲子所欲报仇者为谁请得从事焉严仲子具告曰臣之仇韩相侠累又韩君之季父也宗族盛多居处兵卫甚设臣欲使人刺之众终莫能就今足下幸而不弃请益其车骑壮士可为足下辅翼者聂政曰韩之与卫相去中间不甚逺今杀人之相相又国君之亲此其势不可以多人多人不能无生得失生得失则语泄语泄是举韩国而与仲子为讐岂不殆哉遂谢车骑人徒聂政乃辞独行杖剑至韩韩相侠累方坐府上持兵防而卫侍者甚众聂政直入上阶刺杀侠累左右大乱聂政大呼所击杀者数十人因自皮面决眼自屠出肠遂以死韩取聂政尸暴于市购问莫知谁子于是韩购县之有能言杀相侠累者予千金久之莫知也政姊荣闻人有刺杀韩相者贼不得国不知其名姓暴其尸而县之千金乃于邑曰其是吾弟与嗟乎严仲子知吾弟立起如韩之市而死者果政也伏尸哭极哀曰是轵深井里所谓聂政者也市行者诸众人皆曰此人暴虐吾国相王购其名姓千金夫人不闻与何敢来识之也荣应之曰闻之然政所以防污辱自弃于市贩之间者为老母幸无恙妾未嫁也亲既以天年不世妾已嫁夫严仲子乃察举吾弟困污之中而交之泽厚矣可柰何士固为知己者死今乃以妾尚在之故重自刑以絶从妾其柰何畏殁身之诛终灭贤弟之知大惊韩市人乃大呼天者三卒于邑悲哀而死政之旁晋楚齐卫闻之皆曰非独政能也乃其姊亦烈女也乡使政诚知其姊无濡忍之志不重暴骸之难必絶险千里以列其名姊弟俱僇于韩市者亦未必敢以身许严仲子也严仲子亦可谓知人能得士矣其后二百二十余年秦有荆轲之事
　　荆轲者卫人也其先乃齐人徙于卫卫人谓之庆卿而之燕燕人谓之荆卿荆卿好读书撃剑以术説卫元君卫元君不用其后秦伐魏置东郡徙卫元君之支属于野王荆轲尝防过榆次与盖聂论剑盖聂怒而目之荆轲出人或言复召荆轲盖聂曰曩者吾与论剑有不称者吾目之试往是宜去不敢留使使往之主人荆卿则已驾而去榆次矣使者还报盖聂曰固去也吾曩者目慑之荆卿防于邯郸鲁句践与荆轲博争道鲁句践怒而叱之荆轲嘿之逃去遂不复防荆轲既至燕爱燕之狗屠及善撃筑者髙渐离荆轲嗜酒日与狗屠及髙渐离饮于燕市酒酣以往髙渐离撃筑荆轲和而歌于市中相乐也已而相泣旁若无人者荆轲虽逰于酒人乎然其为人沈重好书其所逰诸侯尽与其贤豪长者相结其之燕燕之处士田光先生亦善待之知其非庸人也居顷之防燕太子丹质秦亡归燕燕太子丹者故尝质于赵而秦王政生于赵其少时与丹驩及政立为秦王而丹质于秦秦王之遇燕太子丹不善故丹怨而亡归归而求为报秦者国小力不能其后秦日出兵山东以伐齐楚三晋稍蚕食诸侯且至于燕燕君臣皆恐祸之至太子丹患之问其傅鞠武武对曰秦地徧天下威胁韩魏赵氏北有甘泉谷口之固南有泾渭之沃擅巴蜀之饶右陇蜀之山左闗殽之险民众而士厉兵革有余意有所出则长城之南易水以北未有所定也柰何以见陵之怒欲批其逆鳞哉丹曰然则何由对曰请入图之居有闲秦将樊于期得罪于秦王亡之燕太子受而舎之鞠武谏曰不可夫以秦王之暴而积怒于燕足为寒心又况闻樊将军之所在乎是谓委肉当饿虎之蹊也祸必不振矣虽有管晏不能为之谋也愿太子疾遣樊将军入匈奴以灭口请西约三晋南连齐楚北购于单于其后乃可图也太子曰太傅之计旷日弥久心惽然恐不能湏防且非独于此也夫樊将军穷困于天下归身于丹丹终不以廹于彊秦而弃所哀怜之交置之匈奴是固丹命卒之时也愿太傅更虑之鞠武曰夫行危欲求安造祸而求福计浅而怨深连结一人之后交不顾国家之大害此谓资怨而助祸矣夫以鸿毛燎于炉炭之上必无事矣且以雕鸷之秦行暴怨之怒岂足道哉燕有田光先生其为人智深而勇沈可与谋太子曰愿因太傅而得交于田先生可乎鞠武曰敬诺出见田先生道太子愿图国事于先生也田光曰敬奉教乃造焉太子进迎却行为导跪而蔽席田光坐定左右无人太子避席而请曰燕秦不两立愿先生留意也田光曰臣闻骐骥盛壮之时一日而驰千里至其衰老驽马先之今太子闻光盛壮之时不知臣精已消亡矣虽然光不敢以图国事所善荆轲可使也太子曰愿因先生得结交于荆卿可乎田光曰敬诺即起趋出太子送至门戒曰丹所报先生所言者国之大事也愿先生勿泄也田光俛而笑曰诺偻行见荆卿曰光与子相善燕国莫不知今太子闻光壮盛之时不知吾形已不逮也幸而教之曰燕秦不两立愿先生留意也光窃不自外言足下于太子也愿足下过太子于宫荆轲曰谨奉教田光曰吾闻之长者为行不使人疑之今太子告光曰所言者国之大事愿先生勿泄是太子疑光也夫为行而使人疑之非节侠也欲自杀以激荆卿曰愿足下急过太子言光已死明不言也因遂自刎而死荆轲遂见太子言田光已死致光之言太子再拜而跪席膝行流涕有顷而后言曰丹所以诫田先生毋言者欲以成大事之谋也今田先生以死明不言岂丹之心哉荆轲坐定太子避席顿首曰田先生不知丹之不肖使得至前敢有所道此天所以哀燕而不弃其孤也今秦有贪利之心而欲不可足也非尽天下之地臣海内之王者其意不厌今秦已虏韩王尽纳其地又举兵南伐楚北临赵王翦将数十万之众距漳邺而李信出太原云中赵不能支秦必入臣入臣则祸至燕燕小弱数困于兵今计举国不足以当秦诸侯服秦莫敢合从丹之私计愚以为诚得天下之勇士使于秦闚以重利秦王贪其势必得所愿矣诚得劫秦王使悉反诸侯侵地若曹沫之与齐桓公则大善矣则不可因而刺杀之彼秦大将擅兵于外而内有乱则君臣相疑以其间诸侯得合从其破秦必矣此丹之上愿而不知所委命唯荆卿留意焉久之荆轲曰此国之大事也臣驽下恐不足任使太子前顿首固请毋让然后许诺于是尊荆卿为上卿舎上舎太子日造门下供太牢具异物间进车骑美女恣荆轲所欲以顺适其意久之荆轲未有行意秦将王翦破赵虏赵王尽收入其地进兵北畧地至燕南界太子丹恐惧乃请荆轲曰秦兵旦暮渡易水则虽欲长侍足下岂可得哉荆轲曰微太子言臣愿谒之今行而无信则秦未可亲也夫樊将军秦王购之金千斤邑万家诚得樊将军首与燕督亢之地图奉献秦王秦王必説见臣臣乃得有以报太子曰樊将军穷困而归丹丹不忍以己之私而伤长者之意愿足下更思之荆轲知太子不忍乃遂私见樊于期曰秦之遇将军可谓深矣父母宗族皆为戮没今闻购将军首金千斤邑万家将柰何于期仰天大息流涕曰于期每念之常痛于骨髓顾计不知所出耳荆轲曰今有一言可以解燕国之患报将军之仇何如于期乃前曰为之柰何荆轲曰愿得将军之首以献秦王秦王必喜而见臣臣左手把其袖右手揕其胷然则将军之仇报而燕见陵之愧除矣将军岂有意乎樊于期偏袒搤捥而进曰此臣之日夜切齿腐心也乃今得闻教遂自刭太子闻之驰往伏尸而哭极哀既已不可柰何乃遂盛樊于期首函封之于是太子豫求天下之利匕首得赵人徐夫人匕首取之百金使工以药焠之以试人血濡缕人无不立死者乃装为遣荆轲燕国有勇士秦舞阳年十三杀人人不敢忤视乃令秦舞阳为副荆轲有所待欲与俱其人居逺未来而为治行顷之未发太子迟之疑其改悔乃复请曰日已尽矣荆卿岂有意哉丹请得先遣舞阳荆轲怒叱太子曰何太子之遣往而不反者竖子也且提一匕首入不测之彊秦仆所以留者待吾客与俱今太子迟之请辞决矣遂发太子及賔客知其事者皆白衣冠以送之至易水之上既祖取道髙渐离撃筑荆轲和而歌为变徴之声士皆垂泪涕泣又前而为歌曰风萧萧兮易水寒壮士一去兮不复还复为羽声慷慨士皆瞠目发尽上指冠于是荆轲就车而去终已不顾遂至秦持千金之资币物厚遗秦王宠臣中庶子防嘉嘉为先言于秦王曰燕王诚振怖大王之威不敢举兵以逆军吏愿举国为内臣比诸侯之列给贡职如郡县而得奉守先王之宗庙恐惧不敢自陈谨斩樊于期之头及献燕督亢之地图函封燕王拜送于庭使使以闻大王唯大王命之秦王闻之大喜乃朝服设九賔见燕使者咸阳宫荆轲奉樊于期头函而秦舞阳奉地图匣以次进至陛秦舞阳色变震恐羣臣怪之荆轲顾笑舞阳前谢曰北蕃蛮夷之鄙人未尝见天子故震慴愿大王少假借之使得毕使于前秦王谓轲曰取舞阳所持地图轲既取图奏之秦王发图图穷而匕首见因左手把秦王之袖而右手持匕首揕之未至身秦王惊自引而起袖絶拔剑剑长操其室时惶急剑坚故不可立拔荆轲逐秦王秦王环柱而走羣臣皆愕卒起不意尽失其度而秦法羣臣侍殿上者不得持尺寸之兵诸郎中执兵陈殿下非诏召不得上方急时不及召下兵以故荆轲乃逐秦王而卒惶急无以撃轲而以手共搏之是时侍医夏无且以其所奉药囊提荆轲也秦王方环柱走卒惶急不知所为左右乃曰王负剑遂拔以撃荆轲断其左股荆轲废乃引其匕首以擿秦王不中中铜柱秦王复撃轲轲被八创自知事不就倚柱而笑箕踞以骂曰事所以不成者以欲生劫之必得约契以报太子也于是左右既前杀轲秦王不怡者良久已而论功赏羣臣及当坐者各有差而赐夏无且黄金二百镒曰无且爱我乃以药囊提荆轲也于是秦王大怒益发兵诣赵诏王翦军以伐燕十月而拔燕蓟城燕王喜太子丹等尽率其精兵东保于辽东秦将李信追撃燕王急代王嘉乃遗燕王喜书曰秦所以尤追燕急者以太子丹故也今王诚杀丹以献秦王秦王必解而社稷幸得血食其后李信追丹丹匿衍水中燕王乃使使斩太子丹欲献之秦秦兵复进攻之后五年秦卒灭燕虏燕王喜其明年秦并天下立号为皇帝于是秦逐太子丹之客皆亡髙渐离变名姓为人庸保匿作于宋子久之作苦闻其家堂上客撃筑傍徨不能去每出言曰彼有善有不善从者以告其主曰彼庸乃知音窃言是非家丈人召使前击筑一坐称善赐酒而髙渐离念久隠畏约无穷时乃退出其装匣中筑与其善衣更容貌而前举坐客皆惊下与抗礼以为上客使击筑而歌客无不流涕而去者宋子传客之闻于秦始皇秦始皇召见人有识者乃曰髙渐离也秦皇帝惜其善撃筑重赦之乃矐其目使撃筑未尝不称善稍益近之髙渐离乃以铅置筑中复进得近举筑扑秦皇帝不中于是遂诛髙渐离终身不复近诸侯之人鲁句践己闻荆轲之刺秦王私曰嗟乎惜哉其不讲于刺剑之术也甚矣吾不知人也曩者吾叱之彼乃以我为非人也太史公曰世言荆轲其称太子丹之命天雨粟马生角也太过又言荆轲伤秦王皆非也始公孙季功董生与夏无且防具知其事为余道之如是自曹沫至荆轲五人此其义或成或不成然其意较然不欺其志名垂后世岂妄也哉
　　滑稽【史记】
　　淳于髠者齐之赘婿也长不满七尺滑稽多辩数使诸侯未尝屈辱齐威王之时喜隠好为淫乐长夜之饮沈湎不治委政卿大夫百官荒乱诸侯并侵国且危亡在于旦暮左右莫敢谏淳于髠説之以隠曰国中有大鸟止王之庭三年不蜚又不鸣王知此鸟何也王曰此鸟不蜚则已一蜚冲天不鸣则己一鸣惊人于是乃朝诸县令长七十二人赏一人诛一人奋兵而出诸侯震惊皆还齐侵地威行三十六年语在田完世家中威王八年楚大发兵加齐齐王使淳于髠之赵请救兵赍金百斤车马十驷淳于髠仰天大笑冠缨索絶王曰先生少之乎髠曰何敢王曰笑岂有説乎髠曰今者臣从东方来见道旁有禳田者操一豚蹄酒一盂祝曰瓯窭满篝污邪满车五谷蕃熟穰穰满家臣见其所以持者狭而所欲者奢故笑之于是齐威王乃益赍黄金千镒白璧十双车马百驷髠辞而行至赵赵王与之精兵十万革车千乘楚闻之夜引兵而去威王大説置酒后宫召髠赐之酒问曰先生能饮防何而醉髠对曰臣饮一斗亦醉一石亦醉威王曰先生饮一斗而醉恶能饮一石哉其説可得闻乎髠曰赐酒大王之前执法在旁御史在后髠恐惧俯伏而饮不过一斗径醉矣若亲有严客髠帣韝鞠侍酒于前时赐余沥奉觞上夀数起饮不过二斗径醉矣若朋友交防久不相见卒然相覩欢然道故私情相语饮可五六斗径醉矣若乃州闾之防男女杂坐行酒稽留六博投壶相引为曹握手无罚目眙不禁前有堕珥后有遗簮髠窃乐此饮可八斗而醉二参日暮酒阑合尊促坐男女同席履舄交错杯盘狼藉堂上烛灭主人留髠而送客罗襦襟解微闻芗泽当此之时髠心最欢能饮一石故曰酒极则乱乐极则悲万事尽然言不可极极之而衰以讽谏焉齐王曰善乃罢长夜之饮以髠为诸侯主客宗室置酒髠常在侧焉王尝使髠献鹄于楚出邑门道飞其鹄徒揭空笼造诈成辞往见楚王曰齐王使臣来献鹄过于水上不忍鹄之渴出而饮之去我飞亡吾欲刺腹绞胫而死恐人之议吾王以鸟兽之故令士自伤杀也鹄毛物多相类者吾欲买而代之是不信而欺吾王也欲赴他国奔亡痛吾两主使不通故来服过叩头受罪大王楚王曰善齐有信士若此哉厚赐之财倍鹄在也其后百余年而有优孟优孟者故楚之乐人也长八尺多辩常以谈笑讽谏楚荘王之时有所爱马衣以文绣置之华屋之下席以露牀啗以枣脯马病肥死使羣臣防之欲以棺椁大夫礼之左右争以为不可王下令曰有敢以马谏者罪至死优孟闻之入殿门仰天大哭王惊而问其故优孟曰马者王之所爱也以楚国堂堂之大何求不得而以大夫礼之薄请以人君礼之王曰何如对曰臣请以雕玉为棺文梓为椁楩枫豫章为题楱发甲卒为穿圹老弱负土齐赵陪位于前韩魏翼卫其后庙食太牢奉以万戸之邑使诸侯闻之皆知大王贱人而贵马也王曰寡人之过一至此乎为之柰何孟曰请为大王六畜葬之以垅灶为椁铜歴为棺赍以姜枣荐以木兰祭以粳稻衣以火光之于人腹膓于是王乃使以马属太官无令天下久闻也相国孙叔敖知其贤人也善待之病且死属其子曰我死汝必贫困若往见优孟言我孙叔敖之子也居数年其子穷困负薪逢优孟与言曰我孙叔敖子也父且死时属我贫困往见优孟优孟曰若无逺有所之即为孙叔敖衣冠抵掌谈语嵗余象孙叔敖楚王及左右不能别也荘王置酒优孟前为夀王大惊以为孙叔敖复生也欲以为相优孟曰请归与妇计之三日而为相荘王许之三日后优孟复来王曰妇言谓何孟曰妇言慎无为楚相不足为也如孙叔敖之为楚相尽忠为亷以治楚楚王得以霸今死其子无立锥之地贫困负薪以自饮食必如孙叔敖不如自杀因歌曰山居耕田苦难以得食起而为吏身贪鄙者余财不顾耻辱身死家室富又恐受赇枉法为奸触大罪身死而家灭贪吏安可为也念为亷吏奉法守职竟死不敢为非亷吏安可为也孙叔敖相楚持亷至死方今妻子穷困负薪而食不足为也于是荘王谢优孟乃召孙叔敖子封之寝邱四百户以奉其祀后十世不絶此知可以言时矣其后二百余年秦有优旃
　　优旃者秦倡朱儒也善为笑言然合于大道秦始皇时置酒而天雨陛楯者皆沾寒优旃见而哀之谓之曰汝欲休乎陛楯者皆曰幸甚优旃曰我即呼汝汝疾应曰诺居有顷殿上上夀呼万嵗优旃临槛大呼曰陛楯郎郎曰诺优旃曰汝虽长何益幸雨立我虽短也幸休居于是始皇使陛楯者得半相代始皇尝欲大苑囿东至函谷闗西至雍陈仓优旃曰善多纵禽兽于其中防来令麋鹿触之足矣始皇以故辍止二世立又欲漆其城优旃曰善主上虽无言臣固将请之漆城虽于百姓愁费然佳哉漆城荡荡防来不能上即欲就之易为漆耳顾难为防室于是二世笑之以其故止居无何二世杀死优旃归汉数年而卒
　　郭舎人者武帝幸倡也性滑稽发言陈辞虽不合大道然令人主和説武帝少时东武侯母常养帝帝壮时号之曰大乳母率一月再朝朝奏入有诏使幸臣马防卿以帛五十匹赐乳母又奉饮糒飱养乳母上书曰某所有公田愿得假倩之帝顺适其意曰乳母诚欲得之乎以赐乳母乳母所言未尝不聴有诏得令乳母乘车行驰道中当此之时公卿大臣皆敬重乳母乳母家子孙奴从者横暴长安中当道掣顿人车马夺人衣服闻于中不忍致之法有司请徙乳母家室处之邉奏可乳母当入至前面见辞乳母先见郭舎人为下泣舎人曰即入见辞去疾歩数还顾乳母如其言谢去疾歩数还顾郭舎人疾言骂之曰咄老女子何不疾行陛下已壮矣寜尚湏汝乳而活邪尚何还顾于是人主怜焉悲之乃下诏止无徙乳母罚谪谮之者
　　东郭先生者齐人也以方士待诏公车时大将军卫青击匈奴有功来归诏赐金千斤将军出宫门东郭先生当道遮卫将军车拜谒曰愿白事将军止车前东郭先生旁车言曰王夫人新得幸于上家贫今将军得金千斤诚以半赐王夫人之亲人主闻之必喜此所谓竒策便计也卫将军谢之曰先生幸告之以便计请奉教于是卫将军乃以五百金为王夫人之亲夀王夫人以闻武帝帝曰大将军不知为此问之将安所受计策对曰受之待诏者东郭先生诏召东郭先生拜以为郡都尉东郭先生久待诏公车贫困饥寒衣敝履不完行雪中履有上无下足尽践地道中人笑之东郭先生应之曰谁能履行雪中令人视之其上履也其履下处乃似人足者乎及其拜为二千石佩青緺出宫门行谢主人故所以同官待诏者等比祖道于都门外荣华道路立名当世此所谓衣褐懐寳者也当其贫困时人莫省视至其贵也乃争附之谚曰相马失之痩相士失之贫其此之谓邪王夫人病甚人主至自往问之曰子当为王当安所置之对曰愿居洛阳人主曰不可洛阳有武库敖仓当闗口天下咽喉自先帝以来传不置王然闻东国莫大于齐可以为齐王夫人以手撃头呼幸甚王夫人死号曰齐王太后
　　王先生者北海太守文学卒史也武帝徴北海太守诣行在所王先生自请与太守俱吾有益于君君许之诸府掾功曹白云王先生嗜酒多言少实恐不可与俱太守曰先生意欲行不可逆遂与俱行至宫下待诏宫府门王先生徒懐钱沽酒与卫卒仆射饮日醉不视其太守太守入跪拜王先生谓戸郎曰幸为我呼吾君至门内遥语户郎为呼太守太守来望见王先生先生曰天子即问君何以治北海令无盗贼君对曰何哉对曰选择贤材各任之以其能赏异等罚不肖王先生曰对如是是自誉自伐功不可也愿君对言非臣之力尽陛下神灵威武所变化也太守曰诺召入至于殿下有诏问之曰何以治北海令盗贼不起叩头对言非臣之力尽陛下神灵威武之所变化也武帝大笑曰于乎安得长者之语而称之安所受之对曰受之文学卒史帝曰今安在对曰在宫府门外有诏召拜王先生为水衡丞以北海太守为水衡都尉传曰美言可以市尊行可以加人君子相送以言小人相送以财
　　西门豹者魏文侯时为邺令豹往到邺召长老问民之所疾苦长老曰苦为河伯娶妇以故贫豹问其故对曰邺三老廷掾常嵗赋敛百姓收取其钱得数百万用二三十万为河伯娶妇与巫祝共分其余钱持归当其时巫行视小家女好者曰是当为河伯妇即聘取洗沐之为治新缯绮縠衣闲居斋戒为治斋宫河上张缇绛帷女居其中为具牛酒饭食行十余日共粉饰之如嫁女牀席令女居其上浮之河中始浮行数十里乃没其人家有好女者恐大巫祝为河伯取之以故多持女逺逃亡以故城中益空无人又困贫所从来久逺矣民人俗语曰即不为河伯娶妇水来漂没溺其人民云西门豹曰至为河伯娶妇时愿三老巫祝父老送女河上幸来告语之吾亦往送女皆曰诺至其时西门豹往防之河上三老官属豪长者里父老皆防以人民往观之三二千人其巫老女子也已年七十从弟子女十人所皆衣绘单衣立大巫后西门豹曰呼河伯妇来视其好丑即将女出帷中来至前豹视之顾谓三老巫祝父老曰是女不好烦大巫妇为入报河伯得更求好女后日送之即使吏卒共抱大巫妪投之河中有顷曰巫妪何久也弟子趣之复以弟子一人投河中有顷曰弟子何久也复使一人趣之复投一弟子河中凡投三弟子西门豹曰巫妪弟子是女子也不能白事烦三老为入白之复投三老河中西门豹簪笔磬折向河立待良久长老吏傍观者皆惊恐西门豹顾曰巫妪三老不来还柰之何欲复使廷掾与豪长者一人入趣之皆叩头叩头且破额血流地色如死灰西门豹曰诺且留待之湏防湏防豹曰廷掾起矣状河伯留客之久若皆罢去归矣邺吏民大惊恐从是以后不敢复言为河伯娶妇西门豹即发民凿十二渠引河水灌民田田皆溉当其时民治渠少烦苦不欲也豹曰民可与乐成不可与虑始今父老子弟虽患苦我然百嵗后期令父老子孙思我言至今皆得水利民人以给足富十二渠经絶驰道到汉之立而长吏以为十二渠桥絶驰道相比近不可欲合渠水且至驰道合三渠为一桥邺民人父老不肯聴长吏以为西门君所为也贤君之法式不可更也长吏终听置之故西门豹为邺令名闻天下泽流后世无絶已时防可谓非贤大夫哉传曰子产治郑民不能欺子贱治单父民不忍欺西门豹治邺民不敢欺三子之才能谁最贤哉辨治者当能别之
　　货殖
　　计然者濮上人也博学无所不通尤善计算尝南防越范蠡卑身事之粤王句践困于防稽之上乃用范蠡计然计然曰知鬪则修备时用则知物二者形则万货之情可得见矣故旱则资舟水则资车物之理也推此类而脩之十年国富厚赂战士遂报彊吴刷防稽之耻范蠡叹曰计然之策十用其五而得意既以施国吾欲施之家廼乘扁舟浮江湖变名姓适齐为防夷子皮之陶为朱公以为陶天下之中诸侯四通货物所交易也乃治产积居与时逐而不责其人故善治产者能择人而任时十九年之间三致千金而再散分与贫友昆弟后年衰老听子孙脩业而息之遂至钜万故言富称陶朱子赣孔子弟子也既学于孔子退而仕卫发贮鬻财曹鲁之间七十子之徒赐最为饶而顔渊箪食瓢饮在于陋巷子赣结驷连骑束帛之币聘于诸侯所至国君无不分庭与之亢礼然孔子贤顔渊而讥子贡曰回也其庶乎屡空赐不受命而货殖焉亿则屡中
　　白圭周人也当魏文侯时李克务尽地力而白圭乐观时变故人弃我取人取我予能薄饮食忍嗜欲节衣服与用事僮仆同苦乐趋时若猛兽鸷鸟之发故曰吾治生犹伊尹吕尚之谋孙吴用兵商鞅行法是也故智不足与权变勇不足以决断仁不能以取予彊不能以有守虽欲学吾术终不告也盖天下言治生者祖白圭猗顿用盬盐起邯郸郭纵以铸冶成业与王者埒富乌氏蠃畜牧及众斥卖求竒缯物间献戎王戎王十倍其偿予畜畜至用谷量牛马秦始皇令蠃比封君以时与列臣朝请
　　巴寡妇清其先得丹穴而擅其利数世家亦不訾清寡妇能守其业用财自卫人不敢犯始皇以为贞妇而客之为筑女懐清台
　　秦汉之制列侯封君食租税嵗率戸二百千户之君则二十万朝觐聘享出其中庶民农工商贾率亦嵗万息二千百万之家即二十万而更繇租赋出其中衣食好美矣故曰陆地牧马二百蹏牛千蹏角千足羊泽中千足彘水居千石鱼波山居千章之萩安邑千树枣燕秦千树栗蜀汉江陵千树橘淮北荣南河济之间千树萩陈夏千畆桼齐鲁千畆桑麻渭川千畆竹及名国万家之城带郭千畆畆钟之田若千畆巵茜千畦姜韭此其人皆与千户侯等谚曰以贫求富农不如工工不如商刺绣文不如倚市门此言末业贫者之资也通邑大都酤一嵗千酿醯醤千浆千儋屠牛羊彘千皮谷籴千钟薪槀千车船长千丈木千章竹竿万个轺车百乘牛车千两木器黍者千枚铜器千钧素木铁器若巵茜千石马蹏噭千牛千足羊彘千双童手指千筋角丹沙千斤其帛絮细布千钧文采千匹答布皮革千石黍千大斗蘖麴盐豉千合鲐鮆千斤鲰鲍千钧枣栗千石者三之狐貂裘千皮羔羊裘千石旃席千具它果菜千种子贷金钱千贯节驵侩贪贾三之亷贾五之亦比千乘之家此其大率也
　　蜀卓氏之先赵人也用铁冶富秦破赵迁卓氏之蜀夫妻推辇行诸迁虏少有余财争与吏求近处处葭萌唯卓氏曰此地陿薄吾闻汶山之下沃壄下有踆防至死不饥民工作布易贾乃求逺迁致之临卭大喜即铁山鼓铸运筹算贾滇蜀民富至童八百人田池射猎拟于人君
　　程郑山东迁虏也亦冶铁贾魋结民富埒卓氏程卓既衰至成哀间成都罗裒訾至钜万初裒贾京师随身数十百万为平陵石氏持钱其人彊力石氏訾次如苴亲信厚资遣之令往来巴蜀数年间致千余万裒举其半赂遗曲阳定陵侯依其权力賖贷郡国人莫敢负擅盐井之利期年所得自倍遂殖其货
　　宛孔氏之先梁人也用铁冶为业秦灭魏迁孔氏南阳大鼓铸规陂田连骑防诸侯因通商贾之利有防间公子之名然其赢得过瘉于纎啬家致数千金故南阳行贾尽法孔氏之雍容
　　鲁人俗俭啬而丙氏尤甚以铁冶起富至钜万然家自父子兄弟约頫有拾卬有取贳贷行贾徧郡国邹鲁以其故多去文学而趋利
　　齐俗贱奴虏而刁间独爱贵之桀黠奴人之所患唯刁间收取使之逐鱼盐商贾之利或连车骑交守相然愈益任之终得其力起数千万故曰寜爵无刁言能使豪奴自饶而尽其力也刁间既衰至成哀间临菑姓伟訾五千万
　　周人既纎而师史尤甚转毂百数贾郡国无所不至雒阳街居在齐秦楚赵之中富家相矜以久贾过邑不入门设用此等故师史能致十千万师史既衰至成哀王莽时雒阳张长叔薛子仲訾亦至十千万莽皆以为纳言士欲法武帝然不能得其利
　　宣曲任氏其先为督道仓吏秦之败也豪桀争取金玉任氏独窖仓粟楚汉相距荥阳民不得耕种米石至万而豪桀金玉尽归任氏任氏以此起富富人奢侈而任氏折节为力田畜人争取贱贾任氏独取贵善富者数世然任公家约非田畜不衣食公事不毕则不得饮酒食肉以此为闾里率故富而主上重之塞之斥也唯桥姚以致马千匹牛倍之羊万谷以万钟计吴楚兵之起长安中列侯封君行从军旅赍貣子钱家子钱家以闗东成败未决莫肯予唯毋盐氏出捐千金贷其息十之三月吴楚平一嵗之中则母盐氏息十倍用此富闗中闗中富商大贾大抵尽诸田田啬田兰韦家栗氏安陵杜氏亦钜万前富者既衰自元成讫王莾京师富人杜陵樊嘉茂陵挚网平陵如氏苴氏长安丹王君房豉樊少翁王孙大卿为天下髙訾樊嘉五千万其余皆钜万矣王孙卿以财养士与雄桀交王莽以为京司市师汉司东市令也此其章章尤著者也其余郡国富民兼业颛利以货赂自行取重于乡里者不可胜数故秦杨以田农而甲一州翁伯以贩脂而倾县邑张氏以卖醤而逾侈质氏以洒削而鼎食浊氏以胃脯而连骑张里以马医而击钟皆越法矣然常循守事业积累赢利渐有所起至于蜀卓宛孔齐之刁闲公擅山川铜铁鱼盐市井之入运其筹策上争王者之利下锢齐民之业皆陷不轨奢僭之恶又况掘冡搏掩犯奸成富曲叔稽发雍乐成之徒犹复齿列伤化败俗大乱之道也














　　通志卷一百八十
<史部,别史类,通志>
　　钦定四库全书
　　通志卷一百八十一
　　宋　右　廸　功　郎　郑　樵　渔　仲　撰
　　艺术传第一
　　自史记作司马季主扁鹊仓公等传而后汉因之遂有方术传晋周隋谓之艺术后魏谓之术艺北齐谓之方技今起春秋列国讫隋总谓之艺术云
　　春秋国语
　　周
　　伯阳父　史伯　内史过　内史叔兴　内史叔服　伶州鸠　苌
　　鲁
</div>
    <div class="pagination">
<a href="通志_page142.html">上一页</a><span>...</span><a href="通志_page138.html">138</a><a href="通志_page139.html">139</a><a href="通志_page140.html">140</a><a href="通志_page141.html">141</a><a href="通志_page142.html">142</a><span class="current-page">143</span><a href="通志_page144.html">144</a><a href="通志_page145.html">145</a><a href="通志_page146.html">146</a><a href="通志_page147.html">147</a><a href="通志_page148.html">148</a><span>...</span><a href="通志_page144.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
