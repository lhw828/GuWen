<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1844 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1844 页/共 1860 页</h1>
    <div class="content">监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六十年。乙卯。九月。己酉朔。谕军机大臣曰、长麟等参奏故纵私带炮械出洋之同知黄奠邦一摺。闽省正当洋盗充斥之际。既经海关差弁、拏获私带刀炮人犯。移厅审讯。自应严究有无奸民通盗情事。乃黄奠邦并不详禀。擅行释放。复捏造卷宗。任意支饰。实出情理之外。长麟等于此等关涉海洋之案。自当由驿陈奏。乃仅差人赍递。幸赍摺差弁。行走尚为迅速。否则岂不迟延贻误。前此伊等具奏审办洋盗之案。并不由驿驰递。而于所审要案。又未奏及。业经降旨严饬。今据魁伦奏到各摺。逐加披阅。又俱系寻常照例事件。并非现今要务。闽省仓库亏缺。伍拉纳、浦霖、伊辙布、及库吏周经、如何通同舞弊。屡经降旨饬询。谕令长麟等速行严究具奏。而该署督等迄今尚未奏到。所办何事。现在闽省诸务废弛已极。是以特令长麟等署理督抚印篆。俾资整饬。乃伊等似此懈弛。全不以事为事。竟属深负委任。长麟、魁伦、著再传旨严行申饬。至黄奠邦于此案种种捏饰错谬。自不可不严行究办。但伊由义民加恩擢用。其原籍虽系广东。而族属自必皆在台湾居住。今见黄奠邦被参拏问。不知应得何罪。妾生疑虑。台湾民情刁健。而伊又与义民声气较为联络。应令哈当阿、刘大懿、密为留心。并将黄奠邦犯事缘由。向其族属明白晓谕。以黄奠邦前在台湾出力。是以加恩奖擢。今拏获私带刀炮出洋之案。并不据实详禀。伊今居官。自应按例参奏办理。治以应得之罪。如此明白晓谕。方足以安辑义民之心。不至别生意外事故。长麟等交审仓库究竟如何侵那亏缺一案。何以日久尚未审明。著即彻底根查。迅速具奏。勿再因循观望。自蹈重戾。若别有难办。何不速行密奏。将此由六百里谕令知之。　　

○御书沁河河神庙扁曰灵源利济。　　

○庚戌。谕、户部议驳、长芦盐政方维甸、奏请将本年应徵课银、分年带徵一摺。芦东商力疲乏。经朕节次加恩。停利展本。已为至优极渥。若再行缓徵。年限过宽。势必层层积压。户部照例议驳。自属核实办理。第念该商人等赀本微薄。上年行盐各地。间有雨多歉收。销盐未畅。应交款项尚多。若一律徵输。未免稍形竭蹷。著再加恩准其将本年应徵课银七十余万两。缓至明年起。分作二年带徵。其节年缓徵银三百三十余万两。俟本年缓徵银两于二年限内交完时。再行起限。仍照从前奏定年分次第、按限带徵。该商人等、经此次加恩之后。赀本愈臻饶裕。该盐政惟当督率妥办。按限输将。勿得再任延宕。以副朕格外体恤。恩施无已至意。　　

○谕军机大臣等、本日苏凌阿有由驿奏报之摺。朕以为必系查审游击杨天相等诬指盗船一案。及加披阅。则仅系接准浙江咨会堵缉洋面盗匪之事。殊属无谓。杨天相等因缉犯无获。遇见商船。擅拏充数。又装点情节禀报。节经降旨。令苏凌阿提齐案证。速行严审定拟具奏。苏凌阿前已迎往。自当即将如何通同捏饰之处。究讯明确。迅速具奏。乃迄今未据奏到。转将此等无关紧要事件。辄用驿递。看来苏凌阿、又如魁伦查办闽省亏空之案。以业经参奏在前。即欲作好人。希图将就完事。苏凌阿系由尚书命往江省署理督篆。何得即染外省恶习。著传旨申饬　　

○辛亥。上御勤政殿。召皇子、皇孙、王、公、大臣等入见。宣示恩命。立皇十五子嘉亲王颙琰为皇太子。以明年丙辰。建元嘉庆元年。谕、朕寅绍丕基。抚绥方夏。践阼之初。即焚香默祷上天。若蒙眷佑。得在位六十年。即当传位嗣子。不敢上同皇祖纪元六十一载之数。其时亦未计及寿登八旬有六也。自临御以来。仰荷昊苍垂佑。列圣贻庥。寰海昇平。重熙累洽。御＜宀禹＞之年。庆周甲子。敬念维天、维祖宗、所以付托在予者。至重且钜。于继体授受之际。曷敢不倍切兢兢。朕前此不即立储之由。节经颁发谕旨。反覆申明。盖以历观史册。三代而下。由汉迄明。储贰一建。其弊百端。前鉴具在。我朝太祖、太宗、世祖、俱未豫立储位。惟圣祖仁皇帝、曾以嫡立理密亲王为皇太子。后竟为宵小诱惑。兼患痼疾。不克祇承。其时大臣中曾有以国本应行建立陈请者。仰蒙皇祖圣裁独断。训谕特颁。不复册立。迨传位皇考。十三年励精图治。内外肃清。雍正元年。皇考即亲书朕名。贮于乾清宫正大光明扁额之上。又另书密缄。常以自随。朕缵绍鸿业。六十年间。景运庞洪。版图式廓。十全纪绩。五代同当。积庆骈蕃实为史册所罕觏。此皆仰赖皇祖、皇考、贻谋燕翼。用能启佑后人。绥兹多福。朕钦承家法。践阼后、亦何尝不欲立嫡。以皇次子为孝贤皇后所生。曾书其名。遵皇考之例。贮于正大光明扁上。不意其蚤年无禄。不能承受。曾同大臣等启缄阅看。赠为端慧皇太子。此中外所共知者。嗣于癸巳年冬至。南郊大祀。敬以所定嗣位皇子之名。祷于上帝。并默祷所定嗣位皇子。倘不克负荷。即降之罚。俾臣得另简元良。以为宗祏延远无疆之福。又于盛京恭谒祖陵时、敬告太祖太宗在天之鉴。是朕虽不明立储嗣。而于宗祏大计。实早为筹定。特不效前代之务虚文而贻后患耳。夫建储一事。三代以后建立嫡嗣。旧制相沿。具载史册。若以此等历代踵行名正言顺之事为非。则朕亦非读书稽古之人矣。设名分未定。或致如前史夜半宫中出片纸之语。其流弊更不可言。方今纲纪肃清。宫府一体。历代权奸妇寺诸秕政。绝无其事。断不致因储位未早宣示。致滋他虑。我子孙果能效法祖宗、及朕之敬天勤民。敕几亲政。即不明诏立储。实可万年无弊。然此言即朕自问。亦不敢自以为是。千万世后、必有以为非者。且今其平心观我祖宗及朕所行。与国家之得实益、政治之享太平与否可耳。朕诞膺大宝。今六十年矣。回念践阼时、默祷上帝之语。并追忆朕年五旬后、曾于圣母皇太后前、奏及归政之事。彼时蒙圣母谆谕。以朕躬膺付托之重天下臣民所系望。即至六十年亦不当传位自逸。次晨。朕即以圣母所谕、默奏上帝。若能长奉慈宁。寿跻颐庆。朕亦何敢复执前愿。乃自丁酉年以来。所愿既虚。于是仍冀得符初志。兹天恩申锡。竟获周甲纪元。寿跻八旬开五。精神康健。不至倦勤。天下臣民、以及蒙古王公、外藩属国。实皆不愿朕即归政。但天听维聪。朕志先定。难以勉顺群情。兹以十月朔日颁朔。用是诹吉于九月初三吉日、御门理事。召皇子、皇孙、王公大臣等将癸巳年所定密缄嗣位皇子之名。公同阅看。立皇十五子嘉亲王颙琰为皇太子。用昭付托。定制孟冬朔颁发时宪书。其以明年丙辰为嗣皇帝嘉庆元年。俟朕长至斋戒后。皇太子即移居毓庆宫。以定储位。皇太子生母令懿皇贵妃。著赠为孝仪皇后。升祔奉先殿、列孝贤皇后之次。其应行典礼。该衙门查照定例具奏。皇太子名上一字。改书禺□百字。其余兄弟及近支宗室一辈、以及内外章疏。皆书本字之永。不宜更改。清书缺写一点。以示音同字异而便临文。至朕仰承昊眷。康疆逢吉。一日不至倦勤。即一日不敢懈弛。归政后。凡遇军国大事、及用人行政诸大端。岂能置之不问仍当躬亲指教。嗣皇帝朝夕敬聆训谕。将来知所禀承。不致错失。岂非国家天下之大庆。至郊坛宗社诸祀。朕年开九袠。于登降拜跪仪节。恐精力稍有未充。不足以将诚敬。自应嗣皇帝亲诣行礼。部院衙门、并各省具题章疏、及引见文武官员寻常事件。俱由嗣皇帝披阅。奏知朕办理。为朕分劳。庶得更遂怡养。幸跻期颐。勉副天下臣民之望。尤所至愿。现届归政之期已近。所有册立皇太子典礼一切虚文。俱不必举行。其明年归政一切典礼仪文。著军机大臣会同各该衙门。敬谨条议以闻将此通谕中外知之。　　

○御制诹吉九月初三日宣谕建储书事诗曰。归政丙辰天佑荷。改元嘉庆宪书观。祖孙两世百廿纪。绳继千秋比似难。弗事虚名收实益。唯循家法肃朝端。古今惇史诚希见愧以为欣敬染翰。　　

○又谕曰、苏凌阿奏约收分数摺内称、海州、沐阳、赣榆、山阳、清河、桃源、安东七州县。洼地积水未消。秋禾间有受伤。已饬藩司确勘等语。所奏已迟。实属大误。朕廑念黎元。无时稍释。各省地方偶遇水旱偏灾。即属一隅中之一隅。该督抚等亦应及早据实奏报。朕早一日降旨加恩小民即可早沾一日之实惠。今海州等七州县。洼地积水未消秋禾间有受伤。苏凌阿并不查明早奏仅于奏报约收分数。附摺声叙于民瘼漫不经心。是即启讳灾之渐。苏凌阿著交部议处。所有海州等七州县被淹地方。即著该署督详加查勘。如有秋收歉薄。致成偏灾之处。即一面据实奏闻。一面督饬所属实力抚恤。勿使一夫失所。以副朕轸念穷黎。痌瘝在抱至意。毋得再有讳饰。致干咎戾。　　

○以内阁学士李潢、为兵部右侍郎。翰林院侍读学士宝源、为詹事。通政司副使阎泰和、为太仆寺卿。　　

○壬子。皇太子奏、子臣颙琰奏言。洪惟我皇父陛下、大德受命。久道化成。膺昊苍之笃祜。纂列祖之贻庥。临御以来。六十年如一日。自敬天、勤民、用人、行政、诸大端。以及出入起居、发号施令之间。兢兢业业。罔有不钦。是以纪纲肃清。寰海悦豫。文懿武铄。时和岁丰。诸福毕臻。如响斯应。天人合。旷隆往牒。方今圣寿将跻九袠。履帝位者甲子重周。犹复体健励精。孜孜惟日。薄海臣民。共知共见。臣幸际万古未有之鸿庥。亲依一人在上之慈荫。抃蹈之怀。何可名喻。兹者恭诵诏旨。荷沐恩慈。册立臣为皇太子以臣之材质。抚衷循省。已弗克胜。复奉慈谕。将以来年畀政于臣。臣五内战兢。局蹐弥日。窃惟神器之重。天下之大。皇父渊默取裁。所以笃念维天维祖宗者。陈义高而垂训切。臣何敢以区区之私。效前代辞让具文。上渎君父之听。顾维臣知识梼昧。虽自幼读书。日侍慈颜。粗识典要。但年齿尚少。阅事日浅。于措施经纬。全体大用。夙夜省循。斯未能信。惴惴焉深。以弗克负荷为惧。况恭逢皇父八旬衍袠以来。仰见圣寿日高。康强纯固。神运万几而有余。虑周群下所不逮。念徵省岁。给复蠲租。惠泽及人。沦浃肌髓。非特寸心爱日之私。依恋椿晖之芘。即内外大小臣工。下逮亿兆黎庶。属国藩臣。靡不含和吐气。喁喁焉愿长奉悠久无强之盛治。伏愿我皇父御极延禧。躬揽庶政。上答天眷。俯遂舆情。臣既蒙恩册立。谨当备位储宫。朝夕侍膳问安之暇。得以禀受至教。勉自策励。敬俟我皇父期颐策衍。上仪庆成。惟时载颁成命。臣敢不敬谨祇承。所有现在改元归政事宜。伏祈敕停举行。臣慺慺寸诚。措词罔知体要。伏惟圣慈鉴察。俯赐俞允。实深屏营吁恳之至。　　

○和硕礼亲王臣永恩、率王贝勒贝子公、内外文武大臣、及蒙古王公等奏、钦惟我皇上治懋登咸。化隆熙洽。以圣神文武之至。膺位禄名寿之全。景运庞洪。禔福曼羡。八徵念范。十全纪功。五代同堂。九旬衍袠。自绳契以来。铺鸿庥。扬伟烈。未有若斯之懿铄隆茂。纯嘏缉熙者也。乃特颁诏旨。定储位将以来岁丙辰纪元归政。盖自我皇上御宇之初。敬念神器至重。默吁昊慈。纪年周甲。不敢上同圣祖。所以凛贻谋。昭付畀。意深典钜。讵臣等管蠡之见。所能窥测万一。窃稽内禅之文。前史所载。休烈无闻。不足仰方今日。惟勋华之盛轨。实授受之上仪。然帝尧巽位七十三载。帝舜三十徵庸。三十在位。又三十三载。始行禅授。计年俱将百有余岁。我皇上握乾符。阐坤珍。履帝位者六旬。法天行如一日。视伊耆应更延光被。例有妫尚未逮倦勤。而且庄敬日强。几康时敕。宵旰勤思政要。暑寒念切民依。丹笔批章。彤廷引对。万几躬揽而晷刻弗踰。四远周知而精神罔间。惟天锡圣主康强逢吉之徵。即启圣主亿万无疆之纪。皇上凝承宝命。动必稽天。今敬迓天庥。允宜久履天位。且亿兆人之心。上帝之心也。皇上闿泽涵濡。湛恩汪濊。近自蔀屋编氓。远而外藩属国。凡夫含齿戴发。跂行喙息之伦。莫不怙冒如日月。瞻依若父母。矧臣等渥被恩慈。沦浃肌髓。犬马恋主之私。动于不自知。而发于不容已。以臣等区区恳款之心。合之薄海内外喁喁万众之心。益知天心之保佑。申命未有艾也。伏愿皇上宝箓崇跻。瑶图益焕。本至诚悠久之德。兆贞元迭启之祥。增上寿于期颐。辑蕃厘于章蔀。然后精一传心。以圣授圣。纪重光之盛瑞。修太上之鸿仪。斯仁寿之符。倍光于前典。声烈之茂。愈播于来兹。臣等不揣冒味。谨合词恭摺吁恳。仰乞皇上俯顺群情。即赐俞旨。臣等不胜依切侍命之至。奏入。上宣谕曰。本日皇太子、及王贝勒贝子公、暨内外文武大臣、蒙古王公等、各具摺吁请俯顺群情。俟朕寿跻期颐。再举行归政典礼。朕逐加披阅。见其情词恳款。实皆出于至诚。朕敬念维天维祖宗、所以付托在予者。至重且钜。临御以来。仰荷眷佑。海宇乂安。康强逢吉。勤求治理。惟日孜孜。朕亦何敢稍存自暇自逸之念。惟是朕绍承大统。践阼之初。即焚香默祷上天。若蒙昊苍垂佑。得在位六十年。即当传位嗣子。不敢上同皇祖纪元六十、以次增载之数。且实未计及归政之年。朕寿当在八旬有六也。迨五旬后、甫经念及岁月舒长。倍深兢业。初不敢以此自必。兹幸天恩申锡。竟获周甲纪元。寿跻八旬开五。始愿克偿。此皆仰荷上天笃祜。列祖贻庥。躬举授受上仪。实为旷古所未有。用是特降诏谕。册立皇太子。于丙辰年改元归政。今皇太子、及宗室蒙古王公、内外大臣以朕八旬衍袠以来。精神纯固。仍请躬揽庶政。皇太子、及臣工等日侍禁廷。渥承恩眷。胪诚吁恳。爱戴依恋。朕未尝不深鉴其诚悃。即天下臣民。外藩属国。饮和食德。久沐涵濡。实皆不愿朕即归政。但朕斋心默祷之意。精诚孚格。久荷昊慈垂鉴。历数十年如一日。今若因群情依恋。勉遂所请。则朕初心焚香告天之语。转为不诚。是实难以听许。毋庸再行渎请。况朕仰承天眷。纯嘏有常。一日不至倦勤。即一日不敢懈弛。归政后。凡遇军国大事、及用人行政诸大端。岂能置之不问。仍当敕几体健。躬亲指教。嗣皇帝朝夕敬聆训谕。可以知所禀承。不致错失。而大小臣工。恪恭尽职。亦可谨凛遵循。迨朕寿臻颐庆之后。优游无为。岂不更为亘古未有之盛事。将来嗣皇帝绍膺大统。若能如朕之敬天爱民。励精图治。景祚绵长。上跻耆寿。亦如朕之举行归政。明彰典礼。大廷授受。尤为我国家亿万年无疆之庥。此则朕所至愿也。除本日面谕皇太子、皇子、皇孙、及王公大臣外。将此再行通谕中外知之。　　

○癸丑。谕、旧例在京王大臣、及督抚等每逢年节备物呈进。酌量赏收。原以联上下之情。来岁丙辰、届朕归政为太上皇。若于年例之外。添备一分呈进皇帝。则伊等所得廉俸。或不敷办公。且恐外省督抚、致有藉端私行。派累之事。若祇备进一分。伊等于心又有未安。国家百年昇平。大内备贮陈设物件甚多。原可无需再行呈进。徒滋糜费。著自丙辰年为始。内外大臣所有年节三贡。竟无庸备物呈进。惟元旦、及朕与嗣皇帝寿辰庆节。在朝王大臣、亦祇须备进如意。以迓吉祥而伸忱悃。逾日仍不过分赐众人也。至各省土贡。及盐政、织造、关差。年例办进物件。如果品茶叶之类。系备颁赏之用。应仍照向例次数。备进一分。不得复有增添别物。内外大臣、职任部院封圻。惟当恪共尽职。勉思报称。原不在备物抒诚。嗣后务须仰体训谕。遵照办理。如有仍前备物渎进者。必当交部议处。将此通谕知之。　　

○以左副都御史成德、为户部侍郎。　　

○甲寅。谕、向例皇帝之名。理应避写。明岁即行归政。皇太子名下一字。乃旧有清语。又系常用之字。毋庸回避。朕意皇太子名下一字。旁加一点。缮写□字。嗣后单写连写之□字。俱不必回避。仍照旧书写。　　

○又谕皇太子恭谒两陵。所有拜位、应在琉璃门内石五供南、安设拜褥行礼。恭祭太庙奉先殿。拜位、应在殿门槛外阶上、安设拜褥行礼。其拜褥、俱用金黄色。　　

○谕军机大臣曰、长麟奏拏获浙洋行劫官米盗犯、审明办理一摺。此案盗犯陈合等、纠约夥党。屡次行劫。并瞻敢围劫官运米船。不法已极。前经降旨。此等盗犯于拏获后。皆当照谋叛律凌迟处死。此案所获盗犯。长麟业经审明正法。办理尚轻。自系前降谕旨尚未接奉。至盗首林发枝、蔡大等、尚未就获。著长麟等督饬将弁。严密查拏。获后皆当凌迟处死。昨据吉庆奏、闽省匪船。复窜入浙洋。已有旨令吉庆等亲驻温台海口。督率严拏。并据苏凌阿奏、亦赴海口一体堵截。特令军机大臣将长麟等讯出盗首姓名十五人。开单发交苏凌阿吉庆等、一体督拏。该督等、务须严饬将弁。于各海口实力追拏。俾根株净尽。以期绥靖海疆。将此由五百里、谕令知之。　　

○军机大臣等议奏、皇太子应行仪制。一、皇太子每十日、率皇子、皇孙、恭请圣安一次。一、皇太子行走。在诸皇子前。坐次。皇太子正位。诸皇子旁坐。凡遇令节。及皇太子庆日。诸皇子于皇太子前行三叩礼。在尚书房。俱如家人常礼。皇孙、至皇元孙。悉照现行之礼。一、宗室王、贝勒、贝子、公等。遇令节。及皇太子庆日。行六叩礼。一、皇太子礼晋。应请旨立为皇太子妃。班次在诸皇子福晋前。皇太子妃。在内庭主位前。俱与常礼同。公主、诸皇子福晋、见皇太子妃。与诸皇子见皇太子礼同。皇太子之子。行走在诸皇孙前。皇太子之女。行走在诸皇孙女前。一、皇太子移居毓庆宫日。及皇太子庆日。王大臣官员等。俱蟒袍补服。齐集前星门行礼。毋庸具笺。其外省督、抚、提、镇、亦俱毋庸笺贺。一、皇太子移居毓庆宫后。于前星门派散秩大臣一员。率领侍卫班领一员。侍卫十员。更番上直。未经移居以前。住居三所。即照此值宿。一、皇太子礼服。奉旨俱用金黄。不必更改。冠带亦著照旧。理合遵照。一、会典内载有皇太子仪仗。现遵谕旨。册立典礼。既未举行。其仪仗亦毋庸制备。谨拟皇太子出入内朝。于现例所有导从侍卫二员外。加添二员。并随班轮派乾清门侍卫二员。导从出入。如出外朝、及城市内外。除例随散秩大臣一员。侍卫十员外。添派乾清门侍卫四员。领侍卫内大臣一员。带领前设虎枪三对。后设豹尾枪八杆。并令步军统领衙门饬属除避。一、皇太子妃所乘车。亦用金黄色。凡进城出城。与内庭主位同行。一、皇太子、暨皇太子妃。应得月费饭食分例等项。均照现在诸皇子、皇子福晋、应得分例加倍支领。报闻。　　

○又奏、皇太子恭谒两陵。诹吉于本月十二日启程。二十六日回京。乘用车轿。遵旨俱用金黄色。轿夫四人。于奉旨派出领侍卫内大臣内谙达随往外。拟派礼部堂官一员。护军统领一员。总管内务府大臣一员。散秩大臣二员。詹事府堂官一员。乾清门侍卫四员。前设虎枪三对。后设豹尾枪八杆。共用侍卫三十员。其内务府、武备院、上驷院、及茶膳房、各该处应行派往随从官员兵丁。请照皇子向例增添。至该地方官迎送豫备之处。遵旨查照雍正八年。和亲王赴阙里告祭之例。行知直隶总督遵办。报闻。　　

○乙卯。上幸静明园。　　

○遣官祭历代帝王庙。　　

○谕、刑部题秋审官犯一本。内有蒙古台吉图巴扎布一起。阅其情节。图巴扎布因图承袭伊侄公爵。商令喇嘛吹达尔、将伊侄形容图画咒诅。经伊妻杭图、屡次劝阻。该犯恐杭图、并喇嘛吹达尔、向人告知败露。捏称伊妻与吹达尔通奸。商令伊属下人齐博克、扎木巴拉齐丹扎布、帮同下手谋害。并恐伊子巴雅尔图、及家奴都噶尔洩露。欲一并杀死。齐博克等应允。图巴扎布乘夜偕同齐博克等、将伊妻伊子并喇嘛、及家奴四命。一并砍毙。情节残忍已极。向来杀妻案件。如果其妻实有悍泼淫妒情事。勾到时本不予勾。若本夫因有他爱。谋故杀毙妻命者。则皆酌核案情。仍予勾决。今图巴扎布谋袭侄爵。私令喇嘛咒诅。伊妻杭图屡次劝阻。则伊妻尚知理法。并无不是。而图巴扎布既不听从。转加杀害。已非寻常杀妻之案可比。况律例内、祖父杀子孙一条。如并无违犯教令。而非理殴杀者。虽罪止杖徒。但伊父设有谋反叛逆情事。而伊子劝阻不从。转将致死灭口。亦岂得照常例科断乎。令图巴扎布因欲将杭图等杀死。恐伊子告知别人。遂一并杀害。致毙四命。是人理灭绝。何得依谋杀已妻之律拟绞。仅因四命、加重拟斩候入于情实而已耶。再齐博克等、系图巴扎布家奴。而本内又称属下人。已属牵混。且齐博克等、于图巴扎布与之商谋时。并不劝阻。即听从下手。辄将伊主之妻及子。同时砍毙。其主之妻及子。非其主乎。又岂得仅依罪坐主使。以寻常为从加功之例。问拟绞候耶。夫谋杀一命之为从。与谋杀四命之为从。可同一例乎。即不敢如此。何不请旨。种种办理。实属错谬。朕因本年明年。皆当停勾年分。前在热河早降谕旨。交军机大臣会同刑部、另行查明案情最重者摘出、奏请仍勾决者。原因其情节凶惨。死者含冤。未便任其久稽刑戮。本非有意欲严也。七月间刑部侍郎张若渟、前至行在复命时。朕曾询及此等情重之犯。共有若干。据奏约有十之三四。朕尚以为人数较多。谕令再加斟酌核减。不过存十之一二已足示儆。嗣尚书胡季堂、至密云接驾。复将此意申谕再三。可见朕于此事。意本从宽。该堂官办理秋审时。自应将情节最重应勾之犯。先行摘案具奏。方为允当。及转将停勾之本先进。而此等情重各犯。俟各省秋审本进完后、续行摘出办理。竟似该堂官等、业已办定。内阁票拟停勾。而朕转欲从严。复于此内挑出予以勾决。是以朕矜恤之恩。转类严苛之举。有是理乎。刑部理藩院堂官、俱著交部严加议处。所有此案之图巴扎布、著该部照谋杀四命之例改拟斩决。其问拟绞候之齐博克等、俱著照同谋杀四命、并其主之例。改拟绞决。以昭平允而示惩创。朕办理庶狱。六十年来。凡遇命盗重案。无不悉心斟酌。期无枉纵。即蒙古喀尔喀等、久为臣仆。其凶杀案件。亦必准情酌理。不致畸重畸轻岂肯因归政在即。本年又系停勾。稍不经意。竟任颟顸混过。且书此旨之军机大臣有意回护。始终未肯书明。俱著严加议处。　　

○谕军机大臣曰、长麟等奏、福建盐务。有凑送经费一款。自乾隆四十四年起。历任总督、收受银二万两、至五万两不等。伍拉纳任内、共收过银十五万两。巡抚浦霖、于五十七年索银二万两。均系按引摊派等语。如何、果不出朕所料。此事前据长麟等奏到。朕即以伍拉纳浦霖、若无通同分肥情事。岂肯代人担此重大干系。乃该署督抚意存将就。一味颟顸并不切实根究。倘非朕叠次降旨严饬。长麟、魁伦、竟思卸罪于周经。将该犯正法灭口。而伍拉纳、浦霖、惟自认糊涂失察。遂可了事。有是理乎。试思朕为何如主。长麟、魁伦、辄敢以此等伎俩。巧为尝试。今既查出伍拉纳得受经费十五万两之多。而浦霖亦得银二万两。该署督抚前此未经究明。显系有意瞻徇。罪无可辞。乃本日摺内并无一字引咎。尤属非是。况伍拉纳、浦霖、身任封圻。得受赃私至于累万。实出情理之外。俟审明从重办理。现已另派大臣。及传谕吉庆、将伊家财严密查抄。其任所赀财。该署督抚何以未经查办。种种疎漏。实不可解。长麟、魁伦、著再传旨严行申饬。并将伊二人从前因何未经查出、及此次何以未自请罪之处。据实明白回奏。仍覆讯周经以期水落石出。勿再支饰。及有不实不尽致干重戾。又据另摺奏、访闻漳州府属民人薛林二姓械斗、伤毙林茁等一案。五十九年五月间解省。臬司发交首府审讯。尚非正凶。钱受椿并不亲提究审。辄向督抚商同换卷。并将人犯发回。以致前后监毙十命等语。闽省民风剽悍。遇有械斗顶凶重案。该司自应亲提严讯。秉公定拟。以儆刁风。钱受椿何以并不亲讯。私自抽卷。遽将人犯发回。以致监毙多命。而该督抚又何以听从钱受椿、准其抽换。可见钱受椿、为伍拉纳等私人。随同弊混。情节显然。此案必有听受贿嘱等事。并著长麟等、即将该府全士潮、知县顾掞、一并革职。提同案证详细研鞫。务将钱受椿如何有意消弭。串同伍拉纳、浦霖、私换案卷。玩祖民命之处。彻底究明。从重定拟具奏。将此由六百里谕令知之。仍著速行回奏。　　

○丙辰。谕、昨据长麟等奏、查富勒浑前在闽浙总督任内。亦曾索取盐商等银五万五千两等语。富勒浑身为总督。乃向盐商等索取银两。甚属不堪。理应从重治罪。若仍令伊在家安居。太觉徼幸。但富勒浑家产业经查抄。且已年老。著加恩发往热河效力赎罪。即令起身前往。　　

○谕军机大臣等、昨据长麟等参奏钱受椿、于漳州民人林薛二姓械斗毙命一案。私向伍拉纳、浦霖、抽换案卷。以致监毙十命一案。已降旨将府县革职。交长麟等彻底究讯。从重定拟矣。此案系上年四月间之事。该府县于上年五月获犯解省。既经审明并非正凶。即应一面将人犯分别保释。一面另缉正犯。并将承审不实之府县揭报请参。钱受椿系好事取巧之人。如果伊秉公揭参。朕必加之嘉奖。何以转为抽换案卷。致要案延搁年余之久。监毙十命之多。此必该府县有贿求钱受椿情事。否则钱受椿平日与该府县、有夤缘交结之处。以致为其所制。不得不为担此干系。抽卷舞弊。情节显然。再此案前后监毙十命。该府县断无不禀报臬司之理。钱受椿既向伍拉纳、浦霖、代为抽卷。亦断无不告知伊二人之理。著再传谕长麟等、即将指出各情节。提讯钱受椿、令其据实供吐。并将正犯是否缉获之处。迅速具奏。勿再回护致干咎戾。本日伍拉纳、浦霖解到。当交军机大臣会同刑部审讯。其得受盐务银两。抽换案卷。及亏空废弛等款。业据供认。惟于平日如何与属员通同染指之处。尚未尽情吐露。伊二人身任封疆。得受陋规。至于累万。且听从换卷。监毙多命。又废弛地方。以致盗风日炽。仓库短绌。种种罪案。按律已难末减。虽伊等在任。自不免有分肥沾润情弊。此时续行查出。于其罪亦无可加。即使一时未能得实。其罪亦无可减。昨据长麟魁伦奏、现仍悉心根究。另行具奏等语。著传谕长麟等、一经审出。务即仍六百里速奏。能于定拟之前赶到。以使交军机大臣等、一并讯明核办。不得因伍拉纳等罪名已定。遂尔存意为消弭。将就了事之见也。慎之。　　

○丁巳。上幸静宜园驻跸。至辛酉皆如之。　　

○谕、据长麟等奏、查出雅德前在闽浙总督任内。曾向盐商索银四万五千两等语。雅德身为总督。乃向盐商索取银两。殊属不堪。今不将伊补行正法。即系格外之恩。若仍令在新疆要任办理事务。不足以示惩儆著新调之员。即赴该处传旨、将雅德革职发往伊犁。自备资斧效力赎罪。　　

○又谕曰、雅德现在发往伊犁效力赎罪。所遗叶尔羌办事员缺。著明兴调补。　　

○又谕曰、奇丰额、著赏给二等侍卫。补授库尔喀喇乌苏领队大臣。　　

○戊午。谕、据阿精阿等奏、本年乡试诸生年届八十以上者。韩士励等六名。七十以上者。宋晋等六十七名。俱三场完竣等语。现在榜发未经中式。第念该生等俱年臻耄耋。犹踊跃观光。洵为艺林盛事。除上年甫经恩赏副榜、及俊秀监生、毋庸加恩外。其年在八十以上之恩贡生韩士励、副榜郝希曾、岁贡生程骏业。七十以上之恩贡生王拱枢、拔贡生宋晋、副榜史彭年、邵镇、陈云□代。俱著加恩赏给举人。准其一体会试。其在七十以上之岁贡生刘清、王若锡、袁士谦、马见龙、沉梦麟、王彭年、梁仁翔、王蕴、杨漋、李济、边世统、生员张杏林、韩希福、郑璋、李尚宾、逯法孟、陈善、陈丕绩、高湛露、王孜政、贾诏、田玫、刘綖、王士俊、李若兰、郭忠恕、宋文炳、张思温、周作霖、郭奋庸、赵珍白、任乐水、郝慎言、陈璠、崔大章、钱勷宸、姚温恭。孟世禄、俱著加恩赏给副榜。以彰寿世作人至意。　　

○又谕、前因各省盗案。皆因地方官平日不能稽察。及案已发觉。又不知上紧缉拏。往往获犯后、赃久无存。曾降旨如原赃未能起获者。著落地方官罚赔示儆。嗣又因盗案内有赃数较多者。若概令地方官赔补。其力或有不能。且恐启州县藉词婪索之渐。复降旨令于获犯后、先尽盗犯赀财查追给付事主。如有不敷。银数在一百两以内者、仍于该管官名下著赔。数在百两以外、至千两以上者、令该管官赔十分之一二。立法已极周备。但盗犯多系无籍之徒。其掠取赀财。随时花用。继不能如数偿还事主。而遇盗之家。若仅系中赀。一经被劫。几于破产。兼恐行之日久。地方官托名追赃。有意拖延。不即赔补。殊非朕前降谕旨整饬官方、体恤民隐之意。著再通饬各督抚、务须遵照前旨。严饬所属实力奉行。毋得视为具文。以致有名无实。　　

○己未。上御演武厅、阅健锐营兵。　　

○谕、朕绍膺大宝。践阼之初。即焚香默祷上天。若得在位六十年。当归政嗣子。不敢上同皇祖纪年。以次增载之数。兹仰沐昊慈。克符初愿。因十月朔日。例应颁时宪书。特于九月初三吉日。宣立皇太子。用昭付托。朕前此不立储嗣之由。节经降旨申明。至为详尽。夫建储立嫡。三代以下。无不遵行。朕读书稽古。岂于此名正言顺之事。轻议其非。昔我圣祖仁皇帝、曾以嫡立理密亲王为皇太子。并特选正人辅导。如汤斌、徐元梦、皆系公正大臣。非不尽心匡弼。乃竟为宵小诱惑。不能恪共子职。终至废斥。后遂不复册立。夫以尧舜之圣、而有丹朱商均之子。可见气禀不齐。即圣君而兼严父。日以敬天法祖。勤政爱民。面命耳提。亦难期其迁善改过。孟子所谓父子之间不责善。盖实有见于此。何况一二辅翊之臣。安能格其非心。变化气质乎。是则继体象贤。惟赖天心眷佑。笃生哲嗣及嗣子之能承受与否耳。朕自即位后。亦何尝不欲立嫡嗣。初以皇次子、为孝贤皇后所生。循照雍正初年。皇考亲书朕名、缄贮乾清宫正大光明扁上之例。亦将其名、亲书密缄扁上。不意其早年无禄。曾同大臣等启缄阅看。赠为端慧皇太子复以皇七子、亦系孝贤皇后所生。原拟书名缄贮。因其年未长成。迟而未果。旋亦早世。嗣于癸巳年南郊大祀。敬以所定嗣位皇子之名。祷于上帝。并于盛京恭谒祖陵时。敬告太祖太宗在天之鉴。是朕虽不明立储嗣。而于宗祏大计。实早为筹定特不效前代之豫行册立。务虚名而无实益耳。今荷天恩申锡。周甲纪元。寿跻八旬开五。计丙辰归政。不过数月。始将密缄嗣子之名。召对皇子、皇孙、王公大臣等、公同阅看。宣布谕旨。明示中外。来岁大廷亲授。锡庆延厘。实从来史册所未有。若未经颁旨以前。设臣工中或有建议立储者。其人必非真怀忠爱。不过托为谠论。阳附正人君子之列。实则冀徼后福。阴为夤缘干进之阶。非为名即为利。而名利两收。终归为利者多。似此莠言乱政之人。自当立予重辟。然国家储副极非小事。彼既托为正言而抵之罪。究非美举今朕躬行上仪。亲为付畀。中外翕然。胪欢交庆。皇太子体度端凝。仁孝夙著。克肩负荷。新正授受之间、实为尽善尽美。天下后世公论。以朕为恋位乎。不恋位乎。设朕于此稍有不欲归政之心。又何妨不行此典。且皇太子、及内外大臣、皆具摺吁请至期颐始行归政。情词恳挚。出于至诚。朕亦何难俯俞所请。乃朕于御极初年。即以纪年六十传位嗣子之意。斋心默祷。近年屡于谕旨内谆谆述及。是朕吁天归政之语。不肯系恋天位之心。上帝鉴之。天下臣民亦无不共见之。今赖昊苍默佑。诸吉备臻。欣庆之余。实深钦感。回念圣祖大渐。授位皇考。其时系内大臣隆科多、宣传顾命。逮皇考传位朕躬。宣示密缄。仓猝之际。朕不敢自行启封。召同大学士鄂尔泰、张廷玉、当面展缄敬阅。兹朕躬享大年。懋膺多福。明颁诏旨。亲御殿廷。付授神器。以今视昔。吉祥善事。孰逾于此。此实上天保佑申命。有加无已之洪贶。朕今寿开九袠。精神康健。视听未衰。若来岁归政。遽思自暇自逸。竟置天下重务、于不问。则非所以敬承天眷。亦非御极初年定期归政、不肯恋位之初心矣。夫天下至大。神器至重。储副之寄。运祚所关。方今纲纪肃清。外无揽权怙势之臣。内无妇寺偏宠之事。朕亲裁庶政。钜细无遗。宫中府中。皆为一体。虽不明诏立储。实无丝毫流弊。若如前代权奸柄国。女谒公行。党援门户。秕政百端。而书生迂见。惟龂龂然争持国本之论。甚至君臣父子、不免猜疑。如前史所载、唐宣宗时。裴休请立太子。帝云若立太子。则朕遂为闲人。宋太宗因太子庙见还宫。都人拥道喜跃。帝闻之不怿。曰、人心遽属太子。欲置我于何地。又明神宗因梃击一事。召文武诸臣。责以间离父子。因执太子手谓诸臣曰。此儿极孝。朕极爱惜。使朕有别意。何不早更置等语。此由唐宋诸君系恋天位。以神器为私。靳而不予。而明神宗又因内宠固结。觊觎非分。以致盈廷聚讼。骨肉生嫌。前事具在。可为殷鉴。我朝家法相承。乾纲独断。惟期慎简元良。从不稍存私爱。而朕绍承统绪。首以付托得人为重。无一毫系恋天位之心。无一息非凝承帝命之念。用能默通呼吸。感召庥嘉。实朕御极以来。六十年如一日也。总之储贰一建。其弊丛生。不特佥壬依附。易启嫌隙。而名分早著。日久必致流于骄佚而不自知。我国家不明诏立储。燕翼贻谋。虑至深远。即缄名密贮。务当慎之又慎。不可豫为宣露。如朕现在举行归政。亦必俟为期至近。始行颁旨宣示。此实万年无弊之法。我世世子孙。若能敬效祖宗及朕之用人行政。于以钦承昊眷。祇迓鸿庥。亦如朕之躬跻上寿。再立太子。踵行归政典礼。禔福延洪。用昭亿万禩无疆之庆。此则朕所深望于方来者也。特将办理缘由。再行申谕。此旨著于尚书房、内阁、军机处、各钞录一通。敬谨存记。永为法守。　　

○又谕、湖南贵州等处苗民。践土食毛。涵濡德化。百有余年。久与编氓无异。朕临御六十年来。抚绥中外。一视同仁。从无欲将苗众尽行改土归流之意。大臣中从未有条陈及此。即该省官员到京陛见。朕亦从未询及。前此勾补寨苗民石满宜、抢劫抗拒一案。亦祇歼诛首恶。并未将其党与概行查办。少有株连。此次吴半生、吴陇登、石柳邓、石三保、纠众滋事。肆行不法。延及贵州铜仁四川秀山地界。福康安、和琳、系该省总督。原应前往查究。并无贪功喜事之心。乃逆苗暋不畏死。见大兵前往搜捕。尚敢负嵎抗拒。伤害平民及良苗等。甚至因乡勇义民帮助官兵。焚其庐舍。剥皮惨害。罪大恶极。实为覆载所不容。此而不大加惩创。其何以安良善而儆凶顽。此事初起时。福康安远驻滇南。一经得信。不待朕旨。即兼程驰往督办。和琳甫由卫藏回至卭州。亦即驰至秀山会剿。该处深林密箐。路迳险阻。大半步行。兼以雾雨连绵。气候蒸热。福康安、和琳、不辞劳勚。亲带官兵。鼓勇直前。所向克捷。焚烧木栅。占夺石城。歼戮苗众。不可胜计。实属奋勇可嘉。本欲俟大功告竣。渥沛恩施。今据福康安和琳奏、官兵进剿茶它柳夯等处苗寨。痛歼贼众。苗匪纷纷乞降者。已有七十余寨。现在剿抚兼施。擒捕首逆等语。看来首逆势穷力蹙。已如釜底游鱼。无难一鼓悉擒。指日肤功迅奏。福康安、和琳、运筹布置。悉合机宜。冒险进攻。勤劳备著。应即加恩优奖。国家定制。奖励勋臣。若非宗室。皆不过五等之封。惟国初额驸扬古利、曾以殊勋追赠王爵。福康安、前经出师金川、及平定石峰堡、台湾、廓尔喀。屡著勋绩。已节次晋封至一等忠锐嘉勇公。此次督剿苗匪。又复勤奋出力。业经赏戴三眼花翎。福康安著加恩仍带荣赏四字佳号。晋封贝子爵衔。即照宗室贝子之例。所有护卫官员。听其自将家人拣放。此乃逾格施恩。俾异姓荩臣。得邀殊宠。将来我八旗大臣。有似此超众宣劳者。均可援以为例。岂非国家世臣之福。和琳、前岁在廓尔喀董办军需。诸凡妥协。彼时设非和琳沿途催趱。竭力转输。福康安几不能由济咙直入廓尔喀之境。此次又带兵剿捕。攻克炮木山梁。肃清后路。与福康安合兵。长驱冞入。前经赏戴双眼花翎。和琳著封为一等宣勇伯。用昭酬庸懋赏。其带兵出力之额勒登保、德楞泰等。著福康安、和琳、查明劳绩。分别具奏。俟奏到日再降恩谕。此次打仗兵丁、及屯番各兵。俱著赏一月钱粮。所调广西兵丁。现据毕沅等奏、于九月初三日已全抵辰州。行走迅速。虽未接仗。亦属奋勉。并著赏给一月钱粮。以示鼓励。再该处连遇秋霖。兼有重雾。据和珅奏、福康安等于发遣回子内。访觅能求晴散雾者。令其虔诚祈祷。旋即开霁。并著查明宽其前罪。仍加赏赉。事定后准其释放回籍。目下大兵云集。贼众瓦解。逆首穷窜无归。看此光景。若非其党与自行擒献。即被官兵俘获。成功已在旦夕。福康安、和琳、务宜倍加感奋。督率将弁。擒获逆首。克期奏捷以副朕格外加恩。庆成行赏至意。　　

○又谕曰。伊龄阿现在患病。内务府大臣较少。盛住著补授内务府大臣。在工程处学习行走。　　

○庚申。上命皇太子启行。恭谒东陵、西陵。　　

○谕、现在满军机大臣较少。台布、著在军机大臣上学习行走。　　

○谕军机大臣曰、吉庆奏、遵旨将海塘南岸沙涂。趁势挑挖一摺。前据该抚奏报范公塘迤西旧沙。于五月七月间、均有刷卸。并阁所进图样。北面总未涨沙。甚为廑念。兹据奏于前筑埽工之尾。再行接筑一百丈。以资捍卫。并于南岸童家湾一带沙涂刷窄之处。趁势挑切等语。海塘沙水。冲刷不常。现在童家湾一带沙涂。既有刷动。经该抚派委熟谙工员。前往挑挖。设能藉此向南多坍。实为极好机会。至范公塘迤西旧沙刷卸。该处塘工。不免吃重。并著该抚留心察看。应行接筑者。即镶筑完备。务期稳固。仍将现在情形。随时具奏。以慰廑注。将此谕令知之。目今浙省要务。莫过洋盗。今所获几何。随时速奏。　　

○又谕曰、松筠等奏、廓尔喀贡使到藏起程一摺。内称巴都尔萨野、住庙焚修。所有部落中事务。俱系该王拉特纳巴都尔自行管理等语。此等边徼外藩。归诚向化。天朝怀柔体统。不过示以羁縻。至其部落中事务。作何办理。原无事深求。已于摺内批示。嗣后松筠等祇可行所无事。不必过问也。将此谕令知之。　　

○以刑部侍郎张若渟、知武举。吏部尚书刘墉、为武会试正考官。礼部侍郎周兴岱、为副考官。　　

○以詹事阮元、为内阁学士兼礼部侍郎。　　

○辛酉。上还圆明园。　　

○壬戌。谕曰、刘峨前因染患疮疾。奏请解任。朕以其历任内外。供职有年。特加宫衔。准其回籍调理。以示眷注。兹闻溘逝。殊为轸惜。所有应得恤典。著该部察例具奏。　　

○又谕曰、苏凌阿奏、审明游击杨天相、外委沈春发、妄拏张茅等商船。捏报获盗。将扬天相发伊犁充当苦差。沈春发、林朝相、发边远充军一摺。所办殊属轻纵。此案前据苏凌阿奏、审讯张茅等实系福建诏安县人。向在上海等处贩运货物。有船照腰牌可凭。游击杨天相等、既不查验船照。又不讯问口供。輙装点情节具报。希图邀功。殊出情理之外。苏凌阿能细心研鞫。据实平反。甚属可嘉。特降旨将杨天相等革职拏问。交苏凌阿严审定拟具奏。今苏凌阿既经讯明杨天相等妄拏邀功。捏词禀报属实。自应从重定拟。以儆欺饰而安良善。何得仅照故入人死罪未决、及诬良为盗之例。加等问拟遣戍。将弁巡洋。遇有形迹可疑之船。自应细加盘诘。如果来历不明。方可拏送地方官究讯。今杨天相等并不查讯明切。辄将无辜之人妄拏。诬指为盗。又装点情节。禀报上司。冀图邀功。若非该署督究出实情。则此案十二命。必皆骈首就戮。几至良善平民。沉冤莫辩。而苏凌阿尚以杨天相等因缉犯无获。起意邀功。并以查问之时。不懂福建语音。率据杨天相等供词入奏。试思洋盗重案。必悉心查询。方可得实。岂有因他省之人。语言不懂。必须觅一能作通事之人。方可究问明白。否则即不问虚实。遽指为盗。有是理乎。况该处海口。居民甚多。张茅等常至该处贸易。岂竟无一通晓福建语音之人。且据奏称、拏获住船幼孩四名。问系上海县人。何难向其诘讯。即云福建语音不能通晓。但伊等既系运贩货物。必有登载帐目之人。十二人中、岂竟无一能识字者。何以杨天相等、并不令将来历书写明白。又况张茅等明有诏安县执照腰牌。何得概置之不问。遽行拏解。是该将弁等竟系有心诬拏。希图地方官不加确讯。亦即作为洋盗。恭请王命正法。无可对证。得为伊等邀功地步。此等巧诈情节。杨天相等可以欺苏凌阿。而苏凌阿岂能欺朕。乃引照已决未决之例。思欲颟顸混过。实属宽纵。杨天相以三品营员。几至十二命含冤屈死。情节甚重。著交军机大臣会同刑部、另行加重改拟速奏。至陈大用系提督大员。缉拏洋盗。是其专责。乃于张茅等十二名解到时。并不略讯供情。辄以不懂福建语音。率行发县收监。竟系明知杨天相等所报情形未确。欲借此入告。以为见长地步。实属有心取巧。总兵亓九叙、专辖水师。杨天相等系先报该镇。乃并不讯明实在情节。其船照腰牌、又不逐一查验。即据文转报。致张茅等十二命几罹重辟。即朕指出不令书写供词。紧要关键。在营员等或图邀功。不肯认真研讯伊二人系专阃大员。岂竟见不到此。其知情取巧。已属显然。仅予革职。不足蔽辜。陈大用、亓九叙、亦著一并另行定拟具奏。至苏凌阿审拟此案。种种疎漏宽纵。而于讯取杨天相等供词内、总以不懂福建话语。为之开脱。即朕指出因何不令其自写亲供一节。苏凌阿久任刑名。岂得诿为疎忽。看来苏凌阿办理此事。又如魁伦查办福建亏空一案。以业经参奏于前。又思欲作好人将就于后。本应交部治罪。姑念此案。究系该署督。审出实情。得以平反。著交部严加议处。仍著传旨严行申饬。该州县审办此案。于张茅身上查出船照腰牌。经苏凌阿向其询问。即据实禀明。得以究出捏报情节。尚属留心。不但无过。仍著交部议叙。朕办理庶狱。一秉大公至正。于人命案件。悉皆准情酌理。遇有一线可原者。无不详慎矜恤。惟恐稍有屈抑。现届归政之期已近。岂肯有意立威。故从严刻。今杨天相等诬害善良。几至冤戮多命。此而不严示惩创。何以明刑弼教。况朕仰承昊苍洪贶。精神强固。不致倦勤。一日莅乎其位。即一日不敢懈弛。事无钜细。无不躬亲披览。权衡至当。归政后、亦岂肯置天下事于不问。朕若稍存自暇自逸之见。即非所以仰副昊慈。内外大小臣工。倘因朕归政在即。于承办事件。意存怠玩。希图含混。即属辜负朕恩。断不能曲为宽贷也。将此通谕知之。寻军机大臣等议、已革游击杨天相、应改依官司故入人斩决罪例。拟斩立决。即行正法。已革外委沈春发、把总林朝相、随同诬拏报解。应于杨天相斩决罪上量减。拟绞监候。入于本年秋审情实办理。陈大用、亓九叙、知情取巧。应请于海口各枷号三个月。满日发往伊犁充当苦差。得旨、杨天相、依拟应斩。著即于海口正法示众。沈春发、林朝相、俱依拟应绞。著监候秋后处决。余依议。　　

○谕军机大臣曰、孙士毅奏到川省各属七月分粮价清单。朕详加披阅。各府州属所开麦豆等项价银。俱有较贵一分、及二分字样。四川素称天府。地属膏腴。无水旱之灾。秋成常获丰稔。即如本日据孙士毅摺内称、该省雨旸时若。各属无不丰登。何以粮价转有增贵之处。此必系地方官因年岁丰收。豫为采买地步。是以先将粮价擡高。以便采买时开报贵价。希图浮销。而又不免勒买。欲占两边便宜。实昧良无厌。朕披览之下。即已洞悉隐微。此事自不独川省为然。如山东等省、现在奏请采买。恐似此擡高价值情事。均在所不免。朕办理庶政。无微不入。此等外省朦混之习。岂能于朕前尝试耶。著传谕孙士毅、并各省督抚。嗣后办理采买等事。务须从实妥办。毋得稍涉虚浮。但朕此旨、祇为杜绝地方州县藉端浮冒之弊。并非欲粉饰太平。该督抚等不可误会朕意。因有此旨、即意存虚饰。甚至勒令属员将粮价减数具报。致有讳灾之事。方为不负委任。　　

○又谕曰、孙士毅等奏、廓尔喀军需副销民欠。各款。请分年完缴一摺。此系大事。头绪亦多。已批交该部详议矣。但摺内称民间帮贴人夫。尚欠银八十九万七千余两。俱于应存项下垫支。应行归款等语。此事不妥。历年办理军务。所有运送粮石军火脚价。及绳索包裹各件。无不动支帑项。从未有一草一木。派及民间之事。此必系办理军需官员。为浮冒开销。藉端派累地步。六十年来。朕于河工海塘军旅及蠲赈等事。所费国帑不下亿万。岂肯因此些微军务。任令地方官累及闾阎之理。此语大奇骇听。著传谕孙士毅等。将民欠一节。详悉查明。据实具奏。毋任朦混干咎。该部亦详查向有类此事奏销否。　　

○以内阁学士台布、为工部侍郎。　　

○以广东澄海协副将马玉魁、为江南苏松镇总兵。　　

○旌表守正捐躯湖北随州民李谷成妻刘氏。　　

○癸亥。皇太子奉上命。恭诣昭西陵、孝陵、孝东陵、景陵、孝贤皇后、孝仪皇后陵、行礼。　　

○诣端慧皇太子园寝行礼。　　

</div>
    <div class="pagination">
<a href="清实录乾隆朝实录_page1843.html">上一页</a><span>...</span><a href="清实录乾隆朝实录_page1839.html">1839</a><a href="清实录乾隆朝实录_page1840.html">1840</a><a href="清实录乾隆朝实录_page1841.html">1841</a><a href="清实录乾隆朝实录_page1842.html">1842</a><a href="清实录乾隆朝实录_page1843.html">1843</a><span class="current-page">1844</span><a href="清实录乾隆朝实录_page1845.html">1845</a><a href="清实录乾隆朝实录_page1846.html">1846</a><a href="清实录乾隆朝实录_page1847.html">1847</a><a href="清实录乾隆朝实录_page1848.html">1848</a><a href="清实录乾隆朝实录_page1849.html">1849</a><span>...</span><a href="清实录乾隆朝实录_page1845.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
