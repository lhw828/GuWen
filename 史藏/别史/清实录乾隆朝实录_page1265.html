<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1265 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1265 页/共 1860 页
  </h1>
  <div class="content">
   ○又谕曰、彰宝、前授云贵总督时。因其服制未满。是以令其署理。今服阕已久。著即实授云贵总督　　

○又谕、凉州现有满洲兵丁驻防。副都统赵琦、身系汉军。凉州又无将军管理。长额礼、著调补凉州副都统。赵琦、著调补宁夏副都统　　

○谕军机大臣等、刑部核议、彰宝审拟听从缅匪达磨莽革拉、指使。代为引路探信之芒市狎夷波矮脚、波满五。二犯。依律斩决等因一摺。此等按律拟罪。固无可宽。但究系边外野夷。自难尽绳以内地礼法。况窝主线赛波软、及在逃之波米散等、均未弋获。若将波矮脚二犯、先行正法。则未获各犯。必至闻风畏惧。藏匿远扬。更恐难以就获。自应将波矮脚、波满五、暂为监禁。严饬所属。将未获各犯。上贤缉拏。俟全获到案。讯明为首之犯。按律正法。余犯分别治罪。亦足以示惩创。此等□

□罢夷。界在内地边境。及缅匪地壤之间。平日未尝不心怀两端。若治之过严。转恐殴而从贼。殊为非计。况近边地面。遇有查缉奸匪之事。若专用内地兵役。未必有益。似不若□□罢夷等之熟悉风土。转可资以得力。此又不得不稍为驾驭者。所有刑部议摺。已令暂存候旨。将此传谕彰宝知之　　

○予故太子太保大学士加赠太傅刘统勋、祭葬如例。谥文正　　

○甲午。谕曰、金简、前曾派在四库全书处、经管纸绢装潢饭食监刻各事宜。今已授为总管内务府大臣。著即充四库全书处副总裁。所有原派承办事务仍著照旧专管　　

○又谕曰、金简、原在清字经馆办理刊刻经板事务。著即充清字经馆副总裁。仍办理经板事务　　

○又谕、昨据刑部题覆、巴延三、审拟李治国扎伤石通致死一案。以该犯救母情切。照例两请减等、并声明独子。家无次丁。例得留养。核其情节。李治国、因伊母高氏、被同母异父之石通拉走。擦伤手腕脊背。李治国恐母年老伤重。用刀吓扎。以致石通殒命。实系救母情急。已照议减等发落矣。例载救亲情切一条。原因父母被人殴打。势在危急。伊子闻声救护。实有迫不得已情状。因致伤人。其情实有可原。是以向例准于疏内声明。两请候旨。若其父母与人寻衅斗殴。其子踵至。从而加功。致毙人命。是父子逞凶共殴。并非情殷救护。岂可不严究实情。照律论抵。若复巧为援引开脱。竟使济恶重犯。幸逃法网。何以昭敕法之平。又独子养亲一条。定例必先查核死者并非独子。而凶犯实在家无次丁。方准声请。然亦须核其情节本轻。又毫无别故者。始可照例援请。至其中案情稍重。虽经声请。不准留养者。前经朕以此等尚非谋故重情。常赦不原。曾降旨俟其拘系经年。驯其桀骜之气。量为末减。亦不必于定案时、将命案正犯遽行开释。是于明慎用刑之中。更寓法外施仁之意。第恐愚民无知。恃有留养之例。凡系独子。动辄轻身斗很。易罹法网。是随案办理留养。非惟无益而且害之。与其急于纵释。而民轻犯法。何如稍加慎重之转得矜全乎。嗣后内外问刑衙门遇此两项案情。务须确核罪由。审酌至当。妥协办理。毋得意存姑息。以副明允协中之意。将此通谕知之　　

○乙未。谕、据富勒浑、文绶奏、从前阿尔泰案内、被勒捐帮之各府厅、州、县例有处分。自应查明补参。但时历五年事经四案。其间新旧屡易。正署迭更。当时摊捐名色止称公费。辗转接扣。被勒之员。仅知司库因公扣去养廉。并不知扣为何用。与指事抑勒、认人分派、因而听从出给者不同。现在川省办理军需各官、俱黾勉出力。可否仰恳圣慈。将历次被勒捐帮各官、免其查议之处。出自天恩等语。著照所请。将从前阿尔泰案内、被勒捐帮之府、厅、州、县、等官。俱著加恩。免其查参议处　　

○丙申。上诣皇太后宫问安　　

○谕曰、盛昌奏称、伊患眼疾。暂且不能行走。祈赏假两月调养等语。盛昌既患眼疾。暂且不能行走。著来京停俸调理。盛昌所遗员缺。著崇尚、前往东陵驻守　　

○又谕、据郝硕、刘秉恬奏、风闻沃克什有焚烧粮石之事。节次差人查访。并据日隆前来之知县蒋兆奎称、路过沃克什。闻得该处、焚烧粮四五百石。而该处粮员。始终隐匿不报。实出情理之外。请旨将管理沃克什粮台之绵竹县知县张世渌革职等语。张世渌、著革职。交与该督富勒浑、严行查讯。并将此项焚烧粮石。即著落该员赔补。以示炯戒。　　

○又谕、据阿桂奏、建昌道白瀛、自赴军营办事。两载有余。一切筹办军粮。并料理接济事宜。均属黾勉。不辞劳瘁。实系军需得力之人等语。白瀛、著加恩赏给按察使衔。仍令督办随营粮饷诸务。以示鼓励　　

○又谕、据明亮等奏、巴旺、布拉克底土司、土妇、派令土兵随征以来。屡著劳绩。其布拉克底土司、从前所给安抚司印信。现归巴旺土妇掌管请另给印信号纸。以昭世守。又巴旺土舍雍中扎布、办事实心。请赏戴花翎等语。布拉克底土司阿多、加恩赏给宣慰司之职。著该部给与印信号纸。巴旺土舍雍中扎布、并著赏戴花翎。又据奏、此次收复小金川。带领土兵打仗之头人格宗、丹巴七立、勒耳伍太、郎巴耳结、申占朋、勒耳乌结、杜耳金邦、俱奋勇出力。内除格宗、本系土都司职衔。余请酌给土守备、土千总职衔。并请加赏蓝翎等语。格宗、著赏戴蓝翎。丹巴七立等、著明亮等、各分别给与职衔。仍各赏戴蓝翎。俾得一体邀荣。以示优异　　

○谕军机大臣等、阿桂驻在美诺、已经一月。若俟朕批摺回时。已四十余日。距所拟岁底岁初克期合剿之说。正当其时。阿桂各项部署。谅应就绪。务即酌派妥协。与丰昇额、明亮、订期会剿。仍将进兵日期。迅速奏闻。至阿桂所拟谷噶、凯立叶、及马柰、马尔邦、两路进兵。若此时早事声张。贼得以豫为防堵。殊属非计。如欲赴马柰一路。应令奎林、或富德、统兵径往当噶尔拉进攻。使贼信我兵仍由原路进剿。力为堵御。我兵潜赴马柰等处。出其不意。自可易于得手。其欲赴谷噶等处者。亦当于功噶尔拉山梁。派兵攻剿。以缀贼番全势。而我兵乃潜由大板昭、直取谷噶、凯立叶两路。亦使贼番猝不及备。如此、方合用兵指东击西。奇正虚实并用之道。阿桂熟于军务。当妥酌实力为之。伫听捷音。又据奏、小金川全境。必有能事之大员。始堪督率。富勒浑、王进泰二人。均属小心谨慎。然过慎则葸。此论颇为近理。前此原以二人身任督提。地方乃其专责。且呼应亦灵。是以派令后路照料今阿桂所奏如此。则二人自不足恃。据称、云南提督长清、练习军务。熟悉边情。于紧要之路。酌令长清往驻等语。长清留驻美诺等处。自为有益。已有旨令富勒浑等、诸事与之虚衷商酌。勿稍存畛域之见。并著阿桂转谕长清。一切当引为己任。勿以现有督提在彼。稍存推诿。仍将办理情形。具摺奏闻。至美诺既有长清。已为足恃。成果虽有腿疾。然带兵谙习。实为得力之人。阿桂若由凯立叶进兵。则三杂谷后路。宜有接应。当令成果带兵一二千。在三杂谷驻守。可即妥酌行之。又据丰昇额等奏、于党坝一路进兵之说。尚属未定。前因党坝一路。难于径进。丰昇额竟可不必前往。即速将俄坡一路。躧访明确。俟阿桂扎会师期。克日进剿　　

○又谕曰、郝硕、刘秉恬奏、省局雇派人夫二千名。前赴美诺、无庸停止一摺。所办甚是。已于摺内批示并降旨传谕富勒浑遵照办理矣。军营需夫甚急。则已经雇拨在途者。自不当复为停止。郝硕等所见固属妥协。第朕察其词气。亦露有与富勒浑不甚相和之意。诸臣同办一事。总期和衷商搉。以期有济。朕亦惟择其言之是者行之。从不稍有偏向。若伊等彼此稍存意见。于要务即难保其无误。殊非所以体朕委任之意。著传谕郝硕、刘秉恬、遇公事有应与富勒浑商办者。仍须互相虚心筹酌。期于办公有益。不得因此次之事。稍存私见。以致办理参差。致滋贻误　　

○又谕、据郝硕、刘秉恬奏、先准文绶札称、因西路粮石虽裕。夫力不敷。饬令军需局赶雇夫二千名。前往美诺。并经白瀛告称、现已有一百名到营者。近又见富勒浑摺稿内称、此项雇派人夫。徒滋纷扰糜费。已移咨文绶、饬令停止。但后路人夫。尚虑不能敷用。若将二千名停止。保无贻误。且已俱领过雇价。日给口粮。一时亦难追出。现复行知文绶、富勒浑、无庸停止等语。所奏甚是。军营后路旧存之夫。既多抽拨各处。则正资续雇以济急需。况既已接踵在途。岂可又令中道遣散。而雇价口粮。并皆领给即令停止。其势亦断无从追缴。若以上年所雇之夫到站多不齐全是以恐蹈前辙不知事在人为。岂得因前此办理不善此次遂因噎废食置之不办乎。看来富勒浑与郝硕、刘秉恬、意见不能相合。朕已洞鉴及之。但就此事而论。则郝硕等不令停止之说。实为妥协而富勒浑未免过于拘泥。自应照郝硕等所奏办理。大臣等承办军营重务期在和衷商搉。有裨国是。不可稍涉偏见。此次富勒浑所办。不但与郝硕、刘秉恬、显有参差。并恐与文绶亦未能和协若率是以往必致有误军储。殊非朕委任之意富勒浑、著传旨申饬。嗣后务须事事平心和气。彼此熟筹。以期妥善。倘再稍存意见。致误要务。恐该督不能任其咎也。至富勒浑、于军旅之事。原所未娴。朕以其身任总督。内外诸事皆所综理。是以令同王进泰、防守后路。以资接应。今又另降谕旨。添派长清、在彼协同驻守。富勒浑诸事与之虚心商酌。协力妥办不得稍存畛域及略涉推诿亦不得因此次之事。稍存私见将此谕令富勒浑知之　　

○又谕、据郝硕、刘秉恬参奏、闻沃克什焚烧粮四五百石。该处粮员张世渌、隐匿不报。请革职著落赔补等因一摺。已明降谕旨。将该员革职。交富勒浑严讯矣至沃克什、系富勒浑驻劄之所。现在官兵收复美诺筹剿金川。沃克什、乃粮石贮备转运之地。自应小心防范。何至焚烧粮数百石之多。该督即应迅速查明失火缘由。据实严参。因何并未奏办。著富勒浑即速明白回奏。寻奏、粮台失火。断难隐匿。诚恐胥役人等搬运那移。自当详细盘查。于十二月初八日。查明确数。已将该粮员张世渌参奏。著落赔补。得旨、这所奏情节。该部严察议奏　　

○署湖广总督湖北巡抚陈辉祖奏、两湖各标协营器技。鸟枪与弓箭各居十之四。刀牌等项十之二。查鸟枪一项演放既壮声威临阵尤资利用。旧制枪箭相等。未免枪少箭多。请于南北两省。各添一千六百二十杆。于弓箭兵内、挑出能施放者。令其领执演习。仍令各食战守原粮。每杆工料一两二钱。共需银四千余两。借项添制。从之　　

○旌表守正被戕之奉天广宁县民王廷实妻李氏。江苏丰县民许章女许氏　　

○丁酉。谕、据何煟奏、河南布政使张镇、年逾七旬。近患脾泄。精神委顿。医治未能即痊。请解任调理等语。张镇、著以原品休致。令其回籍调治。河南布政使员缺。著颜希深补授。颜希深现在四川军营、办理粮饷。所有河南布政使印务。著荣柱暂行署理　　

○旌表守正捐躯之河南封邱县民王江妻程氏　　

○戊戌。谕曰、李侍尧奏、据两广盐埠商人吴青岳等呈称、近值大兵进剿金川。荡平在迩。商等远居岭表。志切同仇。敬请捐银二十万两。代解军营。以抒蚁悃等语。办理金川军务以来。一切军需动用。俱拨解部库银两原无藉乎助捐。前以淮浙等商、情切急公。曾允所请。今两广商人、一例爱戴抒忱。亦姑俯从所请。著李侍尧、查明各商捐数多寡。呈报该部。一体照乐善好施之例议叙。原摺交户部核存。　　

○又谕、据陈辉祖奏、湖北按察使刘秉愉、感中风邪。精神惝恍。察看病势非旦夕可痊。请解任回籍调理等语。刘秉愉著准其解任回籍调治。湖北按察使员缺。著杨仲兴补授　　

○又谕曰、常福著派往和阗、更换暻善。所遗乍浦副都统员缺。著勒克补授　　

○谕军机大臣等、张镇、现已降旨、以原品休致。令其回籍调理。其河南布政使员缺。令颜希深补授。颜希深现在四川军营办理粮饷。所有藩司印务。已谕令荣柱暂行署理。但颜希深、尚未能即赴新任。而藩臬两司。为钱谷刑名总汇。荣柱一人。恐难以兼顾裕如。著传谕何煟酌量情形。将按察使印务。选派妥干道员。奏明递行署理。将此谕令知之　　

○又谕、据阿桂奏、所定谷噶、凯立叶、及马柰、马尔邦、两路分进之说。两将军相隔太远。中间声息难通。而后路又无策应。种种未协机宜。看来各路之中。马柰马尔邦一路。在布拉克底、巴旺地面。该土司、既系诚心出力自可望易于得手。第恐明亮处兵力稍单。不能不仗重兵接济。方可乘胜冞入。莫若令阿桂驻兵僧格宗。以壮声援。一闻明亮处得有便易。即刻移兵前往继进。自为有益。况现在进兵之初。尤须布置妥协。贼人始无从揣测。如功噶尔拉、当噶尔拉两路。系今岁进攻之地。必须仍派兵往彼。照前攻打。贼人方不致生疑。其当噶尔拉一带。系奎林熟路。应令其领兵二千。前往攻剿。至功噶尔拉一带。则令富德领兵二千。前往攻剿。伊于带兵打仗之事。究为谙习。此两处在我虽用为牵缀。当使贼人视为正兵。先在军营传播。俾贼众共闻悉力拒守。然后潜派精兵。令明亮带往马奈、马尔邦一路。攻其无备。其谷噶、凯立叶一路。则令额森特、带兵二千前往。以资出奇之用。阿桂则统领众兵。驻劄僧格宗、以为南路声援。并令色布腾巴勒珠尔、统兵驻布朗郭宗等处。为西路策应。如此、则掎角之势自成。军声壮盛。贼众既不敢轻视后路。潜出滋事。再奎林、富德、前往当噶尔拉、功噶尔拉两路。并非令其专意在彼攻剿。如度为可进则进。如势尚不能。则竟不如诱贼出而邀我之后。我兵还而截剿。得以多歼贼众。或并乘其败溃。追过险要。竟有所得。尤为极好机会。奎林、富德、当努力妥为之。再阿桂、所请择日进兵。计阿桂现在尚驻美诺。此旨到后。亦当及进兵之期。此月二十七、二十八。皆系吉日。阿桂可择而用之。伫听捷音　　

○己亥。上御太和殿视朝。文武升转各官谢恩　　

○谕、据绰克托等奏称、乌什种地兵丁。每人收获细粮十九石有奇。请将官员议叙。兵丁给赏等语。著照所请。将副将陈圣谟等交部议叙。兵丁等、赏给一月盐菜银两　　

○又谕、据段秀林奏、原籍陕西榆林、并无寸土。无家可归。而先后在浙服官四十余年。坟墓房屋。现俱在浙。恳恩俯准入籍宁波府鄞县等语。段秀林、准其入籍浙江。该部知道　　

○谕军机大臣等、丰昇额等奏、俄坡不便进兵。自以仍由党坝为是。但闻该处穆尔津冈一带。路颇险仄。从前岳钟琪、在彼攻剿。未能寸进。似其地亦非可长驱径进者。且丰昇额现带之兵。仅有三千三百。即新调之湖广兵续到。亦不过二千。兵力未厚。又无继进之兵。在后策应即使得有碉卡。亦断不宜深入。至舒常近在宜喜。牵缀贼势。断不可移动。此外更无可为丰昇额声援之用。因念丰昇额为人诚实。坚毅之力。颇有家风。而料事制胜。则不逮其祖。是以所到之处。不虑其退却。而虑其轻进。今丰昇额前赴党坝。探访路径。静候阿桂知会师期。按日而计。亦正当此月下旬。昨谕阿桂以二十七、八、皆吉日。可以进兵。阿桂酌定后。即速通知丰昇额、按期同进。著传谕丰昇额进兵后。或竟攻得险隘。只宜于该处山梁驻兵防守。切勿冒昧冞入。致贼人抄袭我后　　

○定西将军尚书阿桂、定边右副将军尚书公丰昇额、定边右副将军广州将军明亮、督理粮饷山西巡抚鄂宝、四川总督富勒浑、署四川总督湖广总督文绶、会同覆奏、酌议军营备储粮饷等项。查军米关系紧要。必须宽裕积贮。大率日逐支放外。常余一月之粮。银五六千两。火药三万斤。铜铁等项。止计足用。今大兵克复美诺。迅速前进。西路之日隆宗、达木巴宗、沃克什等处。南路之打箭炉、节木郭、绰斯甲布之梭木松冈、周叟、均当酌量分路转输。则接济既便。亦不致积多成累。谕军机大臣等、阿桂等酌议军营备储粮饷等项。亦只可如此办理。现在筹定分路克日进剿。以期迅速冞入。则粮运各项。愈进愈远。护粮夫役。最关紧要。前经传谕富勒浑等、妥选强壮夫役。练习器械护行。如州县之设立民壮。亦足以资捍卫。昨已据富勒浑等奏称、遵旨通饬选派。惟在该督等、董率粮站各员。酌量缓急随时妥办　　

○以福建台湾镇总兵蓝元枚、金门镇总兵颜鸣皋、对调　　

○旌表守正捐躯之山西太谷县民张翠女张氏。广东归善县民李某女李氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百四十八



大清高宗法天隆运至诚先觉体元立极敷文奋武孝慈神圣纯皇帝实录卷之九百四十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十八年。癸巳。十二月。庚子。上诣皇太后宫问安　　

○刑部等部议覆、署漕运总督嘉谟奏称、现在清理军民户籍之际。恐殷实奸丁乘机舞弊。及不肖备弁。代为隐蔽。匿不造册。竟至久远脱籍。请敕部臣将冒民脱军罪名、及县卫各官。匿报处分。申明律例。从重核议。应如所请。查屯丁老册。为清厘军民根本。自应责成县卫。造册时、详加核对。如有前项情弊。军丁各按本律加重。拟杖者满杖。拟徒者满徒。先枷号一月。俟清厘完竣、仍遵旧例其承办各官。亦即严参从重议处。从之　　

○以一等子那木扎尔子鄂齐勒、一等男李仁源子瑞增、各袭爵　　

○辛丑。谕、原赏大学士刘统勋所住之园、本系阿哥师傅等、在内同住。今刘统勋园内房屋。著赏给尚书蔡新　　

○户部等部奏、铜运攸关铸务。理宜严定限期。查运员任锡绂陈希泽、黄斌等。报守冻与抵通。或同时而阻行互异。或一运而咨报各殊。且一人所运之铜。或两地守冻。其中显有情弊。请饬直隶总督查奏。得旨、依议。该运员任锡绂等均在九月初抵津。今冬天气。较往年和暖。彼时北河末冻。如果上紧起剥趱运。即可尽数抵通。何至迟延日久。始以守冻为词。且任锡绂存四铜觔。既于十月初十日。在途冻阻。何以陈希泽起六铜觔。又能于二十日。申报抵通。再黄斌头剥、于九月二十六日。已报抵通。而该督又咨称冻阻。种种情节不符。其是否该运员托故逗遛。地方官徇情捏报。著该督周元理逐一严查明白回奏。至铜运船只。既抵天津一带。距京已近。铜觔非米粮可比即值冻河之候。原可改从陆运。皆因运员等恃有守冻之例。遂尔藉词迁延嗣后铜运抵津后概不准开报守冻。如遇冻河。即令其陆运进京则支吾守冻之弊不除而自绝。著为例　　

○以两广总督李侍尧、为大学士。仍兼管两广总督事务　　

○以二等子博玉子塘努、袭爵　　

○壬寅。上御乾清门听政　　

○谕军机大臣等、本日军机大臣奏、讯问缅匪兴得夹供词、内称九月二十六日。在打岗山。被官兵拏护。派了六个官兵。八个芒市土司的□□罢夷。押解看守。因行至芒市地方。官兵都睡着了我就向□□罢夷求他们设法救我他们说、你只谎称懵驳已死。天朝就不加你罪了等语边地盘获外夷匪犯。自应派委妥干弁兵。小心管押。并饬沿途加意严防。何竟不以为事。一任递解兵丁。懒惰偷安。六人同时熟睡。致该犯得私向□□罢夷串商谎供充此伎俩。□□罢夷又何难纵其窜逸。所办甚属荒唐。幸而兴得夹、尚系无关轻重之人。设遇紧要重犯。亦复如此怠忽。更复成何事体。彼时兵丁外、派何员管解。或文或武。责任惟均。乃漫不经心至此。自当即行参处。而兵丁等、敢于懈玩。亦不可不重示创惩。著传谕彰宝、即将派解兴得夹之员。查明据实参奏。并将贪睡疎忽之兵丁等、均行查明责革。毋稍宽徇。并究明芒市护送之□□罢夷、系属何人查讯明确。一并覆奏。兴得夹供、并钞寄阅看　　

○又谕、据毕沅奏、拏获川省军营逃兵萧成祥、溃兵曹玉二名。审讯明确。遵旨即行斩决一摺。所办甚是。木果木溃散之兵。最为可恶。业经降旨。分别办理。其溃后复逃者。情节尤重。一经盘出。自应立正典刑。今毕沅所获二犯俱系狭甘兵丁、在军营溃逃者。兹于陕省缉获。足见此等逃兵。窜回本籍者多。何以别省至今末据奏有就获之事。至分遣各省溃兵此时陆续到配者谅已不少。该犯等、在各遣所。能否安分守法及有无潜行逃脱之人亦未据一省奏及。前曾传谕各督抚、此等溃兵。本属应死之人。因为数太多。不忍全行诛戮已属法外之仁。如伊等到配后。仍然犯法滋事。或乘间脱逃拏获均应正法。若逃后无获。惟现在之督抚是问。今其事已历半年。而各省并末奏及。作何办理。殊属懈忽。著再传谕各该督抚、将已经解到之溃兵。作何饬属安插。并各犯有无滋事脱逃、及能否上紧缉获严办之处。即速据实覆奏。毋稍粉饰干咎　　

○命大学士舒赫德、管理三库事务
  </div>
  <div class="pagination">
   <a href="清实录乾隆朝实录_page1264.html">
    上一页
   </a>
   <span>
    ...
   </span>
   <a href="清实录乾隆朝实录_page1260.html">
    1260
   </a>
   <a href="清实录乾隆朝实录_page1261.html">
    1261
   </a>
   <a href="清实录乾隆朝实录_page1262.html">
    1262
   </a>
   <a href="清实录乾隆朝实录_page1263.html">
    1263
   </a>
   <a href="清实录乾隆朝实录_page1264.html">
    1264
   </a>
   <span class="current-page">
    1265
   </span>
   <a href="清实录乾隆朝实录_page1266.html">
    1266
   </a>
   <a href="清实录乾隆朝实录_page1267.html">
    1267
   </a>
   <a href="清实录乾隆朝实录_page1268.html">
    1268
   </a>
   <a href="清实录乾隆朝实录_page1269.html">
    1269
   </a>
   <a href="清实录乾隆朝实录_page1270.html">
    1270
   </a>
   <span>
    ...
   </span>
   <a href="清实录乾隆朝实录_page1266.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
