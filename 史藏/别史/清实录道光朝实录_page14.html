<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 14 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 14 页/共 848 页</h1>
    <div class="content">○命直隶按察使祥泰、来京。以江西广饶九南道广惠、为直隶按察使。　　

○旌表守正捐躯河南兰阳县民康举女会姐。　　

○缓徵河南原武县被水及沙压村庄新旧额赋。　　

○己卯。谕军机大臣等、据吴璥等奏、大河冰凌下注。口门以上冻结。请暂缓放河进占一摺。仪封大工口门。续经进占。仅存十七丈。各段引河挑工。俱已完竣。惟自挑水坝头起。至引河头。全行冻结。溜势涌激。积累愈高。现在口门虽未冻合。其口门以上至引河头一带。既已凝冻。即使敲冰进占。埽工断难坚实。开放引河。或至冰块壅遏。溜行不畅。更恐前功尽弃。吴璥等当督率在工员弁兵夫。小心保护埽段。暂缓工作。察看天气稍和。可以放河进占。再乘机办理。即合龙之期。稍宽时日。亦无不可。总期一举成功。务保万全。是为至要。其另片奏参总催引河道员娄青等。并吴璥等自请议处之处。著暂行存记。俟大工合龙后。再降谕旨。将此由四百里谕令知之。　　

○以湖北按察使童槐、为通政使司副使。山东兖沂曹济道卢坤、为湖北按察使。　　

○庚辰。谕内阁、文孚等奏、详查兵部议处珲春协领伊勒章阿例案一摺。此案珲春防御额勒锦等、私用饷银。该协领伊勒章阿、听从寝息。兵部将该协领照旗员私借钱粮上司徇隐不行揭报例、议以降二级调用。系属专条。富俊等援引吏部之例议减。殊有未协。富俊、富登阿、俱著交部察议。　　

○谕军机大臣等、据庆祥奏、查明张格尔纠同苏兰奇等、谋逆大概情形一摺。此案逆裔张格尔、欲图抢复喀什噶尔。与苏兰奇潜通信息。纠结谋逆。苏兰奇煽惑回众。首先接应。烧毁卡伦。残害官兵。是该逆等久蓄逆谋。尚无激变枉杀情事。现在贼氛四散。余党歼捦。惟有张格尔、苏兰奇、窜逸未获。断无有因一二逋贼。带领大兵。深入夷地。穷追大索之理。庆祥所办甚是。即晓谕众伯克。及布噜特、安集延等。协力访拏。并悬赏购线。设法诱捦。以正刑诛而靖边圉。其守卡官兵及伯克等。御贼被戕。深堪悯恻。副护军参领意德布。及卡伦满洲兵十三名。余丁一名。在途被戕满洲兵二名。探信被害绿营兵二名。著该将军即行查明咨部。照阵亡例赐恤。以慰忠魂。至伯克阿布都尔满。于该逆滋事时。首先禀报。被贼拏获。抗言不屈。致被戕害。深知大义。著庆祥查明从前回子伯克内。有效忠尽节者。曾作何褒恤。并荫给伊子何职。援照奏请施恩。再降谕旨。又另摺参奏、斌静被众伯克公同控告行止不端。并回务章京绥善。废员贾炳。与斌静家人张得幅、结拜弟兄。倚势婪索。淩辱伯克等款。朕早已料及。实为可恶。大干法纪。斌静、绥善、均著革职拏问。交庆祥严行审讯。其家人张得幅。已经该将军截留带回。废员贾炳。另降谕旨饬拏。迅速解往。庆祥即提同人证。彻底严究。务将所控各款。逐一讯明。按律定拟具奏。不可稍有宽纵。其色普徵额、于此案如有关涉。即著归案审办。若仅于带兵时办理粗疏。此时且暂缓交议。俟定案时声明。再降谕旨。将此由五百里谕令知之。　　

○又谕、据庆祥奏、废员贾炳。前于发遣新疆时。在喀什噶尔地方。与斌静家人张得幅、结拜弟兄。及婪索赃款情事。必须归案严究。该废员籍隶直隶。由新疆减释回籍。仍须定地充徒。著该督即行查明废员贾炳。曾否到籍。现在充徒何处。即行饬拏。迅速解往喀什噶尔。交庆祥归案审办。将此谕令知之。　　

○内务府奏、两浙未交未解玉贡折价。可否全行豁免。得旨、前经降旨将两淮玉贡折价银两。停其交纳。并豁免积年未解之款。两浙事同一例。所有每年应交玉贡折价银十万两。亦著停其交纳。其节年未解玉贡折价银三十五万两。并著加恩豁免。　　

○以正蓝旗参领富尔松阿、为正黄旗蒙古副都统。　　

○释遣戍黑龙江、已革奉天府府尹贵庆、赏主事候补。　　

○辛巳。上诣昭显庙拈香。　　

○谕军机大臣等、松筠奏、回疆各城军台回民。差使繁重。生计疲累。查有喀喇沙尔所属之布古尔、库尔勒、及吐鲁番、地方。商民租赁地亩。种植棉花贩卖。获利数倍。莫若官为经理。令该管官颁给牙帖。按例抽税。即将所收税银。量给各城军台当差回子。并吐鲁释所属四佐领回子官兵。于新疆南路有禆等语。新疆南路各城军台回子。及吐鲁番四佐领回子官兵。现在是否实有苦累情形。应行调剂之处。其吐鲁番、布古尔、库尔勒、三处。有无商民租赁回子地亩。种植棉花牟利之事。是否可以颁帖抽税。如何酌定税额。于回民可以两便。不致滋弊。著庆祥会同乌噜木齐都统。喀什噶尔参赞大臣。喀喇沙尔办事大臣。吐鲁番领队大臣。详悉查明。妥议具奏。松筠原摺。著发交阅看。将此谕令知之。　　

○命江宁将军八十六、来京。以礼部尚书正黄旗汉军都统普恭、为江宁将军。工部尚书穆克登额、署礼部尚书。兼管乐部、太常寺、鸿胪寺事。　　

○以理藩院尚书和世泰、署正黄旗汉军都统。　　

○命正黄旗蒙古副都统富尔松阿、管火器营事。　　

○命江宁布政使恒敏、来京。以降补六部员外郎额特布、为江宁布政使。　　

○缓徵湖南凤凰厅被旱屯田新旧额赋。并贷弁兵俸饷及修理碉卡银。　　

○壬午。上诣观德殿几筵前供奠。　　

○谕内阁、孙玉庭等奏、查参虚报销数疏引不力之盐道一摺。江西盐道胡稷。于私盐侵越。督缉无方。以致官引壅滞。岸商虚报销数。又未能督查更正。致与册报不符。实属有乖职守。胡稷著交部严加议处。　　

○谕军机大臣等、每遇年终。颁赏内外臣工福字。原为内外诸臣终岁经理公务。谨慎黾勉。节届新春。特恩锡福。共迓吉祥。永受恩泽之意。现届应赏之期。惟朕遇皇考仁宗睿皇帝大故。未及一周。即书福字颁赏诸臣。思及先恩。朕心诚有不安。即诸臣皆系久受皇考殊恩之人。现在二十七个月之内。亦必无意思及年节。应赏京城王大臣。及各省将军大臣福字。俟二十七个月后。再行照例赏给。新疆职司外藩。与内地不同。应赏将军大臣福字荷包等项。仍照嘉庆四年例。本年暂行停止。俟明年周年。再照从前赏给。遇便寄西北两路将军大臣等、传谕各城大臣知悉。共戴皇考之恩。以副朕任用之意。其各黾勉从事而期永享福泽。　　

○又谕、理藩院转奏、锡林郭勒盟长贝勒玛哈巴拉、同盟扎萨克王公台吉等。共出银一千两。请交雍和宫唪经等因一摺。锡林郭勒扎萨克王公台吉等。久荷皇考仁宗睿皇帝优恤之恩。共出银一千两。恳交雍和宫。自本年十二月初六日起。唪经三日。实属出于至诚。若不准其所请。殊觉未尽其意。著照所请行。　　

○调山东登州镇总兵官杨逢春、为兖州镇总兵官。兖州镇总兵官张联奎、为登州镇总兵官。　　

大清宣宗效天符运立中体正至文圣武智勇仁慈俭勤孝敏成皇帝实录卷之十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

嘉庆二十五年。庚辰。十二月。癸未朔。上诣大高殿行礼。　　

○以恭上皇太后徽号。遣官告祭天。地。太庙。社稷。上礼服御中和殿。恭阅奏书毕。上升舆。由右翼门至永康左门。降舆。大学士捧奏书。由中路前行。至慈宁门。上由东阶升。至门下东旁立。皇太后吉服升慈宁宫座。仪驾全设。中和乐设而不作。上诣正中拜位跪。大学士捧奏书在左旁跪进。上受奏书恭献。授右旁大学士跪接。置正中黄案上。宣读官捧起。跪宣奏书曰。臣闻徽音茂著。祥和早洽于宫庭。令范光昭。福祉覃敷于海宇。表彝伦之钜典。彰熙代之鸿规。钦惟圣母皇太后。德协伣天。功侔矩地。佐皇考重华之盛。襄内政以宣勤。启国家奕叶之庥。蔼春晖而锡羡。臣躬膺丕绪。备沐仁恩。肃奉瑶函。式崇显号。伏冀圣慈俞允。俾展微忱。长伸尊养之隆仪。益介升恒之景祜。臣不胜惓惓之至。谨奏。上率王大臣官员行礼。礼成。皇太后还宫。　　

○缓徵甘肃宜禾县上年被歉带徵粮米。　　

○甲申。恭上皇太后徽号册宝。上礼服御太和殿。恭阅册宝毕。奉安于彩亭前行。上升舆随后。由右翼门至永康左门。上降舆行。至慈宁门外东旁立。册宝陈设于正中黄案。皇太后升慈宁宫座。仪驾全设。中和乐设而不作。上诣正中拜位跪。左旁大学士捧册宝依次跪进。上受恭献。授右旁大学士跪接。置正中黄案。宣读官捧起。跪宣册文曰。瑶图席序。崇亲扬琼册之华。宝篆镌函。锡类阐璇闱之实。况乎肃雍表度。佐宵旰以分劳。慈俭观型。罄垓埏而戴德。鸿名允协。殷礼肇称。钦惟圣母皇太后。道赞乾行。化彰坤顺。华胄甄符于令范。系出元勋。中宫媲美于前徽。班居贵秩。当皇考寝门之逮事。正天家福耦之储祥。京室贻庥。共承欢于兰膳。掖庭示矩。遂正位于椒涂。仁恩流樛木之音。螽羽交辉仙牒。厚德启荆枝之茂。雁行并列亲藩。属以凉德之膺图。益赖春晖之垂荫。敢稽茂典。聿晋崇称。谨告天。地。宗庙。社稷。率诸王贝勒文武群臣。恭奉册宝。上尊号曰恭慈皇太后。伏愿洪祺懋迓。蕃祉诞膺。逢吉康强。协禹畴之五福。多益单厚。媲周雅之九如。仰托恩慈。长隆尊养。臣诚欢诚忭。稽首顿首。谨言。上率王大臣官员行礼。礼成。皇太后还宫。诣皇太后前问安。　　

○以恭上皇太后徽号礼成。赏执役校尉苏拉等银锞。　　

○户部议准、江苏巡抚陈桂生疏报、青浦县开垦田六亩有奇。丹阳县五顷十五亩有奇。武进县四亩有奇。照例升科。从之。　　

○乙酉。恭上皇太后徽号礼成。颁诏天下。诏曰。朕惟古帝王膺图缵绪。惇典求章。必本慈训以宣光。奉母仪而笃祜。粤稽颂歌浚哲。归美商娀。雅咏思齐。崇称京室。载观往牒。聿著隆规。钦惟圣母皇太后。履顺承天。含章应地。懿德昭于图史。徽音式于庭闱。凤辇陈仪。圭璋自协。龙文作绘。浣濯仍劳。秉肃敬以持躬。务俭勤而立范。赞襄帝治。孚鉴天心。显谟肇自睢麟。茀禄绵夫瓜瓞。公桑奉种。礼重亲蚕。丰芑垂型。恩隆贻燕。朕聪听承夫彝训。胪欢浃于深仁。兰掖崇颐。懋膺褆祉。萝图席瑞。允庆昇平。启鼎祚之延洪。同臻曼寿。仰坤仪之博厚。恪奉徽称。咨议佥同。典常具备。祗告天。地。宗庙。社稷。于嘉庆二十五年十二月初二日。率诸王贝勒大臣文武群臣。谨奉册宝。敬上皇太后尊号曰恭慈皇太后。尊亲溥遍于垓埏。膏泽均沾于陬澨。所有事宜。开列于后。一、在内亲王之福晋以下、公之妻以上、著加恩赐。一、外藩蒙古诸王之福晋以下、公之妻以上、加恩赐。一、民公侯伯以下、二品大臣以上命妇、加恩赐。一、从前尚过公主格格之额驸等、照伊等品级加恩赐。一、从前恩诏后升职加衔补官者、悉照现在职衔给与封典。一、在京文官四品以上、武官三品以上、各加一级。一、在京王公文武官员任内有降级罚俸住俸者、咸与开复。又在京官员、现在议降议罚者、悉予豁免。一、外藩蒙古王公以下、台吉以上、有罚俸住俸者、咸予开复。其现在议罚者、悉予豁免。一、京城巡捕五营兵丁、赏给一月钱粮。一、除十恶不赦外、犯法妇人尽行赦免。一、上三旗包衣佐领下拜唐阿及太监等、赏给一月钱粮。一、以三旗辛者库当差妇人、酌议赏赐。一、罚赎积谷。原以备赈。冬月严寒。鳏寡孤独贫民。无以为生。著直省各督抚令有司务将积谷酌量赈济。毋令奸民假冒支领。一、各处效力赎罪人员。向无定限。多致苦累。殊堪矜悯。著各该管官查系已满三年者、声明犯罪缘由。奏请酌量宽免。一、内务府庄头等、所有累年积欠在嘉庆二十四年以前者、著查明请旨豁免。于戏。共球并集。合四海之欢心。焘载而符。锡万年之景福。布告天下。咸使闻知。　　

○谕内阁、朕钦奉皇太后懿旨。易称应地。吉宜协乎顺承。诗美伣天。祥用开乎文定。粤若观型所系。厥惟基化之由。宜举大仪。聿昭茂典。皇帝继妃佟佳氏。柔嘉维则。孝敬无违。久孚浣濯之风。教宣躬俭。克相肃雝之化。贤著嗣徽。应正中宫。以崇内治。其立为皇后。膺厥福祥。敬旃淑慎。钦此。朕祗遵慈命。立继妃佟佳氏为皇后。所有应行典礼。该部察例具奏。　　

○命贝子庆敏、在散秩大臣上行走。　　

○丙戌。上诣观德殿几筵前供奠。　　

○诣皇太后宫问安。　　

○谕内阁、英和等奏、续查应追款项、恳请推广豁免一摺。各直省满营兵丁。按月支领孤孀养赡。其有事故者。长支银两。仍行追缴。惟念该孤孀既经病故。情堪矜悯。所有长支之项。著加恩概行免追。永以为例。至该部积年应追未完违例地价花利漏税银五万两。在恩诏以前者、均著豁免。以广恩施。　　

○以宗人府右宗人晋昌、为理藩院尚书。贝勒绵誉、为宗人府右宗人。命福州将军祥保回京。以理藩院尚书和世泰、为福州将军。协办大学士伯麟、署镶白旗汉军都统。镶蓝旗汉军都统绵志、署正黄旗汉军都统。　　

○命三等承恩公舒明阿、在散秩大臣上行走。　　

○拨甘肃提标五营马兵五十名。步兵一百名。移驻梨园营。肃州镇标并所属各营马兵二十五名。步兵三十五名。移驻红崖堡。马兵十五名。步兵二十五名。移驻清水堡。从总督长龄请也。　　

○丁亥。上诣宣仁庙。凝和庙。拈香。　　

○谕内阁、昌陵工程。著派穆彰阿敬谨办理。　　

○又谕、步军统领衙门番役。向由清白良民充当。嗣因御史条奏番役子孙。不准应考出仕。经吏礼二部议准。惟思该番役内、现有身任守备等官者。其子孙何以独不准其应考出仕。嗣后番役子孙、著准其应试武场。出仕武职。仍不准由文途考试。以示限制。　　

○以户部左侍郎禧恩、为总理行营事务大臣。　　

○闽浙总督董教增、以疾解任。调云贵总督庆保、为闽浙总督。以云南巡抚史致光、为云贵总督。调福建巡抚韩克均、为云南巡抚。以刑部员外郎前任浙江巡抚颜检、为福建巡抚。　　

○福建按察使舒灵阿、以疾解任。以江苏候补道唐仲冕、为福建按察使。　　

○戊子。孝惠章皇后忌辰。遣官祭孝东陵。　　

○谕军机大臣等、据孙玉庭等会议、查办江苏省漕务情形、酌予限制各款一摺。直省漕赋。以江南为最多。而积弊亦最甚。若将一切陋规。全行裁革。徒务虚名而不求实济。原恐不免有格碍之处。今欲返积重之势。必自去其已甚始。如该督等所奏、旗丁帮费。不能遽裁。沿途陋规。不能尽革。州县浮收。不能尽去。自系实在情形。均即照所议。旗丁帮费。准其计米津贴。照每石五钱四钱递减之数给发。此外不准丝毫浮索。沿途陋规。照旧有之数、酌减一半。州县收漕。照每石余米二斗五升。无分绅民、概定八折收纳。此系该督等因地制宜。酌量调剂。朕是以允其所请。但此事惟在该督等、严饬官吏旗丁。实力遵行。不可名为裁减。实则仍前滥索浮收。其现裁之数。仍期递年量减。不可再有增添。至粮道知府收受漕规。本干例禁。该督等即当严行饬禁。永远革除。如有仍前索取。及旗丁州县沿途衙门官吏、例外多索之事。即行从严参办。俾漕务渐次肃清。以裕民生而纾丁力。将此谕令知之。　　

○又谕、孙玉庭等奏、请停止淮南北口岸盐斤加价一摺。据称办理盐务。减价乃可敌私。销引方能裕课。今因加价而盐不能销。不如勿加而销盐较畅。请将现在淮南北纲食各岸。加卖盐价三厘。援照从前停止楚西余息之例。自辛巳纲起。均予停止。此后可令专心赶办课赋。于食课两有裨益等语。盐斤加价。有妨正课民食。该督等所奏、自系实在情形。朕此时不难降旨允准。第思此次加价余息。即概行停止。在课款不过少入数十万两。恐所减之价。仍不敌私盐之贱。既不能敌私。则盐引仍不能畅销。正课仍不能足额。于国帑民食两无裨益。现在盐法敝坏。其政敝之由。必仍有故。著孙玉庭延丰等、再行通盘筹画。总期每岁引课。永远年清年款。毫无短绌。务得正本清源之道。行之日久。俾盐法日有起色。渐复旧规。不致又议加增。果能如此。该督等切实奏陈。再奏请停止加价。朕必不吝准行也。将此谕知孙玉庭、并传谕延丰知之。　　

</div>
    <div class="pagination">
<a href="清实录道光朝实录_page13.html">上一页</a><span>...</span><a href="清实录道光朝实录_page9.html">9</a><a href="清实录道光朝实录_page10.html">10</a><a href="清实录道光朝实录_page11.html">11</a><a href="清实录道光朝实录_page12.html">12</a><a href="清实录道光朝实录_page13.html">13</a><span class="current-page">14</span><a href="清实录道光朝实录_page15.html">15</a><a href="清实录道光朝实录_page16.html">16</a><a href="清实录道光朝实录_page17.html">17</a><a href="清实录道光朝实录_page18.html">18</a><a href="清实录道光朝实录_page19.html">19</a><span>...</span><a href="清实录道光朝实录_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
