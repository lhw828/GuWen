<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 676 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 676 页/共 1860 页</h1>
    <div class="content">
○又谕、前因西北两路征兵。现合一处。西路道里至京。较北路为近。一切军营奏报事件。应俱由巴里坤一路驰达。曾经传谕沿途各督抚。令其严饬各地方台站官弁。务宜按刻速递。如仍前迟玩。惟督抚等是问。乃将军班第此次奏摺。自七月二十二日封发。直至八月十三日始到。较之从前更迟三四日。此皆地方官员怠玩成习所致。著传谕沿途各该督抚、按站挨查。于何处迟误缘由。明白据实回奏。寻甘肃巡抚吴达善奏、甘省自西境至东境。逐站挨查。并未接递定北将军七月二十二日奏摺。惟七月二十五日以后。自伊犁所发奏摺。历经到部驰递。自系彼时仍由北路驰递。直至二十五日始并为一路。报闻。　　

○又谕曰、班第等奏、杜尔伯特台吉伯什阿噶什告称、从前古尔班和卓、闻大兵平定伊犁。原与哈萨克计议归附。续因阿睦尔撒纳遣使到彼。哈萨克复有出兵信息。请遣兵相助以为声援。班第等遂派侍卫章武、宰桑博第、前锋阿喇勒拜等、前往等语。看此情形。明系阿睦尔撒纳阴相煽诱。即如阿巴噶斯等。亦皆受其笼络。今但将阿睦尔撒纳擒治。衅端即可永弭。朕意阿睦尔撒纳、此时必逗留于游牧地方。班第等即遣人往追。伊必不遵行。惟遵照前旨。即令萨喇勒、鄂容安、领兵至塔尔巴哈台。将伊擒治。方为妥协。如伊果前来入觐。则俟伊到热河时。办理固甚易也。从前遣使至哈萨克时。阿睦尔撒纳必令伊属下人前往。其中显有诡计。曾降旨将伊所遣之人讯问。班第等如业将阿睦尔撒纳擒治。即严拏阿睦尔撒纳遣往哈萨克之人。讯明切实供词具奏。再班第等曾奏、访得阿睦尔撒纳、与阿巴噶斯等、竟夜屏人密语。而纳噶察传说阿巴噶斯诞妄之言。有若不令阿睦尔撒纳统率准噶尔。伊等惟有剖腹而死等语。乃阿巴噶斯、又向萨喇勒告称、有被阿睦尔撒纳留住。不得在将军前效力之语。如班第等访闻属实。则伊等有心同谋。罪在不赦。如阿巴噶斯向萨喇勒之言。果系实情。则是第为阿睦尔撒纳威力胁制。情尚可原。班第等应加意体察。不可受其欺绐。亦不得过于疑虑。且似阿巴噶斯之人。亦必不一而足。若办理阿睦尔撒纳后。一一根究。则以一人而株连众人。新降人众。必生疑惧。于事无益。班第等、务宜斟酌办理。今所虑者。阿睦尔撒纳、或乘间逃入哈萨克。亦未可定。如果逃往。班第等即遵朕前旨。遣人晓谕哈萨克。务必令其擒献。倘不遵行。则以兵力进取。现在阿睦尔撒纳行至何处。及于何处逗留。摺内并未声明。著即速查明具奏。至此次投诚之台吉宰桑等。朕俱酌量加恩。赏给爵秩。伯什阿噶什、将哈萨克情形。详悉告知。其输诚更属可嘉。且系准部大台吉。著加恩封为亲王。前锋阿喇勒拜、亦属奋勉。著赏给蓝翎。伊等前往招服古尔班和卓后。即将情形奏闻。　　

○定北将军班第奏、霍勒博斯鄂拓克得木齐双和尔等告称、达瓦齐将我宰桑巴颜哈什哈杀戮。用巴雅尔拉虎为宰桑。残虐煽惑。请加惩治等语。查巴雅尔拉虎继为宰桑。大兵到时。未经投顺。又曾阻止伯什阿噶什归降。今饬交侍卫章武等往办。令伊亲身赴质。若仍迁延不至。即著伯什阿噶什等擒送治罪。报闻。　　

○又奏、平定准噶尔续进官兵。自六月初十日、至二十四日。陆续彻回。报闻。　　

○以广西新太协副将李时升、为云南曲靖镇总兵。　　

○乙卯。上诣皇太后行宫问安。　　

○谕军机大臣等、班第等奏、遵旨行令阿睦尔撒纳回至军营。适伊从前遣往哈萨克之丹津。与来使同至。词颇恭顺。未便遽将阿睦尔撒纳调回。致生事端。遂即停止追回等语。所办尚合机宜。但哈萨克来使阿穆尔巴图鲁、既恳入觐。班第等、即应明白晓谕以阿布赉诚心款附。恭顺可嘉。我等即奏闻大皇帝。令尔等随阿睦尔撒纳一同入觐。如此、伊等既知内地将军权柄所在。而阿睦尔撒纳、亦难于阻止。今将来使遣回。听阿睦尔撒纳定议。恐伊未必遣令前来。在阿睦尔撒纳、初不愿哈萨克来使恭请入觐。而又难于禁止。是以令往班第处定议。今班第仍交阿睦尔撒纳办理。是则堕其术中。殊未允协。嗣后哈萨克如再遣使前来。即径送入京。至阿睦尔撒纳之兄普尔普、宰桑乌巴什、及在逃之固穆扎布等、或随伊入觐。或留匿伊游牧处。俱应分别办理。惟业克明安之德济特察衮、初降时颇属安靖。后渐骄纵贪饕。此特附和阿睦尔撒纳之人。班第等宜详察情形。相机办理。又所奏善披领集赛之尼尔巴喇嘛密告、阿睦尔撒纳使伊等保留驻劄。不愿入觐。伊等未经允从。又告其暗结各宰桑遣回游牧情事。甚属可嘉。著即授为大喇嘛。明年令其前来入觐。现在章武。阿喇勒拜等、协同伯什阿噶什、招抚哈萨克。可即将哈萨克现在遣使前来之处。晓示伯什阿噶什等。伊等抵哈萨克边境时。毋得抢掠生衅。惟加意防守。即伊部落有兵侵轶。亦先以理谕。令其彻回。如不遵。再为擒剿。仍将招抚哈萨克情形。陆续奏闻。　　

○丙辰。月食。　　

○上诣皇太后行宫问安。　　

○吏部等部会议、两广总督杨应琚奏、广东阳山县、原设青莲司巡检。距县甚近。无须专员分驻。请移驻淇潭。分管西乡村堡。估建衙署。换给阳山县淇潭堡巡检司印。又西宁县怀乡司巡检。所辖定康、信丰、感化、从善、四都。距县城三四五百里。官民咸苦远涉。其与高州府信宜县。相距仅百里。此四都地方。暨怀乡司巡检。请改归信宜县管辖。换给信宜县怀乡巡检司印。又永安、丰顺、等县。开采黑铅。实存余铅三十万余觔。请酌留十万斤。余变卖充饷。将来配铸余存积至五万斤。即照例变价。均应如所请。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百九十四


大清高宗法天隆运至诚先觉体元立极敷文奋武孝慈神圣纯皇帝实录卷之四百九十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十年。乙亥。八月。丁丑。上奉皇太后自避暑山庄启銮幸木兰。　　

○诣皇太后行宫问安。　　

○谕曰、宣化镇总兵丁大业看来人甚平常。不胜总兵之任。著以副将用。其宣化镇总兵员缺。著存泰补授　　

○命传谕阿睦尔撒纳、朕正念汝之际。汝请安摺适到朕甚欣悦。汝遣来之台吉根敦扎布奋勉可嘉。授为头等台吉赏与银两令随哈达哈迎汝。汝可带赴热河。留哈达哈办理乌梁海事务。朕十六日启銮进哨。十月初间。即回热河。想汝急欲见朕。朕亦待汝商议事宜。汝务于十月初十前赶到。否则劳朕久待矣。额琳沁多尔济、此次亦属奋勉。令与汝同来入宴。　　

○是日、驻跸中关行宫。　　

○戊午。驻跸波罗河屯行宫。　　

○己未。秋分。夕月于西郊。遣宁郡王弘晈行礼。　　

○上诣皇太后行宫问安。　　

○命副都统鄂实、带领达瓦齐父子、于张家口外居住。俟热河回銮。行献俘礼。所属宰桑等、解京看守。　　

○改铸顺天通州西中两仓首领关防。从仓场侍郎双庆请也。　　

○是日、驻跸张三营行宫。　　

○庚申。上行围。　　

○遣官祭关帝庙。　　

○谕军机大臣等、朕明岁南巡。一切应行筹办事宜。该督尹继善、前请于河防秋汛事毕。来京面聆训旨。今该督现在高宝一带查勘河工。朕亦欲俟其来京。面加训谕。但若俟朕回京陛见。则伊回抵江南。尚需时日。恐办理不能裕如。朕自木兰回銮。约计九月二十日前。可抵热河。彼时正当筵宴准噶尔诸台吉之际。尹继善值此嘉会。不可不躬逢其盛。且便于商略事宜。著传谕该督、令其径赴热河。同入筵宴。尹继善厚重有体。在满洲大臣中。可壮观瞻。使外藩见之。亦足增色也。　　

○又谕曰、朕前降谕旨。俟办理阿睦尔撒纳后。若将同党之德济特察衮、阿巴噶斯、察哈什等、尽行擒治。恐准噶尔各部。妄生疑惧。此中若有实系胁从。非其本心者。即不必办理。又如阿睦尔撒纳之兄普尔普、扎木参、齐木库尔、其俱应擒治与否。班第等、宜悉心体察。据实奏闻。再阿睦尔撒纳之塔尔巴哈台游牧人众。朕意与其分给众人。不若令喀喇巴图鲁阿玉锡管领。再择一协同管领之人。在扎布堪等处居住亦可。仍传示伊游牧。以阿睦尔撒纳、负恩悖逆。断不可留。罪止其身。与众无与。特不忍伊等离散。派出大员管理。似此办理。事后可不致别生事端与否。班第、鄂容安、现在彼处。萨喇勒深知伊等情形。著即公同会商具奏。　　

○又谕、据班第等奏称、上年收服包沁宰桑绰璊属下九百余户时。将伊兄阿克珠勒授为总管。及大兵抵伊犁。绰璊即前来投诚等语。上年收服包沁人众时。绰璊未在游牧。伊兄阿克珠勒、率属先降。是以授为总管。今绰璊又经归降。著授为四品总管。协同伊兄管领部众。班第等可即传谕阿克珠勒、绰璊、知之。　　

○以故扎哈沁宰桑敦多克之弟鄂尔奇木济、为散秩大臣。　　

○是日、驻跸阿贵图大营。　　

○辛酉。上诣皇太后行幄问安。　　

○上行围。　　

○谕军机大臣等、准噶尔各台吉。按其户口。封爵授职。俟伊等入觐之日。再降谕旨。其给与俸禄。应先为查办。再管理事务之宰桑等。既有职分。亦应给俸。但道理辽远。若俱颁自内府。未免繁费。非久远可行之道。除王公扎萨克俸禄。仍由内地颁发外。其给与宰桑等俸禄。若于众鄂拓克应交赋税内支给。较为便捷。著传谕班第等、将准部王公扎萨克等。照内地扎萨克一体给俸。作何支领。其宰桑等俸禄。如何酌量等级。由交纳赋税内。除养赡喇嘛外。可否足敷支给之处。详悉查明。定议具奏。　　

○又谕曰、准噶尔四卫拉特台吉等。俱照内扎萨克一体分封汗、贝勒、贝子、公、扎萨克等爵秩。令各管辖所属。诸事俱应照内扎萨克一体办理。此时尚无庸分派旗分。其归公管辖之宰桑等。无人统辖。此项鄂拓克等。应照察哈尔等。拟定八旗名目。著班第等、将归公管辖之二十一昂吉。仍存其旧日名号。分立八旗。定议具奏。　　

○广西学政许道基疏言学政事宜。一、庆远府东兰州学。未设廪增。今文风渐兴。请设廪增各二名。首廪俟十年后出贡。嗣后四年一贡。镇安府学。廪增各四名。今应试人众。请添设廪增各二名。一、柳州府学。廪生四十名。该州原辖十二州县。后将宾州、迁江、武宣、上林、归思恩府辖。应请于柳州府学额廪四十名内。拨出六名。改入思恩府学。一、桂林府永宁州学。额廪二十名。三年一贡。计须六十年。请予两年一贡。一、西粤各学。增缺多寡不齐。易滋帮补时压捺朦混之弊。请将各学增缺。悉照廪额裁定。下部议行。　　

○是日、驻跸海拉苏台大营。　　

○壬戌。上行围。　　

○遣官祭昭忠祠。　　

○大学士管四川总督黄廷桂等奏、绰斯甲又差大头人孔本、到省禀诉孔麻旧事。求还杂谷所取也耳日地方。又恳赏给路票。以便赴省禀诉等情。臣等当谕孔、麻、之案。已委员剖断。角洛寺派兵驻劄。至也耳日地方。及路票二事。尔土司彻兵后。自有定夺。该番叩头感激。即押送回巢。又金、绰、分往甘孜之兵。被德尔格、孔撒等、击退。麻书土司丹津旺溥、年幼势孤。禀恳救助。臣等选派参将宋元俊等、星往孔撒地方。调齐各家头人。从公剖结。已于八月初六日出口。得旨、览奏俱悉。　　

○是日、驻跸呼鲁苏台大营。　　

○癸亥。上诣皇太后行幄问安。　　

○上行围。　　

○谕军机大臣等、准噶尔数年以来。诸部互相残杀。久失生业。甚属困穷。朕统一寰区。不忍坐视。特命大军平定伊犁。救生灵于涂炭。今闻各部落人等。贫困者多。若不加筹画。必至阽危。朕心深为轸恤。因思有无相济。贫富相通。各部落中。自可通融办理。将军班第、萨喇勒、参赞大臣鄂容安、其饬交诸部台吉宰桑等。据实查明极贫户口。劝谕富人。共相养赡。尚恐难于接济。著将西路运到官茶四万封。班第等、酌量赏给贫户。或赏给养赡贫户之家。务宜确查遍给。俾其实沾恩泽。仍谕台吉宰桑等、嗣后董率所属。各勤耕牧。如有盗窃攘夺等事。严行禁止。若仍踵旧习。即照律办理。将此通行晓谕。至各台吉宰桑。亦宜体朕抚绥准部至意。善为教养。以期生计日丰。盗贼永息。勉之毋怠。　　

○又谕、据班第等奏、布库努特旧宰桑敦多克旺沁、密告萨喇勒云。阿睦尔撒纳入觐之心。似属犹豫。或半途复返。或遣讷默库、班珠尔等、将伊家口迁移。俱未可定。已密行乌里雅苏台驻劄大臣。留心防范等语。所见甚是。昨纳木扎勒、照阿睦尔撒纳宰桑等所请迁移游牧。朕即传谕莫尔浑等、留心防范。至阿睦尔撒纳中途逗留。或别生事端。班第等、即遵节次谕旨。相机办理。又奏称、明噶特部落二千余户。原系阿尔台居住之乌梁海。从前被准夷威劫。令其防守北界。今愿移归旧游牧。若照伊所请。将来办理阿睦尔撒纳游牧时。可与噶勒藏多尔济、哈萨克锡喇等兵丁。一同遣往等语。其事尚属可行。但阿睦尔撒纳、虽有罪应诛。其游牧人众。毋庸惊扰。诚恐明噶特等。肆意抢掠。非所以示体恤。仍遵前旨传谕伊游牧人众。照旧安居。选派喀喇巴图鲁阿玉锡等大员管辖。并严禁抢掠。惟将阿睦尔撒纳从前贪取之物查出。酌量分赏明噶特人众。方为妥协。至敦多克旺沁、旧系布库努特宰桑。若伊游牧人众。群相推服。即给还原职。其侍卫吞图布、俟有别鄂拓克宰桑缺出补授。班第查明具奏请旨。再土尔扈特台吉巴图尔乌巴什告称、达瓦齐将伊属人分散。恳请会合游牧等语。班第等应查明办理。并将似此分散者。一体查出。应如何办理之处。酌定奏闻。并将此传谕莫尔浑、阿兰泰、舒赫德等、将敦多克旺沁所告之处。加意防范。毋得稍忽。　　

○户部议准、大学士管四川总督黄廷桂疏称、丹棱县、灌县、请增边腹茶引。应徵课税。以乾隆二十年为始。从之。　　

○建广西改设太平府知事衙署。从巡抚卫哲治请也。　　

</div>
    <div class="pagination">
<a href="清实录乾隆朝实录_page675.html">上一页</a><span>...</span><a href="清实录乾隆朝实录_page671.html">671</a><a href="清实录乾隆朝实录_page672.html">672</a><a href="清实录乾隆朝实录_page673.html">673</a><a href="清实录乾隆朝实录_page674.html">674</a><a href="清实录乾隆朝实录_page675.html">675</a><span class="current-page">676</span><a href="清实录乾隆朝实录_page677.html">677</a><a href="清实录乾隆朝实录_page678.html">678</a><a href="清实录乾隆朝实录_page679.html">679</a><a href="清实录乾隆朝实录_page680.html">680</a><a href="清实录乾隆朝实录_page681.html">681</a><span>...</span><a href="清实录乾隆朝实录_page677.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
