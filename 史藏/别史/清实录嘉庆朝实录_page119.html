<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 119 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 119 页/共 523 页</h1>
    <div class="content">○庚午。上御乾清门听政。　　

○谕内阁、据仪亲王永璇、成亲王永瑆奏称、高宗纯皇帝近支宗室子女、应定至何辈数、奏请指婚至选择额驸、除蒙古仍照旧例办理外其八旗勋旧公侯伯之子孙、俱请带领引见以备指配等语。前此朕挑选秀女。指配宗室曾降旨令将皇祖世宗宪皇帝近支宗室名单进呈。今仪亲王等拟将和恭亲王、果恭亲王、两支奕字辈宗室子女名单。毋庸进呈。著照所请办理。但皇考高宗纯皇帝子孙支派尤近。著加恩将皇考之孙载字辈子女年已及岁者。俱准奏请指婚。至奉字辈再行停进名单。至选择额驸。向来蒙古及八旗勋旧子孙。俱不带领引见。著毋庸更改。仍照旧办理。　　

○又谕、前因文安一县。被水成灾。较直属灾重之区。尤为加倍。曾经降旨、令陈大文实力查勘。兹据该署督奏称亲赴文安县境、详晰履勘、该处地居洼下形如釜底、今夏因子牙河及大清河泛溢、众流汇纳、至今尚未消涸等语。该县地方。本年全境被水。今已届冬序。积潦尚未消退。来春仍不能及时耕种。殊堪悯恻。除本年应徵钱粮业经全行蠲免外。著再加恩将该县应徵嘉庆七年钱粮。概行豁免。该署督仍当随时设法疏浚。妥为抚恤。以副朕轸念穷黎至意。　　

○赠军营病故湖北道员依精阿、太仆寺卿衔。予祭葬恤荫如例。　　

○辛未。上御懋勤殿。勾到山西、直隶、情实罪犯。停决山西斩犯九人。绞犯五人。直隶斩犯十四人。余一百十一人予勾。　　

○谕内阁、山海关协领等官。若论旗翼补放。多不得人。著照韦陀保所奏嗣后山海关三品协领及防御等缺出。无论满洲蒙古。将八旗通行拣选保送。骁骑校缺出。按翼将满洲蒙古均匀保送。其永平府、喜峰口、冷口、罗文峪、四处防守尉防御缺出。无论旗翼。将满洲蒙古均匀保送。至骁骑校仍按翼拣选。　　

○旌表守正捐躯广东高要县民妇谭李氏婢金杏。　　

○缓徵索伦达呼尔齐齐哈尔旱灾本年应还粮石。　　

○壬申。谕军机大臣等熊枚奏查办天津赈务情形一摺。览奏俱悉。交河县泊头三铺。系市镇之区。虽例不给赈。但办理赈务。自须周溥无遗。俾灾黎不致一夫失所。今熊枚因该处老幼男妇。纷纷求赈。并不拘泥成例。饬令该县查明户口。给与赈粮一月所办甚是。此外被灾市镇。谅不止此一处。著熊枚即行知会陈大文查明一体给赈。以免向隅。至熊枚查勘天津静海一带。散赈情形。尚为周到。现又前往武清通州等处以次详查。皆当照此办理。直隶各州县见有钦差大员周历履勘。即有一二猾吏奸胥。自必知所儆惧。不敢从中舞敝□大。现在正届开放大赈之际。熊枚尤当遵照前旨。设有地方官办理草率、侵冒不实者。立即指名参奏。其实力奉行、民情感悦者。亦当据实保奏。熊枚现系左都御史。该衙门尚无应办紧要事件。尽可安心查赈。不必急急来京供职也。将此谕令知之。　　

○又谕、庆成奏、生擒杨开甲之子杨麟生、及伪先锋张文喜等。所办甚好。此股贼匪并首逆姓名。向来总未据各军营提过。又据称张魏两小股。先后东遁。又西乡一带有两股不知姓名零匪。向西窜来。可见川陕交界地方此等素未知名匿匪尚多。庆成系专派在陕境西北一带防堵之员。若必待贼窜近始行剿办。则此股甫净。他股又来。何时始能办竣。惟当随时侦探。何处有贼藏匿或分派将弁前往搜捕。或亲往督剿。使该匪等不能潜身山内。以期搜捕净尽。至所称接到庆溥来信。探闻忽有贼匪一二百人由老林突出向西逃窜。庆溥永明各带兵勇前往追捕一节。此股贼匪。虽祇一二百人。但向黑河一带奔窜。距甘肃地界不远。傥任其窜入甘境又形散漫。庆成当知会庆溥永明等、务将此股贼匪截回陕境。迅速殄除。至此股零匪。系从何处汛地冲出。向西逃窜。著庆成将防卡疏纵之员。查明一并具报经略参奏。将此传谕知之。　　

○以生擒杨麟生等功。赏庆成一品顶带。守备张起鳌等、升擢有差。　　

○命给普济堂功德林两处领赈贫民棉衣。　　

○癸酉。上诣奉先殿寿皇殿行礼。　　

○策试中式武举王鸿仪等五十四名于太和殿前。　　

○谕军机大臣等、陈大文奏清查旗租积欠、请展限并案查办一摺。直隶经徵旗租。自乾隆五十八年起。至嘉庆二年止。例应四次清查。现已逾四年之久。明岁又届五次清查。总未据该督查明具奏。殊属懈弛。从前因各州县经徵旗租不力。并有以完作欠、任意亏挪之敝□大。以致每年旗租多有缺额。是以定为五年清查一次。如有亏缺。责令上司摊赔。原欲令各上司认真督催。勿任州县等仍前疲玩。乃历任督藩等、转因查出亏缺。例应摊赔。遂尔迁延不办。四次清查。久逾例限。明岁又值五次清查之期。似此年复一年。此项应徵旗租。竟无清厘之日耶。直隶各大员以及府州县疲玩积习。牢不可破。为各省之冠。亦中外所共知。至摺内所称本年直属被水成灾。花户外出。各项地亩租银完欠数目未能克期勘讯。固属实在情形。但数年以来该省年岁尚属丰稔。差徭更属稀少。何以地方官并不将徵收旗租。及早报明上司。而各上司亦任其延宕。可见直隶地方官怠玩已极。除嘉庆六年以后、经朕加恩将从前酌增租银十三万三千余两全行宽免、此后自应年清年款毋许拖欠外。其四次五次清查旗租。姑准俟明年二月赈务完竣。并案查办。务当督饬司道等。并原委各员。逐一查勘。将各项积欠旗租。查明或系官吏侵蚀。或系佃欠未交。分别开单据实具奏。俟奏到时另降谕旨。陈大文向于地方事务。尚能认真查办。不可因循旧习。漫无整顿也。将此谕令知之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之九十　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆六年。辛酉。十一月。甲戌朔。贵州安化县属土主簿杨泰运因病告替。以其子灿、袭职。以故云南景东厅属保甸土知事姜之岐弟之嵘、袭职。　　

○命加赏五城十厂赈米。并给栖流所收养穷民棉衣。　　

○乙亥。上御紫光阁。阅中式武举马步射。　　

○谕内阁、御史郑敏行奏、请定触犯父母发遣人犯、不准援赦之例一摺。此等遣犯。向例皆不准援赦。嗣于乾隆六十年查办发遣人犯。钦奉皇考高宗纯皇帝特旨、如查询伊祖父母父母愿令其回籍者。即准释回。敬绎圣意。子孙违犯教令。其祖父母父母送官发遣。或系出于一时气忿。及至子孙远戍后。未必不心存系念。是以皇考特谕、有仍愿子孙回家者。准其援赦。系曲体天下为祖父母父母者之心。并非于曾犯忤逆之人。稍有宽宥。自当永远遵行。乃该御史摺内称、彼时皇考因次年即值归政之期。法外施仁。尤属措词失体。我皇考矜慎庶狱。六十年如一日。此事特溥如天之仁。推而至于庶民爱子之至情。与归政何涉。该御史辄冒昧摭陈乎。至该御史既知以孝治天下。岂有皇考钦定例条、轻言更易之理。所有触犯父母发遣人犯。如遇恩赦。传询各犯祖父母父母、有愿伊子孙回家者。仍钦遵皇考谕旨、准其释回。以符孝治天下之义。傥赦回后再有忤逆情事。一经呈告。即当加倍治罪。至前定父母已故准令释回条例。彼时军机大臣等所议。原未允协。忤逆发遣之人。若谓伊父母已故。不致再为忤逆情事。即准释回。殊非情理。况该犯等于亲在时既敢于违犯失其欢心。又安望其有依恋墟墓之诚耶。此一条著即删去。仍遵例不赦。　　

○丙子。上御紫光阁。阅中式武举技勇。　　

○御乾清宫。引见中式武举。亲定甲乙。　　

○谕军机大臣等、吴熊光奏、拏获随州纠抢首夥棍徒、并查明起衅情形一摺。览奏俱悉。此次棍徒滋扰。吴熊光得信后。行至襄阳。知该匪等业已解散。不再赴随州。并出谕安抚居民。以现在缉拏流棍。并非查办邪教。使素常习教之徒。不致各怀疑惧。所办皆是。与朕前旨相合。首犯张坤、及夥犯高大伦等二十四犯。吴熊光审讯明确。其中有应行凌迟斩决之犯。即一面奏闻。一面办理。其有罪不至立决者。按律分别定拟具奏该处棍匪。业已聚集有年。并非一时纠合皆由地方官任意纵弛、不行查拏所致。其本任及历任知州、于地方积久棍徒。未能禀明查办。贻害闾阎。其咎甚重。著吴熊光查明该地方流棍起于何年月日。将历任上司、及该州等、据实参奏。不可稍有瞻徇。吴熊光办理此案完结。仍即驰往军营。将搜捕余匪、及善后事宜。妥为经理。以副委任。将此谕令知之。　　

○又谕、玉德奏称、李长庚心气粗浮、于提调官兵、统辖全省水师之任、未能负荷等语。朕因检查李长庚前任水师总兵时历年考语。书麟任内。即详叙该员捕盗出力。并称该处洋匪。有宁遇一千兵莫遇李长庚之谣。嗣经朕细询该省来京人员。佥称果有其事。而玉德两次考语。均称其勇干有为。调度有方。为水师出色之员。本日玉德摺、又称其未能胜任。与该督两次密陈考语。显系自相矛盾。即或李长庚近来性情改变。该督知之既真。何不早行参劾。迨朕擢任提督之后。方为此奏。岂有甫经擢用、因玉德一言、即将李长庚彻回之理。玉德著传旨申饬。嗣后该督于所属文武。务宜秉公确核。详慎密陈。不得以一时爱憎。任意轩轾。　　

○调福建水师提督李长庚、为浙江提督。浙江提督苍保、为福建水师提督。　　

○以候补总兵官德克精额、为福建汀州镇总兵官。　　

○丁丑。上御懋勤殿。勾到朝审情实罪犯。停决官犯四人。斩犯三人。绞犯五人。余八人予勾。　　

○谕内阁、长麟奏、土司韩辉宗承袭世职。请酌量加恩、稍增威重等语。土司韩辉宗之父韩昱、本系千户。例用五品顶带。因乾隆四十六四十九等年。随同征剿逆回。著有劳绩。蒙皇考高宗纯皇帝特加恩赏给三品顶带花翎。今韩辉宗照例承袭。非如伊父屡经立功可比。但念韩辉宗于嘉庆四年。亦曾带撒拉尔回兵跟同打仗。现在承袭土司。著加恩赏给。四品顶带。以资弹压。俟再有出力。另加恩赏。。　　

○又谕、前据长麟节次奏陈患病情形。屡经降旨、令其安心调理。近闻该督病体尚未就痊。勉力办公。且因老母在京。于病中时深系念。前召见伊兄长琇、并称伊母年逾八旬、亦时常思念长麟等语。长麟久病未痊。伊因陕省正在办理善后事宜。不敢遽行奏请解任。但母老子病。两地心悬。殊堪怜悯。长麟著加恩令其来京。另候＜闲＞用。所有陕甘总督员缺。著惠龄补授。惠龄接奉此旨后。即将巡抚印篆。暂交藩司吴俊护理。速即来京请训。再赴新任。长麟俟惠龄到任交卸后。再起程来京。其山东巡抚员缺。著和宁调补。并著即赴东省接印任事。所有安徽巡抚员缺。著李殿图补授。　　

○以辅国将军绵偲、为镇国公。　　

○以甘肃按察使姜开阳、为福建布政使。甘肃兰州道蔡廷衡、为按察使。　　

○戊寅。上御太和殿传胪。赐中式武举一甲姚大宁、满德坤、李廷扬三人武进士及第。二甲龚调元等六人武进士出身。三甲王杞薰等四十五人同武进士出身。　　

○谕内阁、吉庆等奏、拏获海康县纠众结盟首夥各犯、审明定拟一摺。已交刑部核拟具奏矣。此案林添申纠约多人。结盟歃血。意图抢掠。系因福建同安县陈姓人、在海康地方相遇。谈及结拜天地会。多方煽惑。始起意纠夥结盟。是陈姓实为案内罪魁。现尚在逃。必当严拏惩办。著吉庆等移咨闽浙总督、将籍隶同安县之陈姓、饬属上紧访拏务获。按律办理。毋任漏网。其缚送会匪多名之贡生欧贤星、监生游世杰、均属出力。著加恩赏给举人。准其一体会试。以示奖励。至该府县等、于地方聚夥结会之事。未能豫为严禁。本有失察之咎。但旋经访出。密拏就获。其功过尚足相抵。所有该府县应得处分。俱著加恩宽免。　　

○以故贵州余庆县正九品土官杨报廷子嘉宗、袭职。　　

○旌表守正被戕河南泌阳县民谢大生妻张氏。　　

○己卯。命侍郎高杞、莫瞻菉、疏浚通惠河。　　

○再补给五城领赈贫民棉衣。　　

○庚辰。谕内阁、前因各省奏到年老诸生单内。其所开诸生年岁。及有无入学年分。均未画一。特降旨交大学士礼部会议办理。昨据大学士礼部会议具奏。已照议准行。本日全保奏到湖北省年老诸生摺内。恭录乾隆五十九年原奉谕旨一道。因孙士毅所奏年老诸生。将例监生、及入学年分较近、并精力衰迈不能进京者。概行删去。曾传知各督抚遵行。现在各督抚奏到年老诸生摺内。并未一体恭录。昨大学士礼部会议时。亦疏漏未叙。其议定章程。与前奉谕旨。尚未尽合。自应再行妥议。令各省画一办理。著仍交原议之大学士、礼部、详悉妥议具奏。寻议各省例监。其捐监在十科以前。曾经应试者。即照例奏请赏给。至近年入学诸生。祇须查明实在年岁。不必拘定入学年分。仍请照例赏给嗣后各省办理年老诸生。如果三场完竣。即一体奏请施恩。其进京与否。悉听其便从之。　　

○谕军机大臣等、吴熊光全保议覆、孙玉庭奏请将动缺仓谷、仍循旧例向本地富户采买一摺。前此刘权之奏请饬禁本地采买。原恐地方官有短价勒掯等敝□大。是以饬令在邻近省分采买。今吴熊光等公同筹议、以远赴邻封采买。不特正价悬殊。即脚价亦属不敷。仍请在本地买补。并因此次动缺谷数过多。请分三年匀买。连脚价按六钱五分一石。发交有谷大户采办等语。自系实在情形即著照所请办理。但此事总以察吏为本地方官如果廉洁自持。严察胥吏。按价给发。并无丝毫敝□大窦。小民具有天良。无不乐从。即在本地采买。亦何致累及百姓。若稽察稍有未周。不肖官吏、难保不从中舞敝□大。即摺内称、派委教职等官、驻仓监收、平斛响攩、不许浮取颗粒之语。皆不过纸上空谈。于闾阎仍不免扰累。所谓有治人无治法也。该督抚等、惟当实心察吏。严绝敝□大端。傥州县等仍有多买短发、浮收勒索情事。即当严参治罪。如稍有徇隐。别经发觉。惟该督抚等是问。将此谕令知之。　　

○辛巳。谕军机大臣等、陈大文奏、故城县刁家门漫口堵筑合龙一摺。刁家门漫口。现经该督饬令地方官戗堵合龙。并将新堤加高培厚。自臻稳固。但朕近闻景州大道积水。虽由刁家门漫口所致。亦因山东临清之屈家渡、孟家口、一带漫水下注。泛滥为患。是景州上游下游。皆应一律疏消。现在和宁前赴山东新任。著顺道亲往查勘。如有应须办理之处。即饬属设法赶办。其景州大道积水。仍著陈大文饬令该州等上紧疏浚。将道路妥为修垫。以便文报行旅。将此谕令知之。　　

○以大学士王杰、庆桂、刘墉、董诰、为会典馆总裁官。吏部尚书刘权之、户部尚书朱圭、礼部尚书纪昀、兵部尚书丰绅济伦、刑部尚书禄康、工部尚书彭元瑞、为副总裁官。　　

○旌表守正被戕广西柳城县民韦潮和妻韦氏。　　

○壬午。谕内阁、国家设立科目。文武原应并重。但文闱条例綦严。防敝□大颇为周密。及中式后。将本生朱墨卷解部。复钦派大臣磨勘。其中有文理疵谬者。分别次数停科。至武生应试。考官均系面定去取。并非暗中摸索。较之文场易于滋敝□大。向来各省武乡试。本未定有磨勘之例。昨披阅山东省进呈武乡试题名录于中式武生名下。将马步箭所中枝数。弓刀石斤两。分晰注明。办理尚属周详。其山西省所进题名录。并未一律开注。可见各省未能画一办理。嗣后各省乡试题名录内。俱著将中式武生马步箭弓刀石技艺。逐一分注。俟各省题名录进呈后。随时发交兵部陆续核对。其中有未经合式、滥行取中者。著兵部查照文闱之例。酌定章程。将本生量予停科。考试官分别议处。自下科为始。通行遵照。若各省因有此旨。而于题名录内浮开具报。别经发觉。必当治以捏饰之罪。将此通谕知之。　　

○又谕、刑部议覆、四川省具题崇宁县民黄万熉、盗开伊母尸棺、剥取衣服、并毁弃死尸、拟斩立决一本、阅其情节。实属穷凶极恶。黄万熉于伊母罗氏生前。不能侍奉。致令伊母依靠次子黄万烜居住。及至黄罗氏殁后。黄万熉忍于开棺剥取尸衣。致将伊母右手月□曲月□秋拧落。又挟嫌诬害王文彩、将伊母尸手丢弃王文彩田内。希冀拖累洩忿。忍心害理。残恶已极。该督抚等比照奴婢雇工毁弃撇撒家长死尸、不分首从皆斩立决例、拟斩立决。实为纰缪错误。人子之于父母。其恩谊迥非奴婢雇工之于家长可比。设该犯于伊母生前毁折肢体。应得何罪。岂有如此极恶逆犯、仅予斩决之理。黄万熉、著即凌迟处死。并著刑部载入律例。总督勒保、现在军营带兵。于此案未能改正。尚属可宽。臬司董教增、刑名是其专责率行定拟具详。刑部堂官亦即照覆。未经驳改。均属疏忽。俱著传旨申饬。　　

○以四川陕西办理剿抚出力。赏道员刘清、同知徐廷钰花翎。知州陈祁等、升赏有差。　　

○户部议准、云南巡抚伊桑阿疏报、昆明、昆阳、富民、罗平、武定、陆凉、六州县、并邱北县丞所属、开垦民田二顷四十六亩。夷田一十八段。照例升科从之。　　

○免陕西商、陇、二州、节年商税缺额银。　　

○赈陕西高陵、耀、咸阳、兴平、醴泉、乾、武功、七州县、被旱灾民。并缓徵本年额赋。　　

○癸未。谕军机大臣等、熊枚奏、查勘武清、香河、宝坻、三县赈务情形一摺。览奏俱悉。武清县朱杰、前此办理抚恤急赈。既深得民心。而于现在放赈章程。亦井井有条。是该县系实心任事之员。自当加以奖励。著交陈大文存记。俟赈务完竣。果能始终如一。即据实保奏。候朕酌量加恩。至宝坻县赈务。经熊枚派令随带司员。查出该县圈子庄乡保刘大用、有混冒领赈情事。现交同知方其畇等严行审办。该县王铠本有疏漏。以致不应领赈之人。朦混冒领。其办理无能。已可概见。熊枚现派同知方其畇、知县朱杰、帮同经理。所办甚是。务当饬令该同知等认真详查。按名散给。勿再遗漏冒滥。至宝坻县圈子庄既查有乡保刘大用冒赈之事。该县村庄。不止此数。恐他处乡保。不免此敝□大。熊枚务当一律严查。随时惩办。再宝坻县例不给赈民户。及业经领赈贫民。于熊枚入境时。纷纷求赈。经熊枚亲自覆查。其丁壮男民。均各躲匿。耸令妇女等杂沓拥挤。求赏赈票。是该处百姓。不知感戴朝廷赈济之恩。转思挟诈逞刁。希图冒领。此风亦不可长。并著陈大文明白出示、饬属严行禁止为要将此传谕知之。　　
</div>
    <div class="pagination">
<a href="清实录嘉庆朝实录_page118.html">上一页</a><span>...</span><a href="清实录嘉庆朝实录_page114.html">114</a><a href="清实录嘉庆朝实录_page115.html">115</a><a href="清实录嘉庆朝实录_page116.html">116</a><a href="清实录嘉庆朝实录_page117.html">117</a><a href="清实录嘉庆朝实录_page118.html">118</a><span class="current-page">119</span><a href="清实录嘉庆朝实录_page120.html">120</a><a href="清实录嘉庆朝实录_page121.html">121</a><a href="清实录嘉庆朝实录_page122.html">122</a><a href="清实录嘉庆朝实录_page123.html">123</a><a href="清实录嘉庆朝实录_page124.html">124</a><span>...</span><a href="清实录嘉庆朝实录_page120.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
