<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 942 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 942 页/共 1860 页
  </h1>
  <div class="content">
   ○丁巳。谕曰、常钧奏、查阅河州镇营伍情形一摺。前经降旨、遇各省应行查阅营伍之年。由兵部奏请。或特派大臣。或即著该督抚就近巡阅。所以并及巡抚者。原指山东、山西、河南、三省巡抚兼提督者而言。若其余有总督省分。巡抚所辖。仅抚标数营。此外通省武弁。皆非其正属。巡抚本不得掺其举劾也。昨鄂弼奏、杨应琚远驻肃州。所有陕省营伍。难以随时稽察。是以准令该抚巡查。今常钧与总督同在一省。情形较鄂弼不同。乃亦仿而行之。甚属失当。且据奏称、游击史自龙、高元龙、二员。年逾六十。仅能骑射。诚恐暮齿因循。致滋贻误。嘱令镇臣张和察看等语。常钧现经查阅。而于将弁贤否。仍不能示以劝惩。于营伍究何裨补。恐各省中似此者尚不能免。若遇喜事之人。或借此越俎干与。而似常钧之虚应故事者。又不过潦草塞责。毫无实济。殊非整饬戎行之意。且所至徒费供亿酬应。于地方营伍。亦有损无益。著通谕各督抚。嗣后除山东等省。仍听巡抚查阅外。其现有总督之省。著归总督办理。或总督不能与巡抚同驻一城。如广西等省。相离窎远。一时难于遍历者。亦著随时酌量。会商具奏请旨。不得仍前径行。徒滋纷扰　　

○谕军机大臣等、明瑞奏、凉州、庄浪、移驻伊犁官兵。仍领滋生红白赏银一摺。现在移驻官兵。筹办业已丰裕。毋庸再议赏给。今西安官兵。陆续移驻凉州。庄浪。著传谕杨应琚。将此项滋生银两。留存该处。俟官兵等移驻凉州庄浪后。即作伊等红白赏赉之用　　

○戊午。谕军机大臣等、熊学鹏奏查沈作朋家产供词内。有将伊子沈焕、用刑夹讯一节。办理甚属错谬。沈作朋纵盗冤良。有心欺罔。自有应得之罪。原与伊子无涉。且其获罪。亦非同悖逆重犯。必应坐及妻孥。今因诘讯有无寄顿情由。将伊子刑夹。殊非情理。况该抚所称用刑夹问。亦不过虚应故事。于纸上敷衍成文。以见其办理之认真耳。不知其虚伪之术。自以为巧于尝试而其实欲盍弥章。已难逃朕洞鉴。即如摺内所称、沈作朋家产。有伊兄沈作梓。当铺一所。共银一万三千余两。内沈作朋祇有本银一千两等语。沈作朋历任监司藩臬。现据伊子从任所带回银数千余两。交他处典铺生息。置买货物。岂有自己当铺。止存银千两之理。且沈作朋置办产业。俱系伊兄经理。安知非沈作朋明知有此案败露。早于伊兄沈作梓名下。豫留地步乎。此中应行研究处。转不详悉推问。辄将伊子夹讯。徒示严求。其谁欺乎。熊学鹏前在广西巡抚任内。题参知府松柏一案。颠倒错谬。经朕降旨训饬。今复如此饰说。试问该抚此等伎俩。能于朕前行之乎。所有沈作朋财产变价银两。著解交内务府查收。熊学鹏、著传旨申饬。并将此传谕知之　　

○己未。上诣皇太后行宫问安　　

○谕军机大臣等、据庄有恭等奏、访闻金山卫生员徐筠、南汇县生员徐周柄、俱从杨维中、学习邪教。吃素诵经。并于各犯家中。搜出金刚弥陀经。及忏图册。讯系弥勒邪教支派。现在分别审究。并咨明熊学鹏。一体严查会办等语。地方匪徒。传播邪教。惑人聚众。最为人心风俗之害。徐筠等、身列青衿。亦私藏经忏。受其蛊惑。则愚民之转相煽诱。流入邪匪。更不待言。该抚等自当严行查究。将传经设教之首犯。按律定拟。以示惩儆。至其余案犯。如讯明止系吃斋诵经。并无歛钱传播等事。即分别予以惩创。照例完结。不必辗转株连。再此等设教开堂之人。敢袭为诞妄悖谬。实属倡邪首恶。既经败露。自当杜绝根株。但邪匪支派流传。愚人易为诱惑。恐各处未经发觉者。尚复不少。嗣后如有续获邪教。其传播首犯。即讯无悖逆情节。罪不应死者。俱著酌量发往乌噜木齐等处。安插当差。不可仍留内地。以致蔓延贻害。亦不可使奸胥蠹役。借搜查邪教名色。罗致干连。徒滋纷扰。将此传谕庄有恭等、并令熊学鹏知之　　

○又谕、据德尔格奏称、辟展屯田所收谷石。自二十六年十一月起。至本年三月止。共粜银二万八千两有奇。本年六月。又粜银一万二千三百两有奇。已归入正项动拨等语。辟展屯田收获。支给官兵外。仍节次盈余。至四万余两。办理甚善。若增兵开垦。粜价充公。可省内地解费。殊为有益。但该处屯田无多。又经裁彻兵丁。何以有余若此。著传谕德尔格。所余谷石。作何出粜之法。收获再多。俱能如此出粜否。派兵增垦尚可容若干人。即查明具奏。再乌噜木齐。屯田多而商贾众。哈喇沙尔、亦有屯田。若能照辟展出粜。更善。并传谕旌额理、达桑阿、知之　　

○又谕曰、新柱等奏称、伯克萨里、此次前往巴达克山。索取齐特喇尔地土人户。甚属奋勉。现在阿克苏伊什罕伯克颇拉特解任。请以萨里补授。其随往之阿布拉三。亦请赏给缎疋等语。新柱等、昨将巴达克山遵檄送还侵掠一事具奏。已赏给萨里世职、阿布拉三缎疋。萨里、著照所请。补授阿克苏伊什罕伯克。阿布拉三、仍遵旨记名升用　　

○又谕曰、新桂等奏称、往谕巴达克山素勒坦沙。即将所掠齐特喇尔土地户口什物。俱已交还。但从前强词饰辩。仍有应得之罪。现将来使暂留叶尔羌。候旨遵行。再博罗尔头目沙瑚沙默特。因所属复还故地。感激天恩。遣使奏谢。可否准其入觐等语。素勒坦沙。因大臣等檄责。强词饰辩。乃外藩初附。未谙体制。及萨里往谕。即凛遵约束。尚属恭顺。不必深究。昨已加恩赏赐。即著来使赍回。至沙瑚沙默特。遣使谢恩。著准其随同本年轮班入觐之伯克等前来。俱著传谕知之　　

○补行乾隆二十七年分军政。广东省、年老官三员。福建省、罢软官一员。盛京、罢软官二员。江南省、罢软官一员。年老官一员。黑龙江、罢软官一员。分别处分如例。其曾经出兵打仗之年老官七员。赏给全俸半俸有差　　

○予故和硕简亲王奇通阿、祭葬如例。谥曰勤　　

○庚申。谕曰、英廉现丁父忧。所有户部及三库印钥事务。著舒赫德暂行管理。其钱法堂印钥。著刘纶暂管。户部堂官。现在人少。刘纶著留部办事。不必随往木兰　　

○又谕据杨应琚等奏、平凉等州县禀报。护军参领。宗室松年。沿途需索银两不遂。踢伤管号家人等语。松年由新疆奉差回程。辄敢骚扰盈站。到处需索。并踢打州县家人。赊欠绸缎价值。种种肆行无忌。殊属不堪。该督抚据实参奏。即将松年留肃候旨。所办甚是。松年著革职。此等不法之员。本应永远枷号示众。但宗室向无枷号之例。著即在肃州永远圈禁。不得令其出入。凡有一切差遣过肃官员。即令往视。并晓谕伊等、松年沿途骚扰勒索。因系宗室。仅予革职圈禁。若常人有似此者。定行永远枷禁。俾往来奉差人员。触目警心。共知省惕　　

○谕军机大臣等、近年以来。发遣新疆等处人犯。有在途脱逃者。拏获之日。将本犯立置重典。缘此等罪人。皆系作奸为匪。不可容留内地之犯。其情性本属凶狡。又惮于出口远行。不遵王法。乘间潜逃。佥差递解之地方官。理应加意严紧。慎重派委。方不误事。其因佥差不慎。致有脱逃之员。向来未经定有处分。易致怠忽从事。现据托庸。吴达善、题报。发遣巴里坤。乌噜木齐等处。逃犯之失察各员。已交该部另议办理。并著传谕各督抚。嗣后各省将一年内发遣新疆人犯。查明有无脱逃。及已未拏获之处。于年终汇摺具奏　　

○又谕、据杨应琚奏、现在三处织造。办理乌噜木齐等处绸缎。已足敷今岁贸易之需。但每岁需用各项绸缎。其应行织办之色样。及数目多寡。均难豫定。请嗣后凡下年应需绸缎。于本年将各项数目色样。先期奏明。请敕下三处织造。照依办送等语。著传谕该织造等、嗣后办理运送乌噜木齐等处绸缎。俱俟该督奏闻后。将各项数目。及色样清单。交与该织造等、即行如数照式豫备制造。俾办理各项绸缎。不致有多寡参差之虑。而于回人贸易。亦有裨益　　

○刑部议准、升任贵州按察使赵孙英奏称、奸淫人妻。本夫素不知情。一旦败露。奸妇羞愧自尽者。将奸夫拏获审实。例应止科奸罪者。改为杖一百。徒三年。从之　　

○又议覆、升任贵州按察使赵孙英奏称、凡遇抢夺财物。无论白昼黑夜。聚至十人以上。又执持凶器。即照粮船水手例。为首者、依强盗律治罪。为从、减一等。又称、抢夺财物。或因事主指认。或惧告发。顿起杀机。立毙其命。为从之犯。帮同下手。即科以图财害命之条。亦属罪所应得。请嗣后事主未经格斗。或虽经络斗。临时有意故杀者。为首、及下手加功之人。统照图财害命例治罪。均应如所请。从之　　

○辛酉。调镶蓝旗汉军都统阿桂、为正红旗满洲都统。以吉林副都统傅良、为镶蓝旗汉军都统。镶黄旗蒙古副都统福珠礼、为吉林副都统。吏部郎中阿敏尔图、为镶黄旗蒙古副都统　　

○豁除江苏长洲、元和、吴县、太湖厅、太仓、镇洋、上海等、七州、县、厅、坍没占废田地银、二百七十四两有奇。米、豆、三百一十石有奇　　

○壬戌。谕曰、沈作朋等、纵盗冤良一案。经钦差阿永阿、叶存仁等、审明各情节具奏。竟系湖北通省前后办理之督抚藩臬。上下联为一气。终始扶同。公行欺蔽。坐致奸盗久稽显戮。良民冤累经年。为通省人民所共愤。而有司莫敢为之举发昭雪者。似此肆行罔上。实为从来罕见之事。是以命将沈作朋、周琬、爱必达等官犯。提至热河。亲加研鞫。据爱必达供。实系办理错误。若因后案发觉。再将前案翻改。惟恐有碍颜面。所以未经推求。此则复成何语。朕初以李傱椇家被盗一案。爱必达为属员朦混咎在懵懂。是以仅予革职。发往伊犁效力赎罪。既经查出赵启贤家盗案秦鑅原报详文。爱必达辄将详内无关紧要之处。逐层批驳。则是有心回护矣。爱必达身为总督。欲顾自己颜面。竟置奸良不问。现今审出实情。身罹法网。颜面更复何在。爱必达为满洲世臣。乃负恩欺蔽至此。其罪尚可逭乎。周琬前为刑部司员。颇称强干。今于此等紧要盗案。惟听信沈作朋之言。扶同徇庇。既经亲自提讯。仍任盗犯狡翻。转将赵泰交参劾。其朋比为奸。情弊已属显然。至其平日任性乖张。亦幸而未与后案耳。设令其仍在巡抚之任。其坚护前非。存心枉纵。更不知何所底止。亲鞫之下。周琬已俯首无辞。至沈作朋纵盗冤良于前。复播弄阻挠于后。始终酿成冤滞。实为此案罪魁。且现供失入强盗。关系四命。若失入事主。罪止军流。夫宜诛之强盗。四命何妨。不宜罚之冤民。一家已破。设司臬者皆如此存心。天下可以无盗。但轻罚告盗者。闾阎尚得安居乎。锡占。系知府大员。专委承审重案。仍有意迁延。致沉冤积年未白。陈铨。陈文枢单言扬等、逢迎锻炼。均罪无可贷。但究系受上司挟制。核其情罪。与沈作朋、周琬、有间。高城、明知前案冤抑。乃办理选软。不即据实具奏。实为庸懦无能。但将后案实情定谳。尚无有心欺饰。以上各情节。经朕亲讯。无不水落石出。所有各官犯应得之罪。著行在大学士九卿。定拟速奏。并将此通谕各督抚知之。寻奏、沈作朋等纵盗冤良。朋比欺罔。按律定拟。沈作朋、周琬、爱必达、应斩立决。锡占、应发伊犁当差。单言扬、陈铨、陈文枢、均应发巴里坤当差。得旨、沈作朋、著即处斩。周琬、著从宽改为应斩监候。秋后处决。爱必达、著从宽改为应绞监候。秋后处决。余依议　　

○谕军机大臣等、沈作朋等纵盗冤良一案。经朕亲行廷鞫。无不一一供吐水落石出。已明降谕旨。令大学士九卿定拟具奏矣。据赵泰交供称、湖北省向有绍兴作幕人徐掌丝弟兄。及卢培元等、盘踞多年。串通一气。与地方官交接往来。徐掌比在臬司沈作朋署内。伊弟即在爱必达署内。伊妹夫卢培元。即在巡抚汤聘署内等语。是此案各衙门批驳。俱出伊等数人之手。其为彼此关通朦蔽。情节显然。在督抚藩臬等、身为大员。承办此等大案。竟至颠倒是非。行私罔上。固不得诿过旁人。稍为宽宥。但此等劣幕。辄敢暗通声气。从中把持。为地方之害。不可不明正其罪。俾凡作幕者共知儆惕。著传谕李侍尧。查明该犯等现在何处。或潜往他省。速即行文锁拏。解交刑部。会同军机大臣审讯。如或已经回籍。即著熊学鹏查明解京。毋得延缓。致令闻风兔脱　　

○广西巡抚冯钤疏报、贵县、宣化、永淳、归顺、博白、劝垦水旱田地塘。共税一顷九十四亩有奇。天保、劝垦田＜土韦＞一百二十八＜土韦＞一百一十一伍有奇　　

○以少詹事李宗文、为内阁学士。兼礼部侍郎　　

○旌表守正被戕之四川南部县民何长清妻何氏　　

○癸亥。上诣皇太后行宫问安　　

○谕曰、刘统勋、著随往木兰。梁诗正、不必来热河。著留办内阁吏部事务　　

○又谕、湖北盗犯张洪舜等。前后两案。承办之上司属员。种种扶同欺蔽。实为情理所不容。历来所罕见之事。前后所降谕旨甚明。朕之所以弗惮谆谆告诫者。不特为楚省整纲饬纪。亦正为直省各督抚提撕警觉耳。国家立法。弭盗所以安良。乃沈作朋等、辄将赃真盗确之犯。立意翻案纵脱。转致冤累良民。及后案复发。仍辗转护非。并欲消弭前案。天下岂有甫经开释之盗犯。旋即夥劫败露。而仍疑前案之尚非真盗者。此虽三尺童子。亦知其断无是理。乃转于此吹求驳诘。是诚何心。若论反坐常例。未的决者。原问官得减等定拟。此在州县微末之员。承办偶尔舛误。或可依例稍从末减。若督抚藩臬。为地方倚任大僚案情由其核定。乃敢上下联为一气。掩蔽欺朦。几致覆盆莫白。况事主李作椇等、冤累经年。一家已破。岂得复借决与未决为解免之词。伊等之纵盗冤良。钳制属员。朋比为奸。天下所共知。本不待更讯。所以亲加鞫讯者。特示严惩。以申国法而抒民愤。且使天下司宪者。知善良不可滥冤。谳牍不容淆乱。于明罚敕法之中。寓惩一儆百之意。昨讯沈作朋供。强盗关系四命。事主罪止军流。此语尤为丧心病狂。夫审理盗案。亦祇论赃盗之真确否耳。既已赃真盗确。即按律多诛数人。亦法纪之所应得。若无辜之百姓虽一笞一杖亦不得妄加。何得较量科罪之重轻。概置黑白于不问。朕于各省臬司陛见时。每剀切训谕及之。初不料沈作朋等、竟藉口于人命攸关。转以纵盗冤良为得计。甚至赵启贤家被劫盗。深以前案事主坐罪为鉴。不敢赴控。若非秦鑅之立时获盗起赃。禀详切实。则强劫得以肆行无忌。闾阎尚可安居乎。且秦鑅、及游击李华。搜拏赃盗时。当盗犯之家。先令捕役脱衣搜检。以防他日栽诬地步。正以愧前案枉纵之上司。而伊等犹恬不知耻。仍欲售其朦混消弭之故智。不畏功令不恤人言。公行欺罔。若似此而不为之整顿。地言尚有何事不可为乎。此案沈作朋实属罪魁。立即正法。爱必达护非欺罔。周琬朋比为奸。本均应正法。但以案中尚未冤及人命。故从宽改为监候。此后各督抚藩臬等、俱当触目警心。共知鉴戒。毋蹈覆辙。著将此通谕中外知之　　

○又谕曰、李算以孙承祖。其称名仍作世子。于义似属未妥。著交礼部。考据经书。及历代史册。自来有无世孙名号。并检查会典。该国从前曾否有似此立孙之事。务令悉心详细稽考。折衷一是。具所奏覆　　

○谕军机大臣等、据永贵等奏称、住居吹地乌瓦克部落之阿哈拉克齐雅纳什拜、年近七十。率伊子爱图干等告称、向未经行回地。因向慕天朝威德。幸及此身尚存。特来瞻仰。并呈献马匹。已赏缎遣回等语。吹、塔拉斯、沙喇伯勒、俱在伊犁以西此吹地。未知即附近塔拉斯之吹否。若果即其地。原系厄鲁特游牧。我师平定准夷后。驻兵伊犁。恐地方辽阔。或有右哈萨克布噜特。潜来厄鲁特境内游牧。亦未可定。前阿桂、明瑞等、于塔尔巴哈台等处。虽加意巡查。其吹、阿勒和硕、尚未前往。著传谕明瑞等。酌派人员。率同熟谙地理之厄鲁特。前往吹、塔拉斯、阿勒和硕、沙喇伯勒等处巡查。若哈萨克布噜特等、仍有越境游牧者。即晓示该头目。速行驱逐。不可令伊等阑入内地　　

○补行乾隆二十七年分军政。江宁省、罢软官一员。年老官一员。云南省、贵州省、年老官三员。有疾官二员。才力不及官一员。四川省、年老官三员。才力不及官二员。分别处分如例　　

○甲子。谕曰、明德审拟洪洞县民郑凌、放枪捕贼。致伤继母身死一案。拟以凌迟具题。三法司以本内所叙情形事由捕贼。放枪时。适伊母在房。靠窗窥瞰。枪砂散开。误伤殒命。黑夜之中。实属思虑所不及。核其情法。尚属两歧。驳令该抚另审妥拟等语。拟议尚未尽允协。夫所谓过失杀者。其在平人固无可议。即以本家亲长而论。亦祇于伯叔兄姊。尚可量从末减。若子孙之于祖父母、父母。即使实出无心。原情定拟。试问为子若孙者。尚何心偷生视息靦颜自立于人世乎。春秋许世子止之义。深可味也。但究系犯时不知。准情酌理。自当免其凌迟。已属宽典。即定以缳首。立寘于法。庶为平允著刑部另将律文斟酌定议。奏准颁行。至此案郑凌。致死继母陈氏、放枪虽由捕贼然既系继母。又同院居住。岂不知伊母卧房所在。辄向放枪致死。尤不当令其苟活人世。致乖伦理。著三法司核拟具奏。寻议。查向例子孙过失杀祖父母。父母止拟杖一百流三千里。实未允协。请嗣后子孙有过失杀祖父母。父母者。拟绞立决。毋得仍照旧例。并通行各省载入例册。从之　　

○乙丑。孝懿仁皇后忌辰。遣官祭景陵　　

○补行乾隆二十七年分、江南、广东、云南、贵州省军政。卓异官十一员。分别议叙如例　　

○旌表守正捐躯之直隶唐山县民王忠子妻李氏　　

○丙寅。上诣皇太后行宫问安　　

○谕军机大臣等、方观承奏正定府管河通判员缺。请以良乡县知县张若瀛升署一摺。前因张若瀛办理诸事。颇称强干。是以交该督记功注册。遇有升迁。酌量题擢。不应仅将河倅闲曹。奏请升署。且该员系知县。今以题升通判。俟三汛后方得实授。是名为迁擢。而转致淹滞。所谓非曰爱之。其实害之。甚非所以示鼓励。著传谕方观承。俟有同知知州缺出时。即以张若瀛升用。其正定府管河通判。著另拣合例之员奏补　　

○又谕、据杨锡绂奏、天津一带田禾种植者。约计不过十分之六七。交秋得雨后。止可补种荍麦。秋成未免歉薄等语。天津地势低洼。又因放水稍迟。已误春耕。今田禾复不能遍插。秋成恐致歉收。若不及早赶种荍麦杂粮。贫民其何以资接济。未审该督现在作何查办。看来直属地方。夏间得雨稍迟。蝻孽间发。虽经饬令分路上紧扑捕。禾稼恐不无损伤。未知各处田禾光景。究竟若何。将来不致有碍秋成否。并著方观承作速查明。据实奏闻。以慰廑念。毋稍粉饰。将此传谕知之。寻奏、天津一带洼地水涸后。无不赶种晚禾。最后始种荍麦菉豆。其已涸不种者。缘滨海地多荒碱。惟产碱草。状如柽柳。红者名黄须草。绿者名盐蓬。红者结子榨油和面。可作饼食。绿者以干为薪。以枝叶烧灰入水。沥为碱块。亦偶出盐。百姓藉为自然之业。尺寸必争。杨锡绂所见。当是此种碱地。颇类抛荒。故称所种不过十之六七也臣细询府县。此种荒地。青草生则碱气退。乃可试种。至蝗蝻生发处所。田禾间有损伤。补种荍麦仍望有收。近日各属得雨。早晚禾稼。无不茂硕。天津各属。皆有八九十分收成。得旨览奏俱悉　　

○刑部议覆、江西按察使颜希深奏称、每年正六八朋。立决重犯。定例俱不行刑。州县于停刑期内。虽奉部文。亦必匝月后。始行处决。衙署距监狱不远。钉封公文。尤为吏胥所属目。意料无难。漏洩最易。应如所奏嗣后臬司奉准部文。按计程途日期。如由府转行州县。在停刑期内。即将部文密存司署。俟计算行至州县。已非停刑日期即钉封专差驰递办理。从之　　

○又议准。颜希深奏请。嗣后监犯患病。除轻病旬日即痊者仍照例毋庸展限外。如遇病重。州县将起痊月日。及医生医方。先后具文通报。成招时出结。送府州。于审转时查察。加结转送。准展限一月。倘系假病。立即报参府州扶同。一并开参。其委员验看取结。一概删除从之　　

○丁卯。谕军机大臣等、据陈宏谋奏、武昌府属马迹岭地方。离城窎远。有吴姓一族。盘踞为匪。历经惩创。怙恶不悛。请将举族迁徙各县城内。编入保甲管东等语。此等积匪。既恃巢穴险峻。肆窃无忌。久为地方之害。自应远徙他处。以绝根株。但该族三十余户。男妇大小将近百人。其鼠窃狗偷。习惯已成自然。若祇令徙入武昌。咸宁。各城安插。纵管束甚严。安保其不故智复萌贻累闾里。晨若将该族分徙安西瓜州为一处。巴里坤为一处。乌噜木齐为一处。使败类析居。羽党四散。庶不致聚集为匪贻累地方。现在陈宏谋谅已离楚。著传谕李侍尧。即行妥办。俾匪巢一清。而险僻之区永得安堵无虞。并将该族等分作数起。遴选干员押解前往。无致中途疎纵滋事　　

○戊辰。谕、据留保住奏称、青海地方。西南界连川藏。沿边与内地合州。沙州接壤。凡民人唐古忒交涉命盗。及玉舒番子。扎萨克等、支领俸饷。承袭官职。并徵收巴彦囊产等部落马匹赋税。办理藏使行粮等项。非给与印信。恐致滋弊贻误。应请颁给西宁办事章京关防等语。前因西宁无事。不必专驻大臣。是以将副都统彻回。止留部院章京一员。带领笔帖式一员。在彼办理事务。今因大臣彻回。地方官员。即有妄行给票舞弊情事。看来必须仍设大员。诸事方有裨益。七十五。著赏给副都统职衔。前往办事。该处现在乏人。七十五不必来热河请训。即于京师领带彻回原印。驰驿前往。所有该处一切事件。俱著照旧办理　　

○以理郡王弘＜日为＞、为宗人府宗令　　

○旌表守正捐躯之云南文山县民李良材女李氏　　

○己巳。上诣皇太后行宫问安　　

○谕、据乔光烈奏、遵义县知县王锡蕃、拏获盗犯吴尔禄、请旨即行正法一摺已交三法司核拟速奏矣。王锡蕃前将盗犯文喜盘获。看来尚属能事曾经降旨、著该抚等查明该员平日居官如何。出具考语。送部引见。今该员复能于山硐无人之处。持火进内搜查。将盗首吴尔禄拏获似此遇事奋勉。实心出力之员。殊属可嘉。著该抚即将王锡蕃送部引见　　

○又谕、据李侍尧查奏、会缉假官罗奋鹏一案。实由被诓之武宁县生员叶光嘉。先已扭获送官。适脚夫余道学。路遇通山县捕役。告知该犯已经就获。为之引路趋认。而武宁之捕役。亦闻风赶至。协同带犯禀解。其该二县知县。均非首先缉获之人。无庸议叙等语。所奏甚是。地方官果能出力。首先拏获要犯。自当予以优奖。若如汤聘之强分主从。为含混调停之见。转非所以示鼓励。所有前降谕旨。将该县送部引见之处。不必行。富明安。亦同日奏到。此案始末。与李侍尧略同。但又称先发差查。实力从事委系通山县不敢因江省属员。稍存回护等语。是显有引嫌推让之意。且该犯先在通山县。已经拘获。旋复脱逃富明安何得转为归功该县。深属取巧富明安。著传旨申饬。向来州县官遇有拏缉案犯。迅速弋获。朕必降旨、或予议叙或令引见升用正欲悬优格以。奖能事之员。并为阘茸者激劝耳。即如乔光烈奏、遵义县知县王锡蕃。亲向山硐。拏获盗犯吴尔禄。已降旨令其送部引见。若使因人成事者。亦得滥邀奖励。是适启其侥幸非分之想。朕断不肯稍为迁就也。可将此通谕知之　　

○又谕据舍图肯奏称、锦州副都统恩丕。诸事推诿不办佐领德隆等、将滋生银两。于应用款项外违例浮用三千三百余两。将铺贿更改。恩丕明知。并不行文办理。反欲图息事。遣人向伊讨问主意。请将恩丕交部察议。并将德隆等、交盛京刑部等语。德隆等、擅敢将滋生银两多用。更改铺贿。恩丕理应即行严查办理。乃意图消弭。遣人向舍图肯讨问主意。甚属不堪。恩丕著革职。案内所有德隆等、俱交舍图肯审明具奏　　

○谕军机大臣等、据观音保奏、沧州飞蚯甚盛。禾稼多有损伤。查系大城飞来现在扑捕等语。顷闻安肃县地方。亦生煌孽。间有食及谷穗者。看来今岁直属蝗蝻。生发颇多。时届秋令。田禾正当秀实之际。恐不无被伤。现在沧州、静海、飞蝗。俱称自大城而来。其从前系何人赴该处查办。究竟起自何处。著传谕方观承。阿桂。裘曰修及府尹等、速即据实查明具奏。一面上紧扑捕。凡系水滨苇荡。易于藏匿长发处所。务期搜灭净尽。毋得稍留遗孽。贻害田禾　　

○又谕、今日观音保奏、沧州静海等处。飞蝗颇盛查系大城飞来。已有旨令方观承。及附尹等、上紧搜捕。兹据钱汝诚等奏称、大城县属。与文安接壤地方。已经扑净。未免与观音保所奏互异。著再传谕钱汝诚等、查明该处有无遗蝗实在情形。务使搜除净尽。不得因有此奏稍存回护之见　　

○户部议覆、调任广东巡抚明山奏称、各省题奏收成分数。有开报至几厘几毫为止者。查收成分数。原系约略大概。非会计钱粮可比。即以散合总。例有零尾。只当云几分以上。若锱铢积算。转失核实之道。应如所奏。其适合几分为率者。则称收成几分。如在几分以上。计有奇零者。则俱称收成几分有余。向例开报厘毫之处。通行画一删除。从之　　

○庚午。中元节。遣官祭永陵、福陵、昭陵、昭西陵、孝陵、孝东陵、景陵、泰陵
  </div>
  <div class="pagination">
   <a href="清实录乾隆朝实录_page941.html">
    上一页
   </a>
   <span>
    ...
   </span>
   <a href="清实录乾隆朝实录_page937.html">
    937
   </a>
   <a href="清实录乾隆朝实录_page938.html">
    938
   </a>
   <a href="清实录乾隆朝实录_page939.html">
    939
   </a>
   <a href="清实录乾隆朝实录_page940.html">
    940
   </a>
   <a href="清实录乾隆朝实录_page941.html">
    941
   </a>
   <span class="current-page">
    942
   </span>
   <a href="清实录乾隆朝实录_page943.html">
    943
   </a>
   <a href="清实录乾隆朝实录_page944.html">
    944
   </a>
   <a href="清实录乾隆朝实录_page945.html">
    945
   </a>
   <a href="清实录乾隆朝实录_page946.html">
    946
   </a>
   <a href="清实录乾隆朝实录_page947.html">
    947
   </a>
   <span>
    ...
   </span>
   <a href="清实录乾隆朝实录_page943.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
