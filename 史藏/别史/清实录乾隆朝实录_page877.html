<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 877 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 877 页/共 1860 页</h1>
    <div class="content">
○又议覆、喀什噶尔办事都统海明等奏称、阿克苏、乌什、赛哩木、拜、四城。本年羡余谷。为数无多。暂行收贮。俟次年积贮丰裕。再行抵放官兵盐菜银等语。应如所奏办理。从之　　

○户部议覆、贵州布政使徐垣奏称、各省盐道库。例系督抚亲查。惟粮驿二道库。责成藩司盘查。加结由巡抚核题。藩司与道。谊属同官。保无瞻徇容隐。请统归督抚亲查等语。应如所奏。但藩司亦不得轻卸其责。应令核明款目。于督抚未查之先。加结详送。倘督抚查有亏缺。仍照例分赔议处。从之　　

○辛亥。中元节。遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○谕、据张师载奏报六月下旬。连次大雨。汶水陡长。东平。宁阳。汶上一带。民堰多有漫刷。现在晴明。水势消退。近河要工。俱各保护平稳等语。今年直隶山东等省。雨泽在在透足。惟夏末秋初。雨势稍稠。低洼地亩。未免有淹浸田禾之处。昨已谕令阿尔泰、据实查明具奏。今日方观承奏到。永定河北岸。亦有汕刷。淹及附近田禾。摺内以非因漫水为患。未便另议赈恤。此皆地方官相沿故套之词。殊不思以直省频年重邀天贶。甘膏沾渥。此一隅近河沮洳之乡。浸溢见告。原不足为屡丰之累。司民牧者。若意存文饰。且或以今岁恭逢大庆。大欲以此琐琐入告。则大非朕勤民怀保之意。方观承。已有旨令其留驻固安。查勘经理。著再谕该督。并巡抚阿尔泰、令其各就沿河洼地。悉心查勘。有应行赈恤者。一面即速奏闻。一面饬属妥协办理。不得稍有讳饰。副朕轸念闾阎至意　　

○谕军机大臣等、据方观承奏、永定河北岸堤工坍蛰。以致河水漫溢一摺。已交部察议矣。该督往看情形。虽称并未夺溜。溢水无多。软镶即可断流。但口面已宽至十八丈。亟须加紧抢筑。克期完固。方可不致汕刷。著传谕方观承。令即留驻该处。督率属员。多集兵夫赶办。以期迅速竣工。不必前来接驾。所有随围应办差务。藩臬两司。向俱熟谙。自可饬委办理。方观承俟该处工程完毕。再赴热河　　

○军机大臣等议覆、参赞大臣舒赫德。会同陕甘总督杨应琚奏称、威鲁堡回人。拟于八月内。迁居吐鲁番。查附近辟展之里野木齐木等处。现有熟地八千余亩。可以安插耕种。应令千户珈如拉。率回众住里野木齐木。百户厄闵和卓。率回众住辟展。并请授为五品伯克。其回众公举之玛玛古尔班。呼岱巴尔氐。授马六品副伯克。各居分地。管辖回众等语。应如所奏。从之　　

○又议覆、陕甘总督杨应琚奏称、陕甘营马。按期牧放。每岁节省草料银九万两。将来新疆岁需经费。请将此项就近酌留拨用等语。应如所请。从之　　

○兵部议覆、升任河南巡抚吴达善奏称、豫省营汛。应行改隶事宜。一、延津县向隶开封府。该地汛防。系开封营。拨千总驻劄。兼防封邱、原武、阳武、三县。拨河北左营外委驻原武。卫辉营外委驻封邱。开封本营外委驻阳武。均系延津汛千总为专管。嗣延津改归卫辉府。而防汛仍隶开封营。似为未协。请改归卫辉营。以该营存城千总移驻。作为专汛。原拨封邱县外委、彻回。原设延津千总。移驻封邱。兼防阳武。仍令开封营都司兼辖。一、卫辉营之胙城汛。本系县治。嗣裁胙城。归并延津。因将胙城外委。归卫辉营之新乡县把总为专汛。今延津既拨卫辉营千总移驻。请将胙城汛、归隶延津县千总。毋庸更属新乡县把总。一、王禄营守备、驻劄荥泽。与开封营、中隔黄河。该营拔募兵丁。向由河北镇标中军游击验看。于开封营无涉。应即归该游击兼辖。至原武汛、距王禄营甚近。并请以该汛外委仍驻原武。作为王禄营协防。并归河北游击兼辖。一、卢氏县、向与嵩县、同属河南府。是以卢氏汛、拨嵩县管把总分驻。嗣卢氏改隶陕州。而汛弁仍系嵩县守备管辖。嵩县守备。又移驻伏牛山之孙家店。益觉地广难周。查陕州属之灵宝县、设有把总。又有外委、千总、协防。请将该县之外委、千总、移驻卢氏县。归于灵宝县把总为专汛。令陕州营都司兼辖。原设卢氏汛把总、拨孙家店守备操防各等语。均应如所请。从之　　

○喀喇沁贝子瑚图灵阿等奏、松花江一带。旗民蒙古人等、因捕鱼争界。屡致相控。查松花江下游。内岸、属伯都讷、拉林。外岸、属蒙古。应令各于本岸捕渔。不得互越。其按网徵税事宜。除拉林十网、曾给闲散满洲。蒙古十二网、亦经分给该处、均不徵税外。伯都讷十八网。每网按年徵税银二十两。从之　　

○旌表守正捐躯之河南遂平县民范金堂妻孙氏。　　

大清高宗法天隆军至诚先觉体元立极敷文奋武孝慈神圣纯皇帝实录卷之六百四十


大清高宗法天隆运至诚先觉体元立极敷文奋武孝慈神圣纯皇帝实录卷之六百四十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十六年。辛巳。七月。壬子。谕、今岁恭逢皇太后七旬万寿。所有庆典。自应次第举行。现在刑部办理秋审案件内。缓决人犯。其罪不至情实。而亦难遽从矜减者。阅时既久。淹系遂多。应酌量查办。以清谳牍。该部将朝审秋审各犯。缓决至三次以上者。核其情罪。分别请旨减等发落。用昭推广慈恩。矜恤祥刑至意　　

○谕军机大臣等、今日高晋。陈宏谋。所进奏摺。由驿四百里驰奏。朕意现在正值时雨普降。恐河工或有汕刷。关系地方紧要之事。及阅之。不过审拟阎大镛一案。暨调补知府而已。此等事件。照常遣人赍进。亦不至迟缓。何必辄动驿马。殊为不知轻重。高晋、陈宏谋、著传旨申饬。近日京师雨水稍觉稠密。江南一带情形若何。所有该处低洼地方。是否不致妨碍。著查明即速奏闻。寻奏、江南夏季内、雨水调匀。七月间、猝遇风暴。沿海沿湖低洼地方。间有被淹之处。高阜仍属有收。以通省计之。尚无妨碍。报闻　　

○补行乾隆二十五年分大计。江西省、不谨官一员。罢软官一员。年老官七员。才力不及官二员。山西省。不谨官一员。罢软官二员。年老官六员。有疾官三员。才力不及官四员。分别处分如例　　

○补行乾隆二十二年分军政。陕西省。卓异官五员。年老官一员。有疾官三员。甘肃省。卓异官四员。年老官一员。分别升赏处分如例　　

○癸丑。上以秋狝木兰。自圆明园启銮。时逢雨泞。命諴亲王允秘。恭扈皇太后驾。俟天晴择吉启銮　　

○谕、朕此次巡幸木兰。沿途经过地方。本年地丁钱粮。著加恩蠲免十分之三。再今岁自七月以来。直隶各属。雨势连绵。高田固资畅茂。低洼田地。或不免有被水减收之处。已屡次降旨详询。著再传谕该督等、督率有司。实力稽查。随宜抚恤。务俾贫民不致失所。以副朕怀保黎元至意　　

○是日。驻跸南石槽行宫。至乙卯皆如之　　

○甲寅。直隶总督方观承奏、永定河漫口十八丈。圈做软镶。应加长七丈。七月十五日。已筑成二十二丈。忽大雨。漫口被刷深八尺。须俟雨止。再行加埽合龙。得旨、览奏俱悉。今合龙否。速奏以慰悬切。至数日内雨甚大。有伤禾稼否　　

○乙卯。直隶总督方观承奏、畿南各河涨发之水。多归两淀。大清河宣洩不及。凤河觉有倒漾之病。应行查勘。得旨、目今已晴霁。大势如何。即速奏来　　

○黑龙江将军绰勒多奏、索伦。巴尔虎。呼伦贝尔地方。展设卡十六处。除令巴图鲁和绍等、分驻六卡外。余十卡。请将西四卡。令附近之车臣汗部落。派人居住。东六卡。令索伦。巴尔虎等官兵居住。从之。　　

○丙辰。谕军机大臣等、现在天气晴霁。河水渐消。著传谕兆惠、饬地方官赶筑桥梁。工竣时。一面派诚亲王、恭请皇太后启銮。一面奏闻　　

○又谕曰、成衮扎布等奏称、护送哈萨克使人卓勒巴喇斯等之骁骑校纳尔赛等、回至铿格尔。遇玛哈沁百余人。为首者名色布腾、将伊等掠至萨哩山得脱等语。昨据阿桂奏、领兵往额尔齐斯。搜剿色布腾。朕即谓从前抢掠朋楚克者。皆其党类。曾谕车木楚克扎布。领兵会同阿桂。两路夹攻。今又抢掠纳尔赛等。情甚可恶。今纳尔赛等、既知玛哈沁等藏匿处所。愿为向导。著传谕成衮扎布等、将从前所谕车木楚克扎布之旨。于何时发往。伊等现至何处。不时探听。一得实信。作速奏闻　　

○又谕曰、新柱奏、谦珠特伯克黑斯娄。遣伊子贡金。随酌量赏给。又据告称、伯克讷格尔。吉勒梯。亦愿附进土物等语。外藩小部落。输诚入贡。因不当较其贡物之厚薄。但必亲身前来。或遣其子弟。始足以昭忱悃。若仅遗使人。即当酌量办理。至讷格尔等、与黑斯娄一体。乃恳其代进。将来行之日久。便成黑斯娄之属人矣。此风断不可长。嗣后若有浼人附进者。非但不加赏赉。亦不必收受。著传谕新柱等知之　　

○西安将军嵩椿奏、西安兵七千名。前用兵时。每名养马三匹。嗣奏准每名养马二匹。今西师告成。需马无多。请令每名养马一匹。合计得马七千。足备调用。从之　　

○是日。驻跸怀柔县行宫　　

○丁巳。驻跸密云县行宫　　

○戊午。定中和韶乐用镈钟特磬。大学士会同礼部议覆、总理乐部事务庄亲王允禄等奏称、金石为八音纲纪。故笙镛击拊。著美虞廷。雅颂所传。虞业特备。自汉以来。各史乐志。俱载有镈钟特磬。惟明代乐悬未兴。嘉靖时。太常卿张鹗建言。请设特钟特磬。因黄钟律度未得。不果。我朝中和韶乐。契合元音。前者得西江古镈钟。考定黄钟真度。上下损益。更铸为镈钟十二。窃以条理宜备始终。请仿周礼磬氏。句博股鼓。依律长短之法。制特磬十二虞。与镈钟俱为特悬。以备中和之盛。其乐悬位次。奏乐仪节。考古制。镈钟在东。居编钟之左。特磬在西。居编磬之右。皆北向。凡乐作。起柷。镈钟一鸣。编钟继之。乐阕。击特磬一。乃奏敔。凡大祭祀。大典礼。悉依应月之律。各设镈钟特磬一虞等语。按周官钟师掌金奏。郑康成曰。金谓钟及镈买公彦曰。此击不编之钟也。磬师掌教击磬。刘敞曰。宫悬有特磬十二。陈旸曰。磬与钟相待以为用。国语金石以动之是也。磬有编有不编者。明堂位。叔之离磬。虞书鸣球。皆特悬之磬也。尔雅。大磬谓之毊。大戴礼。磬一悬而堂特。则明有特磬也。惟镈钟大小之制。及贾疏磬无不编之说。辨论纷纷。朱子云。钟磬有特悬者。有编悬者。其特悬者。器大而声宏。杂奏于八音之间。丝竹皆为所掩。故但于起调毕曲时。击之。以为作止之节。其论与孟子始终条理之旨相合。则特磬与镈钟。固均重已。应仿周礼磬氏句博股鼓。依律制特磬十二虞。以俪镈钟。至乐悬位次。奏乐仪节。现今乐部。编钟编磬。久列东西。特悬。应各从其器。其北向之处。考仪礼大射乐悬之法。编钟编磬之外。又有所谓其南鑮者。鑮即镈也。是特悬钟磬。东西定位。北向。自古而然。其所称大祀。大典。设应月本律之镈钟特磬各一。考宋仁宗时。诏定大乐。冯元等言镈钟考击之法。十二钟。依辰列位。随均为节。以便合乐。其说最允。今奏乐。依应月之律。洵合古制。从之。御制镈钟铭曰。自古在昔。功成作乐。辨物涓吉。铸此钟镈。皇祖正音。中和大备。讵独是遗。或存深意。绩底西旅。瑞出西江。考制象器。协和万邦。一虞特悬。用起律首。编钟继奏。箫韶成九。宽横栾舞。必考必精。慎遵前宪。敢或损增。宣阳导阴。立均出度。万事本根。百王榘矱。繄予小子。蒙业重熙。赖天耆定。惟曰际时。范器识年。悉新已盛。铭无溢辞。惕乾懋敬。特磬铭曰。子舆有言。金声玉振。一虞无双。九成递进。准今酌古。既制镈钟。磬不可阙。条理始终。和阗我疆。玉山是矗。依度采取。以命磬叔。审音协律。咸备中和。泗滨同拊。其质则过。图经所传。浮岳泾水。谁诚见之。鸣球允此。法天则地。股二鼓三。依我绎如。兽舞鸾鬖。考乐惟时。乾禧祖德。翼翼绳承。抚是万国。益凛保泰。敢或伐功。敬识岁吉。辛巳乾隆　　

○吏部议覆、陕西按察使柏琨奏称、直隶州自审案件。有由道核转者。亦有径解司者。道里远近不同。例限自难画一。今陕省。直隶州共六缺。所审本境案件。系径解司。并未由道核转。应将道转分限删除。迟延查参议处等语。应如所奏。并通行直省。一体遵办。从之　　

○兵部议准、黑龙江副都统傅玉奏称、外省世管佐领及世袭官员缺出。拣选正陪。送京补放。并将应列名人员。同咨送来京。而列名人员中。无力进京者颇众。查例载京师世职官员缺出。有调取各省驻防者。惟将正陪调取。其列名人员。愿来者听。不愿者不必咨送。请嗣后外省世职缺出。照此办理。从之　　

○是日。驻跸要亭行宫　　

○己未。军机大臣等议覆、参赞大臣舒赫德奏称、阿克苏等处鼓铸之钱。宜派给回人行使。钱法始可流通。请将铸得之七千余腾格。以四分存公。六分派给回人。来春收回人租税。以钱折价。于十分内。抽回二分。续铸亦照此办理。应如所奏。从之　　

○直隶总督方观承覆奏、永定河漫口。于七月十七日合龙。被淹地亩。早禾仍属有秋。晚苗不无伤损。俟水势稍退。委员勘办。得旨、所奏固当。但外省习气。总属虚饰。恐有司不尽心。又复图逸。不身亲查察。安得不欺汝　　

○又覆奏、凤河倒漾。浑水不能畅下。自七月十九日。浑水由北埝宣洩。上游水渐平减。加以晴霁。各工现皆稳固。得旨、览奏稍慰　　

○是日、驻跸两间房行宫　　

○庚申。皇太后自圆明园启銮。幸避暑山庄　　

○上遣侍卫额勒登额、赴密云县皇太后行宫问安　　

○谕军机大臣等、皇太后今日启銮。蔺沟河浮桥。业经筑就。本日即可至南石槽。其怀柔县北河浮桥。亦已于二十三日工竣。惟密云县浮桥。尚未筑成。著传谕兆惠。富德。会同明瑞。上紧办理。或今日不能办竣。明日皇太后由南石槽启銮。至密云亦须午刻。此时至明日午刻。定可筑成。倘水势急溜。构桥维艰。即豫备大船。恭请慈驾。登舟渡河。兆惠。富德。须小心赶办。断不可误　　

○又谕曰、阿桂奏、现在喀尔喀。乌梁海等展拓游牧。若哈萨克等、由塔尔巴哈台、至新设卡座。甚为径直。倘与北路商贩等贸易。则伊犁、乌噜木齐等处、难于得马。应豫为禁约等语。所奏甚是。外藩贸易一事。原应官为经理。若听其与北路商贩往来。则新疆难得马匹。而伊等债负争斗之衅。皆从此起。可传谕成衮扎布、行文各驻劄大臣、扎萨克、及卡座侍卫、台吉等、严禁私向哈萨克贸易。即哈萨克等、以牲只前来。卡上人等、当告以本处游牧颇饶。不必贸易。遣令转回。该大臣等、仍不时巡察。如有不肖之徒。私行贸易者。一经察出。即从重治罪。并将侍卫、台吉等、参奏。亦传谕阿桂知之　　

○军机大臣等议覆、参赞大臣阿桂等奏称、伊犁。乌噜木齐之间。有玛纳斯。库尔喀喇乌苏。晶河。三处。安设村庄。驻兵屯田。原以省额林哈毕尔噶一路台站。挽运口粮之力。玛纳斯。酌派屯田兵二百名。库尔喀喇乌苏。晶河。每村派兵三百名。人各垦地十五亩。所需耔种。农具。驼只。由乌噜木齐。巴里坤取用。其分驻马兵五百名。请以范时绶总管。又乌噜木齐至伊犁。共设二十一台。每台马兵五名。人给马二匹。绿旗兵十五名。人给马一匹。每台。驼四只。晶河以西。归伊犁管辖。托多克以东。归乌噜木齐管辖。应如所奏。从之　　

○是日。驻跸常山峪行宫　　

○辛酉。上遣侍卫福灵安、赴密云县皇太后行宫问安　　

○谕、据将军德敏奏、马甲五十七。醉后喧哗。被佐领德隆鞭责。越数日殒命。请将德隆治罪。又据舍图肯参奏、协领孟柱。责毙马甲曾保。与德敏参奏之事相同。所办俱属拘泥。兵丁不安本分。经该上司约束。犹抵触不服。始行鞭挞。是在彼有应责之咎。即被责殒命。亦由自取。该上司何罪之有。德敏。舍图肯。所办非是。著申饬。但此指兵丁不服约束者而言。若另有别情。该上司以素日有隙。假故凌虐。以至殒命。是乃有意致毙。该将军大臣。不但当据实参奏。并当按法拟抵。不得因德敏等被饬。遂概置不论。将此通谕各省驻防将军大臣等知之　　

○是日。驻跸喀喇河屯行宫　　

</div>
    <div class="pagination">
<a href="清实录乾隆朝实录_page876.html">上一页</a><span>...</span><a href="清实录乾隆朝实录_page872.html">872</a><a href="清实录乾隆朝实录_page873.html">873</a><a href="清实录乾隆朝实录_page874.html">874</a><a href="清实录乾隆朝实录_page875.html">875</a><a href="清实录乾隆朝实录_page876.html">876</a><span class="current-page">877</span><a href="清实录乾隆朝实录_page878.html">878</a><a href="清实录乾隆朝实录_page879.html">879</a><a href="清实录乾隆朝实录_page880.html">880</a><a href="清实录乾隆朝实录_page881.html">881</a><a href="清实录乾隆朝实录_page882.html">882</a><span>...</span><a href="清实录乾隆朝实录_page878.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
