<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 228 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 228 页/共 1316 页</h1>
    <div class="content">
○以兑漕迟误。革山东署平阴县知县徐宗襄职。现月　　

○辛亥。两广总督张树声等奏。拏获纠众起旗逆匪首从各犯。审明拟办。并请奖下部议。摺包　　

○云贵总督刘长佑等奏。拏办在逃匪目。并审出纵匪谋杀之团绅道员张来庆。请旨斥革。解省讯办。得旨。张来庆著即革职。提省审讯明确。即行正法。摺包　　

○又奏。衰年久病。恳准休致。得旨。刘长佑久膺疆寄。办事实心。朝廷深资倚任。该督仍当勉力从公。以图报称。所请休致。著毋庸议。随手　　

○贵州巡抚岑毓英奏。上江协右江营游击梅金魁。请以原品休致。并赏半俸。允之。摺包　　

○以捐备快枪。开复前降调广东高州镇总兵杨玉科原官。并留广东差委。摺包　　

○壬子。谕军机大臣等。金顺奏、管带新募勇丁营员。扣饷营私。请革职查办一摺。据称记名提督胡飞鹏。奉派在川召募勇丁。行至广元县境。因所发口粮减少。各勇索取。该提督专用威胁。以致鼓噪争斗。几酿事端等语。胡飞鹏奉派募勇。克扣饷银。致勇丁索饷滋闹。又不能善为约束。激成互斗。惊扰地方。实属罪无可逭。著即行革职。交金顺查明奏请严行惩办。以肃军律。勇丁因索饷辄行滋事。目无法纪。为首之人。自应按律惩治。其余新募各勇。该将军当随时束以营规。严加整顿。毋任再行生事。至召募勇丁。自当遴选妥员。前往管带。乃用此等荒谬糊涂之员。致有扣饷营私。中途斗杀情事。亦属未能慎重于始。著传旨申饬。将此谕令知之。现月　　

○以擅动军饷革记名提督詹恩科职。摺包　　

○癸丑。湖南巡抚李明墀奏。革道王梦熊、前办捐输。请饬查案给奖。得旨。著李明墀咨行陕甘总督、查明办理。随手　　

○派惇亲王奕誴敬谨承修普祥峪定东陵神路营房。现月　　

○以办案挪改月日。革湖南石门县知县王干勋职。摺包　　

○以积劳病故。予贵州补用道石燕山优恤。并附祀湖南沅州府楚军昭忠祠。暨贵州施硐口忠义总祠。摺包　　

○旌表矢志守贞。前四川川东道王廷植子宪勋聘妻、杨氏。割臂疗亲。前广东开平县知县祝庆符女、赵祝氏。摺包　　

○甲寅。上诣观德殿、大行慈安端裕康庆昭和庄敬皇太后几筵前供奠。内记　　

○添派刑部右侍郎敬信、马兰镇总兵景瑞、会同办理普祥峪定东陵神路营房等工。早事　　

○予积劳病故。乌里雅苏台带兵营总、额臣林敖奇尔优恤。摺包　　

○丙辰。谕内阁。户部奏、查核明陵开垦地亩。于陵寝有碍。请旨办理一摺。昌平州明代陵寝。久经严禁侵占。地方官宜如何认真稽查。加意防护。乃近来宫墙左右。开垦地亩。至数顷之多。并已侵占明堂正路。实属不成事体。著直隶总督、顺天府府尹、查照户部此次所议章程。分别办理。其所垦地亩。有在一百步以内者。一概腾出。永远封禁。并责成该地方官随时稽查。不准再有垦种情事。用副隆礼胜朝至意。现月　　

○前云南巡抚潘鼎新奏。因病请假回籍调理。允之。摺包　　

○丁巳。直隶总督李鸿章奏。湘毅军等十营。全数遣撤。又奏。饬原驻山海关总兵杨玉书、武毅军步队两营、填扎甯海城左右。马队两营、于附近海岸之秦王岛等处、分扎巡防。并报闻。摺包　　

○又奏。请将道员吴仲翔、留津总办水师学堂练船事宜。允之。摺包　　

○又奏直境招商购器。仿用洋法开办矿务。疏通运道。下所司知之。摺包　　

○以教练枪队出力。赏税务司洋员满三德副将衔。摺包　　

○以行止有亏。革三等侍卫王泰来职。随手　　

○予积劳病故。记名总兵张朝山优恤。摺包　　

○缓徵直隶深州黄家疃等九村、本年上忙粮租。摺包　　

○戊午。谕内阁。护军统领恩麟等奏。东华门楼隔扇。有撬开情形。武备院奏。东华门楼收存盔甲损失、各一摺。禁城重地。竟有匪犯潜行偷窃。实属不成事体。著步军统领衙门顺天府、五城御史、一体严拏贼犯务获。送部审办。失去盔甲数目若干。著武备院确查具奏。并著前锋统领、护军统领、将疏于防范之直班官兵。查明□□□尔□办。嗣后务当督饬该官兵、严密巡查。加意看守。毋得稍有疏懈。现月　　

○督办新疆军务通政使刘锦棠奏。筹边重寄。才力难胜。请另＜闲＞贤能大员。得旨。刘锦棠在新疆军营有年。情形较熟。朝廷量材＜闲＞任。深资倚畀。该京卿惟当将一切事宜。竭力筹办。以安边圉。毋再固辞。摺包　　

○旌表烈妇、署甘肃绥来县知县刘铨妾李氏。摺包　　

○己未。钦奉慈禧端佑康颐昭豫庄诚皇太后懿旨。前据左宗棠奏。拟调各营先修水利。当谕醇亲王奕譞、酌核具奏。兹据奏称兴修水利一事。机不可失。事同创举。请饬恭亲王奕、总司其事等语。畿辅水利。自雍正乾隆年闲兴修后。历年既久。地势河道。今昔异形。旱潦无从蓄洩。关系民生。甚为重大。自应及时筹办。著派恭亲王奕。醇亲王奕譞。会同左宗棠、暨直隶总督李鸿章、兼管顺天府府尹童华等。妥议章程。奏明办理。现月　　

○谕内阁。铭安等奏请添设副都统、暨建造衙署各摺片。吉林珲春、地方辽阔。向归甯古塔副都统管辖。相距遥远。该将军等、请添设大员。以资统率。系为因地制宜起见。著照所请。添设珲春副都统一员。其应铸关防。并支给俸廉等项。改设官缺。建造衙署各节。均著照所议办理。其余未尽事宜。著该将军等体察情形。详议具奏。现月　　

○盛京将军岐元等奏。添练新募步军成营。报闻。摺包　　

○又奏金州旅顺口水师营战船年久失修。请饬部咨行南省另造新船解送以备巡防。下部知之。摺包　　

○以呼兰副都统依克唐阿。为新设珲春副都统。伯都讷副都统博栋阿为呼兰副都统。前任西安副都统明春为伯都讷副都统。明发　　

○予积劳病故福建前署台北府知府林达泉优恤。摺包　　

○庚申。孝慎成皇后忌辰。遣官祭慕陵。黄陵本　　

○上诣观德殿。大行慈安端裕康庆昭和庄敬皇太后几筵前供奠。内记　　

○谕内阁。给事中楼誉普奏。直隶安州、雄县、新城、地方。近有匪徒句结蠹役。私立卡局。抽收船户钱文。名曰船头。勒索行旅。大为地方之害。请饬严禁等语。该处为往来通衢。岂容匪徒私立船头名目。扰害地方。著李鸿章饬属查明。一律严禁。以恤商旅。现月　　

○谕军机大臣等。李鸿章奏、营口原设练军。请仍归山海关道统带。副都统与道员公牍。应仍遵定制各摺片。营口为通商口岸。弹压巡防。均关紧要。该处原设练军洋枪队五百名。著李鸿章查照奏定章程。仍责成山海关道统带。并令督饬营官。认真训练。一切营务。由该道照章办理。遇有紧要事宜。禀由李鸿章、岐元、酌核调度。现在俄约已定。防务稍松。该将军于练兵筹边。责无旁贷。所有奉省防务。仍著岐元认真筹办。富升毋庸会办海防事宜。其营口防务。李鸿章亦当会商兼顾。庶几联络一气。并著岐元饬令博崇武带队回省。交卸、仍回本旗。至副都统与道员往来公牍。自有定制。嗣后务当遵照办理。毋稍歧异。将此各谕令知之。洋务　　

○又谕。清安等奏、防护台站蒙古官兵。□山戊不□需饷银一万八千两。前经户部奏准。安徽江西两省。各拨银九千两。按年筹解。现届两年。仅据江西解到银九千两。安徽分厘未解等语。该处台站紧要。官兵需饷维殷。著裕禄、李文敏、督饬藩司。迅速埽数筹拨。委员解交绥远城将军。察哈尔都统衙门。由清安等派员迎提。嗣后务当年清年款。不得稍有延宕。致误要需。将此由四百里各谕令知之。现月　　

○直隶总督李鸿章奏。订造钢面铁甲第一号船。按期汇价。办有端绪。现拟分别续造。豫筹要款。除盐捐百万两。挪用在前。招商局缴款百万两。须至第四届方能收足。一时尚难就绪。拟俟二三年后。伊犁偿款归清。各省财力稍宽。届时再酌度情形。奏明请旨饬总理衙门户部筹拨的款。定期续造。下所司议。摺包　　

○闽浙总督何璟等奏。福建台北府属。淡水、新竹、二县地震。得旨。著即督饬该管道府。确查被灾轻重情形。妥筹抚恤。毋令一夫失所。摺包　　

○吉林将军铭安奏。协领札拉丰阿。以老病告休。可否赏给全俸。得旨。札拉丰阿。著准以原品休致。所请赏给全俸之处。著兵部照例办理。朱批摺奏　　

○旌表孝子。浙江会稽县生员王继谷。孝妇、前江苏候补道蓝蔚雯之妾、柴氏。节妇、山东候补知县蓝沂华妻、沈氏。归安县候选同知俞尹溪妻吴氏。　　

○抚恤朝鲜国遭风难民如例。现月　　

○辛酉。乌里雅苏台参赞大臣喜昌奏。由甯古塔起程。前赴三姓。校阅防军。藉便点验三姓。阿勒楚喀拉林、西丹。以备更替换防。报闻。摺包　　

○协修官温肃恭纂　　

帮总纂官程棫林恭辑监修总裁世恭阅六月初二日正总裁那恭阅六月二十五日专司藳本陆恭覆阅壬子十月二十三日　　

徐恭阅十月二十九日

　　

荣月日副总裁唐月日　　
</div>
    <div class="pagination">
<a href="清实录光绪朝实录_page227.html">上一页</a><span>...</span><a href="清实录光绪朝实录_page223.html">223</a><a href="清实录光绪朝实录_page224.html">224</a><a href="清实录光绪朝实录_page225.html">225</a><a href="清实录光绪朝实录_page226.html">226</a><a href="清实录光绪朝实录_page227.html">227</a><span class="current-page">228</span><a href="清实录光绪朝实录_page229.html">229</a><a href="清实录光绪朝实录_page230.html">230</a><a href="清实录光绪朝实录_page231.html">231</a><a href="清实录光绪朝实录_page232.html">232</a><a href="清实录光绪朝实录_page233.html">233</a><span>...</span><a href="清实录光绪朝实录_page229.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
