<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 165 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 165 页/共 502 页
  </h1>
  <div class="content">
   ○谕军机大臣等、崇恩奏、带兵赴武定府防堵、并分兵德平县、以为德州武定两路声援等语。逆匪现踞独流静海。叠经大兵进剿。贼势穷蹙。难保不乘虚南窜德州临清等处。虽据该署抚奏称、兵力足资调遣。仍应严饬该处文武实力防守。毋得稍有疏懈。其由天津至武定府属、系偏僻州县。亦当加意防范。以杜逆匪奔窜之路。该署抚统辖全省。责无旁贷。务当随时确探贼踪、何路紧急。即由何路堵剿。毋得株守一隅、致误事机。将此由六百里谕令知之。　　

○辛卯。上御太和殿传胪。赐中式武举一甲温长涌、王虎臣、许梦魁三人、武进士及第。二甲蔡若珍等五人、武进士出身。三甲强寅等十八人、同武进士出身。　　

○谕军机大臣等、有人奏本年广西剿办兴安土匪一案。臬司许祥光未到之先。即经绅民团练等攻破贼垒、收复县城。该臬司虚冒战功。捏称胜仗。知县蔡映符、陷贼偷生。许祥光曲为解脱。并饬令绅士具呈改填复城日期各等弊。现在广西土匪、尚未肃清。地方官督兵剿贼。半资团练之力。如果该臬司饰词冒功。并有为蔡映符掩饰各情。该抚不加详察、据以入奏。以致物议沸腾。亟应从严查办。著叶名琛按照所奏情节、查明据实具奏。毋得稍有回护。原摺单六件、并蔡映符原示一纸。均著钞给阅看。将此由五百里谕令知之。　　

○又谕、文瑞、乌尔棍泰奏、续获人犯、究出贼匪有潜窜情节一摺。据称现获形迹可疑之马世杰陇帼幅二名、均系被贼裹去、随贼探听官兵消息之犯。并供有贼匪分起潜窜涞水紫荆关等处各等语。现在逆匪窜踞独流静海、坚匿不出。经胜保等屡次剿洗。势已穷蹙。难保不乘虚潜窜。所获犯供、虽未足凭。惟贼情诡谲、亦不可不严加防范。涞水毗连易州地方。关系紧要。著桂良德春、分饬各属、于涞水紫荆关等处、及附近该处各要隘。一体严密设防、盘缉奸宄。毋稍疏忽。原摺著钞给阅看。将此由四百里各谕令知之。　　

○又谕、福济奏、皖省拨运淮北票盐。现在严催赶办。惟土匪不靖、运道梗阻。请饬带兵大员迅速剿除等语。安徽需饷孔亟。此项拨运票盐、原欲销售以期接济。若因土匪未靖、以致商贩裹足。不特皖省无以应急。于淮北全课、亦多关碍。杨以增现在接管奕经所带兵勇。袁甲三剿办颍亳土匪。吕贤基督办团练。刘裕鉁署任巡抚。一切剿匪事宜。均属责无旁贷。著该侍郎等迅将各处土匪逐股扑灭。不得稍分畛域。一面督饬地方文武设法护送票盐。务使道路肃清。运行无滞。于军饷民食两有裨益。方为妥善。将此由六百里各谕令知之。　　

○又谕、前据周天爵奏、拨运淮北票盐以济皖省兵饷。叠经福济等先后奏明赶办。本日据该漕督奏、由淮北赴皖之路。土匪肆抢。商贩裹足。自系实在情形。已谕知吕贤基、袁甲三、杨以增、刘裕鉁、迅速剿办。并饬令设法护送。以利运行矣。惟淮北票盐。关系正课。安徽借拨行销、本系通融办理、以济军饷。若必待安徽地方一律肃清、始筹拨运。岂不有误要需。著福济严督署运司郭沛霖等、仍行设法转运。傥委员等办理不善。或有意稽延。即著从严参办。该漕督系奉旨督办大员。自应统计全纲。因时设法。不得以运道梗阻、听其滞销。率以一奏卸责。将此由六百里谕令知之。　　

○又谕、刘裕鉁奏、皖省军饷支绌情形一摺。该省屡经贼匪窜扰。其颍亳一带、复有土匪乘机窃发。现在徵兵募勇、需饷孔殷。而库款支绌。别无筹措之策。自系实在情形。所有前次准拨江西截留铜本项下银十万两。又李嘉端前此奏请截留抵兑银一万六千余两。又于江西请留饷银内拨六万两。现因道路梗塞、均未解到。著张芾迅即将前项准拨银两、遴委妥员、择路兼程、解赴安徽以应急需。并饬该委员等、小心护解。毋稍疏失。再向荣军营。现在需饷亦急。该省尚有应行解还留截之款。昨已谕户部速速催解。亦著按款起解、勿误为要。刘裕鉁摺著摘钞给阅看。将此由六百里加紧谕令知之。　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。十月。壬辰。谕内阁、易棠奏、请将缉匪认真之地方官、分别奖励等语。甘肃会甯县土匪滋事。该县知县耆寿、据实禀报。立即会营拏获。格毙多名。署城守营把总经制外委王允禄、督率兵民。生捦夥匪各犯。并歼毙贼首。该营县于匪党甫经聚集。即行扑灭。不致蔓延。办理尚属妥速。耆寿、著赏加知州衔。王允禄、著以把总即行升用。以示鼓励。现当剿捕吃紧之际。各直省地方。遇有匪徒潜踪窃发。如能即时捕获惩办。不惟宽其处分。并可量加奖励。傥查系疏纵于前。以致酿成巨案。仍不准以剿捕微劳。巧为开脱。著各该督抚、严饬所属。认真稽查。总期弭患未然。以儆凶顽而安良善。将此通谕知之。　　

○谕军机大臣等、琦善奏、请暂留总兵协剿、并沥陈攻剿情形一摺。朕前以皖省紧急。谕令瞿腾龙、前往援应。今皖省贼情稍缓。该大臣复以瓜州紧要为词。所奏尚系实在情形。著照所请。瞿腾龙即暂留扬州协剿。惟扬镇诸城。久为贼踞。该大臣等、顿兵株守。八月有余。琦善以防贼北窜为解。而贼已扰及畿辅。向荣以防贼南窜为解。而贼已蔓延江西湖北安徽等处。尚称维持全局。不知何处始是偏隅。现在瞿腾龙既已准留。若再不迅图克复。更从何处添兵。何处筹饷耶。著琦善即督饬将弁。迅速进攻。万不准再有耽延。致干重罪。将此由六百里加紧谕令知之。　　

○又谕、向荣奏、金陵兵力、现难分拨一摺。和春进攻镇江。苏布通阿、随同向荣助剿。均难派赴扬城。所奏尚系实在情形。著照所请。该二员即毋庸前往。惟该大臣等、顿兵日久。师老无功。大江南北。几成坐困之势。虽于叠次所奉谕旨。们心抱愧。亦复于事何济。现据奏称、造炮筑台。豫备轰击。并布散疑函。焚烧贼垒。既有可乘之机。著即赶紧设法围攻。迅图克复。毋得再事迁延。致干重罪。本日据许乃钊奏、剿办上海情形。已谕令该抚、相机速办。如果上海即日收复。其拖罾等船。及陆路各军。即可调回助剿。该大臣所称收回上海。即调取得胜之师。齐赴京口瓜州。先复镇郡。再移兵协剿扬城之处。并著随时与许乃钊等、速筹妥办为要。将此由六百里加紧谕令知之。　　

○又谕、前经叠降谕旨。令许乃钊等、迅即督兵进剿。收复上海。本日据怡良、许乃钊奏、上海之骤难克复。由于该城东北。罗列夷馆。该夷恐官兵向北门攻打。城中贼匪。回放枪炮夷馆难免受伤。因阻止官兵。免攻东北。并洋泾滨等处。有夷人把守。该逆米粮火药。难免由此路潜运接济等语。上海为海口通商重地。必须设法控制各夷。不令与逆匪句结。方可将城中麕聚匪徒。四面兜围。断其接济。吴健彰于夷情素所熟悉。著怡良、许乃钊、即密饬该道、将各夷妥为羁縻。曲加晓谕。俾知匪徒及早剿灭。于通商事务。方有裨益。各该夷与逆匪不至联为一气。然后督兵剿办。方可得手。总在该督抚、妥速办理。不可迁延时日。又致别生枝节。另摺奏、贼匪于黄浦江中。暗雇闽广商船。业经该督抚、派员前往解散。令其驶出江口。并多遣间谍入城。相机离间。又飞调水师各战船。并拖罾等船。就近先剿上海。事竣。再赴镇江。所筹尚合机宜。著即照办。另钞录摉获逆书二件。亦俱览悉。该督抚务即严饬各属员弁。明攻逆匪。暗防外夷。星速督兵进剿。克期收复。毋再延误。并将通贼奸匪刘丽川、设法缉获。毋任漏网。将此由六百里加紧谕令知之。　　

○又谕、江忠源奏、酌带兵勇、绕道赴任一摺。前因贼踞汉阳。武昌危急。令江忠源暂留湖北。该抚现已由黄陂一带。取道六安。径赴庐郡。现在皖省情形。亦甚紧要。集贤关虽经收复。颍亳土匪。叠经袁甲三屡获胜仗。而安庆久被占踞。仍恐该逆窥伺巢庐。或与皖北捻匪潜相句结。所有防剿事宜。该抚抵任后。著即统筹全局。与吕贤基、袁甲三、刘裕鉁等、随时体察情形。妥为办理。本日据吴文镕、崇纶奏、江忠源原带兵勇。如武昌解严。即可酌赴皖省。该抚务当先将带到兵勇。迅速布置。不可专待楚北撤回兵勇。致有延误。至安徽与湖北河南交界地方。均须酌度缓急。相机防御。如有警急。该抚仍当驰往协剿。毋误事机。昨福济奏、安徽借拨淮北票盐、道路梗阻、未能接济等语。并著江忠源、督饬地方。设法转运。将此由六百里加紧谕令知之。　　

○又谕、据吴文镕等奏、贼船下窜、设法追剿各一摺。逆匪窜扰汉黄等处。经江忠源等、沿江追剿。击获船只。该逆开帆驶去。旋又有贼船数十只。回窜至汉口下数里停泊。现在阳逻以下。黄州一带。均有贼＜舟宗＞来往。江忠源业已赴皖。唐树义势难渡江赴省应援。所有汉阳各处贼匪。即责成该臬司、扼要截剿。并杜其北窜之路。将此由六百里加紧传谕知之。　　

○予湖北黄州汉阳二府殉节知府金云门、俞舜钦、祭葬世职。　　

○予湖北阵亡知州李榞、都司许连城、千总魏开第、把总李成寿、祭葬世职　　

○予江西阵亡游击李英魁、外委吴支升、祭葬世职。　　

○癸巳。谕内阁、吕贤基、刘裕鉁奏、贼匪乘雨直扑集贤关、各营兵勇溃败、桐城失守一摺。览奏曷胜愤恨。据称桐城文生张勋、面禀本月十四日未刻。贼匪大股。已至附城十余里。经张勋、及孝廉方正马三俊等、带领存城练勇。出南门迎敌。张勋亲赴张熙宇行营。请发援兵。张熙宇竟以未接警信回复。致各壮勇腹背受敌。同时溃散。现在桐城失守。张熙宇退守大关。恒兴、松安等、均不知下落。请均从重治罪等语。张熙宇系屡经获罪之员。朕因其前在闽省。剿办会匪。尚有小才。是以姑从宽典。责令仍在皖省防剿。宜如何激发天良。戴罪自效。乃于贼将至时。并不竭力堵御。辄由小路退守。迨张勋请救。犹敢置之不问。以未接警信推托。试思试生求救。非警信而何。似此恇怯畏葸无能之辈。只知自顾身家。丧胆昧良。尚何足惜。张熙宇著即行正法。以肃军令。并著吕贤基、刘裕鉁等、查明总兵恒兴、副将松安、如有退缩逃避等情。即著一面奏闻。一面正法。新任巡抚江忠源带兵。计日已可抵皖。袁甲三现已带领兵勇。驰往协剿。著即督饬地方文武。激励绅民合力进攻。迅埽贼氛。毋稍延误。　　

○又谕、前因江西九江府失守。当经降旨。将广饶九南道义泰、署九江府事九江府同知颜贻曾、兼署九江前后营游击浮梁营都司王殿甲、署德化县知县戴荣桂、革职。责令戴罪剿贼。兹据奏称、该员等于九月二十六日。督率绅民兵勇。并力攻剿。收复郡城。请将该员等改为革职留任等语。地方失守城池。厥罪甚重。如果歼除贼匪。立时收复。功罪尚足相抵。自应量予恩施。若乘贼匪窜出。遂谓收复城池。该上司辄将获罪之员。奏请留任。是使该地方官。视失守城池。为无足轻重。其何以肃官常而重职守。所有张芾奏请将义泰、颜贻曾、王殿甲、戴荣桂、改为革职留任之处。著该部查照例案核议具奏。　　

○又谕、张芾奏、遵保守城文武员弁等。开单呈览。前因江西省城解围。降旨令该抚查明在事出力文武员弁。据实保奏。兹据单开文武各员。保举未免过优。且文职人员。为数尤多。殊非核实之道。守城出力人员。固应奏请恩施。然其中亦有失守应得处分。必当确核功过。分别具奏请旨。岂可一律保举。以致冒滥。所有张芾单开文武各员弁。请予奖励之处。著该部详查核议具奏。　　

○又谕、张芾奏、在籍尚书陈孚恩之子、户部候补郎中陈景谟、随同守城出力等语。陈景谟著赏带蓝翎。所请以知府尽先选用之处。著不准行。　　

○谕军机大臣等、据溥吉、德春奏称、东口子门外。屯劄八旗马甲间散等、技艺均渐精熟。现在逆匪东窜。执□力已穷蹙。请将屯劄兵丁。暂行裁撤等语。静海等处逆匪。尚未埽除净尽。各路要隘。仍应加意巡防。该处屯劄兵丁。无庸裁撤。著溥吉、德春、仍督饬该总管翼长等、照旧训练。毋得稍有疏懈。将此谕令知之。　　

○又谕、青麟奏、湖北江西安徽三省大江。均被贼踞。请责成江忠源会剿一摺。昨据江忠源奏、贼船下窜。武昌解严。已由黄陂一带。取道六安。径赴庐郡。当即谕令该抚抵任后。仍当于湖北河南交界地方。相机防御。现在逆船虽经下窜。尚在黄州一带往来。不可不严加防范。青麟现在考试德安。著于试毕后。暂驻该府。所有江北等处。即著该学政会同臬司唐树义、督率地方文武员弁。实力防剿。并劝谕绅民、广为团练。仍随时知照英桂、江忠源、一体严防。以遏贼匪北窜之路。将此由六百里谕令知之。　　

○又谕、本日据吕贤基、刘裕鉁奏、贼匪大股、直扑集贤关外。各营兵勇溃败、桐城失守一摺。览奏曷胜焦急。已明降谕旨。将张熙宇正法。并谕江忠源速赴新任矣。袁甲三现在颍州剿办捻匪。著即统带兵勇。驰赴桐城一带。相机剿办。其蒙亳捻匪。即著饬令臧纡青、带勇剿捕。并著吕贤基、刘裕鉁、督饬员弁兵勇。扼要截剿。以遏贼冲。瞿腾龙前经琦善奏留扬州。一时未能赴援。玉山扼守东关。常清驻劄和州。是否能声势联络。互为援应。著该侍郎等、酌度情形。先其所急。力筹防剿。江忠源计日可抵皖省。应如何调拨兵勇。杜贼北窜之路。并著会商筹办。毋失事机。将此由六百里加紧各谕令知之。　　

○又谕、据吕贤基、刘裕鉁奏、桐城失守、请兵救援等语。现在皖省情形。十分吃紧。吕贤基驻劄舒城。与刘裕鉁督率兵勇。相机收复桐城。未知能否得手。江忠源计已驰抵皖境。著即统率所带兵勇。飞速前往。并调拨皖省兵勇。合力防剿。既须防捻匪之句结。尤宜于扼要处所。杜贼北窜之路。万勿稍失事机。将此由六百里加紧谕令知之。　　

○又谕、贼匪阑入桐城。难保不希图北窜。徐宿等处情形。甚为紧要。著杨以增拨派兵勇。于要隘处所。严密设防。恩锡前有旨、令署安徽藩司。此时江忠源计已到皖。刘裕鉁即可回任。恩锡现在徐州。著即饬令该员、协同筹办。务当妥速布置。毋得稍有疏虞。将此由六百里加紧谕知杨以增、并传谕恩锡知之。　　

○湖北学政青麟、奏报文报已通。贼船下窜。现在出示接考。得旨。武昌已解围。德安犹不可疏懈。一切情形。随时具奏。汝心断不可先存无地方之责成见。当今时势紧迫。患最钜者莫若因循。岂可尚拘向例耶。　　

○命户部右侍郎瑞麟、礼部左侍郎穆荫、镶黄旗汉军副都统刘钲、镶红旗汉军副都统阿彦泰、在紫禁城骑马。　　

○以直隶官绅团练出力。予知县秦聚奎等、升叙有差。　　

○以奋勇急公。赏江西知县蔡应嵩、蓝翎。余加衔升叙有差。　　

○以协剿江西贼匪出力。授翰林院庶吉士郭嵩焘、编修。赏候补道夏廷樾、按察使衔。直隶州知州朱孙贻、蓝翎。　　

○以江西团练赴援出力。予在籍通判刘于淳等、升叙有差。　　

○以守御江西省城出力。赏在籍县丞徐德度等、蓝翎。总兵官音德布等、升叙有差。　　

○改铸江西浮梁县知县印信。从巡抚张芾请也。　　

○予江西阵亡外委许锦标、祭葬世职。如把总例。武举胡大魁等、赏恤如例。　　

○予江西新建县殉节巡检沈烺、祭葬世职。　　

○予江西遇贼被戕照磨黄而烑、祭葬世职。　　

○甲午。谕内阁、礼部等衙门议奏、关帝升入中祀礼节一摺。我朝尊崇关帝。祀典攸隆。仰荷神威。叠昭显佑。本年复加崇封号。并升入中祀。兹据礼部等衙门、详核礼节谨拟具奏。著照所议。自明年春季为始。悉照中祀礼举行。乐用六成。舞用八佾。以昭崇奉而答神庥。　　

○又谕、英桂奏、驿递迟延、请饬查办等语。现值军务紧要之际。文报往来。岂容稍有迟延。据该抚奏、在山东及途次接奉寄信谕旨。按日计程。驿站迟延。均在三日以上。虽因绕道稽延。而沿途地方官。不能设法按限递送。实属玩泄。著直隶总督、山东巡抚、严饬查明何处迟延。即具实参奏。并著各直省督抚、遇有紧要文报。务当饬属认真按限递送。毋得稽迟。如有贻误。即行严参。以儆延玩而肃邮政。　　

○又谕、太仆寺卿王茂荫奏、请旌表殉难士民一摺。军兴以来。被贼滋扰地方。文武官绅、及兵勇人等。或临阵捐躯。或遇贼被害。经各督抚奏报。无不立沛恩施。给予恤典。并谕令各省督抚、查明被害较烈之员。再行分别酌议加赠予谥。或令入祀昭忠祠。以励臣节而慰忠魂。复念被难各地方士庶人等。或因骂贼致戕。或因御侮遭害。甚至全家罹难。阖室自焚。虽贵贱之不同。实节义之无愧。特恐僻处乡隅。不获上邀旌恤。以致湮没弗彰。朕心恻焉。著各该督抚、通饬所属。迅速查明、遇贼死节士民妇女等、除照例题请旌表外。其殉难尤烈者。并准其奏明请旨。分别赐恤。该督抚等、其秉公详核。毋滥毋遗。以副朕励节褒忠之至意。将此通谕知之。　　

○谕军机大臣等、有人奏、近日江浙滋事。如江苏之嘉定、青浦、浙江之临安、新城、于潜、长兴等县。均因钱漕浮收折色。有加无已。民苦不堪。奸匪乘机煽惑。甚至拆毁衙门。聚众爿□戋官。当此筹饷方殷。正供势难核减。惟各项陋规。必应裁革。若如所奏。有漕州县。上司有规。绅衿有规。土棍人等亦有规。上下相通。肆行无忌。以致匪徒藉口。滋生事端。于徵收钱漕。大有关系。著怡良、许乃钊、按照所奏情节。秉公确查。务将上司各衙门陋规。概行裁革。其有不肖州县。滥折浮收。绅矜土棍包揽讹索。著即从严参办。以儆贪婪而苏民困。原片著钞给阅看。将此由五百里谕令知之。　　

○河南巡抚英桂、奏报到任日期。并地方情形。得旨。豫省民间情形。随时据实具奏。不准稍有讳饰。　　

○以安徽桐城县城被贼窜陷。革陕西汉中镇总兵官恒兴职。以甘肃平罗营参将珠克登、为陕西汉中镇总兵官。　　

○乙未。谕内阁、宋晋等奏、现办团防情形。并遵筹保甲章程。开单呈览一摺。五城保甲事宜。自当分段派员督办。以专责成。著即派稽察中城御史李宗焘、南城给事中彭久余、西城御史张嗣衡、北城给事中雷维翰、专司其事。至东城保甲事宜。著添派御史蒋达、会同办理。并著翰林院侍讲学士衔编修陈介祺、编修鲍源深、彭瑞毓、户部郎中易文俊、吏部主事恽世临、与李宗焘等、会同各段京官绅耆。认真经理。不许稍涉纷扰。傥有奸匪溷迹。即行严拏惩办。另片奏、五城添募壮役。以资缉捕。酌筹捐款。以免扰累。并清查保甲条约。著照所议办理。仍著宋晋、王茂荫、何桂珍、会同巡视五城御史、并巡防王大臣委令帮办之李道生、冯誉骥、梁同新、张祥晋、黄经、周寿昌等、一体稽查。实力巡缉。毋稍疏懈。　　

○谕军机大臣等、徐宗干奏、台湾防捕紧要、请饬筹拨饷需等语。台湾孤悬海外。所有水陆各营。月饷需银一万余两。季饷需银二万余两。镇标及南北两路。并澎湖各营。未经散放。业已数月。本年夏季以后。正饷加饷。统计需银二十万两余。现在余匪尚未摉捕净尽。水陆均须兵力防捕。海疆重地。饷需最关紧要。著有凤、王懿德、于接奉此旨后。迅即酌度缓急。筹拨饷银。委员解赴台湾。以应急需。前令广东筹解之款。是否解到。该署督等、惟当赶紧设法措解。毋稍延误。将此由六百里谕令知之。　　

○河东河道总督长臻奏、行抵豫境。驻劄陈桥镇。稽察河口。得旨。稽察口岸。必须时时认真。方妥。空言毫无补益。前次批示已详。朕惟看汝之任事何如。有福无福耳。亦不必再三谕也。　　

○西安将军托明阿奏、受伤未愈。恳请回旗调理。允之。　　

○以直隶正定镇总兵官张殿元、署提督。筹办省城防堵。
  </div>
  <div class="pagination">
   <a href="清实录咸丰朝实录_page164.html">
    上一页
   </a>
   <span>
    ...
   </span>
   <a href="清实录咸丰朝实录_page160.html">
    160
   </a>
   <a href="清实录咸丰朝实录_page161.html">
    161
   </a>
   <a href="清实录咸丰朝实录_page162.html">
    162
   </a>
   <a href="清实录咸丰朝实录_page163.html">
    163
   </a>
   <a href="清实录咸丰朝实录_page164.html">
    164
   </a>
   <span class="current-page">
    165
   </span>
   <a href="清实录咸丰朝实录_page166.html">
    166
   </a>
   <a href="清实录咸丰朝实录_page167.html">
    167
   </a>
   <a href="清实录咸丰朝实录_page168.html">
    168
   </a>
   <a href="清实录咸丰朝实录_page169.html">
    169
   </a>
   <a href="清实录咸丰朝实录_page170.html">
    170
   </a>
   <span>
    ...
   </span>
   <a href="清实录咸丰朝实录_page166.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
