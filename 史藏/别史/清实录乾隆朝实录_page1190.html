<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1190 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1190 页/共 1860 页
  </h1>
  <div class="content">
   ○又谕、闻明正土司。向与地方官。较为亲近。地方官相待亦遂过优。诸事并过于相信。以此各土司心不能平。则小金川之与彼构衅。未必不由乎此。现在小金川顽梗不率。敢于抗拒官兵。自当大示惩创。不必复问其所因。但边檄诸番。久服王化。各土司本无分别。自当一体抚绥。岂可以明正土司。语言礼貌。稍于内地谙通。辄至轻信其言。与众显形厚薄。伊等积习相沿。谅非一日。或不肖有司。利其馈遗。因而倍加亲密。俱不可知。此与边地番情。甚有关系。著传谕阿尔泰、董天弼、严饬沿边文武员弁。嗣后于各土司俱当一笔相待。毋得少存歧视。如有员弁等、敢于收受土司礼物者。查出即行参处。勿稍庇纵。再前曾降旨、平定小金川后。将该处村寨户众。散给附近土司。分莅其地。自为一劳永逸之计。第恐阿尔泰等、因明正素常熟习。且以其与沃克什。同被攻围。不免意为轩轾。即难以令众心允服。著阿尔泰等、于将来分拨时。务酌视其人户贫富多寡。就小金川境壤毗连之各土司。均匀派给。不可丝毫畸轻畸重。方足以怗群情而弭嫌隙。其大金川虽亦与小金川接界。究非绰斯甲布等九土司可比。且两酋狼狈为奸。若以僧格桑之地。分给索诺木。是不问其党恶之罪。又从而加赏。何以示惩。且恐番众锢蔽益深。久之仍然滋事。断不可一体拨给。惟当择别土司之介于两金川之间者。分地编管。既可革其旧染。且可控扼大金川出入门户。使其不能任意外轶。于事方为妥善。至我兵进攻贼巢之时。土练中之奋勇向前者。自不能禁其抢掠。如番地所有米谷牲畜。及粗糙衣具等类。原不妨听其取携。使土兵心有所利。自更踊跃争先。并可借此以示赏劝。即官兵中。果有能勇往出力者。收获亦所不禁。并不必泥于秋毫无犯之说也。若寨内所有佛像等项。及贵重器什。蓄聚赀财。则当逐一确查点验。开列清单具奏。候旨遵行。勿使兵练等任意擅取。阿尔泰等、务妥协经理。此旨遇该督等驿章之便。附邮寄发。并谕温福、桂林、知之　　

○丁巳。谕曰、吴达善、文绶、办理赏给土尔扈特归顺人众羊只皮衣等项。甚属妥速。著交部议叙。其在事之道府等官。并著该督等。查明咨部。一体议叙　　

○贵州巡抚李湖疏报、安南、瓮安、天柱、三县。乾隆三十五年分。开垦荒田三十四亩有奇。升科如例　　

○戊午。上奉皇太后幸卷阿胜境、侍早晚膳。至癸亥皆如之。　　

○赐扈从王公大臣、蒙古王公台吉。及土尔扈特汗渥巴锡等宴。至癸亥皆如之　　

○兵部议准、黑龙江将军宗室增海等奏称、所属呼兰之运粮船只。自佐领兼管以来。并无贻误。请将管理墨尔根战船之四品官一员裁。即于墨尔根协领内、拣选一员兼管。图记注销。从之　　

○盛京将军恒禄、副都统额尔德蒙额、礼部侍郎志信等奏、凤凰城、向设照科朝鲜使臣之主客官、迎送官、二项。自康熙年间。设驻城守尉。凡朝鲜使臣出入。俱交城守尉派防御一员、专司其事。今年六月。经兵部议、请将迎送官三员裁。臣等查主客官事同一例。亦应请裁。遇朝鲜使臣过境。一并交城守尉、委防御专办。得旨允行　　

○己未。谕曰、何煟奏、据尉氏县盘获旗下姚奴阿哈永、假冒职官。需索驿站。审明定拟一摺。已批交行在军机大臣、会同该部核拟速奏矣。该县知县施义爵。于该犯甫经入境。即留心盘获。尚属能事。著该抚出具考语、送部引见　　

○又谕曰、商人王起凤、闻土尔扈特归顺入觐之信。即携带货物。来热河贸易。以供远人之需。颇属晓事得体。著加恩赏给五品职衔。仍赏数珠一盘。以示嘉奖　　

○庚申。谕、直隶今秋被水各属。屡经降旨、据实查勘。分别赈恤。其低洼地亩被淹者。自应早令涸出。俾得赶种秋麦以资口食。兹询杨廷璋、据称已报涸出者。计四十五州县。业经借给麦种。现在麦苗俱已出土青葱。惟宛平、文安、大城、保定、永清、东安、武清、霸州、通州、香河、宝坻、宁河、天津、任邱、丰润、十五州县。地更低洼者。尚未全涸。已委员协同疏洩。其东安、香河、宝坻、丰润、四县。亦续报渐次涸出。仍饬令上紧疏消等语。此等低洼地亩。去岁曾经遇水。今年又复被淹。若积潦不能速消。民业徒成旷弃。而濒河之地。多系一水一麦。如能及时涸出。种麦可望倍丰。于贫民生计。甚为有益。但恐该地方官、不能实心经理。必致玩日妨农。朕心深为廑念。著派袁守侗。德成。分往各处。督率该州县。即速设法疏消。务令及早涸出。无误布种春麦。尚书裘曰修、于近京水利情形。较为谙悉。且此被水之处。顺天所属者居多。著派其往来调度董查。总司其事。伊等于奉到谕旨后。不必赴行在请训。即速起程前往。俟各处办有就绪。再行回京覆奏　　

○谕军机大臣等、阿尔泰德福覆奏、办理小金川情形一摺。据称德福自抵打箭炉以来。与阿尔泰商办。必须剿灭小金川机宜。业已分晰具奏等语。总属空言搪塞。已于摺内批饬矣。阿尔泰自抵打箭炉数月。不过坐守河干。并未奏及作何调遣分路进兵之事。即造船过河一节。亦经朕降旨申饬后。始行赶办。而亦已历许久。究无造船果成、兵丁过河若干之实奏也。至德福于初抵成都时。惟奏现经阿尔泰、董天弼、檄调官兵五千。加以满兵二百。足敷掩袭。容到彼拟与阿尔泰分路夹攻。商酌机宜、另行具奏。及彼抵打箭炉后。惟将阿尔泰已筹办之两路兵粮夫马奏闻。又会同阿尔泰奏报。宋元俊攻复明正被贼侵占之河东地界。附称一面攻取所占明正之仲浓等处。一面分攻小金川之约咱地方。至于何路派兵若干。何人带领。及总兵副将、可胜带兵者。调到何员。派往何处。均未详晰陈奏。所谓用兵机宜安在。伊等节次奏到之摺。俱有案可稽。岂容仅以虚词掩饰取巧乎。即如阿尔泰原议。与董天弼分路夹击。及董天弼由山神沟间道进攻后。阿尔泰并未筹及添兵策应。运粮接济。致董天弼已夺之碉。得而复失。而阿尔泰等、仍置若罔闻。昨董天弼复奏称、由尧碛山梁进兵。已飞商阿尔泰等、如意见相同。即将汉土官兵二千。续行随进。并称其地与甲金达相。已经阿尔泰、派游击陈圣矩带兵前往等语。董天弼摺奏。系九月初三拜发。距阿尔泰德福此次奏摺时、已将十日。阿尔泰等、自应早已得信。现在作何筹办兵粮接应。及于何路派何人夹击之处。并未奏及。是阿尔泰等、竟将董天弼一路。置之度外。所谓夹攻之道又何在。如此尚安望其协力集事乎。即阿尔泰前摺所称、拟攻之约咱、仲浓、两处。距今六十余日。此次摺内。并未提及一字。殊不可解。伊等纵不以军务为重。独不念及朕于此事、宵旰悬心。急于盼望信息乎。且阿尔泰、德福、虽称进至章谷。其地距打箭炉若干。在彼筹办何事。均未奏及。伊二人何以同在一处。不思分路督兵。铁保既带满洲兵到彼。又何以不令统兵分进。是伊等于行兵要领。全未能得。惟思以空言取巧。此等伎俩。岂能于朕前尝试。阿尔泰、德福、俱著传旨严行申饬。德福已令来京候旨。现在两路办理情形若何。仍著阿尔泰即速覆奏。此旨并著六百里加紧发往。并谕桂林知之　　

○吏部议准。前署云贵总督德福等奏称、滇省土富州分驻佐杂。查有普厅塘地方。系土富州要路。为运铜必经之所。请将广南府经历移驻。催趱铜运。稽查村寨。酌增民壮六名。以供役使。铸给广南府分防普厅塘经历印。从之　　

○豁除山西丰镇。宁远。二听。山沟不成熟地。一千六百一十二顷六十三亩额赋　　

○辛酉。上御万树园大幄次。赐扈从王公大臣、蒙古王公台吉。及土尔扈特汗渥巴锡等食。翼日如之　　

○谕军机大臣等、前据董天弼奏、从木坪之尧碛地方。顺山而下。中隔一河。即系达木巴宗。若由捷径前进。易于攻破。一面带兵五百名。星速起程。一面飞商阿尔泰等语。此摺于九月十五日奏到。距今又将十日。尚未据将进兵以后情形奏闻。其与阿尔泰相商之处。作何办理。亦未据阿尔泰等奏到。殊不可解。计该提督进兵之程。日以五十里为率。旬日当行五百里。即以三十里为率。亦可行三百里。小金川疆界。并非甚广。岂有行三五百里。尚不能直抵贼巢之理。是董天弼前奏、仍不免沿绿营积习。以空言塞责。而阿尔泰又视董天弼之进攻与否。不以为意。遂置之不论耳。岂知朕于此事。宵旰廑念。自闻董天弼得路进兵之说。即日计其行程。盼其信息。伊等何总不知仰体朕意。随时奏报乎。行兵之事。大小悉系机宜。计日计程。虽若细务。而实为军营要领。非此不能得先后缓急之宜。筹克敌制胜之策。朕前此办理金川。及平定准部。回城。诸务。悉皆详为指画。钜细不遗。用能克期奏绩。阿尔泰、董天弼、何皆视军旅若泛常。于进兵情形。并不随时入告。以待朕之揆机遥度。得所禀承乎。看来阿尔泰等、于攻剿小金川一事。并未通盘筹画。布置得宜。即董天弼之间道进攻。亦不过击其一隅。实未尝计及全局。如此安能有济。著传谕阿尔泰、董天弼、仍将现在进兵实在情形。迅速覆奏　　

○壬戌。吏部议覆、御史高朴奏称、州县拏获邻盗。希图恩擢。转得脱卸本境盗案处分。请嗣后将拏获邻盗各员。查无本境盗案未获者。仍奏送引见。如本境尚有逸盗未获。只照例议叙。应如所请。从之　　

○癸亥。谕、工部满洲堂官。现在无人在京办事。所有工部侍郎事务。著迈拉逊暂行兼署　　

○又谕曰、伍纳玺已派往乌里雅苏台办事。所有光禄寺事务。著德成兼管。钦天监事务。著迈拉逊兼管。德成现亦出差。其光禄寺事务。并著迈拉逊暂行兼管　　

○又谕、据李待尧等奏、前因雷琼镇总兵林吕韬、身死情形未确。奏请另行访察。今查审得林吕韬、实因幕友蔡俊、与雷琼道署幕友、同骗得朱把总银两。恐碍功名。遂持刀自扎。次夜复投井殒命。雷琼道王锦、于幕友撞骗得贼。既漫无觉察。而于总兵大员。自戕身故。又复捏饰具禀。琼州府知府孙琦、琼山县知县李玉树、通同朦匿。游击王□□容、扶同讳饰。均请旨革职。提犯一并审究等语。王锦、孙琦、李玉树、王□□容、俱著革职。交与该督抚、提集案内有名人犯。一并严审定拟具奏　　

○户部奏、请将续编告成漕运全书二十四本。颁发仓场总漕各衙门。从之　　

○工部议准。广东巡抚德保奏称、嘉应州属大禾坪铅山。原报山头宽广之处。今开时际、宝兴、二垄。获砂有效。堪以采挖。请照例银铅并抽。从之　　

○以三等侍卫舒常、署镶蓝旗满洲副都统。头等侍卫百灵阿、署镶黄旗蒙古副都统　　

○旌表守正捐躯之江西湖口县民方云来妻沈氏　　

○甲子。孝慈高皇后忌辰。遣官祭福陵　　

○户部议准、湖南布政使吴虎炳奏称、本省钱法。向不禁止古钱。趋利小人。徒借前代名目。私铸私贩。故小钱之弊。久未净除。请将古钱照收买小钱每觔给制钱百文之例。一体严禁。并予勒限。从之　　

○乙丑。礼部议准。奉天府府丞吴绶诏奏称、学制员额。与应试人数。宜随时裒益持平。复州学额八名。额多人少。盖平、广宁、二县。每学二名。额少人多。请将复州照辽阳、宁远、二州之例。定为五名。所余三名。拨增盖平、广宁、各一名。仍余一名。归入奏天府学。从之　　

○丙寅。孝敬宪皇后忌辰。遣官祭泰陵　　

○谕军机大臣等、据桂林奏、山西境内。六百里文报往来。尚照寻常事件。令马夫投递。难免贻误。似应按照直隶之例。每站遴委把总、外委、专司驰递。数站内、派千总记载稽查。请饬下鄂宝、详加筹办。川陕一带。应请一并饬知等语。川省现有应办军务。文报往来。最关紧要。其由六百里。及加紧驰递者。尤不宜稍有延缓。而向来递到阿尔泰奏摺。多不能按所限期日。业交兵部沿途勘查。今据桂林所奏。则是山西省于紧要文报。仅委之各站马夫。毋怪乎屡次递送之稽迟也。又十三十五等日、传谕桂林谕旨。俱系随阿尔泰报。由六百里加紧发往。令沿途探听投递。乃桂林于甘桃驿见号簿已登。而其至灵石县。尚未接到。该侍郎系驰驿赴川。所由之路。即系文报往来孔道。何至中途当面错过。则沿途驿站之漫不经心。已可概见。鄂宝身为巡抚。明知川省办理文报。络绎往来。乃于所属驿站。并不先事整饬。仍听各州县照常赍送。任意因循。所司何事。著传谕鄂宝、即行令其明白回奏。桂林摺并钞寄。嗣后遇有川省文报。务选派千把总等官。专司递送。按站交投。仍派大员不时巡站稽查。毋任文武员弁怠玩延误。其经由之陕西、及四川本省各驿站。并著一体妥协办理。以期迅速。将此并谕阿尔泰、勒尔谨。知之　　

○丁卯。上诣皇太后行宫问安　　

○谕曰、德福前在阿克苏办事。曾获罪谴。经朕弃瑕录用。数年之内。由臬司简任巡抚。因其尚知实力奋勉。复加恩擢用总督。乃甫至四川。即意存自满。全不似向年之实心任事。且敢逞其乖谬之见。借滇省事宜。欲以讽谕罢小金川之事。夫小金川番酋僧格桑。去年秋间。与沃克什土司构衅侵扰。经阿尔泰前往晓谕。僧格桑即遵守约束。敛迹归巢。彼时以番蛮互相讎杀。乃其常事。且既已遵谕退回。原可无庸再办。曾未半年。而僧格桑复敢乘间攻围沃克什。且及明正土司。此岂可复以口舌化导。若不用兵剿擒。使番众稍知惩儆。何以申威令而靖边隅。乃阿尔泰办理此事。毫无定见。惟图迁就完局。因令德福即赴川督之任。协同妥办。冀其经画得宜。克期集事。孰意德福尚未接印。即生畏事之心。希欲阻挠军务。妄奏取巧。深负朕委任之恩。著革去总督。赏给三等侍卫。以己力前往伊犁。听候差委。所有四川总督员缺。著文绶补授。其陕西巡抚员缺。著勒尔谨补授　　

○又谕曰、永德办事拘谨。于要缺不甚相宜。著调补广西巡抚。所有湖南巡抚员缺。著梁国治调补。其湖北巡抚员缺。著陈浑祖调补　　

○谕军机大臣等、文绶已授为四川总督。伊所办哈密羊只皮袄完毕。竟无所事。四川现在办理小金川贼匪。甚为紧要。文绶接奉此旨。即稍有未完事件。亦尽交彼处大臣办理。即赴新任。一切事务。悉心妥办。不必前来请训　　

○又谕、昨因阿尔泰等、办理小金川贼匪。全无措置。已令温福前往。但温福如带兵按程缓行。必致耽延时日。著温福将所领之兵。交常保住带领后去。伊即轻骑赶赴。妥协办理　　

○又谕、前据高晋等奏称、黄河南岸陈家道口。坐蛰堤身之处。难以施工。拟于仲家庄老坝。下埽堵筑。并开挑引河。由蒋沟归入正治。一面督催料物。于九月初九日开工等语。所办颇合形势。已批令上紧赶办。迄今已及两旬。现在工程办有几成。未据高晋等续奏。今日何煟奏、南河需船运料。业于开封、归德、二府。觅雇大船三百十二只。均于九月十五六等日、委员押送徐州。并续据咨称、再需雇船二三百只。亦飞饬上游郑州等处。如数续雇送往等语。船只既多。运料自当倍速。但自豫省运至江南。亦需时日。前据高晋等奏、淮安所属料物。可以先运。自必陆续运到工所。该处自开工以来。作何上紧赶办。口门尚余若干丈。水势深浅若何。约计何时可以合龙之处。尚未见奏到。深为廑念。著传谕高晋等、即将现在办工情形若何。迅速据实奏闻。并督饬克期堵筑。毋稍延缓。寻奏、陈家道口漫工。自九月初九日挑挖引河。二十四日完竣。二十六日开放。引溜甚畅。坝台工程。核计已有七分。十四内可合龙。得旨、惟俟合龙奏到。方释怀耳。既有漫出。不致成灾乎　　

○又谕、土尔扈特安插游牧一切事务。恐巴里坤总兵存泰。难以办理。著吴达善察看。倘不胜任。即于该省满洲总兵内。保举一员更换　　

○四川松潘镇总兵福昌奏、八月初七日、臣与提臣分路进兵。于初八日至邓仍地方。贼人已有防守。因从巴朗拉北山绕越。夺贼卡三座。正在进攻巴朗拉正碉。准提臣札令彻回。现在提臣改由木坪一路进兵。令臣严守要隘候信。臣统率官兵。不能夺寨。且愚昧未及陈奏。请交部治罪。得旨、已有旨了。谕军机大臣等、据福昌覆奏、八月初八日领兵至邓仍。十三日夺获贼卡三座。十四日攻打巴朗拉正面碉房。官兵微有伤损。随彻回山神沟口防守。从前未及奏闻。请交部治罪等语。办理小金川一事。阿尔泰等毫无措置。种种不合机宜。其应得罪谴者。不独福昌一人。福昌此时且不必交部。看其将来如何奋勉自效。以图立功抵罪。统俟军务告竣。再行核定。另降谕旨。至其摺内所称情形。总属不成事体。即如董天弼福昌等、一路进兵之事。阿尔泰竟若置之度外。惟将董天弼于德尔密攻夺碉卡之处。附有摺片。其退至山神沟、及复由尧碛进兵。并福昌攻打巴朗拉诸事。均未据奏及。阿尔泰以大学士兼管总督。现在统理军务。提镇分路进攻。距其驻兵之地。并不甚远。谅无不逐一具报。自当随时据以上闻。乃阿尔泰于董天弼一路续进兵粮。既不即为筹办接济。并该提镇等节次进攻情形。亦视同隔膜。不为奏及。则其于军务边情。全未通盘筹画。更可想见。而董天弼由尧碛进兵之摺。于九月十五日奏到后。迄今又已半月。亦未见其将如何进攻。行至何地。有无剿击之处。续行奏闻。是仍沿绿营虚浮积习。未必实能有济。看来阿尔泰等、于小金川一事。惟图迁就完局。始终茫无定见。即其初云慑以兵威。亦不过空言塞责。及朕屡次降旨询促。始行办及。是以所调兵练。俱系陆续零星凑集。并未将分路夹击。需兵若干。及调派将领。作何分进。各紧要机宜。统为熟计。徒尔东遮西掩。支绌时形。安能中其窾要。似此敷衍迁延。非惟于事无益。且恐为贼番所轻。知伊等庸懦无能。益复不知畏惮。其至兵练等或稍有挫失。更属不成事体。前已谕令温福、统兵赴川督办。兹复另降谕旨。促其先行兼程赴川。阿尔泰等、此时转不必轻率进攻。惟当派兵堵守小金川要隘。毋使贼酋外逸。俟温福到后。筹画调度。一举集事。方为妥协。此旨仍由六百里加紧发往。著阿尔泰等。即将现在两路办理情形。迅速奏闻。若果大有剿杀。朝夕可得贼巢。则不必拘泥此旨。即当鼓勇速进。并谕温福、桂林、知之　　

○是月、安徽巡抚裴宗锡奏、凤阳、泗州、盱眙、五河、四州县。因湖水骤长。田庐被灾。照例酌给口粮。并借耔种。报闻　　

○两淮盐政李质颖奏、淮北海州所属板浦、中正、临兴、三场。淮南通州所属余西、余东、二场。先后被水。灶力拮据。据各该商等、请于盐义仓内。借给一月口粮。来年商人买补。再板浦等三场灶户。有未完全年折价等款银。一万一千五百八十两。亦据淮北商人、请两年代完。得旨、如所议行　　

○湖广总督富明安奏、楚省湖地。港汊交错。居民争讼。多因湖地牵混。或执前明旧帖。或称新淤。在官册籍。悉不足凭。请于冬月、令各州县履地清理。造册通报。旧帖掣毁。换给新帖。嗣后买卖、报官更册。以息讼端。又港汊泊舟。最多盗贼。巡缉营船。周历难遍。向有各州县自备巡船。但无册档可稽。徒有虚名。请将应行设船处所。并船只数目。一并造册。令佐杂各员。分段督查。于年底核计功过。以资缉务。得旨、览奏俱悉　　

○陕甘总督吴达善奏、甘省本年初旱。除八月银米兼赈外。皋兰、金县等、各厅州、县、县丞、十三处。原议加赈亦兼银米。而各该处仓储缺乏。须别州县拨济。所有运脚。既较他省倍多。兼恐仓贮无余。复须筹办明奏耔种。现在秋成颇好。粮价亦平。请将加赈。一体均予折色外。并折中运脚每石七钱。即明白晓谕。算作本色散给。得旨、好。如所议行　　

○又奏、安南国民黄公缵等、移置乌噜木齐。安插编管事宜。查迪化城所属土墩子地方。地肥水足。堪资生计。即将乌噜木齐招垦之地。每户拨给三十亩。并借给农具、耔种、马匹、房价。青成头屯把总弹压。得旨、如所议行　　

○署云贵总督彰宝奏、缅匪暂停袭击。遵照派员带兵。紧守关隘。加意巡逻。并随时筹酌妥办。得旨、好。知道了。缅贼若差人求。总照节次谕旨送京。不可姑息。若必有应行与回信之处。当视其中至无用者。令一二人回去　　

○又奏、查龙陵、南甸、二处。新拨营兵搬眷之费。较近者酌给二两。最远者四两。次远者三两。再拨补永昌。腾越兵。亦酌量远近。分别办理。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百九十三


大清高宗法天隆运至诚先觉体元立极敷文奋武孝慈神圣纯皇帝实录卷之八百九十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十六年。辛卯。冬。十月。戊辰朔。享太庙。遣諴亲王允秘恭代行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝
  </div>
  <div class="pagination">
   <a href="清实录乾隆朝实录_page1189.html">
    上一页
   </a>
   <span>
    ...
   </span>
   <a href="清实录乾隆朝实录_page1185.html">
    1185
   </a>
   <a href="清实录乾隆朝实录_page1186.html">
    1186
   </a>
   <a href="清实录乾隆朝实录_page1187.html">
    1187
   </a>
   <a href="清实录乾隆朝实录_page1188.html">
    1188
   </a>
   <a href="清实录乾隆朝实录_page1189.html">
    1189
   </a>
   <span class="current-page">
    1190
   </span>
   <a href="清实录乾隆朝实录_page1191.html">
    1191
   </a>
   <a href="清实录乾隆朝实录_page1192.html">
    1192
   </a>
   <a href="清实录乾隆朝实录_page1193.html">
    1193
   </a>
   <a href="清实录乾隆朝实录_page1194.html">
    1194
   </a>
   <a href="清实录乾隆朝实录_page1195.html">
    1195
   </a>
   <span>
    ...
   </span>
   <a href="清实录乾隆朝实录_page1191.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
