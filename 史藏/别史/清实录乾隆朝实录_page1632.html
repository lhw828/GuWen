<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1632 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1632 页/共 1860 页
  </h1>
  <div class="content">
   ○辛酉。上还宫。　　

○御乾清宫。召读卷官入。亲阅定进呈十卷甲第。　　

○壬戌。上御太和殿传胪。赐一甲史致光、孙星衍、董教增、三人。进士及第。二甲朱理等四十五人、进士出身。三甲焦以厚等八十九人同进士出身。　　

○幸圆明园。　　

○癸亥。缓徵直隶安肃、望都、肃宁、宣化、万全、怀安、西宁、良乡、涿州顺义、景州、阜城、交河、献县故城、宁津冀州、枣强、永年、广平、磁州、清河、大名、元城、开州、东明、长垣、清丰、南乐等二十九州县。连年旱灾新旧额赋。　　

○以浙江绍兴协副将哈攀凤、为甘肃河州镇总兵。　　

○甲子。上御演武厅。阅火器营操。　　

○谕、据常青奏报、台湾南路贼匪。侵扰府城屡经亲率官兵。出城迎捕堵杀。将弁用命。义民争先奋勇协剿。接仗数次。共枪炮打死贼匪二千余人。生擒正法者五十余名。割献首级。夺获器械甚多。并有贼目带领手下二千余人。弃械投顺随同杀贼。现在南路贼匪。经此番截杀。势渐稍退。一俟添调官兵到日。即统率大兵。前往诸罗等处各贼巢。合兵会剿。务期生擒首逆。歼尽根株等语。此次贼匪有侵犯府城之信。常青豫先设法防堵。于桶盘栈等冲要地方。派令游击蔡攀龙等。各带兵分劄营盘相机堵剿。筹画调度俱合机宜逮贼匪分路攻犯府城。常青亲率官兵乡勇。迎捕截杀斩获甚多。贼匪败退。常青年逾七旬。尚能如此勇往督战。朕心深为嘉奖。伊系年老之人。宣力海疆无亲子在旁侍奉。殊堪系念著将伊子刑部笔帖式喜明、赏给三等侍卫。驰驿前往台湾省亲。并将赏给常青之御用玉搬指一个。大荷包一对小荷包二对并节物库纱二匹。葛纱二匹。香珠一匣香牌一匣。香袋一匣宫扇十柄。即著伊子带往。以示优眷。常青感激朕恩。益思奋勇。迅能剿除贼匪永靖海疆朕必格外加恩也。至游击蔡攀龙、前据孙士毅奏称、闻伊带兵打仗。颇为贼匪所畏之语。今据常青奏称、该游击于上年贼匪攻围郡城时。即督率弁兵。奋勇截杀保护无虞。追赴南路进剿。嗣又调回郡城防守。历经打仗。无不身先士卒。奋勇直前。且能审度机宜。弁兵用命。义民悦服。是以屡次均获胜仗。歼贼甚多等语。该游击甚属奋勇出力。为贼匪所畏。宜加恩擢。蔡攀龙、著照常青所请。即超补台湾北路协副将。仍赏戴花翎。若再能感激奋勇打仗。遇有总兵缺出。常青即奏请升补。以示奖励。其阵亡游击邱维扬、把总余寿王泽高、及阵亡受伤各兵丁。均查明照阵亡例赏恤。至乡勇义民。随同官兵昼夜防范。为国家御贼。实属可嘉。其杀贼立功者应遵照前旨。拔补千把总实缺。其阵亡受伤者。均著照兵丁之例。加倍恤赏。以示鼓励。此事总由黄仕简、任承恩二人。一南一北。互相观望。以致各镇将效尤玩误。久稽蒇事。幸而朕及早料及。豫令常青前往台湾督办。得以及时整顿。并将失陷城池。私自回至郡城之总兵郝壮猷正法。如此赏罚严明。自必壁垒一新。士气振奋所有添调各处官兵。日内谅已陆续到齐。军威壮盛。常青廓清后路贼匪。即统率大兵。赴北路诸罗等处合兵会剿。直捣贼巢生擒首夥各犯。料此么＜麻骨＞草窃。无难一鼓歼擒肤功迅奏。将此通谕中外知之。　　

○谕军机大臣等、据常青奏、贼目庄锡舍、悔罪投诚带领所属二千余人。随同官兵杀退贼匪。并飞往竹沪等处。截杀庄大田等。招集泉州义民。立功赎罪。自系真心投顺。著常青、即赏守备职衔。其属下人等。有奋勇出力者。并酌量分别给予千把总外委职衔。以示鼓励而广招徕。匪徒甘心从逆。原不过希图伪职。今见伊夥党投顺者。即有顶戴之荣。自必闻风向慕。悔罪输诚即籍隶漳州者。亦未必始终附贼。似亦临事行权。解散贼党之一法。并著常青、明白晓谕庄锡舍等、果能奋勉出力。将贼首林爽文、及有名贼目擒献。必大加恩擢。优赏较大职衔。如此剀切谕知。伊等自必鼓舞踊跃。或能擒献首恶。亦未可定。再前据李侍尧奏、续调粤兵四千名。全由厦门配渡。前赴府城恒瑞奏、驻防满兵。均已分起配渡起程。想必指日可到常青即可亲自率领。将南路贼匪扫除。即统率大兵。往北路会剿。直捣贼巢。务将贼首林爽文、生擒解京审办。余党歼除净尽。至柴大纪驻劄诸罗。屡有胜仗。战守得宜。前已有旨、令伊署理陆路提督。如果始终奋勉。俟剿贼事竣。常青查明据实奏到。朕必加恩擢用。其余有功出力人员。均著常青查明注册。俟事定后。分别奖擢。再常青、自三月二十一日发摺后。直至四月初三日。始将堵杀贼匪情形具奏。朕盼望信息。宵旰焦劳无时或释。嗣后常青、当仰体朕怀。于督兵攻剿时。务将该处情形。于十日之期。随时奏报。以慰廑注。　　

○又谕曰、庄锡舍悔罪投诚。常青恐其挟诈诓骗入城。或有内应情事。先令杀贼自效方准投降。所办持重。甚合机宜。已降旨、赏给庄锡舍守备职衔。其余贼目。酌量赏给千把总外委职衔。令其随营效用。并著常青晓谕贼众。如能诚心投顺。擒献贼匪头目者。即照庄锡舍之例。分别擢用。但细思台湾民情剽悍。反侧不常。此时进剿之际。兵不厌诈固宜示以优异设法招徕。将来事定后。如庄锡舍究不可留于该处。又致故智复萌。别滋事端。著常青、李侍尧、俟办理善后事宜。酌量将庄锡舍等投诚赏职之人。酌调内地别省各营备弁。其带降人。亦令陆续渡回内地。分别他省安插为是。但此时且勿稍露端倪。致贼党闻之。转足坚其负固死守之心。　　

○豁除甘肃靖远县麋子滩乾隆五十年被水冲塌地二十二顷二十二亩有奇额赋。　　

○乙丑。谕据尚安奏、土尔扈特汗、策凌纳木扎勒率伊所属贝子公台吉等。往尚安处叩谢朕恩复与尚安叩拜。公拜济瑚等、长跪告称策凌纳木扎勒已有子嗣。请将土尔扈特汗印信。盟长印信交伊掌管。嗣策凌纳木扎勒之母带伊属下人等。亦来尚安处禀称、伊所监守土尔扈特汗印信。盟长印信、可否交与策凌纳木扎勒管守。均已准令交付等语。此事尚安所办尚好。但策凌纳木扎勒、系土尔扈特汗。不当与尚安叩拜。如伊为领取印信。及欲为恭坦休妻等私事跪求尚可。若为公事。或寻常来见。则不可令其跪拜。盖伊等已封汗王等爵。即系朕臣仆。若来见时。俱令跪拜。则于品级无所区别。著交理藩院。将此通行内外扎萨克西北二路。嗣后公爵以上。谒见钦差大臣。不得因公事行跪拜礼。著为令。　　

○署河东河道总督兰第锡等覆奏、会勘河道情形。查微山一湖。上承曹、单、郓、钜、等州县坡水。宣济八闸。及江境邳、宿一带运道。迩年雨少坡水下注无多。湖流浅弱。各河渠亟应疏治。至南旺湖各斗门引渠。遇汶河水涨。藉资分洩。今于该河圈堤之西。将芒生废闸。改为双涵洞。其上下引渠。一并挑浚。则湖中无用之水。可以引入牛头河。汇众流而下达于湖。是以汶水之有余。济河流之不足。以上各条。除南旺引渠、及涵洞工程。先经臣兰第锡奏明。即于抢修项下办理。各州县民修各工。如曹县之白花、夏月顺城、等河单县之乐成、滦嘉、八里、等河。城武之新冲、桶子冉家、等河钜野之猪水河。嘉祥之蔡河、牛头河、济宁之牛头、顾儿、等河。及汶上之宋家洼引渠。间段受淤或有过窄之处。亦已蒙恩、先行动项兴修。惟赵王一河。由曹县纸房集、至菏泽双河口。分为二支。一北流。会沙河之水至张秋。一东流。至钜野、郓城。又名济河。历汶上嘉祥、入牛头河。归旧运河。而下达于南阳等湖。长三百余里。河宽三四十丈。曹河以下坡水。由此灌输极为得力。惟河身久淤。工费不赀。是以从前未经估办。今当下源微弱。正应设法疏通。以畅来势。兹拟于河身内抽挑子沟一道。其挑出之土。即堆两崖以资拦束。如遇坡水旺盛。仍可普畅下流。再于双河口迤北一支。筑柴土坝一道。高以六尺为度。庶水小时、遏之东注水大时、仍漫坝北流。以为宣洩异涨之地至河身内、有因兜湾过大。及沙阜壅高。即酌于附近处所。取直开通。以节糜费。其原挑河内。有与直隶东明、长垣、交错之地。现准直隶督臣刘峨、派委永定河道陈琮、到工会同商勘。即交该地方官、一体趱办。再太行堤南淘北河一道。系封邱长垣等洩水之路。臣毕沅、沿路查看。间段淤垫。即委粮盐道张朝缙、照东省河渠。酌为疏浚。得旨允行下部知之。　　

○丙寅。谕军机大臣等、台湾向来一岁三熟。是以产米甚饶。足敷内地民食。今林爽文滋事不法。民皆失业。农未归耕以致米无所出。常青于所过地方。务须督令该道府等、妥为安辑。详悉晓谕该处百姓。于收复处所。即令其先行尽力补种。仍可有收。即不能接济内地。于本处民食。亦属有益。再李侍尧称漳浦、平和一带。有械斗滋事之案。札知蓝元枚、暂留漳浦办理。蓝元枚前已授为参赞。令其前赴鹿仔港、督兵会剿。该处现在只有普吉保一人在彼。且正近贼巢。最关紧要。其漳浦匪徒。现在如已办竣。固属甚善。倘尚须时日。即著李侍尧、前赴漳浦督办。自无难迅就弋获。此时当以剿捕台湾贼匪为重。蓝元枚自当迅速赴鹿仔港。无庸在漳浦留滞也。　　

○予守城被害台湾府知府孙景燧、彰化县知县俞峻鹿港巡检冯。启宗。祭葬赠恤如例。　　

○旌表守正被戕江西乐平县民程应诰妻罗氏。　　

○是月。暂署四川总督成都将军鄂辉奏、川省自平定两金川。分设五屯。归松茂道管辖。已逾十年。应请将兼理新疆屯政字样。增入松茂道敕书关防。得旨、是下部知之。　　

○安徽巡抚书麟覆奏、保举道府人员。并谢训示恩得旨、识人用人之道最难。岂可一言以尽之但存心诚明。勉之而已。　　

○河南巡抚毕沅奏报通省得雨沾足。并新挖引河畅流情形。得旨、览奏欣慰之至。惟益加敬畏。不敢满盈。同此志可也。　　

○又覆奏、豫省连年麦收丰稔。所有酌买运京麦五万石从容易办又前岁归德一带。截漕赈济。应采买补运京仓。请一体买麦抵米。俟今冬粮船起运时附搭运通。得旨、甚好速行妥办。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百七十九


大清高宗法天隆运至诚先觉体元立极敷文奋武孝慈神圣纯皇帝实录卷之一千二百八十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十二年。丁未。五月。丁卯朔。谕、前因豫省上年麦收丰稔。今春复雨水调匀。麦价平减。曾经谕令毕沅、采买运京以资民食。业据该抚奏明。买运京麦五万石并将前岁该省截留漕米。买麦抵补。亦即运送京仓。昨金简由通州回京覆奏。询据各铺户等。闻德州一带现有河南山东、各商。贩运麦二十余万石因东省粮船。正在起拨若将麦船一并封雇。恐抵通稍迟。当即令刘秉恬、梁肯堂、前赴德州一带催查。俾前项麦石。得以遄行无阻。兹据长麟奏称、该省东昌等处。亦有麦船三百余只等语。此项麦船、著兰第锡、饬令管闸各官不必俟南漕到闸。即令各商麦船。一齐过闸并派委员弁上紧催趱前进。抵德州时。仍著刘秉恬、梁肯堂一体催令迅速抵通。俾麦石源源接济。以期民食益臻充裕市价大加平减。仰副朕恤民便商之至意。　　

○又谕、据复兴奏贡楚克扎布目疾甚重等语。乌里雅苏台参赞大臣。职任紧要。贡楚克扎布、目疾既不能速愈。著解任、回伊游牧处调养。所遗参赞大臣员缺。著三丕勒多尔济补授。并管理驿站事务。　　

○谕军机大臣等、据长麟奏、四月二十七八等日。东昌府得雨深透。是日云气弥漫。得雨之处必普俟查明分寸。另行具奏等语。本年东省雨泽愆期。麦收歉薄。而东昌府属亢旱尤甚。今幸得此甘霖普遍。赶种大田秋成可望。该抚惟当益加敬畏。于应为之事小心妥办以冀少纾民困。仰答天庥。不可稍存满足怠玩之意。至该省奏请缓徵之十七州县。前已加恩降旨允准。该抚接奉谕旨后。即应转饬各属遍行晓谕。俾闾阎早免追呼。共沾恺泽何必等候部文。始行缮刻誊黄。岂所奉谕旨尚不可信耶。所办殊属拘泥。著传谕长麟。即遵照前旨、分别缓徵。出示晓谕。务使小民均沾实惠。以副朕勤求民瘼至意。其各属应行酌借口粮之处。既据该抚奏称。近日虽经得雨。但去秋获之期尚远。恐不无乏食之虞。著长麟、督率所属。确切查明一面奏闻一面妥协办理。以资接济。　　

○戊辰。上御勤政殿听政。　　

○谕、朕恭阅世宗宪皇帝实录。内载直隶州县太监之父兄弟侄。在地方不无生事。令该州县详报总督具题。并交内务府约束惩治。又内务府大粮庄头。并诸王大臣庄头等。滋事梗法之处。分别严惩二条煌煌圣训。实万世所当遵守。我朝家法相承。太监祇备内廷洒扫供役。不令干与政事。从无似前代内监假窃威福任意妄行之秕政。即内务府庄头、及王公大臣属下庄头人等。均知畏法设有不肖者。亦皆有犯必惩。实与编氓无异。经我皇考复加整饬。宫府肃然。朕御极以来。守而勿替。方今纲纪修明。各内监等皆敬谨守法。其父兄弟侄。自不致藉端滋事。而总管内务府大臣、及诸王公等、身荷重恩。于伊等属下。亦必严行管束。不致倚势招摇。是目今实无此等事。但奉行既久或恐视为泛常。积久生玩防范稍疎。于政体甚有关系著交直隶总督。严饬各州县。实力查察。倘有太监家属、及庄头等、在外生事。轻则随时惩治。重则参奏办理。不得因现在尚无此等弊端。稍存玩忽。以副朕祇承前训。杜渐防微之至意。此后著直隶总督、十年一奏。永为例。　　

○定世袭武职大员、先在侍卫上行走之例。谕本日兵部带领武职人员引见。内承袭伯爵之赵曰泌一员。系赵良栋五世孙。现在陕甘督标。学习期满。此项世职人员。向来学习年满后。例应发往该省。或留部。皆当以副将补用。副将系武职大员。且可护理总兵。设遇徵调。即有专带弁兵之责。今赵曰泌尚属年轻未曾谙练。若遽以副将补用。于地方营伍不能整饬倘致贻误。转非所以保全其祖父立功之意。伊等爵秩较大。又不便改补微末将弁。嗣后此项承袭公侯伯子男世职人员。于学习年满、带领引见后。应令在侍卫上行走。俟三年后。领侍卫内大臣。看其才具。如果能胜武职大员、出具考语。咨送兵部。带领引见再以副将等官补用。如才具中平。难期胜任。仍令在侍卫上行走。若能始终勤慎无过。即以散秩大臣补用。亦无不可。所有本日引见之赵曰泌一员。即照此例行。　　

○实授兰第锡为河东河道总督。　　

○己巳。孝诚仁皇后忌辰。遣官祭景陵。　　

○谕军机大臣等、贼匪攻扰凤山时。尚存兵二千余名。据常青奏、溃回者计七百余名。其余一千三百余名。作何下落。兵丁临阵脱逃。皆应按律正法但念人数众多。概予骈诛。在朕心究有不忍。此项兵丁。若祇逃亡溃散。将来只须查明为首者数人正法。其余尚可免死。分别发遣。若去而从贼。甚至随同抗拒官兵。则竟不可一名宽贷矣。贼党与官兵抗拒。其罪尚在不赦。况身隶行伍。既经临阵溃逃。复敢从贼肆逆。此而不严行办理。何以昭宪典而肃戎行。著常青、俟事竣后。严查遵办。不可稍存姑息。　　

○御史祝德麟奏、都察院额设各道行走笔帖式。应办繙译事件。每月惟注销一本。每岁惟勾到一本。该员等皆雇人代写。并不进署详慎核对。及至京察之年例由该道御史考察。率以通衙门风气如此。碍难举劾出具中平考语。似非三载考绩之方。请敕交都察院堂官查办。将所有之笔帖式。尽数考验。如其才堪造就。或派令兼厅行走。或挑取别项差使。果其勤奋不懈。酌予鼓励。其才具中平者。仍令在道行走。繁道二人。简道一人交该道御史留心察看于京察之年。据实举劾。得旨、是著交都察院堂官。明白回奏。据实办理。　　

○庚午。上诣大高殿行礼。　　

○还宫。　　

○谕、据穆腾额奏、东省近来雨泽愆期。海水不能上潮。产盐缺少请将本年、及上年应完课银。并节年带徵课项。一体分限缓徵等语。前岁东省雨泽愆期。本年春夏。雨水又复稀少。以致各滩场产盐日少。行销停滞。若同时并徵。商力不无拮据。所有应徵本年课银。及五十一年正接引课。带徵五十年初限正接引课。票价、余票课银。共四十二万八百余两。著加恩、准其缓至五十三年秋后起徵。分限四年带完。以纾商力。该部即遵谕行。　　

○谕军机大臣等、据刘秉恬奏、德州一带运河。于四月二十日。陡长水三四尺。粮艘商船。足资浮送。将直隶调往德州拨船四百只。俱行截回。刘秉恬仍赴德州。与梁肯堂体察该处情形。如该处需设拨船。请将上年江西、湖广新造拨船三百只。于经过德州时即交山东巡抚。照直隶之例安设。俟每年粮运到时。于德州安陵一带起拨等语。东省德州一带。现因上游得雨。水势充裕。粮艘商船。俱畅行无阻。所有前项直隶拨船四百只。自应停止前往。以省繁费。至江西湖广新造官拨船。不日即应经过德州。著照刘秉恬所请安设德州以备每年粮艘出闸后。德州以南、临清以北一带间有水浅处所即用此项官船起拨。但此事长麟未经办过。著刘峨、即照天津办定章程。详细咨会长麟、令其遵照妥办。以省封雇之扰将此传谕刘峨、长麟、并谕刘秉恬、梁肯堂、知之。　　

○授一甲一名进士史致光、为翰林院修撰。一甲二名孙星衍、一甲三名董教增、为翰林院编修。　　

○是日起。上以夏至祭地于方泽。斋戒三日。　　

○辛未。谕军机大臣等据长麟奏、各属续报得雨情形一摺。内称济南等府州属之历城等八十四州县。陆续具报、二十三四日及二十七八等日。俱经得有雨泽等语。阅单内所开历城等县。得雨四五寸者。自属有济即三寸亦可略为接润而长山、临邑等处。得雨仅此一二寸恐该处望泽甚殷。得此微雨。一经日晒旋即乾燥。于田禾仍无禆益。著传谕长麟、再行查明长山临邑、等处。曾否续得雨泽。如尚未能沾足有应行设法调剂者。即一面奏闻。一面办理。毋得稍存讳饰。致有失所。今岁豫省雨泽普沾。麦收大熟山东近在邻省。商贾贩运甚便且彼此可得交易之利。长麟自当早为筹及。招集商贩。俾东省均获接济之益。何以长麟并未奏及耶。将此传谕知之。　　

○内阁、翰林院。带领新进士引见。得旨新科进士一甲三名。史致光、孙星衍董教增、业经授职朱理、王观、李如筠、秦恩复、马履秦何道冲范逢恩、龙廷槐、谢恭铭、李传熊、任衔蕙何泌、柳迈祖、胡钰、王祖武、陈士雅、汪彦博、初乔龄、吴烜、顾钰、潘绍经、杜南棠、陈若霖、张溥翁树培、瑚图礼、尹英图、周维坛、赵继昌、俱著改为翰林院庶吉士汤藩、彭希洛、马书欣、方建钟、邱埰、谈祖绶、周维祺、吴煦、郭均、邱先德、何道生、李承端、陆元鋐、雷维霈、周廷森、潘鹭焦以厚施履亨、周锷、高乐生、刘广恕包恺、薛淇毛登瀛、钱豫章、章守勋、王国元、沈叔＜土廷＞、徐森、王肇成、任澍南、贾掞马维驭、张祥云、茅豫郑文明、瑚图灵阿、杨维翮、杨彦青、漆銮际、良杨麦符、任尚蕙、马潜蛟宋鸣琦、胡永焕、俱著分部学习。吴于宣、康纶钧唐仁埴、龚鹤鸣、叶中鲤、蔡振中、刘德懋、俱著以知县即用。余著归班铨选。　　

○钦差刑部侍郎明兴奏、奉旨会勘挑浚湖渠各事宜。先经兰第锡等勘明具奏。现已飞饬工员赶办。再查有运河东岸之泗河。系从泗水县陪尾山发源。汇合诸泉。至兖州府城东。分为二支。一南行、由金口坝、出鲁桥济运。一西行、由黑风口、经郡城而南。出济宁之杨家闸济运名曰府河。臣由南旺至南阳。留心履勘。因连年水弱。泗河由鲁桥出水尚顺。其府河一支久未挑浚。间有淤垫。现在西岸坡河。通行挑挖东岸汶源各泉。亦一律疏浚此河为泗水分支。自应一体挑办现交该地方官、按境分段。上紧承挑。得旨、好一切实力为之。正汝补过之处也。　　

○壬申。谕曰、步军统领衙门奏、京城内外。米价昂贵。屡经晓谕各铺户、减价售卖。并出示禁止囤积。现在豫省采买麦石运京。并各商贩源源而来。米麦不至缺乏讵该商等惟利是图。粮价仍未平减。现于各粮铺内。查出囤积米、共五万九千三百五十四石。麦共七千六十八石零。于京城内外。分设官厂减价粜卖等语。所办甚是商人有心垄断。高擡粮价。任意居奇。查出后、即将米麦入官。按律治罪。亦所应得。但念该商等、究系出赀贩运谋利。若遽行入官。未免亏折赀本。转非朕一视同仁之意。所有此项米麦。著照所请。令该衙门派委妥员。会同五城、顺天府官员。酌减价值粜卖。所卖钱文。仍给付该商等收领。此系格外加恩。从轻办理现在京城已得透雨。且豫、东、二省采买额运麦石。并各商贩源源而来。若铺户等。复敢仍前囤积。擡价居奇。一经查出。不特将所囤米麦入官。并将该商等从重究处。以示惩儆。其附近京城之天津府、河西务通州、杨村、及各城市镇集处所。并著顺天府、及直隶总督。派委明干妥员。仿照步军统领衙门。一体认真查办。详细出示晓谕通禁。仍将各铺户囤积数目。及如何减价平粜之处。先行据实具奏。　　

○癸酉。夏至。祭地于方泽。上亲诣行礼。　　

○幸圆明园。　　

○以湖南辰州协副将马定鼒、为湖北宜昌镇总兵。　　

○甲戌。上以秋狝木兰。自圆明园启銮。　　

○谕、朕此次巡幸木兰。驻跸热河所有经过地方。著加恩蠲免本年地丁钱粮十分之三。
  </div>
  <div class="pagination">
   <a href="清实录乾隆朝实录_page1631.html">
    上一页
   </a>
   <span>
    ...
   </span>
   <a href="清实录乾隆朝实录_page1627.html">
    1627
   </a>
   <a href="清实录乾隆朝实录_page1628.html">
    1628
   </a>
   <a href="清实录乾隆朝实录_page1629.html">
    1629
   </a>
   <a href="清实录乾隆朝实录_page1630.html">
    1630
   </a>
   <a href="清实录乾隆朝实录_page1631.html">
    1631
   </a>
   <span class="current-page">
    1632
   </span>
   <a href="清实录乾隆朝实录_page1633.html">
    1633
   </a>
   <a href="清实录乾隆朝实录_page1634.html">
    1634
   </a>
   <a href="清实录乾隆朝实录_page1635.html">
    1635
   </a>
   <a href="清实录乾隆朝实录_page1636.html">
    1636
   </a>
   <a href="清实录乾隆朝实录_page1637.html">
    1637
   </a>
   <span>
    ...
   </span>
   <a href="清实录乾隆朝实录_page1633.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
