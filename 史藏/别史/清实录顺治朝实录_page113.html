<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 113 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 113 页/共 242 页</h1>
    <div class="content">
○复补原任户部启心郎布丹原官　　

○升兵部他赤哈哈番刘秉权、为刑部启心郎　　

○以马呈祯为兵部理事官。孟格图索尔和、为都察院理事官。尚吉纳为盛京工部理事官　　

○升镶白旗汉军甲喇章京祖泽沛为梅勒章京　　

○以镶白旗满洲刑部理事官。图世海为护军参领正黄旗汉军金维屏镶白旗、汉军朱延禧夏景梅为甲喇章京　　

○以公鳌拜巴图鲁总管侍卫公遏必隆公额尔克戴青俄齐尔管銮仪卫事　　

○罢多罗谦郡王瓦克达多罗信郡王多尼议政　　

○立直义公费英东弘毅公额亦都墓碑。　　

○准山西潞机户照明。季例十年一派。三年一解以九年为始。随时估价永著为令　　

○丁巳。定诰封职掌。宗室觉罗等属礼部满洲蒙古汉军职兼文武属吏部平西定南平南靖南四王、续顺公下各武官不兼文职属兵部　　

○加金华总兵官都督佥事马进宝为都督同知以协巢□刀舟山功也　　

○戊午。孝端文皇后忌辰遣官祭昭陵　　

○定南王孔有德奏报、粤西桂、平、梧、柳四郡。虽已收复。尚余五府未归分遣镇臣线国安、马雄、金节等领兵三路进取臣亲率大师直抵宾阳居中策应思南庆横等二十二府州县尽入版图下兵部察叙。　　

○又报、伪庆国陈邦传、杀伪宣国公焦琏、率浔州郡县并所部官兵缴印投诚。下所司知之　　

○己未。谕内三院朕励精图治日求天下太平切望内外诸大臣。尽心竭力以匡不逮岂意近来大臣任意因循小臣效尤玩泄如吴惟华发审一案。及山西失城等案经管承问各官、逾年不结。是何缘故该部何不严察速议。朕所知者如此其他类是者尚多六部等衙门向设诸王令已尽彻专任各尚书等官即宜率属勤职在外总理漕运盐引部员已经尽彻。专任督抚按等官尤难诿卸。今后有官守者、务须上紧办事。不许满汉互诿。如汉官玩误、满官据实奏闻如满官执延汉官亦据实奏闻。毋得争持稽缓有言责者、见有不公不法务须据实指名从公入告。不许泛论铺张影说要挟各官内、有罪废起用者毋得畏避逡巡内外各衙门官作速省改策励担当若虑招怨累身。政事何由完结内院即传谕吏部遵行　　

○又谕内三院都察院为朝廷耳目官已屡有上□日申饬上自诸王下至诸臣、孰为忠勤、孰为不忠勤、及内外官员之勤惰各衙门政事之修废、皆令尽言近虽有言率非图治大务图治大务在于天意人心。当思天意何以合。人心何以顺。因革损益、何事宜先。何以法立而无弊。何以令行而不移。似此大端未见讲究如满汉各官、有贤有不贤。在外督抚、按各官。有廉有贪。有明有暗。镇守驻防各官、有捍御勤慎者。有扰害地方者。俱未见分别参奏、其推举铨用、与黜革降罚及内外各衙门条陈章奏。有从公起见者、有专恣徇私者俱未见明白纠绞。诸如此类不可枚举。该院所司何事。若图避怨卸责国法森严必不能为缄口溺职者姑贷也内院即传谕该衙门知悉。　　

○宴朝鲜国使臣李受昌等于礼部　　

○摺鸡泽县知县刘秉政、为云南道试监察御史庆都县知县陈自德为贵州道试监察御史元氏县知县祖永杰为湖广道试监察御史满城县知县李成纪为浙江道试监察御史南和县知县高尔位为江西道试监察御史。昌黎县知县石应泰为福建道试监察御史平谷县知县牟云龙为广东道试监察御史定兴县知县白尚登为广西道试监察御史蠡县知县祖建明、为河南道试监察御史。内邱县知县王秉乾为山东道试监察御史元城县知县胡来相为山西道试监察御史完县知县蔡兴周为陕西道试监察御史丰润县知县吴执中为山东道试监察御史交河县知县班琏、为山西道试监察御史宝坻县知县万全、为江西道试监察御史房山县知县娄应奎为福建道试监察御史滑县知县陈启泰、为广东道试监察御史行人司行人赵维旗为浙江道试监察御史中书科中书舍人张文炳为江西道试监察御史。汝宁府推官王道新、为福建道试监察御史。永平府推官林起宗、为江西道试监察御史。太原府推官王允祚为广东道试监察御史。邢台县知县米襄、为广西道试监察御史。衡水县知县朱虚为广西道试监察御史。卫辉府推官苏铣、为山东道试监察御史。行人司行人王天眷、为山西道试监察御史。河间府推官邵士标、为山西道试监察御史。大理寺左评事杨世学为云南道试监察御史　　

○赠阵亡汉羌都司王家聘为游击仍录其子弟一人　　

○吏部奏言朝觐计典三年一行。旧例府州县正官入觐。势必委署但署官害民反为地方之累今议止令藩臬各一员各府佐一员代觐从之　　

○庚申。定诸王以下文武官民舆马服饰制亲王以下、郡王以上乘八人轿于原下马处下轿。如不生轿、愿马者、各从其便。贝勒乘八人轿贝子以下、辅国公以上、坐四人轿。贝勒以下、辅国公以上、若进皇城在皇城门下轿。骑马进若不乘轿、愿骑马者。各从其便。宗室公以上、乘明轿。其民公、侯、伯、固山额真、尚书、内大臣、大学士皇城外许坐四人暗轿。不愿坐轿、愿骑马者听便。汉文官三品以上坐轿。不愿坐轿、愿骑马者、各从其便。在京汉武官不许坐轿。民公以下、及满汉有棍扇者。扇上各写职衔。一半满字、一半汉字、民公、侯、伯、准用貂镶朝衣。貂褂、貂袍、及蟒缎、妆缎、金花缎、各样补缎、倭缎、花缎、素缎等项。除朝服外。或寻常进衙门。或往各本王以下、等府。服蟒缎袍。花素缎镶领袖袍、其长短外褂、俱用麒麟补。一品二品官、准用貂镶朝衣貂褂、貂袍、及蟒缎、妆缎、金花缎、各样补缎、倭缎、花缎、素缎等项。除朝服外或寻常进衙门。或往各本王以下等府服蟒缎袍花素缎镶领袖袍其长短褂、在部院等衙门一品官用仙鹤补。二品官、锦鸡补。不在部院等衙门一品二品官、用狮子补。其在外任文武一二品官同未入八分内闲散宗室三品四品官、三等侍卫、准服貂褂貂袍、及蟒缎妆缎金花缎各样补缎、倭缎、花缎、素缎等项。除朝服外或寻常进衙门或往各本王以下等府服蟒缎袍。花素缎镶领袖袍、其长短褂在部院等衙门三品官用孔雀补。四品官、用云鴈补不在部院等衙门三品官用虎补。四品官用豹补。其外任文武三四品官同一等侍卫满洲启心郎、甲喇章京、理事官、二等侍卫、三等侍卫、准服貂镶朝衣。无职任阿达哈哈番、牛录章京、拜他喇布勒哈番以下、不许穿貂镶朝衣如上赐许穿民公、侯、伯、一品、二品、三品、四品等官。凡五爪三爪满水缎、圆补、黄色、秋香色、黑狐皮、俱不许穿。如上赐许穿闲散觉罗五品、六品、七品官、金花缎、倭缎、各样花缎、素缎、俱准用。不许穿蟒缎、妆缎、除貂皮猞猁狲外。别项皮衣俱准用。貂鼠止许制帽、或朝衣、或寻常进衙门、或往各本王以下等府、服花素缎镶领袖袍、其长短褂、在部院等衙门五品官、用白鹇补。六品官、用鹭鸶补。七品官、用鴂＜氵鶒＞补。不在部院等衙门五品官、用熊补。六品七品官、用彪补。外任文武五六七品官同。八九品官、各色素缎俱准用除貂皮猞猁狲、白豹皮外。别项皮衣俱准用貂鼠止许制帽或朝服或寻常进衙门、或往各本王以下等府、服素缎镶领袖袍其长短褂在部院等衙门八品官、用鹌鹑补。九品官、用练雀补。不在部院等衙门八品官、用犀牛补。九品官用海马补。其披肩接袖许用蟒缎、妆缎、金花缎镶边。外任文武八九品官同都察院按察使司官不论品级、俱穿獬豸补其衣服等项、仍各照品级穿用。公、侯、伯、一品官以下。满汉有顶带官以上、其妻俱从夫服。父母俱照子服。其未分家子。未出嫁女。俱照父服。但不许用顶带补子分家子、照本身等第服。出嫁女照其夫等第服。举人、官生、贡生、监生、生员、各色素缎俱准用。除貂皮、猞猁狲白豹皮外。别项皮衣俱准用。除公服外、袍许镶领袖。护军、蟒缎、妆缎、金花缎、倭缎、貂皮、猞猁狲、白豹皮、狐腋俱不许穿。亦不许制被褥帐幔。止许戴貂帽。穿别色皮衣及素缎披领袍。小袖袍不许镶边不许用补子。其披肩接袖、许用蟒缎、妆缎、倭缎镶不许穿缎鞾。鞾袜等项。亦不许镶。盔甲撒袋腰刀鞦辔、有力者许用金镀其余不许用金。许用红＜革占＞踢胸。其妻亦照其夫。许戴金首饰一件。及金耳环。余不许用金。小拨什库、外廊书吏、通事、耆老、兵民、商人、蟒缎妆缎、金花缎倭缎闪色缎各色花缎彩绣貂皮、猞猁狲狐腋豹皮俱不许穿亦不许制被褥帐幔。止许穿青素缎、蓝素缎绫绢纺丝素纱棉布夏布、不许镶领袖。不许穿缎鞾不许鞾上镶绿斜皮及云头金线。不许镶鞾袜不许带得勒素凉帽有力者、止许带貂皮帽。如无、许戴狐皮、灰鼠、皮帽不许用金镀玲珑腰刀鞦辔有力者止许用银镀不许用红＜革占＞踢胸其妻悉照其夫许戴金首饰一件及金耳环。余不许用金宝、僧道衣服止许用绢纺丝素纱棉布、夏布不许用缎绫罗其袍止许用本等缁黑色不许用别色其余禁例与民同惟袈裟道服不在禁限官民家。下奴仆、优人皂隶、不许戴貂帽。不许穿各项绫缎、及狼皮衣其狐皮、沙狐皮、貉子皮、帽许戴其余禁例与民同。乐户水户俱戴本色黄骚鼠皮帽。凉帽用绿绢。里绿绢沿边不许穿各项绫缎、及狼皮衣其余禁例、与民同。凡凉暖帽上圆月有官者用红片金无官者、用红素缎。凉帽里及沿边、四品以上用片金。五品以下用红色里。青蓝倭缎沿边无官者、用别色里青蓝缎沿边不许用片金里、红色里御前使从无官职闲人、蟒缎妆缎皮衣俱准穿用。亲王随身使从无官职闲人、准照五品官等第穿用。但不许用顶带补子。世子郡王随身使从无官职闲人、准照六品官等第穿用。但不许用顶带补子。凡违禁衣服。如五爪三爪满水缎圆补子黄色、秋香色、黑狐皮、俱不许存留在家。余越品衣服、如御赐、许穿用、若非御赐、听其变卖。不许穿用。及制被褥帐幔。如不照品级越分穿用、及存留违禁衣物。有官者照前程罚银。无官者鞭责衣物俱入官。妻子犯者、罪坐家长四品以上官、既穿蟒缎妆缎等衣、长短褂上、若不缎补子。各从其便五品以下官必照品级缀补。若服所定品级以下之服无罪。　　

○复京畿道御史差兼用满汉官员。　　

○辛酉。以故一等公辉色弟普尔盆一等伯巴颜子释家保、二等精奇尼哈番伊图弟朔他、一等阿达哈哈番兼一拖沙喇哈番。彰式巴子芬泰、二等阿达哈哈番觉罗图克善子卦木布、马赛子巴尔珠、舒书子塞尔特、纳穆海侄浑津、敦泰子塞锦、托拜弟托密岱、三等阿达哈哈番觉罗丕谷叔子喇护他、苏喇图子党梧、卓礼喀子查海、萨必图侄察哈尔图、达哈他子佛多礼、拜他喇布勒哈番兼一拖沙喇哈番觉罗素山子郭山、喇璧叔阿排、勒穆布弟勒克彻、拜他喇布勒哈番关布弟爱穆布、川达伯子尼都勒、哈尔几伯子束菽、各袭职。　　

○以拜他喇布勒哈番席汉有罪、革职。令其弟雅哈喇、袭职。　　

○以致仕二等阿达哈哈番徐裕先子承爵、袭职　　

○平西王下致仕三等阿思哈尼哈番张戬孙文焕、二等阿达哈哈番俞子德子弘任三等阿达哈哈番谢喇楚子诚、故三等阿达哈哈番王璜侄维城。各袭职。　　

○以平西王下故三等阿思哈尼哈番方成功侄翟天诚袭职。成功本翟姓。　　

○靖南王下故三等精奇尼哈番曹德先子盛祖三等阿达哈哈番洪之文子恩光、续顺公下故一等阿达哈哈番张昌文子梦芝、二等阿达哈哈番晋子诚子承恩三等阿达哈哈番张德弟承祖、各袭职。　　

○降会试主考学士胡统虞三级成克巩一级、仍留任。同考试官编修左敬祖等各罚俸有差。以部院磨勘所取试卷不遵传注、文理疵谬者多也。　　

○赠殉难松江府知府傅世烈、为太仆寺卿、荫一子入监读书。　　

○壬戌。以二等阿达哈哈番张端、为一等阿达哈哈番。三等阿达哈哈番高尚义为二等阿达哈哈番。　　

○授李成德、刘宗元、拖沙喇哈番　　

○癸亥。革户部侍郎硕詹布克沙职以染病旷职故也　　

○甲子。升广信参将康时昇为江西袁州府副将庄浪参将褚云龙为陕西阶州副将。　　

○乙丑。礼部议覆科臣杨黄疏言旧例百官每月十一朝。似太烦数今各衙门官。每日入朝奏事较之十一朝不为少应于每月初五十五二十五日。皇上御太和殿在京文武百官、俱穿朝服入朝。行朝参礼。凡升选起用、及见朝辞朝等官、有应面朝者、俱于太和殿前丹墀行礼。其余俱于午门外行礼。春秋各举经筵一次。礼不容缺今应于文华殿旧基、从新建殿。内院大学士知经筵事六部尚书都御史、通政使大理寺卿、学士等官侍班翰林官二员进讲。则皇上之孜孜好学、即所以为勤政之本矣。得上□日文华殿。著工部于次年遇暇修建。余悉如议行。　　

○设立宗人府衙门。　　

○丁卯。都察院疏纠吏部右侍郎孙承泽两耳俱聋。工部左侍郎刘昌、致祭阙里、私自回家。通政使司右参议董复、碌碌庸流、滥升京堂。请敕部将孙承泽董复革任。刘昌议处。得上□日孙承泽、董复、著解任。刘昌、下所司议处。　　

○刑部尚书刘余祐、条陈六事。一斩绞罪犯。应照律分别不宜一概论斩。一流徒人犯、除隐匿逃人应解部外。其余律文。原无解部字样。应改正。一、误伤人命原有本律。不应赔人以开骫法之端。一、强盗正法外。律无籍没字样。应免籍没。一、隐匿逃人窝主流徙。审明当即陆续押发。不宜候积多起久禁狱底。又如隐匿之家、系父子至情者、乞圣恩量与分别。一、除真正旗下旧人犯事不许监禁。如系投充人犯事者、仍应一体究治。下所司酌议。　　

○戊辰。升太常寺卿张若麒、为通政使司通政使。太仆寺少卿韩源、为通政使司右通政。　　

○补原任太常寺少卿龚鼎孳、吏科右给事中魏裔介、原官。　　

○考授工部主事钱王任、为广西按察使司佥事、提学道。　　

○己巳。复原任甘肃巡抚黄图安职。初图安疏请终养。睿王以其规避夺职。至是。大学士范文程等奏请起用故复之。　　

○升山西右布政使马光先为本省布政使司左布政使。山西按察使萧时彦。为陕西布政使司右布政使湖广按察使李中梧、为河南布政使司右布政使。广西按察使王盐鼎、为本省布政使司右布政使。湖广郴桂道副使张兆罴为广西布政使司参政。苍梧道陕西临洮府知府程之璇、为河南按察使司副使、大名道江宁府知府张锦为山东按察使司副使霸州道。直隶通密道参议李允昌、为山西按察使司副使冀南道。湖广督粮道佥事李发藻为陕西布政使司参政西宁道福建延平府同知汪杲为广东按察使司佥事。海北道。山西朔州知州胡养忠为河南按察使司佥事河北道。山西永宁州知州刘凤翔、为湖广按察使司佥事武昌道。江南亳州知州亢发祥为山西按察使司佥事昌平道。　　

○庚午。以奉启运山积庆山天柱山隆业山神牌、从祀方泽祭告皇地祇。遣礼部尚书觉罗郎球行礼　　

大清世祖体天隆运定统建极英睿钦文显武大德弘功至仁纯孝章皇帝实录卷之六十四



大清世祖体天隆运定统建极英睿钦文显武大德弘功至仁纯孝章皇帝实录卷之六十五　　

顺治九年。壬辰。五月。辛未朔。遣刑部侍郎伊尔都齐、学士蒋赫德等、赍敕慰问朝鲜国王。敕曰。朕惟左道恒致煽愚。诅咒事属妄诞。然而奸宄之徒、每每借此以启乱端。若禁戢不早、必受其祸。乃从古已然之明鉴也。览王奏内事情。该国内外奸徒。阴谋诅咒。图为不轨。不意王左右肘腋之间。有此悖逆不测之事。朕闻之不胜骇异。幸事机早露。俱寘典刑。皆由王忠诚素著。所以天心佑护。良慊朕怀。其逃窜逆孽、已敕兵部严缉。兹特遣刑部侍郎伊尔都齐等、前来慰问。王其肃清内外。严禁左道。深计未雨之防。永保安康之福。　　

○多罗贝勒祜世布薨。谥刚毅。　　

○壬申。山东峄县、嘉祥县、雨雹大如斗。大风拔木、坏屋吹堕人口。　　
</div>
    <div class="pagination">
<a href="清实录顺治朝实录_page112.html">上一页</a><span>...</span><a href="清实录顺治朝实录_page108.html">108</a><a href="清实录顺治朝实录_page109.html">109</a><a href="清实录顺治朝实录_page110.html">110</a><a href="清实录顺治朝实录_page111.html">111</a><a href="清实录顺治朝实录_page112.html">112</a><span class="current-page">113</span><a href="清实录顺治朝实录_page114.html">114</a><a href="清实录顺治朝实录_page115.html">115</a><a href="清实录顺治朝实录_page116.html">116</a><a href="清实录顺治朝实录_page117.html">117</a><a href="清实录顺治朝实录_page118.html">118</a><span>...</span><a href="清实录顺治朝实录_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
