<!DOCTYPE html>
<html>
<head>
    <meta charset="UTF-8">
    <title>钦定重订大金国志 - 第 11 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定重订大金国志 - 第 11 页/共 27 页</h1>
    <div class="content">　　喀齐喀以五千骑自凤翔大散闗入凤州界三十里攻黄牛堡宋守将李彦坚告急于吴璘驰至杀金平遣将援之彦坚督众用神臂弓射却我师璘又遣别将至寳鸡渭河夜刼桥头大寨我师败焉
　　刘萼攻光化军败还
　　我师攻光化军骑兵数百忽突入城宋守臣张超开谯门令从者率郡人巷战我军死者千余人遂引还
　　刘萼又攻信阳军仍失利引还
　　我师攻信阳宋赵撙引兵赴之军即还【按原书云西元帅喀齐喀攻宋黄牛堡光化信阳二军败还又云喀齐喀又攻信阳军仍失利引还光化军今襄阳之光化县信阳军今汝宁之信阳州喀齐喀之师在陜西鳯翔安得至此考金史本纪攻光化信阳者乃汉南道刘萼之师原书舛谬殊甚今改正又按金史本纪刘萼取光化军信阳军宋史本纪张超守信阳军金兵至拒却之金人犯信阳赵撙引兵赴之敌骑败走二史互异此书与宋史同与金史异】
　　帝以右丞李通为大都督尼雅满阿萨呼副之令先造浮桥于淮水上帝遂自将南征
　　帝衣橘红袍乘金甲马自宋州门出皇后图克坦氏与太子光煐俱送行帝掩泣徐曰天实使之不自由也时兵号百万氊帐相望钲鼓之声不絶南方大震
　　冬十月取安丰和光等州
　　帝既渡淮令万户萧琦以十万骑自花靥镇由定逺县取滁阳路至扬州琦至藕塘驻军先以百骑至清流闗南军无与敌者遂长驱而入直抵滁州守臣陆亷弃城去琦复自滁州引兵至瓦梁扼滁河不得渡执乡民欧大者问之大绐以有路自竹冈镇可径至六合琦从之使为郷导遂纡路半日故六合居民皆得逃去琦得城不入径自山路趋扬州攻克之
　　我师三千至樊城宋翟贵王进战死
　　时翟贵王进戍樊城兵不过三百我师至城下防无桥不得渡贵进引兵出战俱死士卒半淹入江中至晚我师退
　　我师至徳顺【按原书作顺徳考家史地理志徳顺军属秦鳯路金史地理志徳顺州宋徳顺军国初熈秦路宋史吴璘传攻徳顺八日而克今据改】
　　宋吴挺向起乃吴璘所遗攻徳顺之师【按原书无攻字据宋史吴璘传补】抵于城下有秦世辅者与其父出欲归宋师金人执其母妻招之世辅将还其母曰还亦死不还亦死等死耳曷若善事赵天子我师杀其母妻
　　是役也宋统制官朱勇被执不屈杀之髙师中力战死璘寻遣王中立败我师于治平寨又败我师于照城坡
　　我师既得扬州即遣兵来州渡为刘锜撃败于皂角林
　　锜命部将贾和仲吴超等来拒于皂角林我师陷重围下马死战数合锜部将王佐以歩卒百有四人徃林中设伏我师既入张弩俄发我师以运河岸狭非骑兵之利稍稍引去遂大败宋斩我统军髙景山俘数百人
　　我师分兵围海州宋魏胜邀李寳舟师并撃围解继又败于胶西
　　先是宿迁人魏胜为宋起义兵复海州宋总管李寳承制以胜知州事至是帝渡淮恐胜睨其后分军围海州防李寳率舟师由海道将拒我于胶西胜遣人邀寳于东海县同撃败我师于新桥胜还守北闗据沙堰寻以单骑叱逐东门外我师望风骇散翼日引去胜于是遣辨士招内降伏时山东豪杰王世修辈皆各以义旗聚众争为应援李寳乃与其子公佐引舟师密至胶西石臼岛【按宋史李实传作唐岛】而我舟师已出海口泊陈家岛相距止一山候风即南行不知宋师之猝至也寳伺我师之未觉遣其将曹洋黄端祷于石臼神祈风助顺忽风自南来众喜争奋引防握刃俄顷过山薄近我舟鼓声震荡我师大惊失措我师舟防皆以锦缬为之弥亘数里忽为波涛卷聚一隅窘促摇兀不能动寳命以火箭射之烟焰遂发延烧数百艘有火所不及者犹欲前拒寳命健士跃登舟上以短兵撃刺我师尽殪余军多中原旧民脱甲而降者三千众斩我将完顔郑家努等六人唯统军苏保衡未发旋闻其自经死【按金史保衡传及范成大揽辔録皆言保衡世宗时为右丞此书误】
　　我师攻陜州为宋任天锡所败
　　渤海军万人叛归辽阳府【按原书作会宁府考金史上京为会宁府东京为辽阳府世宗立于东京乃辽阳非会寜也已于年谱中辨正今改正】立东京留守襃为帝自帝发汴京将士多亡归者哈斯罕明安福夀髙忠建卢万家努东京穆昆金住等始受甲于大名即举部万余人亡归且宣言将归东京立新天子时咸平府穆昆里反据咸平将犯东京海陵使博索路总管黙亲来讨贼以兵属东京留守襃【按原书云哈斯罕明安福夀髙忠建卢万家努博索路总管谋住东京穆昆金住等始受甲于大名即举部二万余人亡归考金史海陵纪云哈斯罕明安福夀等始受甲于大名即举部万余人亡归又世宗纪云咸平路穆昆爪里反将化东京海陵使博索路总管黙亲来讨贼以兵属帝是黙亲与福夀等虽同至东京翼戴世宗然一为从征亡归之众一为海陵遣归讨贼之师　原书乃比而合之殊告事实今改正】襃留守东京天性仁孝沉静明达为众心所归故吏禄锦自汴还具述帝弑母等事且言将尽杀宗室兄弟襃惧谋于其舅兴中少尹【按原书作兴元少尹通鉴纲目亦同据金史世宗纪作兴中少尹金史地理志兴中府属北京路兴元府即今之汉中府此时属宋金未尝得之此书与通鉴纲目并误今改正】李石石劝襃杀副留守髙存福【按原书劝作惧据金史世宗纪改正】防福夀等以军至遂共杀存福等御宣和殿即位大赦改元大定下诏暴亮罪恶十事追尊父晋王宗辅为帝追諡简肃庙号睿宗【按原书但言庙号不书追諡今据金史补】
　　宋虞允文败帝于西采石【按宋史本纪作东采石】杨林渡
　　时帝为内变所挠于是亲率细军驻和州鸡笼山临江筑坛刑马祭天必欲驱诸军渡江丙子发坛建寅綉旗二中张黄盖帝执小红旗麾众时宋虞允文迎李显忠交王权军且犒师至采石而王权已去李显忠未至诸将莫肯用命宋军三五星散解鞍束甲尽伏山崦唯提举张振王琪稍任其责允文谓坐待显忠则误国事立督诸军勉以忠义由是皆奋用海鳅船迎撃士皆殊死鬬北舟沉溺万数其回北岸者帝皆杀之卒不得渡
　　帝得大定赦诏亟遣郭安国还讨叛乱【按金史海陵纪左司郎中鄂博库白东京即位改元事上拊髀叹驻军江北遣武平总管阿林先渡江至南岸失利上还和州是海陵闻世宗即位在未渡江之先也据通鉴纲目则海陵先于采石渡江为虞允文所拒还次和州乃闻世宗即位此书上条言帝为内变所挠在未渡江之时与金史合此条言帝得大定赦诏在渡江不利还师之后与通鉴纲目合葢由杂采诸书故前后互异今姑并存以俟考云】
　　左丞相张浩自汴京録大定即位赦诏驰报帝军帝叹曰朕欲俟江南平后取一戎大定之义以纪元是子乃先我乎命左右取书一帙示其下果预识改元之事即遣先锋郭安国回众攻之令尽诛黄河以北之叛已者
　　众军弑帝于州元帅府
　　帝自采石之败乃北抵洲宋虞允文亦自建康驰至镇江时江岸有车船二十四艘允文同总领朱夏卿等相与临江按试命战士踏车船径趋洲迫岸复回我师皆持满以待其船中流上下其转如飞我师相顾骇愕时帝已闻李寳由海道入胶西焚我战舰而荆鄂成闵诸军方顺流而下愈忿乃回扬州召诸将约三日毕济过期尽杀之诸将相与谋曰南军有备如此进有淹杀之祸退有尽戮之忧奈何中一将曰等死求生可乎众皆曰愿闻教有总管万载曰杀郎主却与南宋连和归乡则生矣众口一辞曰诺帝有细茸等军不临敌専以自卫诸将虽欲弑逆而细军卫之甚密众因谓细军曰淮东子女玉帛皆逃在泰州我辈急欲渡江汝等何不白郎主徃取之细军欣然共请帝从之于是细茸去者过半帝语威胜统军耶律劝农曰尔所将胜兵我明日自防数少必诛汝劝农自计兵已亡过半与其子宿直将军穆尔谋亦欲弑帝乙未诸将集兵万余人控直入帝寝帐中左右亲军散走诸将射帐中矢下如雨帝崩并杀妃侍与谋事者十余人时太子光煐留汴京亦为众所杀先一夕四鼓浓云塞空东北有大星坠其声如雷葢不祥之徴也南宋有知数者诣行府上书曰以太乙局攷之北帝不烦甲兵冬至前自有萧墙之变已而果然
　　帝凶问至东京【按原书作会宁今改正】世宗乃废帝为海陵王諡曰废后图克坦氏为海陵王夫人
　　细茸军陷宋泰州
　　刘萼次茨湖为宋守将所败【按原书无刘萼二字接上细茸军一条为一事茨湖在鄂州去泰州逺甚细茸军安得并陷之考宋史髙宗本纪刘萼复犯汉南之茨湖鄂州军史俊获其一将诸军继进萼师北去则次茨湖乃萼军也原书殊为舛误今増刘萼二字另为一条】
　　茨湖在大江洪口之南与光化军相对至是我师以舟度欲攻光化趋襄阳防风声不利不得着岸宋军校史俊麾旗登我舟来撃我师遂却
　　我师次全椒宋李显忠遣将来撃连为所败
　　时海陵虽殒我师未退为宋杨钦败于洪泽镇又为吴起败于杨林渡翼日始还
　　海陵被弑于州府洲镇之龟山寺时正隆六年十一月乙未也【按原书作十月考金史海陵纪海陵被弑在十一月乙未今改正】在位凡十二年
　　海陵少而知书既长弥自矫饰府库资财无所爱当世称贤诸王之诛预有力焉而窥觎非望熈宗莫之觉也一吟一咏冠絶当时深沉严重莫测其志及登极之后以法驭下勇于诛杀以防宁僻陋迁都燕京相宅未防复营汴邑初而篡君继而杀母背盟兴兵构祸累年自采石与海道败后不胜其忿而身亦亡矣










　　钦定重订大金国志卷十五
　　钦定四库全书
　　钦定重订大金国志卷十六
　　纪年
　　世宗圣明皇帝上
　　世宗圣明皇帝初名襃后改名雍武元皇帝孙晋王宗辅【按金史宗辅为左副将军薨追封潞王皇统六年进冀国王正隆二年改封许王未尝封晋王】之子也母曰图克坦氏生帝于云中【按金史本纪云母曰贞懿皇后李氏生于上京】其夜有光明体重倍于常儿性极仁厚在熈宗朝常侍立见有桎梏重囚帝问曰何不赦之熈宗嘉其意降其罪既长统兵为将达兰乌珠诸父南征帝未尝不在行间特以仁厚为士卒所推敌人所爱东京之役路允迪【按原书作路允中考世宗入宋东京与宋路允迪会相为賔主事见熈宗纪中今改正】承檄风靡入城之后不戮一人海陵晚年肆虐日甚宗族大臣悉被诛戮而旧臣如张通古孔彦舟亦皆坐死国人莫有固志及将用兵又借民间税钱五年民益怨愤是时豪杰并起大名王友直济南耿京太行陈俊倡集义众而契丹之后耶律干罕亦兴于沙漠渤海一军万人叛之归辽阳府共谋立帝【按金史叛臣传云海陵伐宋籍西北路丁壮耶律干罕从萨巴为乱又世宗纪云海陵南伐籍契丹部丁壮为兵部人不愿行遂叛至是咸平府穆昆里攻陷韩州据咸平府将犯东京起复东京留守海陵使博索路总管黙亲会讨贼黙亲即以臣礼上谒博索路本渤海地此云渤海一军万人叛之者谓博索路讨里之军叛海陵而归世宗也但其辞太简于事之首尾不具今节附金史以申明其説】
　　冬十月丙午【按金史本纪世宗即位以丙午日是月庚子朔丙午乃七日也原书作庚子朔即位今改正】帝即皇帝位改元大定赦天下黄河以北皆下之【辛巳】大定元年十二月帝至燕京
　　帝知海陵被弑乃与皇子允升允迪拥甲骑一万趋燕京【按金史允迪即世宗太子章宗之父本名呼塔噶大定二年赐名允迪八年更名允恭金史列传及宗室表皆无允开世宗本纪大定元年封子萨喇拉为许王呼塔噶为楚王金史世宗诸子传云永中本名萨喇拉初封许王永中葢即允开允恭为允迪之更名永中亦必允升之更名而金史不载耳】
　　遣使入宋议和
　　移宋牒云正隆失徳无名兴师两国生灵枉被涂炭已从废殒见议班师各务戢兵以图旧好
　　【壬午】大定二年春正月戊辰朔日有食之
　　帝定都于燕告祠天地社稷且告祖庙
　　以父故名宗辅非帝王所称改曰宗尧追諡懿宗【按懿宗乃庙号非諡也且世宗追尊其父为睿宗在大定元年事已见上卷此又谓追諡懿宗金图经亦有懿宗宗尧之称则是尝改上庙号而金史不书岂史之阙畧耶今仍原文以备参考又原书此下云以故主亶旧諡武灵庙号闵宗于义未恊改諡孝成皇帝庙号熈宗考熈宗初加諡号在大定元年更定諡号在大定十九年不宜书于此年且已见于熈宗纪中今删正】
　　封皇子允升为齐王充西京留守
　　二月命使髙忠建徃宋告嗣位宋以中书舍人洪迈来贺登位知閤门事张瀹【按金史交聘表宋史本纪并作张抡】副之
　　绍兴之和也近例屈节者凢十四事是时宋以徐喆馆伴始更改之凢十四事其大畧更定朝谒与进书受书仪范及伴使与北使抗礼而已于是畧如汴京故事
　　国书曰审膺骏命光宅丕图徳合天人庆均遐迩比因还使当露悃悰爰从海上之盟获讲邻封之信中更多故频紊始图事有权宜始为父兄而贬损衅无端隙靡邀地天之鉴临又曰愿画旧疆宠还敝国结兄弟无穷之好垂子孙可久之谋庶令南北之民永息干戈之苦
　　洪迈至燕京锁之馆中抑令于表中改换陪臣二字报书有曰名分既一言而定贡输亦两纪于兹又曰蔑夫致庆之辞要以难行之事实为天鉴再作祸端
　　正隆之渝盟也宋复取海泗唐邓陈蔡许汝嵩夀等十州至是宋但得四州而已
　　是时我师攻虢州者败于王彦攻汝州者败于吴拱闗陜一路丧秦陇环原熈河兰防洮州积石镇戎徳顺军凢十二郡金州一路丧啇虢陜华州凢四郡独持重兵坚守大散闗可以扼宋师吴璘遣杨从仪等攻下大散闗遂分兵据和尚原未防我师又取河州驱老弱数万屠之选强壮数千充军焚荡其城而还又取懐宁府宋守臣陈亨祖登城督战中流矢死是时京东义士耿京率众据东平府遣掌书记卒弃疾南附于宋授天平节度节制京东河北忠义军马既而遣使徃南宋通和遂不复通京遂为其将张安国杀之以来降
　　时我兵犹围海州宋张子葢率兵徃援仍聴张浚【按原书作张俊考张俊绍兴二十四年已卒而是年七月张浚为江淮宣抚此当作张浚今改正】节制相遇于石湫堰率精鋭先入王友直以所部力战我兵大败引还
　　夏六月宋髙宗禅帝位于皇太子是为孝宗遣使刘珙来报登位
　　珙行至境帝责以旧礼不纳而还
　　【癸未】大定三年春正月干罕余党萧哲伯耶律里由海道奔宋【按宋史本纪哲伯奔宋在去年十月】
　　哲伯里皆北朝骁将也
　　副元帅赫舍哩志宁引兵至虹县宋将李显忠邵宏渊两军皆溃
　　是时我师聚兵积粮于宿州之灵璧及虹县宋淮西招抚使李显忠建康都统制邵宏渊议欲袭二邑防元帅答南宋书谓境土当以正隆以前为界宋张浚闻于朝且上出师计至州合殿前江淮兵八万分二将济淮显忠取灵璧宏渊至虹我兵拒之显忠东趋虹县富察图们达周仁及右翼军都统萧琦皆叛降宋防副元帅赫舍哩志宁自睢阳引兵至城下次夕两南军大溃而归士卒死亡甚众资粮器械委弃殆尽
　　秋副元帅赫舍哩志宁遣书遗南宋宋令卢仲贤持报书至
　　报书大畧谓泗海唐邓等州乃正隆渝盟之后本朝未遣使之前得之至于嵗币固非所较苐以两淮凋残之后恐未能充其数仲贤辞行时宋帝戒勿许四郡而执政命许之无伤冬十一月仲贤至宿州布萨忠义惧之以威乃言归当如命许四郡遂以忠义遗三省枢密院书来凢画定四事一叔侄通书之式二唐邓泗海之地三嵗币银绢之数四叛亡俘虏之人且约令十一月二十日以前持誓书来宋汤思退为相遽奏以户部侍郎王之望为通问使知閤门事龙大渊副之许割弃四州求减嵗币之半【按原书无许割四州二句于情事未竟今据通鉴纲目补正又按通鉴纲目是时宋虽遣王之望使金旋手诏之望待命境上而使胡昉先来使昉至被执遂诏之望以币还此但言之望来使而不言其未至而还亦失事实今附识之以备一事之首尾】
　　五月立皇子越王允升为皇太子【按上文已书秋此又书五月颠倒已甚但此事本妄其先后亦无可更正耳】
　　时帝以贤厚为羣臣推立长子允升次子允猷皆有勲劳至是允升登储位诸子皆封王允升嗜酒喜游猎胆勇能用兵每劝帝南伐混一天下帝不聴【按金史世宗纪大定元年封子呼塔噶为楚王二年立楚王允迪为皇太子八年更名允恭二十五年皇太子允恭薨又世纪云显宗皇帝讳允恭本讳呼塔噶世宗第二子世宗即位封楚王二年五月立为皇太子二十五年六月崩章宗即位追諡体道宏仁英文睿徳光孝皇帝庙号显宗是世宗所立之太子惟一允恭也此书则谓世宗初立允升为太子允升薨乃立允恭大定元年云立子允升为齐王充西京留守三年云立皇子越王允升为皇太子十二年云皇太子允升薨十九年云太子允升贼杀其弟晋王允猷奔和龙帝遣完顔宇追杀之二十年云立子允恭为皇太子储副至重果中间再立史岂无一语及之者且既云封齐王又称越王既书太子薨又言奔和龙见杀葢所言皆妄尔】
　　是嵗宋孝宗隆兴元年
　　【甲申】大定四年春正月诏造总计録
　　大畧曰正隆失道土木征伐相继而起有司出纳动千万计浩瀚连年莫防其数临急空乏唯有取之于民自今除每嵗収支外并将见管实在之数开具成册使朝廷通知有余不足之数且以革去吏奸俟储积果多然后议窠名之重轻考拨定之数目寛减州县优恤疲民
　　秋八月宋遣宗正少卿魏来充通问使【按金史交聘表作礼部尚书魏葢摄卿以行也】
　　国书之来已许割四郡但求减嵗币之半及疆帝以书不如式不受又谕割商秦地及归正人且求嵗币二十万以闻诸朝宋帝命尽依初式再易书嵗币亦如其数
　　是时宋丞相汤思退力主和议隂告我师俾以重兵胁和
　　冬十一月元帅布萨忠义遂自清河口渡淮且分兵取滁州
　　时因宋相汤思退隂输胁和之请乃以未得所欲为辞复自濠州系桥渡淮宋守将魏胜战死刘寳自楚州王彦自昭闗南遁又分兵取滁州至六合县为宋歩军统制崔臯所败【按原书无统制二字据宋史本纪补正】
　　宋使至颍河口见布萨忠义赫舍哩志宁令持国书诣燕山定和
　　国书畧曰修此齐盟出于初议中因曲见或为矛盾之言致此数年未讲衣裳之防兹聆嘉报不替旧欢仰卫社之大忠感睦邻之髙义已遵约束无复异同二将令与其介康谞【金史交聘表作康偦】同诣燕山我师亦罢
　　宋遣洪适为贺生辰使龙大渊副之
　　【乙酉】大定五年春正月大雷【按是年大雷金史五行志不书】
　　二月赐髙年孝悌力田人粟帛各有差
　　赦河南诸州
　　以被兵去处干戈涂炭故也
　　夏四月遣报问使完顔中【金史交聘表及宋史本纪并作完顔仲】杨伯雄至南宋宋遣李若川来贺上尊号
　　是年我所遣报问使副殿前左副都防检完顔中翰林直学士杨伯雄至南宋持国书入见始谓江南为宋皇帝【按此条分注原书属上年宋遣洪适为贺生辰使一条殊为失伦今移正】
　　元帅布萨忠义副元帅赫舍哩志宁来朝帝宴之于正隆殿赐金帛有差　是嵗宋孝宗乾道元年
　　【丙戌】大定六年春正月己酉朔大防羣臣于紫极殿始用百戏酒三行则乐作鸣钲击鼓百戏出塲有大旗狮豹跷索上竿之类
　　夏熈州龙见
　　熈州野外泺水有龙见三日初于水面见苍龙一条良久即没次日见金龙以爪托一婴儿儿虽为龙所戏弄畧无惧色三日金龙如故见一帝者乘白马红衫玉带如少年中官状马前有六蟾蜍凢三时方没郡人竞徃观之相去甚近而无风涛之害【按金史五行志以此为天眷元年夏事】
　　秋七月翁舍展国率户内附
　　以其地为资霖等州
　　冬十月宋遣使方滋来贺明年正旦帝亦遣使徃宋贺防庆节寻又遣使徃宋贺明年正旦【按金史交聘表大定六年正月宋礼部尚书方滋福州观察使王抃贺正旦七年宋试工部尚书薛良用昭庆军承宣使张説贺正旦此以方滋为七年贺正旦使误也】
　　十一月行幸东京行宫
</div>
    <div class="pagination">
<a href="钦定重订大金国志_page10.html">上一页</a><span>...</span><a href="钦定重订大金国志_page6.html">6</a><a href="钦定重订大金国志_page7.html">7</a><a href="钦定重订大金国志_page8.html">8</a><a href="钦定重订大金国志_page9.html">9</a><a href="钦定重订大金国志_page10.html">10</a><span class="current-page">11</span><a href="钦定重订大金国志_page12.html">12</a><a href="钦定重订大金国志_page13.html">13</a><a href="钦定重订大金国志_page14.html">14</a><a href="钦定重订大金国志_page15.html">15</a><a href="钦定重订大金国志_page16.html">16</a><span>...</span><a href="钦定重订大金国志_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
