<!DOCTYPE html>
<html>
 <head>
  <meta charset="utf-8"/>
  <title>
   明实录熹宗实录 - 第 62 页/共 111 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录熹宗实录 - 第 62 页/共 111 页
  </h1>
  <div class="content">
   ○升礼科给事中惠世扬为太常少卿
　　○起补原任四川按察司副使丘志充于湖广分守荆西
　　○丁丑以进封  皇贵妃恭捧册宝颁赐辅臣叶向高等银各五十两
　　○吏科都给事中程注言天下有时急而人不得独缓地重而人不得独轻者最急莫如辽左而蓟门其咽喉也其次莫如滇黔而偏沅其门户也顷督臣王象乾以忧闻铨臣方急议推补而忽焉中止以枢辅踌躇郑重将议撤焉此其老成谋国出于深心意谓剿抚原自一局未可畛分权柄若有专掺必无异议识者韪之但中外诸臣鳃鳃过计以为蓟门何地而今日之蓟门又何地也东遏逆奴之锋而西摄狡虏之魄督抚事也得其人未必不可资枢辅一臂之力若之何自撤一藩蔽也偏沅总督已经予告而议尚未定也或欲去督而专设抚臣或欲去抚而另设按臣其去督设抚也谓名位不至相轧意气即可流通此为确然之议至专设按臣亦似于督饷为便然而偏沅之有抚臣繇来旧矣曩征播时初以支可大移镇而后遂改用江铎事急则设事宁则止不独固楚之圉而正以壮黔之援况抚臣则有兵马钱粮节钺煌煌钤制有体偏沅一带土司环伺待命今黔氛告急风鹤皆惊数百里犷悍之苗非一中丞镇抚其间何以帖然受我戎索哉当事者激于意见之横生肘掣而事功不易就议论之互执机失而局面之难收并一涂以专责任此真年来病痛职岂不谅之服之乃事体烦大有治兵者不能分身治饷则不得不望助于同舟款虏者原可效臂御奴则不得不藉支于众木特相济而不相妨也疏下兵部
　　○吏科给事中郝土膏言京堂添注太多晋陟无地合计实历俸以一年为缺限满则放假回籍遇有巡抚卿贰缺出采拔才望而推用之至若南中亦有京堂而人情每薄之谓得与于会推之列少也宜同在北者一体推巡抚推卿贰则南北可以互转也南中亦有铨部台省而人情每薄之谓得与于京堂之陟少也宜同在北者一体转年例转京堂则南北可以并重也如是则不惟可以疏京堂且并可以疏考选矣又如监司缺少率虚占于例转之官慢君命误地方此不可训也合自命下日为始逾一年不到任者吏部径自作缺另补而本官仍请旨处分庶几寒怨望之胆内察期远每荡简于部寺之席白简可绳或难为堂卿体面此不可训也合令各堂上察所属有不肖者得不时参纠而敢于反噬堂官者有禁庶几申堂属之体得旨近来京堂填壅皆因推升太多以后都著查照旧例升转不得狥情滥推其例推方面不到任者即作缺另补不必一年
　　○南京御史游凤翔言南都钱法大坏咎在工部司官尚书张辅之不能指名参处庇属抗旨不堪司邦土  上以辅之方简任留工何得轻行指摘
　　○予原任应天巡抚王象恒祭葬如例
　　○升参将沈应时为副总兵游击将军袁信陈廷对都司佥书谷九有为参将都司佥书姜辅河西备御拜世能为游击将军应时宁夏协守信山西太原九有山东德州廷对广西永宁辅狭西红水河世能宁夏广武营
　　○戊寅加督理屯田太仆寺卿董应举为右副都御史督理如故
　　○改兵部车驾司员外员金世衡为尚宝司司丞仍支五品俸
　　○巡按直隶御史潘云翼言辅臣孙承宗与督臣王象乾御与抚虽互为成而实各为任关与蓟虽合其势而实分其权今西虏鹰吻难饲大骨时争动辄要求动辄犯抢则虏尝借奴以为我难辅臣且以御奴者御虏矣迨虏氛益炽奴谋转深时称窥关时称假道则奴更借虏以为我难督臣且以御虏者御奴矣驯至于今而设伏猖狂顿成逆逞之势造车看路业稔入犯之形不几御在关门者急而御在蓟门者更急哉不意督臣之忽以忧去以代请也夫蓟何地耶且今何时耶目前报谍所称奴酋贿买炒花趋捷径于喜峰傥一路有警处处皆危何以振长驱而固半壁朗素纠合各家时踯躅于关外傥抚剿未当部部生心何以弥衅隙而杜危萌且今一闻狡焉启疆人孰不侈口于御奴固知舍御无别法而一闻不受戎索人人皆归咎于抚虏然而舍抚有别法否以今日之时势似惟在于自强之著以今日之系属则更在于督臣一身非有熟夷情知边务识力兼优宽严互运者不克堪此臣于督臣未报讣之先闻有为督臣引年计者曰宣抚王之臣与枢贰王之采其人可代也乃今一亦闻忧一尚守制以才之难又值数之厄如此臣尝概国家当恬熙无事之日鹓行何等济济而一遇有警用人之际其实寥寥诸臣但于华膴之途呈身攘臂而一遇艰难险阻则裹足却步伏祈  皇上亟敕该部作速从公会推更谕督臣王象乾仍旧安心料理边政极力消灭夷氛必需得代面相扬推事机交卸印务方许离镇此安危所系利害所关用是不惮披陈若此得旨这所奏边事甚明总督官著慎推堪用的来着王象乾还用心料理候代
　　○调补江西按察使沈朝烨于广东分守海北升礼部郎中杨觐光为江西布政使司右参政备兵抚州狭西按察司副使霍镇方为湖广布政使司右参政复除河南按察司副使秦一鹏于山东备兵兖西
　　○实授援黔加衔游击叶登科都司佥书职衔仍在军前听用从总督杨述中之请也
　　○浙江永宁参将陈云龙以病废回卫涿州督捕参将包良栻以盗劫官署革任
　　○己卯升户科给事中许宗礼为礼科右给事补给事中黄承乾于兵科
　　○户科给事中朱钦相疏言自奴酋倡逆欲歼奴不得不抚虏夫西虏非我族类其不为我用明矣而计必出于此者亦以虏即不为我用犹庶几羁縻之使不为奴用然后我可以修边除器一意东向耳今边报屡至种种情形虏已明与奴通奴之攻山海难而走喜峰易举朝久以为忧惟冀虏不合则不肯假道道不假则奴无从寄径今既以如此蓟门一带是尚不可为寒心哉蓟镇山川之阻墙台之坚独甲于诸镇迩以抚赏之故苟且目前一切据险修边之政都寘而不问今宜大为修葺通该镇地形不外三等一曰山梁二曰平地三曰水口在山梁宜铲崖削峰令形如壁立以成不可攀之险在平地宜掘沟置堑令淩如深谷以成不可越之势在水口宜安木城架火炮使无可乘之隙其守墙也不专恃墙而有险以卫墙其设险也不专恃险而依墙以据险若兵马单弱则如关臣言调通津各兵同本路兵挨营分哨申明信地此皆督抚诸臣所当日夜并力以固危疆者也至榆关一线共倚枢辅为安危夫川贵蕞尔孤城犹可墨守数月岂以山海天险而不足恃惟是摉奸细防逃溃关以内数十万之人心宜加意收拾关以外十余万之辽民宜及时安顿乃其吃紧在大将将得人而官民士卒自有所恃而不动闻人言马世龙新贵擅权尤世禄自负宿将颇怀□□果尔则居恒无襟袍之谊欲临难有同讎之心也庸可冀乎当事宜密察而辑和之可也京师金瓯铁壁万无足虑所可虑者年来法纪陵夷人心蠢动恐一有警报穷民把棍悍卒骄兵便相煽为乱耳宜蚤令五城御史申明保甲于各胡衕巷口置立木栅蚤晚启闭即择本巷中殷实良民及仕宦之寓居者共为守望互相讥察又令京营诸臣择营将之忠勇勤敏者部署营兵分派各门信地无事巡警有事救援繇是宄歛迹良民安堵凭城而守固于金汤乃若京兵十万实多桓走□斗干城奈何徒统之以不识行阵之勋胄旧将李怀信夙负威名屡经推毂竟卧家园总兵萧如薰一城斗大领羸卒三千有同赘疣何不立促之至京令之统御诸兵且无论训练步伐必有可观老将提将先声慑人无异操群羊而鞭棰使之其必不敢有越志而惟我指使矣如是而虏遂可不抚乎夫抚胡可已也第数年来所费缯不知几十万使尽已饱虏何至生心无柰贪官猾弁借虏以充其橐读枢辅孙承宗疏谓辑一抚夷志欲得钱粮之数而竟不可得噫枢辅魁柄在握何所不得问而其言若是抚事尚可为哉乞敕枢辅同新简督臣将以前用过抚赏钱粮严为清查务穷窟穴庶抚有实著而虏心附虏心附而后顺则抚之逆则剿之槮纵惟我于以专力东向易易耳得旨封疆事重著兵部会同督师及督抚官酌审情形相机防抚
　　○盗杀北城居民许国熙家六人革东巡捕把总张国勋任
　　○陕西道御史沈犹龙言今日官司壅滞之患小而疏通之患大累累若若充斥天衢不过多糜朝廷大官多增衙门公座肩摩踵接望垄先登惟忧前路之壅预占未虚之席势不至尽隳职业以营进取不止弊非小矣又如巡抚一官关系一方灾福  祖宗朝简任此官必择谙习土情晓畅吏事者方肯俾之即钺不轻授也或以藩臬擢补或以卿贰出镇或以经堂需次不专在内也近年廷推各处处抚缺止是东西重镇逼御奴之地常用监思耳其他屡缺屡推不一及也至于内转京营则又不顾惜不可巡抚又可为京堂乎关门枢辅有鉴于经抚纷岐事权庞杂为之裁经立抚独主调度暂请一行以安人心整家当旋即返旆以让抚臣行事最简且便也而今似不经不抚稳住樊笼矣  圣明何等眷注须使放松手脚方得尽其怀来或归而议事或出而巡边活变其机栝以调达其锐气内外流通而不虞叫阍之不应事权画一而不病仗钺之虚拥是或用枢辅之一道也今日  大祀庆成百执嵩呼  皇上亦念有榆关白发无从戮力之劳臣乎得旨督师辅臣朕非不念劳苦但封疆事重还藉料理沈犹龙如何轻议姑不究余著该部酌行
　　○礼科给事中熊奋渭疏言顷者  皇子诞生大颁宠泽而  神宗昭妃尚未蒙一字之褒夫昭妃者固  皇祖遗之以保冀  圣躬者也三宫正位主持为多而麟趾呈祥伊谁调护曩者涣号宣懿似犹未称隆重典礼之旨得旨  皇祖宣懿昭妃已再加徽称宫闱典礼外廷岂得渎奏
　　○兵部尚书赵彦覆兵科赵时用及贵州总督杨述中巡按侯恂疏言安酋狂逞黔中几三年已矣省围虽解而元凶未殄水蔺合谋而虐焰益炽乌江会师声罪致讨固势之不容已者乃督臣杨述中抚臣王三善意见相左遂有参商之形迹督臣经理黔饷勤劳即著已奉明旨准其推用臣等无容再议惟抚臣躬行督阵军机决于呼吸岂得向平越而问饷应设巡抚于偏沅督楚饷以济黔师在贵阳则专司兵权无督臣之遥制一柄不至两操在偏沅则专司粮饷无兵食之分心异议不得旁挠诚今日策黔之急著也然抚臣不有军务之衔不与一旅之师傥有缓急何以应变应兼管辰沅一带额设营卫兵马控制楚之土司以备黔之后劲者也至我兵深入贼巢而里粮不及十日此危道也楚之解饷本自额内之数而转运愆期岂容秦越之视今计部复发五十万严立限期刻日解纳计食足兵强狡酋有授首之日矣惟粮糗未备援师未集而以贵竹之孤军为渡河之大举恐轻进失利临事而惧好谋而成用兵之要诀不可不深长虑也彼怯懦之马炯誓师并渡乌江而徘徊于年狼寨复迁迹于黄沙渡岂非借招抚以缓师趋间道以避敌乎彷徨道路为贼所穷非各营留驻高坡几以全军与敌炯之罪可胜诛哉尚念客帅入援不敢临敌易将相应削职一级戴罪杀贼俟成功之日统计功罪另议得旨杨述中已有旨另推其督饷官吏部作速推用马炯姑降一级戴罪杀贼
　　○巡按贵州御史侯恂查过旧黔抚李橒迫取安酋金盆事无实御史蒋允仪风闻之误  上命允仪回奏允仪复再疏诋橒仍命部院看议
　　○朝鲜国遣陪臣礼曹参判赵濈等进龙文帘席等方物贺  万寿圣节及冬至令节赏赉如例
　　○总督贵州兵部右侍郎杨述中以病乞休  上命解任另行推用川贵劳绩候事平一体叙录
　　○庚辰改户部山东司郎中区龙祯管理新饷
　　○升浙江布政使司右参政米万钟为江西按察使分守饶南
　　○荫原任浙江巡抚刘元霖子胤昱入监读书
　　○升参将李嘉训为神枢六营右副将
　　○以原任蓟镇山石路副总兵吴自勉为本镇协守东路副总兵
　　○升游击将军王纯臣都司佥书李为栋解国重坐营李文奎为参将纯臣昌镇涿州为栋大同中路国重陕西靖虏营文奎广西柳庆
　　○革援黔副总兵金汝佐职提问追赃以按臣侯恂纠其不律也
　　○壬午  上视朝
　　○升工部右侍郎萧近高为本部左侍郎大理寺卿饶位为工部右侍郎
　　○添设门工右侍郎一员以通政使吴用先为之
　　○升左春坊左谕德蔡毅中国子监祭酒
　　○升太常寺少卿王洽太仆寺卿程正己魏云中左通政徐良彦为巡抚右佥都御史良彦宣府正己保定云中宁夏洽浙江
　　○荫原任户部尚书耿定向孙应舆入监读书
　　○予原任浙江巡抚刘一焜祭葬如例
　　○贵州巡抚王三善疏参援黔总兵麻镇援黔避粤借募侵饷逗遛观望致误围城部覆得旨行彼处抚按拏解来京究问
　　○保定巡抚张凤翔疏奏保定旧七营一标营一骑营一左营一车营一忠顺营一一千营一练兵营顾左营一千营各不过千人练兵营则抽各营之各二三百而另立一将头绪纷纭官多费多于是并为五营而为中前后左右练兵营系劄委官可径裁其一千营系大宁操捕佥书统领除却营务别无一事此可归并佥书一人而其官竟可不设者也真定亦七营一标营一民营一车营一左营一右营一选锋营一练车营顾左右选锋三营各不过一十三四百人练车营亦抽各营之各三五百而另立一将亦觉头绪纷纭官多费多于是亦并为五营而分中前后左右余官皆裁关营官故甚冗每一营中军千总尝十余人官多费多于是定每营中军一人把总每五百一人其千总不设于是兵部咨到加衔官卞成龙等八十四员惠我恩等六十三员止考留九员其余一日尽遣营制既定官兵既经遴选即使万一有事似亦稍稍堪恃防御矣又以台臣冯英题请各州县各募民壮大州县四百小州县三百奉有明旨此为东事急耳今东夷无匹马过河叩关者已将二年则亦未可谓非渐缓也州县新设民壮正当放班不烦散遣此项工食暂行减派以惠畿民盖战不宜忘财亦不可匮如真定但免镇城民车之二营出防而车步骑相兼之义备但留旧抚臣题增之左右二营实授二将以翼之事平停止而五方之义亦备兼之各州县额设快壮弓兵各若干其初皆兵而后乃失其意今但还其工食免其抽扣以十之七精壮团掺以十之三寻常勾干而新设民壮存其名藉有事一呼可集无事则次第补旧兵名缺以无失壮士之用而足兵之义亦无不备兵部覆如所请
　　○升狭西都司佥书张梦鲤为何南都司掌印下江运粮把总童世功为中都春班佥书江西运粮把总张实履为山西都司佥书
　　○甲申复除原任江西道御史王业浩于山东道
　　○加山西布政使司右参政张晓为本省按察使仍守口北
　　○乙酉南京工科给事中徐宪卿言人财两敝亟宜更张今天下起废之途日辟以致南北添注几二百员人若是其多也然政为多而薰莸共器愈不得其多之用用兵之数日增以致加派后尚缺额一百六十四万余两财若是其缩也然政惟缩而根蒂不清终不免于缩之苦以用人言之内而部属卿寺外而司道督抚无官不添然祗闻讲升讲缺徒长攫攘之风讨假讨差又增驿递之扰近吏部酌议具奏已准三人致仕矣而此外实繁有人独不可再为访核以清仕路乎臣所谓欲别其薰莸而人归实用者此也以理财言之统计各省直京运民运及盐引钞关等项额收不过四百六十三万六千零耳而各边运以及海运额支则六百二十八万三千有奇近奉有钱粮未完八分以上都革职为民之严旨此旨一布能保守令之不烦策急辔乎臣以为计经久莫若屯田以行之腹里者复行之塞外计目前莫若鼓铸以行之两京者遍行之各省而犹恐缓不及事则无如汰冗兵关门永密之兵虽不减其人数而犹必清其尺籍登莱通津之兵或存留其旧额而量去其新添况津抚以长财屈于短驭通镇以乌合恣其鸱张登莱以虚声浪做实著皆裁之便裁之而岁可省百万金钱何惮不为也然汰冗兵犹不如汰冗将汰一千总省以百计汰一都司省以千计汰一副镇参游省几以万计矣盖饷只有此数克之人少留之数多又何惮不为也说者谓聚兵易销兵难近台臣才言革饷而门军几覆其巢卵则重本色之议真救时针砭也此辈重在折色利其可怀之以逃而我偏轻以其重本色多则可疗穷军之饥折色少亦不至饱贪弁之橐近见屯臣报收红白稻一万五千余石变价可得五千余金关门斗米四钱永平运草一束湏价六分何不就近即以本色充作新饷其稿鞂黑豆等又可饲马奚必变价展转折阅徒为经手者鼠窃乎哉臣谓欲清其根蒂而财归实用者此也章下所司
　　○录川贵捣巢解围功朱爕元加右都御史兼兵部右侍郎仍旧总督杨述中升俸一级仍俟推用王三善加兵部左侍郎兼右佥都御史薛贞加副都御史俱照旧巡抚张论侯恂林宰杨松年俱候升京堂戴燝升二级闵梦得王世仁李仙品赫奕陈龙光吴光仪刘可训朱芹缪国维陈尧言向日升徐清杨世赏各升一级周著杨述程丘志充准各起用杨述程丘志充仍加升一级
　　○以  皇子生覃恩录荫吏部尚书赵南星男清衡吏部尚书管都察院事孙玮孙佳胤户部尚书李宗延男胤豫总督仓场户部尚书张经世男志礼部尚书林尧俞孙浚芳兵部尚书赵彦孙标刑部尚书乔允升孙启祯工部尚书王舜鼎孙自昭吏部右侍郎曹于汴男曰良督珵京省钱法户部右侍郎陈于廷孙宗大礼部右侍郎钱象坤男以驭礼部左侍郎周如磐男庆延礼部右侍郎张邦纪男永禧礼部右侍郎汪煇男庆余吏部右侍郎王图孙毓美兵部左侍郎李瑾孙琸兵部左侍郎高第男应辰协理京营戎政兵部左侍郎朱光祚男养纯兵部右侍郎李邦华男士开工部左侍郎周应秋孙有庆工部右侍郎熊尚文男汝学都察院左副都御史郑三俊男思昱大理寺卿饶位男秉德太常寺添设卿洪世俊男娄生太常寺添注卿胡克俭男奉圣太常寺卿胡世赏男我琨太常寺卿侯执蒲男缌太常寺添注卿林熙春男益封太常寺卿卢大中男钦度太常寺卿曹珍男兆儒太仆寺卿管京营少卿事黄运泰男养纯太仆寺添注卿管少卿事程绍男震太仆寺卿饶伸男秉愚太仆寺卿柳佐男文太仆寺卿王之采男建斗太仆寺卿管少卿事丁启浚男樾光禄寺添注卿洪翼圣男天台光禄寺卿何乔远男九说光禄寺卿管少卿事郝名宦孙允耀光禄寺卿管少卿事李本固男士朗俱准送监读书南京工部尚书仍管南京兵部右侍郎事沈敬炌男峻卿工部协理右侍郎萧近高男可风太仆寺兼河南道监察御史董应举男鸣玮光禄寺卿管少卿事魏时应男士冲原系监生准送文选司改注选
　　○宴泰宁等卫夷人著侯吴汝胤待
　　○加四川按察司副使叙马泸道李仙品为本省右布政使与遵义道按察司副使侯国互相更调
　　大明熹宗悊皇帝实录卷之四十一
大明熹宗焎皇帝实录卷之四十一
　　天启三年十一月丁巳朔冬至  上亲祀  天于圜丘毕还  御皇极殿文武群臣行庆成礼免宴给与宴官胙仍宴外国夷使人等于阙左门东
　　○遣侯薛濂张国彦柳祚昌伯施壮猷赵祖芳朱自洪张嘉猷方一元孙廷勋费天泽杨崇猷祭  长陵  献陵  景陵  裕陵  茂陵  泰陵  康陵  永陵  昭陵  定陵  庆陵伯刘嗣爵祭  恭仁康定景皇帝都指挥使侯国昌祭  哀冲  庄敬二太子各陵圜
　　○赐辅臣叶向高等各盒酒一副斋宫供养一桌又以长生赐上尊珍馔
　　○戊午以冬至节  上御皇极殿文武群臣行庆贺礼
　　○大学士叶向高韩爌何宗彦朱国祯顾秉谦朱延禧魏广微疏言今岁肇举  郊祀乃数十年之旷典  皇上登极以来第一重大之礼仪也臣等深恐严寒之时风雪或作  圣躬难于调护乃是日天气融和暖然如春微风不起属车无尘千乘万骑雍容驰驱鸣和鸾而清节奏以莅于斋宫朝见百僚凡在听睹孰不欢腾行礼之夕天宇晶明纤云尽屏燔燎之光与星辰并耀馨香之气即冥漠可通  皇上歛容肃躬对越于郊坛之上恍若  上帝之降临而百灵之环列于左右此真从来禋祀之所旷见也自非  圣德格天彼苍垂眷何以得此  宗社亿万年无疆之庆于兹可卜大小臣工连日朝贺皆喜色相告而臣等忝备股肱其为雀跃尤倍恒情区区愚衷伏愿  皇上思灵贶之难酬益切祗承之念知玄穹之日鉴长怀昭格之诚处深宫如执圭币履尊位若凛渊冰总揽万几缉熙圣学凡一举一动无不可与天知而又乘阳气之初回式布维新之政采朝端之公论曲原迁谪之官使直言得进小过获容则人心愈悦天意弥孚将景福于焉骈马□秦保定因之孔固与虞廷之肆类周家之将享并垂史册万世无穷矣得旨览卿等奏贺具见恪恭赞化辅弼忠诚郊祀肇举礼成臣民欢庆感格  上帝之默祐实赖内外敬慎朕心欣悦
　　○己未谕吏部朕赖  皇妣慈佑诞育皇子实深感庆兹特推恩皇亲太子太保新城伯王昇著进封新城侯伊男锦衣卫指挥佥事王国兴升指挥同知伊侄王国泰升锦衣卫正千户俱给与应得诰命
　　○以  皇子诞生推恩皇亲都督同知张国纪为右都督指挥使王学叚黄彝俱升都指挥佥事皇贵妃范氏弟锦衣卫指挥佥事范守仁升都督同知范守义升锦衣卫指挥佥事带俸俱给与应得诰命
　　○以  皇子诞生加恩内阁大学士叶向高加上柱国兼支尚书俸荫一子尚宝司丞韩爌左柱国兼支尚书俸荫一子中书舍人何宗彦孙承宗各加少傅兼太子太师荫一子入监读书朱国祯顾秉谦朱延禧加少保兼太子太保荫一子入监读书魏广微加太子太保进文渊阁大学士荫一子入监读书余官如故俱照新衔给与应得诰命向高等各再疏恳辞向高准辞免上柱国兼俸爌准辞免左柱国兼俸余俱勉以祗受
　　○庚申改右庶子唐大章为左庶子掌左春坊升左谕德林欲楫为右庶子掌右春坊右谕德张广为右庶子南京国子监司业叶灿为左中允起升编修刘鸿训为右中允
　　○辛酉  恭让章皇后忌辰遣官祭  陵寝
　　○壬戌命福建道御史李思启浙江巡按四川道御史练国事巡督漕储
　　○工部左侍郎周应秋右侍郎熊尚文各引疾求去许之
　　○癸亥巡按直隶御史潘云翼言年来沿习承平废弛边备加之东事告急抽调频仍精锐大半销亡坚利十去八九军士既非尺籍之旧马匹亦无额数之尝幸该道时加勾补极力简汰军渐充伍马期市骏然而月饷原来太薄支放又复愆期顷者问之该镇饷臣萧思似曰向来钱粮缺乏京运不至今各军月饷欠三越月矣臣于阅操之日复出其不意亲掣军士一二队查对年貌即问以月粮之数曰各军小月该支四钱大月该支七钱除部折使费等项该七钱者止得六钱该四钱者得三钱五分臣对道镇二臣叹曰以  累朝陵寝关系之重若此以今日军容羸敝之极又若此即饷银按月支放如数给发犹恐无以收饱腾而崇护卫又安可容部解之愆期将领之克扣若是哉当事诸臣或未虑及此中之情形及各镇之要害耳臣以为黄花路系  皇陵左臂居庸路系  皇陵后背镇边路系  皇陵之右臂也在黄花路则据贾儿岭田仙寨与磨石尖山马峰虎峪诸处以为险在居庸路则据化木梁锥石口花家窑糜子峪诸处以为险在镇边路则据大石岭挂枝庵与松柏湖峪沙岭大石诸处以为险日支了于崇山峻岭之上时跋涉于冰崖雪巘之中寒觱破肌严风截耳臣阅经历过见其憔悴之状军□支瘃之形真堪堕泪然其所以疗饥寒而拯苦楚者祗此月粮以为续命膏耳  皇上试一轸念尚可容其愆期否尚可容其扣克否而一切军需什物又尚可容其缺乏否臣备阅各镇军马文册见每队之中有开粮军士三五名不等则各镇开粮之军不知其凡几夫此开粮者如系清勾定以岁计即另行招补亦须月余则各军所开之粮又不知凡几臣问道臣此项钱粮何往而不以之置造盔甲器械乎该道以为饷司除作闰月钱粮外余者即作正项月粮用矣然而旷月之粮既作正项其正项之粮又何往乎今除买马价值原有桩朋银两该道已行招□买补以充阏弓□□以壮腾骧外其盔甲器械之费内陈请之不得外摉括之无余断宜将各军旷银通查一年者令该道存留以资打造盖以节旷有余之军饷补调发不足之军需是以军之粮还治其军之身在饷部岂有恡焉且三年一闰今止存留一年不必多求无烦设处而可以补兜鍪弓矢戈鋋枪炮之缺者十之八九此通州道臣卢维屏曾申请行之大有俾于营伍者可仿也至于禁约扣克必先查革使费而使费名色各将领多藉口造册以肆科歛臣以为各营军马钱粮原有定额宜立一格眼文册每官军一员名上列方空填写年貌籍贯马匹毛齿下分二行十二格眼前一行照格分书某月某兵在某处或本路或戍守或贴防即于次行格内逐月分书月粮折色若干或本色若干或某月不支驻牧何所兵有逃亡马有倒死即于本月问除招补验准之后即于本月收入此册一年止一造该道用印钤盖按月稽查凡于饷部关领月饷即遇臣衙门出巡查盘宜据此册呈报不必另行造写如有改洗便属影冒便当查究不但造册之使费可省而军实之稽核亦详此密云道臣叶震生曾条议行之大有禆于厘剔者可仿也夫勾补军士以实行伍买补马匹以壮腾骧打造器甲以备战守禁革克扣以足额饷而本镇月粮更敕该部解发不至太为愆期昌兵庶几有起色乎此昌镇之大略也以保镇言之东北自马水路西北至紫荆关乃臣按属地方而马水诸口凡五十四处紫荆诸口凡五十四处沿边俱属要害戍卒更为艰危咫尺京师宵画茅绹似不可不重为之防惟是易州饷臣隋不矜移手本到臣称本镇从来额饷较之他镇为独少每岁京运一十四万六千两有奇民屯六万四千两有奇量入为出一铢一两皆额内必需之物而毫无赢余者自去年十一月受事至年终京运断绝冬季额饷欠二万三千七百余两至今未补以岁额计之是缺五十日之饷矣今日阖镇贫军五月无粮拥门哀讨者且日甚一日也不惟饷司之计穷本道之计亦穷查大明会典兴万历会计录本镇之年例前此皆民运也后改归太仓转发而出入之间不免愆期至于今愆之又愆挽江西之水以救涸鲋势必不得则曷若转改民运其便有七等此银数民不加多而国不加损一便也太仓省放支之劳而本镇免守候之苦二便也外不复辇而入内不复辇而出途径既捷众共乐输三便也解京者州县累而上之府府累而上之太仓费几时日此则随完可解随解可收四便也以地方粮养地方军痛痒必且相关缓急可以相济五便也且以地方官催地方粮犹之挹水于河取火于燧六便也饷司岁终第以收支报部受成而已不复蒿目而忧此一镇七便也况改京为民适复  祖制名虽变实不变也计本镇主客兵饷每年额银一十四万六千五百九十五两六钱二分合无查于保河顺广大五府内应解太仓银如数扣改民运照尝赴抚院挂号销号责令径解易州饷司上纳仍赴本道挂号销号以便稽查其有解不如期者本道具文抚院檄催之并以参罚之法著为令如此则各府之起解以时而饷司之支发亦以时此于该部事权未损而于军民利便无穷保镇庶几其永赖乎此保镇之大略也抑臣尢有说者天津之营伍官军初料理于督臣毕自严从整顿于抚臣李邦华俱以揆奋真衷为劻勷大略今副总兵毛有伦亦克奉行训练于其间顷臣阅其军容营制大有可观惟是兵饷原系一事事在创始遽难就绪势不得不分而理而事在成终法宜画一权不容不合而操所当裁去镇抚归并督臣计无便于此至于屯制方在伊始刈获才见告成断宜久任屯臣董应举务以俶载之不易为菑畬之有期则区画精而轻理就军国始称利马似不宜以兵务分其精力而妨其屯功者待东事稍平再讲寓兵于农以屯为伍此标本之说敢因论昌保之事而并及之得旨重镇缺饷著作速给发民运准改天津兵已归并督饷官即与另给关防敕书余著该部议行
　　○荫原任兵部尚书刘四科孙继烈入监读书
　　○甲子遣礼部尚书林尧俞祭  三皇于景惠殿
　　○遣太医院官祭先医之神
　　○升刑部左侍郎乔允升为本部尚书保定巡抚兵部左侍郎张凤翔回部管右侍郎事宁夏巡抚李起元为三边总督
　　○遣御史樊尚燝两淮巡盐沈犹龙茶马吴之仁巡关张至发掌河南道印
　　○升湖广布政使司右参政潘澜为狭西按察使
　　○乙丑  庆陵享殿告成遣伯王天瑞奉安  光宗贞皇帝神位遣内监奉安  孝元贞皇后  孝和皇太后神位明楼上梁遣侍郎萧近高祭告
　　○丙寅以  大庆覃恩日讲官郑以伟钱象坤各加礼部尚书兼学士协理詹事府事宫衔照旧赵秉忠加太子宾客与二品服俸成基命升少詹事兼侍读学士姜逢元王祚远各升左谕德兼侍讲正字张邦经改光禄寺少卿加从三品服俸傅应星升礼部仪制司员外王赞升工部虞衡司员外各兼官照旧俱给与应得诰命
　　○命锦衣卫指挥佥事张道浚南镇抚司掌印管事
　　○丁卯礼科左给事中魏大中疏言恩恤滥觞迄无限制而易名汇议适当其期宜尽破情缘一凭行业以慎惜大典臣与同官彭汝楠办事该科见有监生陈宗虞为其父子贞请葬图荫一事子贞官阶四品例应得祭业已蒙恩予祭矣请葬请荫事属违例且例所应得未尝不参考生平维时汝楠谓子贞抚闽汛海之役开洋举炮自焚厥师致病身毙而臣忆子贞按闽时候官令以淫黩闻抚臣许孚远劾之子贞荐之一时举劾异同公论以为曲在子贞正恤典条例所云例虽应得而行业无称勋劳未著者也予祭赠官已踰涯分更可觊葬觊荫肆无厌之求耶再四商确驳参议寝已见南直十四府州乡绅联名出揭为子贞请谥官南国称名臣宜易名者应自有人何沾沾以子贞请也谁为具草谁为发抄且宗虞自诩于乡人徐良彦谓政府惧我票拟尽如我意又谓宗虞故尝贿彭惟成为其请谥此未实尚宝司司丞张大朴以内计被察不胜愤愤毁家损赀托之北来为所欲为先于揆地将有所置舍与缪尊素丁立表诸人更出互入掜单造揭恫喝阁部院寺台省而居其会以诪张为幻信如良彦言是宗虞真足以惧政府而臣亦果触其凶锋矣要其用南直十四府州之人而无忌亦其一徵也恩施之滥莫滥于今日法纪之弛莫弛于今日乞敕该部嗣今议恤以会典条例为例不得准近年破例之例自行陈乞为名潜伏京师代人行贿掜单造揭将为所欲为如陈宗虞者乞敕该城缉究得旨恤典当据会典不许冒乞谥典听礼部斟酌公论不得纷纭出揭致淆是非
　　○升宁夏巡抚副都御史李从心为兵部右侍郎兼右佥都御史总督狭西三边军务
　　○狭西总督李起元留固原东路都司佥书张万祥以新升游击将军职衔仍管原东路事轮委提兵入卫
　　○戊辰册慧妃范氏进封  皇贵妃命公张惟贤持节大学士叶向高韩爌捧册宝各行礼
　　○两淮巡盐御史樊尚燝言两淮盐课足当天下之半无柰额课之后继以套木□答而商困即今套木□答渐解私贩盛行致官盐壅而商息微因而亏损额课而国亦困甚至私贩不已加以私囤乘机高台利不在□不在民并不在国徒以饱奸宄之腹而国与商民交困诚欲裕额课无如行正盐欲行正盐无如先禁私贩而欲禁私贩无如慎重行盐之官而运使其最要者也一切引目之收发岁课之徵解何者不经其手于此而清何所不清然而清之亦最难矣引目有新旧之溷淆商灶有奸良之杂沓就中猾胥乘间利之所在百窦千孔非真得廉明敏练有定识定力者于以澄其源而障其澜安令商苏弊绝称愉快乎自今以后断宜酌定成规运使官果有洁守长才能率其属以苏□裕国者即查照三品官阶一体升迁无豫拟其前途之不远无概弃其后效之有成当此三空四尽之日必不可无此激扬之一法而运同副判以下不肖者诚无辞不简果有清勤自好能效一官者亦宜照级叙升无以财赋之地尽视为膻秽之场令一入其中竟尔埋没斯尤鼓舞之大权也他如委掣盐斤一节求委之官必非自爱之官皆缘情面太多流致寡廉鲜耻至北来各船动多夹带私盐而回空粮船为甚舳舻百千扬帆冲关傥摉缉消息持梃放火群拥拒捕莫可呵阻夫百万淮课九边急需而粮艘敢公然搀贩大损国储此其目中宁有三尺哉合无请敕会同督漕抚按申饬各卫官遇船交卸必亲自押空回南更敕户部行文天津直沽各地方官出示晓谕仍立石奉旨禁贩私盐违者依律处治凡各船到彼听委官验明无弊方准放行各取押运官结状如前途有犯事发一并连坐如是委掣得人以清于内又押空有官以清于外内外交清私贩路绝然私盐之禁总期官盐之行而行盐之官在外自行盐道而外莫亲于守令亦莫急于守令其间行盐之口岸与引盐之数目皆其职掌自今以后务实令府州县官照引行盐盐完引销更汇销汇缴繇县而府而道而院确查其销缴之分数以为殿最有不及额者照例参处庶督责严而□本国课其有实济乎得旨盐法关系甚大运司官屡有旨精择优升如何不遵还申明著实行其余并即议奏务绝奸弊以充国课
　　○己巳以写篆  皇贵妃金册金宝颁赐辅臣叶向高等中书官郑崇光等各银两有差
　　○命御史王尊德巡视大工
　　○准安乡伯张国柱承袭祖爵
　　○赠原任巡抚河南右佥都御史李思孝为兵部左侍郎
　　○升广东肇庆府知府夏应台为本省按察司副使备兵琼州
　　○起原任延绥西协副总兵马允升以原官协守榆林中路地方
　　○庚午  万寿圣节以雨雪免朝贺辅臣叶向高等率百官于午门外行礼
　　○遣侯张国彦薛濂汤国祚柳祚昌陈光裕伯王永恩未自洪赵祖芳郭邦栋曹以忠陈世恩祭  长陵  献陵  景陵  裕陵  茂陵  泰陵  康陵  永陵  昭陵  定陵  庆陵伯张嘉猷祭  恭仁康定景皇帝陵寝
　　○颁赐辅臣叶向高等讲官郑以伟等上尊珍馔
　　○吏部请考选行取续到诸臣  上命遵三年一考之例吏科都给事中程注署河南道御史袁化中等疏言明旨慎于诚当而停考非宜俱报已有旨大学士叶向高等言考选一事屡奉传谕三年一选臣等何敢再渎惟念行取各官皆奉旨而来忽然中辍是明旨不信于天下且今此之考与五月之考原是一事但以到部有先后故分而为两今先到者已服官任职而后到者乃令待至三年一事而先后参差迟速悬绝揆之政体亦甚失平今外而推知内而中行评博皆已作缺无官可居其去选期尚更两岁而令其遨游长安茫无著落亦岂国家从来求贤待士之本意哉  皇上屡责臣下以遵旨臣等窃谓三年之选固明旨也此番之选独非明旨乎遵则俱遵而吏部请之不听科道官请之不听臣等有票拟之责人谓先后之旨皆拟自臣等何以不能力争则臣等诚无所逃罪得旨科道各官壅滞冗多各自求请病假所请总下亦无空缺填补仍遵前旨行
　　○吏部尚书管都察院左都御史事孙玮三年考满加太子太保给与应给诰命荫一子入监读书疏辞不允
　　○辛未大学士孙承宗疏辞  大庆覃恩不允
　　○甲戌  孝惠皇后忌辰遣武平伯陈世恩祭  茂陵  孝烈皇后忌辰遣襄城伯李守锜祭  永陵
　　○以  万寿圣节颁赐辅臣叶向高等讲官郑以伟等正字官张邦经等银两有差
　　○庆成王敏廿□泥薨命其长子求棆管理府事
　　○狭西寨平等族番人羊加保等贡马赏赉如例
　　○准原任刑部左侍郎王□赞男昌谟送监读书
　　○先是任子一品授中书舍人二品三品授五府都事各衙门其五府各衙门三四年俱得转主事员外郎独中书舍人九年考满转员外郎中书沈泰泳疏称铨政不平  上命以后俱五年升转
　　○户科给事中陆文献疏陈制胜保疆四议一议保蓟门之人言制臣之设正为内与外声势应援所以使指臂相应首尾相救决众谋于独断通九标十二路为一家当此官者必得晓畅夷情练达边事之人而后可不拘正卿亚卿在部在寺廉得一员以寒氊裹之胆又不拘在朝在籍在北在南储蓄几员以备  圣明拊髀之思又从来有抚即有按而况蓟门一镇是天下命脉所关是以顺永抚臣之外复设辽抚则三关巡视之外应仍旧专设辽阳巡按须简知军务谙夷情之台臣力持风宪驻劄永密之间日与督抚咨求而纠察之俾督臣得虑于运筹一议任京营之人言神京三大营统计其数合营兵止于十二万耳夫此十二万者固天子之六师称爪牙也无柰纪纲废弛有年训练奉行无素今军士多供占役其号选锋堪战者仅数千人又不闲步伐行伍新任协理戎政朱光祚在事匝月便清冒饷千有余金酌赏骁骑驾驭有方众心鼓舞宜责令光祚及时董理分营教习依法训练又责成知兵巡视如今彭汝楠高推者久任而时核之务令营伍齐成精锐于以张国势申主威而消未萌之患一议简应变之才言军兴于兹五载朝廷聚九牧之金粟而委诸一隅已告匮矣大农水衡冏寺尽仰屋而窃叹矣兵已一调再调无可调矣民已一派再派无可派矣强兵裕国以助军兴则在制变之材近见瀛南妖民窃弄潢池震惊畿甸抚臣张凤翔不烦矢石而扑之如燎毛振稿安奢猖獗于黔省粤抚何士晋谊切同讎悉粤之汉土兵道将刍粮无一不为黔用殊不惜汤火频年加派焚林竭泽乃闵中后先左右辖闵洪学毕懋良设法区处派以不派加以不加民不扰无艺之征求而国且赖灌输之实用此皆一时廉敏干济之才见天下有可为之事与能为之人也所虑有材不当其用或置之空闲而不尽其用不几为倥偬之时事惜乎一言天下不患无任事之人而患无知人用人之人今  皇上新简冢宰正秉均之一会也四方人材或处下僚或伏幽谷冢卿既为朝廷猛心撑持自为朝廷虚心延访使盈廷皆元凯而有位皆疏附斯内有振鹭渐鸿之期而外可摄豖突鸱张之变故臣兹一议又体察冢臣之意而及之下其疏于部
　　○哈喇慎部朗素贵英纠三十六家挟赏谋犯中右参将王楹行边过仙灵寺虏设伏四起王楹死之兵部尚书赵彦请敕督抚查杀王楹者革其固有之赏治其生事之罪而后许之抚赏如故必立定章程严为限制旧有者不可少新增者不可加而治本之计在于选将与练兵  上可以奏行督抚一并申饬
　　○刑科给事中解学龙疏陈四事其一楚饷坐视之当罪黔围之解已一年矣所需者饷所望者楚饷耳乃欠至六十三万屡催不解六垣有考成各抚之职掌户部近有奉旨考成之新例则该省抚臣薛贞所当住俸催饷藩司李叔元所当革职为民断不得徇情面以误封疆者也其一京兆失事之当议贼犯刘思文等盗顺天府库银二千二百余两考其日月乃  圣驾祀  天前二日也此时何等毖饬而有此不逞之徒出没于肘腋间耶据称思文等用斧刀铁尺将库墙并板壁挖开一似乎入无人之境又称许山等俱系本衙堂役素知路迳乃敢搊扶同盗一似乎满堂皆绿林之魁也庄祖诰既有握符之责难逃失事之愆所当照仓库失盗例亟免其官断不得宽文网以隳法守者也其一仙灵寺之败衄不可不问王楹之被杀也一时将士同膏原野者盖不止塘报所传矣不惜数十万金钱以养榆关之全力以遏建夷之旁驰乃抚夷诸弁王牧民朱梅王之栋等日言抚夷而夷日不抚断当枭之关上明示三军谓赂虏无能之将首□天诛而我且厉兵秣马缮甲治械问作歹为何酋其蓄谋为何意先服虏而后灭奴可也其一承奉诸人之作恶稔奸不可久抗明旨承奉张清倚秦藩三窟凶锋毒焰罄竹难书该省抚按执法破奸而该藩庇邪抗旨无人臣礼又擅置总理府私署理刑官以鳄宗西堂虎踞其间恣为吞噬宗民如在汤火中矣则张清亟当遵旨问拟具奏立置诸法斯保全爵位之善道也  上报秦府事已屡有旨余该部酌议以闻
　　○狭西凤县大鼠有肉翅飞而害稼剖其腹贮黍粟一升
　　○乙亥  上视朝
　　○丙子兵部尚书赵彦言据山海关总兵马世龙塘报内称据回乡汉人供称奴酋做的西达子罗罗车三千余两传众牛鹿头目每家做西达子衣帽二顶件要借西达子路往喜峰看路臣等看得逆奴自得志辽东之后何尝一日忘西窥之心特以关门宿有重兵别图假道之谋今西虏彻去坐门夷人称兵挟赏戕杀我禆将而东虏造车制衣之报适至非二虏合谋窥伺以图一逞乎繇斯而知西虏之款不可恃也自强之策不可缓也今关门有南北官兵十三四万不为不多矣不知其技艺若何勇怯若何宜及时简选而布置之择其骁勇而敢战者某营某将为前锋某营某将为奇兵某营某将为援兵皆责之冲锋破敌勇往而直前又择其心坚而善守者某营某将为正兵守辎重某营某将守关门某营某将守某隘口皆责之画地固守效死而勿去务要事事安排得定不致闻警仓皇此分布兵马之当豫者一也昔辽广之失守繇人心之不固今关门三大将蓟镇三大将皆一时之人杰宜以一腔忠义感动大小将领之心皆如我之心又令诸将领各以一腔忠义感动中军千把以及哨总百总队长伍兵之心亦如我之心上下固结俾人人知忠君报国之义此固结人心之当豫者二也自有辽事以来人皆谓虏强我弱不知虏之必胜者胆壮而力强我之不及者胆怯而力弱也五大将当宣谕各官军大家奋勇力战共建奇功进而杀贼升赏立至是以舍死而得生退而畏虏阵前斩首反以偷生而致死虏人也我亦人也齐心戮力所向无前何狡虏之不可破此鼓舞胆力之当豫者三也山海一线之路固天设之险而三协各边界皆层峦叠嶂亦天之所以限华夷者中有水口空缺之处其处最冲某处次冲酌派兵马务令处处有备至喜峰口为入贡大路虏所垂涎今兵不满千何所恃以御敌合于通州调马步兵两营天津调马步兵两营各用两骁勇将官统领赴喜峰口防御听王威调遣分派既定各官兵昼夜严防时刻不容少懈一处溃防千里失守未可轻易视也又湏三协三大将躬行调度在中协则总兵王威移镇于喜峰口在西协则总兵孙祖寿移镇于古北口在东协则副将移驻于桃林界河口尝川驻守至明年二月终为止又于边外预握品窑赚坑安设蒺莉刺马枪地雷灭虏等炮层层密布处处周详虏虽强何能阑入此固守险隘之当豫者四也我欲知虏情全在哨探哨探尖夜不可寻尝泛差须择忠义智勇之士厚其身家十倍于营军仍给以衣物财货令结虏酋左右亲近之人虏之聚兵马尝在一月之前某夷统领某口入犯先期探报我得蚤知扼险堵截自难深入而哨探得实者即准首功升赏以励其后至蓟镇台兵始于戚继光创设皆义乌壮丁虏慑服而不敢动今因粮饷之厚改募北人成法尽废守望无人非白马关之警数十里烽燧不传亦可鉴已今当仍募南兵哨守庶有备而窥伺不生此哨探守台之当豫者五也奴兵正锐难以力争我兵未练当以计胜五大将各照派定兵马分定地方擐甲砺刃坚壁固垒站定必胜之著勿遽与交锋设疑以扰之多方以乱之使进不得战野无所掠顿困数日锐气渐衰必潜师东渡大将各挑选精锐分道并进击其情归勿轻视于一掷至关外之辽民众矣兵马多矣能战与守不可知傥有溃散情景岩关不免动摇合先预查宁前各屯堡有城池坚固粮糗充足及觉华岛可以保守无恙者酌量收歛其中固守勿战以待火兵堵截或有屯堡不能尽容者不妨从容收入关内毋得惊惶以安人心此坚壁清野之当豫者六也三表五饵自古不废惟在我之兵力强盛抚赏得法使虏有几分畏我之威而不敢挟有几分怀我之恩而不忍挟又有几分服我之操纵而不能挟旧赏不减新赏不增彼此相信内外谧宁斯中国之体尝尊献琛之期不爽此抚夷伐谋之当豫者七也法曰救远以击近毛文龙提孤军于海岛牵制奴酋已三年矣今出奇设伏屡获大捷亦奴之所深忌而思防者朝鲜权国事李倧以李珲通奴为名攘夺其位今请命天朝愿出力以报效合降敕谕一道发登莱抚臣差官捧赍至朝鲜先命李倧权管国事如中国郡王管理亲藩事例令发兵数万同毛文龙列营栅于附近海岛中不时出疑兵奇兵以扰奴又不时出虗著实著以乱奴密加哨探伺奴动静如有过河消息即捣老巢以攻其必救随机应变伸缩自如此海外牵制之当豫者八也得旨这所奏各款俱防边要务切实可行著督抚镇道各官悉心整顿毋得因循误事其李倧暂署国事著礼部即议妥具奏
  </div>
  <div class="pagination">
   <a href="明实录熹宗实录_page61.html">
    上一页
   </a>
   <span>
    ...
   </span>
   <a href="明实录熹宗实录_page57.html">
    57
   </a>
   <a href="明实录熹宗实录_page58.html">
    58
   </a>
   <a href="明实录熹宗实录_page59.html">
    59
   </a>
   <a href="明实录熹宗实录_page60.html">
    60
   </a>
   <a href="明实录熹宗实录_page61.html">
    61
   </a>
   <span class="current-page">
    62
   </span>
   <a href="明实录熹宗实录_page63.html">
    63
   </a>
   <a href="明实录熹宗实录_page64.html">
    64
   </a>
   <a href="明实录熹宗实录_page65.html">
    65
   </a>
   <a href="明实录熹宗实录_page66.html">
    66
   </a>
   <a href="明实录熹宗实录_page67.html">
    67
   </a>
   <span>
    ...
   </span>
   <a href="明实录熹宗实录_page63.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
