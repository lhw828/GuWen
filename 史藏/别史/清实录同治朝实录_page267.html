<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 267 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 267 页/共 505 页</h1>
    <div class="content">○壬寅。谕内阁、张亮基奏、道员明识大体。为守兼优。请开缺引见等语。贵州贵西道葆亨著开缺送部引见。　　

○谕军机大臣等、都兴阿奏、捦斩首逆。并筹边外防剿情形一摺。奉天孤山逆首王作幅。经副都统奕榕生捦正法。办理甚属认真。所有未尽余匪即著都兴阿饬令摉捕净尽。毋任漏网。该将军所筹边外防剿之方。颇为持重。惟时届冬令。草木雕落。若不乘时办理。则开春更难措手况富明阿已赴靠山屯。该将军拟出省会商。即著相机兴办。不可坐失事机。其与吉林派兵会哨之处。亦即举行。所称于梅河卡伦地方。作为总卡。由省拨兵二百名。驰赴该处驻扎。仍抽调坐卡官四员。兵一百四十名。分起梭巡。尚属妥协。著即照所议办理。另片奏、请留奕榕暂缓入觐等语。奕榕在奉有年。办事最为干练。现在该将军出边东行。锦州不可无大员镇摄。奕榕即著先行赴任。俟奉天无事。再行奏请陛见。以专责成。将此由五百里谕令知之。　　

○又谕、长善奏查阅营伍情形。并马贼逃散潜匿。仍出肆掠一摺。山海关等处。既经长善亲历各处。逐加校阅。即著严饬该管官。将马步各队勤加操练。不得有名无实如查有衰惫怠玩等情。并著随时惩办。以肃营伍。至奉天马贼被剿逃散回籍者仍复时出肆掠。丰玉蓟永各属。所在多有。亟应查拏净尽。以绝乱萌。著刘长佑严饬通永所属各州县文武员弁。密为查办。毋得稍事含混。致令潜藏滋事。又为地方之患。将此各谕令知之。　　

○又谕、张亮基奏、安南县汉回互讧。查办情形。贞丰回匪。攻陷兴义县城。旋经克复。并克复安平镇甯等城各摺片。安南县知县张铨、与署都司马金奎因所属勇丁口角启衅。辄敢纵令团首邱文墅等、将马金奎家赀眷属。肆行劫掳。以致马金奎乘闲纠集回众。入城仇杀。张铨又复弃城逃逸。为回众所戕。现经将县城克复。据马金奎声称仅止复仇并无叛逆情事。著张亮基妥为查办。固不可操之太急。亦不可失之宽纵。总须持平办理俾两造心服。尤须先行晓谕。解散党与。以期渐臻安谧。至贞丰回众。攻陷兴义县城现虽克复。惟此股回匪必须实力剿除。不可任其盘踞贞丰。蔓延句结。所有克复县城出力员弁兵勇。著查明酌保兴义府县两缺。著准其以钱埙兼署。镇甯安平定南各城。摉捕余匪。抚绥难民。增设守备诸事宜。该署抚当妥筹经理。将此由六百里谕令知之。　　

○命乌里雅苏台参赞大臣赛因诺颜贝勒锦丕勒多尔济在御前行走。扎萨克图汗贝勒图布钦扎木楚在乾清门行走　　

○命兵部尚书董恂、正黄旗汉军都统阿克敦布户部左侍郎谭廷襄、兵部右侍郎伊精阿、在紫禁城骑马。　　

○以奉天剿办各路股匪出力。赏头等侍卫沙克都林扎布巴图鲁名号。城守尉清凯等花翎。都司陈启栋等蓝翎。余加衔升叙开复有差。　　

○以贵州办理教案出力。予同知蔡兴槐等升叙有差。　　

○以贵州兴义县城被贼窜陷。旋即克复革同知陈聘儒职。仍留营　　

○以贵州镇甯安平暨定南汛各城被匪窜陷。旋即克复。赏副将彭万盛巴图鲁名号。运同卢廷燮都司汤志纯等花翎。同知屠翰等蓝翎复已革道员邓尔巽职。赏还勇号花翎。余升叙有差。革知县江煦和、游击熊起鹏职。仍留营。予阵亡都司杨洪光、守备祥应槐千总祝友松等祭葬世职加等。　　

○予贵州安南被戕署都司陶万顺祭葬世职加等。　　

○癸卯。谕军机大臣等、刑部奏、请饬严拏要犯一摺。据称据逆犯陈大即陈金玉又名陈＜?氵凤＞亭供称。该犯曾随宋景诗与官兵打仗逃至京南礼贤镇于姓家种地。本年五月有曾同该犯在贼营之杨三给伊送信。称说原籍冠县城村居住之韩玉得起意谋反。令伊至鄚州镇举事。因人少未敢举动。并供杨三、韩玉得、均籍隶冠县。杨三在本县鱼儿庄居住。现在直隶雄县笼窝稻窝一带地方。韩玉得现在冠县成村居住各等语。案关谋叛重情。亟应严拏究办。即著步军统领衙门、刘长佑、阎敬铭、各按所供住址。迅速派委员弁兵役。严密查拏。解交刑部讯办。毋任漏网。原摺著钞给阅看。将此各谕令知之。　　

○又谕、刘长佑奏、请将花马池驻扎直隶官兵全数撤回等语。畿辅地方紧要。现拟练兵设防。各标所存之兵。一经挑拨。则大小营汛。颇形空虚。甘省花马池。尚有直隶官兵二千名驻扎。现在甯灵一带。回众就抚。地方较为安静。无须多兵弹压著穆图善妥筹兼顾。将此项兵丁二千名。斟酌撤留情形。于直隶兵额无缺。亦于甘省防守不至贻误。方为周妥。原片著钞给阅看。将此由五百里谕令知之。　　

○又谕、官恒奏、拨米抵津。同知不为筹运。请旨饬运一摺。此项保定等处驻防俸饷米石。于东省漕粮内拨给。早已抵津。何以同知恩廉不肯领兑赴省分给。且有河道淤涸若从陆路转运须用制钱三千余串之语。未免意存刁难。保属兵丁苦累。自以关领本色。较有实惠。米已抵津。据官恒奏称、缺米兵丁。不愿折价。自系实在情形。而藩司批准折银散放。意见互相歧异。著刘长佑据实查明。酌量妥办。以资兵食。毋稍迁就原摺著钞给阅看。将此谕令知之。寻奏、津兑兵米。河涸难行。若改陆运。车脚等费实需制钱三千余串。该同知无款赔垫。委非故意刁难。至改放折色。始因旗丁急偪异常。变通办理。兹各兵丁情愿自筹陆运。应准照办。报闻。　　

○以湖北黄冈县捐输团练。永广学额四名　　

○乙巳。谕内阁、山东布政使丁宝桢前因发捻窜扰所辖境内未能助剿。降为四品顶带。比年以来。逆匪屡图东窜巡抚阎敬铭出省督剿。该藩司布置省城防守等事宜。均属妥协。尚知奋免。丁宝桢著加恩赏还二品顶带。　　

○又谕、前据张凯嵩奏、官军捣平山泽贼巢。据获贼供首逆孙芢广亦经焚死。当经谕令张凯嵩严查该逆实在下落。毋任漏网。兹据张凯嵩奏称、审度贼情。势必藏匿。复饬道员谭远琎等分投兜捕。九月二十三四等日。孙芢广于旺龙村等处节节潜逃。知府刘培一带兵偪进。该逆仍敢率党抗拒。官军抢上山坡。刺伤该逆扑地。捦解回城。经张凯嵩研鞫各情。该逆直认不讳。当将该逆及其子亚奉、逆党王恒照等、分别淩迟处死。并传首被害地方。以昭炯戒等语。孙逆倡乱多年。前于逆巢焚毁时。假装逸出。该抚分饬各军多番摉捕。将稽诛巨寇。明正典刑。尚足以快人心而舒众愤。该抚以前奏未实。自请议处。著加恩宽免。其镇安太平等处土匪。仍著张凯嵩督饬在事文武。实力剿洗。以清余孽。　　

○谕军机大臣等、曾国藩奏、补陈官军前在郓城等处追剿胜仗。汇报近日军情。因病吁请开缺。请暂行注销封爵。李鸿章奏、剿办捻股连日叠获胜仗情形各摺片。刘铭传、潘鼎新两军。九月闲在郓城等处尽力追贼。屡获胜仗。所有在事出力人员。著归入前案汇保。东西两路军情。业经刘蓉、李鸿章等奏报。与曾国藩所陈。大略相同。曾国藩令刘铭传、潘鼎新、张树珊、驰剿东路股匪。鲍超、刘秉璋、杨鼎勋、刘松山、专办西路股匪。本日据李鸿章奏、刘铭传等于丰县追剿。将任赖二逆截断。任向北窜。赖向东南。刘铭传复追贼至丰北之渠家寨。贼遂并入沛县湖团。李鸿章现檄刘铭传等约期会剿。即著督饬诸军。合力剿灭此股。以收夹击之功。西路贼股。已至同朝华阴节经降旨令鲍超入关。未知该提督现已行抵何处。曾国藩以该逆股到陕。无从觅食。数月后又将回窜。不知陕之朝邑韩城等处。尚多完善地方。且回匪盘踞泾州。时思回窜。陕境兵力单薄若无大支劲旅援应。恐捻回联成一片。关陇数千里之地。益遭蹂躏。为患滋深。著即严催该提督遵照连日所奉谕旨。取道入关。探贼所向。痛加剿洗勿再迁延干咎。刘秉璋等军。能否入陕。与鲍超一军互为声援。并著酌度调遣。内乡镇平等处。著李鹤年派兵严防回窜。郧西二竹一带。著官文曾国荃、督饬派出各军。妥为防剿。曾国荃应否至襄阳一带驻扎。以图迎剿并著酌量具奏。山西河防。前已谕令赵长龄督饬陈湜增兵防守。即著传谕该臬司。督率在防兵勇员弁。昼夜严防。如应调兵添勇。即当赶紧办理。毋惜小费而误大局。曾国藩以病未能痊。请开各缺。在营效力。另简钦差大臣。并请暂行注销封爵。览奏深用驰念。该大臣勋望夙著。积劳致疾。自系实情。著再赏假一个月。在营安心调理。钦差大臣关防。著李鸿章暂行署理。曾国藩俟调理就痊即行来京陛见以慰廑系。朝廷赏功之典。具有权衡。该大臣援古人自贬之义请暂行注销封爵。著无庸议。李鸿章接署钦差大臣。湘淮各军均归节制。必须迅将东股办竣。方可腾出兵力。专意西路即著通筹全局。妥为办理。应否移扎豫境适中之地。并著酌量奏闻。吴棠谅未起程。著专办徐淮一带防务。并派兵协剿窜入湖团股匪。俟此股众殄灭净尽。再行驰赴新任。张之万何时到淮。著将漕河各务认真经理。并督饬里下河各州县。严防窜匪入境。毋稍疏失。湖团地方。偪近东省。阎敬铭当派兵协剿。毋令阑入东境。仍随时筹办河防。不得稍有懈忽将此由六百里各谕令知之。　　

○又谕、穆图善奏、驰抵中卫。相机进剿。裁兵节饷。并请调西蒙克西克等军各摺片。马生彦、杨汶智、递禀投诚。恐其别有诡谋。著懔遵前旨。酌度情形如果真心悔罪。当先收缴马匹军械。方可择地分别安插。毋为该逆所绐。昨据刘蓉奏。捻匪由灵宝阌乡折由蒿峪小路。窜入华阴朝邑等处。雒南一路。又有贼马滋扰。甘省回匪。大股已踞泾州北原。分股窜至甯州属境。宜君白水三水各邑。均有逆回溃勇纷扰。陕省东西两路。同时吃紧。刘蓉势难兼顾。且该省兵力甚单。亦属不敷分布。穆图善现在中卫。自应先其所急。回顾陕省西路。即著该将军暂缓前赴兰州。仍与刘蓉悉心会商。先将陕甘毗连窜匪。迅图殄灭。如陕省兵力空虚。该将军所部。有无就近可以抽拨援应之处。并著相机调度。西蒙克西克、程兴烈等军。均经刘蓉调赴各路防剿。此时万难抽动。穆图善请调该二军赴甘之处。暂无庸议。靖远一带。贼氛麕集。穆图善此时又暂难赴省。所有镇远兰垣及靖远一带剿匪机宜。均著杨岳斌统筹兼顾。不可稍涉疏懈。甘军现须协助陕省。精锐右营及晋省官兵。能否裁撤之处。著穆图善、赵长龄、乔松年、刘蓉、会商办理。陕省东西两路军情。并近日如何布置。著乔松年、刘蓉、随时奏报以闻。甯夏满营兵丁。困苦异常。穆图善现裁精锐左营。腾出饷需。为挹彼注兹之计。嗣后赵长龄即将遣撤勇营饷银。抵拨甯夏满营兵饷。仍筹款补足每年应解十万两之数。毋令缺乏。将此由六百里各谕令知之。　　

○以御前侍卫穆腾阿署镶黄旗蒙古副都统。　　

○以热河平原建昌等处剿匪出力。予知县李继昭等升叙有差。　　

○追予江南水陆各营节次阵亡副将周盛武等一百十二员祭葬世职。　　

○丙午。谕军机大臣等、马新贻奏、开办海甯绕城石塘。绘图呈览一摺。海塘为东南农田要务。而海甯塘工。贴近城垣。尤关紧要。既据马新贻督饬道员陈璚等亲加履勘。自应赶紧兴办。所有海甯鱼鳞石工二百六十余丈。即照该抚所请。拣用旧石。如有不敷。设法采办。其建复坦水需用石槐桩木等件。务择坚料。以期经久。虽采办维艰。亦不可意存畏难。致涉草率。所需经费银二十四万两。准其照数动用。该抚即严饬陈璚等认真兴办。不得稍有偷减。傥该道等不能得力。并著严行参办。如或工料不能坚固。修城后未能经久。必将承修各员。著落赔补。并从重治罪。毋稍玩忽。将此由五百里谕令知之。　　

○以湖南布政使石赞清为太常寺卿。　　

○丁未。谕军机大臣等、成禄奏、官军攻剿肃州情形。请拨粮石。催解协饷军火各摺片。肃州一城。围攻日久。未能克复。历次进剿。斩获亦属寥寥。总兵杨广德又复力战阵亡。前据该提督奏称设法攻剿。旦夕克复此次又奏称贼势穷蹙。均系徒托空言。若再任意延误。惟该提督是问。其由肃城逸出股匪。并未截剿净尽。现由番地散逸。难保不复纠番党。回扰大营后路。成禄当慎加防范。毋稍疏虞。前据李鹤年奏称豫省勇丁。应募赴甘。未能得力。当经谕令成禄饬令丁文学赴甘。就地另募勇丁赴营。该提督所请催令丁文学在豫募勇之处。著毋庸议。王佐臣现随都兴阿在奉天摉剿余匪。未能赴甘。所请调往之佐领奎光。本日已有旨令该旗都统并兵部。饬令该员由驿前往成禄军营。知州淩振家、即著李鹤年饬令前赴肃州。听候成禄调遣。无庸在豫省等处募勇。肃州在营兵勇。天寒衣单。殊形困苦。著杨岳斌饬令甘凉肃所属。将分办之皮衣。赶紧办齐。该营需粮甚殷。并著杨岳斌于甘凉安肃就近州县本年额徵粮石内。分拨十余万石。交前敌粮台存储。并著杨岳斌添派精锐数营。迅赴肃州。以便成禄交替西行。成禄未起程以前仍当将肃州军务认真督办。克期克复若因循畏葸。不能攻克肃州又不能奋勇出关。任意逗遛。该提督自问当得何罪。肃州军火。采办甚难。每有停战待用之虞。著河南山东山西陕西湖北各督抚。将每月协济成禄军营火药铅丸各数千斤。议定数目。速行奏闻。即按月解交山西藩库。交成禄委员迎提至山东山西河南三省饷银。并经户部议定。已专拨李云麟军营应用。成禄月饷。即著官文、曾国荃、刘蓉、遵奉前谕。设法凑解。源源接济。毋稍缺乏。四川欠解该提督军饷甚多。且已停解新疆月饷。即著崇实、骆秉章、赶紧筹解成禄军营饷银数万两。不得藉词延宕。以上各处饷银。均著解交山西藩库。由成禄委员提解。署阜康令裕厚、既无畏逃情事。平日民情爱戴。著准其留于肃州军营。带团剿贼。戴罪自效。将此由五百里各谕令知之。　　

○又谕、福兴奏、筹办西征官兵驼只已齐。并陈大西路难于行走。德兴阿奏、访查大西路难行。及请饬察哈尔支放达尔济月饷各摺片。前因李云麟陈奏、取道大西路进兵。较为省便。是以允其所请。兹据该将军等查明。自为慎重军行起见。即著福兴、德兴阿、查明实在情形。或由台站。或由闲道行走。一面奏明。一面速催进发。务期迅捷。毋许模棱两可。藉词延缓。福兴办理西征驼只。较之例价。撙节甚多。颇为认真。所议疲□□穴□又□不堪留用。仍令该商缴价领回。亦尚周密。即著福兴咨明李云麟查照办理。直隶官兵应需锅帐等项。并著饬令归绥道赶紧制办。仍著刘长佑拨银归款。以清轇轕至参领达尔济所带马队。现在驻扎察哈尔听候调遣。所需月饷。著玉亮照数支给。以资饱腾。毋稍延缓。将此由五百里各谕令知之　　

○调贵州布政使兆琛为湖南布政使。以广西按察使严树森为贵州布政使广西桂平梧郁道佛尔国春为按察使。　　

○以直隶天津海防练兵出力。擢参将春霖以总兵官用。赏知府周家勋二品封典。守备岳树标等蓝翎。余加衔升叙开复有差。　　

○以山东水陆各营防河剿匪出力。赏总兵官赵三元一品封典道员王成谦、参将杨殿邦李炳武、都司杨长林、巴图鲁名号。道员潘骏文、守备李兆龙等花翎。盐大使卢朝弼等蓝翎。余加衔升叙开复有差。　　

○以勇队溃败。革甘肃参将杨德正职。仍留营。　　

○予甘肃肃州阵亡总兵官杨广德祭葬世职加等。　　

○予河南宝丰等处阵亡殉难监生张济川等绅民妇女八百七十七名口分别旌恤如例。并予建祠。　　

○戊申。予奉天各属阵亡殉难候选从九品邬廷秀等绅民妇女四百七十一员名口分别旌恤如例。　　

○己酉。谕内阁左宗棠、徐宗干奏、军需摊捐银两。恳恩免捐一摺。福建省捐摊各案。叠经该提督等奏请裁革。均已降旨允行。原以养民生而恤廉吏。兹据左宗棠等奏称、该省官吏。应摊剿办台匪张丙军需等款。自道光年闲起分年核扣。至同治五年止。计共未补银一百二十八万四千两零。各州县负此巨逋。或以后数十任代前人赔偿。或以亏累大重而营求调剂。或以那掩勒交而被参致屈。亏累太多。励廉无术。援案恳子免捐以清积累。自系实在情形。所有前项两案军需摊捐银两。著加恩免捐以示体恤。嗣后该省州县各官。既无摊捐之累。办公应稍从容。其各倍懔官方。驯致廉洁。该督抚等仍严饬所属实力整顿。不得另立名目。使各官吏有所藉口。以副朝廷兴廉恤吏之意。　　

○谕军机大臣等、左宗棠奏、筹办台湾吏事兵事。请责成该镇道等经理一摺。台湾一郡。远隔大洋。番民杂处。易启衅端现当生齿日繁。洋舶来往。尤宜加意整顿。以奠岩疆。该督以去闽在即。一切规画。未暇致详。请饬该镇道等妥办。具见实心。所陈台湾积弊。兵制则班戍之期已废。有册无兵。战船无一存者。而修费不减。吏事则官索陋规以取盈。民好械斗以争胜。锢习相沿。殊堪痛恨。该督拟复班兵旧章。三年更戍。复设道标。以重事权。申明镇兵归道察看之例。以互相维制。移修船之费。以制船巡洋。募练水兵。裁革陋规。别筹津贴。以资办公各条。均属因时制宜之策。总兵刘明灯、道员吴大廷、既据该督遴选派办。必须实力筹办。以挽颓风。不得以该督远行。玩忽于继。并著吴棠、徐宗干、随时督饬该镇道等认真厘剔。所有一切情形。或详由该督抚奏闻。或径由该镇道会衔陈奏。均著斟酌事之缓急缓急办理。生番既以不得内附为憾。自宜相机驾驭。羁縻弗绝。其社会储积等事。亦应绸缪未雨。及早兴办。吴棠未到任之先。英桂、徐宗干、责无旁贷。必当善成该督之志也。左宗棠另摺奏、厘定闽省各属进出款项。请将各厅县应徵地丁粮米等款数目。出示勒石。以杜浮取。提款筹补流摊。以祛官累。酌提税余。以充公费。所筹于吏治民生均属有益。即著照所请行其余一切未尽事宜。该督未起程以前。仍当随事规画。以臻周密。将此由五百里谕知英桂、左宗棠、吴棠、徐宗干、并传谕刘明灯、吴大廷知之。　　

○又谕、李鹤年奏请将不能约束兵丁之记名副都统先行革职查办一摺。管带吉林黑龙江马队官兵之记名副都统萨尼布。经李鹤年派令带队驻扎郑州。查出该官兵在防甚不安静。该记名副都统饰词力辩。情节支离复经查得该官兵等实有骚扰居民情事。行军以纪律为先。而统领责任綦重。似此漫无约束。且支饰强辩。更难保无纵容徇庇情事。萨尼布著先行革职。交李鹤年提省查办。将该员如何不能钤束兵丁之处。确切讯明据实严参。不得稍有回护。至所带官兵。即著并归杭州副都统善庆统带。以资钤束。将此谕令知之。寻奏、遵查该副都统尚无纵容徇庇情事。惟身为统领。未能加意钤束。咎无可辞。业经革职应无庸议。报闻。　　

○调福建福甯镇总兵官刘明灯为台湾镇总兵官。擢湖南抚标中军参将罗大春为福建福甯镇总兵官。　　

○庚戌。谕内阁蒋益澧奏、请将不职各员惩处一摺广东候补同知署徐闻县知县黎学箕、贪污狼藉无恶不作。候补同知黄奋庸、行同市侩。才具平庸。李灏、性情狡猾。舆论平常。钱埙。贪劣谬妄。操守不谨。署虎门同知候补同知汤炳玑、貌似有才。心实叵测。候补直隶州知州邱玉珊、嗜好颇重。声名最劣。候补知县陈义、操守平常。挟妓饮酒。程汝震、荒谬绝伦。任性妄为候补知县王瑞、嗜好甚深。委靡不振。均著一并革职。候补同知甘泽溥、举止轻浮。不堪造就。署乐昌县知县冯棫、居心巧诈。不洽舆情候补知县陈炽昌、声名平常。才具粗疏。薛士明、行止卑鄙。气质粗疏。程汝霖、懒惰昏庸。办事颟顸。署镇平县知县候补知县王绳浚、性情浮躁。难期操守。均著以府经历县丞降补。归部铨选。不准逗遛。广东嘉应州知州萨保年力就衰。庸懦无能。著即勒令休致。以整吏治而肃官方。　　

○谕军机大臣等、瑞麟、蒋益澧奏、江西土客械斗。客民悔罪投诚。给赀遣散。并拟移兵进剿五阬等处各摺片。广东肇属土客结衅十余年未能办理妥协。经瑞麟等扣留头目黄焕章等。该客众苍黄逃散。并解到匪头陈长青等五名。缴出器械。逃赴五阬等处。其余男妇二万余名。经瑞麟等给予川赀。饬赴高廉雷韶及广西等处安插。自因土客结仇已深。不能不分别遣散。俾免相寻启衅。惟高廉雷韶民风强悍。而广西土匪。尚未净尽。尤恐句结为患。当此安插之始。更宜为日久相安之计。著瑞麟、蒋益澧、张凯嵩随时妥商筹办。毋得稍涉大意。此次各营兵勇冒暑兴师。疫病甚多。徐文秀等现亦患病未痊。其勤劳军旅。甚可廑念。著瑞麟等妥为拊循。俾得休息。再行进剿五阬曹冲。以资得力。另片奏、客目黄焕章、韩端元、赏给功牌。暂留省城。俟数月后再行释回等语。黄焕章等虽系客目。并非谋叛可比。若材堪驱策。或即留营差遣。将来得力。给以千把总微秩。既可使客民感服。亦属易于钤束。著瑞麟等酌量办理瑞麟等另摺奏、粤东拐卖人口出洋之奸徒。请于审明后即行正法等语。所见甚是。此等奸徒。以诱拐人口出洋为渔利之计。其情罪实为可恶。著即照该督等所拟。于审明后为首斩决。为从绞决。由该督抚提勘后即行正法。以挽颓风。仍著将决过人犯三个月汇奏一次。以凭查核。其有情愿出口者。即照条约办理。无庸禁阻。瑞麟等又奏、遵查道员屠继烈等据实具陈等语。除周士俊、郑梦玉二员。交军机处存记。候旨录用外。其宋锡庚等二员。并著该督抚随时察看。如果出色。再行奏闻。道员屠继烈、著即送部引见。将此由五百里各谕令知之。　　

○补铸云南安甯晋甯嵩明等州知州、禄丰县知县、新兴州易门县等儒学、各印信条记。从总督劳崇光请也。　　

○以昏庸贪鄙。革广东道员冯镕、朱启文职。永不叙用。　　

○以江苏清淮防剿捻匪出力。赏总兵官罗时富一品封典。在籍郎中丁寿恒、游击王树标等花翎。县丞周延龄等蓝翎。余加衔开复升叙有差。　　

○以河南水陆官军击退窜匪出力。予总兵官宋庆以提督简放。赏副将李保林巴图鲁名号。游击郝永刚等花翎。余加衔升叙有差。　　

○以广东办理土客各匪完竣。赏总兵官李运荣从一品封典。副将郑绍忠、沉玉遂巴图鲁名号。道员梅启照花翎。副将徐文秀等加衔升叙有差。　　

○以贵州攻克下德明苗寨。并歼除大股援贼。赏知州李光燎花翎。予阵亡游击罗朝翰、守备何永泰千总陈玉彩、府经历张永绥等祭葬世职加等。　　

○辛亥。举行同治四年军政。湖广荐举官四员。罢软官一员。有疾官一员。分别议叙处分如例　　

○予浙江仁和等处殉难监生高慎先等绅民妇女一百六十三名口分别旌恤如例。　　

○追予直隶临洺关殉难同知周宪曾于死事地方暨原籍建立专祠。眷属幕友。一并附祀。　　

○句到江苏、山东、情实罪犯。停决江苏斩犯一人。山东斩犯三人。狡犯一人。余三十八人予句。　　

○壬子。谕军机大臣等、前因闽省设厂制造轮船。谕令沈葆桢帮同该省督抚等悉心区画。嗣据左宗棠奏、请派重臣总理船政。复谕令沈葆桢总司其事。与英桂、吴棠徐宗干会商办理兹据左宗棠奏、该抚两次呈称、以丁忧人员不应与闻政事。如奉旨饬办。亦必俟明年六月服阕后。始敢任事。其未释服以前。遇有咨奏事件。请由督抚臣代为咨奏等语。制造轮船一节。关系中外。事更重于金革。岂得以引避为辞沈葆桢办事认真。著仍遵前旨总司其事。一切应办事宜。均著英桂、左宗棠、吴棠、徐宗干、与沈葆桢随时会商办理署藩司周开锡、即著与道员胡光墉、一并交沈葆桢差遣。惟既据该前抚呈称现未服阕。未敢公然任事即著俯顺所请。未释服以前。遇有应行陈奏事件由沈葆桢知会该督抚代为具奏。一俟服阕。仍著会同该省督抚联衔奏事。以重事权。其购买机器等项。共需银十三万三千八百余两。著照左宗堂所筹。先行动款应付。以便兴办。将此由五百里各谕令知之。　　

</div>
    <div class="pagination">
<a href="清实录同治朝实录_page266.html">上一页</a><span>...</span><a href="清实录同治朝实录_page262.html">262</a><a href="清实录同治朝实录_page263.html">263</a><a href="清实录同治朝实录_page264.html">264</a><a href="清实录同治朝实录_page265.html">265</a><a href="清实录同治朝实录_page266.html">266</a><span class="current-page">267</span><a href="清实录同治朝实录_page268.html">268</a><a href="清实录同治朝实录_page269.html">269</a><a href="清实录同治朝实录_page270.html">270</a><a href="清实录同治朝实录_page271.html">271</a><a href="清实录同治朝实录_page272.html">272</a><span>...</span><a href="清实录同治朝实录_page268.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
