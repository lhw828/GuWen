<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 137 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 137 页/共 523 页</h1>
    <div class="content">
○丙寅。秋分。夕月于西郊。遣质郡王绵庆、恭代行礼。　　

○上行围。　　

○缓徵湖北江夏、咸宁、嘉鱼、崇阳、通山、汉阳、黄陂、孝感、安陆、云梦、应城、武昌、蒲圻、兴国、大冶、黄冈、蕲、黄梅、广济、麻城、罗田、黄安、荆门、汉川、潜江、公安、江陵、松滋、监利、三十州县、旱灾水灾新旧额赋漕粮有差。　　

○丁卯。上行围。　　

○是日。驻跸伊绵沟御营。　　

○戊辰。上行围。　　

○谕内阁、前因直隶景州、河闲一带蝗孽滋生。该处与山东境壤毗连。朕即虑及东省不免亦有飞蝗。当经降旨询问和宁。谕令详查具奏。并于和宁摺内再三批示。且令熊枚于查勘直隶蝗虫至河闲地方时。寄知和宁一体查办。而和宁覆奏摺内。祇称济宁、金乡等州县。闲有飞蝗。不伤禾稼。复经降旨严饬确查。和宁仍不行据实奏闻。迨和宁解任后。即令新任巡抚祖之望、覆加查勘。兹据祖之望奏到济南、泰安、沂州、东昌、济宁等府州属五十余州县。均被蝗灾。是山东全省。被蝗处所竟有十之六七。如此重灾。殊深恻悯。和宁身任巡抚。即因地方官不行申报。漫无觉察。已属形同木偶。及经朕严询批谕。和宁竟毫不知畏惧。如终回护。则是有心讳匿。封疆大吏。于此等民瘼攸关之事。竟敢视同膜外。实属辜恩溺职。和宁前于金乡县皂孙冒考一案。并不遵旨提讯。其咎止于袒庇。至匿蝗不报。其罪更重。仅予罢斥。不足蔽辜。和宁前已降旨革职。著发往乌噜木齐。自备资斧效力赎罪。　　

○命添设副都统一员。驻劄唐三营。专管围场事务。调镶白旗满洲副都统台费荫、为新设围场副都统。镶黄旗汉军副都统苏楞额、为镶白旗满洲副都统。以副都统衔富僧德、为镶黄旗汉军副都统。　　

○缓徵山东德、长清、聊城、堂邑、博平、清平、高唐、恩、茌平、东阿、临清、武城、邱、夏津、禹城、平原、陵、德平、泰安、曲阜、峄、宁阳、泗水、费、兰山、郯城、历城、章邱、邹平、齐河、齐东、济阳、临邑、莱芜、新泰、东平、肥城、平阴、惠民、商河、乐陵、海丰、青城、阳信、滨、滋阳、滕、阳谷、馆陶、沂水、蒙阴、济宁、金乡、鱼台、长山、博兴、乐安、五十七州县、东昌、德州、二卫、蝗灾本年糟粮额赋有差。　　

○是日。驻跸伊绵沟口御营。　　

○是月。河南巡抚马慧裕奏、川陕楚贼匪埽除将尽。豫省江防乡勇。必须于官兵未彻之前。先彻方妥。得旨、所办俱合机宜。先彻勇。后彻兵。实为最得肯綮。总不宜太骤。缓彻尤妙。　　

○山东巡抚祖之望奏谢、得旨、山东西连畿辅。东接海滨。民风刚劲。颇不易治。惟事事秉公。悉心妥办。遇词讼虚心断理。遇灾荒尽力抚恤。慎防属员欺蔽。严察家人生事。勿回护己非。勿视民如草。则大端既备。思过半矣。勉之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百三　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆七年。壬戌。九月。己巳朔。上行围。　　

○谕军机大臣等、方维甸奏称、彻豫省西路防兵。酌移江岸。先将防江乡勇全裁等语所办未妥。莫如声称陕省余匪。渐就肃清。无须豫兵防堵。惟楚省余匪。恐其窜入。现拟移防江岸。俾乡勇闻知。安之若素。俟官兵到后。将乡勇略加资遣。可无他虑。至田永秱、常林、二员内。应令何人移驻之处。著马慧裕酌量饬知。方维甸系属藩司。此时贼踪甚远。俟该镇带兵到彼后。即可回省任事。　　

○实授颜检为直隶总督。　　

○增广东新安县客藉童生文武学额各二名。从总督吉庆请也。　　

○是日。驻跸案巴究沟口御营。　　

○庚午上行围。　　

○是日。驻跸乌兰哈达南御营。　　

○辛未。上行围。　　

○谕内阁、富俊好更张故事。即如请将回疆市钱官定额数一案。奏请三次。俱经部驳。甚属执谬。看来于回疆参赞大臣之任。不甚相宜。富俊著调往叶尔羌办事托津、著赏给副都统衔。并赏戴花翎。作为喀什噶尔参赞大臣。　　

○又谕、阿迪斯糊涂无能。将伊留于伊犁。亦属无用。著加恩调回。充当侍卫差使。所遗原缺。著加恩赏给明安、蓝翎侍卫。作为领队大臣。明安从前在步军统领任内。于拏获袁锡等赌斗鹌鹑一案。虽未奏办。但伊未敢受贿。反为鄂罗锡叶勒图中饱。明安特堕其术中耳。伊平时骑射。尚属可观。于伊犁领队大臣之任。亦属相宜。著松筠将明安善为教导鄂罗锡叶勒图人甚卑鄙。明安等一案。皆系伊诈索袁锡。而又欺哄明安所致。甚属不堪今既至伊犁。松筠须严加约束。再阿迪斯之子那彦瞻、从前亦因赌钱讹诈。发往伊犁交与阿迪斯教管。今业经施恩将阿迪斯调回。那彦瞻品行卑鄙松筠须严加管束。　　

○谕军机大臣等、现在额勒登保移师赴楚。自应由二竹行走。该处余匪。正可顺道搜剿。伊与德楞泰、素本和衷。当悉心商酌。视何处紧要。即向何处上紧剿办。或分或合。朕亦不为遥制。务于月内一律肃清。至额勒登保业经赴楚。惠龄系陕甘总督。所有剿捕零匪事宜。均系伊分内之事。当转饬杨遇春等、将余匪歼除。严防边界。其陕省军务。自应由惠龄具奏。著传知将军兴奎等。将剿办情形。随时汇报该督。无庸纷纷陈奏。将来陕境全清。亦应由惠龄专摺奏报也。将此各谕令知之。　　

○德楞泰奏鲍家山攻破首逆蒲添宝贼巢出力将弁赏索伦总管福登阿、副都统衔都司杨正雄、守备高星文、防御福精阿骁骑校西尔金保、花翎千总赵浩等、蓝翎。防御扎呼岱等、升擢有差。　　

○又奏、随营出力文员。赏知府积朗阿、花翎。余升叙有差。　　

○是日。驻跸伊逊河东御营。　　

○壬申。上行围。　　

○谕内阁、据王宁＜火阜＞条奏军营事宜。及请除直省壅蔽之敝□大。并部院修改条例之方一摺其所称请明降谕旨。许各股贼匪。能歼贼自赎者。尽贳其罪。则贼匪相率求生。非降即散等语。原属可行。此等邪匪滋事。祇系内地乱民何忍概予诛夷。早经节次降旨。凡有脱身贼队悔罪投诚者。无不宽其一线。谆谆训谕。不啻至再至三而贼匪投出者。殊觉寥寥即近日大局业经戡定。闲有自贼中投首者亦俱免死安插。原期剿抚兼施。多全民命又何待该御史于此时始行议及耶。至所称乡勇团练中为首之人。既能倡众团结。自必微有魁桀之才。请密敕查核造册。分别文武。授以佐杂偏裨之任等语。剿办教匪以来。凡乡勇团练中有能杀贼立功者。一经奏闻即给予职衔顶带。其有愿出仕者。原准录用以奖劳绩现当大功将蒇。各路乡勇俱以次裁彻。给资遣送若不论其曾否立功辄将为首义民纷纷查核遴选授官有是理乎。安置乡勇之法无过分给叛产绝产及食粮充伍二条。亦经屡次谕令该督抚妥为筹办。但此项田产无多。既难遍及而情愿入伍者。昨据陕省督抚奏闻、现彻之二千四百名乡勇内。祇有十数名。可见伊等于营伍当差。皆非本愿。亦不能强以所难。此时各路乡勇。陆续裁彻。均能安静归乡。各谋生计。又所称外省壅蔽积习固结而不可破。即近日之贵州、广东、山东、各大案无一发自督抚者。请嗣后于各省事有可疑。特交司道办理等语。外省壅蔽积习原难尽免但祇当随案惩办。如近日贵州、广东山东各案。皆该督抚自干咎戾之事。岂肯由己发觉。然或经朕特加访察。或别经控告俱已彻底究办亦未尝任其壅蔽。若如该御史所奏遇有可疑之事特交两司各道员查办试思督抚尚不可恃而司道岂皆可信之人况道员中朕从未识面者甚多。即召见一两次又何足凭焉有倚任反重于督抚之理朕推诚待督抚。尚有负恩之人若待之先不以诚。权术驭下更不可问矣且督抚如果有不公不法之事。除两司例准奏事外。近年又特准道员具摺陈奏。即府县以下。亦有直揭部科之例。然国家＜闲＞任封疆。若遇事辄疑。转交伊所属之员查办。成何体制。至修改则例。每定一条。期与全例不相牵碍。方可久远遵行历来皆应如此办理更不必该御史列款条奏也。　　

○是日驻跸六道河御营。　　

○癸酉。上赐蒙古王、贝勒、贝子公额驸、台吉等食。　　

○谕军机大臣等、吉庆奏酌调官兵。剿捕博罗县匪徒一摺。该县民人陈烂屐四、胆敢纠结会匪一万余人。以红布包头。潜出抢掳其博罗所属之石湾善政司等处。亦有匪徒滋扰。自应调兵剿捕经吉庆派副将李汉升等、前往搜拏有匪徒千余迎敌。抗拒官兵竟系谋为不轨不法已极必须趁其初起之时。立即扑灭。方不至蔓延为患。据称聚集山内。未经窜散。现调兵丁已有五千名。务须先将山口堵住。周围分布。奋力进攻。无难就地歼灭。傥稍有迟延。致匪徒乘闲散出。不但焚掠村庄。易滋裹胁。且广东别属。多有会匪。设闻风接应。关系非小。吉庆当一面督率进攻。一面广为晓谕。使该匪等自行解散。更可迅速完事将此传谕知之。　　

○调广东高廉镇总兵官张志林、为四川建昌镇总兵官。建昌镇总兵官许文谟为高廉镇总兵官。　　

○是日。驻跸张三营行宫。　　

○甲戌。定蒙古留孤养亲例。谕内阁、据宜兴将盗马贼犯班扎尔吉哩特等、定拟具奏一摺。夹片内称为从之贼犯扎穆延棍布扎普、本系孤子。可否援引刑律。将扎穆延棍布扎普留养之处请旨等语。蒙古律例。并无孤子养亲之例。从前盗马为从之贼推伯斯、定拟绞罪。前任参赞大臣策拔克、援引刑律。以推伯斯系孤子。奏请留养。其时朕以中外臣仆。视为一体。特恩准行。今宜兴又以扎穆延棍布扎普、系属孤子。亦请援引刑律。将扎穆延棍布扎普留养。著交宜兴饬令该扎萨克旗下佐领。切实查明。取具甘结。如果是实。扎穆延棍布扎普、即著施恩亦准留养。仍交该部于蒙古律例内。亦增入留孤养亲之条。嗣后凡蒙古拟罪。即照新例办理。无庸逐案请旨但留孤养亲之例。本系国家法外逾格之恩。刑律凡有呈报孤子者。务须切实查明。由该族长并该管官员等、均出具甘结、方准照例办理留养。今蒙古律例。既亦增入此例。即咨行承办蒙古刑名各该处。嗣后凡蒙古内有犯法呈报孤子者。务饬令该扎萨克旗下佐领切实查明。取具甘结再照例办理。若稽查不明。即朦混办理。则徒使奸徒儌幸。反不能示朕一体轸恤中外臣仆法外施恩之至意矣将此通谕知之。　　

○户部议准、浙江巡抚阮元疏报上虞县、开垦水田二百七十三顷六十九亩有奇。照例升科从之。　　

○赏看守张三营等六处行宫弁兵半月钱粮。　　

○是日。驻跸波罗河屯行宫。　　

○乙亥。谕内阁、御史瞿曾辑条奏、请将秋朝审时大学士九卿科道签商各案。无论改实改缓。俱由三法司核议定拟准驳。奏明请旨一摺。秋谳大典。令大学士九卿科道公同会议。原以重人命而昭钦恤向来遇有改缓改实之案刑部于进呈黄册、及题本内。叙明改拟缘由。朕披阅时即可核其情节。至大学士九卿科道等、签出各条。经刑部酌核可否准行之后。仍须众议佥同。方成定谳。若大学士九卿科道等、以部议尚未允协。原准其另议陈奏。候朕裁夺。今该御史欲请将签商各案。无论改实改缓。逐案开单胪列具奏。朕日理万几。若一一俱待亲定九卿所商之签实非政体岂不徒滋烦扰。至所称缓决各案久经刑部题明定案在前之语该御史于秋谳事宜。全未深悉外省题奏各案刑部先核其情节援例随案定拟具题。其分别应实应缓之处。均俟秋朝审时酌定。于大学士九卿科道会议后。始将情实人犯。缮册进呈。其缓决之案。另疏具题。岂有刑部先行题定之事。惟所称秋审册籍。迟至会议一二日前。始行分送。不暇详阅请定于十数日前送阅一节。尚属可行嗣后此项册籍。著该部饬司于秋朝审上班数日前。分送大学士九卿科道。以便伊等细心研勘用昭详慎。。　　

○裁热河围场总管缺。以其衙署为新设副都统衙署。　　

○调云南临元镇总兵官张玉龙、为鹤丽镇总兵官。鹤丽镇总兵官蒲尚佐、为临元镇总兵官。　　

○赏广宁门外普济堂煮赈小米三百石。　　

○是日。驻跸中关行宫。　　

○丙子。以正白旗护军统领成宽、为右翼前锋统领。。　　

○免江西新城县、被水田地一百二十三顷有奇本年额赋。　　

○是日。驻跸避暑山庄。至己卯皆如之。　　

○丁丑。以安徽布政使福庆、为贵州巡抚。江苏按察使阿林保、为安徽布政使调湖南按察使李亨特、为江苏按察使。以湖南岳常澧道韩崶、为按察使。解任贵州布政使百龄、仍署原官。　　

○以故广西太平府属万承土知州许天爵子修仁、袭职。　　

</div>
    <div class="pagination">
<a href="清实录嘉庆朝实录_page136.html">上一页</a><span>...</span><a href="清实录嘉庆朝实录_page132.html">132</a><a href="清实录嘉庆朝实录_page133.html">133</a><a href="清实录嘉庆朝实录_page134.html">134</a><a href="清实录嘉庆朝实录_page135.html">135</a><a href="清实录嘉庆朝实录_page136.html">136</a><span class="current-page">137</span><a href="清实录嘉庆朝实录_page138.html">138</a><a href="清实录嘉庆朝实录_page139.html">139</a><a href="清实录嘉庆朝实录_page140.html">140</a><a href="清实录嘉庆朝实录_page141.html">141</a><a href="清实录嘉庆朝实录_page142.html">142</a><span>...</span><a href="清实录嘉庆朝实录_page138.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
