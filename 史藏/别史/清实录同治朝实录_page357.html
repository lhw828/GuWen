<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 357 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 357 页/共 505 页
  </h1>
  <div class="content">
   ○遣惇亲王奕誴诣时应宫。恭亲王奕?诣昭显庙。醇郡王奕譞诣宣仁庙。孚郡王奕譓诣凝和庙。拈香。　　

○壬戌。谕军机大臣等、福济锡纶奏、哈萨克杀贼获胜筹办分安厄鲁特人众。暨安置索伦各摺片。布伦托海叛民。杀害哈萨克多人。哈萨克率众寻仇。遂将叛民围杀福济等现与奎昌等商酌拨给火药等件。助其攻击。即著饬令该郡王淩扎楝鲁普、转饬该头目等戮力进攻。迅将叛民尽数殄灭。朝廷必立予恩施。奖其义愤。现在哈萨克既与贼交恶。围攻贼营。布伦托海地方。事有转机。福济等前请调哈密巴里坤兵勇。应否即行停止。即著相度机宜。知照文麟、伊勒屯、何琯办理。至厄鲁特人众尚多。聚之一方。不如散之各处。自系实情。福济等拟于科城之杜尔伯特地方。量为安插。再于乌里雅苏台库伦所属喀尔喀等四爱曼内。定地分置。即著奎昌、明瑶、调令棍布扎普赴科。面为开导。令其酌量杜尔伯特地方。可以安置若干户。责成该王妥为经理。其余人众。即在车臣赛因诺颜图谢图扎萨克图等四爱曼内安置。著麟兴、荣全、锦丕勒多尔济、张廷岳、阿尔塔什达、各饬该旗汗王等遵照办理。不得互相推诿此项人众安插得所。即各归该管大臣随时约束。一切未尽事宜。著麟兴、奎昌、张廷岳等、会商福济等悉心筹画。务臻妥协。至阿勒台山南。既有现成陇亩。地多闲旷。可以安插索伦人众。著福济等斟酌情形。妥速筹办一面咨商麟兴等。将厄鲁特人众赶紧分布。免与索伦杂居一处。滋生事端。将此由五百里谕知麟兴、荣全锦丕勒多尔济、奎昌、明瑶、福济、锡纶、文麟、张廷岳、阿尔塔什达、伊勒屯、并传谕何琯知之。　　

○命普济堂功德林煮赈展期两月。　　

○癸亥。谕内阁、御史袁方城奏、请整饬吏治一摺。近来参革人员。往往以军营为捷径。夤缘保举。开复之后。难免故态复萌。不可不严加甄核。著各直省督抚于此项人员。留心察看。傥有劣迹。即行从严参劾。统兵大臣。亦不得将参革之员滥行留营。以杜幸进。州县为亲民之官。凡实缺人员必当久于其任。方能洞悉民情。藉资整顿。各该督抚毋得存调剂之见。率行更换。至文员蒙捐本籍。果有此弊。实属不成事体。著各直省督抚晓谕所属。如有此等人员。准其自行检举。改归他省。傥始终蒙混。一经发觉即行从重惩办。司道与属员拜认师生。向干例禁。惟陋习相沿。难保必无此弊。著各该督抚随时访察。严行禁止。毋稍徇庇。前因军务方殷。各该地方官拏获匪徒。即行就地正法。原属一时权宜之计。除现有军务地方仍准照办外。其业经肃清省分。遇有获案要犯。著仍照旧章。详由该管上司覆核办理。以重人命。从前各州县设有防堵公局。本以保卫地方。现在军务已平省分。原设防堵之局。未尽裁撤。地方官与局绅假公济私。在所不免。著该督抚即行查明概行裁撤以省扰累。　　

○以正红旗满洲都统景寿署镶白旗蒙古都统。前任广州汉军副都统成明署镶白旗满洲副都统。头等侍卫忠德署镶黄旗蒙古副都统。正红旗蒙古副都统宝珣暂署正白旗满洲副都统。　　

○以正红旗汉军副都统希元署右翼前锋统领。　　

○以河南开归陈许道绍諴为按察使。　　

○旌表守正捐躯河南卢氏县民女李随英。　　

○甲子。谕内阁、工部奏、风闻司员身家不清。请饬查明以清流品一摺。工部捐纳郎中刘文钟、其祖曾充粤海关衙门门丁。署中司员羞与为伍。该郎中籍隶大兴。是否身家不清。即著顺天府府尹督饬大兴县知县确切查明。据实具奏。毋许稍有含混。以重流品而肃官方。　　

○恭亲王等奏、现办大婚典礼。大清门以内经由各门座。应否修饰。得旨、届时俱行清道。毋庸油饰彩画。亦不必派员查勘。　　

○予福建浦城阵亡举人许观成赏恤如例。　　

○抚恤琉球国遭风难夷如例。　　

○乙丑。谕内阁、景丰奏、拏获偷盗内库银两要犯。请交部审办一摺。护军松淩偷盗内库银两。逃至密云县境。经佐领荣寿等访获。亟应严行讯究。即著景丰妥派员役将该犯解送刑部。严行审讯。按律惩办。佐领荣寿等三员。缉捕尚属出力。均著交部议叙。　　

○谕军机大臣等、彭玉麟奏、遵筹水师分汛事宜。布置周妥。再行回籍一摺。长江水师关系东南大局。彭玉麟于交代后不即回籍。拟赴江浙就医。仍回长江周历劝勉。具见悃忱。深堪嘉尚。该侍郎在江上十余年。气体日衰。朝廷不忍遽拂其意。准其回籍。第无重臣督率。易于废弛。仍著彭玉麟于假满后懔遵前旨。前赴江皖择地驻扎。以资控制。黄翼升接任后。当念创始艰难。新旧交代之际。尤为勤惰之所乘除。务须振作精神。力图报称。不可稍涉疏懈。其有应行补救更张之处。并著李鸿章、马新贻、丁日昌、刘昆、刘坤一、吴坤修、文辉、随时会商黄翼升悉心酌度。请旨办理。以期日久不至废坠。将此由四百里谕知李鸿章、彭玉麟、马新贻、丁日昌、刘坤一、刘昆、黄翼升、并传谕吴坤修、文辉知之。　　

○又谕、穆图善奏、收复肃州大概情形。请将出力员弁奖励。并钞录肃州回目原禀。暨遵绘地图。附陈甘省兵势贼情饷事。拟由川省招募兵勇。请饬成禄自设粮台。金顺回驻花定各摺片。所陈收复肃城情形。与成禄前奏大略相同。前谕杨占鳌随同成禄出关剿贼。惟现在肃城新复。一切善后事宜。亟须布置该署督即饬杨占鳌暂驻肃州。会同该镇道等悉心筹办。毋令再生事端。甘州金塔等处匪踪未净。并著该署督饬令李守愚等相机布置。以靖地方。至回目禀内所称。沙洲口外各回民奉乌噜木齐妥老阿浑送书来肃。寄来帅印二颗。其中有无别项情弊。成禄现在出关即著就近查明斟酌办理。其余禀?各情。亦著穆图善随时体察。以消反侧。成禄统军西行。本无定所。应于何地安设粮台便于呼应之处。仍著该提督自行派员督办。该军应需粮饷。著左宗棠于拨给甘饷内。分筹该军的饷数成。毋令缺乏。穆图善亦当于甘饷解到时。按照左宗棠所筹成数。径解成禄粮台。不可意存歧视。四川等省每年应协成禄粮台。即著户部查照原拨省分。迅速咨催前解。金顺现已移扎定边花马池一带。即著督率所部兵勇。实力防守。遏贼东趋。磴口粮台是否被回匪全抢。著左宗棠、库克吉泰、穆图善、定安、郑敦谨、刘典、查明实在情形具奏。委员乌勒西布等下落。并著穆图善饬员查办。甘省兵勇缺额太多。由四川招募兵勇。能否得力。粮饷能否接济。著该署督酌度办理。甘民困苦已极。该署督自当妥筹良策。用就敉平。不得以饷绌兵单马辞。稍存诿卸。左宗棠已行抵乾州。于甘省情形知之较易。该署督便可将兵势贼情。彼此和衷商办。迅奏廓清。以纾廑系。穆图善奏磴口粮台被抢片。著钞给左宗棠、库克吉泰、定安、郑敦谨、刘典阅看。将此由六百里各谕令知之。　　

○命都察院左都御史毛昶熙、仓场侍郎衍秀、前往天津验收海运漕粮。户部右侍郎延煦、前往通州会同仓场侍郎毕道远办理验收事宜。　　

○以甘肃克复洮州厅城。并攻拔官堡贼巢出力。赏总兵官荣立茂、郑开发、一品封典。副将吴康达、刘天云、参将李华锦、黄泽峰、余瑞义、杜学凯、游击李大成、管得发、巴图鲁名号。都司姚举等花翎。千总王兴等蓝翎。余加衔升叙开复有差。　　

○以克复甘肃肃州城。予县丞杜辅臣以知县用。并赏同知衔。花翎。余加衔升叙有差。　　

○追予江苏各属阵亡殉难候选通判陶泽煊等绅民妇女二千八百五十八员名口分别旌恤如例。　　

○拨湖北火药二万斤。火绳五千盘。铅丸五千斤。解赴甯夏将军穆图善军营备用。　　

○丙寅。清明节。上诣奉先殿寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○以神灵显应。加山东东海孝妇祠封号曰诚感。　　

○丁卯。谕军机大臣等、前据左宗棠奏请于陕甘饷项外专款指拨西征实饷。当交户部议奏。兹据该部奏称、各省专协左宗棠、刘典、穆图善、军营月饷皆同治六年以前奏定数目。此外另协之款。如指拨洋税一百万两。接济左宗棠军饷。及刘松山郭宝昌协饷。尚不在内。本年二月闲添拨安徽等七省厘金三百万两。原系归并核议。令各省转解左宗棠军营兑收。酌协陕甘两省之用。未便另分西征实饷等语。各省报解协饷。迟速多寡难免参差。若必区定协饷界限。彼此不能通融。则各路军营饷需。必至此绌彼盈。中多轩轾。左宗棠总统师干。陕甘两省皆该大臣管辖。自应将两省军需。通盘区画。随时匀拨接济。不必强分界限。亦毋庸稍避嫌疑。嗣后各省关前后奉拨陕甘军饷。除专解穆图善军营及秦州银每年一百二十万两仍解甘肃外。其原拨左宗棠协饷每年三百三十余万两。刘典协饷每年六十万两。及本年添拨各省厘金三百万两。均仍由左宗棠兑收。以一事权。该大臣务将各军一切饷需。酌量缓急拨济。并分助甘肃之用。不得置穆图善军营于不顾。至各该省关原拨陕甘两省各路军营饷项。及安徽等七省本年添拨陕甘军饷银两。著户部咨催各该省力筹报解。傥任意延欠。即由该部指名严参。原摺著钞给左宗棠阅看。至郭宝昌一军月饷不敷。已照户部所议。谕令吴坤修、郑敦谨、按月筹解。该大臣当督饬郭宝昌奋勉图功。毋得糜饷老师。是为至要。将此由五百里各谕令知之。　　

○又谕、前据左宗棠奏、西征皖军月饷参差。请饬安徽添拨。当谕令户部议奏。兹据奏称、郭宝昌一军。马步共十七营。照楚军营制每月需银五万一千两。除山西原拨一万两。皖省筹解二万五千两。湖南原拨未解之款。业经该省奏明停止。仍由皖省筹解银五千两外。每月尚短银一万一千两。请饬安徽再行添拨等语。将士同营异饷。彼此相形。恐酿衅端。自系实在情形。著吴坤修在于厘金捐输项下。每月再添拨郭宝昌军饷银一万一千两。连前拨二万五千两。原拨湖南改由皖省筹解银五千两。共银四万一千两。按月如数筹措。一并解交郭宝昌军营。毋令稍有缺乏。山西月协该军营一万两。著郑敦谨源源筹解。俾济军食。原摺著钞给吴坤修阅看。将此由五百里谕知郑敦谨、并传谕吴坤修知之。　　

○又谕、前因麟兴等奏、请拨部库银两。并催各省应解新疆协饷。当令户部速议具奏。兹据奏称、各省应解新疆月饷。曾于山西欠款内提银八万两。山东欠款内提银十二万两。河南欠款内提银十万两。迄今仅据山西解过银三万两。其余均未报解。新疆各城军务紧急。待饷孔殷。设有贻误。哗溃堪虞。著郑敦谨、丁宝桢、李鹤年、文彬、迅将上年奏提之三十万两。赶紧埽数解清。毋再延缓。至直隶山西山东河南四省应解新疆月饷。著曾国藩等饬令各该藩司自本年正月起按月筹解。不得再行短欠。其旧欠之款。每月尚能筹解若干。并著自行酌核据实覆奏。傥再诿卸拖延。置西饷于不顾。即著户部指名严参。至巴里坤哈密等处。现赴乌城领饷。嗷嗷待哺。系属实情即著户部先行借拨银二十万两。由顺天府遴派妥员迅速递解乌里雅苏台。由麟兴等酌量分拨各城。文麟伊勒屯等于饷银到时。均匀支放。以拯饥军。至此次部库借拨之款。即在山西河南山东欠解新疆协饷项下划解部库。以清款目。山西山东各划银七万两。河南划银六万两。著郑敦谨丁宝桢李鹤年文彬迅速划拨。限五月节前埽数解部。毋得稍有蒂欠。原摺著钞给郑敦谨、丁宝桢、李鹤年、文彬阅看。将此由五百里谕知曾国藩、麟兴、荣全、锦丕勒多尔济、郑敦谨、丁宝桢、李鹤年、文麟、景廉、伊勒屯、并传谕文彬、何琯知之。　　

○予甘肃甯夏合门殉难候选县丞毕庆云、文生张玉树、二家男妇四十二员名口分别旌恤加等。　　

○追予四川各属阵亡殉难绅民赵荣奇等暨妇女一千二百九十五名口分别旌恤如例。　　

○戊辰。孝昭仁皇后忌辰。遣官祭景陵。　　

○谕军机大臣等、金顺奏、绥德营勇猝变。盘踞州城。现饬所部严加备戒。并请饬山西巡抚调军扼扎军渡一带。请将玩误军粮之知州摘顶各摺片。据称驻扎绥属新店之老湘四营兵变。攻入州城。成守陈牧不知去向。该逆勇并抢去成信军饷银数万。其义合两营亦同时生变。刻下州城逆势愈炽。有合股窜赴榆林之谋等语。览奏深为诧异。老湘一军。向称得力。此次驻扎绥德。刘松山交与何人管带。何以任其构变。攻陷州城。且西路回逆土匪。并未净尽。该逆勇若与句合。则下攻清涧。上攻米脂。而榆林相距非遥。亦为可虑。金顺现已商令刘厚基调拨一营。前赴米脂。并通知宋庆先由神木酌拨数营。取道葭州赴米扼堵。所办甚是。著即督饬所部严为扼防。一面探明情形。会同刘厚基等相机堵击。其成信军新招后营马队。已否随同肆扰。并著就近查明。知照左宗棠等办理。左宗棠身统师干。责无旁贷。即著会商库克吉泰、刘典、严饬刘松山迅为戡定。以遏乱萌。并查明该营勇丁因何变乱。据实奏明惩办。归化距榆绥不远。自应及早防范。著定安即饬马步兵勇择要严防。毋任乘闲窜越。绥德与永甯仅隔一河。郑敦谨尤当迅调劲旅。于军渡一带先期扼扎。以备意外之虞。并于永甯迤南各渡口。一体拨兵严防。毋任扰及晋疆。至湘军留驻黄河东西两岸。及山西永甯州属之柳林镇尚有三营。难保不闻信思乱。著左宗棠、库克吉泰、郑敦谨、刘典、察度情形。妥为钤束。金顺摺内所称之成守陈牧。自系成定康、陈瑞芝二员。该员等现在下落。并著左宗棠、刘典查明具奏署葭州知州胡有志、经金顺派运军粮。并不上紧筹运任意枝梧。实属不知缓急。胡有志著先行摘去顶带。仍责令将派运军粮。埽数解营。如再有违延。即由金顺咨照刘典据实严参。以儆玩泄。此项变乱勇丁。恐其饱掠而归。仍取道河南。著李鹤年迅派得力员弁带队前往堵御。免致纷窜。将此由六百里各谕令知之。　　

○蠲免直隶安、任、隆平、天津四州县被水村庄额赋有差。　　

○己巳。谕军机大臣等、上年十一月闲。因御史郭从矩奏、山西平定州所属之乐平乡。有外来匪徒聚众抢劫各情。当经谕令郑敦谨迅饬该地方官严拏究治。并谕官文、李鹤年、饬属会缉。至今已逾数月。未据郑敦谨等覆奏。殊属不成事体。乐平地方在深山之中。南近河南。东界直隶。设匪类日聚日多。必至酿成巨患。州县官以讳饰为能事。而郑敦谨亦置之不问。将来势成滋蔓。岂能当此重咎。著即严饬该地官官赶紧缉拏。逐案究治。如有讳匿情事。即著从严参办。匪徒此拏彼窜。是其惯技。并著曾国藩、李鹤年严饬所属。会同摉捕。毋得稍分畛域。以期除恶务尽。将此由四百里各谕令知之。　　

○庚午。谕军机大臣等、郑敦谨奏、叛勇窥伺晋疆。现筹堵御一摺。老湘左旗一军兵变。攻陷绥德州城。该叛勇窜扰军渡西岸。呼令东岸之湘勇两营入夥。经官军轰击。旋即折回。现在刘松山、郭宝昌、成定康、及宋庆所驻各营。足敷巡防西岸。即著郑敦谨会商左宗棠等。督饬各军。认真守御。毋任该逆勇扰及晋疆。刘松山已抵绥德。并著左宗棠、库克吉泰、刘典、责成刘松山将该逆勇分别查办。速为戡定。老湘营系该提督所部。傥不能克期蒇事。任令逆势蔓延。恐刘松山不能当此重咎也。据郑敦谨奏、该营因查拏哥老会匪激成事端。究竟如何启衅。是否另有别情。左宗棠即查明原委。据实详细奏闻。米脂一带防务。著金顺懔遵昨日谕旨。妥为布置。仍一面探明情形。会同刘厚基等相机进剿。遇贼即击。迅殄逆氛。至东岸各客军。郑敦谨当督饬陈湜设法抚驭。并接济口食以安其心。将此由六百里各谕令知之。　　

○以太常寺卿彭久余为大理寺卿。　　

○辛未。谕军机大臣等、衍秀、毕道远奏、访闻积惯偷窃漕粮人犯。请饬拏办一摺。历年漕粮由通坝转运大通桥。其闲宵小结夥行窃。实为仓务之害。兹据衍秀等访闻各犯。开单呈览。著步军统领衙门即派干员。按照所开姓名住址。密速查拏。送交刑部讯办。毋任一名漏网。原单著钞给阅看。将此谕令知之。　　

○壬申。遣官祭贤良祠。　　

○谕内阁、文盛奏、废员不安本分。请从重改发一摺。废员特保、因钱债涉讼。胆敢抗不遵断。挟制问官。咆哮公署。实属目无法纪。特保著从重改发黑龙江。到配后枷号一个月。满日交该管官严加管束。以示惩儆。　　

○谕军机大臣等、定安等奏、请将神机营天津马步各队暂停撤回。并左宗棠奏、请饬绥远城将军等严杜逆回接济各摺片。归绥地方辽阔。防务紧要。所有前次调往之神机营吉林黑龙江天津马步各队。既据该将军等察看情形。骤难撤回。著准其暂行停撤。仍令各队扼扎严防。不准稍涉疏懈。俟该处军务略松。再行奏明办理。此次左宗棠奏、夺获逆首于彦禄所骑之战马。据逆侄于驴儿供系马化漋馈送。又据探报董志原贼巢粮食将绝。马化漋于二月闲用驼运粮接济。嗾其入犯。马化漋阳虽就抚。阴实助逆。是京师前此拏获置买军械之犯。据刑部所奏。恐有济贼情事。已属确实。著该部即提丁良溃、马大平二犯。严刑审讯。取有确供。即行照律惩办。以昭炯戒。逆回粮械等项。既自金积堡贩运而来。必由归化城包头一带转运。前此包头曾盘获逆匪买马。是其明证。著定安、桂成、严饬各厅。于所管地方认真盘查。遇有甘肃采买粮食战马枪炮等项。非持有穆图善委员印文。一概禁止转运。以断逆匪接济之路。毋稍疏忽。将此由六百里各谕令知之。　　

○以奉天清河边门缉匪出力。赏骁骑校顺林等五品衔花翎。余升叙有差。　　

○以甘肃正甯等处迎剿回匪获胜。赏副将赵兴隆、刘治均、游击黄虎臣、都司朱兰亭、巴鲁鲁名号。县丞青胜蓝蓝翎。总兵官徐占彪等加衔升叙有差。　　

○予绥远城十里长滩阵亡骁骑校三音们都祭葬世职加等。　　

大清穆宗继天开运受中居正保大定功圣智诚孝信敏恭宽毅皇帝实录卷之二百五十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治八年。己巳。三月。癸酉朔。上诣绥履殿问慈安皇太后安。平安室问慈禧皇太后安。至壬寅皆如之。　　

○谕内阁、文彬奏、知府禀讦本管道员。请一并解任查办一摺。据称山东兖州府知府沈锡庆禀称。兖沂曹济道长赓连毙李三等九命。内有卞衍运等三名。系府署夫役。经长赓非刑毙命。旋据长赓禀称、拏获随捻焚劫之刘吉等五犯。并究出李三溷迹府署轿班房。探听消息。该道因府署轿班房聚集多人。开场赌博。实为盗薮。率勇往拏。起获赌犯赌具。将卞衍运等棍责示惩。乃卞衍运等不服。大肆咆哮。该道恐启胥役刁恶之渐。饬役重责。卞衍运等因之毙命。嗣经文彬派委候补道王成谦往查。均与长赓所禀相符。核与沈锡庆所禀悬殊。请饬查办等语。府署轿班房开场聚赌。容留匪类。何以该管知府毫无觉察。禀内亦无一字提及。是否有心隐饰。在官人役设局诱赌。亟应按律惩办。长赓有无任用非刑。均应彻底根究。长赓、沈锡庆、著一并解任。即著丁宝桢提同人证卷宗。严审确情。据实具奏。毋稍徇隐。　　

○又谕、曾璧光奏、拏获不法武员。遵旨正法。请将出力各员奖励一摺。已革总兵林自清、前在云南戕官屠民。嗣后拥众万余。滋扰四川。并多携死党回籍。焚杀抢掳。扰害闾阎。甚至妄给顶翎。私设厘局。霸占田地。无所不为。其带勇由四川绕赴贵州兴义县时。该署知县陈世镇、因其蓄意叵测。不令入城。竟至挟嫌将陈世镇及其子陈先洋并家丁二名。尽行杀毙。并抢去行李衣物。实属情同叛逆。罪不容诛。经曾璧光密派提督陈希祥等设法捦拏。立在营前正法。并将其随带练勇。全行剿杀。洵足以申国法而快人心。该抚等于此事不动声色。筹画精详。卒使积年叵憝。首从悉就歼除。实属办理迅速。所有出力之提督陈希祥、著赏给达春巴图鲁名号。并赏穿黄马褂。布政使黎培敬、著赏戴花翎。道员林肇元、著交部从优议叙。吴德溥著赏加布政使衔。毕大锡、著赏给格洪额巴图鲁名号。宣维礼、著赏给博奇巴图鲁名号。　　

○谕军机大臣等、丰绅、谦禧奏、陕匪突窜河西。经官军迎剿。仍遁回河东。请饬金顺督队赴援一摺。陕匪于上年十二月闲。窜扑横城。经官军击退后。复敢偷渡河西。扑犯通昌等村庄。并由磴口南窜。抢掠李冈等堡。现经丰绅督兵击败。该逆仍窜回河东。即著丰绅、谦禧、就现有兵力。随时侦探。认真堵剿。毋令该逆得以肆扰。第甯夏防兵单薄。设有大股回逆窜近。力难堵御。前谕金顺督队回驻花定等处。刻下绥德勇变。各军俱集。金顺如能西行。即著左宗棠等酌量情形。饬令金顺前赴花定等处驻扎。以为甯夏屏蔽。用壮声威。将此由六百里谕知左宗棠、库克吉泰、刘典、金顺、丰绅、并传谕谦禧知之。　　

○又谕、岑毓英奏、官军肃清武定州逆匪。并攻克罗次县城及邵甸等处贼巢一摺。云南自马龙州城解围后。该逆分党窜扰邑市等处。经官军节节进剿。当将武定州境一律肃清。复进攻罗次。毙匪甚多。该县城亦经克复。其邵甸古城柯渡可郎等处贼巢。俱经官军以次埽荡。岑毓英此次改调李廷标一军。由邑市横出嵩寻之闲。上下截击。并饬何秀林等分道进取。调度甚合机宜。著该督抚饬各路将弁乘胜进剿。以殄逆氛。刘岳昭仍当懔遵叠次谕旨。亲赴前敌。督军攻剿。不得株守一隅。将此由六百里各谕令知之。
  </div>
  <div class="pagination">
   <a href="清实录同治朝实录_page356.html">
    上一页
   </a>
   <span>
    ...
   </span>
   <a href="清实录同治朝实录_page352.html">
    352
   </a>
   <a href="清实录同治朝实录_page353.html">
    353
   </a>
   <a href="清实录同治朝实录_page354.html">
    354
   </a>
   <a href="清实录同治朝实录_page355.html">
    355
   </a>
   <a href="清实录同治朝实录_page356.html">
    356
   </a>
   <span class="current-page">
    357
   </span>
   <a href="清实录同治朝实录_page358.html">
    358
   </a>
   <a href="清实录同治朝实录_page359.html">
    359
   </a>
   <a href="清实录同治朝实录_page360.html">
    360
   </a>
   <a href="清实录同治朝实录_page361.html">
    361
   </a>
   <a href="清实录同治朝实录_page362.html">
    362
   </a>
   <span>
    ...
   </span>
   <a href="清实录同治朝实录_page358.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
