<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 437 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 437 页/共 518 页</h1>
    <div class="content">　　○都察院左都御史屠侨吏科都给事中刘学易奏科道员缺请先于京官内选补得旨科道官言责所系宜慎选以充于是吏部奏请改授礼部等部主事郑廷鹄梅守德唐禹谭大初赵釴南京大理寺评事姜良翰行人杜汝桢刘体乾李万实王鹤太常寺博士乌从善中书舍人马如松为给事中刑部主事刘仑陶钦皋南京刑部主事阮鹗为监察御史行人宿应参姚一元杨选徐洛中书舍人朱有孚郭公周为试监察御史廷鹄守德禹吏科大初户科钺良翰礼科汝桢体乾兵科万实从善刑科鹤如松工科鹗河南道仑江西道钦皋福建道应参广东道有孚广西道一元山东道选山西道洛狭西道公周云南道
　　○丙申添设直隶苏州府新堰闸闸官一员
　　○丁酉升浙江左布政使林云同为都察院右副都御史巡抚湖广
　　○以服阕提督南京粮储右佥都御史王守总理河道
　　○戊戌罢  皇后亲蚕遣女官祭先蚕之神
　　○辛丑总督宣大都御史翁万达言俺答诸酋以求贡不遂既耻且愤声将紏众聚兵待时一举即今拨捉墩军狂谋渐逞而归□供报诸酋犹以祈贡为言令之转达边臣职在封疆奉有严旨计惟战守岂敢仍复轻听但兵家之事必揆彼己度利害虏虽强盛我兵据险即数万之众支持亦易苐恐黠虏匪茹连大羊数十万肆其暴悍则非墙堑兵力所可抵耳伏乞庙谟从长速断俾边臣得以便宜从事  上曰朕以边圉重寄付万达等自宜并力防御胡乃屡以求贡为言其令遵前旨一意拒绝严加堤备违误者重治不贷
　　○癸卯初建云南广通定远二县儒学从抚按官奏也
　　○宁化王府奉国将军奇瀸为其侄表棨等请冠带廪给及婚嫁费  上不许仍令各王府严宗室婚嫁狎近倡优之禁所生子女毋得冒请名封辅导官不谏者重究
　　○出咸宁侯仇鸾于狱
　　○乙巳兵部覆御史党承赐条议一收将才以备任用一修险塞以折奔突一利弓矢以慑虏酋一遣大臣行边以审机宜其议收将才欲令两京九卿科道及各边总督抚按官各举所知
　　上曰择将安边本兵专职推用不当则言官得紏论之无庸各官举奏纷扰以滋弊端余如议
　　明世宗肃皇帝实录卷之三百三十四终


明世宗肃皇帝实录卷之三百三十五
　　嘉靖二十七年四月丙午朔时享  太庙命京山侯崔元代
　　○丁未致仕大学士夏言逮至京下镇抚司拷讯命法司拟罪言上＜锍-釒＞曰臣之罪衅起自讎家恐一旦卒然死于斧钺之下不复能自明今幸一见天日沥血  上前即死不恨往者曾铣倡议复套咸宁侯仇鸾未尝执奏以为非既而  上意欲罢兵敕谕未行而鸾＜锍-釒＞已至此明系在京大臣伪撰藉鸾口以陷臣中间捃摭臣妾父苏纲与铣交关往来状皆重文巧诋茫无证据今  天威在上讎口在旁臣不自言谁复为臣言者  上方怒不省既刑部尚书喻茂坚都察院左都御史屠侨大理寺卿朱廷立等议言罪当死但直侍多年劾有劳勚据律宜在议能议贵之条且词未引伏或有别情非臣等所敢轻拟  上谓言辩＜锍-釒＞已报寝不当议覆夺茂坚等俸让之曰尔等任曰执法岂不知恩威当自上出乃敢借议意朋护朕视言为腹心言则视君为何方铣＜锍-釒＞上时即密强君朕何尝一言谕答敢动称有密谕主行及事败止令致仕又不知引罪故作怨语曰前去因不奉戴香巾为朝廷计非以身家是人臣礼欤彼正以西内二三月直候不得见苏纲为辞尔等又为言直侍内苑坚恣朋护之私是何法理其更依律定拟以奏于是竟坐言与铣交通律斩妻子流二千里
　　○己酉追荐礼成举告谢典于大高玄殿七日
　　○户部尚书夏邦谟等以  孝烈皇后梓宫将发引请给途次及坟所诸费  上谓称坟失格责令对状邦谟等对言误由工部臣等一时失察  上责其情属怠罔乃复委罪他人诏夺邦谟并侍郎及宦李士翱俸一月郎中张旦俸三月
　　○庚戌命安乡伯张坤团营立威营坐营锦衣卫署都指挥佥事伯昂五军营中军坐营
　　○命南京前军都督府掌府事丰润伯曹松提督操江
　　○丁巳金星昼见
　　○戊午云南武定军民府女土官知府瞿氏差道把马得荣等来朝贡马给赏如例
　　○户部覆巡按直隶御史吴相言边兵戍守之劳锋镝之忧百倍于民民有恒产而兵自月粮外无担石之储不才将领又从而朘削之彼朝夕自救且不暇何暇御虏臣以为各边民田自原额粮亩之外余者尚多宜下所司择官勘实给军佃种宽其租庸其无余田者许军民以附边屯田参伍为业诏可
　　○壬戌先是顺天府库藏每岁清理至是都给事中罗崇奎言其烦扰不便请如节慎库例三年一行从之
　　○总督仓场督理西苑农事户部尚书张润以老疾乞休许之
　　○癸亥岷府镇国将军誉栐乞释其父彦泥还国不许彦泥故南安王也  上即位之四年与其兄岷靖王彦汰相告言不法事坐废锢高墙至是老病誉栐为之陈情乞释令生还若不可则愿弃爵入高墙供养  上以彦泥罪重且入高墙养父无故事皆不许
　　○乙丑命原任叙泸参将徐溥神机营右掖坐营潞安参将王清五军营左哨坐营原任密云副总兵梁臣三千营坐司
　　○丙寅狭西宁夏卫地震有声
　　○兵部条列各边防秋事宜谓宣大三关近筑墙堡足为保障独辽东孤悬关外边墙倾圯宜令守臣破格整顿乃可无患山海关士马单弱宜预遣东官厅听征总兵赵国忠领兵一枝驻守其地蓟辽尤虏所垂涎者及今无事可先行保定及定州河间等处部署兵马遇警则调保定兵一枝驻涿州定河汉达之兵驻通州以便东西策应保护畿辅至于京营兵则当汰去老弱精选而分练之各边兵则当严核逃亡役占之数悉令补伍斯缓急有济秋防屇期则当以小堡居民并入大堡偏隅戍卒协守要害斯兵力可省比岁边军行粮多给折色岁饥则告籴甚艰当行户部预发帑金付各管粮官广储本色斯兵食可足又闻边将往往有托名按伏追逐而实逗遛观望者此当重绳以法而忠勇之将或以罪废宜令立功自赎并招募北直隶河南山狭地方勇敢有技术者悉赴军门劾用有功一体升赏其一切军需责在户部而延绥连岁荒歉总督王以旂请粮甚急尤宜亟发议入  上深以其言为然俱如拟行其应发钱粮与事关边圉者户部及督抚诸臣悉查议具奏
　　○己巳先是  孝烈皇后崩礼部具丧葬仪以请  上览之曰梓宫由中道行虞祭如礼制用九数往者  孝洁皇后崩时上避  慈宫且别有谓今孝烈皇后功德俱踰非朕私嬖也安玄宫当居左他日即配享庙庭既而以葬期太迫令礼另择日具仪至是部臣复上仪注四月二十七日  永陵启土遣官祭告  后土  天寿山及  诸陵并告  孝洁皇后陵如常仪五月初八日太常寺奏斋戒是日遣大臣一人护丧并领在途诸祭事其把总内官及入  皇堂内官内使匠作人等各奉敕行事禁屠宰音乐至  神主还京日止各衙门俱预定送葬官员初九日百官及命妇俱缞服晨诣思善门外哭临自是至  神主还京俱免朝同日遣官以发引葬期告  太庙遣内官告  几筵陈酒馔行礼如常仪同日遣内官及太常寺官祭告各门并桥及诸神庙是晚  上设奠辞  几筵内侍陈牲醴行礼如常仪次  皇妃祭次  皇太子祭次  裕王  景王祭次公主祭次泾简王妃祭次内官内使祭初十日  梓宫发引先一日司礼监礼部锦衣卫官及诸执事设大昇轝于午门内列葬仪于午门外至大明门外内侍官陈设酒馔遣内侍官行启奠礼如常仪执事者升彻去帏幕等物拂拭  梓宫内侍官彻启奠内执事官设龙輴于  几筵殿下设真亭神帛舆谥册舆于丹陛上内侍官陈设酒馔遣内侍官行祖奠礼如常仪内侍官于  梓宫前跪奏请  灵驾进发内侍先捧谥册殿中门出置舆内次捧神帛由中门出奉安舆内神帛箱置于后次真亭安置讫内侍捧铭旌由中门出执事者升捧起  梓宫内执事持翣分左右障护  梓宫降殿内侍官跪奏请  梓宫升龙輴执事官奉安讫以彩色帏幕障饰  梓宫遂启行执翣者仍分列左右内使擎伞扇侍卫如常仪仪仗皆用存日所御者谥册舆神帛舆真亭铭旌以次先行宫眷皆后随哭于帏中  梓宫至午门内内侍官跪奏请  梓宫升大昇轝执事者奉安讫宫眷立于  梓宫之右内执事陈设牲醴遣内侍官行遣奠礼如常仪毕内侍官跪奏请  灵驾进发司礼监官率仪卫谥册等舆前行宫眷还  梓宫由午门中门出太常寺先设香烛执事设褥位于  太庙丹陛中香案前  梓宫至端门外少驻护丧官具青服导引官导护丧官诣神帛舆前跪太常寺官跪于护丧官之左奏请  孝烈皇后朝  祖护丧官捧神帛由庙街左门入至  太庙丹陛上褥位跪置神帛于褥位兴立于神帛后太常寺官赞跪护丧官跪太常寺官跪于护丧官之左奏  孝烈皇后谒辞赞俯伏兴行五拜三叩头礼毕护丧官跪捧神帛兴由庙街左门出奉安舆内太常寺官奏请  灵驾进发护丧官易缞服随行  梓宫由承天门大明门中门出女乐前导至清河止百官具缞服步送出至德胜门土城外祭毕而还其执事及分送官骑送至  陵事毕而还沿途市巷军民人等遇  梓宫至皆跪俯伏举哀  梓宫至顺天府前皇亲命妇及文武官三品以上命妇祭至土城外公侯伯五府九卿等衙门官员耆老人等祭至清河僧道官祭至沙河皇亲及驸马祭大昇轝每程俱宿顿于席殿内仪仗等物贮席房内  梓宫至  陵执事官先陈龙輴于席殿门外候大昇轝至内侍官跪奏请  灵驾降轝升龙輴诣席殿执事官奉  梓宫升龙輴由中门入护丧官由左门入诣席殿上奉安讫谥册等舆仍陈于前行安神礼执事官陈设酒馔如常仪设护丧官拜位于  梓宫前内侍官引护丧官诣拜位立百官于席殿外序立赞行四拜礼奠酒奠帛读祝传赞百官行四拜礼举哀哀止焚祝帛礼毕是日遣官祭告  后土  天寿山及  诸陵遣内官祭告  孝洁皇后陵如常仪十二日将掩  玄宫护丧官行迁奠礼如前仪毕候时至内侍引护丧官诣  梓宫前立内侍官跪奏请  灵驾赴  玄宫执事官升迁  梓宫进皇堂奉安讫内侍捧谥册置于前陈列冥器等物毕仍于席殿上设  灵座俟奉安  神主遂行赠礼内执事官陈设酒馔于  皇堂门外奉玉币安置香案前内侍引护丧官就位立赞奠酒护丧官以酒授执事官捧玉币进于护丧官之右护丧官受玉币献毕以授内执内执事捧入  皇堂安置讫举哀哀止赞礼毕内执事出遂掩  玄宫行享礼执事官陈牲醴于  玄宫前如常仪内侍官引护丧官诣拜位百官于陵下行礼与安神同遂题  神主内侍设香案于  玄宫门外陈酒馔设题主案于香案前西向奉  神主置案上护丧官就位北向立题主官盥手西向立题毕内侍奉  主置于神座藏神帛于箱中置其后内侍跪奏请  孝烈皇后神灵上神主奏讫护丧官献酒读祝举哀如仪毕内侍启柜覆  主讫跪奏请  神主降座升舆内侍捧  主升舆至席殿上内侍跪奏请  神主降舆升座内侍官奉  主即座讫行安神礼如前仪是日遣官告谢  后土  天寿山及以葬毕告  诸陵并告  孝洁皇后陵执事官各陈设酒馔如仪遂行初虞礼执事官陈设酒馔于  神主前内侍引护丧官就位赞行初献礼赞奠帛献酒护丧官以帛酒授执事者奠于  灵座前赞读祝立读讫亚献终献如初献举哀哀止焚币帛祝文毕内侍官捧神帛箱埋于殿前屏处洁地焚凶器于野二虞三虞仪同前内侍跪奏请  神主降座升舆还京遂奉  主升舆仪仗侍卫如仪护丧官后随在途仍朝夕奠四虞五虞六虞七虞在途俱护丧官行礼  神主至城外幄次内执事备仪卫教坊司备女乐鼓吹设而不作百官素服乌纱帽黑角带出城迎行四拜礼  神主进行百官后从至午门外仪卫等退护丧官亦退至思善门  皇妃以下俱迎于门举哀随  神主至  几筵殿内内侍官于  灵舆前跪奏请  神主降舆升座内侍官捧  神主奉安  灵座讫内执事陈设牲醴  上命内侍官于  几筵行安神礼如常仪  皇妃以下入拜位举哀行谒见四拜礼毕鸿胪寺引百官于思善门桥南行四拜礼次日行奉慰礼安神后八虞九虞俱遣内侍官行礼虞祭后用刚日自是罢朝夕奠内侍官陈设行礼如常仪仪上  上改席殿曰行享殿余如拟
　　○庚午朝鲜国王李峘差陪臣刑曹参判金光轸等上表谢恩贡马及方物宴赏如例
　　○壬申  永陵启土遣礼部尚书孙承恩祭告  后土  天寿山之神英国公张溶定国公徐延德驸马都尉谢诏分告  七陵及  孝洁皇后陵
　　○诏给太仓银八万两于延绥镇
　　○癸酉诏给巡抚浙江兼管福建海道都御史朱纨旗牌以海寇方剧从统请也
　　○甲戌以暄热命两京法司及锦衣卫审录系囚当出者贳减有差
　　明世宗肃皇帝实录卷之三百三十五


明世宗肃皇帝实录卷之三百三十六
　　嘉靖二十七年五月乙亥朔以
　　孝烈皇后梓宫将发引命英国公张溶遂安伯陈鏸靖远伯王瑾东宁伯焦栋右都督高恕提督官军防护
　　○设  永陵奉祀祀丞各一员改义左卫为  永陵卫
　　○朝鲜国王李峘以
　　孝烈皇后丧差陪臣工曹参判李淳亨等来进香上表陈慰诏鸿胪寺官引赴  几筵殿制服行礼
　　○丙子礼部上言曩
　　孝洁皇后梓宫入  山陵百官自执事外俱衰服送至土城祭毕即回各更常服办事俟迎  主用乌纱帽素服但  孝洁皇后自发引至  神主还京将及半年且中遇元旦令节百官宜从常服今  孝烈皇后初十日发引十五日即还事体不同请令祭毕还京诸臣除入朝外俱素衣乌帽角带办事至  神主还京而除  上曰昔有  两宫在臣从君敬其所尊厥礼是矣今日卿等有毋事之义随丧往来者仍当制服祭毕回者以乌帽素服入朝素冠素服办事近主仍制服思善门外行安神礼更素冠素服从事
　　○诏以河东运司正余盐引四万四千余两并山西布政使司事例银二万两补给代府宗室
　　○诏  孝烈皇后梓宫入  山陵居中之右虚其左先是  上命后礼与  孝洁皇后启安礼并举  孝烈居左既而罢  孝洁启安礼至是部臣以  玄宫规制请得旨乃更定  孝烈仍居右云
　　○罢延绥总兵韩承庆回卫调狭西总兵张达代之承庆以曾铣保升故罢
　　○己卯巡抚浙江兼管福建海道御史朱纨巡按福建御史金城会奏去年十一月覆鼎山贼四百余人乘官军无备出劫同安漳平诏安等县参将吴鹏佥事徐爌等督兵战却之请录鹏等功而治失事守之罪兵部覆纨城功亦宜录  上曰朝廷设官欲其除盗安民耳各官平日禁戢未豫以致流贼猖獗为地方害今贼既就获姑准赎罪有功者付抚臣量赏而失事者即令御史查明提问
　　○庚辰以  孝烈皇后梓宫将赴葬山陵命京山侯崔元安平伯方承裕护丧高士郭弘经赞供馐馔
　　○辛巳夏至大祭  地于  方泽先期视牲请  太祖高皇帝配飨及是日行礼俱命成国公朱希忠代陪祀官各吉服用乐如祈谷礼
　　○  孝宗敬皇帝忌辰  奉先殿行祭礼遣长宁伯周大经祭  泰陵
　　○致仕兵部尚书戴金卒金字纯夫湖广汉阳人正德甲戌进士历官中外三十年有治才以巡盐采木称旨得进用然执已负气在本兵不久为言者劾去至是卒赐祭葬如例
○壬午礼部上  孝烈皇后神主奉安坤宁宫仪注初部臣按故事欲于  奉先殿东夹室奉安  上谕辅臣曰后安玄寝毕神主还京朕欲于坤宁正寝安奉卿等若以为可即与卿采议具仪以闻于是礼部具仪欲候  几筵殿虞祭卒哭礼成然后诹日告  庙奉  主谒  奉先殿举坤宁奉安礼＜锍-釒＞入  上览之曰所拟未合朕意坤宁正寝原当设梓宫之所朕念东宫在是权安仁智殿耳今神主回即入坤宁行卒哭以前礼所以暂奉于宫者俟期年行祔  庙礼岂以坤宁可久妥邪
　　○癸未遣成国公朱希忠以葬期告  太庙遣中官告  几筵并行告辞礼
　　○甲申  太祖高皇帝忌辰  奉先殿行祭礼
　　○孝烈皇后梓宫发引
　　○乙酉  梓宫至  山陵遣礼部尚书孙承恩祭告  后土  天寿山之神英国公张溶定国公徐延德驸马都尉谢诏分告  七陵及  孝洁皇后陵
　　○丙戌  仁宗昭皇帝忌辰  奉先殿行祭礼遣玉田伯蒋荣祭  献陵
　　○  孝烈皇后梓宫葬  永陵辅臣严嵩奉命题  神主尚书孙承恩公张溶等仍以葬毕祭谢于  后土  天寿山及  七陵
　　○是日行初虞再虞三虞礼  神主还京在途行四虞五虞六虞七虞礼
　　○己丑  神主至京百官迎于德胜门外奉安坤宁宫行八虞九虞礼
　　○庚寅文武百官具乌纱帽青素服于奉天门行奉慰礼退各具表诣左顺门称慰
　　○壬辰增设浮图峪把总官一员
　　○升户部右侍郎李士翱为本部左侍郎总督仓场督理西苑农事先是例以侍郎提督自改用尚书陈经后遂以为常至是吏部言六卿中无久次者请如先年例仍用侍郎诏以士翱为之
　　○癸巳升保定副总兵都指挥佥事成勋署都指挥佥事充总兵官镇守狭西以分守燕河营右参将朱楫代勋以宣府游击将军叶昂代楫
　　○户部言京师召集诸商纳货取直内则据诸司之通关实收外则据两县总部九门官之时估情法适中公私均便迩者民伪日滋初意渐失富商大贾乘肥衣锦日倚市门而以权贵为之囊橐吏不得问其入官应役者皆庸贩贱夫漂流弱户有司利其无援輙百方牟夺之而富商即有一二置籍往往诈称穷困旋入旋出无数年在官者夫京师四方之极致使贫富失均法议阻格非所以安人心而一治体也自今请以十年为率命科道官一为清理贫者除之富者即豪强不得隐匿得旨科道官如议选委令其审核户口编置尺籍务在公平服人足以经久既而给事中罗崇奎等复言部臣之说意在革弊而未悉弊源臣等窃谓今日诸商所以重困者其币有四夫物有贵贱价有低昂今当事之臣贱则乐于减贵则远嫌而不敢增一也诸商殚力经营计早得公家之利而收纳不时一遭风雨遂不可用二也既收之后经管官更代不常不即给直或遂以况阁三也幸给直矣而官司折阅于上番校齮龁于下名虽平佑然所得不能半之四也四弊不除窃恐审编未久而溃乱又随之矣夫审编者一郡邑有司事耳而部臣必请以科道官任之然京师内外诸商贫富科道官能家识而户计之乎抑寄耳目于左右之人乎如有待于左右之耳目则又奚以科道官为也臣以为宜先去四弊而不必复为编审即编审亦不必科道其各场监收主事满一岁然后代毌数更易上嘉纳其言令户部参酌行之审编用科道官仍如前议
　　○乙未以  孝烈皇后山陵事竣命百官朝参视事始从吉礼
　　○修理  天寿山感思殿圣迹亭
　　○命灵璧侯汤佑贤佥书南京后军都督府事
　　○戊戌复除病痊左春坊左谕德闵如霖原职
　　○己亥  皇太子长发命京山侯崔元祭告  奉先殿
　　○升礼部署员外郎李宠为山东按察司佥事提调学校
　　○黜中书舍人方芷为民芷大学士方献夫侄也以献夫荫为中书舍人比献夫殁二子蘩蕖方幼芷代为行丧以乾没家财为叔母夫人马氏所讼故黜
　　明世宗肃皇帝实录卷之三百三十六


明世宗肃皇帝实录卷之三百三十七
　　嘉靖二十七年六月甲辰朔赠故少保兼太子太师吏部尚书华盖殿大学士杨一清太保谥文襄
　　○以提督东厂太监麦福缉获功荫其弟祥为锦衣卫百户并厂卫官校各升职一级刑科给事中李万实言福荣宠已极督捕乃其本职不宜以微功冒受录荫乞罢之不允
　　○丙午初巡抚宣府都御史孙锦以边报踵至防秋客饷不充请于年例外再发帑银二十四万两户部执奏自二十年间虏骑南牧由宣大而犯山西议者欲破拘挛之见以图全胜故三镇兵饷独倍他所本部请发内帑岁不下百二十万金大同十之三宣府十之二山西十之一皆系一时权宜以备修边调兵之用今城工已毕地险足恃则客兵之费可以渐省而边臣复请于例外增给非臣等所能知也然总督翁万达虽请增饷而所报秋防羡余之数宣府镇不及其半所请过之至谓本镇虽有边墙不过依凭以便戍守仍宜广集士马用备不虞夫同一修边论功则可以为保障请饷则不足为缓急不应自相矛盾至此今暂发银十八万以往而诏万达锦核陈羡余见在之数及边墙坚瑕客兵增省之实以俟裁夺上曰尔等议是比者动众修边臣皆云有城可守可省兵费乃今变其前说更多请乞且宣府羡银报不以实而预备京兵与主兵还补行粮漫无可考此必有乾没其中者其令万达锦各自陈状帑金量以十万与之至是锦万达各上章引罪事下户部议言边饷重务虽分理于通判仓场诸臣而择人任使尽心稽核则守巡任之至于总揽枢要使会计明悉奸利不容者又抚臣事也锦初请饷二十四万今覆奏云一十六万多寡之数后先悬绝盖各路督粮通判魏河等重开漏报而守巡参议佥事辛童冯时雨承讹踵谬锦失于详审在万达又无移文会奏亦宜量罚  上曰近来边臣请饷恣为侵渔无体国节财之意宣府兵粮既查无他弊其夺锦俸四月万达二月辛童等下御史按之
　　○先是正月狭西盗栾文等率巩汉二府饥民千余人流劫徽成诸州县狭西巡抚谢兰及郧阳巡抚于湛奉诏各捕文等获之余胁从贼悉听抚散去总督尚书王以旂以闻  上嘉谢兰功命升俸一级赏银四十两纻丝三表里以旂湛及巡按巡茶御史张雨徐祚盛汝谦布政使王昺参议刘世用副使徐锭贾应春参政彭大有总兵张达等俱赏银弊有差夫事参议张鈇知州许钊等以功赎罪知县张鹏程等下御史问
　　○丁未夺庆成王府辅国将军知非□火禄半年坐为其父镇国将军表樤越关诉冤故也
　　○巡抚贵州都御史李义壮奏苖贼龙许保等猖獗日甚永顺保靖酉阳平茶诸司与苖接境备知彼中要领宜督率所部为火兵前驱而土官彭明辅彭荩臣及其属张文宪等阳顺阴逆莫肯用命以故师老财匮而功弗成宜加责治以惩不恪仍添设总督节制三省令其得以军法从事然后苖夷可平得旨明辅等前罪姑宥之令各立功自效增设总督事宜下兵部再议既而义壮复奏四月中官军与贼遇于龙鱼寨指挥张韶百户钱用为贼所执事下兵部请治失事诸臣罪因覆义壮前议可行  上是之命都察院右都御史张岳充总督官驰往视事义壮及总兵白泫俱令戴罪剿贼以铜仁守备吴时春拥兵不救下巡按御史问
○戊申日本国贡使周良等六百余人驾海舟百余艘入浙江界求诣阙朝贡巡抚朱纨以闻礼部言倭夷入贡旧例以十年为期来者无得踰百人舟无得三艘乃良等先期求贡舟人皆数倍于前蟠结海滨情实叵测但其表词恭顺且去贡期不远若概加拒绝则航海重译之劳可悯若猥务含容则宗设宋素卿之事可鉴宜令纨循十八年例起送五十人赴京余者留嘉宾馆量加赏犒省令回国至于互市防守事宜俱听斟酌处置务期上遵国法下得夷情以永弭边衅报可
○己酉吏科给事中梅守德奏先年因远方缺人权开告远之条所以通融一时非为常选设也近积习成弊每选告者多至数百余人夫此辈垂涎朵颐原非公家念也一得所欲夤缘公差满载而去顾远方之人何罪耶且闻告远者多援例富室及贵游子弟即今见任顺天府府尹胡奎之子亦在告中夫奎身为京尹子告远方即此一端而奎之贪嗜无耻可概见已乞黜奎并停告远之例部覆□□论选法良是第胡奎以子谒选得贪名无他显过可斥  上是之命留奎而停监生告远例
　　○庚戌削周府镇国中尉勤熨爵为庶人发高墙禁锢勤熨前以奏求禄粮夺禄一年至是复潜至京上＜锍-釒＞曰臣前以建言得罪遂失常禄积年拖欠者有司复执勒不与资身无策旦夕将填沟壑然与其死于沟壑不若死于阙庭惟  陛下哀怜财察  陛下躬上圣之资当以古帝王为法乃厌弃万几溺意长生之说以斋醮为訏谟以兴作为急务独不思秦皇汉武梁武宋徽之所就竟如何耶数年以来朝仪久缺委任匪人遂至贿赂公行刑罚倒置奔竞成风公私殚竭脱有意外臣将不知所终矣迩者  天心仁爱灾异叠见朝廷不闻有罪已之诏大臣不闻有引咎之章而祥瑞庆贺之＜锍-釒＞纷然日上恐非所以承  天变也伏望念  祖宗创业之难敬谨  天戒复朝仪屏邪枉罢土木之工开忠谏之路下诏求言以资治道慎选巡按御史以清贪浊则天意可回不惟名与尧舜符高将寿与尧舜并久矣臣非不知言出祸随然得与刘向李勉赵汝愚同游地下死且不恨＜锍-釒＞入上大怒曰勤熨本求补交禄米顾乃违例越关明示要胁浮词摭拾讪谤朕躬朕思上年周王奏其赌博刁泼朝廷不忍加罪姑从宽处今又蔑视君上狂悖弥甚恣肆不悛情无可原其降为庶人押发高墙安置仍命巡按御史治其辅导官罪
　　○罢延安把总改设游击将军一员增兵守之以逼近套虏从总督王以旂奏也
　　○辛亥礼部请立  皇后不许初  孝烈皇后山陵毕礼部即具＜锍-釒＞请  上报曰卿等以后共承  天地宗庙育理万民不可一日虗故为是请朕念已立太子仰承  天祐亦既有年昨孝烈崩朕即谕辅臣嵩毋复请亦已再示卿等矣适宗室有以梁武宋徽比朕者朕思欲退闲后不复立即当传位太子卿等忠爱其为朕考前代故事及  成祖训典以闻至是部臣费采等复上＜锍-釒＞曰  皇后居体承乾赞成内治椒涂兰殿岂宜久虗虽蒙再示不允臣等狗马之心实切惓惓至于传位之旨尤所未喻我  皇上运际休明春秋鼎盛天与人归古今莫及将亿万年为民物主而遽欲退闲岂所以承  天心而答众望耶历考前代唐高祖传位于太宗是在垂暮之年宋虽有一二内禅者则又末世随时迁就之举皆不可为训及考  成祖时六飞三驾暂敕  皇太子留守一应礼仪具载实录然亦止以太子监国而已至于训典无从稽考所有  圣谕臣等不敢仰承  上报曰览卿等对足见忠诚恳切朕已具悉后未可立宜承朕命
　　○四川长宁安抚司差番僧头目尹石短竹等及韩胡碉恰列寺差番僧头目纳穵等各来贡方物赐宴赉如例
　　○国子监祭酒周文烛以给事中申价论其贪污不职因引疾乞归许之
　　○壬子更令汝宁府及陈州各州县行淮盐南阳府及汝州各州县行河东盐以抚按官称其道近故也
　　○甲寅发太仓银四万于宣府准十五六年马价
　　○丙辰升南京礼部郎中雷礼为浙江按察司副使提调学校
　　○许正一嗣教大真人张彦頨子永绪承袭父职吏部言正一嗣教大真人乃诰封时所加其初袭止当真人不宜滥封号  上谓此系见职无革夺理仍令诰封时别赐之
　　○宣大山西修边工完  上以总督翁万达经略有功荫一子入监读书仍赏银五十两纻丝四表里升巡抚詹荣苏祐孙锦及杨守谦总兵周尚文赵卿王继祖各俸一级赏银四十两三表里巡按御史程軏谷峤黄如桂齐宗道及副使陈燿郎中张旦丘玳参政张镐副使刘玺参议辛童李磐佥事尹纶冯时雨蒲泽副总兵林椿等各赏银有差
　　○戊午旌表庆成王府镇国中尉知□恭人贺氏贞烈贺氏适知＜火恚＞生三女知＜火恚＞病且革贺氏知必不起即潜诣静室自缢家人惊救□□死既而复吞水银求死家人又輙救之贺氏曰毒已入脏腑不可救即可救吾将复求死所矣遂闭口不饮食亦不复言竟与知＜火恚＞同时卒庆成王表□以闻礼部谓恭人命妇无旌表例乃具＜锍-釒＞请裁  上嘉其节诏持许之不为例
　　○庚申  睿宗献皇帝忌辰  奉先殿行祭礼遣都督□事蒋华祭  显陵
</div>
    <div class="pagination">
<a href="明实录世宗实录_page436.html">上一页</a><span>...</span><a href="明实录世宗实录_page432.html">432</a><a href="明实录世宗实录_page433.html">433</a><a href="明实录世宗实录_page434.html">434</a><a href="明实录世宗实录_page435.html">435</a><a href="明实录世宗实录_page436.html">436</a><span class="current-page">437</span><a href="明实录世宗实录_page438.html">438</a><a href="明实录世宗实录_page439.html">439</a><a href="明实录世宗实录_page440.html">440</a><a href="明实录世宗实录_page441.html">441</a><a href="明实录世宗实录_page442.html">442</a><span>...</span><a href="明实录世宗实录_page438.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
