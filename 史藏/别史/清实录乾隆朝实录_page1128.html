<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1128 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1128 页/共 1860 页</h1>
    <div class="content">监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十四年。己丑。十一月。己卯朔。谕军机大臣等、据傅恒等奏称、蛮暮船只。于十月十六日。可到新街。即于十八日。进取老官屯等语。新街距老官屯不远。且近日剿杀贼众。大振军威。乘胜前往。甚合机宜。但前据明德奏称、现已运米万余石。接济军需。今傅恒止云裹带二十日口粮。似觉不足。岂以攻得老官屯后。即可因粮于敌耶。抑明德运送未到耶。再摺内所奏老官屯不可驻兵。自是实在情形。朕前以途长路险。倘阿瓦急难攻克。自当寻一暂驻之地。老官屯系缅甸要隘。似应据守。若论办理此事。惟期直取阿瓦。迅奏肤功。何有于老官屯哉。此际若已攻得。仍宜统兵前进。歼厥渠魁。倘尔时贼众固守城池。我兵能于寨垒搜获粮米。持久环攻。必无不克之理。第恐贼酋奸诡。将栅寨搬运一空。计诱我兵深入。而乃坚壁以待。军中口粮不继。野外又无可掠取。岂能不早作退步。此虽非现办之事。亦须熟为筹画。务期于事有益。著传谕傅恒等知之　　

○又谕、本月初一日递到经略大学士傅恒。十月十五日在新街拜发报匣一件。计行十六日有零。而傅恒十月十二日。在新街拜发六百里加紧之报。于十月二十九日递到。计行十七日有零。何以六百里加紧之件。较寻常六百里递送者。转多一日。此自系关外新设之站。驰递不无稍稽。然或内地各驿站。间有耽延之处。亦未可定。著传谕沿途各督抚等、按站挨查。确核具奏、并令严饬经过驿站各员弁。嗣后遇有加紧字样之报。务须星飞趱递。毋任片刻迟。再十二日所发之报。尚有木匣一件。未经同递。即云木匣稍重。未能与报匣一例驰送。何至迟逾两日。尚未递到。据发单内河南新野县湍阳驿。填注结报。上站未曾交到。新野与湖北襄阳接界。或即系该站迟滞。或又系以上各站。别有迟缓。并著一并查明具奏。将此通谕各该督抚、并派出管站之各大员知之　　

○吏部等部议覆、吏部侍郎管国子监德保奏称、满汉博士、助教。职司训课。其有文理生疏。而年力精强者。未便遽行斥革。请咨吏部、以对品之缺改补等语。应如所请。嗣后遇此项人员。满博士助教。由科甲出身者。改补詹事府主簿、光禄寺署丞、典簿。非科甲出身者。改补光禄寺典簿。汉博士助教。改补銮仪卫经历。中书科中书、詹事府主簿、光禄寺典簿、京府经历等官。至学正学录。论俸推升别衙门。如有文学优长者。仍准奏留。以助教题补。从之　　

○经略大学士公傅恒等奏、臣等奏旨、令进兵阿瓦时。若急难攻取。即彻回老官屯驻守。酌量办理。查老官屯地方。系江中洲渚。东猛密。西猛墅。南阿瓦。北猛拱、猛养。水陆交通。若彻兵屯驻。四面受敌。且该处驻兵。虎踞关一带。亦须接应。一时恐难照顾。容臣等攻克老官屯须。相度情形。请旨遵办。报闻　　

○予故奉恩辅国公特通额。祭葬如例　　

○贷齐齐哈尔。黑龙江二处。本年水灾打牲乌拉口粮　　

○庚辰。上诣畅春园。问皇太后安　　

○辛圆明园　　

○谕、据明山参奏成县知县汤尚箴、徇纵蠹役。索诈滋事。阶州知州汪沁。毫无觉察。请旨分别革审。再镡壮聚众案内。有生员镡克仁等、附和随行。训导白士钧。平日不能训饬士子。请革职。学政刘墫。失于觉察。请交部察议。并自请议处等语。汤尚箴著革职。交与该督严审定拟具奏。汪沁、白士钧、俱著革职刘墫、明山、著一并交部分别议处　　

○又谕、据永贵奏称、发往伊犁当差之原任参领费扬古、骑都尉达桑阿、轻车都尉伊林泰等、自到伊犁六年无过恳恩遣回等语。费扬古三人。著加恩放回。但此等人员。原因在京滋事。发往伊犁。虽一时知罪自悔。释回后、恐仍蹈故辙。著交八旗都统等、嗣后似此人员。务须严加管束。如再滋事。即行正法。并将该管都统等一并治罪。著通谕八旗知之　　

○经略大学士公傅恒等奏、臣等公同商议。由水陆两路。进攻老官屯查老官屯在大江之东。东岸俱系密箐。并无道路。水路兵船沿江行走。恐有贼匪潜伏深林。阻其前进。臣傅恒现在协同阿桂、领兵向江东开路进取。并可保护船只。又寄信旱塔。调取龙陵兵。亦由东岸前来。并力夹攻。得旨、好。伫候尔等喜音　　

○停徵浙江宁海、玉环、永嘉、乐清等、四县厅。本年旱灾饥民额赋。并贷给耔种　　

○辛巳。谕军机大臣等、据傅恒等节次所奏。官兵遇贼。俱各奋勇。但染病者多。阿里衮现亦患病。深为廑念。前此以为缅地瘴疠所致。今气候渐爽。仍复如故。恐贼匪诡谲。施毒水中。亦未可知。现在占据上游。尚不足虑。若得老官屯后。深入贼境。须防其于上游。暗施毒物。著传谕傅恒等、随时留意　　

○军机大臣等议奏、户部侍郎王际华奏称、武英殿缮写贡生。向例由国子监录送。此项肄业生。凭文考取。书法不能尽工。且多年力就衰之人。应请停止。嗣后行走贡生。改为誊录额缺。咨行吏部。将考取誊录内正途出身者送补。并于原额十缺内裁四。每月各给膏火银二两五钱。再增设供事一名。应如所请。从之　　

○壬午。上诣畅春园。问皇太后安　　

○还宫　　

○谕军机大臣等、据彰宝奏、现于近省地方购办马骡一千二百余匹头。解送永昌。腾越。备用等语。所办甚好。军营马匹。自当多为购备。但大军现已冞入。此时即趱程解送。亦未必能如期。适用。彰宝。明德。应仍遵前旨、将此项马骡。留供凯旋官兵骑驮之用。或军营马骡。有疲乏必须替换之处。则又不可过于拘泥。朕亦难以悬定。著传谕傅恒。酌量情形。如现在尚不需用。即令彰宝等遵照前旨办理。倘必需添用马骡。即速行文该督抚等星飞调取。并将需用若干。及解往何处缘由。详悉知照。彰宝。明德。一经接到。迅即遴委妥干员弁。上紧解送。毋得稍有刻迟。并于此外设法。广为购备。以资凯旋官兵乘骑。将此并谕彰宝。明德。知之　　

○癸未。上御乾清门听政　　

○定御门日接收奏章例。谕、闻向来御门日期。奏事处人员。遇各衙门及科道封口奏章。概不转递。此乃伊等拘泥旧例。甚属无谓。朕理庶政。凡内外臣工章奏。无日不进御披览。岂有纳之于平时。而于御门听政之日。转却而弗纳之理。且御门不过片刻。既退仍照常办事。本属两不相妨。而此等封口奏章。或系纠弹。或关建白。其中紧要之事。并有须即予施行者。若既至宫门。复行驳回。于公务既不无延缓。且恐无识者。转疑奏函有壅于上闻之时。于政体亦属未协。在前明朝政废弛。君上每不乐亲为听览。臣下望风希旨。往往藉故稽留。以售其朦蔽之术。我国家纲纪肃清。朕夙夜孜孜。勤求治理。从不使臣工得以阻格自专。矧奏牍上陈。岂宜稍有屏遏。嗣后御门日期。凡有封奏事件。俱著一体接收呈览。著为令　　

○又谕、向来万善殿。有年幼太监十余人。在内读书。派汉教习一员。专司其课。该处复系僧徒典守。与学舍杂居。既属非体。且太监职在供给使令。就使读书。不过教之略识字体。何必派选科目人员。与之讲授。令其通晓文义乎。在前明阉竖擅政。司礼秉笔。惟所欲为。因使若辈通文。便其自利之计。甚至选词臣课读。交结营私。此等秕政。朕每深非而痛斥之。我朝宫府肃清。太监等从不令干与政事。即不识字何碍。或伊等间有登记档册之处。但能粗辨字画足矣。现今读清书之太监等。在长房一带。派内务府笔帖式课之。此等读汉书之人。原可附近该处。另选内务府笔帖式之曾读汉字书者。授之句读。又何必为之专设一汉员。教令读书乎。所有万善殿派用汉教习之例。著永远停止。其如何酌拨房屋。选派人员各事宜。交总管内务府大臣定议具奏　　

○谕军机大臣等、据户部奏、参革威宁州知州刘标。差人赴部呈控铜厂赔累。及各上司勒索缘由。并呈出用印底簿一件。内方世俊在任勒索之数。多至六千余两。殊堪骇异。刘标所控。虽系情急一面之词。但簿内俱有款证可据。似不尽由该犯之畏罪反噬。方世俊简任巡抚以来。看其办事。尚属认真。平日为人。亦颇谨饬。是以由黔调任楚南。不意其勒索属员。狼藉若此。且公然直索金银。毫无顾忌。实出情理之外。观音保。于前月二十五日。自直隶起程。此时将入楚境。著于接奉此旨之日。即趱程前赴湖南。署理巡抚印务。即传谕方世俊令其解任。并面加询问。察其词色形迹如何。即行具摺覆奏。一面将方世俊任所赀财。严密查封。一面将方世俊派人严加看守。解往贵州质审。毋致稍有疏虞。所有刘标底簿内开方世俊勒索一款。并钞寄观音保阅看。若方世俊神色坦然。似实无其事。则不必查其任所赀财。但令解任。令人带赴黔省质对可也。　　

○又谕、户部奏、据革职知州刘标。遣人赴部控告铜厂赔累。及各上司历年勒索底簿一摺。所开俱有款证可指。似非尽由刘标之畏罪反噬。而其中方世俊需索。多至六千余两。且有径索金银之事。殊堪骇异。现已传旨观音保。即将方世俊解任。就近诘讯后。解往贵州质审。著将原呈及印簿。交吴达善等。即行按款严加究讯。务使水落石出。此时且不必令方世俊闻知。俟将证佐人等。审有确据。即一面奏请将方世俊革职拟罪。其韩极、图默慎、或应解任候讯。或即应革职究审。并著吴达善等、就查出情形。参奏办理。所有贵州布政使印务。著吴达善酌量委员暂署。附摺奏闻。仍将各案现在如何查审。及曾否得有确情之处。即行据实速奏　　

○吏部奏、向例推升道府。签掣得缺后。遗缺另选。十月内奉旨。嗣后同知、知州、推升知府。如有不能胜任、而平日奉职无过者。该督抚据实声明。准以升衔留任。查既经开缺。该员无任可留。若将新选之员另补。又须彻回。请嗣后签升时。暂停开缺。令督抚出具考语。送部引见。奉旨后。再将遗缺开选。其仍留本任者。即将签升之缺另选。从之　　

○兵部等部议覆、两江总督高晋奏称、京口水师营战船。向隶镇江府船政通判办理。现在左右高资等营。改归督标。京口船只。应就近归并江宁厂。交江宁江防同知兼办。其镇江府水利通判。请专司河工。船政通判。请改为粮捕通判。换给各关防。均应如所请从之　　

○以翰林院掌院学士德保、充日讲起居注官　　

○以正红旗满洲副都统绰克托、署镶蓝旗满洲副都统。调正蓝旗蒙古副都统喇特纳。为镶白旗蒙古副都统。正黄旗满洲副都统白和卓。为镶红旗蒙古副都统。镶红旗汉军副都统伍讷玺。为正黄旗满洲副都统。以户部侍郎范时纪、为镶红旗汉军副都统　　

○甲申。上御懋勤殿。勾到朝审情实罪犯。停决官犯斩犯六人。绞犯三人。常犯斩犯一人。绞犯十三人。余十九人。予勾　　

○遣官祭先医之神　　

○谕军机大臣等、昨经降旨、令观音保。前往湖南署理巡抚印务。并传谕令方世俊解任。察其神气如何。酌量办理。今思该省藩司三宝、近在同城。即可暂护抚篆。观音保仍宜即速赴湖南。将所降谕旨、并钞寄原册款一件。交三宝阅看。会同面询方世俊。察其词色形迹如何。若有惊惶失措。及不能致辨情形。即一面具摺奏闻。一面将方世俊任所赀财严密查封。观音保、即押解方世俊、前赴贵州质审沿途小心看守。毋致疏虞。若方世俊神色坦然。似实无其事者则不必查其任所赀财。但令解任带赴黔省质对　　

○乙酉。谕曰、尚书果毅公阿里衮。久侍禁廷。扬历中外。公诚恪慎。宣力有年。前此平定西陲。懋著劳绩。曾经图像策勋。是以征缅之役。特命前往滇南。俾膺副将军之任。去年因其身患疮疾。遄遣御医驰视。并赐药饵调摄。旋即向痊。而精神未能全复。朕心方为廑念。昨自戛鸠进次猛拱。所至颇称勤瘁。及在新街分兵剿贼。奋勇夺垒。纯荩足嘉。乃因体弱遘疾。犹统舟师前进。正冀其速愈。以副委任。遽闻溘逝。深为轸恻。所有应得恤典。著该部察例具奏。　　

○又谕曰、阿里衮名下。所有各项应赔银两。俱著加恩免其追赔。仍在同案分赔各员名下。照数摊缴　　

○又谕、前经降旨、令傅恒于阿桂、伊勒图二人内。酌定一人。补授副将军。今阿里衮现在病故。军营无人。阿桂仍著在副将军上行走。其从前移给伊勒图之印。仍交阿桂管理。阿里衮所遗副将军员缺。著伊勒图补授。乌三泰、长青、著授为参赞大臣　　

○谕军机大臣等、据傅恒奏、阿里衮现在病故。所有副将军印信。业经委员送京等语。此时大兵进剿。副将军仅有阿桂一人。恐不敷分路策应。已有旨将副将军印务。交伊勒图管理。所有送京印信。著传谕彰宝、明德、即于沿途截留。派委员弁妥速送至军营。交与伊勒图接收。并传谕傅恒知之　　

○又谕、据傅恒等奏称、率领官兵。占据南江上游。合力攻剿贼寨等语。傅恒所办。甚合机宜。看来现在情形。贼匪新添木寨。甚为强固。我兵并力夹攻。又增铸大炮。谅易克取。此时若已破老官屯。贼必胆裂逃窜。即乘胜前驱。犁庭扫穴。倘贼众全力国守。直至此旨到时。仍在老官屯抗拒。则已相持月余。势难必克。又何能深入阿瓦。况前途瘴疠更甚。我兵恐不能支。自应寻一屯驻处所。或遣人往谕缅匪投诚。或以已获大捷。奉旨彻兵之言。宣示于众。即可筹画旋师。著传谕傅恒等。酌量办理。不可拘执　　

○又谕、据永贵。舒赫德等所奏、查讯雅尔牧场盗马一摺。此案牧场人等。往盗哈萨克马匹。受伤后。反将雅尔牧群。驱往图赖。情殊可恶。巴尔品审讯时。其初或不知情。迨哈萨克人等前来。岂不据实声明。自应彻底根究。乃竟糢糊了事。显系偏袒。著传谕舒赫德、务将巴尔品是否知情。讯问明确。不得豫留地步。为伊开脱之计。倘稍有回护。必将一并治罪　　

○调刑部尚书官保、为户部尚书。以左都御史素尔讷。为刑部尚书。原任吏部尚书托恩多、署左都御史　　

○以工部尚书福隆安、为步军统领。　　

○以故奉恩将军景宁子嵩惠、照例袭爵　　

○丙戌。谕曰、阿里衮果毅公爵。著伊子丰昇额承袭。即授为正黄旗领侍卫内大臣　　

○调镶白旗蒙古都统素尔讷。为镶白旗满洲都统。以绰罗斯郡王罗布扎、为镶白旗蒙古都统。　　

○丁亥。吏部议奏、升任江西巡抚吴绍诗、于灾地应缓漕粮。迟延具奏。应照例革职。得旨、吴绍诗、自简任巡抚以来。于地方政务。未能振作有为。恐久益因循贻误。第念其尚无大过。又系刑部司员出身。于刑名素所谙习。是以加恩用为刑部尚书。嗣因其任内不能察劾属员之案。屡经发觉。是其昏耄无能。已可概见。岂堪复膺剧任。因调为礼部尚书。或尚可勉供职守。昨于南昌等县缓徵漕粮一事。不及早入告。迟至十月杪始行奏闻。全不以民事为重。是以降旨交部议处。灾地收成歉薄。小民岂能复事输将。封疆大吏。如果先事陈奏。朕无不立沛渥恩。以纾民力。乃吴绍诗明知应缓之粮。迁延不办。直待开徵将及一月。始以一奏塞责。是诚何心。现在虽已传谕速予停缓。而该省辗转施行。尚需时日。是急公者纳粮既不免拮据。而疲窘者徒受催科之累。此皆吴绍诗于闾阎生计。漠不关心。有以误之也。吴绍诗近日叠经部议降革。并从宽予以留任。此则玩视民瘼。并非过属因公。宽维复为曲贷。且其年亦衰老。不能复望其改悔奋勉。吴绍诗著照部议革任。昔宋仁宗于吏部选人。一坐失入人罪者。即终身不迁。朕今亦仿其意。以事系民生休戚者。为督抚黜陟。并为明白宣示。俾众皆晓然于其咎实自取。且使凡为司牧者。咸知儆惕　　

○戊子。谕、昨以尚书公阿里衮病故。已降旨察例赐恤。今念阿里衮。虽因遘病溘逝。而现在军营统兵前进。不辞劳瘁。实属为国宣力之人。且前者平定西陲。成劳懋著。阿里衮。著加恩入祀贤良祠。以示酬庸令典　　

○经略大学士公傅恒等奏、臣等于十月二十二日。分兵两翼。由江岸左右攻击贼寨。臣等在中纛催趱。哈国兴带兵直抵东南一面。拆毁木栅丈余。杀伤甚众。西栅贼匪来援。经西岸官兵击退。江心贼船。乘势冲出。经东岸官兵。击损大船六只。贼众逃入寨垒。放枪固守。查贼匪新立大栅五座。木植纵横。编排坚固。难以军力攻取。计一面仍近栅环围。一面伏兵僻处。由沟外掘入。拆去木桩。攻其不备。得旨、已有旨矣。谕军机大臣等、据傅恒等奏称、十月二十二日。领兵由江岸三面环围贼垒。攻夺东南木寨一处等语。此次官兵接仗。勇往争先。哈国兴尤为奋勉。甚属可嘉。均当加恩升赏。其受伤弁兵。并著傅恒等查明具奏。看来贼众情形。坚立栅寨。骤难攻克。此旨到时。万一仍相拒守。则环攻已有月余。贼垒之内。粮石何由接应。是必先有储备矣。我兵与其旷日持久。多伤勇士。不如相机徐图。即令已得老官屯。亦当计出万全。阿瓦为缅匪巢穴。固守必甚。现在军营人少。奎林。鄂呢济尔噶勒等、亦皆受伤。尚需调养。即令由京派人前往。已属无及。若不悉心筹画。恐有疏失。况此次大兵。已将戛鸠、猛拱、猛养、等处收服。军威大振。彻兵不为无名。傅恒等于拏获贼人内。择其明白者。谕以缅匪罪重。理宜全行歼戮。但大皇帝好生。不忍尽杀。尔等告知懵驳。悔罪投诚。将军等即遵旨彻兵。如此晓谕后。将兵马船只筹备。由新街一路分队而回。土司浑觉。兴堂扎等。如愿内移。即择一善地安置。其所属小户。仍令各居本处。总之办事之道。固不可轻徇众论。亦当审时度势。勿徒执已见也。著密谕傅恒等知之　　

○调正白旗蒙古副都统常福。为正蓝旗满洲副都统。镶白旗蒙古副都统喇特纳、为正蓝旗蒙古副都统。正蓝旗蒙古副都统伊松阿。为镶白旗蒙古副都统。镶蓝旗满洲副都统国尔都、为正白旗蒙古副都统。　　

○以湖南沅州协副将旺保禄、为直隶马兰镇总兵　　

○己丑。吏部议奏、云南驿盐道法明等、失察驿站马匹疲瘦。应照例降调。得旨、吏部议处滇省永平等县驿马疲缺。致送兵稽迟这失察道府法明等、均降二级调用。不准抵销一本。虽属该管官咎所应得。但此案在专派承办之州县官。以军行要务。并不实心经理。膜视公事。议以革职。罪所难辞。至该道府等、均系上司董率不严。究与专派人员有间。且经管军需事务尚多。一时失察。情稍可原。所有道员法明、博明、知府贺长庚。张应田。均著从宽改为革职留任　　

○赈恤甘肃渭源。河州、狄道、金县、陇西、宁远、安定、伏羌、通渭、岷州、平凉、静宁、泾州、庄浪、隆德、镇原、秦州、古浪、庄浪厅、宁朔、宁夏、巴燕戎格、西宁、大通等、二十四州县厅。本年水、旱、霜、雹、灾饥民、并蠲缓新旧额赋　　

○旌表守正捐躯之广东东莞县民霍丕勋聘妻黎氏　　

</div>
    <div class="pagination">
<a href="清实录乾隆朝实录_page1127.html">上一页</a><span>...</span><a href="清实录乾隆朝实录_page1123.html">1123</a><a href="清实录乾隆朝实录_page1124.html">1124</a><a href="清实录乾隆朝实录_page1125.html">1125</a><a href="清实录乾隆朝实录_page1126.html">1126</a><a href="清实录乾隆朝实录_page1127.html">1127</a><span class="current-page">1128</span><a href="清实录乾隆朝实录_page1129.html">1129</a><a href="清实录乾隆朝实录_page1130.html">1130</a><a href="清实录乾隆朝实录_page1131.html">1131</a><a href="清实录乾隆朝实录_page1132.html">1132</a><a href="清实录乾隆朝实录_page1133.html">1133</a><span>...</span><a href="清实录乾隆朝实录_page1129.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
