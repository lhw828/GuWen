<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 192 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 192 页/共 681 页</h1>
    <div class="content">○乙巳。予故宁古塔副都统三等阿达哈哈番尼哈理、祭葬如例　　

○山东巡抚赵祥星疏言、康熙十七年、东省雨泽愆期、秋成歉薄、除见在赈济外、请将常平仓谷、赎锾积谷、动支接赈。得上□日、据奏山东米价腾贵、百姓饥馑、深轸朕怀。该抚速委地方贤能官员、动支仓谷赈济、以救饥民、副朕爱民至意　　

○安南将军觉罗舒恕疏言、南雄为两广咽喉、三省接壤。见在满汉官兵无多、南安诸处、又安插新附之人、一有不测、全省皆属可虞。得上□日、粤省见在紧要。漕运总督帅颜保、总兵官哲尔肯、各选拨标下兵一千名、令贤能官员管辖、速往南雄府。此官兵到日、副都统薄济总统之、防守地方　　

○湖广提督桑峨疏报、招抚岳州伪游击刘鹏等、文武官七十五员。下部议叙　　

○丙午。孟春。享太庙。上亲诣行礼　　

○遣官祭太岁之神　　

○丁未。上诣太皇太后皇太后宫、问安　　

○升江西赣州副将周球、为山西太原总兵官　　

○戊申。谕户部、山东河南二省被灾、民致饥馑、深轸朕怀。若不亟行赈救、则百姓恐致流离。侍郎察库、前往河南省。侍郎萨穆哈、前往山东省。会同该巡抚等、确查被灾轻重之处、无论正项钱粮、或漕粮、或一应杂项钱粮、酌动赈给饥民。务使得所、勿致流离、以副朕轸恤百姓至意　　

○安远靖寇大将军多罗贝勒察尼疏言、岳州调发兵六千名、请设随征左右前后四营总兵官分辖。上从其请。以副将李师膺、为湖广岳州随征左营总兵官、柯彩、为随征右营总兵官。都督同知陈华、为随征前营总兵官。李超、为随征后营总兵官　　

○己酉。安徽巡抚徐国相疏言、凤阳旱灾、请设法赈济。并动凤阳仓、康熙十六年存谷二万石、就近分给。得上□日、据奏凤阳地方被旱灾黎、衣食无资、深轸朕怀。该抚即速亲往、督率所在贤能官赈济、以救饥民、副朕爱民至意　　

○庚戌。上诣太皇太后宫、问安　　

○辛亥。祈谷于上帝。上亲诣行礼　　

○广东广西总督金光祖疏报、广西藤县失陷、逆党愈肆狂逞、水程三路、逼犯梧州。上命大将军平南王尚之信、将军舒恕、即遵奉前上□日、亲统官兵、倍道速往梧州应援　　

○壬子。上诣太皇太后宫、问安　　

○扬威大将军和硕简亲王喇布疏言、停进剿永州耒阳臣等两起兵内、将有马兵丁、每佐领选出三名、遣发岳州。得上□日、此兵不必发往岳州。令于自京发去护军骁骑内、简阅有马堪用者、每佐领二名、以大臣一员统之、速往长沙军前　　

○先是、议调总兵官高登科、率其标下官兵、协守茶陵、攸县诸处。至是、巡抚佟国桢疏言、逆孽攻陷德兴、侵逼乐平、该府县官、力请留镇臣驻守饶郡。上命高登科及部下官兵、不必调遣湖南。仍留饶郡。与该巡抚提督等公商、速复德兴、务灭逆寇　　

○平南王尚之信疏报、副都统金榜选等、率兵剿雷州土寇、于康熙十七年十一月十四日、攻开草塘闸。二十一日、败伪副将陈奇等、恢复徐闻县城。追贼至海安。伪副将叶可昌等、弃城登舟、二十三日、恢复锦囊城。斩贼一百七十余名。救回难民共万余口。琼州路通。得上□日嘉奖、下部议叙　　

○乙卯。升左副都御史朱裴、为工部右侍郎　　

○封多罗平郡王罗可铎子纳尔图、为长子。镇国公兰布子吴由、为辅国公。授镇国公托克托慧子杨福、辅国将军伯奇子阿齐图、俱为奉国将军。多罗贝勒尚善庶出子塞尔奇、为奉恩将军　　

○丙辰。上诣太皇太后宫、问安　　

○丁巳。调镶红旗蒙古都统镇国公苏努、为满洲都统　　

○宁南靖寇大将军多罗顺承郡王勒尔锦疏言、新增兵一万二千名、请设随征前后左右四营总兵官分辖。上从其请。以副将葛秉贞、为湖广荆州随征前营总兵官。兰泗、为随征左营总兵官。姚珩、为随征右营总兵官。胡世英、为随征后营总兵官　　

○戊午。户部议覆、河南道御史孙必振疏言、河南山东、水旱频仍、粟价腾贵、请将两省岁输粟米五十余万石、暂徵折色一半。应如所请。俟年岁稍登、仍全徵本色。从之　　

○己未。上诣太皇太后宫。问安　　

○以内阁学士李天馥、国子监祭酒冯源济、俱充经筵讲官　　

○安远靖寇大将军多罗贝勒察尼、詹事府詹事宜昌阿等疏报、逆贼吴应麒等、窃踞岳州、坚垒死守、前奉圣谕、筹画机宜、指授方略、命臣等多调舟师、水陆围困、断其粮道。逆贼势蹙、伪总兵王度冲、伪将军陈珀等、于本月十八日、各以其舟师来降。吴应麒等弃城遁、遂复岳州。上谕、大兵既取岳州、逆贼震动之际、其令诸路大将军王、贝勒等、剿抚兼施、贼有悔过投诚者、免罪叙功录用。将此恩意、概行晓谕　　

○庚申。以和硕额驸诺穆图、为镶蓝旗汉军副都统　　

○广东提督侯袭爵疏言、广东潮州、与闽省接壤、逼临大海、诸岛逆孽、窥伺汛兵单弱、请将潮州镇标中营官兵五百余、及大埔营官兵六百、潮州水师总兵官一员、并左右二营官兵二千名、照旧复设、以资弹压。上允其请。以候补总兵官刘显芳、为广东潮州水师总兵官　　

○壬戌。河南巡抚董国兴疏言、陈留等二十一州县、灾疫并行、请发州县存贮米粟赈救。得上□日、著先差往汝阳等处赈济官员。会同该抚、速行设法赈济　　

○予出征岳州病故都统一等阿达哈哈番肯齐赫、祭葬如例　　

○谕兵部、朕闻大将军顺承郡王、以提督佟徽年侵克兵饷八百两、遂羁系之、提督乃国家大臣、王何得私行羁系。况佟徽年原系世家、岂肯私行侵克、此事当详察之　　

○奉命大将军和硕康亲王杰书疏报、逆贼刘国轩等、率贼兵八千、至郭塘欧溪头地方立营、欲断江东桥以犯长泰。都统赖塔、与总督姚启圣、提督杨捷等、统领满汉官兵、直逼贼营。令副都统纪尔他布、巡抚吴兴祚等、领兵击之。大败逆贼刘国轩、吴淑、何佑等、追至江边、斩首二千余级。生擒伪总兵一名、伪副将二名。获器械无算。下部议叙　　

○甲子。以翰林院侍讲学士严我斯、充日讲起居注官　　

○予秦州阵亡西安佐领飞黑齐、祭葬如例　　

○谕兵部、顷笔帖式马尔泰去时、令其传谕诸将军、今岳州既经克复、应发兵一支、从荆河口渡江、立营于华容石首之地、以为根基。若由华容石首、前往常德澧州、一路水潦难行、且诸将军亦曾奏此路水泽甚多、艰于前进、今在岳州满汉官兵甚多、宜乘贼未及固守湘阴之先、水陆并进、乘机急取湘阴、即望长沙进发。若少迟疑观望、则贼坚守城池。湘阴江中水洲、恐贼立营其上、预备火器、我舟师欲过甚难、不可不乘其未及坚守城池江洲之先、急取湘阴也。岳州地最险阻、偏师足守。其取湘阴、往长沙、应令贝子章泰、署前锋统领杭奇、率每佐领满洲甲兵十名、提督桑峨、总兵官万正色、全率所部兵、并多发绿旗兵、整备大礟鸟枪火器、水陆夹攻。著行文大将军贝勒、及安亲王等知之　　

○乙丑。皇子万黼薨　　

○谕大学士等、今正剿灭逆孽之时、议政王大臣等、如有灭寇事宜、及应行应革事、各抒意见、即在会议处敷陈奏闻、以便酌量采择施行。尔等其传谕议政王大臣等　　

二月。丙寅朔。镇南将军莽依图疏报、逆贼吴世琮等犯梧州。臣同傅弘烈等、率满汉官兵拒战。大败之。贼弃营夜遁。下部议叙　　

○丁卯。遣大学士明珠、祭先师孔子　　

○升宗人府府丞马汝骥、为都察院左副都御史　　

○升王府长史马缉、为镶白旗护军统领　　

○予故护军统领额司泰、祭葬如例　　

○抚远大将军都统大学士公图海、自狭西军中、来京陛见。上遣礼部侍郎额星格、赍茶酒、出德胜门迎劳之　　

○戊辰。祭大社大稷。上亲诣行礼　　

○定远平寇大将军和硕安亲王岳乐等疏报、岳州恢复、长沙逆贼震恐、不能久立、于正月二十九日、弃城潜遁。我师遂入城、安抚人民。下部知之　　

○安塘笔帖式报、大将军安亲王岳乐、已复长沙、今亟进取衡州、移咨大将军多罗贝勒察尼、令酌拨鸟船沙船及官兵、察尼遂遣自荆州来水师营总兵官张忠等、率绿旗官兵三千八百、沙船一百、快船八十、前赴长沙。上谕、贼失岳州长沙诸要地、正当惊惶骚动之时、乘机进取衡州、击灭逆贼、殊为要务。宜将岳州所有大兵并船礟、速行多拨、增发大将军安亲王军前。大将军贝勒察尼等、除先遣总兵官张忠标兵外、今更速发满洲大兵、多拨船礟、迅赴长沙。既而安亲王岳乐等疏报、贼离衡山县二十里许、水陆立营。上复谕、宜乘贼寇惊动之际、速取衡州。此剿灭衡州贼众、较诸处不同。所调岳州舟师火器、早至一日、于大事有一日之益。调遣船礟官兵、如或稍迟、使贼江中置桩、预为坚守、阻我舟师、致迟进取衡州事机、则皆贝勒察尼误之也。谕到、贝勒察尼、即拨舟师火器、速发安亲王军前、于灭贼机宜、勿致有误。其大将军简亲王等、亦已率兵进取衡州、两军相合之后、总用大将军安亲王印信、协力剿灭逆孽、恢复衡州诸路。如有分兵之处、仍各用大将军印信施行　　

○己巳。上诣太皇太后皇太后宫、问安　　

○谕户部、江西旧欠钱粮、屡经督抚及科道等官、奏请蠲免、朕已洞悉、但当逆贼煽乱之时、各省地方、与贼接壤者、被其侵犯、迫而从逆、情非得已、故于平定之后、其旧欠钱粮、悉行蠲免。江西于贼未到之先、地方奸徒、辄行倡乱、广信、南康、饶州、奉新、宁州、宜黄、安仁、永新、永丰、彭泽、湖口、泸溪、玉山、铅山等处、所在背叛、忠义全无、绅衿兵民人等、或附和啸聚、抗拒官军、或运送粮米、助张贼势、或布散伪劄、煽诱良民、或窝藏奸细、潜通消息、轻负国恩、相率从逆、以致寇氛益炽、兵力多分、迟延平定之期、劳师费饷、揆厥所由、良可痛恨。即今田庐荡析、家室仳离、皆其自作之孽、逋赋未蠲、职此之故。但思逆寇渐经歼除、地方凋敝、旧欠追比、民困愈深、朕心殊为不忍。其康熙十六年以前旧欠钱粮、著尽行蠲免。尔部即行该督抚、通行晓示、务使小民均沾实惠、以昭朕爱养百姓至意　　

○升大理寺寺丞施维翰、为太仆寺卿　　

</div>
    <div class="pagination">
<a href="清实录康熙朝实录_page191.html">上一页</a><span>...</span><a href="清实录康熙朝实录_page187.html">187</a><a href="清实录康熙朝实录_page188.html">188</a><a href="清实录康熙朝实录_page189.html">189</a><a href="清实录康熙朝实录_page190.html">190</a><a href="清实录康熙朝实录_page191.html">191</a><span class="current-page">192</span><a href="清实录康熙朝实录_page193.html">193</a><a href="清实录康熙朝实录_page194.html">194</a><a href="清实录康熙朝实录_page195.html">195</a><a href="清实录康熙朝实录_page196.html">196</a><a href="清实录康熙朝实录_page197.html">197</a><span>...</span><a href="清实录康熙朝实录_page193.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
