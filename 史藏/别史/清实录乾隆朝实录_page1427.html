<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1427 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1427 页/共 1860 页
  </h1>
  <div class="content">
   ○戊辰。上自避暑山庄启銮。幸木兰　　

○谕、向来左右两翼税务。除监督外。并无跟随办事之员。旧例未为尽善。嗣后两翼监督应行更换时。著总管内务府大臣。选派贤能可信司官一员奏闻。随该监督办事。照崇文门委员之例。遇有监督出差等事。即可令该委员、代为照料稽查。于榷务更昭慎重　　

○又谕曰、陈辉祖奏、本年九月。已届新漕交纳之期。豫省自春至秋。丰穰倍于往昔。即被灾之地。屡蒙恩恤。元气日复。俱可踊跃输将。惟仪封、商邱、等州县。漫淤未退。若漕粮新旧并徵。民力不无拮据。现奉恩旨。于庚子年为始。普免天下漕粮一次。豫省轮应明年全免。恳恩即就今岁概赐蠲免。并请将仪封、考城等五州县。乾隆四十三年缓徵漕粮。展至四十五、六两年分半带徵等语。前因豫省漫工。久稽堵合。濒水田禾。不能耕获。情形不免拮据。深为廑念。屡经降旨。加恩赈恤并谕令该抚查明应行加恩事宜。据实速奏候朕酌量降旨。以苏民困。兹届新漕开兑之期。被淹地方。不无稍形支绌。即丰收各属。自去夏至今。办供夫料。亦属急公可嘉。著加恩将该省乾隆四十五年、应行轮免漕粮即就今岁概赐蠲免。俾闾阎益裕盖藏。其仪封、考城商邱、宁陵、睢州、被淹五州县。四十三年缓徵漕粮。再著加恩展至四十五六两年、分半带徵以纾民力。该部遵谕速行。至该抚所请、祥符、陈留、杞县三县旧漕。请照二十三年折徵之处。并著该部速议具奏。寻议奏、祥符等三县旧漕。该抚以今岁恩赐蠲免。本色无从搭运。请照旧例折徵。查豫省每岁额赋。向系直隶、山东、江南、帮船协运。原不需本省筹办。祥符等县。既属有收其应徵旧漕二万七千余石。自可成帮起运。所请每石折银八钱之处。应无庸议从之　　

○以总理西藏事务副都统衔留保住、为正黄旗蒙古副都统。工部右侍郎福长安、为正黄旗汉军副都统　　

○是日、驻跸中关行宫　　

○己巳。谕前因江浙督抚等、以两省臣民望幸奏请巡阅河工海塘已降旨允于庚子春正月诹吉南巡至所称明岁为朕七旬万寿。欲就近申祝。则断乎不可。业经宣谕饬禁。盖朕本意。原以庚子为朕七旬诞辰。辛丑即圣母九旬万寿。连岁叠逢大庆中外胪欢自可听其抒诚祝嘏今既不能遂朕初愿。朕复何心为己称庆。惟念士民想望恩泽。积有岁年。因诏开乡会恩科。并轮免各省漕粮一周。以洽群悃。明年南巡回銮后。俟北郊礼成。即启程幸避暑山庄驻跸。八月庆辰。一切仍照常年例行。若在京受贺。惟恐转多枨触。遂至山庄以避之。至于西藏班禅额尔德尼、豫请觐祝。实属吉祥盛事。是以允其前来。即令于山庄瞻谒。俾从其便。朕并非因其称祝。先期往就之也。恐内外臣工。尚未能深喻朕意。仍有以庆典为请者。非惟不能博朕之悦。适以增朕之怀。又岂臣子爱敬之道乎。俟朕八旬大庆。则当听从诸臣称祝。此次必不允行。又前届朕六旬万寿时。古北口热河两处。曾有点缀段落灯彩之类。本属朕所不取。明年尤当严禁。将此再行通谕知之　　

○谕军机大臣等、向来各部院奏事摺。于案情叙毕。空一格书写看语。而外省督抚奏摺。于叙案毕。即接写看语。殊觉头绪不清。著传谕各督抚。嗣后奏摺。凡看语俱空一格缮写。以清眉目　　

○又谕、据英廉奏、拏获富新仓花户李老等、向关米领催。多索钱文。及民人杨老等、在仓门口重利放帐一摺。已交刑部审究矣。该犯等、于关放甲米之时。胆敢以放给好米为词向各领催等吓诈。多索钱文。每米一石于例给四十文之外。多索钱至一百六七十文。情节甚属可恶。至民人杨老等、即于仓门放帐盘剥。自朝至暮。获利加一。亦属不法。均应从重惩治。俾奸徒稍知歛迹。著传谕刑部堂官。即提集各犯。严加讯究。从重定拟具奏。并将各犯等于应得罪名外。仍枷示仓门数月。俾众共知惩儆。寻奏、花户李老、陈大、藉词放给好米诈索多赃。回民杨老、杨六、康七、乘各领催关米需用。重利盘剥。均属目无法纪。俱应从重发往乌噜木齐。给种地兵丁为奴。先行枷号四个月。游示各仓。惩一儆百。满日发遣。从之　　

○又谕曰、鄂宝等奏、湖南各帮漕船。现已据报转卫可期陆续抵坝交卸。其江西在前各帮。亦可赶赴八月中旬抵坝。无误回空。至在后各帮。如八月二十外始能抵通者。若不豫为筹画。临时不无周章。请饬交仓场侍郎。就近酌看情形。循照上年之例。备集剥船于杨村赶紧起卸。责成重运千总。及领运正丁管押剥船。抵通交收。以速回空等语。上年江广尾帮漕艘。因渡黄迟滞。经仓场侍郎等奏、请于杨村剥兑。转运甚为妥速。今江西尾帮各船抵通稍迟。恐回空稽时。致误新运。著交雅德等、循照上年之例豫备剥船。俟江西尾帮到时。于杨村起剥。并派令坐粮厅。驻劄该处。就近稽查。俾该帮船只。随到随剥。得以迅速抵通不致回空稽滞。方为妥善。将此传谕知之　　

○兵部奏、由京移驻西安满兵。酌编设满洲协领二。佐领六。蒙古佐领二。每佐领下。防御、骁骑校、各一。共设官三十员。其防御以上。留京王大臣拣选正陪。带赴热河引见。谕、此次京兵派往西安驻防。无甚紧要。即于十月起程。亦无不可。所有应添满洲各官著留京王大臣拣选。拟定正陪。俟朕回銮后。引见发往。至沿途照料大员。著派达尔吉善、荣柱、尚安、余依议　　

○理藩院侍郎博清额奏、俄罗斯固毕尔纳托尔、请开贸易。臣业经咨覆。准否、总俟尔萨纳特衙门行文内部。奏闻后、奉旨办理。非我等所得擅便代奏。今又恳请云、天朝若恩准贸易。降有谕旨。商人随至。察其来意。尚无别情。臣拟乘此机会。可将边境未完之事。要其尽行完结。咨覆后。如果恭顺。再准贸易。得旨嘉奖　　

○是日、驻跸波罗河屯行宫　　

○庚午。谕、据申保等奏、驻劄各回城大臣等、俱挑选回人。以为亲随。惟乌什、阿克苏二处。向无其例今阿奇木伯克阿勒呼哩等、率领众伯克等叩请。情愿于乌什、挑选回人八名。阿克苏、挑选回人十二名。充当亲随等语。乌什阿克苏虽应挑选回人。以为亲随但挑取十数名。为数过多。著交申保、景福、乌什居住回人较少。准挑五名。充当亲随。其阿克苏居住回人既多。准挑八名。充当亲随。　　

○谕军机大臣等、据鄂宝奏、江西在后各帮。八月二十外始能抵通。若不豫为筹画。临时不无周章。请饬交仓场侍郎。循照上年之例。备集剥船。于杨村赶紧起卸抵通交收。以速回空等语已谕令雅德等、循照上年之例。妥协办理矣。上年因高家马头等处。水浅沙淤。江广尾帮。渡黄迟滞。而运河水势亦小。又须沿途起剥。是以不能依限抵通。即于杨村剥兑转运。本年粮艘渡河。并无阻滞。而江南山东一带运河。水势均极深通。且据鄂宝等奏称、古浅处所。今俱遄行无阻等语。是江广重运。应比上年迅速。因何复迟至八月二十外。始能抵通。况各帮漕船。例应依限抵通。迅速回空。方无误冬兑冬开之期。乃上年水浅。既不能遄行。今年水大。又复迟缓。是水大水小。皆当迟滞。将如之何而后可。自系鄂宝办理不善所致。著传谕鄂宝、即将江西尾帮。因何迟滞缘由。详悉查明。据实迅速覆奏。将此由四百里谕令知之　　

○是日、驻跸张三营行宫。　　

○辛未。上行围　　

○赈恤甘肃皋兰、河州、狄道、金县、靖远、红水、县丞、陇西、安定、会宁、通渭、岷州、平凉、静宁、隆德、固原、盐茶厅、张掖、山丹、武威、永昌、古浪、平番、西宁、碾伯、泾州、秦州、清水、肃州、安西、玉门、渭源、中卫、环县、洮州、东乐等三十五厅、州、县虫雹水灾贫户。并蠲缓本年额赋有差。　　

○是日、驻跸阿贵图大营　　

○壬申。上行围　　

○谕、现在御前大臣较少和珅著在御前大臣上学习行走　　

○谕军机大臣等、据李侍尧等覆奏、筹办运京铜觔一摺。据称戊戌头运一起。核计程限。明年五月以前。定可抵京。其头运二起铜觔。已檄迤东道白玠、亲赴威宁一带。加紧查催。据禀、现在途次铜觔。络绎赴泸。约敷数起秤运。开帮当在七八月。约计明年六月以前。应可抵京等语。所办可谓用心之极。已于摺内批示矣。该督等、派委妥员。于宁台厂试办长运。已有成效。现又百计筹画。委员踏勘新＜石曹＞。期于集少成多。以弥前堕而趱后限。实属详悉周到。惟在实力行之。使此后各运铜船。如期速进。源源接济。以供京局鼓铸。方为妥善。至戊戌两运京铜。现已于泸州开帮。著传谕沿途各督抚。即行豫饬各属。遇铜船到境。即遵照前旨。各派大员。统率稽查豫雇船只以备拨运换船之用。总须上紧催趱不得仅照寻常期限。其东省闸河以内五月前正当粮艘重运之时应令总漕、总河豫定章程。令铜船与粮船分起相间过闸。勿令铜船守候稽时。务使此两运铜船迅速衔尾前进于明年五月以前全数抵通。以供鼓铸。倘有稽延惟迟误之该督抚是问。又据称铜觔之弊患在走私。风闻汉口商铜。聚集甚多。实为滇省走私之据。而泸州水路。系官铜正运。恐奸商巧侩。即乘此串混夹带。一水运至汉口售卖。更为捷径。现令藩司、于通商铜觔。给以连三印票。以凭查验。如无印票。即系私铜。请饬湖广督抚。验明连三印票。方准售卖。如或不符及无印票。应严究来历惩治等语。所奏甚是。著传谕图思德、郑大进、照滇省所给连三印票。实力稽查。以杜奸弊。毋得以事属邻省。视同膜外。不为切实整理。致干咎戾。并将作何查办情形。迅速覆奏。李侍尧摺并著钞寄阅看。此旨著由五百里传谕知之。仍各将铜船过境。及筹办情形。随时迅速具奏　　

○又谕、据特成额等覆奏、金川新疆屯防经费。历年用过银四十一万五千余两。皆照奏咨定例支用。自应照奏明酌定章程。造册报部核销。至所称每年约需银十万余两除前经奏彻屯防官兵二千三百余员名。计岁需已减十分之三。所有四十四年分。约计应用银六万五千余两等语。殊觉不成事体。两金川设镇安营。本属绥靖边圉经久之策。若因此而岁需兵饷不赀。除已裁彻屯防官兵。尚需六万余两。年复一年。长此安穷。实为非计。从前平定准噶尔。筹办屯田事宜。将陕甘两省腹地各营兵额。渐次裁减。不但足供新疆经费。且支给之外。尚有盈余。所办最为妥善。今金川所设屯防经费。亦当仿而行之。盖边省多设弁兵。原为捍御外夷之计。如准部回部。既归版图。则陕甘内地兵额。即可裁减。至川省各营兵额较多。原为防守番境而设。今两金川俱经荡平。新设镇营屯驻。足资控制。毋庸川省内地兵丁。复为卫御。自应将川省腹地各营兵数。酌量裁减。以抵新疆经费之用。但兵额一时未便遽裁。止须遇有兵丁缺出。即为停补。数年之后。自可足数。如此不动声色以渐妥办。裁兵既不虞其失所。而经费亦不致于添多。方为两全之道。至欲将新疆官兵。于今冬再彻一千名。转可不必。原议添设防兵。本为弹压番境。若裁减过多。恐不敷驻守。且于体制非宜。自不若议裁腹地兵额之为得当也。著传谕特成额、文绶、明亮。即行悉心筹画。通盘核计详悉妥议。迅速核奏　　

○又谕曰、特成额等覆奏、查办瞻对贼番劫杀麻塘寺僧洩忿一案。现已盘获卖马番人郎忠一名。供系跟随擦马所、为首贼番达尔结噶马林津等、焚劫属实等语。瞻对番人。常在邻境。偷放夹坝。乃以捕杀构怨。辄复挟忿报复。劫杀多人。实属凶顽不法。不可不严行查办。以示惩创。既已获有番人郎忠、究出为首贼番达尔结、噶马林津之名。特成额等、应即督饬文武各员。令其严饬瞻对土司。将首犯擒献。如该土司、敢于庇匿迁延。即属有心怙过。并当设法、将该土司诱至拘管。勒令速献为首贼番。如有续行究出同贼夥犯。并令一并擒献。方可释令归巢。毋得稍事姑息庶番夷共知警惧。将此由五百里传谕知之。并将现在曾否擒获首夥各要犯。查办缘由。迅速覆奏　　

○是日、驻跸海拉苏台大营　　

○癸酉。上行围　　

○谕军机大臣等、昨因滇省戊戌两运京铜限于五月以前全数抵通。计入闸河以内正当粮艘重运之时。谕令总漕、总河、豫定章程。使铜船与粮船分起相间过闸。毋致守候稽时矣因思明岁春间。朕南巡江浙。自直隶厂登舟以及回銮。俱由水程。恐总河、总漕及沿途各督抚、狃于旧例。豫将河道肃清。令船只豫于支河汊港回避。以待御舟经过。始准放行殊可不必。朕巡幸所至。原以省方问俗一切均须有便于民。不但铜船运紧。粮艘亦不宜迟断不可令其回避守候致稽程限。即估舶民船。亦不必令其远避。凡御舫所经。舟楫往来。听从其便。但须于经过时令各船贴岸一边顺排停泊。过后即可放行。总不可因南巡跸除河道无论闸内闸外。均若无其事者然方为妥善。著谕总河总漕、及沿途各督抚、深体朕意妥为办理。将此由四百里传谕知之　　

○以銮仪使阿玉玺、为正白旗蒙古副都统　　

○是日、驻跸呼鲁苏台大营。翼日如之　　

○甲戌世宗宪皇帝忌辰。遣官祭泰陵　　

○谕军机大臣等、前据户部奏、京局现存京铜。可铸至明年二月。又有四十二年三运、及加运三起一并计算。又可敷至六月。至六月以后之铸务。更觉棘手。请交该督抚、详悉筹议。当即传谕李侍尧、筹画趱办并谕沿途各督抚设法严催。于明年五月以前。全数抵通又据金简等奏乾隆四十二年三运二起、加运两起京铜在途行走迟滞恐致稽误。亦已谕令沿途各督抚上紧催趱。昨据李侍尧等覆奏戊戌头运一起铜船已于本年五月开行核计程限。明年五月以前定可抵京。其头运二起铜觔。在泸开帮当在七八月。约计明年六月以前亦可抵京等语。复又传谕沿途督抚、豫为筹备。勿使稍稽。自可无虞迟误。至丁酉年三运二起京铜。已于五月中出江苏境。加运一起。于六月初、过安徽境。加运二起于六月中旬出湖北境节据各督抚奏到。计算日期。约可于本年九月、十月、抵通。本日又据杨景素奏、丁酉年二运二起京铜。于七月初一日。全数运抵通坝。是铜觔现已源源到局。可供鼓铸。似不应复有不敷接济。更须鳃鳃过虑之处。著传谕金简等详悉查明。现在陆续运到铜觔。约可用至何时。是否不虞贻误。即行据实覆奏。寻金简等奏、通计实存、现收铜觔。及在途未到之丁酉年三运二起。加运三起。据沿途督抚奏、本年九十月抵通。足敷至明年六月。今又据李侍尧覆奏、戊戌年头运三起。约计明年五六月以前可到。果如期而至。六月后铸务。自可接济无误。报闻。　　

○调广州将军宗室永玮、为黑龙江将军以散秩大臣福僧额、为广州将军　　

○乙亥。上行围　　

○谕、前经降旨。葺治宁寿宫。为朕将来。归政后颐养之所。现今工届落成。实为吉祥庆事。宜敷惠泽。以昭锡福。所有管理工程大臣及在工人员。俱著加恩交部议叙　　

○又谕曰、永玮、现在虽调补黑龙江将军。到任尚早。傅玉暂且不必来京、仍办将军事务。俟永玮到任后。再行交代回京　　

○又谕曰、福僧额、昨已补授广州将军。但到任尚早。桂林、著暂署广州将军事务。永玮、先行来京陛见　　

○谕军机大臣等、据李侍尧奏、戊戌年头运京铜船只。于本年五月二十一日。在泸州全数兑足开帮一摺。已批交该部矣。戊戌年头运两起京铜。即照从前奏展之限。应于上年十月起运今至本年五月。头运一起铜觔始于泸州全数开帮。其头运二起。昨据该督奏称、开帮尚在七八月。核计逾限、已将十月。迟延殊甚。虽该督等、已将承运逾期各员。参奏治罪。然业已稽迟。现惟设法董催。方可冀无误。此后务须派委妥员。上紧趱办。年清年限。俾各运铜船。如期迅进。源源接济。以供京局鼓铸。如再延迟逾限。惟该督抚是问。将此谕令知之。　　

○又谕本日李世杰奏、截拏欧阳鈀、解交江省审讯一摺用紫笔缮写。殊属非是此必李世杰、现在闱中监临。因外帘禁用墨笔。是以如此太觉拘泥。各省巡抚入闱。遇有奏章。无不用墨笔缮写者。紫笔、科场定例。原以防闲胥役辈舞弊。若巡抚自携笔墨入闱。临时亲看幕友誊写。并无妨碍。即封稿发交抚署缮写。亦无不可李世杰、初任巡抚诸多未谙。嗣后一切宜留心讲习。将此传谕知之　　

○又谕、据李世杰奏本年六月。护镇安通判陈肇骆禀称、在于吞登岩峒。拏获交趾男女十二名口内夷妇丁安一口。讯系交趾前保乐土州农候冬之妾农候冬、因被堂弟争夺州城。该夷妇携带幼女等、逃至吞登岩峒被获俟究问明确。再行请旨发还该国等语土州兄弟争夺。农候冬之妾丁安、被难窜入内地。若径行发还。正彼所欲得而甘心者既夺其地。复获其孥岂不令其堂弟太得便宜。惟应将该夷妇审讯明确一面将盘获缘由咨明该国王俟该国王具咨、派员到边接收。再行询问确实交其领回。方为妥协。著传谕桂林、李世杰、即行遵旨妥办。仍将查讯办理情形。详晰具奏　　

○豁免陕西西安、延安凤翔汉中榆林、同州、兴安等府州属。节年民欠社仓谷、七千四百四十石有奇　　

○是日、驻跸纳尔苏台达巴汉西山根大营　　

○丙子上行围　　

○遣官祭贤良祠　　

○军机大臣等议覆署陕甘总督陕西巡抚毕沅署西安将军萨炳阿奏称由京移驻西安马兵一千二百步兵一百照每兵百。一、佐领管辖之例编设十二佐领一佐领下。于西安壮丁内添炮手各一弓箭铁匠各一。再派出京兵未谙西安风土。拟与旧兵均匀间派。俾新兵易于熟习。共应编设三十二佐领。再请照从前移驻西安兵例设养育兵缺一百二十。以资孤寡养赡。查兵部原议。系通计满洲蒙古各旗兵数。共设三十佐领应将该署督等所奏、减佐领二员其添补炮手工匠。及新旧匀派之处。均应如所奏至养育兵。应否照旧赏给请旨办理。得旨养育兵缺。著加恩照数赏给。余依议　　

○是日、驻跸敦达乌拉岱大营　　

○丁丑。上行围　　

○谕、据鄂宝奏、江西尾帮粮船抵通迟滞虽因湖南船只在前顶阻。但究系办理不善所致。自请交部严加议处等语。鄂宝著交部议处。其押运之文武各官并著鄂宝、查明参奏。交部议处　　

○谕军机大臣等、昨据阿桂等奏、现在赶做顺黄南北两坝口门。祇剩七十余丈。将来进埽。渐多口门渐窄。约计九月初旬。不过余存二三十丈。水势自可蓄高。引河挑淤之事。彼时亦当一律完竣。总在九月初旬。可以相机启放。掣动大溜。其时正届霜降。施工较易堵筑二三十丈之口门。须抢做十余日约九月二十后。可望合龙等语。伊等现俱实力速办。无俟朕再为敦促。惟冀如期蒇事以慰廑念。至阅上次进到之图。顺黄南坝。尚距大堤不远。将来补接自易。其北坝。则竟齐河身做起。并无堤岸倚靠。即两坝中间堵合而北之坝头。似未靠实地。未为妥善。因复阅图内十堡北岸。尚有圈堰一道。由十八堡上旧拦黄坝起至十堡对岸而止。前所做北坝头。即接圈堰做就。较为合法。今亦应将此堰接长。使现做坝工。得有所接。不致落空方妥因用朱笔标识起止。阿桂等、可即速筹妥办其堰坝等工。务须镶筑坚实。以期巩固。至顺黄坝合龙后。并须将十六堡漫口。仍行补筑完好。俾资重门保障。尤堪经久无患。著将朱笔标识之图发去。令阿桂等、迅速妥筹办理。仍详晰绘图。即行具奏。将此旨著由六百里加紧传谕知之　　

○又谕、据李侍尧奏、滇省堕欠盐款一案。查系从前各属承办军需。将应解盐款。混行那借。及至领出军需银两。并不归还盐款。以致亏缺积岁增多。但事历多年。官非一手。其间情节轻重。殊难分晰允当。若徒以一参了事。而追赔延宕。累月经年。于课款终无实济。因思课款虚悬。由于盐觔无著。遂因为勒定限期。如果于今岁奏销之前。尚敢丝毫短缺。不问人数多寡。定即严参。从重治罪。现任各员、各向井灶收买余盐。赶煎趱补。半年之内。盐觔业已足数等语。所奏可嘉。已于摺内批示矣。滇省堕欠盐款。积弊相仍。历久未能厘剔。今李侍尧察其致弊之由。勒限赶办。不越半年。而应存盐数。业已颗粒无亏。可见事在人为。果能实心查办。积弊自即肃清。该督既属能事。又复实心。宜其立见成效也。至所称此案年久弊深。咎非一任。请概免其参究。所见亦是。从前那借各员。及该管上司。历年已久。物故者多。既难查其始于何任。若徒挨查月日。责令赔偿。亦属有名无实。与其追究已往。徒诿之空言。自不若整饬将来。使不蹈覆辙。从此年清年款。不令丝毫亏欠。盐务自日有起色。且该督既查明积弊原委。和盘托出。不敢稍存隐饰。并将难办之故。据实陈明。不肯稍涉颟顸更非沽名邀誉。如此、方深得古大臣公正之道。李侍尧、系尚书李元亮之子。本属世家。且见其颇有才干。遂由热河副都统。改授侍郎。旋即用为将军总督。并历内部尚书。阅历日深。在封疆中实为杰出遂即简畀纶扉。原属素所倚任之人。然不意其经理得宜。以数十年之积弊。一旦而廓清之。万妥万全并非拟议之所及也。总由上苍笃生此公正体国之贤臣。以资治理。朕览摺嘉慰之余。实深喜悦。特赏上用大荷包一对。小荷包两对。用昭优奖　　

○是日、驻跸巴颜布尔噶苏台大营　　

○戊寅。上行围
  </div>
  <div class="pagination">
   <a href="清实录乾隆朝实录_page1426.html">
    上一页
   </a>
   <span>
    ...
   </span>
   <a href="清实录乾隆朝实录_page1422.html">
    1422
   </a>
   <a href="清实录乾隆朝实录_page1423.html">
    1423
   </a>
   <a href="清实录乾隆朝实录_page1424.html">
    1424
   </a>
   <a href="清实录乾隆朝实录_page1425.html">
    1425
   </a>
   <a href="清实录乾隆朝实录_page1426.html">
    1426
   </a>
   <span class="current-page">
    1427
   </span>
   <a href="清实录乾隆朝实录_page1428.html">
    1428
   </a>
   <a href="清实录乾隆朝实录_page1429.html">
    1429
   </a>
   <a href="清实录乾隆朝实录_page1430.html">
    1430
   </a>
   <a href="清实录乾隆朝实录_page1431.html">
    1431
   </a>
   <a href="清实录乾隆朝实录_page1432.html">
    1432
   </a>
   <span>
    ...
   </span>
   <a href="清实录乾隆朝实录_page1428.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
