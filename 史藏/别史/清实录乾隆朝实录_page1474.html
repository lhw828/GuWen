<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1474 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1474 页/共 1860 页
  </h1>
  <div class="content">
   ○又谕、甘肃省向来俱以被旱须赈为言。几于年年如此。昨和珅一入甘境。即遇阴雨。今阿桂摺内又称。二十二日、得有密雨四时。可见该省、亦并非竟少雨泽。人言俱未足信。著传谕阿桂、李侍尧确切访察。向年雨水情形。据实覆奏。阿桂本系钦差重臣。即李侍尧。亦初任甘省总督。无所用其回护。想自能秉公直陈也。　　

○甲戌。谕、据李奉翰奏、开放沈家窰引河溜势畅达一摺。内称查勘坝外黄水。高于坝内。新挑河底一丈一尺。溜势直注。已成吸川之势。因即立时开放。大溜直趋新河。南岸日见塌崖。形势极为畅顺等语。所办甚好。至阅进到图内。南岸御桩亭之西。现在塌崖。该处距挑水坝西边木龙不远。恐渐塌渐近。未免于木龙有碍。自宜设法小心保护为要。因于图内用朱笔点记。至北岸旧有滩嘴处所。现在已将嫩淤刷去。滩嘴亦渐次塌动。此是极好形势。因亦于图内圈记。再阅挑水坝东边木龙之下。虽有旧堤两道。今若从东边木龙。接至顺黄坝一带沿河。再添筑新堤一道。则河流更直。似不虑其复逼旧堤。因亦于图内用朱笔尖记两头。但是否应如此办理。阿桂今称在南河上下履勘。其情形自必熟悉。除将朱笔标识原图、照样另绘。朱批李奉翰摺、钞寄阿桂。令其审酌具奏外。并著将原图发交萨载。会同李奉翰、详悉履勘。妥酌具奏。昨有御制诗书扇。寄赐萨载。并著随旨发往。　　

○调直隶提督长清。为浙江提督。以天津镇总兵刚塔、为直隶提督。调泰宁镇总兵宝琳、为天津镇总兵。原任甘肃西宁镇总兵黄大谋、为泰宁镇总兵。以甘肃洮岷协副将策卜坦、为狭西延绥镇总兵。　　

○豁除甘肃省宁朔县杨信、丰盈、蒋顶、三堡。中卫县广武、渠口、枣园、张义、石空、宣和、恩和、七堡。沙压地亩额徵银粮草束。　　

○旌表守正捐躯四川绵州民陈国远妻青氏。　　

○乙亥。谕、向来各省提镇以下至将弁等。俱有分扣兵丁名粮。作为得项者。此固旧例如此。且武职衙门。非如文员之定有养廉。是以即将此项为公用养赡之资。但此例定自何年。或系雍正年间议定文职养廉时。一体酌给。其每员应得若干。系何名目。各省是否一例按照地方情形品级大小。酌定数目多寡。又或各省参差不同。著交各该部。将定例年月。及现在款项数目。分晰查明。开单具奏。至此事因仍已久。恐又有于定数之外。私自克扣增添者。若每员任内私扣一名。后任积渐加增侵扣。无所底止。督抚姑息。不加查察。久之即为虚额空粮之弊。尤不可不彻底清查。著通谕各督抚。将各省提镇以下武职。现在分扣名粮实数。及有无私添之处。查明据实具奏。此事既久。朕概从宽不究。若稍有隐匿。或致别经查出。惟该督抚是问。　　

○丙子。予故哈萨克汗阿布赉、祭如例。　　

○丁丑。敕谕哈萨克瓦利苏勒坦。据驻塔尔巴哈台大臣奏。尔父阿布赉病故。朕闻之不胜轸惜。尔前来京瞻觐。已受朕恩。且系尔父长子。素能约束属下。朕所深知。除遣大臣赏奠尔父外。著加恩承袭尔父汗爵。朕君临天下。一日万几。尔前入觐时。亦已亲见。当感念朕恩。将所属哈萨克。加意约束。友爱兄弟。辑睦邻境。勿滋事衅。勿隐逃人。尚谨遵此旨。笃诚奋勉。以期永受朕恩。随赏大缎四端。　　

○谕曰、文绶覆奏、户部议驳商运军粮脚价满支满发一案。先经部臣奏驳时。朕恐有实在情节。不能拘于部例。因传谕文绶。令其据实覆奏。彼时伊若果有难于核减情形。原可据实声叙明确。朕于川省无著军需数百万两。皆特恩宽免。何有于此九万余两。但事关钱粮。必期核实。乃文绶前此止以遵旨驳减。并无别项情节为言。是业已自认浮开。因又批交部议。按数著赔。照例议处。并饬将令谁赔补。又因何浮开之处。明白回奏。今该督词气之间。似竟系实用实销。因屡经登覆。不值琐陈。既奉部驳。即行遵减。所谓不辨之辨。意若抱屈。朕从不肯屈人。亦不听人巧辨。岂可一任含糊。转致令伊心存被屈乎。此摺已批交军机大臣。会同该部另查。但现在军机大臣。除福隆安外。皆系户部堂官。若交今会查。恐又不免回护前奏。朕亦不肯。因思此事本系军需旧事。非急需核办者。著俟阿桂回京时。令其会同秉公查奏。另降谕旨。　　

○旌表守正捐躯四川大邑县民罗见极女罗氏。　　

○戊寅。谕军机大臣、本日据伊龄阿奏报接印任事日期一摺。内有务期盐鹾环转、关课丰盈之语。此次更换长芦盐政。因西宁年力就衰。是以令伊龄阿前往。其实西宁在任时。办理原无贻误之处。并非欲关税增加。另用伊龄阿也。该盐政到任后。祇须查明章程。妥协经理。尤在体恤商力。使得转输自如。或西宁任内、有一切办理未妥。自当筹画调剂。但不可先存一关课充余之见。若专以多取见好为是。又复如前高兴。以致苦累众商。是又不能承受朕恩矣。著传谕伊龄阿。诸事务须恪遵训谕。爱惜商力。以期无负委任。　　

○巳卯。谕、据富纲奏、审拟范宜恒、王若常等镇府互揭一案。内称范宜恒因兵丁被诬。辄听猜疑之词。以同谋陷害、咨揭知府。而该府王若常。既自信无过。乃以弁兵拥阻大堂、把守仪门等情。捏词续禀。均失专阃方面大员之体。请一并交部严加议处等语。所办未为平允。此案该府王若常。本有偏徇教官林肇煌、疑心兵丁窃衣情事。后复以范宜恒、遣令弁丁拥阻把守。捏词诬禀。其过大。至范宜恒、闻知教官禀府。即将兵丁送审。并无成见。且审无遣令拥阻府署等事。其过轻。乃该抚奏请一并严加议处。欲令文武两败俱伤。而实有护庇文员之意。非得其平也。外省督抚调停之见。往往如此。朕于诸臣功过。一秉至公。从不肯存畸重畸轻之见。此案镇府先后情节。轻重较然。王若常、著照该抚所请。交部严加议处。范宜恒、著从宽改为交部察议。　　

○谕军机大臣、据陈辉祖奏、安插归化生番情形一摺。内称凤山县、山猪毛社生番直理产等四十一户。因该社头人率腊。招壻里吉老、掌管社务。于该番收获米石、十分中抽分二斗之外。又欲多抽二斗。致直里产等。不堪虐索。携带男妇老幼一百九名口来投。现酌定在凤山县离城六十里之塔楼、武洛、二社埔地。分给该番等耕种。并各捐置舍寮。给与栖止等语。此等归化番民。在台湾边地耕种。原设有头人管束。与未归化之生番不同。其管下番民、有投赴内地者。地方官本不应收留。即如蒙古各扎萨克属下人等。若有背其本主。投入内地。自未便容留安顿。即哈萨克诸部落人众。各有本主。如有投诚归附者。朕亦不肯令其弃主来归也。今直里产等。既据该督奏称。该番等业经薙发更衣。樵采度日。且已给与地亩藔舍安居。自不必再行遣回。亦不虑其复行滋事。著传谕陈辉祖。严饬地方文武员弁。晓谕该番等。令其各安耕牧外。至嗣后沿边番众。其果系非归化之番所属者。收留自属无妨。如有似此率众投入内地者。系归化之番所属。则与国家统驭体制。大有关系。切不可率行收留安插。当即奏明请旨办理。　　

○又谕曰、阿奇木伯克素勒坦和卓。效力有年。今闻其病故。朕甚悯恻。著加恩赏给银二百两。仍遇便令伊子迈玛砥散。入于年班送来引见。　　

○钦差大学士公阿桂、陕甘总督李侍尧奏、现将逆回贼营。四面围困。断绝水道。贼于夜间。輙敢从直磡缒下水磨沟。及华林寺后身。刨挖从前有泉处。用皮浑屯盗水。据脱回之老教供称。贼营断水已三五日。略有接济并无余存。因派满汉奋勇官兵。由中路进扑。屯练降番。由华林山东、攀磡上扑。老教土兵。由华林寺西、觅路上攻。贼匪尚于沟内放枪抵御。拚命死守。并将旧井、及有泉处所。加填坚实。多派屯练及阿拉善兵。在左边埋伏。以备相机进剿。再贼匪两次盗水。诸处营卡。系提督仁和、及总兵罗江鳞所管。殊属疎玩。已严行申饬。将该二员存记。以观后效。如有疎虞。一并严参治罪。得旨贼人当此穷蹙垂毙之时。尚皆负嵎死守。实是奇事。出于情理之外。今官兵四面围攻。又将其盗水处所。填筑土石。加兵防范贼匪自必益加疲困。旦晚即可全就擒捕。至脱回之老教即系顺从新教、同恶相济之人。此时或暂留军营。不即正法。以为招致贼夥之计。尚可。但其从贼为逆。已经数月。随贼打仗。伤我官兵实属罪无可赦。伊等果系旧教。何不早行窜出。直至目下、知贼势穷迫。万无希幸。始复脱回。托名老教。以图宽免。自断不可复留。阿桂等于剿办正贼后。即将此等情节。明示众人。将临近脱回之老教。概行按律正法。毋少姑息。至贼人下沟盗水。虽旋经知觉。但已被刨挖得水。用皮浑屯装取。实属疎于防范在罗江鳞、系他省总兵。到甘效力。或可诿之呼应不灵。至仁和、系本省提督。所派弁兵。皆其管辖。何致玩忽若此。仁和之不是更大。著阿桂于事毕时。即严行参奏。　　

○庚辰。谕军机大臣、昨初七日夜间。热河又复阴雨。至今尚未停止。且云自东南而起。其势甚浓。恐京师雨水亦大。著传谕留京王大臣。如现未晴霁。即派回子祈晴。并将现在雨势情形。随报覆奏。　　

○又谕、据李奉翰奏、邳睢黄河南岸魏家庄大堤。因水势盛长。全河大溜南趋。汹涌异常。自闰五月二十七日。外滩先行塌去。直刷堤身。上紧抢护。随抢随塌。溜势日盛。水高堤顶。人力难施。于六月初一日未时。该处堤工漫溢过水。约长十余丈。现饬道将。先将漫口两头裹护。即驰赴该工查明实在情形。并飞咨萨载、星速来工。会同筹办。克期堵筑。并自请交部严加治罪等语。此处漫溢情形。既据奏称、水长溜大。人力难施。该总河所请交部治罪之处。转可从缓。惟在督率文武员弁。相机筹办。上紧堵筑。俟合龙后。再行核定功过。至现在该处大溜。是否尚走正河。漫口分掣大溜几分。并著萨载、李奉翰、迅即绘图贴说。由驿驰奏。以慰廑念。再江、豫、二省黄河。自乾隆四十二年。开陶庄引河以来。连岁冲溢。在豫省沙土松浮。或尚易于冲刷。至江南土性坚实。何以上年郭家渡甫经漫决。此次又有魏家庄之事。况上年春间。命阿桂在南河会勘。展宽陶庄新河四十丈。今春又令在彼会勘。因九里岗一带、河中岗沙横亘。复于北岸、挑挖引河一千余丈。南岸又将沈家窰河身展宽三十丈。近日复据李奉翰奏、开放沈家窰引河。溜势甚畅。朕心方为慰藉。何以此次忽又有漫溢之奏。况现在清黄交汇处所。离清口较远。清口得以畅出。海口又复深通。何以转致如此。且从前并非每岁必有水患。而自开放陶庄新河以来。转年年不免漫溢。朕于此实不能无疑。著阿桂、萨载、李奉翰。将南河实在情形。是否或因陶庄开放引河。致有纡回格碍之处。详晰讲求审度。据实具奏。此朕因河防紧要。虚心咨访。阿桂、萨载等。谅亦必确按实情入告不肯稍存回护也。至现在正届伏汛。北方雨水较多。其豫东二省河防。在在俱关紧要。并著传谕韩鑅、富勒浑督率员弁实力防护。毋稍疎虞。　　

○谕曰。额森特从前征剿金川。甚属出力。朕是以加恩。赏给世袭一等男。此次进剿撒拉尔。又复奋不顾身。致被枪伤。深为可嘉。著加恩晋封世袭三等子。仍兼在本身。　　

○户部议准、江西巡抚郝硕疏称。宁都州监生杨宗胜。捐建仓廒。积贮社谷一千石。照例给与议叙。从之。　　

○以广西思恩府罗定司土巡检徐尔梅子徐尚文袭职。　　

○辛巳。谕军机大臣连日阴雨绵延。浓云密布。看来雨势颇广。未识保定一带。雨水若何。于民田有无妨碍。朕心深为廑念。再前据袁守侗奏、俟入中伏后。即赴永定河防汛。现在永定河水势。甚属平顺等语。但际此伏雨。水势未免增长。想此时袁守侗、计已起程赴工防汛。著传谕该督。即将永定河近日形势若何。及各属有无雨水过多之处。迅速奏闻。以慰悬注。寻奏、臣一面饬查各属。一面于防汛途次。察看早禾高梁。俱已吐穗畅茂。洼地偶见积水。现已晴霁。即日可期消涸。至永定河。水势间有消长。并无盛涨。两岸堤工。在在稳固。得旨、览奏稍慰。　　

○又谕、昨王廷赞来至热河。因令军机大臣、会同行在大学士九卿传旨。以私放马明心子壻、及守城独自居功二条。俱从宽不究。惟监粮私收折色一事。令其据实陈明。据王廷赞供、到任后。原不许折色因无人报捐只得仍如此办。又恐各州县、有短价勒买粮石之事。是以定数五十五两。甘省粮价较贱。足敷定额。又因捐生多在省城。改归首府收捐。仍将银两、发给各州县。买补还仓。按季申报。并有道府加结等语。所供殊不足信。甘肃收纳监粮。原为仓储赈济起见。自应收本色粮石。何得公然定数。私收折色。且从无一字奏闻。若云甘省粮贱。五十五两已符定额。足敷采买。则该处收成。自必丰稔。何以每年又俱需灾赈。如灾赈属实。粮价必昂。则五十五两之数。又断不敷采买。二者均不可解。可见所供。尽属支离。其中恐有竟不买补。虚开赈济冒销情弊。且捐监一事。自应听本生自行平买。交纳粮石。何以必欲官为收银。并交首府总办。明系官则折收于前。又复冒销于后。两边俱得便宜。而百姓仍从中受累。此事情弊甚大。不可不彻底清查。此时惟阿桂、李侍尧为中外最能办事之人。且于此事又从未经手。毫无回护。著传谕伊二人。即将此案实在情形。详悉查明。据实具奏。并严查有无弊窦。将此等情节。四面较勘。无难水落石出。不可稍涉颟顸。致他日复滋流弊。但恐如此彻底一办。合省地方官。皆为有罪之人。伊等合成一气。察弊殊非容易。然此事终不可不办。想伊二人、断不肯为他人担此干系也。　　

○壬午。谕军机大臣、据阿桂等奏、于贼营南拏立木栅。又接筑炮台一摺。所办甚是。现在贼匪日益穷蹙不难计日待毙。自不值伤我官兵。朕虽日夜焦急。盼望成功。亦不得不耐心以待。况官兵四面围攻。布置严密。自不虞贼众复有窜逸。及外来贼匪接应之事。至南关外逆回萧德福。既经访明拏获监禁。著派委妥干员弁。解至热河审办。沿途务令小心防范。毋致少有疎虞。　　

○盛京将军索诺木策凌疏请、修造卤簿乐器仪仗。得旨、此项乐器仪仗。若令该将军派员送交工部。将来造成。仍须送回。未免徒劳往返。著即派冠军使盛保、司库五达子。驰驿前往。详细查看。再行修造。　　

○癸未。谕军机大臣、本日据留京办事王大臣奏、京师初七日戌刻阴雨起。断续相间至初九日、雨意渐停。而云气浓厚。尚未开霁。因派员带领回子。敬谨祈晴等语。是京师雨势。与此间相同。昨初十日午后。热河即经开霁。今日已得大晴。未审京师是否同时晴朗。于民房有无坍塌大田是否无碍之处。著传谕留京办事王大臣、顺天府尹即行查明。据实覆奏。　　

○吏部议覆、刑部尚书德福奏称。太常寺赞礼读祝等官。不敷供值。请于引见未放人员内。拣选八员。作为委署赞礼读祝官。同额缺人员。一体行走。应如所请。其食饷补缺。照该寺学习人员例办理。从之。　　

○甲申。谕军机大臣、昨据阿桂等奏到图内。贼匪所占之华林山、并龙尾山。紧接兰州西南一带关厢。该处商贾凑集。最为殷富。而兰州省城本小。转在山下。殊于形势未协。朕意欲将西面城垣。展宽至此山梁。俾西关一带民居。及现在贼营占据之处。一半包入城内。如此跨山临水。既足以壮观瞻。并可以资控制。至河北金城关。逼近黄河渡桥。形势亦关紧要。将来添设兵丁时。亦应于该处、多添兵丁。令将领大员驻劄。似更足资弹压。且大河南北。声势联络于巡缉防守等事。尤为有益。著传谕阿桂、李侍尧。将此二事。入于善后事宜案内。一并妥议具奏。　　

○又谕据。陈辉祖奏、查讯王亶望、在甘肃藩司任内、私收监粮折色一事。既据王亶望供称。风闻有折色之事。当经责成道府。查禁结报。且意在捐多谷多。以致一任通融办理等语。彼时道府、系属何人。如何假捏结报。王亶望何以并不据实供明。著传谕陈辉祖。再行审讯王亶望。将彼时道府何人。如何私收捏报各情弊。令其逐一供明覆奏。并传谕阿桂、李侍尧、亦即将王亶望在甘肃时结报监粮各道府。查案具奏。至捐收监粮。原为仓储起见。今既称私收折色。仍行买补谷石还仓。且以捐多谷多为能事。是该省之粮石充足可知。何以每年又须赈恤。即云各府丰歉不齐。譬如河西各属被灾。或致谷少则河东各属丰收地方。百姓自将粮石赴粜。欲得贵价。此亦流通便民之事。百姓亦自知也。何必辗转经手官吏收买。致令短价勒买。官得便宜。而民仍受派累此事理之显然者。且即欲收捐。亦当听本生自行交纳本色。或者捐监之人。不致抑勒百姓。百姓仍得贵价也。何须官为包揽。以致弊窦百出。朕于监粮一事。本为甘省地瘠民贫。每岁不惜百十万赈济。以惠养穷黎。若以惠民之事。而转为累民之举。徒令不肖官员。借端肥槖。所关甚大。况此事不发则已。今既经发觉。自应根求到底。令其水落石出。此事积弊已久。通省大小官员。无不染指有罪。但亦断不能因罚不及众。辄以人多不办为词。即从前之结报各道府。此时已经升调人员。亦属无几。无难治罪。况中外人材不乏。断无少此数人。便不能办事之理。此而不严行查办。将何事不可为也。著传谕阿桂、李侍尧。务将此事如何舞弊分肥。如何冒销勒买各情弊。并向来朦混出结之道府。严切根究。据实指名参奏。倘阿桂等此次稍存瞻徇。代为担承。将来别经败露。伊二人其何以对朕耶。　　

○予故喀尔喀多罗郡王齐旺多尔济、回部郡王品级贝勒霍集斯、祭如例。　　

○乙酉。谕军机大臣、据留京办事王大臣、及顺天府尹等奏称。京师雨势。于初十日未刻、渐已停止。十一日益见晴明。积水随时消落。禾稼并无损碍等语。其民房有无坍塌之处。未据奏及。著再传谕留京办事王大臣、及顺天府尹等。即将民房有无坍塌情形。比旧岁如何。详悉查明。据实覆奏。寻奏、本年入夏以来。雨水虽多。与旧岁情形不同。民人房屋坍塌甚少。报闻。　　

○丙戌。谕军机大臣、据韩鑅奏、赴豫防汛。经过洼地。已多积水。闰五月二十四、五、六、等日。东省又复大雨。汶河、续长水三尺余寸。泗河、长水五尺余寸。府河。长水四尺余寸。现将独山等湖斗门闸坝。俱行启放。至东省之济宁、金乡、单县。及河南之虞城、商邱、地方。洼地间有积水。六月初一日。天气晴爽。亦易消退等语。看来东省前月下旬。雨水较大。低洼地亩。不无被淹。何以未见国泰奏报。著传谕该抚。迅速查明各属。田禾有无妨碍之处。即行据实覆奏。其河南虞城一带。低地亦有积水。并著富勒浑、速即确查具奏。寻山东巡抚国泰奏、查得东昌府临清州各属。被水地亩多在滨临运、卫两河洼下之处。今幸漳卫等河。尚未涨发。而运。河减洩之徒骇、马颊、四女寺、哨马营各支河。春间一律疏浚深通。水有去路。疏消较易。惟曹州府属之曹、单。城武、定陶、钜野、五县。暨济宁、嘉祥、金乡、鱼台、四州县。一带洼地被浸。全赖下游之南阳、昭阳、独山、微山、等湖容纳本年湖水本旺。自闰五月中旬以来。雨水复多。以致洩水入湖各河。均汇归于鱼台之新开河。济宁之牛头河。下壅上溢。现虽将微山湖之湖口、伊家、两坝全开。而所洩不敌所受。惟有开放江南铜山县蔺家坝。庶可下达畅消。已飞咨江南、河东各河臣。酌筹办理。得旨览奏俱悉。此应速办往返咨商。安能救急。何不改外省习气也。河南巡抚富勒浑奏、豫省归德、陈州、二府属之商邱、夏邑、沈邱、项城、等州县。近河洼地。因夏雨过骤。宣洩不及。田间不无积水。业已饬司委勘。疏消补种。续据开封府属之尉氏、仪封、兰阳、归德府属之睢州、考城、陈州府属之淮宁、西华、商水、太华、扶沟、等州县报称。本月初旬。连降大雨。洼地多有积水。现在督率农民。设法疏消。臣于查工途次。察看河堤两岸。田禾繁茂高梁小米。亦皆秀穗结实。得旨、览奏稍慰。　　

○予故苏尼特扎萨克多罗郡王阿尔达什第、祭如例。　　

○旌表守正捐躯福建闽县民杜能畅妻刘氏。河南鄢陵县民李喜成妻杨氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百三十四


大清高宗法天隆运至诚先觉体元立极敷文奋武孝慈神圣纯皇帝实录卷之一千一百三十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十六年。辛丑。六月。丁亥。以广东香山协副将施国麟、为广东左翼镇总兵。　　

○戊子。谕军机大臣、本日据阿桂覆奏、河工图内朱笔尖记处。添筑新堤一道。沿河添一层堤岸。即多一层保障。且河流更直于新河。形势更属有益无碍等语。著将原摺、钞寄萨载阅看。令其会同李奉翰、妥商办理。至魏家庄堤工漫溢。本日又据萨载续奏、塌宽至一百十六丈。其越堤亦被冲塌。现将两头镶裹。俟七月下旬。料物齐全。即可赶紧堵筑等语。此又将旷日持久矣。该处塌宽至一百余丈之多。急宜上紧堵筑。早为合龙。该督等现驻工所。当督率道将厅弁。设法赶运料物。以期集事。再陶庄引河自开放以来。每年俱有堤工漫溢之事。朕心实不能无疑。前经降旨询问。该督等务将实在情形。据实覆奏。不得稍存回护之见。　　

○又谕、连日盼望捷音。及披阅奏函。仍系筹办情形。且因连遇阴雨。不能迅速刨沟。而泥水甚大。施力较难。愈深愤懑。想阿桂亦焦急愈甚。至甘省近日雨水甚多。致逆贼得以接济。固亦无可如何。但粮食何以尚能久支。况阿桂既称贼营并无楼房贮粮。而目下官兵四面环攻。贼人已如釜底。此时岂复尚有党羽为之接济。何以尚能如此支持。虽据阿桂称、断不待其食尽坐毙。但正恐不能不如此耳。至甘省如此多雨。而历来俱谎称被旱。上下一气。冒赈舞弊若此。安得不受天罚。现命提讯勒尔谨。及王廷赞。令其据实供吐。阿桂、李侍尧。务将此案彻底严查。不可稍存瞻顾也。　　

○又谕、本日据阿桂等奏、筹办贼匪情形一摺。内称。本月初六日。大雨竟夜。势甚霶霈。初七初八连绵不止等语甘省向年俱奏报雨少被旱。岁需赈恤。今阿桂屡奏称。雨势连绵霶霈。且至数日之久。是从前所云常旱之言。全系谎捏。该省地方官。竟以折收监粮一事。年年假报旱灾冒赈。作弊已属显然。勒尔谨、久任总督。王廷赞、亦久任道府藩司。何以从前俱以雨少被旱为词。岂有今年甘省雨独多之理。著传谕留京办事王大臣。前赴刑部。会同该堂官。提出勒尔谨。当堂讯问。并将王廷赞、传至刑部。一并质讯。令其据实供吐。录词具奏。并著刑部堂官。将王廷赞、派员在衙门看守。俟阿桂等覆奏到日。再降谕旨。　　

○又谕、昨已降旨。将甘省折收监粮、冒赈作弊之事。覆行提讯。勒尔谨。并传王廷赞到部严讯。此事折收既已属实。又复冒销灾赈。种种弊端。难以枚举。现在阿桂等。节次所奏雨水情形。与甘省常年被旱之言。迥不相符。其为捏饰浮冒。开销监谷。更属无疑。王廷赞在兰州守城时。虽有办理错谬。及独自攘功之事。然朕总念其保全省城。功不可没。一概恕而不究。今伊若天良未泯。能将甘省历年如何通同舞弊之处。逐款据实供明。朕仍不忘其守城之功。必加特恩宽宥。即勒尔谨、王亶望、罪不可逭。王廷赞尚可以功抵罪。若伊竟执迷不悟。始终不肯实说。则是丧尽天良。自取重罪。不能复邀宽典矣。况此事既已发觉。断无置而不办之理。即阿桂。李侍尧。亦断不肯代为隐匿。王廷赞若不趁此时供明。将来阿桂等查明奏到时。又岂能再行狡展乎。将此传谕留京办事王大臣。及刑部堂官。向王廷赞面传谕旨。令其同勒尔谨。各自详悉供吐。即行据实具奏。并传谕王廷赞。伊之生死。总在此番实供与否。令伊自定。朕不食言。　　

○巳丑。谕军机大臣。前据陈辉祖奏、审讯王亶望私收监粮折色一事。未将结报之道府何人。逐一供明。业经传旨。令其即行覆讯。此事私收折色于前。勒买冒销于后。情节已属显然。即王亶望、亦不虞其始终狡展。但杨魁、陈辉祖等。向其讯问。并无证据。未必肯据实供吐。著传谕陈辉祖。即派妥员。将王亶望、拏交刑部严审。并饬沿途小心防护。毋致疎虞。　　

○又谕、前以甘省私收监粮折色一事。明系捏灾冒赈。上下一气。通同舞弊。不可不彻底严查。已屡经传谕阿桂、李侍尧、将历任道府何人。如何冒销赈济。如何勒买分肥。逐一查明。据实参奏。阿桂等自必严切根究。不肯为人代担干系。日内又命留京办事王大臣。会同刑部。提讯勒尔谨。并传王廷赞到部质讯。并降旨陈辉祖等。即将王亶望拏交刑部审讯矣。此事既经发觉。断无置而不办之理。阿桂等自必认真查办。令其水落石出。不肯稍存讳匿之见。至监粮折收之银。大半归于冒销赈恤。但赈恤一事。甘省既向来如此如。自应治冒销者之罪。不应因有此弊。竟因噎废食。将应赈恤者致不赈恤。朕爱养黎元。每遇各省水旱偏灾。不惜多发帑金优恤。宁滥无遗。以期不使一夫失所。况甘省素称边隅硗瘠。尤宜加意抚绥。岂可以有冒赈之事。遂致贫民或有拮据。昔宋臣曾有以荐人不当。辄有悔意者。时程子云。愿侍郎受百人欺。不可使好贤之心稍替。为大臣者尚应如此存心。况朕君临天下。保赤情殷。亦宁可受万人之欺。不可使视民如伤之念。因此稍懈也。即以逆回一事而论。兰州百姓。并无从贼之人。此实由朕平日子惠边氓。有加无已。是以闾阎激发天良。不肯附从逆匪。岂非仁政之明效大验耶。总之甘省冒赈之弊。断不可不办。而甘省赈恤之事。仍不可不行。此意著传谕阿桂、李侍尧。遍行出示甘省百姓。使之家喻户晓。倍深爱戴。以仰副朕意。　　

○又谕、舒常等奏、据副将陈大恩、禀报四川太平等县、移拏川省啯匪一案。随会同利川县、奋力擒拏。啯匪百余人。持械抗拒。兵役放枪擒捕。生擒受伤啯匪一人。余悉逃散。当经利川县、讯据该犯供名蔡友应。同夥有棚头刘胡子、金小二、罗和尚、周呆子、杨满儿、王小六杨大老满、袁老八、其外亦各有附和之人。欲到贵州去。并供在太平县地面、行劫过客之物。现在将该犯、提解来省严审。并将同夥姓名年貌住址。饬文武各属。分路严拏。并分咨四川、贵州、湖南、等省。一体严缉等语。川省啯匪。向来不过三五成群。闻拏歛迹。今乃约夥至百余人同逃。胆敢拒捕伤人。甚属可恶。著传谕舒常、郑大进刘墉、李本。文绶等。各饬所属。选派妥干兵役。上紧躧捕。务期尽数弋获。毋使一名漏网。至拏获审办时。断不可稍存姑息。止办为首要犯数人。凡案内同夥党恶之人。既经同行。均应分别情罪。从严办理。即至轻者。亦应发新疆厄鲁特为奴。庶足以示惩儆。　　

○又谕、本日据毕沅奏、拏获派守兰州黄河北岸之脱逃驻防满兵六格、审明正法一摺。所办好。至详阅该犯供内称。本年三月内。由西安派往兰州。因想念母亲、起意逃走等语。此等派令出征满兵。胆敢于军前拐骗银两马匹。私自脱逃。情罪甚属可恶。乃又捏供思念母亲。起意潜逃。尤属无耻。该抚拏获叙供时。亦不斟酌事理。一任幕友、将此等供词叙入。独不思战阵无勇之为非孝乎。向来朝审本内。每有声叙救父情切字样。如果其父被殴。情急救护。因而致死人命。尚有可原。若父子同殴一人。恃势逞凶。因而致死人命。又岂得藉口救父乎。此皆系外省庸幕习气。罔顾大义。随手砌入。卒之仍不能救彼一死。徒为此空言。反似朝审有不恤人为亲者然。甚无谓也。各督抚于此等处。均宜留心检点。著将此通谕知之。　　

○庚寅。谕军机大臣、据萨载等覆奏、河工连年漫决之故。总由漫溢一次。则下游正河淤垫一次。以致河底日渐淤高。大溜趋向无定。实非陶庄引河纡回格碍所致等语。前以陶庄引河开后。转连年有河决之事。是以降旨咨询。今既据奏称。陶庄新河尚属宽深。足以容纳。且大溜业已径行。此时亦不能复议改归故道。只可仍存其旧。至大河漫溢一次。下游河身。即不免淤高。自系情理如此。但河工设有堤防。原所以杜其旁溢。若有堤而。仍复冲决。则长此安穷。何时可期安轨。况豫省黄河宽衍。沙土又复松浮。或尚可诿之地势水性。非人力所能抵御。至江南则河身收束。土性坚实。迥非河南可比。何至连岁有此。其为堤工之不能巩固可知。大约该省河员。因连年盛涨漫溢。处分俱邀宽免。分赔又止照例。以致伊等心存疎懈。此皆萨载、李奉翰、管束不严。并不实力稽查所致。伊二人即不能辞咎。著传谕该督等。嗣后务须严行督率文武员弁。加意整顿防护。毋稍懈忽。至现在魏家庄漫口。应即上紧催集料物。先行包镶裹头。其余以次堵筑。迅速合龙。　　

○谕曰、原任安徽按察使袁鉴。缘事降调。但伊久任江南。于该处风土民情。尚为熟习。邳睢现有漫工。袁鉴。著留南河交该督等差遣委用。遇有应得降补之缺。酌量题补。　　

○又谕、据恒瑞奏称。审明管理拉里钱粮县丞高大业、亏缺库银八千五百五十八两是实。请将高大业、即于该处正法。其长随李昇。拟斩。送成都监候等语。县丞高大业、胆敢亏缺库银。既经审明。仍行请旨、殊属拘泥。著交恒瑞。即将高大业、于藏地正法示戒。长随李昇、拟斩。送成都监候。入于本年情实。再高大业、系文绶遣往拉里管理钱粮之人。亏缺库银皆由文绶办理不善所致。应著文绶赔补。　　

○壬辰。豁免陕西省西安。延安、凤翔、汉中、榆林、同州、六府、兴安、邠州、乾州、商州、鄜州、绥德、六州。民欠仓粮一千二百二十五石有奇。
  </div>
  <div class="pagination">
   <a href="清实录乾隆朝实录_page1473.html">
    上一页
   </a>
   <span>
    ...
   </span>
   <a href="清实录乾隆朝实录_page1469.html">
    1469
   </a>
   <a href="清实录乾隆朝实录_page1470.html">
    1470
   </a>
   <a href="清实录乾隆朝实录_page1471.html">
    1471
   </a>
   <a href="清实录乾隆朝实录_page1472.html">
    1472
   </a>
   <a href="清实录乾隆朝实录_page1473.html">
    1473
   </a>
   <span class="current-page">
    1474
   </span>
   <a href="清实录乾隆朝实录_page1475.html">
    1475
   </a>
   <a href="清实录乾隆朝实录_page1476.html">
    1476
   </a>
   <a href="清实录乾隆朝实录_page1477.html">
    1477
   </a>
   <a href="清实录乾隆朝实录_page1478.html">
    1478
   </a>
   <a href="清实录乾隆朝实录_page1479.html">
    1479
   </a>
   <span>
    ...
   </span>
   <a href="清实录乾隆朝实录_page1475.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
