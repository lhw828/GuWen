<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 50 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 50 页/共 367 页</h1>
    <div class="content">　　○戊子初云南巡按御史陈文燧条上制御土夷十事一檄诸夷谓缅甸莽酋与孟养思个相构木邦罕拔与干崖怕文为仇赶杀地方渐不可长宜宣谕处分旧追缅甸诸司印信金牌听请承继仍颁以大统历日如再侵扰定行诛剿二抚三宣谓三宣外捍六慰内拥金腾迩来各多内难兵力衰弱无能钤束地方宜加意抚恤在南甸则断刀落参之田以结其心在陇川则扶多忠之寡以固其存在干崖则定宣更之嗣以正其继三设将领于三宣适中设参将一员屯兵驻劄就近勘处夷情临安参将移驻红果哨适中练兵设防以制莽酋四筑城垣腾冲城南筑外围一座三宣令各筑城五足兵食六禁通夷七宽承袭谓土官世袭因诸司驳查吏胥勒诈遂生异心宜行抚镇但遇夷司告袭即行参守亲勘仍与宽假以便替补应纳例银或减半徵谷其报生应袭幼给冠带长授职级正枝无嗣旁枝有能约束地方者照例与之不必重勘八宽迤西谓思个与莽世仇近更归顺罕拔虽附莽逆颇有悔心宜授以原职还其牌印以招来之九择官司十议功罪谓先年抚镇辑睦所向功成嘉靖中抚臣权重镇臣遂萌推诿年来兴师制寇率不与谋始事不与同功偾事得以诿罪宜一体责成部覆牌印一节先臣刘健尝议孟养事状谓思禄有官犹可制即无官其僣自若也不如因而官之此真御夷上策而抚远夷自近夷始处夷情自内治始皆请如议报可
　　○兵部覆奏留都饬武弭盗事宜一饬兵卫以护  陵寝额军二千五百名宜行选补一稽出入以肃禁城一严点闸以重守卫额军六千余名今见存二千五百余名宜分班派守责成稽查一补丁壮以饬营务额军九万余名今仅二万余名宜选各卫在册余丁补足一增锐卒以备缓急旧选壮丁三千名今宜增一千名分隶大小教场并神机营责成训练一增马军以严巡警一励官守以严稽查一严缉捕以杜出没得旨允行○兵部奏上各镇秋防机宜谓在山西诸镇以贡市为权宜以战守为实事在蓟辽以战守为定策以夹击为奇谋在平时则厚间谍远哨探期预得虏情闻警报则明烽燧扼险要务火挫贼势近边窥伺则预收歛严贴守慎按伏毋致疏虞大众入犯则奋截杀申应援击惰归期收大捷虏锋方锐则坚壁以老其师虏势可乘便出奇以决战胜万一蓟昌有警则宣大总督及各镇镇守各官不待调遣入关应援得旨允行
　　○己丑初山西巡按田乐劾泽州知州吴思学残虐宜斥该道杨愈茂巡历未周乞申饬各道两月一次出巡所属地方部覆愈茂革任听勘出巡酌量地方远近岁一二次得旨吴思学既才守无议止用刑过当不必行勘姑降边方杂职用杨愈茂革职闲住司道官出巡但能痛行省节肫肫以询民疾苦申理冤枉为事即两月一遍民不为扰违者照例论黜其二司官有职守混杂彼此牵制或偶因一事奉敕兼管后遂沿为故事徒费文移关白实于本职无干该抚按分定画一具奏定夺务在明职掌省繁文以称朝廷尚实责成之意
　　○广西梧州府大火延烧官舍民房三百五十间
　　○辛卯升肇庆知府李畿嗣为广东副使台州知府李时渐为狭西副使
　　○补原任四川道御史张士奇于湖广道
　　○壬辰秦府永兴恭定王绝嗣命其亲侄辅国将军怀土□豕止以原封奉祀
　　○巡视京营吏科左给事中王道成因中都沂州卫逃军数多条上班政事宜部覆国家调三省班军轮番赴京操备以实京营近年责借修工劳费不堪以致班务废弛军伍逃亡顿失立法初意其罚班扣粮追价之议本欲军免比责调卫之苦官得罚工募夫之资但官军贫乏者多每月粮止二三钱乃议罚工一月追银一两二钱三月追银三两六钱计各军一岁之粮不足完一班之罚贫军力不能办官司法难取盈故虚有罚工之数绝无徵解之实今后赴班违限仍从责治一班不到即系一年脱伍尽扣该年月粮解部本军仍照例解京罚补正班三年脱班仍从调卫庶银得实用军无废法报可
　　○癸巳革鲁府钜野王府奉国将军观火□隹并男奉国中尉颐墥为庶人
　　○甲午革宣宁王府仪宾钟汝灵为民以宗女冒封故也○改分守大同威远等处参将牛应诏充分守山西东路参将
　　○升神机营备兵坐营指挥佥事谢森为五军营游击参将
　　○命分领宣大总督标下左掖兵马参将朱瀚以原衔管中军事
　　○乙未涿州驿盘获诈冒勘合事闻命下镇抚司究问谕兵部屡旨清查勘合于今数年始访一王府差人以前滥给不知其几且勘合必经该科挂号如何不行稽察今后若不严查俱以不职论黜
　　○考选中书舍人刘中立行人李选推官李天植王致祥知县郑秉厚齐一经顾九思李大吉帅兰王彻祥姚学闵詹沂傅作舟各给事中天植乘厚吏科一经九思户科选大吉礼科兰致祥兵科彻祥学闵刑科中立工科沂南京吏科作舟南京户科○考选中书舍人刘致中胡之彦行人方学孟国子监博士刘光裕陈希美推官谢思启朱鸿谟知县尹良任宋仕安九域胡时化顾钤罗应鹤唐本尧许乐善郭汝姜璧赵楫李栋白栋赵卿陈大立朱琏马呈图张一鲲孟一脉杨际熙各试御史良任仕浙江道九域时化江西道钤应鹤福建道本尧乐善湖广道汝璧河南道楫栋山东道致中栋山西道思启狭西道卿四川道之彦大立广东道琏广西道呈图云南道光裕贵州道鸿谟南京浙江道一鲲南京江西道学孟南京福建道一脉南京狭西道际熙南京云南道希美南京贵州道
　　○丙申蠲免淮徐灾伤州县万历二年以前未完钱粮○己亥先是浙江及苏松常镇四府原差部官监兑后以两浙巡盐御史兼之至是复以巡盐督理不及议仍遣部官部覆从之
　　○礼科都给事中林景旸言宗藩条例一书定自  世宗续次损益不无异同有昔不议裁而今裁者如亲王之选娶妾媵庶男之请给婚资是也有昔不议与而今与者如世长子夫人之继选将军生母之准封是也他如奏请过期之年渐＜宀十见＞名粮冠带之给渐广以辅国而进亲王之尊同越关而别三等之禁诸若此类不一而足近闻以滥生通作正报以别生顶补宗牒以擅婚诡称礼娶源之不清名封曰滥宜敕下礼部详议奏请著为令典部覆报可○蠲免淮安府属隆庆三年以前未完马价银四万二千余两从巡抚请也
　　○福建巡按□为正勘上万历元年六月间南贼入犯福宁等澳将领失事罪得旨赵有开革任与陈孔成等俱下御史问
　　○庚子中元节遣保定侯梁继璠等分祭  九陵惠安伯张元善祭  景皇帝陵寝中官祭  恭让章皇后及  宪庙废后吴氏都指挥佥事蒋克谦祭  哀冲  庄敬二太子各陵园
　　○辛丑升南京通政使司右通政陈于陛为南京太仆寺卿
　　○壬寅命铸给广西督理粮储分守桂平苍梧左江右江各道关防
　　○癸卯命发太仓库钱一万六千二百两于辽东备蓟昌兵马驻防宁前三月粮料若蓟镇人马未出关不许动支
　　○  文皇帝忌辰  奉先殿行祭礼遣安乡伯张镕祭  长陵○升南京太常寺少卿沈淮为南京通政使司右通政
　　○甲辰先是奉旨各抚按荐举科贡两途务居四分之一至是吏部＜锍-釒＞参两淮巡盐御史王晓所荐各属仅举人七员不及格命夺晓俸三月以后抗违者定行重治
　　○乙巳户兵二部覆蓟辽总督杨兆条陈辽镇六事一加折粮一加行粮一补家丁一处马匹一免屯粮一处本色得旨两河军士准照防守月分每月每名加饷银一钱余俱依拟朕念该镇将士罢苦加意优恤凡有请乞破格处给边臣要着实整理奖率将士务建奇功以副朝廷优处至意不许但倚称罢困糜费军需无益战守
　　○调补原任太常寺少卿吕藿于南京○初巡按狭西御史刘光国条上军民疾病二事一议塉地额粮一议入卫兵马兵部覆奏各镇卫兵之累繇于派修台工每季必责修数座计一台之工至数百金原议工价未足半费应支行粮尽以贴赔在蓟视边兵为赘旒不得与本镇各兵一体优恤在各边以入卫为陷阱不能与在镇各兵同事训练有入卫之虚名无御虏之实用且各镇入卫独宁夏最远原拨白马关一带防守今亦非要区请免本枝入卫将就近别兵代守得旨该镇切近陵京干系重大督抚官议有实在别兵戍守方许撤放
　　○丙午以狭西阶州斩获番级功赏兵备副使赵焞银十两千百户官崔继光卢济仓各升署职一级
　　○命御史虞怀忠巡按四川许乾巡按真定蔡廷臣巡按顺天
　　○丁未兵科都给事中裴应章条议清驿传三事一革转卖之弊依数填给无使有余得以先后凑搭展转卖买一议挂号之规外勘合赴科挂号以防假伪内勘合该司送科令本人赴科亲领以防磨改一严赏罚之令驿递员役阅历既多熟知情弊举发者赏卖放者罚部覆允行
　　○巡按直隶御史林应训条奏三吴水利言三吴水利莫重于苏松而在苏者莫重于吴淞江若吴江长桥一带则太湖人江之口在松者莫重于黄浦若山泾港秀州塘诸处则淀泖入浦之路皆不容不急图者议开吴淞江中叚以通入海之势＜锍-釒＞吴家港长桥以宣出湖之源浚山泾港诸渎以导达浦之流请给钱粮以便兴事之用清查摊占以广经费之助部覆允行○戊申以延绥游击李芳充参将分守大同威远地方
　　○以原任参将张仁佥书万全都司事
　　○己酉命宣府东路游击角□羊生以原职分领总督标下左掖兵马
　　○庚戌谕刑部审录各官事完之日查前后所奏已经议覆依准改驳件数多寡通行考核具奏有刑名未谙改驳数多照例参究无事姑息
　　○命御史张士奇巡按甘肃龚懋贤巡按广东
　　○以礼部右侍郎林士章三年考满荫其子汝谐为国子生
　　○升协守山西副总兵王化熙为都督佥事提督京城内外巡捕○辛亥应天巡抚胡执礼奏革练湖佃田得旨各田亩有碍水利者尽数查革不许畏狥容隐致挠公法
　　○海西古城大阳河等卫女直夷人兀堵尚歪卜等朝贡宴赏如例
　　○壬子追封枣阳王厚爥生母姚氏为枣阳荣肃王次妃
　　○升四川参议杨一桂为本省副使宁国知府陈俊为广西副使
　　○癸丑以广西都司佥书黄允中暂升游击管分守西山参将事从总督请也
　　○命御史唐本尧巡视十库
　　○甲寅升四川佥事范仑为本省右参议○福州府兴化府地震
　　○太原府冰雹
　　○乙卯吏部申明官员回避朝廷以爵为序除巡按御史照例从方面官回避外余皆以卑避尊不得以族序论命著为令
　　○先是南直隶歙县以丝绢偏累具奏分派而户部尚书殷正茂歙人也议加派休宁等五县三千余金已奉旨移咨矣至是休婺大哗挟求申豁以正茂私其乡欲甘心焉人情汹汹事闻得旨该抚按查先年派额从公议豁务令适宜其为首倡乱者尽法重处以振法纪
　　明神宗显皇帝实录卷之六十四
　　明神宗显皇帝实录卷之六十五
　　万历五年八月丙辰朔祭  先师孔子命大学士张四维行礼
　　○以南京前军都督府佥书王世科充总兵官镇守广西
　　○丁巳补原任广东道御史崔廷试于江西道
　　○升刑部主事黄德洋为四川佥事
　　○广西泗洲城服色土司知州岑绍勋及所属程县上林长官司差岑海等赴京进贡马匹银器给赏有差
　　○蠲免淮扬万历二年以前未完药材牲口北羊等项银两以岁被灾伤故也
　　○升南京大教场把总王诰守备南直隶仪真等处○以游击张京充参将分守延绥清平等堡
　　○以分守大同西路参将赵崇充副总兵协守山西地方
　　○升大同守备张秉忠为宣府东路游击
　　○升文思院副使王伟为锦衣卫指挥使
　　○戊午  上亲祭  大社  大稷
　　○己未  仁圣皇太后  慈圣皇太后谕礼部今选得锦衣卫指挥使王伟长女为  皇后大婚有期合行礼仪该部会同翰林院定议以闻
　　○辛酉钦天监奏择大婚吉期宜用十二月于是辅臣张居正等奏  圣母皇太后言  祖宗列圣婚期多在十六岁今  皇上龄方十五  中宫亦止十四若侍来年十二月则已过选婚之期若即用今年十二月则又太早矣该监又称一年之间止利十二月余皆有碍臣等窃惟时日禁忌乃民间俗尚然亦有不尽验者况  皇上为天地百神之主一举一动百神将奉职而受事焉岂阴阳小术可得而拘禁耶传闻  圣母慈意欲候明年二三月万物发生之时举行大典考之古礼以仲春会男女今若定以春时则既有合于天地交泰万物化醇之意且当  圣龄十六又率遵累朝  列圣之规不迟不早最为协中乞裁定谕下遵行是日传  圣母谕定以明年三月  上乃下旨朕奉  圣母慈谕于明年三月内择吉行礼
　　○以大同入卫游击薛邦奇充参将分守大同西路
　　○升广东总兵标下把总葛浩佥书广西都司事
　　○改延绥游击陈保充狭西总督标下游击○壬戌  孝康敬皇后忌辰  奉先殿行祭礼
　　○癸亥升山东左参政杨世华为广西按察使江西副使魏体明为山东右参政
　　○海西肥河等卫女直夷人都督同知台失等哈儿等卫女直夷人都指挥佥事你龙哈等赴京朝贡赐宴赏如例
　　○命曾子六十一代孙承业袭翰林院五经博士
　　○升分守凉州副总兵盛愈谦佥书南京前军都督府事
　　○河复决崔镇
　　○甲子四川抚按奏该省驿传站银共十二万五千八百九十余两自奉例裁省节年余银积有前数请抵充万历六年徵额许之
　　○乙丑论万历四年十一等月前屯失事将领罪谪游击王国瑞戍边○升狭西副使徐用为山东右参政广州知府萧遍为江西副使
　　○  孝慈高皇后忌辰  奉先殿行祭礼
　　○丙寅命礼部左侍郎汪镗改注吏部左侍郎掌管詹事府印信同王锡爵教习庶吉士
　　○钦天监择本月甲戌进  世宗肃皇帝实录礼部上仪注前一日设表案于皇极殿丹陛之东设  实录案于丹墀中教坊司设中和韶乐及大乐如常仪设彩舆香亭于史馆前是日早锦衣卫设卤簿驾  上御中极殿具衮冕服文武百官具朝服侍班监修总裁纂修等官具朝服至馆前纂修官捧  实录置彩舆中鸿胪寺官导迎  实录彩舆香亭用鼓乐伞盖繇会极门下阶至桥南曲中道行监修总裁等官后随由二桥行至皇极门  实录彩舆香亭繇中门入监修总裁等官繇左门入至丹墀案前纂修官捧  实录置于案乐止彩舆香亭鼓乐伞盖俱退监修总裁等官入班内殿鸿胪寺官奏执事官行礼赞五拜三叩头讫奏请升殿导驾官前导乐作  上御皇极殿乐止鸣鞭鸿胪寺官奏进  实录乐作序班举  实录案以次繇中道升班首繇左阶升至殿门外  上兴序班举  实录案繇中门入至于殿中乐止班首繇左门入跪于案前赞总裁等官皆跪乐作内侍官奉  实录案入内殿置于中  上复座乐止赞俯伏班首及总裁等官皆俯伏乐作兴平身乐止班首复位赞鞠躬乐作赞四拜兴平身乐止赞进表乐作序班举表案于殿中乐止赞宣表赞众官皆跪鸿胪寺官展表宣讫赞俯伏乐作赞四拜兴平身乐止进  实录官退于东班侍立赞排班文武百官入班赞班齐赞跪鸿胪寺官致词云文武百官某官臣某等恭惟  世宗肃皇帝神功圣德纂述成书光华万世群臣欢忭礼当庆贺赞俯伏兴赞鞠躬乐作赞四拜兴平身乐止赞有制进  实录官仍入班赞□宣制云  世宗肃皇帝功德配天纪述详实朕心欢庆与卿等同之宣讫赞俯伏乐作兴平身乐止赞榗笏鞠躬三舞蹈赞跪山呼万岁三赞出笏赞俯伏兴乐作赞鞠躬四拜兴平身乐止礼毕
　　○原任吏部左侍郎兼翰林院侍读学士丁士羙卒士羙清河人嘉靖己未进士第一人授修撰历升礼部右侍郎兼翰林院侍读学士充经筵讲官已改吏部右侍郎至是卒赠吏部尚书以讲读效劳予祭葬如例谥文恪
　　○丁卯升狭西右参议李维桢为本省副使提督学政
　　○升大同守备彭时为本镇入卫游击
　　○命昌镇守备刘勋管遵化游击将军事○以延绥镇坐营中军吴汝山充本镇领军游击
　　○以原任游击王轸充白羊口游击
　　○以蓟镇游击吴惟忠充参将分守山海关
　　○升蓟镇提调王继英为本镇大水峪游击
　　○戊辰以  万寿圣节赐辅臣张居正吕调阳张四维讲官申时行等各银币有差
　　○己巳升礼部右侍郎林士章为左侍郎詹事府詹事兼翰林院侍读学士掌院事申时行为礼部右侍郎
　　○以盗粮人犯脱逃调原任宁波府知府周良宾罚粮储参政龙光俸三月
　　○升河南佥事徐学诗为狭西右参议
　　○辛未升工部主事陈伊为河南佥事
　　○壬申  万寿圣节  上御皇极殿文武群臣行庆贺礼○以  万寿圣节遣定远侯邓世栋等分祭  九陵崇信伯费甲金祭  景皇帝陵寝内官祭  恭让章皇后陵寝
　　○命南京前军都督府佥书盛愈谦提督小教场营务
　　○升插箭岭守备霍贡为蓟镇标兵营游击
　　○以延绥东路参将李煦充副总兵分守凉州
　　○甲戌  世宗肃皇帝宝训实录成进呈会是日大雨  上免御殿监修总裁英国公张溶等于会极门奏进行礼
　　○升东昌知府景承芳为四川副使
　　○乙亥尊藏  世宗肃皇帝宝训实录于  皇史宬
　　○命辅臣撰敕加恩监修总裁等官大学士张居正拟敕止以英国公张溶及二辅上进传旨  皇祖实录皆经先生看改恩宜首加而何独辞其改敕行于是居正＜锍-釒＞言  皇祖实录实无一字不经臣删润无一事不经臣讨论第此乃臣子分所当为臣盟心矢报不敢觊恩谋利以背初志改敕一节万不敢拟得旨览奏真忠大义深激朕怀特允所辞以成劳谦之羙风励臣工仍宣付史馆
　　○加分守大同参将濮东阳副总兵官衔管分守延绥东路参将事
　　○丙子敕吏部加恩  实录监修总裁官英国公张溶加少傅兼太子太傅辅臣吕调阳加少傅兼支大学士俸张四维加太子太保兼文渊阁大学士于是溶调阳四维各＜锍-釒＞辞调阳再辞  上皆不允
　　○丁丑  宪示纯皇帝忌辰  奉先殿行祭礼遣应城伯孙文栋祭  茂陵
　　○先是南直隶上海县下沙场镇有盗三十余人进劫场官杀死家属事闻得旨参政王叔杲等住俸戴罪抚按官严督兵备等官整饬武备申明盗禁有司有隐匿盗情反累失主者参奏重治
　　○安德驿盘获诈伪勘合兵部审系该犯描摹不系本部吏书盗卖得旨该司庇下容奸各抚按为部隐饰弊端不清朝廷法度何繇得行今后科道官访实参奏
　　○己卯朝鲜国王李昖差工曹参判梁应鼎等表献方物进贺  圣节赐宴赏如例
　　○予定国公徐文璧妻王氏祭葬如例
　　○赐  实录监修等官宴赏如例
</div>
    <div class="pagination">
<a href="明实录神宗实录_page49.html">上一页</a><span>...</span><a href="明实录神宗实录_page45.html">45</a><a href="明实录神宗实录_page46.html">46</a><a href="明实录神宗实录_page47.html">47</a><a href="明实录神宗实录_page48.html">48</a><a href="明实录神宗实录_page49.html">49</a><span class="current-page">50</span><a href="明实录神宗实录_page51.html">51</a><a href="明实录神宗实录_page52.html">52</a><a href="明实录神宗实录_page53.html">53</a><a href="明实录神宗实录_page54.html">54</a><a href="明实录神宗实录_page55.html">55</a><span>...</span><a href="明实录神宗实录_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
