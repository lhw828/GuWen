<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 104 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 104 页/共 502 页</h1>
    <div class="content">
○以故三等男木通阿子、恩启、袭爵。　　

○甲子。谕内阁、辇毂重地。理宜肃清。本年八月初三日。海淀老虎洞地方。有一夜连劫二家重案。叠经降旨、将该管营汛、及副指挥等官。摘去顶带。分别议处。饬令迅速严拏。此案贼匪。胆敢于园汛地方。纠夥叠劫。拒捕伤人。且是夜值朕还宫。已传三筹之后。站道官兵森列。熟视无睹。实出情理之外。若不速获重惩。何以清禁地而申法纪。乃降旨以来。迄今三月。步军统领衙门、及五城御史。时有拏获匪犯。奏交刑部。于此案并无一获。顺天府曾奏拏获李四、赵环等、叠劫盗首。亦非此案凶犯。似此特旨饬拏要犯。迁延日久。任令远扬。该地方文武。所司何事。朕闻近日香山、四王府一带。及圆明园。青龙桥地方。屡有骑马盗匪数十人。持械经过。更夫瞥见鸣锣。转被该匪威吓。经兵役救护解散。园汛重地。匪徒藐玩至此。该管大员、及分辖文武等、岂竟毫无见闻。抑因尚未失事。任听消弭耶。若再因循日久。酿成巨案。该管大臣等、自问应得何罪。卓秉恬、历任有年。奕经署任。亦不为不久。何得如是玩泄。嗣后务当力振积疲。严饬所属。认真缉捕。所有老虎洞地方劫案内、首夥盗犯。仍著步军统领衙门、顺天府、五城、一体迅速严拏。悉数弋获。不准一名漏网。并著直隶总督、派员访缉。近京一带。查有窝藏处所。迅即毁其巢穴。净绝根株。彻底严行究办。其香山、青龙桥等处各匪。一并严密躧访。拏获惩办。傥地方文武。狃于讳饰徇庇积习。不知振作。即著严参重处。毋稍姑容。　　

○以内阁学士文庆、为户部尚书。　　

○命大学士裕诚、管理藩院事。　　

○以土默特贝子德勒克色楞、为镶蓝旗蒙古都统。　　

○改铸山西沁源县知县印信。从署巡抚郭梦龄请也。　　

○赠故协办大学士户部尚书禧恩、太子太保。命庄亲王奕仁、带领侍卫十员。往奠茶酒。予祭葬。谥文庄。　　

○乙丑。谕内阁、黄宗汉奏、筹议浙省海运章程、开单呈览一摺。据称目前办理之法。以催提银米。雇备船只为要务。现经该抚委员赶办。其单开各款。如装载漕粮船只。两次接运。委员分办。以专责成。天津剥船。多为豫备。巡哨防护。宜加周密各条。并查照江苏成案章程。均著照所议办理。并著两江、江苏、直隶、各督抚。于上海、天津等处。遴员妥为经理。江苏按察使倪良燿、著仍遵前旨。总司江浙海运事宜。务期筹办妥速。毋稍延误。　　

○又谕、琦善奏、河南防堵、派委需人、请旨饬调等语。甘肃甯夏镇总兵、新授銮仪使武庆、陕西副将锡纶、甘肃副将双来、守备常万清、马永泰、并千总把总张维义、丁希凤、姜魁元、秦兆泰、杨永魁等、著舒兴阿、张祥河、饬令各该员。管带现调陕甘兵丁。前赴河南。交琦善差遣委用。甘肃候补教职杨士履、生员杨沅、著一并准其带往。　　

○又谕、琦善奏、请添调精兵、以资调遣等语。著讷尔经额、挑选直隶督标提标精兵各二千名。正定镇属之龙泉、倒马、固关三营精兵、共一千名。大名镇标精兵一千名。舒兴阿、张祥河、挑选陕西汉中、陕安、二镇精兵各一千名。甘肃督标精兵一千名。迅派得力将弁管带。均交琦善调遣。现在贼由岳州。窜至湖北武昌、汉阳、一带地方。朕已命徐广缙、督饬向荣等、统领大兵。飞速应援。邻近省分。亦命该督抚严兵固守。著琦善、迅即驰赴河南。统带新调精兵。协力防剿。并著严饬带兵各员。务各约束兵丁。于经过地方。毋得藉端讹索。扰累民间。如有多用民夫。需索使费诸弊端。即按照军律惩办。沿途各督抚等、著一体严查。傥州县办差丁役。有藉兵差名目。滥派闾阎者。除将该丁役从重治罪外。并将该州县严行参处。毋稍徇隐。将此通谕知之。　　

○谕军机大臣等、据常大淳、双福、驰奏、贼匪大股、水陆齐至、现饬登城固守等情一摺。览奏实深焦灼。自逆匪窜入岳州。即由六百里加紧。谕令徐广缙、迅统大兵。驰赴岳州迤北一带督剿。该大臣谅已克期赴援。惟贼船已于十二日至武昌省城江面。复绕登对岸。攻扑汉阳府城。又有股匪六七千人。由蒲圻陆路窜下。直抵省城东门外。分作两翼扑城。贼势猖獗已极。湖北存城官兵。仅止五千有余。情形甚属危急。武昌重地。且为南北咽喉。岂容稍有疏虞。常禄、王锦绣、所带之兵。未到省城。先被贼匪追袭。止賸一千余名。是否有退缩情事。著徐广缙查明具奏。该大臣务当统带官兵。星速北来。并飞催统领官兵之向荣。及各带兵大员。带领兵勇。兼程前进。救援武昌。万不可稍有耽延。再误事机。常大淳、双福、驻劄省垣。守城是其专责。务须督饬在城文武绅民。竭力守御。以待援兵。并随时严查城内居民。无令奸匪溷入。汉阳与武昌对岸。仅隔一江。实属唇齿相依。亦须饬令该城文武、并绅民人等、合力固守。就近为武昌声援。又据常大淳片奏、湖北口粮等需。无从购办。请饬湖南粮台。多为备办。又湖南大营。带有粤西炮船。请飞调来北助剿各等语。著徐广缙、即照该抚所请。酌量妥速办理。毋稍贻误。常大淳所请饬江南水师广艇炮船。逆泝截击一节。已由六百里谕令陆建瀛、迅速赶办矣。本日据给事中曹楙坚奏、汉阳同知张曜孙、素得民心。请督令办理团练堵剿。朕思岳州失守。并非贼匪攻陷。实由地方官弃城而逃。深可寒心。若城中文武得人。登陴坚守。贼进则受挫。退则被追。何至肆行无忌。现在防堵切近地方官。必应择其才能干济。民心素服者。调遣位置。庶能为民保障。不致临事巧避。再蹈覆辙也。又有人奏、湖南浏阳县东乡、有会匪周国虞等、设立徵义堂名目。纠合匪徒。多年盘踞。暗蓄异谋。且藉团练为名。肆行抢劫。前陕西官兵、长沙城外失事。即系堕该匪等奸计。著罗绕典、张亮基等、严密访查。设法妥办。总期消患未萌。勿致激成事端。转与大股逆匪。句结为患。原片并会匪名单。钞给阅看。又据编修许彭寿奏、经过湖南。见所传钞报。竟将寄信谕旨刊布等语。军营事机。理应慎密。何以任令外间刊刻传播。可见一切紧要布置。必多漏洩。既不能确侦贼情。又复宣露机密。何以运筹决胜。著将刊本三件。发交阅看。该大臣督抚等、此后凡奉寄谕、及军中号令。一体加意慎密。毋稍疏忽。致干重罪。前有旨、谕裕瑞、挑选成都驻防兵五百名。派员管带至楚。交苏布通阿统领。此项兵到。该大臣即饬令该提督遵照。以备调遣。又御史王之斌奏、楚境水陆要隘、应行防剿情形一摺。一并钞给阅看。将此由六百里加紧、谕知徐广缙、罗绕典、张亮基、常大淳、双福、台涌、骆秉章、并传谕向荣知之。　　

○又谕、现在逆匪窜踞岳州。直犯武昌。势甚猖獗。沿江各省。均须急筹防堵。陆建瀛现住丰工。督率弹压。正当吃紧之时。惟安徽江西。俱系该督兼辖省分。傥军情紧急。必须亲往督办。即著扼要驻劄。以资调度。河工要务。杨以增、即督饬查文经、妥速办理。毋稍延误。常大淳等片奏、请调江南水师。广艇炮船。并中号小号炮船多只。拦截九江。顺风逆泝武昌一路。迎头截击等语。著该督酌量缓急。无分畛域。合力堵截。并著该督抚等、分饬地方文武大员。于沿江水陆要隘。节节严防。毋得稍有疏失。将此由六百里各谕令知之。　　

○又谕、本日据琦善奏、驰赴督防、请添调兵丁、及筹办情形各条。朕详加披览。所奏不为无见。已有旨、谕令吉林、黑龙江、直隶、陕甘、各将军督抚、挑兵备防。另片奏、请筹兵饷。亦著户部迅拨军需银二百万两。以备湖北军营、及河南调兵之用。惟酌加养兵之费一节。意在体恤兵丁。现在军营兵饷。均系照例支给。若将新调兵丁。增加银两。恐楚省军营。兵心向隅。易滋藉口。现命户部查核成案议奏。该署抚仍应全盘筹画。凡事慎之于始。庶免流弊。所请调銮仪卫使武庆等、随营差委。已明降谕旨允准矣。行军之道。总在因地制宜。随时通变。一切应办事宜。该署抚既膺重任。自当竭力图维。兼权并计也。勉之。望之。将此谕令知之。　　

○又谕、琦善奏、请筹备兵饷等语。现在贼窜湖北。军需紧要。河南防堵。亦需重兵。一切供支款项。均须急筹。著户部迅速筹拨饷银二百万两。分解军营、及河南。听候拨用。另片奏、请酌加养兵之费。每名于例给之外。酌量加增。以示体恤。据称嘉庆年间、前总督那彦成、在滑县用兵。前大学士托津、在开州防堵。兵丁皆有加给之处。著户部详查档案。核议具奏。将此谕令知之。　　

○又谕、琦善奏、请饬直隶挑选鸟枪长矛单刀兵丁等语。著讷尔经额、督同提镇各员。专选夙习鸟枪长矛单刀之兵。无须弓箭。不必按营匀派。惟择技艺精熟者逐加挑选。其带兵各员。尤须年力精壮。方可得力。著一并遴选。不得派委怯懦将弁。至例给余夫。原藉以纾兵力。著准其由本处自行携带。每百名祇准带余夫三十名。以免派累民夫之弊。带兵将弁。尤须申明纪律。以肃戎行。陈金绶、将提标官兵挑选后。即著迅速起程。毋稍迟延。将此谕知讷尔经额、并谕令陈金绶知之。　　

○又谕、据琦善奏、遵赴楚豫交界督防。请饬陕甘挑选鸟枪长矛单刀兵丁。并调甘肃铜炮等语。著舒兴阿、张祥河、专选夙习鸟枪长矛单刀兵丁。无须弓箭。不必按营匀派。惟择技艺精熟者。逐加挑选。毋以庸劣充数。其带兵各员。尤须年力精壮。方可得力。著一并遴选。不得派委怯懦将弁。傥查有吸食鸦片弁兵。尤应严加斥汰。毋令滥竽。至例给余夫。原藉以纾兵力。著准其酌量。由本处自行携带。每百名祇准带余夫三十名。照例折给夫价。以免派累民夫之弊。琦善前在陕甘总督任内、所制铜炮四十尊。著舒兴阿、即派员运赴河南。并备带炮车炮子火药。修理器具。以资利用。又据御史王茂荫奏、湖北省地居腹里。自襄阳闲道。可直达陕西之商州。请饬豫筹严防。以杜贼匪窜越之路等语。现在贼匪窜至湖北。所有邻境。均须严密防堵。前已寄谕舒兴阿、张祥河、于南山一带。不动声色。妥为布置。著该督抚遴派明干大员。前赴陕西湖北交界地方。扼要防守。随时侦探。严查奸细。毋任贼匪偷越。至山溪僻径。应如何筹防。并著相机妥办。总以镇静人心为要。御史王茂荫原摺。著钞给阅看。将此由六百里各谕令知之。　　

○又谕、寄谕吉林将军固庆、黑龙江将军英隆、现在河南办理防堵。该将军等、迅即挑选吉林黑龙江马队精兵各二千名。即刻配齐军装器械。遴委得力营员管带。候旨调拨。毋致迟误。将此由四百里各谕令知之。　　

○又谕、有人奏、安徽合肥县知县吴祥麟劣迹各款一摺。著陆建瀛、蒋文庆、秉公确查。毋得稍有徇庇。如果属实。即著从严参办。原片著钞给阅看。将此谕令知之。　　

○浙江按察使孙毓溎、因病解任。调四川按察使苏敬衡、为浙江按察使。以直隶霸昌道文煜、为四川按察使。　　

○调山东浙江兵各二千名。赴安徽防剿。　　

○丙寅。谕内阁、前因岳州失守。将派往防堵之湖北提督博勒恭武、先行革职。并交徐广缙、查明该革员是否御贼受伤。又谕令将弃城逃走各员。一并严行查办。守土各官。遇有贼匪窜扰。如能相机筹度。或婴城固守。或出城奋击。文武各尽职守。何致任贼横行。毫无阻遏。近日地方恶习。一闻警报。藉词防堵。出城规避。前已降旨、饬令该大臣督抚等、随时查办。因思带兵员弁。遇有要隘可扼。仍须督兵堵剿。又岂可藉词退避城中。弃险不守。现在贼匪经过处所。如有出城逃避员弁。即当按律惩办。傥临阵畏葸不出。以致弃险失机者。亦应查明严参治罪。以肃军律。毋稍偏徇。将此通谕知之。　　

○又谕、朱嶟奏、截卸漕粮、验出潮湿米石、请饬究办一摺。现在截卸北仓之宿州二帮拨船米石。经该侍郎查验。潮泾较重者、三十八船。较轻者、五十八船。若非船户使水搀和。帮丁通同舞弊。何以潮湿米至一万六千余石之多。所有另案革职之领运千总景禧。及帮丁顾伍等、著一并扣留北仓。交天津县看押。其潮湿米石。另廒收存。饬令自行挑晾。再行验收。如有亏折。著落赔追。仍将潮湿较重之船户。并押拨帮丁。一并送交刑部。严讯究办。　　

○谕军机大臣等、太常寺少卿雷以諴奏、湖北省沿江一带。如江夏之青山、黄州之阳逻、团风、三江口、武昌之樊口、大冶之道士洑、蕲州之州城、广济之田家镇、武穴、皆扼要地方。阳逻江面较狭。道士洑矶险水急。实吴楚门户关键。在省城下游。现在逆匪窥伺武昌。恐因省城难攻。潜行东下。则东南震动。亟应加意筹防。策出万全等语。著徐广缙、常大淳、按照所奏。体察情形。凡属要隘地方。迅速派兵严。密防守。务饬带兵将领。认真督率。其省城上游之金口等处、水陆各要隘。仍须设法堵御。以杜贼党续至。又片奏、江夏县所属之土桥。武昌县所属之葛店、华容等处。皆系达江南省必由之路。著该大臣等、派委得力员弁。扼要防堵。并随时知照江南安徽。一体严防。毋得稍涉大意。又失事机。致千重罪。向荣何日赶到湖北省城一带。该大臣何日督兵入湖北境。即由六百里奏闻。毋再迁延。致朕南望益增焦灼也。雷以諴原摺片。均钞给阅看。将此由六百里各谕令知之。　　

○又谕、昨因逆匪窜扰武昌。已有旨谕令陆建瀛酌量军情。如必须亲往。即扼要调度。本日复据雷以諴奏、江南富庶。贼易觊觎。若顺流东窜。在在可虑等语。著陆建瀛、杨文定蒋文庆、张芾、仍遵前旨。分饬地方文武大员。各于水陆要隘节节严防。毋稍疏失。现在丰工。正当吃紧之际。朕心深为悬系。若陆建瀛驻工。督办一切。呼应较灵。更易集事。傥因军情紧急。必须该督前往调度。亦不能不先其所急。朕思青麟交卸学政。尚未来京。著即暂留工次。帮同该督等督率弹压。如陆建瀛前往要隘防堵。工次仍有大员帮办。亦不为无益。江甯省城重地。即著杨文定、前往暂行驻劄。就近调遣。陆建瀛兼辖三省。应如何酌量缓急相机筹办之处。朕亦不为遥制。总期抚绥镇静。毋失事机。又据陆应谷奏、河南急应防堵。请将江南前办夷务时。所置炮位。收存江浦者。调取三十尊。著即照数发交河南委员。星速运回。以资守御。至沿江一带。圌山关以下。并各江洲。从前设防。处处俱有大炮并炮车。运用亦极灵便。如长江防堵。水陆要地。需用此炮。即可暂移济用。惟应位置得地。护守得人。断勿稍有疏虞。是为至要。雷以諴原摺片。御史王茂荫所奏江防形势一摺。均著钞给阅看。将此由五百里各谕令知之。　　

○又谕、前因楚匪北窜。河南亟须防堵。谕令郑敦谨、驰赴信阳州一带。会同南阳镇总兵柏山、扼要筹办。本日据陆应谷奏、贼情紧急。请调兵防堵一摺。河南与湖北。毗连地方甚多。水陆皆通。在在堪虞。此时逆匪围扑武昌汉阳。势甚紧急。南省追兵。计日赶到。合力夹击。难保不再图北窜。该署抚现在派拨官兵。于信阳、新野等要隘防堵。惟兵力尚单。所调邻省之兵。一时未能赶到。著陆应谷、于河南各营。再行抽调一二千名。迅速派往交界处所。择险布置。俟新调兵到。仍可撤令归汛。现命琦善署理河南巡抚。复调直隶陕甘精兵。不下万人。交琦善统带。不日即可赶到。该署抚即督同郑敦谨、柏山、崇安等、严密防守。并晓谕近楚居民。团练保卫。无致惊惶迁徙。仍须密查奸细。严防捻匪句结。该署抚如须出省调度。即著择要前往驻劄。俟琦善到日。再行来京。至所称调江浦大炮三十尊。已谕令陆建瀛照办矣。昨据御史王茂荫奏、豫筹防堵一摺。著一并钞给阅看。将此由五百里谕知陆应谷、并传谕郑敦谨、柏山等、知之。　　

○调山东兵一千名。山西兵三千名。赴河南防剿。　　

○蠲缓浙江仁和、钱塘、海甯、新城、嘉兴、秀水、嘉善、海盐、平湖、石门、桐乡、金华、兰溪、东阳、义乌、永康、武义、浦江、汤溪、西安、龙游、常山、建德、淳安、遂安、寿昌、桐庐、富阳、临安、于潜、乌程、归安、德清、武康、慈溪、诸暨、余姚、上虞、新昌、嵊、甯海、江山、开化、分水、丽水、缙云、青田、松阳、云和、四十九州县。并杭严嘉湖衢州三卫。被旱、被水、被风、歉收地亩。新旧额赋。并给金华、东阳、义乌、永康、浦江、五县灾民。一月口粮。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之七十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰二年。壬子。十一月。丁卯。谕内阁、杨殿邦奏、临清州牐外河神显应、请加封号一摺。并另片奏、该州绅民禀请捐赀建庙等语。本年南粮首帮、挽入东境。正值卫河盛涨。而浙船行抵临清、又在冬令水落之时。经督运文武各员、先后诣金龙四大王庙、暨漳神祠、虔诚叩祷。重运漕船、得以全数出牐。首二两进回空帮船、亦得趁水连樯南下。神灵默佑。钦感良深。著礼部各拟二字封号进呈、候朕酌定加封、以昭灵贶、至该州所辖尖冢地方、为豫省漕船必经之路。既据该绅民等、禀请建立金龙四大王、暨漳神祠庙。著即准其捐赀兴建。用申祈报。　　

○又谕、黄宗汉奏、藩司自尽出缺一摺。据称浙江布政使椿寿、于本月初九日夜间、在署自缢。另片奏、浙江钱漕、诸务支绌。本年久旱岁歉。徵解尤难。该司恐误公事。日夜焦急。以致迫切轻生。而椿寿遗嘱内、有因情节所偪、势不能生之语。并未指明系何情节。该司以二品大员。即令公事难办。何至遽行自尽。是否另有别情。著该抚再行详细访察。据实奏闻。毋稍隐饰。寻奏、该司因库款不敷漕务棘手。致肝疾举发。因而自尽。并无别情。报闻。　　

○又谕、德勒克多尔济等奏、喀尔喀两部落汗王贝勒贝子公扎萨克台吉等、因贼匪滋事、捐银二万两、以备军需一摺。喀尔喀图谢图汗车臣汗两部落汗王等、闻贼匪滋事。请捐银二万两。实属忠心出于至诚。惟军营应用银两。现已备妥。足敷支用。且念蒙古人等、生齿日繁全赖此项银两生计。若遽行收纳。朕心深为不忍。况各省大兵。已将云集。蠢尔ㄠ＜麻骨＞。必可立时扑灭。所捐银两、毋庸赏收。以示朕轸恤蒙古世仆至意。德勒克多尔济捐输本身银二千两、实属诚悃。著即赏收。加恩交该部从优议叙。　　

○又谕、德勒克多尔济等奏、哲布尊丹巴呼图克图库伦堪布诺们罕率领喇嘛等、捐银一万两、呈请转奏一摺。该呼图克图等、甫闻贼匪滋事。情愿捐银一万两。实属忠心出于至诚。惟现在军需。尚属饶余。足敷支用。所捐银两、著毋庸收纳。并著赏给该呼图克图呼毕勒罕黄哈达一块。转交诺们罕俟伊师哲布尊丹巴呼图克图呼毕勒罕坐床后、再行赏给。其发去赏给库伦堪布诺们罕罗布桑楚勒特木济斯默特哈达一块。俟接到时。著德勒克多尔济等、转行赏给。以示朕嘉尚呼图克图等之意。　　

○又谕、陆建瀛、奏参浙江总运帮弁、请旨分别议处革职一摺。浙江台州前等四帮漕船、因冬令水浅。行至丹阳一带。不能前进。经陆建瀛奏明、饬令折回。乃各帮弁藉词观望。屡催罔应。以致来往船只。均被阻滞。湖州府总运浙江候补运副汤世勋、著交部严加议处。著先抗违之温州前帮千总黄振、著即革职。并著黄宗汉速饬新任粮道周起滨、驰赴该处、督饬汤世勋等、将各帮重运漕船、概行折回湖州水次。听候酌办。如再抗违。即著严参治罪。沿途水手人等、即责成该道、押令安静行走。并著江苏地方官、一体妥为弹压。毋致滋生事端。　　

○又谕、陆建瀛奏、饬缉匪徒、捦获多名等语。江苏邳州境内、有山东捻匪靳豹等窜入。经署邳州知州吴棠、会营带领兵勇、驰往堵拏。该匪折回窜逸。复跟踪追赶。至郯城沭阳交界之高唐沟、获犯五名。海州知州毓彬、派委千总秦怀扬等、于郯城县马陵山等处、先后获犯十一名。该州复会同署参将游桂林、亲督秦怀扬、并署守备朱大平等、于阿湖镇附近地方、生捦二十七名。格杀二名、夺获枪炮、刀械、骡马、火药、铅丸等物。邳州海州文武各员。不分畛域。追逐缉捕。捦获匪犯多名。办理尚属认真。著陆建瀛、杨文定、即饬该员等、将现获各犯。严行审究。并著李僡、督饬山东交界地方文武、迅速合力严拏著名捻首、及夥党全数弋获。以惩凶暴而安善良。　　

○谕军机大臣等、前据陆建瀛覆奏、小孤山设防。不如于上游黄蕲等处扼险防堵。当降旨谕知徐广缙、常大淳等、照办。并令该督抚等、察看地方要隘处所。豫筹防守。兹据该抚奏称、小孤山实为长江之锁钥。皖省之门户。斜对南岸彭郎矶、南宽里许。北宽半里。两岸擡炮并发。均足击及中流。彭郎矶背。紧靠江滨、并可安放大炮迎击等语。该抚既经委令升任云南臬司张印塘、亲诣查勘。派兵驰赴防堵。并添造船只器械、雇募水勇操演。即著照议妥办。前有旨、令张印塘。留于安徽办理防堵事宜。著蒋文庆、即饬该员会同张熙宇、恩长。悉心筹办。所募水勇。能否得力。务须操练纯熟。不可有名无实。粤楚地方、每因奸匪句串内应。以致失事。现在办理防堵。无论城乡水陆、总以盘查奸细为第一要务。一切布置机宜。尤须加意慎密。使贼无从探听。而贼中情伪。又必应确侦豫防。方不至堕其奸计。其界连湖北江西之英山、霍山、太湖、婺源祁门、建德等县。并著严密设防。毋令贼匪窜入。将此由六百里各谕令知之。　　

○又谕、都察院奏、吉林薓局商人周万春、呈控协领富尼雅杭阿盘踞薓局。勒扣帮费。故纵揽头耔种秧薓一案。已明降谕旨、交恩华、赵光审讯矣。据称此案曾在步军统领衙门控告、奉旨交吉林将军讯办。该局员等、消弭贿托、勒派帮费。并亏短价银等情。著该侍郎等、按照所控情节。逐层严讯。务得确情。傥有牵涉该将军副都统之处。即著查取亲供据实具奏。所有该商人供呈共四件、并帐簿十五本。均著发给阅看。将此谕令知之。　　

○安徽巡抚蒋文庆奏、派兵防守小孤山。并添造船只器械、雇募水勇。遴员操演。得旨。雇募各勇、藉助先声则可。以之御贼、朕难保必期得力。　　

○以山西按察使麟桂、为浙江布政使。调河南按察使沈兆澐、为山西按察使。赏已革河南布政使张集馨。四品顶带。为河南按察使。　　

○戊辰。上诣大光明殿弘仁寺、仁寿寺、拈香。　　

○谕内阁、穆腾额奏、班禅额尔、德尼、七旬生辰。接受赏件。呈请谢恩。并呈进吉祥丹书克、乞为转奏一摺。班禅额丙德尼、历居后藏有年。深通经术推演黄教。且其照顾喇嘛黑人、为年更久。兹又请进丹书克、其诚悫之忱。朕心尤为欢悦。著照所请、准其交明年年班进京之堪布、代为呈进。　　

○改铸陕甘总督关防。从总督舒兴阿请也。　　

○己巳。上奉皇贵太妃幸漱芳斋进膳。　　

○谕军机大臣等、现在贼入长江、直犯武昌汉阳二郡。下游江防。最关紧要。本日军机大臣奏、有人呈称、宜用木筏收束江面。如牐口式。使贼船不得畅行。再于隘口击之。其法各于江面较窄之处、多用木筏横截彼岸。连以铁钩。防贼冲越。覆以湿土。防贼焚烧。彼岸既阻。贼船必由此岸鱼贯而下。我兵即于牐口设防。系平坦处、则多设炮位。系高阜处、则多安滚石彼过一船。我击一船每数十里、或一二百里、安设一牐。若贼过第一牐、则将上牐木筏、多用火具烧然。顺流放下。使贼船至第二牐时前有牐阻。后有筏烧各等语长江一带、木筏本多。若任其为逆匪所得。更助凶焰。自应豫为收集。藉作江防。惟当如何运用。何地安设。尤须层层虑及。方免疏虞。著徐广缙、常大淳、陆建瀛、杨文定、蒋文庆、张芾、各就江面情形。悉心体察。不必拘定如此办法。总期因地设险。毋资贼用。惟贼情诡诈。若图北窜。势必水陆兼下牵掣我兵。沿江州县陆路要隘亦必须处处扼险防守。不可顾此失彼。将此由五百里各谕令知之。　　

○又谕、有人奏、湖北省城、拏获奸细数十人。现皆监禁等语。贼匪正在武昌汉阳盘踞。城中奸细必多。已获之犯。讯明如果属实。即应正法。以绝句串内应。切勿迟疑。致滋他变。近日失陷城池。多因奸细溷入。著徐广缙、常大淳、密饬地方官、无论城乡要隘。均应严密盘查。不可稍有疏忽。逆匪等、自岳州窜偪湖北省城。围扑汉阳、及龟山营盘。情形紧急。数日来未接徐广缙奏报。朕心实深焦灼。叠经降旨、令向荣赶紧赴援。并令徐广缙、督饬大兵。星速前进。不知此时如何攻剿。向荣虽经获咎。而该大臣仍令其统领诸军朕亦念其前守桂林之劳。停其发遣俾令赶赴长沙、协同固守。两月以来。尚无贻误。此次贼匪北窜岳州。向荣不能迅速救援。而其赶派常禄。王锦绣、带兵星驰赴援武昌。到在贼前。见事尚属机警。向荣久于行阵。朕看其屡次举动。尚非无用之才。此时武昌戒严正伊奋激图报之日。如能迅速剿贼。不但可赎前愆。并可重邀恩眷。著徐广缙即将此旨宣示向荣、俾知感励。朕用人一秉大公。功罪皆由自取。想该革员必能仰体朕始终成全之至意。将此由五百里谕知徐广缙、常大淳、并传谕向荣知之。　　

○又谕、陆应谷奏、河南与湖北交界地方、防堵吃重。请饬催前调官兵一摺。前已有旨、调山东官兵一千名。山西南镇官兵三千名。驰赴河南防剿。现在贼势猖獗。楚豫交界地方。堵剿十分吃紧。著李僡、郭梦龄、迅派得力将弁。管带挑选精兵。星速启行。驰往河南。以资调遣。毋得稍有延误。将此由五百里各谕令知之。　　

○又谕、陆应谷奏、豫省防堵吃重。请饬催官兵一摺。已由五百里谕令李僡、郭梦龄、将前调山东兵一千名。山西兵三千名、迅速饬催前往矣。前因贼匪北窜。曾谕令陕甘督抚、再选精兵二千名。西安将军、选备驻防官兵一千名。星速驰赴河南。昨又谕令讷尔经额、将挑选大名镇标兵一千名先行派往。交该署抚调遣。此项官兵计日均可先后赶到。该署抚、务须随到随拨于信阳、罗山、二属。及新野等处。相度要隘层层布置。并察看情形。如必须出省调度。即行择要前往驻劄。督同郑敦谨、柏山等、设法堵御、现在琦善、即日出京。续调各省精兵。已催令迅速驰赴豫省。该署抚。仍俟琦善到后。再行交卸来京。至南阳一带、素为捻匪出没之区。难保不乘机窃发。或与逆党句结。不可不防著督饬地方官、于团练保卫之中。即隐寓钤制之意。总以镇静弹压。毋涉张皇。是为至要将此由五百里谕知陆应谷、并传谕郑敦谨、柏山知之。　　

○署河南布政使郑敦谨、奏报到任日期。得旨。豫省为北方保障。防堵事宜。最关紧要。其实心慎密办理。以副委任。　　

</div>
    <div class="pagination">
<a href="清实录咸丰朝实录_page103.html">上一页</a><span>...</span><a href="清实录咸丰朝实录_page99.html">99</a><a href="清实录咸丰朝实录_page100.html">100</a><a href="清实录咸丰朝实录_page101.html">101</a><a href="清实录咸丰朝实录_page102.html">102</a><a href="清实录咸丰朝实录_page103.html">103</a><span class="current-page">104</span><a href="清实录咸丰朝实录_page105.html">105</a><a href="清实录咸丰朝实录_page106.html">106</a><a href="清实录咸丰朝实录_page107.html">107</a><a href="清实录咸丰朝实录_page108.html">108</a><a href="清实录咸丰朝实录_page109.html">109</a><span>...</span><a href="清实录咸丰朝实录_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
