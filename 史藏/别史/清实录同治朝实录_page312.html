<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 312 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 312 页/共 505 页
  </h1>
  <div class="content">
   ○予故江苏六合县知县云茂琦、山东章邱县知县张朴、陕西临潼县知县贾芳林、入祀名宦祠。从巡抚郭柏荫、丁宝桢、刘蓉请也。　　

○予安徽故内阁中书洪钧、江西故四川巴县知县毛辉凤、浙江故江苏淮徐扬海道朱善张、直隶东安县知县倪承弼、钱塘县训导方坰、平湖县优贡生顾广誉、定海厅□山戊不□贡生黄式三、福建故翰林院编修林春溥、河南商邱县知县孙珩、惠安县优贡生孙经世、河南故江西进贤县知县高殿举、安阳县训导庞慎修、山东故河南候补知州李德林、山西故直隶玉田县知县赵逢年、陕西故四川候补直隶州州判张鹏飞、石泉县廪生张翎、入祀乡贤祠。从巡抚英翰、刘坤一、马新贻、李鹤年、丁宝桢、赵长龄、刘蓉、护巡抚周开锡请也。　　

○予江西前明南京都察院右副都御史欧阳旦、广东按察司提学佥事欧阳哲、入祀乡贤祠。从巡抚刘坤一请也。　　

○蠲缓广西归顺、宣化、隆安、永淳、新甯、淩云、武宣、崇善、左、养利、永康、天保、奉议、横、来宾、雒容、象、柳城、思恩、河池、桂平、平南、贵、临桂、灵川、贺、永安、武缘、宾、迁江、上林、三十一州县被扰地方本年额赋有差。　　

○丙申。谕军机大臣等、宝珣奏、请将盘获形迹可疑人犯。饬交顺天府严讯等语。据称盘获面生可疑之康雨山等七犯。供系听从民人焦明山邀会入夥。藉捕匪为名。聚集十九人之多。并访得丰润县境宣庄等处地方。近有诈冒官军。讹索盐店。抢劫行旅之案。难免非即此股匪徒。四出滋扰。亟应严切根究。著万青藜、王榕吉、亲提此案人犯严行审办。并将焦明山暨其余各犯。一并严密访拏。毋任漏网。原片著钞给阅看。将此各谕令知之。　　

○又谕、宝珣奏、盘获贩卖火药人犯。请旨饬交审办一摺。据称巡捕外委王懋忠等。先后在蓟州地面。拏获贩卖火药之回民张二把即张泳顺等。供系与通州邢各庄民人高姓等时常兴贩。并查出该犯等均持有练军粮台手票。情节支离。请饬查办等语。私贩硝磺火药。例禁綦严。若不从严究办。贻害实深。著官文即派公正明干之员。提集人证。彻底根究。按律惩办。毋得稍涉宽纵。火药例应官制。何以练军营中。发票买自民闲。致有私行兴贩之事。又蓟州各属地方官。何以于私贩火药人犯。平日毫无觉察。并著官文逐一查明。据实严参。不准巧为开脱。私贩人犯。尤恐不止一起。仍著宝珣严饬王懋忠等、会同蓟营员弁。随时查拏。以消奸宄。原摺著钞给官文阅看。将此各谕令知之。　　

○又谕、都兴阿奏、官兵摉获匪犯。分拨队伍巡缉情形一摺。吉林属界贼匪。在二大洼屯等处抢掠。经诺林丕勒派队剿捕。叠有拏获。余匪逃散。仍著都兴阿檄饬诺林丕勒、暨托伦布、接统常在各军。认真摉捕。务绝根株。练目陈安、本系著名匪犯。假团练以扰民。屡经被控。亟应严行惩办。著都兴阿知会麒庆、速将陈安拏获。解交奉天。由该将军严加审讯。按律惩治。以除奸宄。如麒庆延不解交。或任远扬。即著都兴阿据实严参。白淩阿等要犯。都兴阿当懔遵前旨。严拏务获。毋任漏网。留防客兵及本省练兵马步各队。准其汇入孤山案内。择尤保奏。毋稍冒滥。嗣后如再有贼匪滋生事端。即将该员弁等从重惩处。将此谕令知之。　　

○又谕、降调广东巡抚蒋益澧、本日已加恩以按察使候补。发往左宗棠军营差遣。惟该员所带湘军。前曾谕令派员管带回籍。现在已否起程。傥未经回籍。即著瑞麟传知蒋益澧。督饬派出各员。妥速带回楚省安插。以克滋扰。该臬司著即赴陕。毋稍延缓。将此由五百里谕令知之。　　

○又谕、李鸿章奏、官军剿捻大胜后。捻踪南窜。现饬追剿。并派张曜等军赴晋一摺。捻逆经前次痛剿之后。匪首歼毙不少。余党仅賸数百骑。贼势衰落。洵足以壮军威。惟该逆窜过六塘河盐河。图窜运河。清淮实为吃重。该处尚系完善之区。且西达皖疆。张之万所部单弱。恐不能堵御。刘铭传等马步各军。虽不免疲乏。而时有可乘。正宜一鼓歼旃。岂可稍有迟误。致令贼势复张。著李鸿章严饬刘铭传等军。迅即前进。灭此朝食。以慰南顾之懔。张之万驻扎清江。兵勇虽不甚多。亦当妥为扼守。毋得专待援军。致误事机。张之万前奏贼众尚有万余。而李鸿章两次所奏。俱称贼止数百。何以多寡如此悬殊。仍著李鸿章确切查明。据实具奏。张曜、宋庆、程文炳各军。前已叠谕分道赴晋。著李鹤年、英翰、仍遵前旨。饬令张曜由临洺关进剿。宋庆、程文炳、由获鹿进发。毋许延缓。张曜宋庆两军。防剿东捻。半载以来。颇知奋勉。深堪嘉许。著李鹤年查明。择尤奏请奖叙。以示鼓励。丁宝桢现在蒲台。逆匪虽南趋。不可不虑其回窜。河防极为紧要。著懔遵前旨。妥为布置。毋得稍有贻误。将此由六百里各谕令知之。　　

○以太仆寺卿郑锡瀛为太常寺卿。　　

○命降调广东巡抚蒋益澧以按察使候补。发往陕西军营。交钦差大臣左宗棠差委。　　

○以河南陕州粮台转运出力。予知县卢骧云以同知直隶州知州用。并赏花翎。从九品莫崇礼等蓝翎。余加衔升叙有差。　　

○予江苏海州等处阵亡千总熊正兴等二十四员祭葬世职加等。　　

○予江苏各属阵亡殉难绅民韦香等暨妇女二千三十四名口分别旌恤如例。　　

○展缓江苏宜兴、荆溪、丹阳、金坛、溧阳、五县被扰地方本年额赋。　　

○蠲缓江苏长洲、元和、吴、吴江、震泽、常熟、昭文、昆山、新阳、太湖、华亭、娄、金山、青浦、武进、阳湖、无锡、金匮、江阴、丹徒、太仓、镇洋、嘉定、宜兴、荆溪、丹阳、金坛、溧阳、奉贤、靖江、宝山、泰兴、泰、江都、甘泉、崇明、上海、南汇、川沙、三十九厅州县。暨苏州、太仓、镇海、金山、镇江、五卫未垦歉收田地新旧额赋杂课有差。　　

○丁酉。谕内阁、协办大学士四川总督骆秉章、忠诚亮直。清正勤明。由翰林洊擢卿阶。以廉介持躬。仰蒙宣宗成皇帝特达之知。先后命赴山东河南等省。查办事件。旋＜??闲＞授臬司。擢任封疆。在湖南十年。练兵训士。甄拔人材。东南巨寇。赖以殄灭。复荷文宗显皇帝知遇。特加头品顶带以示宠眷。嗣命督办四川军务。朕御极以后。即擢授四川总督。统军入蜀。赏罚严明。所向克捷。滇粤各逆。悉数歼除。并越境攻克甘肃贵州各州县。因石逆被捦。川境肃清。论功行赏。晋加太子太保衔。旋以江甯克复。东南埽荡。念其昔年在湖南任内。识拔将帅。克振军威。忠荩咸孚。勋劳夙著。复赏戴双眼花翎。赏加一等轻车都尉世职。本年夏闲。＜??闲＞任纶扉。老成硕望。方冀克享遐龄。长资倚畀昨因旧恙复发。赏假调理。遽闻溘逝。披览遗章。良深震悼。骆秉章著追赠太子太傅。即照大学士例赐恤。任内一切处分。悉予开复。应得恤典。该衙门察例具奏。并加恩予谥。入祀京师贤良祠。并于四川湖南两省建立专祠。其生平政迹事实。著即宣付史馆。伊子骆天保著赏给郎中。服阅后分部行走骆天诒、著赏给举人服阕后准其一体会试。伊孙骆懋湘、骆懋勤、骆懋仁、骆懋勋、均著交部带领引见。伊侄孙候选县丞骆肇铨、著以知县分发省分即补。其灵柩回籍。并著沿途地方官妥为照料。用副笃念荩臣至意。寻予祭葬。谥文忠。　　

○谕军机大臣等、丁宝桢奏、枭匪复窜东境。官军追剿。歼除殆尽一摺。枭匪由吴桥阑入德州恩县一带。经官军追剿。叠有斩捦。残匪由夏津窜逸。与官文等前奏。大略相同。前据官文等奏、该匪全股窜东。由夏津之杜甫掖地方渡河遁去。境内肃清。是直省已无匪踪。即著丁宝桢督饬兵勇及该地方官。分路摉捕。务绝根株。并知会官文檄饬地方官。于直东毗境。会同躧缉。总期歼除净尽。毋任余匪逃匿。又致死灰复然。捻逆现在邳宿。恐将回窜西路。著丁宝桢严檄官军迎头截击。以剿为防。会同李鸿章各营。迅图埽荡。为一鼓聚歼之计。毋任再行回窜东境。将此由六百里谕令知之。　　

○又谕、赵长龄奏、捻逆南窜。饬兵堵剿。李鹤年奏、捻匪窜近济源。调军剿办各摺片。览奏曷胜愤懑。此次捻逆窜晋。屡被官兵击败。复由曲沃南窜垣曲。赵长龄自当相机南行。方合机宜。乃旬日之闲。仅由徐沟进驻平遥。恇怯无能。不知调度。至于如此。实堪痛恨。左宗棠著仍遵前旨。兼程赴晋。扼要堵剿。并催安住等马队克日迎击。昨谕瑞麟饬令蒋益澧前赴该大臣营差遣。到营后著即学拨兵勇。协同剿贼。怀卫一带。为豫省精华所萃。断不可任贼蹂躏。著李鹤年饬令参将田庆和等军奋力迎剿。并著李鸿章迅饬张曜由东阿渡河。取道大名内黄。驰赴怀庆一带。相机截击。前谕李鸿章等、令宋庆程文炳两军由获鹿赴晋。现在捻逆趋重南路。情形稍异。著该大臣饬令宋庆等军。迎贼所向。相机进剿。不可稍涉拘泥。致误戎机。河北毗连畿辅。防剿尤关紧要。著官文严饬防军认真堵剿。总兵刘景芳、本有革职之案。傥能力赎前愆。不使一骑窜越直境。自当量予恩施。如仍前玩泄。即著从严参办。毋稍姑息。富和、春寿、所带马队。前令暂驻正定。现在匪扰河北。著进扎大顺广一带。以杜纷窜。赵长龄既贻误于前。若再任贼北窜。则其罪尤不可逭。著即振刷精神。妥为防剿。西路河保乡吉各属。仍著陈湜暨新调之王巨孝各军填扎严防。以免续有窜越。将此由六百里加紧各谕令知之。　　

○命都察院左都御史郑敦谨驰往山西查办事件。　　

○调闽浙总督吴棠为四川总督。未到任前。以成都将军崇实兼署。以浙江巡抚马新贻为闽浙总督。未到任前。以福州将军英桂兼署。　　

○调署湖广总督江苏巡抚李瀚章为浙江巡抚。命署江苏巡抚郭柏荫赴湖北巡抚本任。以江苏布政使丁日昌为巡抚。　　

○以山东德州等处截剿枭匪获胜。予降补游击黄兆昇以副将补用。千总石魁升以都司用。并赏花翎。知县郝植恭等蓝翎。　　

○以索饷罢操。革湖北副将王福彬职。　　

○予湖北罗田等处阵亡殉难举人叶为璜等绅民妇女七百九十三名口分别旌恤如例。　　

○戊戌。谕内阁、刘昆奏、分别举劾各员一摺。湖南长沙府知府孙翘泽、清廉质朴。办事实心。衡州府知府张士宽、守洁才优。勇于任事。均著交部从优议叙。补用同知零陵县知县德钧、操守廉洁。聿著循良。著俟补同知后以知府补用。以示奖励。候补知府乔云苓、性情庸鄙。难资表率。著以通判降补。桂阳州州同石毓藻、心地糊涂。办事乖谬。候补知县吴炳雯处事冒昧。不洽舆情。武陵县知县欧阳烈、办事颟顸。操守平常。新化县知县夏献钰、性情躁妄。不饬廉隅。以上四员。均著即行革职。安化县知县冯检、准补祁阳县知县白双全、人地不宜。均著撤回另补。　　

○又谕、张之万奏、官军追剿捻逆。叠获大胜。生捦首逆一摺。捻逆在山东寿光一带。被创铭传等军击散后。狂奔江苏宿迁等境。窜过六塘河。在盐河老坝一带盘踞。经张之万派拨总兵张之龙等分路追杀。叠有斩捦。总兵姚广武追至淮东石塘率桥等处。杀毙贼匪千余名。复追至淮安平桥。轰毙抢渡匪众极多。与员外郎李昭庆所部。分路穷追。沿途截杀。不可胜计。参将王得胜、道员吴毓兰、在湾头地方。将逆首伪遵王赖汶洸即时捦获。并将大小贼目捦斩无遗。凫水逃匿。均经勇丁摉杀殆尽。六塘河以北未经窜渡之贼。亦经游击萧诚督勇兜剿。杀毙数百名。阵斩伪福爵张得桂等二十三名。总兵王可升并浙军斩杀亦复不少。淮扬徐海。一律肃清。逆首赖汶洸、前随粤逆扰乱东南各省十余年。复纠合捻逆。窜扰陕鄂豫东江皖各省。叠肆猖獗。此次经官军临阵生捦。著张之万即行提讯明确。就地尽治处治。以申国宪而快人心。所有此次出力将弁兵勇绅团。均著李鸿章、张之万、查明择尤保奖。以示鼓励。　　

○谕军机大臣等、本日据张之万驰奏、追剿捻逆大胜。生捦首逆。余匪歼除殆尽一摺。览奏曷胜欣慰。捻逆窜过六塘河。时虞深入江境。或回扰皖豫。又致蔓延。经官军奋力追剿。将赖汶洸捦获。并将匪党歼除殆尽。逆首赖汶洸、前据李鸿章奏称、在山东弥河被剿穷迫。落马投水。系属获贼所供。续据该大臣奏称、该逆首淹毙水中。天已昬黑。究竟未实。此次生捦该逆。即著张之万提讯明确。就地尽法处治。此外尚恐有败散余匪。分逃潜匿。著李鸿章、张之万、即行派兵分路摉捕。不可稍涉大意。致令余灰复然。又成滋蔓难图之势。晋省捻匪。已窜济源。河北一带。势甚吃紧。著李鸿章仍遵昨日谕旨。迅饬程文炳等军。兼程北上。饬令相机迎剿。毋稍延缓。将此由六百里各谕令知之。　　

○调直隶布政使钟秀为江苏布政使。以山东按察使卢定勋为直隶布政使。山东兖沂曹济道文彬为按察使。　　

○以浙江办理海运漕粮完竣。予知府谭钟麟等升叙有差。　　

○举行热河奉天吉林黑龙江绥远城江甯福州各省驻防本年军政。卓异官二十七员。不谨官二员。才力不及官五员。年老有疾官十四员。分别议叙处分如例。　　

○予江西各属阵亡殉难武举鸟□阝联升等绅民妇女二千七百五十七名口分别旌恤如例。　　

○缓徵江西南昌、新建、进贤、清江、新淦、新喻、峡江、莲花、安福、永新、余干、建昌、安义、瑞昌、湖口、德化、彭泽、丰城、德安、鄱阳、崇仁、金溪、乐平、二十三厅县被水被旱地方新旧额赋有差。　　

○蠲缓湖北钟祥、天门、嘉鱼、汉阳、汉川、黄陂、孝感、沔阳、黄冈、蕲水、京山、潜江、云梦、江陵、公安、石首、监利、松滋、枝江、江夏、武昌、黄梅、二十二州县。暨武昌卫被水被旱被扰地方新旧额赋杂课有差。　　

○己亥。谕军机大臣等、佛尔国春奏、盛京开垦牧厂官荒。协领依通阿、界官鸣珂、舞弊虐民。滥邀保举。经该御史奏请查办。近闻委员佐领杨得富一味袒护。朋比为奸等语。是否属实。著都兴阿确切查明。迅将此案奏结。原片著钞给阅看。将此谕令知之。　　

○又谕、英翰奏、皖军续行战胜。会合各军穷追。并贼窜运西。留黄秉钧带队各摺片。牛师韩等于初七日带兵由宿迁一带。东追败匪。连次战胜。斩杀甚多。并收降马贼三千余骑。方长华一军。亦于初五日在郯城截击。获胜收降。初八日驰抵宿迁。会合牛师韩、陈振邦等军。合力追剿。昨据张之万驰奏、捻股南趋淮扬两郡所属各地方。经清淮等军与淮营将士。追截叠胜。并于初十日经道员吴毓兰等、在扬州湾头地方。将逆首赖汶洸捦获。大小贼目。捦斩无遗。其图窜运西之贼。亦经姚广武于初八日夜闲。在平桥对岸。轰击堵御。未容抢渡。此次英翰所称。余匪于初十日由平桥抢渡运河。向西南奔窜。是否另股匪徒。抢渡运西。人数究有若干。著李鸿章、张之万、英翰、查明具奏。并著督饬追剿各军。紧蹑匪踪。并设法迎头截击。毋任稍行喘息。旴＜?日台＞蒋坝一带。并著英翰迅调皖军扼击。毋任贼匪抢过三河。逸出平原。又成蔓延不了之局。记名提督黄秉钧、带队素称得力。现丁父忧。著暂行赏假一月。俟假满后。仍令赴营带队。牛师韩等所收降众。现留军营者。务当妥为驾驭。遣散余党。亦当妥筹安插。不可稍涉大意。另摺奏、现饬程文炳赴援晋省。通筹全局一摺。并请饬官文严催等语。晋省捻匪。现已窜至济源。河北一带。情形吃重。著英翰速饬程文炳起程前进。径赴直隶。或先赴河北彰卫怀等处迎剿。著英翰饬令该统将沿途探访。相机办理。不可拘泥。此军行近直隶。即著听候官文调遣。并著官文飞速催提北上。毋任延缓。捻逆既窜济源。直境相距不远。官文曾否派兵严堵。余承恩一军。曾否由直赴晋。何以未见奏报。著该署督将大顺广一带。迅筹布置。毋稍大意。并饬余承恩速带所部迎头截剿。将此由六百里各谕令知之。　　




大清穆宗继天开运受中居正保大定功圣智诚孝信敏恭宽毅皇帝实录卷之二百二十　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治六年。丁卯。十二月。庚子。谕内阁、前因江甯克复。阵亡员弁。力战捐躯。深恻于怀。曾允曾国藩所请。于江甯城内建立昭忠祠。专祀湖南水陆各军阵亡员弁。惟江甯殉难官绅并历次阵亡将士。崇祀之典阙然。未足以彰忠烈。复谕曾国藩等查明建祠。兹据奏称择地兴工。专祀金陵军营官绅。请饬地方官春秋致祭各等语。溯自成咸丰三年。发逆东窜。将军祥厚等抗节效忠。迨向荣、和春、张国梁、统军进剿。行间将士。感恩誓死。血战捐生者。尤不乏人。而江甯绅民妇女深明大义。节烈昭然。允宜同享明禋。用垂永久。著照曾国藩所请。建立江甯官绅昭忠祠。其殉难妇女。查明别立贞烈祠。均由地方官春秋致祭。以副朝廷裦奖忠贞。有加无已之至意。　　

○两江总督曾国藩奏、淮扬通三属应徵漕米。现因夏秋灾歉。饬属酌减米价以恤民艰。仍由官买米办运。由来春苏属海运回空沙船运津。下部知之。　　

○以湖北巡抚郭柏荫署湖广总督。仍以湖北布政使何璟护巡抚。　　

○予安徽霍邱合门殉难监生李犮张暨眷属五十一名口分别旌恤。并立祠建坊如例。　　

○辛丑。以江南剿平捻匪。红旗报捷。上诣绥履殿慈安皇太后前。平安室慈禧皇太后前。贺喜。　　

○以神灵显应。加河南温县杨将军封号曰灵佑。　　

○谕内阁、前据张之万奏、官军追捻大胜。生捦首逆。余众歼除殆尽。当经降旨宣示中外。兹据李鸿章驰奏、派军南追。生捦赖汶洸。余逆剿灭净尽。红旗夕至。庆幸良深。捻逆伪鲁王任柱、伪遵王赖汶洸、纠众肆扰。流毒中原。极恶穷凶。神人共愤。经朝廷特授李鸿章为钦差大臣。督师进剿。广设方略。将士同心。捷书屡奏。旋毙任逆。贼势衰落。率党南奔。复经刘铭传等军昼夜穷追。未及旬日。赖逆生捦。其余逆酋伪众。悉数歼除。洵足以彰天讨。从此江南安徽山东湖北等省生民。得以安业。自宜特沛恩施。以酬劳勚。湖广总督一等肃毅伯李鸿章、调度有方。肤公克奏。加恩著赏加一骑都尉世职。直隶提督刘铭传、加恩著赏给三等轻车都尉世职。福建提督郭松林、湖南提督杨鼎勋、副都统善庆、加恩均著赏给骑都尉世职。山东布政使潘鼎新。著赏给头品顶带。江南提督黄翼升、山西布政使刘秉璋、均著赏给白玉翎管各一个。大荷包各一对。小荷包各一对。火镰各一个。白玉柄小刀各一柄。　　

○又谕、本日据李鸿章驰奏、剿除捻逆净尽。生捦首逆。已明降谕旨将李鸿章等分别给予世职。并升擢有差。以昭懋赏。因思此股捻逆。扰乱江南安徽山东湖北河南等省。各省疆臣。公忠体国。共济时艰。或督兵出境。调度各宜或转饷筹粮。军行无缺。洵属同心协力。一体有功。允宜特加异数。用普恩施。大学士两江总督一等毅勇侯曾国藩、加恩著赏加一云骑尉世职。安徽巡抚英翰、加恩著赏给三等轻车都尉世职。漕运总督张之万、著赏加头品顶带。并赏戴花翎。河南巡抚李鹤年、浙江巡抚李瀚章、均著赏加头品顶带。三品顶带前任直隶总督刘长佑、著赏加二品顶带。山东巡抚丁宝桢、前任湖北巡抚曾国荃、前因防剿不力。分别惩处。现在捻逆荡平。自应量予加恩。丁宝桢著开复革职留任处分。并赏加头品顶带。曾国荃著开复顶带。用副朝廷论功行赏。甄叙贤劳之意。　　

○谕军机大臣等、李鸿章奏、筹办目前紧要各事等语。李鸿章剿平捻匪。克竟大功。本日已明降谕旨将该大臣赏给世职。以奖劳勚。该大臣为国宣勤。身在行间。十有五载。览奏各情。殊深廑念。现在安插降众。裁留营勇各事宜。尤须该大臣次第经理。方臻妥协。钦差大臣关防。著无庸赍京恭缴。俟善后各事办理就绪。再候谕旨。此股捻患虽平。根株是否净尽。该大臣仍当严饬各路员弁。尽力摉捕。毋使一名漏网。宋景诗、牛遂、任三厌等匪。曾否歼毙。抑尚在逃。著确切查明。毋令幸逃显戮。徐宿一带。向多土匪扰害地方。正可乘此兵威。摉除伏莽。并著李鸿章会商张之万妥为筹办。以期一劳永逸。各营将士。从征日久。劳瘁异常。今幸巨患削平。自应予以休息。著李鸿章将所部各队。裁汰老弱。妥为赀遣。其得力可用者。仍当酌量留营。以备缓急之用。河北防务吃紧。刘铭传所部。最为得力。著饬该提督将所部稍为休养整顿。即移得胜之师。驰赴豫省。相机防剿。毋令晋捻得以奔突。至将士久役于外。敌忾同仇。朝廷既悯其劳。且嘉其勇。未可遽萌退志。著该大臣加意拊循。以示体恤。现在捻窜晋豫之交。毗连直隶。即著饬令善庆、温德勒克西、统带所部马队。迅赴直省。归官文调遣。以壮声势而靖畿疆。将此由六百里谕令知之。
  </div>
  <div class="pagination">
   <a href="清实录同治朝实录_page311.html">
    上一页
   </a>
   <span>
    ...
   </span>
   <a href="清实录同治朝实录_page307.html">
    307
   </a>
   <a href="清实录同治朝实录_page308.html">
    308
   </a>
   <a href="清实录同治朝实录_page309.html">
    309
   </a>
   <a href="清实录同治朝实录_page310.html">
    310
   </a>
   <a href="清实录同治朝实录_page311.html">
    311
   </a>
   <span class="current-page">
    312
   </span>
   <a href="清实录同治朝实录_page313.html">
    313
   </a>
   <a href="清实录同治朝实录_page314.html">
    314
   </a>
   <a href="清实录同治朝实录_page315.html">
    315
   </a>
   <a href="清实录同治朝实录_page316.html">
    316
   </a>
   <a href="清实录同治朝实录_page317.html">
    317
   </a>
   <span>
    ...
   </span>
   <a href="清实录同治朝实录_page313.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
