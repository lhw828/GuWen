<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 548 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 548 页/共 848 页</h1>
    <div class="content">
○又谕、富呢扬阿奏、官捐义仓买粮存贮一摺。前署陕西巡抚汤金钊、暨道府等官、共捐银七千五百两。于省城添置义仓。以补常平之不足。该抚复捐廉督办。现将仓廒六座。一律修盖完竣。自道光十八年始。各官分捐粮价银两。按季解交藩司、派员随时采买。计每年可积京斗粮一万石。其仓谷出纳。责成藩司粮道认真办理。不准滥行动用。以昭核实而备缓急。　　

○癸巳。上幸静明园。诣龙神庙拈香。　　

○谕内阁、敬徵奏、革商呈控各款。请饬查办等语。已革长芦商人金易、呈递控状。牵涉纲总运司支发折扣等款。经该尚书逐一查讯。均无实据。其呈控委员蔡传谨、勒索银两一款。是否属实。著交钟灵即传蔡传谨、回津质讯。并将所控扣平等款。再行详细查核办理。毋稍徇隐。寻奏、讯明蔡传谨、并无得受陋规情事。应毋庸议。革商金易、前已另案请发附近充军。惟欠交课帑未完。应仍饬县监追。俟完缴后分别办理。下部议。从之。　　

○又谕、昨因钟灵奏参运司被讦报销不实。当降旨饬令敬徵驰驿前往查办。兹据查明覆奏。据称盘查库项。并无短少那移情弊。惟现在银价日增。售钱易银。芦商受累。该盐政等若概予参办。恐以有著之标。转成无著之课。其于奏销届限。如有未完畸零之商。先追引窝房契押抵。勒限完交。尚非虚出通关隐饰捏报。惟奏销时不将未完各商指名参办。勒限严追。咎有应得。钟灵前经部议降二级调用。著加恩改为降三级留任。文纶部议革职。著改为革职留任。均不准其抵销。　　

○甲午。谕军机大臣等、御史步际桐奏、山东章邱县城东南＜?木义＞丫山内。每于九月十五日会集教徒。初则讲经。继令男女绕坛而走。名曰走坛。晚则同宿大殿中。互相枕藉。达晓始散。又淄川县城西白云山内。每于三月初三日、六月初六日、九月初九日会众。其法与＜?木义＞丫山略同。二处余党蔓延。有数百里外按期投赴者。归则各于本地招集徒众。自为头目等语。愚民习教传徒。最为风俗人心之害。若不及早查办。难保无附从日众。别滋事端。著经额布严饬各该县、于该匪徒等会众之期。密赴该处。出其不意。突行查拏。并将经卷名簿。一并摉获。无任藏匿。尤不得先期宣洩。致令闻风远扬。一经拏获到案。务当认真研讯。究其余党。以净根株。傥胥役人等借此骚扰。累及善良。著即从严惩办。以戢奸宄而安闾阎。将此谕令知之。　　

○乙未。谕内阁、乌尔恭额奏、请将知县道员分别革职严议一摺。浙江前署乐清县事现任布政司经历王霦、承审命案。将尸身发变。误认为伤。以致失入绞罪。迨详准开检。犹复具禀阻挠。实属意存回护。王霦著即革职。前署乐清县候补知县张铣、率听浮词。随同混禀。温处道曹贻桂、不听请检。禀请提究。均属错误。张铣、曹贻桂、俱著交部严加议处。该部知道。　　

○又谕、宗室陆佳氏、因向瓜尔佳氏唾面嚷骂。捏指不端等情。任意污蔑。致瓜尔佳氏婆媳子女五命。同时淹毙。情节甚惨。据宗人府会同刑部议罚孀妇钱粮十年。不足示惩。陆佳氏著即实发盛京、交管理移居宗室大臣、派员严行看守。　　

○又谕、顺承郡王春山、于德里克桑布换戴顶带之处。误会例意。率寄信函。使于奉旨明白回奏时。即行据实直陈。其咎尚轻。乃两次回奏。俱不承认。直俟德里克桑布到京质讯。始将实情供出。实属有意隐饰。春山著交宗人府严加议处。　　

○闽浙总督钟祥等奏、查禁尼庵。并销毁淫词。得旨、如此留心整顿。不愧简任。朕曷胜嘉悦之至。依议妥办。　　

○丙申。以京畿得雨未透。遣惇亲王绵恺、诣黑龙潭。惠郡王绵愉、诣觉生寺。睿亲王仁寿、诣宣仁庙。凝和庙。庆郡王奕彩、诣昭显庙。时应宫。御前行走土默特贝子德勒克色楞、诣密云县白龙潭。祈祷。　　

○谕军机大臣等、有人奏、内地人民不尽皆食鸦片。而茶叶大黄。为外夷尽人必需之物。请酌定价值。祇准以纹银交易。不准以鸦片及洋货抵交等语。自鸦片流毒中国。纹银出洋之数。逐年加增。以致银贵钱贱。地丁漕粮盐课。因而交困。若不及早防维。力图筹复。将以中国有用之财。填海外无穷之壑。于国计民生。大有关系。所奏似属可行。著邓廷桢、怡良、会同豫堃、揣时度势。密计熟筹。于复还财用之中。隐寓震慑外夷之意。其各省出产茶叶大黄地方。应如何稽查转运。设立票据。归沿海地方官员兼管。及丝斤出洋一律办理之处。著即悉心筹画。妥议章程具奏。不得任听属员。率以积重难返为词。一味因循。阻挠不办。原摺著钞给阅看。将此谕知邓廷桢、怡良、并传谕豫堃知之。　　

○修直隶永定河堤堰坝戗各工。从大学士署总督琦善请也。　　

○丁酉。上诣绮春园问皇太后安。　　

○谕内阁、据载铨等奏、查明奉宸苑钱粮那移挂欠、请分别交清等语。奉宸苑欠交无著利银。前降旨著历任该管大臣等分别赔交。所有原借本银。亦著历任管理奉宸苑大臣、奉宸苑卿、分别代交。以归帑项。其道光十七年正月起。至本年闰四月止。欠交无著利银。并著该大臣等分别赔交。以后奏销。务须年清年款。不准再有牵混。至南苑本年春季岁修工程。不敷放钱一万六千四百八十六吊零。查有前任郎中毓泰等、挂欠长用占用等钱一万六千六百二吊零。著即责令各员分别交纳。无庸归款。即作为补放工程不敷钱文之用。余存该苑备用。嗣后遇有岁修等工。著仍照向例分别请估咨领。以符旧制。该苑应领马乾银四百八十七两零。著即在稻田厂租银项下支给。毋庸由羊草项下动用。　　

○又谕、已革副都统苏苏勒通阿、身任二品大员。乃始因为子娶妇。转托瑞麟致信各旗。图得资助。已属有玷官箴。复因规避处分。央允瑞麟一人承认。事后措给银五百两。尤属卑鄙。著发往伊犁效力赎罪。以为大员不能洁己率属者戒。废员瑞麟、听从苏苏勒通阿致信求助。迨经被控。辄敢听受嘱托。不将实情供出。实属巧诈。亦著发往伊犁效力赎罪。解任理藩院主事福宽、知情过付。著即革职。刑部左侍郎恩铭、察哈尔都统赛尚阿、于苏苏勒通阿授意之处。未能审出实情。著交部议处。　　

○又谕、禧恩自道光初年。即经朕派令管理奉宸苑事务。迨后缘事撤退。旋复令其兼管。是禧恩历任最久。受恩深重。宜如何实心任事。严绝弊端。兹据载铨等查出所属各员、那移挂欠种种弊窦。岂得诿为不知。乃竟一味因循。毫无整顿。辜恩丧良。莫此为甚。本应将禧恩及现任司员等革职审讯。重治其罪。姑念事隔多年。逐款追究。亦属繁琐。姑不为己甚之举。著从宽革去经筵讲官、领侍卫内大臣、阅兵大臣、管理理藩院事务、都统、总管内务府大臣。加恩以内阁学士降补。仍管理圆明园八旗事务。其余各项差使。著一并革退。以示薄惩。其历任管理、及奉宸苑卿。并著载铨等查明在任年月。奏请分别议处。　　

○又谕、铁麟等奏、南粮头进二进重运船。共计六十余帮。据报入直隶境者。仅有一帮。其余俱阻山东境内。现在尚无入关消息。恐到坝过晚。起卸掣肘等语。著直隶总督、山东巡抚、东河河道总督、严饬沿河文武员弁加紧催趱。并令该地方官多雇船只。以备军船随处起剥。傥不及早筹办。以致临事周章。贻误重运。朕惟该督抚等是问。　　

○又谕、前因春山回奏隐饰。降旨交宗人府严加议处。兹该衙门议以革去王爵。实属咎所应得。姑从宽革去都统。罚郡王俸五年。以示惩儆。　　

○调正红旗汉军都统奕经、为正黄旗满洲都统。以伊犁将军奕山、为正红旗汉军都统。未到京前。以贝勒绵偲署理。刑部尚书鄂山、兼正蓝旗汉军都统。未到京前。以肃亲王敬敏署理。　　

○以礼部尚书成格、管理藩院事。前任伊犁将军特依顺保、为镶黄旗领侍卫内大臣、阅兵大臣。　　

○以户部尚书奕纪、管御茶膳房事。工部尚书敬徵、户部右侍郎裕诚、管造办处事。户部左侍郎文庆、管圆明园事。　　

○旌表守正捐躯河南祥符县民田淋妮妻仇氏。　　

○戊戌。上诣大高殿行礼。　　

○还宫。　　

○刑部左侍郎刘彬士、因病解任。转右侍郎姚元之、为左侍郎。调礼部右侍郎吴文镕、为刑部右侍郎。以署兵部右侍郎沈岐、为礼部右侍郎。内阁学士许乃普署兵部右侍郎。　　

○以夏至祭地于方泽。自是日始。斋戒三日。　　

○己亥。谕军机大臣等、御史黄乐之奏、广东湖南两省交界沿河地面。屡有抢劫巨案。请拨员弁弹压一摺。据称广东自乐昌至湖南宜章地界。止有巡检。并无专设武营。其广东湖南接壤之区。即乐昌、宜章、乳源、三县分界之域。匪徒百十为群。每于分界地面。肆行抢劫。过往客商。时形扰害。现在南韶镇委千总一员、暂驻坪石村弹压。并无专责。是以抢劫如故。请拨弁兵巡逻。并添募民壮帮护。又请将巡检衙门移驻坪石村、专司缉捕等语。匪徒聚众劫掠。最为地方行旅之害。不可不严行惩办。著该督等饬令文武员弁、将各案赃贼。务获究治。其应否添设员弁、并改驻巡检衙门之处。并著悉心妥议具奏。原摺著钞给阅看。将此各谕令知之。寻奏、湖南宜章县至牛石岩。与广东乳源县分界地方。已设卡房二所。拨役巡缉。毋庸添设员弁、改驻巡检。惟广东乳源县之三巩桥等处。尚须酌拨员弁、移驻弹压。至宜章县劫案。业经拏获分别究办。现仍饬差巡缉。以绝根株。报闻。　　

○以户部左侍郎文庆、管武英殿御书处事、中正殿事。充文渊阁提举阁事。　　

○以都察院左都御史奎照、为武英殿总裁官。兼管乐部事。工部右侍郎恩桂、管国子监事。兵部右侍郎功普、管光禄寺事。　　

○庚子。谕军机大臣等、前有旨令钟祥稽查册封琉球使臣家丁并弁兵等、有无携带货物情弊。兹据钟祥奏称、册封事宜。现已豫备妥协。其应行稽查之处。该督起程赴浙后。移交魏元烺随时督率办理等语。使臣册封外藩。国体攸关。岂容家丁弁兵带货滋弊。著该督于该使臣册封事竣回国时。仍遵前旨、密饬所属认真查察。傥该使臣家丁及护送弁兵等、有私带物件、及包揽商货等弊。即著据实按名查拏。严行惩办。不得因差事已竣。稍存消弭之见。致无以杜流弊而儆将来。将此谕令知之。　　

○闽浙总督钟祥等议奏、整顿闽省漳泉等处盗匪及械斗章程。得旨、认真督饬办理。有奉行不力者。万勿姑息。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十八年。戊戌。五月。辛丑朔。夏至。祭地于方泽。上亲诣行礼。　　

○诣觉生寺拈香。　　

○幸圆明园。　　

○诣绮春园问皇太后安。　　

○谕内阁、昨因僧格林沁奏参亲军扎克达那、私赴直隶晋州知州伊父任所看病。当即查明福克津并未公同商酌画稿咨行。率行给假。已降旨将福克津交部严议矣。扎克达那、身为亲军。如果私行出境。应即拏交刑部治罪。即使请假省亲。亦应回明管辖大臣。公同照例核办。乃止回明福克津一人。遽行出京。殊属胆大。扎克达那著即革退亲军。并著琦善派员押解回旗。毋许逗留。　　

○癸卯。孝诚仁皇后忌辰。遣官祭景陵。　　

○谕内阁、琦善奏、请将骁骑校佐领分别革职解任、归案严审一摺。镶蓝旗骁骑校莫尔赓阿、与已故马甲庆升之子阿龄阿、互控地亩一案。莫尔赓阿身系旗员。辄敢串通家奴捏造契纸。朦报地册。欺隐狡控不休。显系恃符狡饰。至老圈旗地。全以旗档为凭。若仅听本人自报。势必真伪混淆。该佐领花里雅逊布并不详查。率据本人自报入档。钤用图记。其中显有情弊。骁骑校莫尔赓阿著革职。佐领遵化营游击花里雅逊布著解任。交该署督督同两司、提集案内人证。严审确情。按律定拟具奏。　　

○又谕、琦善奏请将知州摘去顶带等语。本年南运河水势浅涸。沿河州县。自应设法挑浚。多备剥船供用。以期无误漕行。据查直隶景州知州常谦、派雇剥船短少。率将山东省剥船截用。并未禀明。实属朦混取巧。常谦著摘去顶带。仍责令上紧添雇民船备剥。认真挑浅。如再贻误。即行参革示惩。至运河来源细弱。水势有消无长。自属实在情形。如果各该州县竭力认真。或多集民夫挑穵。或筑坝束水。并多备民船供剥。以期随到随行。何虞人力难施。该署督仍当严饬天津道及该委员等、督率妥办。毋许心存诿卸。如有挑浚不力。及雇剥短少。即随时据实严参。以儆玩惰而速漕行。　　

○又谕、御史巫宜禊奏、考试汉教习届期。请整饬场规一摺。此项考试。原为教习各官学生。培养人材。关系甚重。如该御史所奏、近日考试。每有雇倩枪替。换卷传递。代书代作等弊。若不亟加整顿。何以拔真才而资师范。本年考试届期。办理收卷。仍凭同乡官印结。其正场及覆试。出结官均著赴点名处识认。并著承办衙门先期传知。不准托故不到。如无识认官。即将该士子扣除点名。所有托故不到之识认官。应得处分。礼部核议具奏。该监试御史、务于士子进场后。率同礼部司员严密关防。查对卷面坐号。逐号稽查。如有乱号枪替等弊。立即严拏惩办。毋得视为具文。寻奏、自此次考试教习为始。正场及覆试出结识认各官。如有托故不到者。除将该士子扣除外。其识认不到之员。比照外帘官推托不赴之例。罚俸一年。从之。　　

○谕军机大臣等、奕山等奏、豫筹添垦地亩一摺。伊犁每岁需放官兵口粮。日久渐形不足。据该将军等查明额鲁特爱曼所属。有塔什图毕地方。约计长三十里。宽五六七里不等。颇可耕种。开渠引水。足资灌溉。拟将此项地亩。即令所拨回户承种纳粮。足以弥补口粮。且可渐有赢余。藉资积贮。此乃经久善策。该将军等能见及此。甚属可嘉。该处既有可耕地亩。自宜设法开垦。多多益善。该将军等务当妥为筹画。勉力而行。以副委任。其应如何开石浚水。划亩徵粮之处。著再详细履勘。妥议章程具奏。将此谕令知之。　　

○甲辰。以京师得雨未透。遣惇亲王绵恺、诣黑龙潭。惠郡王绵愉、诣觉生寺。睿亲王仁寿、诣宣仁庙。凝和庙。庆郡王奕彩。诣昭显庙。时应宫。祈祷。　　

○乙巳。拨湖北襄阳县筹捐钱十万串。发商生息。为襄河防险经费。从总督林则徐等请也。　　

○丙午。上诣黑龙潭神祠拈香。　　

○谕内阁、福克津于亲军扎克达那请假时。并不公同商酌画稿咨行。率行给假。实属玩法自专。擅作威福。著革去领侍卫内大臣、都统。仍照部议罚世职半俸十二年。免其降调世职。　　

○以叶尔羌参赞大臣恩特亨额、为镶黄旗蒙古都统。实授彦德、正红旗蒙古都统。以贝勒绵偲、为正白旗领侍卫内大臣。　　

</div>
    <div class="pagination">
<a href="清实录道光朝实录_page547.html">上一页</a><span>...</span><a href="清实录道光朝实录_page543.html">543</a><a href="清实录道光朝实录_page544.html">544</a><a href="清实录道光朝实录_page545.html">545</a><a href="清实录道光朝实录_page546.html">546</a><a href="清实录道光朝实录_page547.html">547</a><span class="current-page">548</span><a href="清实录道光朝实录_page549.html">549</a><a href="清实录道光朝实录_page550.html">550</a><a href="清实录道光朝实录_page551.html">551</a><a href="清实录道光朝实录_page552.html">552</a><a href="清实录道光朝实录_page553.html">553</a><span>...</span><a href="清实录道光朝实录_page549.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
