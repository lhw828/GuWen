<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1392 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1392 页/共 1860 页
  </h1>
  <div class="content">
   ○谕军机大臣等、据孙士毅奏、藩库钱粮。有正项寄库之分。正项收支。皆分款开载。其寄库一项。如军需、工程、拨出待领。及俸工、养廉、存库未支等银。每月止将银数、汇册开呈。而于一切收放存贮。并不将应拨应领。分款备造。其中有无舛错。难以稽查。恐滋弊窦。请将寄库银两。俱分别款项。按月呈送督抚存核。并请饬各直省一体查办等语。孙士毅、所办颇为周妥。滇、粤二省。既系相同。各省藩库情形。自亦大概相似。著传谕各省督抚、转饬各该藩司。通行确查该省库贮情形。如有与滇省相仿者。均照孙士毅所办、呈报督抚存核。如该省并无寄库、及拨领未清之款。或实有不能照办之处。并酌量据实奏闻。将此遇各督抚奏事之便。通行寄谕。令其转饬各该藩司、查照核办。孙士毅摺、并著钞寄阅看　　

○又谕、上年秋间。苏尔相到京。朕念其在缅羁留日久。加恩升用游击。并令回原籍看视。嗣因其与得鲁蕴相熟。恐得鲁蕴到关进贡。应令前往接受。伴送来京。是以令其俟事毕回籍。今当盛夏。边地瘴发。现无可办之事。著传谕裴宗锡、即令苏尔相、乘此闲暇之时。酌给假期。回籍看视。于冬间再行赴滇。将此由五百里传谕知之　　

○内阁学士塘古泰、病休。以大理寺卿达椿、为内阁学士兼礼部侍郎　　

○以云南开化镇总兵许世亨、腾越镇总兵刘国梁、对调　　

○壬辰。上御勤政殿听政　　

○谕军机大臣等、据国泰奏、抽查聊城县知县范汝载、库项内短少应存谷价银五千两。据称、发易钱文。及垫烧临清砖柴窰动用。随行藩司确查。并无案据等语。已将范汝载革职。交该抚严审定拟矣。聊城系东昌府首邑。知府赫申泰、近在同城。何以漫无觉察。直待该抚国泰、出其不意。抽查各属。始经发觉。该府所司何事。赫申泰、原不过循分供职之员。今乃于同城首邑。亏缺粜谷价银。并不先行揭报。则该府于地方公事。全不留心。或并有徇庇情弊。亦未可定。著传谕国泰、即速查明。赫伸泰因何并不及早查明禀揭。如居官本属平常。即据实参奏。至山东省城。已得透雨。其余各属之雨。止二三寸。尚未为优渥。现在曾否普遍深沾。并著即行具奏。将此由五百里传谕知之　　

○又谕、前因甘省本年春夏缺雨。曾传旨询问勒尔谨、各属是否得有透雨。如可赶种大田。即速酌借耔种。以资耕作。兹据勒尔谨奏称、甘省春夏虽未得透雨。但近河下隰、俱堪播种。即高阜山田。频得微雨。亦无碍种植。惟因屡被偏灾。小民缺乏耔种口粮者、十居五六。随饬酌动官粮借给。俱已播种齐全。又通查各属内。有被虫被雹之正宁、崇信、泾州、镇原、灵台、永昌、六州县。又皋兰等二十二州县。得雨较少。麦禾受伤。已成旱象。并饬劝令一律芟锄。俟得有雨泽。即乘时改种秋禾。查明缺乏耔种之户。再行酌量借给。俾资耕作等语。自应如此办理。现在曾否得有透雨。甚为轸念。如已成旱灾。该督即饬属实力查办。务使贫黎俱各安所。将此由五百里传谕知之。仍将曾否得雨。及如何筹办情形。迅速覆奏　　

○刑部、宗人府奏、民人宝通、高二、殴伤觉罗赫兰泰、宝兴、照例拟以杖徒。赫兰泰、宝兴、照例拟杖折罚一摺。得旨、此案刑部宗人府会审。将宝通、高二、照殴伤觉罗律。拟以杖徒。觉罗赫兰泰、宝兴、照不应重律。拟杖折罚。所办尚未允协。常人殴辱宗室觉罗。律有专条者。固欲使齐民之不敢轻亵天潢。亦隐示宗支之各当律身自重也。若宗室觉罗。并不与人争较。而常人辄敢殴及。自当照律科罪。若宗室觉难。先已寻衅殴人。其人因而还手。则是宗室觉罗。不知爱惜。自取其辱。即当以斗殴论。彼此同科。不应更为区别。且宗室觉罗。各有养赡钱粮。尤宜在家安分。若轻入茶坊酒肆。已自失其尊贵体面。本为不足惜之人。倘复滋事召侮。行同无赖。又岂可曲加优异乎。至向以曾否拴系黄红腰带为分。虽亦别嫌明微之意。但恐宗室觉罗。因有此例。转恃黄红腰带为护符。动辄殴人肆横。毫无顾忌。所谓爱之适以害之也。况宗室觉罗。犯该笞杖者。例当准以折罚钱粮。已存议亲之典。更何必多其条例。导之犯法乎。嗣后审拟此等案件。如宗室觉罗。并未生事。常人擅行殴及者。自当照例杖徒问拟。若系宗室觉罗先行动手者。即照寻常斗殴论。其曾系黄红腰带与否。竟不必论。庶共知儆畏。各以礼义自闲。期无负朕教诲成全之意。著交刑部、会同宗人府。另行妥议条例具奏。此案即照新例行。寻议、宗室觉罗。轻入茶坊酒肆。滋事召侮。或与人斗殴。不论曾否腰系黄红带子。其相殴之人。照寻常斗殴。一体定拟。其宗室觉罗。应得罪名。亦按例定拟。宝兴、赫兰泰、宝通、高二、即照新例更正。从之　　

○以通政司副使陈孝泳、为光禄寺卿　　

○以故奉恩将军八十六子仙聪袭职　　

○癸巳。吏部议奏、告病人员。令督抚等详慎注考。如有告病时出具应补考语。及病痊补用后。或犯有贪酷劣迹。并才力不及者。将从前出考之督抚、及该上司。照保荐不实例。分别议处。并移咨兵部。一体办理。从之　　

○甲午。谕、上年因山东拏获盐枭。讯系在海赣交界。偷买老少盐觔贩卖。是场灶余盐。竟成弊薮。不可不通盘筹办。因谕各督抚、会同各盐政、就该处情形。斟酌妥议。据实覆奏。并谕令不得因朕有此旨。稍存迁就。续经直隶总督等覆奏、长芦向系散给钱文。山东巡抚亦奏请照长芦例行。是该二省、均已通行无碍。其余各省。有本无老少盐觔。毋庸定议者。亦有遵照朕旨。酌量议行者。惟江南、则请设立官垣。收卖余盐。令肩挑背负贫民。赴官垣领卖挑贩。但不许多觔越境。立法未为妥善。经部臣议驳。因复谕令高晋等、另行会同详悉妥议具奏。续据高晋等、议设余引。招商开店。并清厘场灶情形。会摺覆奏。朕复批交部议。尚未议覆。今思若两淮老少余盐。势实难于停止。高晋等、何妨将实在情形。详悉直陈。而另筹防杜私枭之法。乃始欲设立官垣。及经驳饬。又欲定老少额数。不许续补。仍属有名无实。而非经久核实之计。岂伊等恐朕回护前旨。故为此勉强迁就耶。朕方切戒诸大臣。不得意存回护。岂肯躬自蹈之。况前降谕旨甚明。高晋等、更不宜如此过虑。现在李侍尧、来京陛见。在军机处行走。伊于外省盐务情形。素所熟悉。所有两淮老少余盐一摺。著交军机大臣。会同该部。详悉妥议具奏　　

○命协办大学士英廉、内阁学士钱载、教习庶吉士　　

○乙未。谕、据郝硕、苏凌阿奏、查办全德、在九江关监督任内。任意浮收。于定例加增四分之外。又复加收。合计七分有余。是否全德一人独得。抑系与家人书役。按股分肥。尚须彻底根究。又将存库积平银四千七百余两。藉口找给丁役、解部添平。以致库项虚悬。显有隐射侵渔情弊等语。全德、著革职。俟押解到京。交军机大臣、严审定拟。至该关浮收情弊。有应在该处查办者。并著郝硕、督同苏凌阿、严查审办具奏　　

○又谕、据郝硕、苏凌阿奏、查出全德、在九江关任内、浮收平耗银两。并以多报少一案。业经降旨。将全德革职。交军机大臣严审具奏矣。此案苏凌阿、能将全德任内各情弊。逐一据实查出。并不稍存徇隐。所办甚好。且九江关侵贪之弊。舒善、及全德、已经两见。不可不加整顿。苏凌阿、著调补饶九南道。即兼管九江关事务。所有新授监督穆腾额、著回京供职。其吉南赣道员缺。亦有管理赣关事务。如孙廷槐、尚能胜任。即令其调补吉南赣道。如人地不甚相宜。即于通省道员内、选员调补。遗缺、令孙廷槐补授。著该抚即行酌量办理具奏　　

○又谕、本日据大学士于敏中面奏、伊壻任嘉春、捐纳分发主事。签掣户部。虽例不回避。但谊属至戚。理应避嫌。请交部另掣等语。任嘉春、著分发刑部学习行走。至在京各部院堂司等官。虽非外任上司属员可比。亦有管辖考核之责。而外姻亲属中。如翁壻甥舅之类。戚谊最为亲近。向例概不回避。究未妥协。著该部另行定议具奏。寻议、各部院满汉堂司各官。外姻亲属中。母之父、及兄弟。妻之父、及兄弟。已之女婿、嫡甥、在同衙门。令官小者回避。同官者。令后进者回避。至笔帖式、虽无办事之责。然祖孙父子、兄弟伯叔、情谊至笃。如在同衙门。难免瞻顾。向例无回避明文。今请司官笔帖式。如有祖孙父子、伯叔兄弟、同衙门者。亦令官小者回避。同官者。令后进者回避。若同系笔帖式。仍毋庸回避。从之　　

○谕军机大臣等、据周元理奏、正定县伏城驿、接收湖南递到本箱。转交马夫李兴递送。马夫辄将本箱置放号门。进内备马。致被贼窃去。旋于北关外寻获。箱锁扭断。封袋破损。查对传牌。失去公文十一角。除飞提驿书马夫人等。严审究拟。并缉拏窃贼外。请将正定县代拆代行之典史曹士凤、革职。因公出外之正定县知县赵廷采、交部议处等语。已批交该部知道矣。本章关系紧要。沿途驿站。自宜加意护送。何得置之门外。致被偷窃。怠玩已极。著传谕周元理、即将驿书马夫人等、严讯有无别情。并饬上紧缉获贼犯。从重究治。以示惩儆。至邮递本箱。理宜慎重。似此漫不经心。设遇箱内贮有参官本章。而所劾之员。闻知信息。密遣人中途窃去。以冀耽延消弭。尚复成何事体。虽箱内本章。未曾遗失。但今岁河南省、已有本箱被窃之事。半年之内。犯案叠出。可见外省吏治废弛。于递送本箱要事。视同泛常。不可不实力整饬。著传谕各省督抚、严饬所属。于驿站事宜。务须实心妥办。无致疎虞。如再玩忽从事。一经发觉。除将该员斥革究治外。并将该督抚、及该管上司。从重议处。将此遇各督抚奏事之便。谕令知之　　

○又谕、前因京师及近畿一带。雨泽久愆。曾派德保、胡季堂、前往密云县之石匣龙神庙。虔心祈祷。即经获有甘霖。并据胡季堂面奏。龙神殿宇窄狭。现与周元理相商。酌量捐赀另建。以答神庥。并请俟工竣时。颁赐扁联等语。已允所请。今思既已改建。庙工不宜从简。恐伊等所捐有限。尚不敷用。现降旨发圆明园库银一万两。以资工作。著交周元理、会同胡季堂、速委妥员。前往该处确勘核估。敬谨修葺。俾庙貌崇闳。以昭灵贶。除就近谕知胡季堂外。将此传谕周元理知之　　

○又谕、据荣柱奏、于六月初一日。至嵩山告祭。薰坛虔祷。即于六月初二日。甘霖大霈。入土深透。四野均沾等语。览奏欣慰。神明赐佑。朕敬成诗一章。应勒石纪恩。至荣柱摺内称、嵩岳效灵。虽属相沿引用。但以施泽济民之事。目为效灵。于心深切不安。嗣后凡遇此等措词。究宜斟酌为是。岳神庙宇。从前曾遭回禄。后虽经重建。恐未必能如前闳壮。兹岳祇灵应。澍雨优沾。以救通省数百万生民之命。灵贶莫大乎此。自宜敬修庙貌。以答神庥。所有工程经费。著交郑大进、确实查核。并令荣柱、亲往逐一估勘。妥为经理。务使庙貌巍焕。悉复旧观。以妥神灵而昭秩祀。俟工竣奏闻。再将御制诗发往。勒碑以纪灵贶。将此谕令知之　　

○御制诗。自去岁秋逮今夏。河南北旱甚燕齐。降神维岳应虔祷。申命往祈遂霈噙。二麦已知未登廪。大田可望普兴犁。配天峻极敷天泽。谢以为惭额手稽　　

○旌表守正捐躯直隶深州民王庭杰女王氏　　

○丁酉。谕军机大臣等、据通政司奏、直隶地方。递送湖南巡抚本箱。在伏城驿被贼窃去。旋于北关外寻获。查对传牌。失去公文一摺。此案前据周元理奏闻。已谕令上紧缉获贼犯。重加究治。并将驿书马夫人等。严讯有无别情矣。贼匪既将本箱窃去。开看知系本章。即应抛弃。何以又有短少公文。及扯破封套之事。著再传谕周元理、迅速查拏贼犯务获。将此情节。严讯明确。据实具奏。至所失湖南巡抚公文十一角。并著谕令该抚、查明原发稿案。补送各衙门核办。将此并谕湖南巡抚知之。通政司摺。并著钞寄阅看　　

○又谕、据郑大进奏、各属得雨情形一摺。内有岳渎效灵之语。不应为此言。以施泽济民之事。目为效灵。朕阅之心甚不安。昨荣柱摺中用此语。曾传谕训示。今郑大进复如此措词。何皆心存慢忽。不知敬奉神明乎。又据称辉县、获嘉、修武、新郑、武陟、林县、得雨尚未沾足。甘霖之续霈。旦暮可以豫期等语。尤为失当。已于摺内批示。豫省雨泽久愆。朕宵旰焦劳。几于无策。兹命虔祷岳祇。幸即渥沾甘澍。救百万苍生之命。朕感谢之余。倍深寅畏。郑大进、身为巡抚。亦当常体此心。以邀灵贶。岂宜意存满足。且谓旦暮可期。数月来、伊等非不设坛祈雨。而屡求不应。未必非此等轻忽之心所致也。所有未经沾足之辉县等六县。仍宜吁邀优澍。并令各该县。一体设法诚求。务期普渥甘膏。及时赶种秋稼。以冀有收。岂可因他处均沾。置此六县于膜外。听其向隅乎。至于章奏自有体裁。措词尤宜明顺。屡见该抚奏摺。多有妄用文调。及辞不达意之处。该抚素能实心办事。奏牍本非所长。亦当慎选幕宾。妥为缮稿。该抚惟当于通体大意。悉心核定。转不必于字句之间。率意推敲。致令文气晦窒。亦不得图省修金。延请庸劣不通之人。轻略从事也。将此传谕知之。仍将辉县等六县。曾否得雨普遍之处。即行覆奏　　

○广西巡抚吴虎炳、续报天保、归顺、奉议、三州县。垦熟水旱田一顷九十一亩、水田一百八＜土韦＞有奇　　

○戊戌。谕军机大臣等、据周元理奏、通州查出客商积麦。约有二十万石。请将此项客贩麦石。酌拨十万石。运京供粜。已属充裕。其河南转运陕西之麦五万石。请一并留于直隶备用等语。此项麦石。昨据顺天府奏闻。已派金简、胡季堂、前往通州。确实查办矣。此项麦石。如果系贩户囤积图利。观望居奇。自应查明入官。以示惩儆。若系外来商贩。陆续运通。止宜令其比市价稍平。速行出粜。又未便入官。交厂平粜。致商贩闻风裹足。金简等、现在通州查办。自可得其实情。如此项麦石。应行入官。即将十万石运京平粜。所有河南转运之麦五万石。即可全留直隶备用。若实系众商之麦。凑集在通售卖。并非囤积居奇。止须谕令平价速粜。毋庸入官运京。即应仍遵朕前旨。将河南所运之麦二万石。及奉天海运麦内。酌存一万石。留于直隶备用。其余七万石。全行运京平粜。著传谕金简、胡季堂、即速查明。分别妥办。一面具奏。一面飞咨周元理、查照办理。周元理摺、著钞寄阅看。此旨并谕令周元理知之　　

○己亥。谕、昨经降旨。补放各省协领、佐领、防御时。俱著将拟正拟陪之人。送京引见。其补放拟正时。拟陪之人。记名与否。临期再降谕旨。今既定例办理。嗣后此等拟陪之人。记名与否。著该旗于带领引见时。即照补放外省骁骑校之例。摺内声明。具奏请旨　　

○谕军机大臣等、王亶望奏、海塘工程沙水情形一摺。据称、镇海汛、箴、规。二字号内。鱼鳞石工塘外。请建筑坦水二层等语。坦水保护塘工。最为有益。从前塔山等处坦水。俱用竹篓。颇觉得力。此处添筑坦水。似应亦用竹篓。自更足资捍卫。著该抚妥协办理。仍一面据实奏闻。至又据称岔口外面阴沙、渐见刷塌。而七里庙一带。新涨阴沙。此系极好机会。从此日渐南趋。亦未可定。向来海塘情形。每两月奏报一次。现当紧要转关之时。朕心甚为廑念。著该抚于下月。绘图再奏一次。以慰悬注。又披阅该抚进到之图。未为清晰。该抚从前节次进呈之图。塘内用深绿。中泓用深蓝。阴沙用水墨。各色绘画分明。今此次所进之图。仅用淡色勾描。不分深浅。未能一目了然。著并谕该抚、嗣后进图。仍照旧式。分别颜色绘画。将此由四百里传谕知之　　

○军机大臣等议覆、哈密办事大臣佛德奏称、派往新疆之布政使、按察使、应得分例。从前出征例内。并未定有专条。碍难办理等语。两司派往新疆者。非曾经获咎。即不能胜任之员。且素得俸廉本厚。理宜自备资斧报效。请嗣后派往各员。所有分例。一概不准支给。从之　　

○又议覆、大学士管云贵总督李侍尧奏称、永昌、普洱、等府。界连缅匪。每岁派兵五千五百名防守。兵数过多。徒滋繁费。今拟于杉木笼、设一大汛。驻兵五百名。于干崖、设一小汛。驻兵二百名。至查禁关隘。最为紧要。拟于杉木笼汛内。拨兵二百五十名。分布虎踞等关。及陇川等处。于干崖汛内。拨兵一百名。分布铜壁等关。及盏达等处。严查出入。又声息相通。必资塘递。查南甸、至沙冲口、二十里。为东西总汇。应增设一塘。安兵十名。沙冲口以东。至陇川。旧有四塘。应增一塘。沙冲口以西。旧有一塘。应于干崖一路。增设两塘。户撒一路。增设两塘。各安兵五名。一切文报。在陇川等处以内令塘汛驰递。以外令土练驰递。龙陵以南之三台山地方。最为扼要。拟于此处设一小汛。驻兵一百名。又于此内拨兵五十名。分布戛中、弄臭、遮帽、猛戛、等处。率同土练。严查出入。令总兵、副将、每年春秋巡查二次。提臣查察一次。臣亦于每年冬。亲赴边外。巡查一次。以防玩愒。至普洱重镇。驻兵二千。思茅、驻兵五百。又增筑新城。垣墉益加壮固。每年责令该镇亲赴该处。查阅二次。无庸出防。以省冗费。顺宁一路。每年出防时。亦派兵四百名。驻守缅宁。查缅宁、本有兵三百名常驻。今拟于顺宁营、再拨兵一百名添驻。可免每岁派拨之烦。均应如所请。从之　　

○庚子。谕军机大臣等、前据顺天府奏、通州城关、有堆贮客麦二十万石。恐系囤积。因命金简、胡季堂、前往查办。寻据周元理、亦奏此事。并请多留麦石、于直隶备用。并交金简等查核妥办。今据金简、胡季堂奏、讯问现在客民八十余人。佥称此项麦石。实系众商自各处运到。节次粜卖。除已卖三十余万。现存二十万有零。正在陆续出售。并非囤积观望等供。现将各商赈目。逐细确查分别查办。至官办麦石。应仍遵前旨。将河南后运之二万石。并奉天海运麦内。酌存一万石。留于直隶备用。其余七万石。全行运京。以资平粜。并可为明春接济等语。所奏甚是。自应如此办理。直隶迤南各属。今年虽二麦歉收。然乡村人众。粗粝自甘。尚可兼食杂粮。以资糊口。今既普得透雨。赶种大田。秋收后。即可赡给飨飧。无事多需麦石。而京师百万户。食麦者多。即市肆日售饼饵。亦取资麦面。自应多运多粜。以平市价。况京城之麦。全藉山东、河南、商贩运售。今岁豫东两省。麦竟无收。尤不可不多留有余。以备来岁青黄不接时之接济。所有河南、奉天、转运麦石。自应仍遵前旨。以七万石运京。留三万石于直隶备用。方为妥协。将此传谕周元理、遵照办理。金简等摺、并钞寄阅看。并谕金简、胡季堂、知之　　

○又谕、据毕沅奏、太白山神。夙昭灵应。因率在省各官。赴庙祷雨。复委员亲诣灵湫取水。六月初一日、甫经到山。雷雨立霈。初四日、水方到省。是夜大获甘霖。连三昼夜。入土十分深透。并据附近各属禀报。同日普润均沾等语。览奏欣慰。并亲制诗致谢。神明赐佑。灵应聿昭。我君臣当益申虔敬。乃摺内称山祇效顺。虽属相沿引用。但以施泽济民之事。目为效顺。未免亵慢。于心深切不安。已于摺内批示。嗣后凡遇此等措词。理宜斟酌妥协为是。并著该抚、于祠内酌建碑亭。刊勒御诗。其碑身高宽尺寸。即开明遇便具奏。候朕亲书发往。将此传谕知之　　

○御制诗。麦前旸雨各乘时。麦后廿余日待滋。为祷灵山立垂佑。遂施甘＜雨澍＞果昭奇。树碑铸铁传福地。取水凝湫自皓池。粒我蒸民布天泽。蠲诚致谢此摛词　　

○兵部议准、乌鲁木齐都统索诺木策凌奏、满城城守营设驻眷兵。专管员弁。未便仅以内地派赴听差之员管辖。以致屡易生手。请将巩宁城听差都司一、千把总各一、俱改为经制实缺。即将内地营制较简之陕西凤翔城守营都司。甘肃永固协千总。河州协右营把总三缺。裁汰移往。其原派听差之清水营都司。兴汉镇标千总。延绥镇标中营把总。俱改为巩宁城守营实缺。所遗内地各缺。将现议裁汰各员调补。从之　　

○旌表守正捐躯直隶阜平县民罗荣富妻樊氏。河南南阳县民邱二妻许氏　　

○辛丑。谕、据王亶望参奏、嵊县知县吴士映、年力衰迈。办事每多迟误。近则益复灰颓。请勒令休致等语。吴士映、著革职。该员年力衰颓。必非一日。王亶望＜艹泣＞任、已将一载。岂无见闻。何不早为纠劾。至今始具奏耶。必系闻杨景素抵闽后。即有参劾知府徐元等之事。恐伊到浙江时。察出吴士映衰老情形。必然劾办。故该抚豫为此奏耳。且因嵊县有抗粮殴官之事。而即参县官。亦非政体。王亶望、著交部严加议处。守令为亲民之官。责任綦重。有劣迹者。自应立挂弹章。即衰庸者。亦宜随时劾退。若任意姑容恋栈。必致贻误地方。岂整饬吏治之道。此等恶习。恐不独浙闽为然。各宜实力整顿。将此通谕各省督抚知之　　

○谕军机大臣等、昨金简等奏、查明通州城关。堆贮麦石。实系众商自各处运来。陆续出售。并非囤积。当为分别办理等语。所办甚为公当。已谕知周元理矣。京畿种麦本少。即遇二麦丰收之岁。亦藉商贩流通。客麦愈多。则市值愈减。乃一定之理。目今麦价较昂。如果有奸商囤积居奇。自当从重惩治。如系随时粜售。正当听其源源接济。以利市廛。此项通州麦石。若非朕派令金简、胡季堂、往查。地方官必不能如此细询妥办。倘据刘峨初报。不为分别查核。概行入官。既以苦累众商。且致此后。商贩闻风裹足。于京城民食。亦多未便。刘峨禀报时。祇知以稽查为尽职。未免近于孟浪。而周元理、闻有商麦囤积。惟图直隶多留麦石。于通商利民之道。岂竟未曾计及耶。将此谕令知之　　

○以安徽宁池太广道刘壿、为陕西按察使　　

○壬寅。谕、据周元理奏、奉天运麦海船。陆续进口者。已有二十只。约计共装麦二万余石。现已开兑过载。星速挽运抵通。其委员珠凌阿等、自愿照运豆之例。前赴通州。眼同交兑等语。此项麦石。从海运进口。甚属迅速。所有奉天押运委员。俟差竣时。交该部带领引见　　

○兵部议覆、甘肃提督法灵阿奏、鸟枪为军中利器。请责成总兵。于每年遵例巡查时阅验。每兵十名。打靶三十枪全著。并进步连环精熟者。为头等。备弁分别记功。兵丁重加奖赏。著靶在二十五枪以上。并进步连环平顺者。为二等。千把记功。兵丁量加奖赏。其著靶在二十枪以上。并进步连环合式者。为三等。毋庸给赏。如著靶不及二十枪。及进步连环生疎者。营伍将弁。分别议处。兵丁责革。提督本标鸟枪兵丁打靶分数。亦照此例办理。年底造册送部查核。倘提镇等、不认真查办。将打靶分数。以少报多。以生为熟者。一经察出。将该提镇、照捏饰具报例办理。应如所请。从之　　

○旌表守正被戕河南济源县民丁某妻李氏　　

○癸卯。谕、据傅玉奏称、本年巡幸盛京。请于黑龙江拨马二千匹。入于盛京更换马匹数内。以备更换等语。朕此次前往盛京。沿途应换马匹。俱足敷用。昨福康安奏、请拨吉林马三千匹备用。朕已降旨。毋庸备办。黑龙江较吉林更远。此项马匹。亦毋庸备办　　

○江西巡抚郝硕、疏报丰城、分宜、萍乡、新喻、吉水、金溪、上饶、广丰、铅山、南康、兴国等十一县。劝垦老荒、续荒、及额外新生田地山塘、共七顷七十六亩有奇。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千五十八



大清高宗法天隆运至诚先觉体元立极敷文奋武孝慈神圣纯皇帝实录卷之一千五十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十三年。戊戌。六月。甲辰。上御勤政殿听政　　

○以詹事哈福纳、为通政使。太常寺卿德尔泰、为大理寺
  </div>
  <div class="pagination">
   <a href="清实录乾隆朝实录_page1391.html">
    上一页
   </a>
   <span>
    ...
   </span>
   <a href="清实录乾隆朝实录_page1387.html">
    1387
   </a>
   <a href="清实录乾隆朝实录_page1388.html">
    1388
   </a>
   <a href="清实录乾隆朝实录_page1389.html">
    1389
   </a>
   <a href="清实录乾隆朝实录_page1390.html">
    1390
   </a>
   <a href="清实录乾隆朝实录_page1391.html">
    1391
   </a>
   <span class="current-page">
    1392
   </span>
   <a href="清实录乾隆朝实录_page1393.html">
    1393
   </a>
   <a href="清实录乾隆朝实录_page1394.html">
    1394
   </a>
   <a href="清实录乾隆朝实录_page1395.html">
    1395
   </a>
   <a href="清实录乾隆朝实录_page1396.html">
    1396
   </a>
   <a href="清实录乾隆朝实录_page1397.html">
    1397
   </a>
   <span>
    ...
   </span>
   <a href="清实录乾隆朝实录_page1393.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
