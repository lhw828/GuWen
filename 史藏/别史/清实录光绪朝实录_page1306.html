<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 1306 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 1306 页/共 1316 页</h1>
    <div class="content">○乙亥。谕内阁、前据张荫棠电奏、达赖喇嘛吁请陛见。恭衣圣训。当经降旨著暂缓来见。现在藏务大定。达赖喇嘛已抵五台山。著山西巡抚传谕该达赖喇嘛来京陛见。由该巡抚遴派文武大员。沿途护送。妥为照料。现月　　

○谕军机大臣等、电寄袁树勋、电悉。所请东省引票各地盐斤。再加价二文。著照所请。余应会同河南安徽巡抚。体察情形。妥议具奏。电寄　　

○丙子。谕内阁、外务部奏、美国减收赔款。请遣使致谢一摺。美国与中国立约以来。邦交素笃。此次减收赔款。尤徵友谊敦睦。允宜遣使致谢。用酬嘉意。奉天巡抚唐绍仪、著赏加尚书衔。派充专使大臣。前往美国致谢。现月　　

○谕军机大臣等、方今商业疲困。国用艰难。所有应行举办各新政。多未能及时振兴。于保全治安之道。极有关系。现派唐绍仪专使赴美致谢。著兼充考查财政大臣。历赴日本、及欧洲诸大国。将诸国经理财政办法。详细调查。随时奏闻。以备采择。近来与各国商订免厘加税之约。亦系财政大端。或业经承诺。或尚未议及。恐展转会议。一时未克实行。并著该大臣分赴诸国。相机提议。一面仍由外务部妥筹办法。切商驻京各使。一律定议。务期内外协商。将免厘加税之议。早见实行。以裨商务而济要需。现月　　

○又谕、外务部奏、已革知府刘鹗、贪鄙谬妄。不止一端。请旨惩处一片。革员刘鹗、违法罔利。怙恶不悛。著发往新疆、永远监禁。该犯所有产业。著两江总督查明充公。办理地方要政。现月　　

○又谕、电寄陈夔龙、电悉。湖北霪潦为灾。居民荡析。朝廷殊深轸念。著该督督饬印委各员。赶放急赈。实力抚恤。勿任失所。并将续查情形。随时具报。电寄　　

○实授吴焘吉林提法使。摺包现月　　

○以参赞使事勤奋。予分部主事李殿璋等三员升叙有差。

摺包

　　

○以湘军赴桂援剿出力。赏补用参将宋元春、巴图鲁名号。予两江补用副将李永钦、以总兵记名肬■闲放。摺包现月　　

○丁丑。遣官祭火神庙。早事　　

○以外务部右参议梁如浩为右丞。　　

○以东三省总督徐世昌兼署奉天巡抚。现月　　

○以救护遭风船户出力。予江南补用千总易锡棻等三员升叙有差。　　

○以捐款兴学助赈。赏翰林院编修沙元炳四品衔。并从二品封典。予安徽候补道许鼎霖之子附生廷琛、以郎中分部学习。　　

○以上海绅商捐建贫儿院。赏扁额曰广学流慈。　　

○戊寅。谕内阁、朕钦奉慈禧端佑康颐昭豫庄诚寿恭钦献崇熙皇太后懿旨。宪政编查馆资政院王大臣奕劻、溥伦等会奏、拟呈各省咨议局、及议员选举各章程一摺。咨议局为采取舆论之所。并为资政院豫储议员之阶。议院基础。即肇于此。事体重大。亟宜详慎厘定。兹据该王大臣拟呈各项章程。详加披阅。尚属周妥。均照所议办理。即著各督抚迅速举办。实力奉行。自奉到章程之日起。限一年内一律办齐。朝廷轸念民依。将来使国民与闻政事。以示大公。因先于各省设咨议局。以资历练。凡我士庶。均当共体时艰。同摅忠爱。于本省地方应兴应革之利弊。切实指陈。于国民应尽之义务。应循之秩序。竭诚践守。勿挟私心以妨公益。勿逞意气以紊成规。勿见事太易、而议论稍涉嚣张。勿权限不明、而定法致滋侵越。总期民情不虞壅蔽。国宪咸知遵循。各该督抚等、亦当本集思广益之怀。行好恶同民之政。虚公审察。惟善是从。庶几上下一心。渐臻上理。至于选举议员。尤宜督率各该地方有司。认真监督。精择慎取。断不准使心术不正、行止有亏之人。托足其内。致妨治安。该王大臣所陈要义三端。甚为中肯。如宣布开设议院年限一节。自是立宪国必有之义。但各国宪政。本难强同。要不外乎行政之权在官吏。建言之权在议员。而大经大法。上以之执行罔越。下以之遵奉弗违。中国立宪政体。前已降旨宣示。必须切实豫备。慎始图终。方不至托空言而鲜实效。著宪政编查馆资政院王大臣。督同馆院谙习法政人员。甄采列邦之良规。折衷本国之成宪。迅将君主宪法大纲。暨议院选举各法。择要编辑。并将议院未开以前。逐年应行筹备各事。分期拟议。胪列具奏呈览。俟朝廷亲裁后。当即将开设议院年限。钦定宣布。以立臣工进行之准则。而副吾民望治之殷怀。并使天下臣民。晓然于朝廷因时制宜、变法图强之至意。

现月

　　

○谕军机大臣等、奕劻等奏、会议补用道崔祥奎云南要政条陈一摺。云南系西南各省安危。强邻逼处已久。现值地方初靖。若不亟图善后。兴办一切要政。后患何堪设想。锡良身膺疆寄。应即广储边村。严整武备。以资防范。河口地方紧要。著该督选派精通法文、分位较大得力人员。前往驻扎相机因应。尤要在赶紧添练一镇。资以建威销萌。绥靖地方。所有开办及常年经费。军装器械等项。著该部商明云贵总督。核定确数。分别筹拨。务须源源接济。毋误要需。并在镇内附设随营学堂。豫备续增一镇人才之用。铁路与军政、矿政、互相依倚。著该督随时会商邮传部。协力通筹。迅将路蝱滟戋极力推广。以便转运而利交通。滇省向为瘠区。惟矿产饶富。可为养民裕国之大端。亟宜设法提倡。招商开采。有能在该省承办矿产公司者。必须切实保护。优加利益。藉广招来。尔部臣督臣。皆受国厚恩。责无旁贷。务期不分畛域。内外兼筹。庶几巩固边陲。用副朝廷抚绥南服至意。原摺著钞给锡良阅看。现

月

　　

○又谕、大理院少卿刘若曾等奏、请将开平矿产。克日收回等语。著杨士骧按照所陈。懔遵前旨。迅速设法收回。以保利权。原片著钞给阅看。现月　　

○以外务部右丞梁如浩署奉天左参赞。外务部右参议张荫棠署外务部右丞。现月　　

○准出使义国大臣黄诰。收受义主所赠宝星。　　

○己卯。上奉慈禧端佑康颐昭豫庄诚寿恭钦献崇熙皇太后幸颐乐殿、侍晚膳。翌日如之。记注　　

○陕甘总督升允等奏、青海牧地。先行试垦。筹拟设局驻兵办法。恳饬理藩部转谕青海蒙古王、公、台吉、番民、千百户、及各庙呼图克僧纲、法台、香错等。令其将可垦地段报出。派官接收。招民开垦。得旨、著妥慎筹办。务令蒙番客民。彼此相安。摺包　　

○实授杨士骧直隶总督兼北洋大臣。袁树勋山东巡抚。现

月

　　

○安徽巡抚冯煦解职。调吉林巡抚朱家宝为安徽巡抚。未到任前。以甘肃布政使继昌护理。以前邮传部左丞陈昭常署吉林抚。现月　　

○赏江苏候补道温宗尧副都统衔。为驻藏帮办大臣。明发　　

○赏奈曼郡王苏珠克图巴图尔三眼花翎。明发　　

○庚辰。万寿节前期。上诣慈禧端佑康颐昭豫庄诚寿恭钦献崇熙皇太后前行礼。记注　　

○御仁寿殿受贺。记注　　

○驻藏办事大臣兼川滇边务大臣赵尔丰等奏、料理入藏防边各事。筹商先后之序。缓急之方。不敢冒昧从事。会陈出关大概事宜。得旨、著懔遵电旨。迅速赴藏。傥再藉端延宕。定予重惩。摺包　　

○以伊＜覀之＞■牛副都统札拉丰阿兼署塔尔巴哈台领队大臣。电寄　　

○辛巳。谕内阁、政闻社法部主事陈景仁等电奏、请定三年内开国会。革于式枚谢天下等语。朝廷豫备立宪。将来开设议院。自为必办之事。但应行讨论豫备各务。头绪纷繁。需时若干。朝廷自须详慎斟酌。权衡至当。应定年限。该主事等何得臆度率请。于式枚为卿贰大员。又岂该主事等所得擅行请革。闻政闻社内诸人。良莠不齐。且多曾犯重案之人。陈景仁身为职官。竟敢附和比昵。倡率生事。殊属谬妄。若不量予惩处。恐诪张为幻。必致扰乱大局。妨害治安。法部主事陈景仁、著即行革职。由所在地方官。查传管束。以示薄惩。现月　　

○谕军机大臣等、电寄冯煦、电悉。安徽休甯等属。山水暴发。灾情甚重。著冯煦督饬所派官绅。速放急赈。认真抚恤。务期实惠及民。勿任荡析失所。电寄　　

○以办理蒙俄交涉。妥洽无误。予承办中俄通商事务即补佐领蝱滟朋僧额、俟补佐领后以协领即补。摺包　　

○上以孟秋享太庙。自是日始、斋戒三日。例　　

○壬午。万寿节。遣官祭太庙后殿。奉先殿。早事　　

○癸未。科布多帮办大臣锡恒奏、布伦托海。地居四达之冲。为科塔新阿中权扼要关键。拟设委员以资佐理。下部知之。摺包协修官何国澧恭纂　　

总纂官熊方燧恭辑监修总裁世恭阅三签八月十七日正总裁那月日专司蒿■木本陆恭覆阅癸丑十二月十八日　　

徐月日　　

荣月日副总裁唐月日　　

宗室宝恭阅一签十一月十九日

　　

陈恭阅正月廿六日　　

</div>
    <div class="pagination">
<a href="清实录光绪朝实录_page1305.html">上一页</a><span>...</span><a href="清实录光绪朝实录_page1301.html">1301</a><a href="清实录光绪朝实录_page1302.html">1302</a><a href="清实录光绪朝实录_page1303.html">1303</a><a href="清实录光绪朝实录_page1304.html">1304</a><a href="清实录光绪朝实录_page1305.html">1305</a><span class="current-page">1306</span><a href="清实录光绪朝实录_page1307.html">1307</a><a href="清实录光绪朝实录_page1308.html">1308</a><a href="清实录光绪朝实录_page1309.html">1309</a><a href="清实录光绪朝实录_page1310.html">1310</a><a href="清实录光绪朝实录_page1311.html">1311</a><span>...</span><a href="清实录光绪朝实录_page1307.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
