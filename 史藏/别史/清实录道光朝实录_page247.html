<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 247 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 247 页/共 848 页</h1>
    <div class="content">○修浙江海宁、仁和、二州县东西海塘坦水柴埽各工。从巡抚刘彬士请也。　　

○癸酉。常雩祀天于圜丘。上亲诣行礼。　　

○幸圆明园。　　

○诣绮春园问皇太后安。　　

○甲戌。谕内阁、刘彬士奏甄别知县摺内。请将饶芝以教职改用等语。定例各省知县到任后。该督抚于半年限内。察看才力不及。准其奏请改教。若已逾半年。即以原品休致。浙江分水县知县饶芝、前于嘉庆二十五年题补海盐县知县。经前任浙江巡抚帅承瀛。以该员才不胜任。奏准撤回酌量另补。嗣于道光二年题补分水县知县。现据刘彬士奏称。该员办事迟钝。才欠开展。请以教职改用。饶芝到任已阅七年之久。与改教之例不符。著勒令休致。刘彬士未将饶芝履历据实声叙。率请以教职改用。著交部察议。嗣后各督抚于应行甄别人员。务当遵照定例分别改教勒休。并将该员得缺到任年月。详细声明。勿许稍有含混。以严考核。　　

○乙亥。谕内阁、讷尔经额奏、盘验浙江各帮米色未能纯净、押令筛搧一摺。据称查验浙省米色虽较柔嫩、质粒尚乾。惟有未经砻净及粞碎之米夹入。当经责成各帮弁丁雇夫赶紧筛搧。计共筛出粞碎饱稻灰土。共一万六千一百四十四石零。讯据弁丁供称。实因兑运期迫。恐致误漕。是以出结兑收。此项节出米石。若专令弁丁著赔。置经徵之员于不问。该弁丁等未免向隅。且州县不知儆畏。于漕务大有关系。著照所请、准其按照筛出数目。著令县帮各按成数划半分赔。以昭平允。其应赔米石为数稍多。该丁等力难一时购买。如将行月等米拨抵。转恐沿途食用不敷。若俟今冬起运时。饬令各县帮照数买备好米。随船运北交纳。不准稍有延宕。所有筛出粞碎饱稻等项。即著粮道领回变价、分给各帮抵。补筛搧人工费用。浙江粮道尹世衡办理未善。著交部议处。如嗣后仍不认真督率各县筛搧。再有搀杂等弊。必将该粮道重惩不贷。浙江巡抚刘彬士、著传旨申饬。下届收漕。务须留心妥办。如米色仍不纯净。定将该抚一并议处。其经徵领运各员弁、俱著查取职名。交部分别议处。至该省米色除去搀杂。质粒均乾。尚非不可久贮。无庸先行搭放。著仓场侍郎查核办理。此后有漕各督抚、及漕运总督、务须严饬粮道。督率各州县选择米色。一律纯洁。秉公兑运。毋许稍有弊混。致弁丁有所藉口。各弁丁等尤须认真受兑。不得恃有州县分赔。贪图贴费。含混出结。转致疏于晒晾。该督抚漕督仍当随时查察。如有前项弊端。即行据实严参惩办。该部知道。　　

○谕军机大臣等、都察院奏、承德府平泉州民人边文选、具控李振基等、扎毙父命、顶凶不究一案。已明降谕旨交英和审讯矣。据该民人边文选呈称、李振经因与伊父边福口角微嫌。率领李振纶等来家寻殴。李振基持刀将伊父扎伤。伊弟边文明持刀救护。亦将李振安砍伤两处。伊父越六日毙命。于上年正月初五日越州呈报。至十六日方行相验。三月十三日李振安无故目缢身死。李振经贿串书役。将边文明监禁淩虐。知州任听书役舞弊。因李振纶系过继孤子。即以李振纶顶凶。冀图留养。上年八月。控经都统发州审讯。知州勒令伊子边克让具诬告甘结。十二月复控都统。闻欲将伊严押、情急来京控诉等语。此案关系二命。究竟李振安因何自缢身死。李振纶是否实系顶凶。平泉州知州有无任听书役舞弊情事。不可不彻底根究。以成信谳。著英和提集人证卷宗。将边文选所控各情节。逐加研讯。务得确情。按律定拟。勿任稍有枉纵。将此谕令知之。寻奏、讯明李振安因伊兄振纶、见伊被伤。将边福扎伤身死。以致拟抵。忿急轻生。并无别故。李振纶委非顶凶。应按律拟绞监候。李振经讯无贿串淩虐情事。知州为光。亦未任听书役舞弊。应无庸议。下部议。从之。　　

○封未婚守节和硕额驸多尔济林布骋妻。庄襄亲王绵课女、为诚节和硕格格。　　

○丙子。命调任江西南赣镇总兵官史善载、仍留甘肃宁夏镇总兵官任。调安徽寿春镇总兵官张佑溪、为南赣镇总兵官。宁夏镇总兵官郭继昌、为寿春镇总兵官。　　

○丁丑。谕内阁、本年加上圣母皇太后徽号。前据礼部题请应用金册金宝。兹据内务府声明请旨。乾隆年间。历届加上徽号。既经博考彝间。将恭奉册宝。改用嘉玉。并将编入喜字号玉料。交内务府敬谨存贮、以备举行庆典时镌用。此次恭上圣母皇太后徽号。自宜遵用玉册玉宝。以极尊崇。著内务府即敬谨拣选。备办。　　

○戊寅。谕内阁、给事中吴杰奏、请将新疆免罪释回遣犯、饬交该地方官稽查管束一摺。新疆遣犯。或随赴军营效用。或在该城随同官兵防堵出力。节经该将军大臣等奏请准予免罪释回。饬交地方官妥为安插。严加管束。该犯等既经得有军功执照。即应革面自新。乃屡有免罪回籍。身带军功执照。复出外叠次行窃之案。著该督抚严饬该州县随时稽查。认真管束。毋许一名出境。该犯等如果在籍安分守法。所给军功执照。尚可存留。傥敢恃符玩法。或稍滋事端。即将执照追缴涂销。严行惩办。经此次申谕之后。该地方官无得视为文告故事。自取咎戾。　　

○己卯。上诣顷春园问皇太后安。　　

○谕军机大臣等、前据长龄等奏、筹议善后章程。请留防兵八千名。分布各城以资镇守。兹既查明乌什地方。近接外夷。较叶尔羌尤为紧要。自应将议留叶尔羌防兵二千名内。酌拨一千名。添留乌什。共计已有防兵二千名。足敷分拨。著照所请办理。并另降清字谕旨。准其将布彦泰调补乌什办事大臣。其乌什应设帮办大臣。亦即准以德惠补授。惟请将和阗帮办大臣裁汰一节。此时和阗甫经戡定。虽僻在一隅。防范亦关紧要。未便遽行裁撤。著暂仍其旧。俟一二年后。再行体察情形办理。现在和阗帮办大臣富盛阿。据称精力渐衰。是否尚能胜任。著那彦成等详加察看。如难期称职。即据实奏请撤回。另行就近酌保一员请旨补授。至叶尔羌办事大臣。已降旨赏给扎萨阿头侍卫。更换恒敬。著那彦成随时详察。扎隆阿如能办理裕如。即随时据实具奏。将此由五百里谕令知之。　　

○又谕、署喀什噶尔阿奇木伯克伊萨克。自军兴以来。诸事奋勉。实心出力。忠勤可嘉。前经降旨加恩晋封为郡王。朕思乾隆年间出力回臣。如额敏和卓玉素布、俱曾用为回城办事大臣。伊斯堪达尔。曾任喀什噶尔帮办大臣。现在伊萨克于喀什噶尔情形自为熟悉。其能否堪胜该处帮办大臣之任。著那彦成等留心察看。据实覆奏。将此谕令知之。　　

○又谕、此次平定回疆。生捦巨憝。大功告成。军营将帅大臣。或督率有方。或转战克捷。应择其营绩卓著者、图像紫光阁。以彰武功。著杨芳、武隆阿、各绘小照一分。并绘伊萨克小照一分。附报呈览。以便绘图。将此附本日报便谕令知之。　　

○命叶尔羌办事大臣恒敬来京。赏长芦盐运使扎隆阿、头等侍卫。为叶尔羌办事大臣。西安协领德惠、头等侍卫。为乌什帮办大臣。伊犁领队大臣布彦泰、副都统衔。为乌什办事大臣。调乌什办事大臣多贵、为伊犁领队大臣。库尔喀喇乌苏领队大臣常格、为库车办事大臣。库车办事大臣福绵、为库尔喀喇乌苏领队大臣。　　

○修陕西宝鸡县被水冲坍栈道。从护巡抚徐炘请也。　　

○庚辰。谕内阁、昨由兵部将卓异之京口协领全亮、张家口佐领塔克什布、带领引见。表视此二人、步射甚属生疏。所有全亮、塔克什布、卓异之处。著不准行。协领佐领俱有管束兵丁之责。弓马骑射自应娴熟。乃全亮。塔克什布。步射甚属生疏。安能训练。该将军大臣。将此等之人保为卓异。并不论其骑射。殊属不合前任江宁将军普恭。前任京口副都统穆朗阿、署理察哈尔都统事务副都统福克精阿、俱著交部察议。将此传谕各省将军副都统等、嗣后保举卓异人员。务须秉公。择其著有劳绩、办事妥干。骑射精熟之员。傥仍将此等之人保为卓异。于引见时经朕看出。定将该将军副都统等、交部议处。决不宽贷。　　

○又谕、甘肃省现贮军需本款。止存银一万余两。不敷支发。据杨遇春查明该省藩库储备专款。现贮有山西等省。并本省提收银两。恳暂行借用。著照所请、准其暂借贮备银五十万两。归入军需款内。以备支用。此项贮备专款。原不准率请动借。既经借用。必应及早还款。户部于今春续拨银五十万两。解甘应用。著俟到时。即行拨还原款封贮。　　

○又谕、琦善奏、凯撤官兵。损失军装器械。请先行动款修制。分别应销应赔一摺。前由山东省派往回疆官兵现已凯撤回营。所带军装器械。多有损坏不全。应行赶紧修制。据该抚查明。请将已逾例限之帐房等件。照例销用。其损坏腰刀铜锅、亦因修理铜铁等项器械。俱无原物缴回。应著落管带之升任副将周志林、及守备马现、赔补。除周志林应赔左右两营银一百九十六两零。马现应赔济南城守营银七十两零外。应衔例价津贴银共六百四十两零。著照所请、准其于司库存公耗羡项下动支。其周志林等、应赔银两。一时未能完缴。著先于耗羡项下借支赶办。仍于该二员廉俸内、照数分限两年扣缴。所有该二员管带不慎、应行查议之处。著加恩宽免。　　

○谕军机大臣等、本日都察院奏、山西孝义县甲头王文灿、控告该县知县、侵克驼价。朦放仓谷一案。已降旨交卢坤亲提严讯矣。此案据控孝义县采办驼只。应发价银一千四百余两。该县仅发银七百余两。而门丁书役。又复多方需索银五百余两。岂非将价银全行克扣。其出借仓谷。亦复朦混多放。任听丁胥勒折浮收。虽系该甲头等一面之词。未必尽出无因。前经该甲头等。于汤金钊出差经过时具控。批交藩司查办、转委汾阳县审讯。该县何以不提集人证。秉公审办。辄将该甲头等责押。孝义县知县、是否有给银贿和情弊。均须彻底根究。以成信谳。著卢坤务即亲提犯证。秉公严鞫。如果所控属实。即当严参惩办。以肃官常。傥系逞刁妄控。亦须治以应得之罪。断不可稍有枉纵。将此谕令知之。　　

○又谕、琦善奏、凯撤官兵损失军装器械、请先行动款修制一摺。已降旨准行矣。该抚摺内称据该管将备册报、原带擡炮二十位、已移交善后局存贮。现在该省应否补制。未据该抚声明。此项炮位。前经武隆阿由山东带赴军营。是否系武隆阿在山东添制。于该省各营操防。有无裨益。并是否必须另制之处。著该抚确切查明。据实具奏。将此谕令知之。　　

○以扬威将军大学士威勇公长龄、将次进关。命其子内阁学士桂轮、驰驿迎赴前途。随同来京。并颁赏珍玩。　　

○辛巳。铸给长芦盐运司知事钤记。从盐政阿扬阿请也。　　

○予塔里克达巴罕剿贼阵亡兵丁余伏成等一百名、赏恤如例。　　

○壬午。上奉皇太后幸蓬岛瑶台。进膳。　　

○谕内阁、曹振镛等核议兵部奏军台效力废员、无力完缴台费。请照旧例办理一摺。嗣后坐台废员三年期满。无力措缴台费。曾任州县都司以上者、著照乾隆五十四年旧例。由部行令该旗籍详查结报。并无捏饰。将该废员再留台五年。始准释回。如能于留台五年限内设措完缴。亦准该都统随时具奏。请旨释回。其县丞守备以下。坐台废员无力缴费。仍著于三年期满时。照例改拟杖徒完结。兵部所请免其余罪之处。著无庸议。　　

○谕军机大臣等、此次军务蒇功。应将在事功臣。绘像紫光阁。前经降旨令长龄等、查明随同转战各员。开具衔名。详注事实具奏。兹据将满汉大臣官员、并乾清门侍卫副都统。及赏加升衔各员。分别开单呈览。朕披部单内所开人数过多。著长龄再行详加核减。除长龄、杨芳、杨遇春、武隆阿、及伊萨克、应行列入外。其余各员弁、无论有无勇号。及官阶之大小。总须择其战功最多。劳绩最著者。始得列入。统计不得过四十人之数。回子中伊萨克之外。有实在出力者、亦应查明开列。至容照、桂轮、恩绪、奕山、庆安、五人。著毋庸列入。将此谕令知之。　　

○癸未。上幸静明园。诣龙神庙拈香。　　

○贷杭州乍浦满营修理坍损衙署银。　　

○甲申。谕内阁、文孚等奏、查办将军派兵不公大概情形、据实参奏一摺。黑龙江将军禄成、于上年派兵时、藉口日期紧急。并不亲赴公所考验。复于派定后。任意更换数人。且将马匹发交站丁餧养。并交给马匹代为变价。又不能约束家丁。致有短发物价情弊。禄成著即革职。并革文孚等将伊任所赀财什物。一概严密查封。候旨施行。断不准令其隐匿偷漏。即提同全案人证。严加审讯。务得确情。据实具奏。不可稍有含混。　　

○调绥远城将军果齐斯欢。为黑龙江将军。以署甘肃提督特依顺保、为绥远城将军。　　

○乙酉以拏获私铸私硝、及瓃窃积匪。予拣发副指挥聂镇敏尽先补用。　　

○贷湖北坐落灾区荆州水师等营兵丁仓谷。　　

○丙戌。孝端文皇后忌辰。遣官祭昭陵。　　

○上诣绮春园问皇太后安。　　

○谕军机大臣等、御史曹宗瀚、奏陈河工积弊四款。如堆筑料垛。外实中空。锥试堤工。灌水舞弊。堆积土牛。以旧作新。堤内植柳。日渐废弛。皆系河工例办之事。傥查察不严。即不免玩误滋弊。著严烺、杨国桢、严饬厅营员弁、于每年购料办工之时。务期遴用得人。无得任听兵弁。及办工幕友仍前滋弊。其土牛堤柳。尤不可视为具文。不加督责。渐形废弛。该河督等仍当随时留心查察。迨至亲往验收。不得任其蒙蔽。总期认真核实。以重河防而除积习。该御史摺。著钞寄阅看。将此谕令知之。　　

○以全漕渡黄。办理妥速。大学士两江总督蒋攸铦、漕运总督讷尔经额、下部议叙。赏江南河道总督张井。三品顶带。副总河潘锡恩、四品顶带。并赏还同知于颐发等顶带。　　

○丁亥。谕内阁、戴三锡奏、官兵借支银两。并口粮米价夫价等项、恳准分别扣销一摺。前因剿办逆回。调派四川省出征官兵。借支行装银两。并沿途所需人夫口粮等项。该督先后题奏。经户部逐条核议。行令遵照办理。兹据该督查明出征官兵、借支整装一项。因赴军营道里辽远。行期迅速。且时值严寒。置备皮衣。借支并无浮滥。若照议扣缴。在官则办公竭蹷。在兵则事育无资。自系实在情形。著照所请、准其将该官兵等、借支整装银两、一并分年扣还。如有无著。照例查办。以纾兵力。至夫价一项。既据查明兵行山路崎岖。势难按站定为百里。人夫计日给价。较之例用有减无浮。应扣站夫。已于随行运送军火器械项下扣除。其米价一项。因兵行遄急。就地采买供支。尚为简速便捷起见。所有该官兵经过各州县支给米价等项、俱准其查照原办核销。该部知道。　　

○缓徵山东阳谷县被雹村庄本年额赋。　　

○贷山西吉。代、隰、忻、丰镇、和林格尔、翼城、左云、阳城、万泉、榆社、夏、绛、永宁、大同、陵川、曲沃、屯留、灵邱、河津、盂、凤台、沁源、武乡等、二十四州厅县歉收贫民仓谷。并缓天镇、右玉、灵石、临汾、大同、五县买补动缺仓谷。　　

○戊子。上诣时应宫。昭显庙。拈香。　　

○还宫。　　

○宗人府呈进新修玉牒。上诣乾清宫东暖阁行礼恭阅。送寿皇殿东西室尊藏。　　

○谕内阁、文孚等奏、查讯已革黑龙江将军禄成、派兵不公。及私马交站餧养变价等款。禄成于取供后。自戕身死一摺。此案禄成所供各款。若就现在情节而论。其挑派出征官兵。陆续更易数名。祇系听受阿勒精阿等恳求。并无贿嘱情弊。交站养马变价。亦祇见小图利。即其家人徐添桂、于出示驱逐流民时。因贾锦义央求暂缓。乘机诈骗。亦非伊自行勒索。虽有应得之咎。何致于取供后遽尔轻生。恐查讯各情、尚有不实不尽。现在禄成业已身故。正可向其家人徐添桂、及案内人证逐细严究。并须加以开导。勿再代为隐饰。期得实情。以成信谳。所有徐添桂等、应得罪名。及额外骁骑校阿勒精阿、应得处分。著俟覆审明确。再行核办。驿站监督笔帖式穆僧额、苏勒通阿、于禄成发交马匹。辄即分发餧养变价。俱著交部议处。副都统春胜保。近在同城。于禄成派兵草率。扶同迁就。又不将交站养马变价等事。据实参奏。著交部严加议处。文孚、英瑞、于禄成自戕身死。未能先事豫防。所有自请交部议处之处。著改为交部察议。　　

○己丑。上御太和殿视朝。王以下文武升转各官谢恩。　　

○幸圆明园。　　

○谕内阁、博启图等奏、双城堡公仓应粜归款谷石、请照时价出粜一摺。吉林双城堡谷石。前经富俊奏准。每仓石以三钱五分出粜。价银归补动用款项。至道光六年出粜五年分谷石。富俊按照时价。减至二钱五分。经户部核与奏定之数不符。驳令加增。报部核办。兹据该将军等奏称、该处连岁丰收。粮多价贱。系属实在情形。且该处官兵。又有每岁认买公仓出陈之粮。统计不下五六万石。自未便于时价之外。再为加增。著照所请、准其将双城堡六七两年所粜五六两年仓谷。照依该年时价以二钱五分报销。嗣后此项仓谷出粜时。著该将军等即将现年实在时价。据实奏明。报部核销。该部知道。　　

○以重运渡黄。祈祷灵应。颁御书南河惠济祠。淮安府城天后祠扁额曰神慈显贶。南河风神庙扁额曰功宣时阜。黄大王庙扁额曰安流利济。　　

○庚寅。谕内阁、苏成额奏、清查各属种山游民一摺。前据御史周炳绪奏、广西各属外来游民。请旨饬查。编入保甲。当经谕令苏成额、饬属认真办理。兹据奏酌定规条。严饬各府厅州县、及苗疆土司。将现在种山客民。逐细清查。除来历不明。形迹可疑者。即行递籍管束外。其余概令详载户口姓名年貌籍贯。各举诚实之人。作为客长。令其约束。一体编入保甲册内。由地方官随时稽察。毋许滋事。其有退佃回籍者。所盖篷房。无人居住。立即拆毁。仍严禁书差藉端需索。及里保私租官地。以杜弊扰。嗣后该抚即遵照所定章程。实力奉行。务期地方安静。匪徒无从托足。傥该管官日久玩生。有名无实。著即据实严参惩办。其外来难民。固当中意安抚。毋令失所。如有奸宄溷迹。尤须严拏惩治。断不可稍有疏纵。　　

</div>
    <div class="pagination">
<a href="清实录道光朝实录_page246.html">上一页</a><span>...</span><a href="清实录道光朝实录_page242.html">242</a><a href="清实录道光朝实录_page243.html">243</a><a href="清实录道光朝实录_page244.html">244</a><a href="清实录道光朝实录_page245.html">245</a><a href="清实录道光朝实录_page246.html">246</a><span class="current-page">247</span><a href="清实录道光朝实录_page248.html">248</a><a href="清实录道光朝实录_page249.html">249</a><a href="清实录道光朝实录_page250.html">250</a><a href="清实录道光朝实录_page251.html">251</a><a href="清实录道光朝实录_page252.html">252</a><span>...</span><a href="清实录道光朝实录_page248.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
