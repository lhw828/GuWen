<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 271 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 271 页/共 848 页</h1>
    <div class="content">○甲寅。上诣绮春园问皇太后安。　　

○御山高水长。赐王公大臣蒙古王贝勒贝子公额驸台吉及外藩使臣等食。　　

○乙卯。下御同乐园。赐御前大臣大学士威勇公长龄。都统继勇侯哈哴阿、固原提督果勇侯杨芳、护军统领阿勒罕保食。并赏赉有差。　　

○谕内阁、昨据李鸿宾奏、广东琼州镇总兵张兆麟、于外海水师情形不甚谙练。且不能约束兵丁。南韶连镇。毗连三省。地方紧要。总兵萧文治、难期振作。张兆麟、萧文治、俱著送部引见。现在水师总兵简用乏人。前有旨令各该督保举堪胜人员。俟奏到时另行简放。所有琼州镇总兵员缺。著该督遴员暂行署理。　　

○以陕西汉中镇总兵官胡超、为甘肃提督。未到任前。命宁夏镇总兵官史善载署理。以甘肃凉州协副将蔡文瑾、为汉中镇总兵官。陕西洮岷协副将刘凤翥、为西安镇总兵官。调西安镇总兵官得志。为广东南韶带镇总兵官　　

○福建汀州镇总兵官王威宣、年老休致。赏食全俸。以前任建宁镇总兵官赵龙章、为汀州镇总兵官。　　

○赠故甘肃提督何占鳌太子少保。赏银五百两治丧。予祭葬。谥勤襄。　　

○丙辰。孝穆皇后忌辰。遣官祭陵寝。　　

○丁巳。上幸万寿山。　　

○谕内阁、杨国桢奏、请旨升补粮盐道以裨漕运等语。河南粮盐道员缺。例归部选。兹据该抚以新漕紧要。必须人地相宜著照所请、准以栗毓美补授河南粮盐道。该部知道。　　

○又谕、邓廷桢奏、查明阜阳县添设专营章程一摺。前据御史沈巍皆奏。安徽颍州府属阜阳县。从前有汛无营员弁尚少至嘉庆十二年改为颍州营。添设把总外委大半皆用本营本县之兵丁拔补。往往结交土豪。欺虐平民。请仿照教官之例。变通旧制。当交邓廷桢查明据实具奏。兹据奏从前因该县界连豫省。匪徒出没。较别属尤为紧要。是以陆续添派员弁。分驻四乡。藉资巡缉。自添拨改设以来。迄今二十余年。防缉差操。尚无贻误。亦无指名呈控营弁滋事之案。间有一二牵控弁兵。均经审系怀疑挟嫌。拟议完结。并查定例、游击都司各缺。回避五百里以外。守备员缺。以隔府别营人员题补。并无千把外委回避本籍明文。所有该御史请将汛员一项。仿照教官之例。著毋庸议。惟此等末弁。不读诗书。罔知大体。或与乡民睚眦口角。恐所不免。全在该管各上司委用得人。仍随时稽查约束。一经滋事。即行革究。如遇乡民呈控到官。该府县必须秉公审办。毋得稍涉瞻徇。其有人地不宜者。著随时酌量更调。俾该弁等各知儆惧。以肃营伍而靖闾阎。　　

○谕军机大臣等惠显等奏、哲孟雄部长妄行禀渎。逐一严行驳斥一摺。所办极是。哲孟雄部落。久居边外。从前屡有妄干之事。俱经驳斥。兹复敢捏词渎禀。妄有希冀。实属贪诈。外夷部落。祇应照常羁縻。纵使他夷部落恃强侵占其地。不过蛮触相争。岂值以内地兵粮。为其守御。至其措词不当。亦不必加以深究惠显等总当照向来抚驭之法办理。如有分外妄求之事。仍当剀切晓谕。加以驳斥。并督饬驻防员弁加意防范。慎守边圉。将此谕令知之　　

○赏迎护回藏堪布番目敦珠策旺、花翎。　　

○修直隶通州果渠村新河坝埽。从护总督屠之申请也。　　

○戊午。孝圣宪皇后忌辰。遣官祭泰东陵。　　

○上诣恩慕寺。恩佑寺。行礼。　　

○谕内阁、朕因宗室近来积习往往以不干己事具控。藉端讹诈。降旨令军机大臣会同宗人府刑部酌议条例具奏。兹据查明定例。分别从严酌议。嗣后宗室觉罗人等告讦之案。察其事不干己。显系诈骗不遂者。该管衙门立案不行。仍将该原告咨送宗人府。照违制律杖一百。实行重责四十板。如敢妄捏干己情由耸准。及至提集人证质审仍系讹诈不遂。串结捏控者。即将该原告先行摘去顶带。严行审讯。并追究主使教诱之犯。傥狡辩不承。照例先行板责讯问。审系控款虚诬。除坐诬罪应斩绞者。仍照向例请旨办理外。其余诬控之案。无论诈赃多寡。己未入手。但经商谋捏控。不分首从。俱实发吉林安置。到配仍重责四十板。以示惩儆。其主使教诱以及添威助势之犯。无论军民人等。不分首从。均照例发近边充军。仍先加枷号三个月。满日再行发遣。系旗人照例销除旗档。一律办理。即使所控得实。但因串诈不遂。捏情图准者。亦即照此例定拟。不准以事出有因。量为援减。著宗人府刑部即各纂入例册。永远遵行。并由宗人府刊刷条例。通传近支远支各族、及八旗满洲旗分。咨行步军统领衙门出示晓谕。务令周知。用示朕明刑弼教之至意。　　

○总管内务府奏、酌议行营各项章程。一、应用什物等件。由敬事房总管太监核定数目。交内务府行知地方官备办。各立实数一册。临期按款接收。将原册移交后营司员。起营后如数查验。交地方官领回。傥有到营后传用之件。该处首领太监呈报。由内务府发给委员印票。持赴传用。每日总管太监奏派首领太监二名。内务府派司官二员。先赴前营严密管束躧访。其前营如有藉端索诈等事。责成地方官拏办。如地方官徇隐不拏。交部议处。至到营后。内务府官员。并随带内监、及各项匠役人等。应责成内务府大臣稽查。如有诈索苛求等事。殿拏惩办。如本日失于查察。后经发觉。将内务府大臣一并交部议处。一、应用清茶水。于起程前将每日大营应占井口酌定数目。豫期行知地方官。于附近择定甘洁井口承应。余俱不得滥行封禁。傥有看井披甲人等扰累。准地方官拏办。如系冒名讹诈者。加等治罪。至清茶房及各他坦太监。责成该总管太监管束。除应行豫备之物。报明前营之内务府官员逐一指交外。如有妄行挑斥。勒索使费。或使令本处人役在外招摇。除将本人究治外。并将失察之总管太监参奏惩办。至沿途中伙茶水锅台烧烟等项。仍由地方官照向例各豫备一分。傥有藉端需索使费者。准地方官拏办。一、应用车辆。应令敬事房总管太监核实定数汇奏交出。至内务府应用车辆。酌核实数。查照向例办理外。其协济车辆。应先期咨行该总督将军等。照依上届数目。量加核减。沿途按站备用。如遇雨水。道路难行。或随时交出带用物件。必须添给车辆之处。均由各该处呈明内务府发给印票。派员持向地方官传用。如无印票。不许滥行给用。仍俟差竣。将用过确数咨行内务府查对。一、擡夫责成跟擡之副内管领库使达他等。每日会同地方官沿途管押。不论长夫短夫。傥有勒索弊端。即行拏办。该员等隐匿不报。一经查出。一并严参惩处。一、应用缸口柴炭蜡烛等项。向系先期由工部及内务府转咨地方官备办。届期由内务府派员会同首领太监监放。不准稍有缺短。亦不许太监等私行索取。傥私相授受。即据实严参究办。至茶膳房向有地方官应交什物柴炭等项。应先期开明清单。呈明本管大臣。由内务府行知豫备。傥有额外需索及本处太监等任意挑斥。其前营由地方官查拏究办。本营由内务府查拏严参。将该章京等议处。傥别经发觉。将内务府大臣一并议处。一、各处随围披甲匠役人等。应由内务府责令各该管随围官员。随营点验。行至山海关及盛京。由都虞司按名点验。如有私走前营。并在后留连不到者。即照随营逃走之例。插箭示众后、销除旗档。从重治罪。从之。　　

○己未。谕内阁、本年届应查阅广东广西浙江福建营伍。陕西甘肃二省。亦应补行查阅。广东广西。著即派李鸿宾。浙江福建。著即派孙尔准。陕西甘肃。著即派杨遇春。逐一查阅。务各认真简校。如查有训练不精。军实不齐者。即将废弛之将弁据实劾参。毋得视为具文。　　

○谕军机大臣等、杨芳著于二月初间。恭诣东陵。西陵叩谒。届时著黄文煜、武忠额、照例带领在大红门外行礼后。并带赴裕陵昌陵隆恩门外行礼。将此谕令知之。　　

○以故青海扎萨克辅国公格哷克喇布济子达玛林扎布、袭爵。　　

○以刑部右侍郎钟昌、礼部右侍郎史致俨、知贡举。　　

○命正蓝旗蒙古副都统苏清阿、在乾清门侍卫上行走。并赏文绮。　　

○赏拟补甘肃宁远堡守备杨发、陕西抚标左营守备田大武、银币。　　

○修里河五闸运粮拨船。从仓场侍郎松廷等请也。　　

○庚申。上诣绮春园问皇太后安。　　

○谕内阁、昨日兵部将拟补甘肃宁远堡守备杨发、陕西抚标左营守备田大武、带领引见。该二员年力精壮。均堪造就。著交杨芳随时训练。策励成材。并著兵部将杨发田大武。俱调补固原提标营守备。俾得就近随同学习。用示朕培养人材之至意。　　

○又谕、成格等奏、额鲁特呈交牧厂。请酌给该总管等马乾银两一摺。热河额鲁特官兵自移驻伊犁以后。该处人丁稀少。递年节省银两已多。各官员等徒步当差。并无骑马。业将牧厂呈交。自应量为调剂。著照所请、准其照热河驻防旗员本身拴养官马。每月每匹支给乾银二两之例。总管一员。拴马四匹。副总管参领各一员。各马三匹。佐领二员。各马二匹。骁骑校并六品顶带养鹰头目共三员。各马一匹。按照马数。每月支放乾银。以资当差。所有此项银两。除每年夏季照例出青分别扣给外。统计每年需银二百七十二两。由户部照数给领。按月支放。该部知道。　　

○又谕、奕绍等奏、审讯宗室善徵之妻钮祜禄氏。自缢身死一案。据善徽供称、与伊妻素日和睦。伊妻近患痰病自寻短见。尸侄恩绪。则称伊姑母与善徵素不和睦。平日并无痰病。原验尸身脊背有红色血晕。实系可疑。两造各执一词。是否衅因口角。抑或另有别情。不可不究询明确。以成信谳。銮仪卫治仪正宗室善徵。著暂行解任。交奕绍等提同吏仵人证。详讯钮祜禄氏缢死缘由、及有无伤痕。分别照例办理。世袭二等男爵恩绪、著听候传讯。寻奏、审讯得善徵。因伊妻钮祜禄氏管理家务。年节无钱开发帐目。与伊妻口角。以致伊妻情急自尽。先因恐供出欠帐口角干咎。是以捏说伊妻素有痰病。至尸身脊背红色血晕。系因生前解救时、脊背倚靠枕头。血聚所致。并非伤痕。惟善徵捏供伊妻素有痰病。究有不合。应照不应轻律笞四十。从之。　　

○谕军机大臣等御史章沅奏、粤洋通市。不得违例私易银钱。请旨饬议章程一摺。向来粤洋与内地通市。祗准以货易货。例禁綦严。近日夷商货物。务为奇巧。炫惑渔利。取值不啻数十百倍。据该御史奏称、该夷人赋性狡黠。纯用机心。卖物则必索官银制钱。买物则概用番银夷钱。银低钱薄。仅当内地银钱之什七。或仍以番银给还。则断不收纳。是以番银之行日广。官银之耗日多。至鸦片烟一物。流毒尤甚。该处伪标他物名色。夹带入粤。每岁易银至数百万两之多。非寻常偷漏可比。若不极力严禁。弊将何所终极。嗣后该省通市。务当恪遵定例。祇准易货。毋许易银。其番银之在内地者。行用已久。自难骤加遇绝。至内地官银。则分毫不准私出。其违禁货物。尤应随时稽察。不准私入。著李鸿宾、卢坤、延隆、会同详查。妥议章程具奏。将此谕知李鸿宾、卢坤、并传谕延隆知之。　　

○辛酉。谕军机大臣等、前据那彦成奏、武隆阿于陕甘新兵支领口粮。措置未能妥协。虽经该督密片奏明。免其究治。权宜办理。但边陲紧要。镇抚未得其人。朕实深悬念。现已谕令武隆阿来京陛见。并另降清字谕旨。将扎萨阿署喀什噶尔参赞大臣。壁昌署叶尔羌办事大臣。其余各缺。俱已酌量简调。扎隆阿、壁昌、均系那彦成保奏带往之员。随同该督在彼。将及一年。于边疆情形。自己熟悉。谅可足资抚驭。即此外所调各员。亦皆该督素所深知。当能不负委任。此时善后既妥。前已有旨令该督巡速来京。本年八月。朕恭奉皇太后慈舆敬诣盛京。恭谒祖陵。直隶总督现系屠之申署理。该督自应及早回任。以便督办差务一切事宜。著接奉此旨。即行迅速启程。限于六月内到京。断不可再有迟留。将此由五百里谕令知之。　　

○以右春坊右庶子奕泽、翰林院侍读文蔚、充日讲起居注官。　　

○赏叶尔羌办事大臣扎隆阿、副都统衔。署喀什噶尔参赞大臣。直隶大名府知府壁昌、头等侍卫。署叶尔羌办事大臣。伊犁领队大臣常德、三等侍卫。为乌什办事大臣。喀什噶尔总兵官舒伦保、副都统衔。为和阗帮办领队大臣。调和阗帮办领队大臣孝顺岱、为伊犁领队大臣。以乌什办事大臣布彦泰、为喀什噶尔换防总兵官。　　

○朝鲜国王李玜、遣使表贺万寿冬至元旦三大节。及岁贡方物。赏赉筵宴如例。　　

○琉球国王尚灏、遣使表贡方物。赏赉筵宴如例。　　

○壬戌。命工部右侍郎京营左翼总兵奕经、办理盛京工程。以礼部左侍郎舒英、署京营左翼总兵。　　

○以服阕布政使刘斯嵋、为山东布政使。　　

○癸亥。谕内阁、大阿哥惠郡王、于二月二十日前往南苑驻围于三月十五日回圆明园。著富僧德、格布舍、充总谙达。轮班随驻。所有应行随从之散秩大臣侍卫等。著各该处照例奏派。　　

○户部尚书禧恩等奏、酌议三家店、大新庄、蔺沟、罗家桥、巴克什营、五处行宫暂缓拆卸。亦不必黏补修理。俟有附近别处工程。拆卸那用每处各派兵丁二三名看守。其余千总兵丁。交东陵总管内务府大臣热河总管等。分拨各处。仍食原饷当差。遇有缺出。即以此项人等扣补。其底缺毋容再批。从之。　　

○旌表守正捐躯四川温江县民干锦仲女ㄠ女。　　

○甲子。孝仪纯皇后忌辰。遣官祭裕陵。　　

○谕内阁、杨遇春奏、请将羸老马匹变价充公。并裁撤牧兵一摺。甘肃西宁镇马匹。孳生蕃息。而马厂窄狭。不敷牧放。以致拥挤。日形疲瘦。所产马驹。不堪经牧。兹据该督查照成案。估计变价。著照所请、所有西宁镇厂存口老马四千数百匹。病废碎小儿马一千数百匹。即委道府大员赴厂详验。除将膘壮者留厂。并拨补各营缺额外。其余残废不堪孳生之马、以及碎小儿马。一并交地方官变价。分别等第。造册送部。并将马价银两解交藩库报拨。其经牧兵丁。即可裁撤归营差操。该部知道。　　

○以兵部左侍郎朱士彦署经筵讲官。　　

○命御前行走贝子济、克默特、往奠故郭尔罗斯扎萨克镇国公固噜扎布茶酒。赏银三百两。赐祭如例。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百五十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光九年。己丑。二月。乙丑朔。上诣大高殿行礼。　　

○奉皇太后还宫。　　

○谕内阁、向来新疆俸缎。均由有织造省分派员拨解甘肃。由甘肃转运各城。闻近来所解之缎匹丝?。往往抽丝减料。赏赐外夷。不堪服用。殊属不成事体。著通谕江南、苏州、杭州、各织造。嗣后拨解?缎。务当加意经理。傥仍前玩视。著新疆各大臣、将原解之?缎奏明驳回原省。仍将该省承办之人议处。决不宽贷。　　
</div>
    <div class="pagination">
<a href="清实录道光朝实录_page270.html">上一页</a><span>...</span><a href="清实录道光朝实录_page266.html">266</a><a href="清实录道光朝实录_page267.html">267</a><a href="清实录道光朝实录_page268.html">268</a><a href="清实录道光朝实录_page269.html">269</a><a href="清实录道光朝实录_page270.html">270</a><span class="current-page">271</span><a href="清实录道光朝实录_page272.html">272</a><a href="清实录道光朝实录_page273.html">273</a><a href="清实录道光朝实录_page274.html">274</a><a href="清实录道光朝实录_page275.html">275</a><a href="清实录道光朝实录_page276.html">276</a><span>...</span><a href="清实录道光朝实录_page272.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
