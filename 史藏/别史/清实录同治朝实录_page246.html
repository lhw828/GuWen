<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 246 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 246 页/共 505 页</h1>
    <div class="content">○命五城煮账展期两月。　　

○壬戌。谕军机大臣等、吴昌寿奏、张总愚股匪。扰及东省。追剿布置情形。并赖牛等逆窜入皖境一摺。张总愚股匪。被官军在遂平击败。北窜舞阳郾城禹州新郑等处。意欲抢渡黄河。图扰完善。复经副将崔廷桂督带水师炮船击退。宋庆善庆等军。败之于中牟朱仙镇。贼遂东窜陈留兰仪。扰及东省之曹州。此股贼匪。剽疾异常。非东豫两省合力夹剿。不能杜其奔突。曾国藩现驻济甯。自应速调各路将士。四面布置。兜击围剿。毋任他窜。阎敬铭已销假出省。驰赴东平著即督饬王心安、藩鼎亲等军严扼运河。防其东渡。并与曾国藩妥商筹办。分路兜剿。迅殄狂氛。丁宝桢交卸抚篆后。即著驰回省城。严密防守。勿稍疏懈。吴昌寿已回汴省。并派兵追赴考城。著即严檄宋庆安住保英等。会合东省兵勇。实力剿洗。总以联络声势殄除股匪为要。不得存此疆彼界之见。徒以驱贼出境为了事。汴省布置及防河事宜。吴昌寿当加意防维。不可稍有疏忽陈留尉氏等处。偪近大名地界。并著吴昌寿随时知照直隶防河文武。互相联络。严密堵剿。前经寄谕刘长佑布置河防。著即严督地方文武。侦探防剿。毋稍大意。赖牛等逆。现窜阜阳。乔松年当饬张得胜等军。奋勇迎剿。颍郡团练。素称得力。并著激励绅团。到处堵截。以助官军声势。刘铭传已率所部跟踪追击著曾国藩檄饬该提督与张得胜等军。前击后追就地歼除。不可纵令北窜。致与张总愚股匪合并。又成滋蔓难图之势。东省境内黄河防守事宜。阎敬铭亦当整饬筹备。以免临时竭蹷。将此由六百里谕知曾国藩、刘长佑、乔松年、阎敬铭、吴昌寿、并传谕丁宝桢知之。　　

○予山东各属阵亡殉难官绅妇女一万三千七百二十七员名口分别旌恤如例。　　

○癸亥。谕军机大臣等富尔荪奏、省防稍松。督队出省探剿。并拟暂裁残废官兵半饷。及关东军务不可轻议招抚各摺片。马傻子股匪三千余名。盘踞在湾甸子。现有回窜开铁及出边滋扰之势。据富尔荪奏、接据文祥咨文。已饬博崇武迅回开原并令富尔荪相机截剿等语。即著文祥、福兴、督饬博崇武等军。迅将马傻子一股。就地殄除。毋任出边窜突。前据丁宝桢奏、李其昌带兵向无纪律。恐难得力。拟改派张得魁率勇赴奉当因捻窜曹考。山东防剿吃紧谕令丁宝桢将此项勇丁留东调遣。毋庸前赴奉天矣。富尔荪惟当就现带马队。实力摉剿。不得徒事张惶。有名无实从征残废兵丁。经予半饷原系朝廷轸恤戎行德意。况军兴以来。东三省徵调频仍。残亡相继。其受伤成废者给饷以养余年。所费亦属无几。富尔荪请将六十以下甘心自弃不来当差者所支半饷暂行裁汰之处。虽为节省饷需起见。而于国家优恤出力士卒之意。未能体会。是否可行。著富明阿体察情形具奏。原片著钞给阅看。富尔荪所称乱民不可轻议招抚等语。不为无见。著文祥等斟酌机宜。妥慎筹办。原片均著钞给阅看。嗣后富尔荪奏事。总当与吉林将军会衔具陈。不得专行发报。以一事权将此由五百里各谕令知之。　　

○以陕西官军剿办甘肃溃勇出力予提督萧德见等优叙。赏副将彭体道巴图鲁名号千总张成贵以守备用。并赏花翎。把总戴福禄等蓝翎。余加衔升叙开复有差。　　

○甲子。派工部尚书单懋谦、仓场侍郎钟岱、前往天津验收海运漕粮。户部左侍郎皂保前往通州。会同仓场侍郎宋晋办理验收事宜。　　

○乙丑。以神灵显应。颁吉林关帝庙扁额。曰岩疆保障。　　

○谕军机大臣等、恒祺、明庆奏、火药局硝斤短绌。请旨严催一摺。京师火药局制造火药。应用硝斤。部库久无存储。现在局内轮碾空闲。停工待料。转瞬大雨时行。晒晾难于乾透。赶办不及。关系非轻。各省应解硝斤。叠经工部奏催。迄无一批解到。殊属延玩。即著刘长佑、阎敬铭、吴昌寿、遵照前次工部奏催限期。赶紧按批埽数解京。毋得稽延拖欠。致干咎戾。其上年火药局奏请饬令直隶于例解之外。采办硝数十万斤。迄今仅据解到五万斤。亦属迟延。并著刘长佑迅速筹解。将此由五百里各谕令知之。　　

○又谕、德英奏据报次第收复外城。暨截剿各处股匪获胜一摺。与宝善前奏大略相同。北路三城收复后。均无大员认真驻守。办理善后一切事宜。著富明阿、德英、懔遵上月二十五日谕旨。拣派得力之员。分投办理。以期周密。各路获胜兵勇。仍当饬令乘胜追剿。毋任贼匪潜匿。再贻后患。德英另摺奏、需饷孔亟。请饬户部迅将吉林自甲寅年起。积年欠饷二十万两。并本年约需俸饷银三十余万两。如数筹拨。并请由盛京户部。无论何款。先行筹垫十数万两。以资布置等语。著户部速议具奏。盛京户部库内。能否就近先行筹垫。著文祥福兴酌度办理。原摺著钞给文祥等阅看。将此由五百里各谕令知之。寻文祥奏、拟先拨银二万两。知照德英派员赴奉支领。报闻。　　

○以吉林剿办窜贼出力。赏同知博霖等花翎。武生刘海以骁骑校用。并赏蓝翎。余升叙有差。予阵亡骁骑校淩寿等祭葬世职加等。　　

○丙寅。谕内阁、前因刘蓉、杨能格、先后奏称、雷正绾部众变乱。回扑泾州。经雷正绾极力阻截。兵勇始回防所。复据刘蓉奏称、拏获叛将胡大贵。借系雷正绾之弟雷恒及李高启等首先谋逆。当经降旨。令雷正绾将雷恒等解赴泾州。交杨岳斌、赵长龄、讯明办理。兹据杨岳斌、赵长龄奏称、讯据已革总兵雷恒等供称。上年八月闲。因雷正绾革去帮办军务。心怀忿恨。起意率领兵勇。先到泾州。向周显承索饷。乘势直入西安。因营官金占元不从。将其杀害。适已革提督胡大贵亦因失守城池。恐雷正绾治罪。遂与雷恒商议同叛。率同已革副将李高启同赴泾州。嗣因雷正绾誓死阻拦。兵勇逃回。该革员等亦俱转回防所各等语。此案雷恒、李高启、胡大贵等。胆敢因雷正绾革去帮办军务。顿起逆谋。沿途杀掠人民。焚攻堡寨。实属罪大恶极。业经杨岳斌等讯明。将雷恒李高启正法枭示。实足以彰国法而肃军律。胡大贵一犯。即著刘蓉提出正法。其余同溃各弁勇。均系雷恒等威胁所致。情尚可原。著一并免其查办。雷正绾入甘以后。颇著战功。乃因金积堡失利。不能自振。咎无可辞。惟于兵勇溃变之时。以死自誓。阻截乱军。且业将雷恒等交出讯办。尚知愧悔。著加恩免其治罪。仍责令整饬营伍。实力剿贼。以赎前愆。营官金占元拒乱被戕。颇知大节。著杨岳斌查明请恤。　　

○谕军机大臣等、刘坤一奏、江省各军。酌定留撤。并暂留席宝田军防剿闽匪。及筹济各省协饷一摺。福建崇安县斋匪。焚抢厘卡。戕官踞城。窜至江闽交界之大安地方。肆行焚掠。刘坤一已饬席宝田由吉安酌拨所部。兼程驰赴该处。相机截击。即著严檄该军。迅速前进。越境攻剿。并著左宗棠。徐宗干遴派官兵。乘贼匪初起之时。鼓行而前会合江省官军。两面夹击。迅图埽荡。毋任日久蔓延。前据鲍超奏、所部新旧马步各营。每月需饷十三万一千有奇。请饬江西按月筹拨等语。当经谕令官文、曾国藩、酌度情形。奏明办理。兹据刘坤一奏、江省兵燹之余。度支久匮。目前匀拨京协各饷。已形拮据。势难全数接济。拟每月协济该军饷银四万两等语。所陈亦系实在情形。即著咨商官文、曾国藩、酌定数目具奏。席宝田带兵向称得力。斋匪办竣之后。自应督率所部入黔剿贼。未便遽准请假。刘坤一当传知该臬司勉力图功。以副委任。将此由六百里各谕令知之。　　

○又谕、杨岳斌、赵长龄奏、查办雷营倡乱之员。讯明正法一摺。本日已明降谕旨宣示。并将被胁之员弁兵勇。概予宽免。雷正绾亦免其治罪矣。胡大贵现在西安监禁。杨岳斌等已咨令刘蓉将该革员就地正法。即著刘蓉赶紧办理。泾州军营士卒。经雷恒等正法之后。顺逆已明。军心当已镇静。其被胁溃乱之将士。现均邀恩免罪。杨岳斌等当剀切晓谕。令其各释危疑。以安众志。将此由五百里各谕令知之。　　

○刑部右侍郎吴廷栋因病解职。调户部右侍郎郑敦谨为刑部右侍郎。未到任前。以都察院左副都御史潘祖荫署理。　　

○调礼部右侍郎李鸿藻为户部右侍郎管钱法堂事。以都察院左副都御史贺寿慈为礼部右侍郎。　　

○以安徽雉河集解围出力。赏守备惠开元等花翎。府经历李普润等蓝翎。余升叙有差。　　

○追予安徽殉难巡抚蒋文庆谥忠悫。　　

○旌表守正捐躯河南淇县民妇武姜氏。　　

○戊辰。谕内阁、前因杨能格先后奏参陕西参将周显承把持侵蚀带队勒捐纵勇掳掠等款。当经降旨将周显承革职拏问。交赵长龄会同杨岳斌查办。兹据将周显承被参各节。逐款严审。定拟具奏。此案周显承原禀雷营溃变。事属真情。并非架词诬陷。亦无狡诈把持侵蚀饷项等事。惟劝办军粮。带队前往。以致勇丁骚扰。实属办事卤莽。约束不严。该员业经革职。著责令随营立功自赎。以观后效。已革游击张润槐、虽讯无滋扰不法情事。惟于裴辅晋私卖军粮擅作威福责打捐户等语。徇隐不禀。致令裴辅晋蒙禀周显承。激使带队勒捐酿成巨案。著从重发往军台效力赎罪。千总王丕承、带领马队乘。机抢掠。同恶相济。著革职发往黑龙江充当苦差。外委罗钰为勇丁引路肆掳。虽中途折回。究属多事。著革职逐回本籍。已革把总裴辅晋、擅责捐户。复敢蒙禀。激成衅端。业经杨岳斌等讯明。与不守营规奸掳毙命之队勇王长＜?与心＞等、先行正法枭示。足以申军律而昭炯戒。记名提督刘正高、于部下兵勇骚扰。事前失于约束。副将李凤冈、刘心灼、游击王新元、不能严驭勇丁。致多扰害。咎无可辞。均著革职。暂行留营效力。傥不知愧奋。即著严参治罪。候选知县孟树森、遗失文案。系因雷营溃变。猝不及防。且并非收支饷册。无关报销。署泾州直隶州知州林发深、被参各款。查属不实。均著免其置议。　　

○谕军机大臣等、曾国藩奏陈近日军情。暂驻济甯调度。乔松年奏、贼踪折窜皖境。现筹剿办。阎敬铭奏、东省防军。在郓钜接仗各情形。王榕吉奏、捻逆窜近晋边。饬在防文武固守各摺。张总愚股匪。由豫入东。窜经菏定钜郓等城。攻破寨圩。杨飞熊一军。先胜后挫。王心安一军。挫损尤甚。该逆日思渡运。曾国藩现将该两军调赴运河以东。凭河堵御。以固北路之防。惟运河迅地太长。仍著添调兵勇。招集民团。合力堵御。毋任偷渡。李昭庆一军。已抵钜野。即令会合潘鼎新之军。分道进剿。用收夹击之效。桂逆锡桢欲赴曲阜报仇。该大臣檄调徐州杨鼎勋之军赴东。如贼已渡运。即径赴曲阜。护卫孔林。贼未渡运。即驻兖听调。所筹均妥。即著飞饬照行。阎敬铭摺内所称。饬济东道卫荣光督率兵团。连布北岸。总兵赵三元炮船水师梭巡南岸。均须实力办理。未可有名无实。致涉疏虞。任赖等逆。由光息沈项窜至江口集。有回踞蒙亳老剿之信。周盛波已由归德驰赴亳州。会合刘铭传一军。力办此股。曾国藩、乔松年、即饬该提督等与英翰等军。扼击于淮颍之交。严防窜回老巢。以固腹地。鲍超现抵丰城。本日已传谕该提督速赴皖豫剿贼。著曾国藩再行催调。并刘秉璋、刘松山等、均令各率所部前来。用作游击之师。以期四面兜剿。聚而歼旃。该大臣即暂驻济甯调度。俟张总愚一股殄除。再行赴豫督剿。捻已东趋。去晋日远。惟逆踪飘忽。河防不可不慎。王榕吉惟当与陈湜等悉心妥筹。毋稍疏忽。贼匪全数北窜。直隶防务紧要。著刘长佑严饬各路防兵。认真戒备。不得稍涉大意。将此由六百里谕知曾国藩、刘长佑、乔松年、阎敬铭、并传谕王榕吉知之。　　

○又谕、前谕曾国藩檄调鲍超一军。北来剿捻。并将该营饷需。筹定有著之款。嗣据鲍超奏、该营月需饷银十三万有奇。请仍由江西筹拨。亦谕曾国藩酌定奏明。兹据该督奏称、鲍超步队过多。拟令酌留二十营。月给额饷七万两。其马队令招募十二营。月给额饷三万两。又军火车辆柴草之费。月需一万四五千金。鲍超一军。有功于江西甚巨。惟以全饷十一万数千两责之江西。究恐力有未逮。拟令江西月解七万。供霆营步军之饷。湖北月解二万。供其马队之饷。江苏月解二万五千。以一万充马队口粮。以一万数千为购买柴草车驼添补洋火药马匹之用等语。所筹尚属妥协。刘坤一曾有月协霆营四万两之奏。惟该营需饷甚钜。已令湖北江苏分任。该省自当力任其难。该抚素顾大局。前于鲍超一军入江。供支无缺。嘉应之捷。深资转饷之功。此时该军北来。尤当不分畛域。无误要需。嗣后霆营饷需。即著官文、郑敦谨、李鸿章、刘郇膏、刘坤一、按照此次奏定之数。每月源源拨解。以资饱腾。并著官文、郑敦谨、于襄阳设立该军粮台。派襄阳道总司其事。仍由江西派一委员驻台。支应步军口粮。湖北江苏各派一委员驻台。支应马队口粮及洋火药器械等事。步军欠饷。将来仍由江西找补。马队欠饷。将来仍由湖北江苏找补。俾该军得一意剿贼。速蒇全功。鲍超之军。前因饷需竭蹶。不免骚扰。此时月饷有著。该提督务当严明纪律。俾军行所至。市井无惊。以期终始保全令名。用副委任。该军现在暂驻丰城。而皖豫剿办。正当吃紧。著即迅速前进。觇贼所向。实力剿洗。毋稍迟延。至剿捻之师。兵力已厚。江闽各军。即可毋庸再调。著左宗棠、刘坤一等、即将江闽各军。酌量分别遣撤。以节饷需而靖民气。将此由六百里谕知官文、左宗棠、李鸿章、郑敦谨、刘坤一、并传谕刘郇膏、鲍超知之。　　

○又谕、马新贻奏、福建崇安县突被斋匪阑入。派兵越境剿办一摺。据称崇安斋匪。于二月十五日阑入县城。句结九龙山土匪。人数甚众。该处与江西铅山浙江江山等处。相距较近。现派兵越境剿办。与刘坤一前奏。情形大略相同。著马新贻即饬副将余朝贵等。会同江闽各军。合力兜击。以期一鼓聚歼。并著左宗棠、徐宗干、刘坤一、懔遵前旨。遴派官兵。迅速埽荡。毋任蔓延。将此由五百里各谕令知之。　　

○又谕、前因刘蓉奏参甘肃按察使杨能格各情。叠经谕令杨岳斌会同赵长龄确查核奏。兹据奏称、杨岳斌将泾军部署后。即驰赴庆阳。严密查察。赵长龄拟回西安候旨。再赴新任等语。杨能格被参之案。本系交赵长龄会同杨岳斌查办。该抚毋庸折赴西安。仍著会同杨岳斌查明该臬司粮台收支各款。有无浮冒侵蚀情弊。据实具奏。赵长龄俟此案办结。一面奏闻。一面前赴山西本任。毋庸候旨。至泾州地方。招集兵勇。人数过多。著杨岳斌妥筹布置。毋令滋生事端。将此由五百里各谕令知之。　　

○命直隶布政使唐训方来京。调陕西布政使钟秀为直隶布政使。赏降调布政使林寿图三品顶带。为陕西布政使。　　

○旌表守正捐躯四川荣经县民妇曹李氏。　　

○己巳。祭先蚕之神。遣总管内务府大臣存诚行礼。　　

○谕军机大臣等、文祥等奏、官军南北两路剿贼叠胜。仍饬追剿一摺。北路之贼。窜至开原抚顺等处。经定安、刘景芳等跟踪追剿。连获大捷。捦斩甚多。余匪翻山四散奔窜。南路之匪。经刘荣合双德等、追击于望城冈凤凰城等处。叠获胜仗。办理极为得手。现存余匪合计不及二千人。著文祥等即行督饬定安、刘景芳等、乘胜追剿。一鼓殄除。并入山摉捕余匪。以期一律肃清。刘荣合所部楚勇。既与水土不宜。著即分别撤留。所发四月分饷银。免其扣还。以示体恤。马傻子一犯。既已改装潜逃。著文祥等认真缉拏。务在必获。此外傥有著名要犯。潜踪藏匿。亦必须次第弋获。毋任漏网。将此由五百里各谕令知之。　　

○又谕、本日据文祥等奏、南北两路剿贼获胜各情。业经谕知该尚书等妥筹办理。余贼所存无多。有定安等马步各军摉捕。自可克日蒇事。前谕文祥于布置妥协后。即行回京。并密查都兴阿能否胜任。都兴阿已经陛辞赴任。该尚书俟其到省后。详加察看。密速具奏。如贼股渐完。地方安谧。即可将各兵次第撤令归伍。善后事宜。责成地方官经理。伯彦讷谟祜所带蒙古官兵。原以牵制贼势。辅兵力之不足。该王带兵在郑家屯等处。虽有斩捦。并未扑灭全股。本日列单保举各员。人数既多。所请亦未免有过优之处。念其身在行闲。姑从所请。降旨照准。惟伯彦讷谟祜年轻望浅。更事不多。恐有受人蒙混之处。现在吉林已无匪股。该王所带蒙兵。谅可酌量裁撤。著文祥通盘筹画。于应留应撤之处。详察情形具奏。候旨遵行。该尚书于东省事宜。布置周妥。即著迎养来京。照常供职。以慰廑系。毋稍迟缓。将此由五百里谕令知之。　　

○寻奏、遵查吉林虽现无匪股。然蒙兵同时并撤。恐宵小闻而生心。业经函属伯彦讷谟祜酌留哲里木盟马队五百名。派员管带。扼扎昌图。以固奉省北路门户。报闻。　　

○又谕、劳崇光奏、起程赴省。筹办西征。并历陈澂江临安等府属汉回官弁跋扈情形各摺片。杜逆盘踞大理。回夷人等。皆遥倚该逆声势。肆意横行。必须翦灭渠魁。始可削平寇乱。劳崇光详考舆图。悉心筹画。克期赴省。督饬马如龙等分道西征。拟由楚雄府入手。并于该府设立粮台。以便采运供支。所筹甚属周妥。滇省无督抚镇压。已阅三年。该督毅然进省。与马如龙密商熟计。自必申明纪律。号令一新。著即分饬各路将弁。次第进兵。督催马如龙带兵出省。相机前进。该总兵以忠义自许。必能率同杨振鹏等。直抵大理下关。力拔坚城。殄除巨逆。刘岳昭前已＜??闲＞放云南巡抚。该督如虑兵力不敷分布。著即飞催刘岳昭迅速赴滇。会商进剿。则声势更壮。剿办自易得手。另片奏、通筹全局。不能不急行进省。其故有五。览奏具见忠荩之忱。殊堪嘉尚。该督更事多而虑事密。朝廷方倚以办贼。岂浮议危言所能摇惑。劳崇光膺兹钜任。惟当振刷精神。肃清疆圉。以副委任。其澂江等府民强官弱武强文弱各情形。若逐加摉剔。难免别滋事端。自以不动声色分别劝惩俾知感畏为是。一切均著照所奏办理。林鸿年畏葸无能。业经革职。伊前在昭通具奏摺片六件。如摺内所称杨盛宗勇而知理。于迤西消息。见闻较详。可资臂助等语。著劳崇光酌量调遣。其余各片有无可采之处。并著发交该督阅看。斟酌办理。本日迤南道一缺。已＜??闲＞放岑毓英。而藩司尚未＜??闲＞放有人。前亦有旨令该道署理。其能否胜藩司之任。著劳崇光仍遵前旨。察看具奏。将此由六百里谕令知之。　　

○又谕、劳崇光奏、派员督剿镇雄州。进攻猪拱箐贼巢一摺。贵州毕节猪拱箐地方。苗号各匪。踞为老巢。上年窜陷云南镇雄州。并分扰彝良州同地方。及昭通大关一带。蔓延甚广。若不亟筹剿办。势将不可复制。劳崇光现派岑毓英挑选所部五千人驰往。先由彝良进攻。次第规复州城。即著饬令该署藩司亲督所部。实力剿洗。务将州城克期攻拔。镇雄距猪拱箐仅四十里。必须两省合攻。方能制贼死命。并著张亮基严饬威甯镇贵西道等文武各员。厚集兵练。与岑毓英之军。约期夹击。一俟州城克复。即会剿猪拱箐老巢。以期痛殄逆氛。捦渠埽穴。该署抚务。当振刷精神。尽心疆事。毋得迁延观望。坐失戎机。至四川永甯高珙一带。与镇雄毕节等处。犬牙相错。时虞侵轶。并著崇实、骆秉章、严饬该地方文武。及防边各军。扼要严借。相机兜剿。毋任阑入。将此由五百里各谕令知之。　　

○以京营蒙古各军剿办吉林贼匪获胜。赏二品顶带嘎必雅图巴图鲁名号。协理台吉沙金灵保、员外郎德泰等花翎。余加衔升叙有差。予阵亡外委王元章、驿丞冯柏、祭葬世职加等。　　

○予云南省城被戕训导华嵘祭葬世职加等。　　

○蠲免奉天新民、岫岩、铁岭、开原、广甯、义、金、辽阳、承德、甯远、海城、锦、十二厅州县被扰旗民地方本年额赋租课有差。　　

大清穆宗继天开运受中居正保大定功圣智诚孝信敏恭宽毅皇帝实录卷之一百七十二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治五年。丙寅。三月。庚午。孝贤纯皇后忌辰。遣官祭裕陵。　　

○谕内阁、刘坤一奏、请将九江关短徵各款银两。免其赔缴。并将徵收比较单呈览一摺。据称九江关短绌赢余银两。实因兵燹之后。商贩无几。加以常税多归洋税。短收实出有因。并将船料盐木等项税银短收原委。详细缕陈。恳请将本届。短徵赢余银两。及以后徵收赢余银两。如有短少。暂免著赔。俟税务渐有起色。即请复归旧制等语。尚系实在情形。著户部按照该抚所奏情节。核实议奏。寻议、本届短徵银两。应请暂免著赔。下届如有短欠。再由该抚奏明办理。傥该监督有任意亏短情弊。请饬据实严参。从之。　　

○谕军机大臣等、德英奏、分布兵勇。摉剿余匪。核查收复各城。请派员署理副都统等缺。并查明打仗出力各员开单请奖各摺片。吉林西南。界连奉天围场岭麓业杂。余匪易于窜匪。亟宜布置周密。方免此拏彼窜之患。德英现派役勇。巡缉南辉河口。并派炮勇三百余名。在附省西南一带围场山边。扼要堵御。其岔路河西南一带围场山边。饬派佐领佛铭、依克唐阿等、会带兵勇八百余名。分布堵御。即著该署将军严饬该将士。实力巡缉摉捕。以清余孽。前据富尔荪奏、南路各股败匪。退入围场。大股贼匪。在边里外湾甸子大辋子沟等处盘踞。现在富尔荪已选拔兵勇。驰往伊通。即著严饬该副都统相机剿办。并将逸匪马傻子严密缉获。毋令死灰复然。败残各路股匪。务当设法邀截。于围场以外殄尽。不可纵令入山。致摉捕又形费手。博崇武一军。已抵伊通。文祥等咨令德英。速饬博崇武一军驰赴开原。惟现在伊通军务。亦关紧要。该军应否留遣之处。即著文祥、福兴、德英、斟酌缓急办理。其长春等处防堵事宜。即著德英分派各兵。实力筹办。收复东北三城。德英已派员前往覆查。并著严查该文武失事原由。分别惩办。阿勒楚喀副都统。系德英本任。德英著俟富明阿到吉林将军任后。穿孝百日。俟孝满即赴本任。未到任以前。著富明阿先行派员署理。俾都讷副都统高福。现随色尔固善带兵赴奉。定安曾经派署伯都讷副都统。著文祥于该二员内。酌派一员前往。以重职守。双城堡总管。著富明阿派员署理。前任阿勒楚喀协领富明阿一员。前经富尔荪奏称、该员曾在军营获咎。打仗亦不甚得力。业已饬令回旗。兹据德英奏保该员打仗出力。恳请记名以副都统用。事出两歧。即著富明阿于到任后。查明该前任协领富明阿。打仗是否出力。奏明请旨。将此由五百里各谕令知之。　　

○又谕、李瀚章奏、遵筹授黔诸军。分路进剿事宜。并兆琛赴黔。调员差委。及贵东军务。请由兆琛奏报各摺片。所陈楚军援黔。不在急求速效。宜剿抚兼施。先收贵东肃清。再图分路进剿等语。尚合机宜。即著饬令兆琛及王永章、李光燎、李元度各军。合力进剿。联络声势。以期节节埽荡。肃清贵东。席宝田一军。前据刘坤一奏、已饬赴江闽交界。防剿崇安斋匪。当经谕令俟斋匪办竣。即率所部赴黔剿贼。仍著刘坤一懔遵前旨。催令于事竣后。挑选精锐数千。由黎平一路进兵。与楚军互相掎角。至该臬司一军饷需。即由江西按月筹解。俾资饱腾。兆琛现由沅晃驰赴镇远。该处苗教充斥。文报难通。一切军情。即著由兆琛自行奏报。以免迟滞。李瀚章另摺奏、据兆琛详称。黔省饷源枯竭。请仿照楚省黔捐章程。委员前赴欠拨黔饷各省。设局劝捐。即以捐银作收该省协饷等语。所陈尚属可行。著官文、郑敦谨、崇实、骆秉章、瑞麟、敦嵩焘、刘坤一、左宗棠、徐宗干、马新贻、于黔员到后。设局劝捐。派委妥员。帮同办理。各该督抚务当不分畛域。妥为图维。不得稍涉膜视。现在援军已集。不日即可入黔。张亮基当振刷精神。督饬在事文武员弁。实力防剿。期与楚军会合。廓清全省。以副委任。将此由五百里谕知官文、左宗棠、瑞麟、崇实、骆秉章、郑敦谨、刘坤一、马新贻、徐宗干、李瀚章、郭嵩焘、张亮基、并传谕兆琛知之。　　

○又谕、明谊等奏、遵调蒙古官兵。筹备伊犁马匹一摺。蒙古兵丁。不知讲习军旅。与内地营伍不同。虽系实在情形。但伊犁待援孔殷。自须设法筹调。以壮声势。前谕该城派拨蒙兵六千名。如万不能足数。亦须挑选精壮数千。加意训练。以备折冲之用。明谊等现已饬令各该扎萨克旗下。每部落凑拨兵丁一千五百名。并派该盟长副将军等督率教练。即著赶紧劄调来城。听候调拨。明谊年逾七旬。碍难远征。麟兴年力正强。即著将调到蒙兵。归其管带。俟练习成军。即统率前往援救伊城。战马三千匹。既据明谊如如数备齐。拟令明绪于该城曾经由俄境走过官兵内。拣派多员。来城协护。免致别生枝节。即著明谊等迅速咨照明绪。酌派妥员。迅来乌里雅苏台。协同解送。以免疏虞。至伊犁待援情形。万分危急。明绪坐困孤城。奏牍中语言。未免过于激切。明谊等非但不必与之较量。尤当思设法救援。以期顾全大局。乌科两城。当伊犁之冲。防守事宜。尤关紧要。该将军等务当加意豫防。一面将蒙古兵丁。勤加操练。一面将本城防守。先行妥筹布置。不可稍涉大意。明谊现因患病奏请开缺。边疆重地。简用乏人。该将军办事素称熟练。著即在任调理。毋庸开缺。一切操防布置事宜。务当与车林敦多布等熟商妥筹。以副委任。将此由五百里各谕令知之。　　

○湖南巡抚李瀚章、奏遵查湖南东路撤防。匀出饷项。供本省留防暨援黔各军。尚虞竭蹶。甘肃协饷。实难骤增。至协济鄂豫江皖各营。更力有未逮。得旨、协甘饷银。仅能月解一万。务须按月拨解。不得短少蒂欠。以后如款项稍裕。仍须酌量增拨。以动边陲。其协济鄂豫江皖助剿各营军饷。并应通盘筹画。分拨兼顾。　　

○以吉林叠次剿贼出力。予倚领依克唐阿以协领升用。赏同知福谦花翎。　　

○以江西南安府城解围出力。赏道员邓子垣二品封典。提督徐良塽、参将张达贵、文明迪、徐士蛟、邓善美、游击杨光保、道员何应祺、巴图鲁名号。知府邹泗钟、游击江秀山等花翎。知县顾鸿埙等蓝翎。余加衔升叙有差。　　

○辛未。谕军机大臣等、德勒克多尔济等奏。土默特台站。差使繁多。额定经费。不敷应用。旗车历年积存各项减成银两。动拨亦几无余。请饬山西抚臣由藩库提解银两济急等语。著王榕吉即于山西藩库暂行提解银二千两。以备要需。此项借用银两。俟土默特旗库减成项下。积有成数。仍著德勒克多尔济移解归还。仍由土默特于年底造册报部核销。将此谕知德勒克多尔济、并传谕王榕吉知之。　　

○壬申。谕军机大臣等、刘长佑奏、东路捻氛偪近河干。现饬水陆各军实力堵御。乔松年奏、皖军击贼获胜各一摺。捻逆入东境后。在钜野郓城等处。围攻民墟。逆骑四出。距寿张河岸三四十里。距张秋沈家口河岸亦止四十里。该逆此次悉锐东趋。势将窥伺黄运两河。不思东窜。即图北犯。亟应严密堵御著。刘长佑严檄官军扼要驻守。节节设防。遇贼即击。毋令乘闲偷渡。曾国藩、阎敬铭、务当督饬各军。分路进攻。将东省之匪。就地殄除。以免该逆四出北犯。扰及畿疆。直省南路。如再有警报。即著刘长佑督带马步各队。星速出省。择要驻扎。相机布置。赖牛等逆。经皖军系退。复向豫省之新蔡光州一带奔窜。乔松年现饬张得胜等军出境追击。即著催令该员等、会合刘铭传所部。协同剿洗。两面夹攻。以收聚歼之效。李鹤年前已陛辞。著即趱程前进。迅赴新任。未到任以前。仍著吴昌寿督饬豫省防军。迎头拦截。杜贼纷窜。为次第廓清之计。曾国藩节制各省。责无旁贷。所有皖豫军情。该大臣当全局统筹。妥为调遣。以副委任。将此由五百里各谕令知之。　　

○以正红旗汉军副都统增庆兼署正黄旗满洲副都统。　　

○追予广西龙英阵亡州同李懋莘于湖北监利县原籍建立专祠。妻蔡氏殉节。旌表如例。并附祀。　　

○癸酉。以江西湖口捐修城垣。并防守出力。擢知县岑连乙以知府用。赏知府福绵花翎。余加衔升叙有差。　　

</div>
    <div class="pagination">
<a href="清实录同治朝实录_page245.html">上一页</a><span>...</span><a href="清实录同治朝实录_page241.html">241</a><a href="清实录同治朝实录_page242.html">242</a><a href="清实录同治朝实录_page243.html">243</a><a href="清实录同治朝实录_page244.html">244</a><a href="清实录同治朝实录_page245.html">245</a><span class="current-page">246</span><a href="清实录同治朝实录_page247.html">247</a><a href="清实录同治朝实录_page248.html">248</a><a href="清实录同治朝实录_page249.html">249</a><a href="清实录同治朝实录_page250.html">250</a><a href="清实录同治朝实录_page251.html">251</a><span>...</span><a href="清实录同治朝实录_page247.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
