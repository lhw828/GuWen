<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 20 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 20 页/共 152 页</h1>
    <div class="content">　　○抚治河南湖广等处右副都御史王恕以母丧乞终制不许○巡抚宣府佥都御史叶盛巡按监察御史展毓俱奏镇守独石内官进保苦害边军等罪下都察院奏请逮至京师廷鞫之  上曰姑不问令其自陈然后处分
　　○国子监生邓瑛言荆襄等处贼寇生发起调永顺等宣慰司添平等千户所土兵从征其土兵经过澧州石门等处沿途宰食接递马抢掠财畜奸污妇女稍有不从即用弓弩射死所虏人口动经千百往往转卖与人缘土兵生居山箐性习不常喜人怒兽洪武二十四年始建土官管束及设九溪等卫禁其出入虽有征行未尝调遣近景泰年间洪江贼发按察副使邢端惟图近利不为远谋始起调之不惟伤民害众尤恐窥测内地乞特命御史一员会同湖广三司亲诣其地体审所虏人财尽数追出资送还乡后有征进不复起调则民庶安生蛮夷率服章下都察院议请行巡抚巡按等官委官体勘果有虏掠人口即给与亲完聚并行总兵等官遇有警急贼情起调土兵必须申明号令严加约束从之
　　○乙巳腊日赐百官宴于午门
　　○授进士俞荩郭瑞龚晟季琮罗明娄谦江孟纶刘镃邝文江泝刘瑀戴珊邵智行人王哲知县梁昉监生姚明李大纲为试监察御史
　　○丙午宁夏总兵官广义伯吴琮等奏修筑宁夏三路墩台三十五座营堡十有七座关墙沟堑四百五十三处共长六千四百四十六丈有奇
　　○夜月犯昴宿
　　○丁未迤北瓦剌太师阿失帖木儿遣使臣平章哈三帖木儿等来朝贡马及银鼠皮等物赐宴并赐衣服彩叚等物有差旧例迤北使臣入贡必由大同路其赏赉宴劳比他夷为优至是哈三帖木儿等乃挟朵颜三卫人从喜峰口入兵部预期以闻  上曰迤北使臣既混同三卫来只以三卫尝礼待之哈三帖木儿至见待之簿意不平形于言通事谕之故始大悟自上番书服罪  上曰虏使既服罪仍以本等礼待之求讨官职者并给以冠带惟过分求讨如蟒龙等物不与比辞礼部奏阿失帖木儿两月之间遣使进贡二次又不经由故道其用诡计以结各虏由近径以窥边方情显然矣宜有以遏其机破其诈庶无后患  上曰然遂敕阿失帖木儿曰自尔祖脱欢以来遣人朝贡有常时往来道路有定处未尝牵引他夷混取赏赍朝廷亦待之不疑所以和好长久无有败事尔宜遵守前人家法以修旧好何乃不依时月既差使臣兀纳阿等紏同卜剌罕卫来朝回还未及两月又遣使臣哈三帖木儿等同朵颜卫不依故道却从东路来朝况卜剌罕朵颜卫俱是我朝设立属卫彼之朝贡自有常例今尔无故紏引而来甚非所宜尔今后当顺天道敬朝廷体尔前人所为每年冬月农间之时遣使来朝所遣使臣不过三四十人仍由大同旧路进入则事无猜疑人不纷扰朝廷得以专意款待以笃尔之世好庶几永享太平之福
　　○辽东都指挥使江福用官木构私居并受所部贿赂巡按御史按其罪当死例立功五年都察院上其事诏从所拟发遣之
　　○都督佥事李杲有罪谪充广西南丹卫军杲先为总兵官镇守宁夏私用官物索取货赂且不设守备数有达贼入境不能御为太监王清都御史陈价所奏刑部差官会勘具得其状乃逮杲及都指挥李玙等至京付都察院鞫之杲诉冤令再问于是法司会官于午门前审问始引服坐死当赎充军命免赎谪之
　　○刑部左侍郎廖庄卒庄字安止江西吉水县人举进士改庶吉士授刑科给事中正统辛酉奉命赈狭西饥民多所全污癸亥大理寺官属悉坐事命庄署寺事踰月升左寺丞丙寅升南京大理寺左少卿景泰甲戌庄上＜锍-釒＞请  景皇帝笃友爱以重天伦复储位以固国本忤旨未几以丁母忧赴阙陛见景皇帝大怒命卫卒当廷棰八十幸不死谪河州定羗驿驿丞英宗复位召为大理寺左少卿时母丧未终复闻父丧乞守制特恩与葬祭起复调南京大理寺天顺五年升南京礼部右侍郎七年调南京刑部成化元年御史劾其不谨寻以事入朝上章自辩且乞归老  上曰庄景泰间言事大节可取升刑部左侍郎至是以疾卒讣闻赐祭葬赠刑部尚书谥恭敏庄性刚直而心坦夷人有不当輙面斥之已则释然晚节稍弗逮识者惜之
　　○己酉直隶栾城县知县张瑄九年秩满命再任三年以县民保奏瑄劝民务穑量贫富以均科徵也
　　○整饬边备兵部尚书王复奏宁夏三路皆冲要中路灵州往南二百八十里原无墩台东西二路营堡墩台相去甚远声闻不接达贼深入路皆经此不即经理何以保障请以东路兴武营移至近里与花马池灵州东西对直各一百里自花马池东南红山儿至环县等处西南长流水至小盐池等处西路自河北分水岭至固原半个城等处及永安墩至靖虏等处中路灵州至石沟儿一路往韦州胡芦硖等处一路接小盐池至萌城等处每二十里添设墩台一座共五十有八座周围筑墙掘沟务在宽广可容运粮接递军民客商投宿避害量摘附近卫所屯守军余每墩拨给五人看守瞭望庶几营堡相连烽火相接而易于应援盐货流通粮马渐增从之
　　○赠故四川都指挥佥事刘雄为都指挥同知赐以祭先是雄领军捕汉州逆贼累战生擒贼胡淳等前后七十三人及贼船赃仗等物及德阳贼起追至罗江县李水河就阵斩首一级至大水河又斩二人生擒四十人会千户周鼎者为贼所伤雄奋不故身先奔贼阵为贼众剌杀之事闻  上嘉其有功而战殁特赠是官兼赐以祭雄凤阳临淮县人袭世职累官至都指挥佥事为人刚劲不避事遇敌奋发勇往直前至是死战于贼子昇袭原职应得指挥使特升为都指挥同知○庚戌命都指挥张翊屯高桥副总兵林盛以所部高桥兵还守宁夏游击将军都督佥事赵英屯平凉都指挥张胜屯兰县从总兵官彰武伯杨信等奏请也
　　○命狭西都指挥同知司整掌司事先是达贼入延绥狭西镇守巡抚等官举整统领西安左等四卫官军操守环庆至是百户平俊等六百余人诣尚书王复言整才智超越得军士心乞令回掌都司印复具以闻故有是命
　　○狭西右参政朱英奏狭西自近年以来虏酋孛来西寇甘凉毛里孩南侵延庆军民被害财畜一空所在官军既以坚璧清野为能邻近人马又以据守信地为重宁夏不顾延绥甘肃不恤宁夏各拥重兵傍观坐视间有当先杀贼者又因众寡不敌因而失利反以为戒是致军威不振虏志日骄屡烦朝廷命将出师征行千里劳费钜万军威既至贼众又回旋师未几边报又急岁复如是何时得宁盖因责不归一令莫适从之故乞敕兵部会同廷臣从长计议文武大臣内推选武臣一员充总制文臣一员充总督常镇狭西节制三边并腹里军务平居则听其往来提督操练禁革奸毙有警则听其调度官军会合杀贼则三边一令诸将同心以守必固以战必胜而边方可安边储可省矣兵部覆奏以狭西甘肃宁夏延绥俱有文武大臣为镇守总兵巡抚等官若再加以文武重臣总督总制则三边有事候其遥断必误事机今宜移文各官令其地方有警邻境即发兵应援互相截杀毋得仍前各分彼此致误军机从之○辛亥监察御史董廷圭等言江西等处军民赴京越诉往往因细微之事而肆为张大之辞用老疾之人而觊免越诉之罪请自今以后有赴愬者非本身拘系而令人抱状者所司立案不行其代抱出名之人必加之罪则刁诈无所售其奸良善得以安其业矣先是都御史李实大理寺卿王概皆尝以此为言并见施行于是法司会议从廷圭等言  上命通行内外其被诬枉而来诉者则法司自当辩理勿拘比例
　　○狭西秦州卫阶州抚引来降番僧人等汪修尖昝等来朝贡马赐彩叚等物有
　　○命都指挥张翊兼守备灵州升指挥佥事郑英为署都指挥佥事掌兴武营事从兵部尚书王复荐也
　　○命故后府都督佥事孙广子贵袭父原职永清左卫指挥使○磔犯边达贼把秃等七人于市有中国人为达贼所虏者二人今随来犯边法司论罪当杖命斩之
　　○壬子命闲住怀宁侯孙镗随朝仍支原禄先是科道官劾镗与牛玉亲有旨绝镗禄使闲住无何镗以陈情得给禄之半至是具诉自永乐中历任至今四十余年由指挥同知升都指挥封伯及世袭侯爵己巳之变充总兵官领大兵自京师至倒马关杀败达贼无筭曹钦反偕子軏统军杀贼軏死于难今所坐比之安远侯柳溥之失机重轻有间而不得如溥复任奏上  上以镗实尝效劳特有是命
　　○工部尚书白圭以父丧解任被上起复遂乞终制  上以其提督荆襄四川军务方切倚任不许○调监察御史方佑于外时有罪人当刑有旨不必覆奏佑复以请  上以其忤旨命杖之仍调于外
　　○驸马都尉焦敬卒敬彭卫指挥使焦毅弟宣德三年选尚庆都长公主至是卒  上辍朝一日赐葬祭如例
　　○癸丑升镇威茂叠溪右参将都指挥佥事李文为指挥同知以破番贼功也
　　○总督辽东军务左都御史李秉奏十月二十四日虏贼千余骑入湖口指挥张胜与战不利贼遂至佟家寨劫掠而去指挥金荣领军截其归路畏怯为贼射死官军六人杀死男妇五十四人掠去军余男妇一千一百二十人马骡牛羊兵器盔甲甚众其总兵官武安侯郑宏镇守太监李良指挥金荣百户全鼎等上下偷安累失军机宜置于法及副总兵施英参将孙璟周俊领军追贼宜计出万全分投进剿今乃舍门廷之寇盗掠虏营之老弱所获无几失利居多俱当究治  上命记宏等罪俾立功自赎再犯不宥
　　○甲寅命宣府前卫指挥佥事赵昇代都指挥申义守备长安岭以总兵官都督同知颜彪等荐也
　　○命云南都指挥佥事杨通子冕代父原职越州卫指挥使
　　○有吕铭等八人投托势要奏欲运米赴辽东申纳成化二年两淮运司存积盐五万五千引有旨自中出允之旧例中盐户部定则例出榜召□方许中纳无径奏得允者时马昂为户部尚书不能执正盐法之坏自此始
　　○少保吏部尚书兼华盖殿大学士李贤卒贤字原德河南邓州人宣德癸丑进士初授验封主事历考功文选郎中景泰辛未超擢兵部侍郎奉命四川考察官寻改户部又改吏部  英宗复位以张軏荐命兼翰林院学士入内阁参预几务进尚书与武功伯徐有贞共事时御史杨宣劾曹吉祥石亨不法事二人疑出有贞意入譛之遂并贤下狱是夜雷雨大作二人恐复请轻之乃降福建右参政既而留为吏部左侍郎寻进尚书兼学士如故宠遇益隆宣召顾问无虚日五年曹钦作乱伤贤臂胁令草请罪＜锍-釒＞意欲害之赖吏部尚书王翱力救获免钦伏诛贤亟上＜锍-釒＞请宽胁从者  英宗降敕曰卿力疾供事忠勤可嘉特加太子少保  上即位进少保吏部尚书兼华盖殿大学士知经筵事加光禄大夫柱国成化二年丁父忧命奔丧还治事累上＜锍-釒＞请终制不许遣中官辅行月余复任至是得疾卒年五十九  上震悼辍朝一日赐葬祭如例赠特进光禄大夫左柱国太师谥文达官其子璋为尚宝司丞贤慱厚有度量诚心待物有事輙以询诸人矢口出言不为城府立朝三十余年惟一出四川考官进退臧否颇不协人望天顺初徐有贞既去独被眷顾时常召入文华殿有所咨询然多柅于权奸不敢尽言后权奸败机务悉委贤言无不从  英庙每视朝毕立宝座上左右顾左顾则呼贤右顾则呼门达贤至御前语良久方出正统以来大臣得君未有如贤者天顺初石亨等以迎复为功恃功干政言多不逊贤密进言曰天位乃  陛下所固有景泰不起群臣自行表请复辟何以兵为万一不成祸且不测况宫禁非用兵之地不惩之后将效尤以阶祸于无穷英宗大悟而亨等恩宠自是渐衰天顺末门达怙宠作威分遣官校于天下缉访事情所至纷扰军卫有司闻风战栗需求贿赂动以万计贤因百户陈以节者扰害江西以为言  英宗以戒达达党始少戢然口□行□缶贤次骨百计摭贤罪将寘之死地  英宗知之谮不行  上初嗣位每因事进谏颇切治理性喜读书公暇手不释卷好谈性理之学作为文章援笔立就不事雕琢陈文志其墓谓贤量宏而福厚大臣遭遇之隆无与比者盖实录云
　　○乙卯升阳州府通判丘昂为顺天府治中
　　○诏赠后军都督府右都督陶瑾为大同伯
　　○丙辰命太常寺少卿兼翰林院侍读学士刘定之于内阁参预几务定之辞  上以其练达老成不许○狭西洮州卫上院大崇教寺番僧三竹亦什等岷州卫大崇教寺番僧班卓坚参等多纳簇簇头番人柒古等各来朝贡马并佛像等物赐彩叚表里等物有差
　　○赏左少监覃玑银十两都指挥佥事韩斌银四两彩叚各二表里辽东官军人等六百四十四员名共银三十二两绢八百二十九匹布五百一十九匹以天顺六年征辽获功故也
　　○给宣府军士马八百匹从总兵官都督同知颜彪等请也
　　○太仆寺少卿陈端奏今岁印记过比直隶山东河南马骡驹共四万三千九百九十七匹
　　○丁巳增给韩府汉阴恭怀王母妃周氏等食米月五石先是王薨月给周氏米十石至是又以养赡不足增之
　　○巡抚淮扬右副都御史滕昭奏淮安属县被灾粮米无从措纳乞代以黄黑豆户部覆奏从之○除监察御史娄芳名芳巡按河南至光州出题试诸生策问州县官贤否有答策言知州彭述贪婪者芳因摭述事按问之述具奏伸理刑部奏差员外郎张鉴往勘狱词及芳芳亦举陈鉴罪于都察院于是复差给事中赵侃大理寺副薛璘往竟其狱芳遂得罪逮系来京罪当杖徒赎还职内批特命杖讫免运炭革职为民
　　○戊午都察院劾奏宁夏参将韩斌王安都指挥王瑀何琳并指挥曹荣失机等罪诏皆宥之斌等以李杲狱词连及故也
　　○庚申升中书舍人沈铭为太仆寺寺丞
　　○复除云南按察司副使周鉴于山东以丁忧服阕也
　　○提督两广军务左佥都御史韩雍奏断藤峡残贼侯郑昂等七百余人架梯夜入浔州府城焚军营房屋一百六十二间城楼一座夺百户所印三颗杀男妇六十一人虏男妇三十三人右参将孙震把总指挥张英率官军追击斩获贼首六十八级获艚船三十一艘余贼回巢奏上兵科参雄等先以地方宁靖奏请班师今却又奏残贼入城焚掠前后所言不一兵部因并劾韩雍与前总兵官赵辅欺罔蒙蔽及今总兵官欧信参将孙震等失机之罪有旨赵辅宥之韩雍欧信令其自陈
　　○辛酉旌表孝子项茂等六人节妇吴氏等十三人茂浙江黄岩县学生父卒庐墓侧朝夕哭临何讷富阳县人父殁哀恸几绝为庐墓侧墓近山多蛇虎之害讷居之不畏人咸称之武全狭西洋县人蚤丧父事母李氏孝敬勤笃比殁躬负土为墓庐于侧三年每奠哭有蛇兔驯绕不去人以为孝感张琛河南汲县人痛父早逝事母师氏克孝比终哀毁骨立庐于墓三年陈瑛封丘县人生母董氏蚤卒鞠于嫡母翟氏翟病瑛露顶吁天愿以身代病果愈后没号泣不辍水浆不入口者三日躬负土为墓庐于侧刘进光州人任太平府通判以父丧守制家居值母邵氏病没结庐墓侧寝苫枕块日以菜粥自给人称其孝诏俱表其门曰孝行吴氏应天府上元县民匠蔡瑛妻卞氏南京锦衣卫军匠薛双儿妻李氏直隶沧州民和昇妻萧氏江西泰和县民陈玉环妻熊氏南昌县民雷炫妻胡氏丰城县民管澄妻吴氏湖广江夏县民刘思中妻李氏河南项城县民赵二妻张氏修武县民刘珏妻秦氏民李允妻顾氏浙江嘉善县民郁震妻房氏狭西肃州卫军吴福妻皆蚤寡守节孝养舅姑为乡里所称俱表其门曰贞节魏氏河南仪封县民叚整妻整没事舅姑克孝抚二子俱底成立为子安娶胡氏安没胡甫十九岁奉魏同居亦不再醮特表其门曰双节
　　○旌表义民何永敬家为义门永敬浙江建德县民七世同居家庭无间言积善仗义为乡里所称有司以闻特旌表为义门
　　○命辽东都指挥佥事高飞咨子宝代父原职盖州卫指挥同知故带俸都指挥佥事王镛子清袭父原职定辽左卫指挥使
　　○朝鲜国王李瑈遣陪臣赵瑾等奉表及海青等物来贺明年正旦节
　　○顺天府坝上比马房草垛火焚官草二十三万八千二百余束纳户草四百六十车时户部主事邓球内官张安等于纳草者多徵其附余颇招人怨又不能严于防视致奸人纵火球安等皆坐罪有差○壬戌敕湔除在京文武官过名仍命法司移文于在外诸司
　　○升监察御史俞璟为山东按察司佥事康弘为福建佥事
　　○平虏将军总兵官彰武伯杨信等奏虏酋毛里孩近虽比遁然畏迤比强虏复回河套驻劄请更调大同宣府等处马队官军与臣等原统官军辏为十万以来春三月初旬会合克期进兵并力剿绝以除边害  上命在廷文武大臣议之于是太保会昌侯孙继宗礼部尚书兼翰林院学士陈文等佥议毛里孩紏合丑类久屯河套既去复来明春冰释不得渡河而北必为我狭西腹里之患宜从信等言请敕大同总兵沈煜宣府总兵颜彪各选马队官军五千偏头关守备都指挥冯庆一千宁夏总兵吴琮二千狭西镇守宁远伯任寿一千各遣谋勇将官统领赴延绥诸边听杨信等调度仍选五军三千神机等营精锐马步官军一万三千令五千赴大同五千赴宣府三千赴偏头关敕谋勇都指挥三员领之协同操守听镇守总兵等官调度从之
　　○癸亥给靖江王府故镇国中尉相雍男法昱食米岁一百石
　　○裁省贵州施秉县典史一员以县偏民仅百四十五家也
　　○御马监太监李棠自陈闻辽东缺边储欲令家人运米于三万等仓中纳成化二年存积淮盐五万八千引有旨许中万引既而户部尚书马昂以为宜如吕铭例俟本年盐课通关至日通并开中
　　○镇守开原右监丞韦朗坐失机召还以监丞张鉴代之于是辽东属卫指挥王纶等诣镇守太监李良保留良因奏朗失机置于法固宜但胜败兵家常事昔武侯失利街亭韩琦丧师西夏自古用人未尝以一事之失而遽弃之者韦朗之事揆之古人迹相似而情实轻今为纶等保留乞令戴罪杀贼兵部覆奏谓武侯汉之名臣韩琦宋之贤相街亭好水川之败以马谡任福违节制非武侯韩琦之过也朗私役军人围猎因误事机岂得援以为比且良先劾朗有罪兹复为朗乞留前后反覆朝廷常法具在宜勿许内批韦朗既为良等保留仍旧开原守备张鉴回李良处盐枪俾各用心御寇
　　○甲子命御史一员提督通州迤南抵临清及卫辉一带河道先是命巡盐御史兼巡河道至是总督漕运右副都御史滕昭言河道浅涩非专任不能＜锍-釒＞通工部请如所言从之
　　○裁省温州府泰顺县主簿一员以编户不及二十里故也　○乙丑礼部尚书姚夔等奏今京城街市多有疲癃残疾之人扶老携幼呻吟悲号亦足以干天地之和而四夷使臣见之将为所议昔文王发政施仁必先鳏寡孤独伏望  皇上以恤民为心特敕巡街御史督五城兵马拘审道途乞丐残疾之人有家者责其亲邻收管无家者收入养济院照例时给薪米其外来者亦蹔收之候天道和暖量与行粮送还原籍有司一体存恤务令得所此亦调摄和气之一端也  上可其奏曰无问老少男女有无家及外来者顺天府尹尽数收入养济院记名设法养赡毋令失所
　　○整饬边备兵部尚书王复奏七月虏贼由花马池散入平凉诸处劫掠越二十日参将韩斌王安游击将军赵英等合兵截其归路众寡不敌贼遂入兴武营副总兵张荣畏其势众不敢进兵贼寻入灵州总兵官李杲畏怯不出使都指挥焦政出战被杀死八月贼入固原州都指挥林盛军屯甘州群牧所城外遣指挥董晋等截杀获一人斩首二级寻复遇贼战于西山长城大众突至官军为贼杀死者二十二人贼遂拥众至群牧所劄营官军坚璧不出贼分众攻陷开城县杀知县于达教谕汤敏大使汪士让虏其妻子二十余口居民一十六户遂长驱深入静宁隆德等六州县大掠蒙旨令臣覆实谨具以闻具言林盛等畏缩失机宜置于重法都御史项忠虽往延绥会议边务闻贼入境宜谦程回平凉调度军士应援今乃在途延绥日久致误军机亦宜逮之  上曰项忠林盛赵英王安韩斌俟边警宁息奏闻处分时李杲已谪边戍张荣以才不胜代回故不及也○丙寅命黔国公沐琮佩征南将军印充总兵官镇守云南仍命都督同知沐瓒协同赞理先是琮父斌卒琮幼命其从兄璘代镇守璘卒瓒继之元年八月琮嗣父国公爵留京师奉朝请至是上章自陈故有是命
　　○升礼部右侍郎李希安为左侍郎支正二品俸仍掌太常寺事以希安九年任满也
　　○丁卯岁暮享  太庙
　　○遣太常寺官祭五祠之神
　　○遣旗手卫官祭旗纛之神
　　○以明日正旦节遣驸马都尉薛桓石璟分祭  长陵  献陵  景陵裕陵
　　○遣内官祭  恭让章皇后陵寝○是岁天下户九百二十万二千七百一十八口六千六十五万三千七百二十四田地四百七十二万七千一百八十五顷田赋米二千二百三十万一千一百五十四石有奇麦四百三十五万一百八十九石有奇丝九万二千七百六十三斤绵一十万五千两绢二十八万九千一百九十六匹布六十三万七千五百一十四匹绵花茸二十九万六千四百六十五斤折色钞三十一万三千九百五十二锭杂课钞三千二十七万五千九百八十二锭米五万五千八百五石有奇麦二千五百八十四石有奇布七百六十九匹盐课盐二百一十六万六千一百六十八引折色钞米五千七百八十七石有奇布四万四千三百一十四匹茶课茶五十六万三千八百二十八斤屯田子粒三百八十八万八千九百三十一石有奇采纳银一万二千一百二十一两水银二百四十七斤朱砂一十七斤漕运京师儧运粮三百三十五万石各处运纳粮四百四十二万八千九百二十八石有奇减免天下官田等项税粮二百四十九万七千三百九十六石
　　明宪宗纯皇帝实录卷之三十七终
明宪宗纯皇帝实录卷之三十八
　　成化三年春正月戊辰朔  上诣  奉先殿  慈懿皇太后  皇太后宫行礼毕出御奉天殿文武郡臣及四夷朝使行庆贺礼  慈懿皇太后  皇太后  皇后俱免命妇朝贺
　　○己巳文武群臣朝亲王子奉天门东廊
　　○庚午  宣宗章皇帝忌辰  奉先殿行祭礼遣驸马都尉石璟祭  景陵
　　○总督辽东军务左都御史李秉等奏建州左卫都督董山归歹都哈所掠我人口欲赎彼之人口为我所俘获者已尝得旨给还盖欲俯顺夷情以息边衅也但董山等阳为助顺阴纵抄掠乞降敕切责建州毛怜等卫虏酋备述其犯边之罪及奖谕董山归我人口之功使之畏威怀德革非改过庶得少纾边患从之○鲁府钜野王泰墱薨王靖王之第四子也母妃严氏永乐丙申生宣德二年册封钜野王至是薨讣闻辍朝一日赐祭葬如制谥曰僖顺
　　○辛未朝鲜国王李瑈遣陪臣崔景礼等来朝贡海青文鱼赐量礼及贺正旦陪臣赵瑾等宣并金织衣彩叚等物有差
　　○乌思藏灵藏赞善王遣番僧桑节藏卜等狭西洮州等卫大崇教等寺板藏等簇番僧领占汪等岷州等卫瓦隆等寺古尔占等簇番僧领占干则等洮州著落等簇番僧三竹秦州等卫簇头番人劄石威阿崖等各来朝贡马并佛像铁甲等物赐衣服彩叚等物有差
　　○总督辽东军务左都御史李秉奏辽东夷人入贡往年不限人数其有来者俱赴抚顺关验收方物转送京师近日供费浩繁减限人数而建州三卫多冒毛怜卫人以＜矢见＞赏赐及毛怜人至而守关者以数足不容入致毛怜人怨恐生边衅宜敕建州头目毋更诈冒及明谕毛怜头目俾知此意事下礼部以诈冒有禁旧例也而守者不遵当行究理但边事方殷姑从宽贷宜如秉言请敕以谕建州毛怜二卫从之
　　○壬申加工部尚书白圭太子少保支从一品俸进抚宁伯朱永爵抚宁侯岁增禄米一百二十石升都督同知喜信为左都督都督佥事鲍政为都督同知以平荆襄贼功也
　　○以北虏毛里孩拥众近边命右都督刘聚都督同知张钦都督佥事王英等预选京军五万严加训练以备调遣
　　○分守大同西路右参将都督佥事李英有疾命都指挥使秦杰代之时杰方充延绥游击将军右副都御史王越等举其才可任用故命之○道录司左玄义许祖铭以天雨雪为已祈祷所致奏乞恩赏  上曰许祖铭旧岁祈雪不应今春雨晹顺序乃掩为己功理宜治罪姑宥之
　　○癸酉孟春享  太庙
　　○遣内官祭司房之神
　　○命故襄城伯李隆男琏为散骑舍人琏尝以功授冠带侍卫至是复以未授职陈请故有是命琏襄城伯瑾庶兄也
　　○命锦衣卫带俸署都督指挥使武忠往谕建州毛怜等卫都督董山等初董山等谋为叛逆屡为边患朝廷命将帅师往征之至是始畏服故命忠赍敕以责其累畔之罪令改过自新因而奖其归顺者令益效忠义
　　○乙亥赐大同宣府操守官军都指挥杨玙等一万三千人银各一两时虏酋毛里孩拥众近边选玙等往御之也○丙子以大祀  天地  上御奏天殿誓戒文武群臣致斋三日
　　○辽东广宁地震命礼部移文巡抚都御史袁恺及辽东都司合属官严加修省抚恤军士防护地池修明政事
　　○虏酋毛里孩遣使求入贡且言孛米太师近杀死马儿苦儿吉思可汗毛里孩又杀死孛来后又新立一可汗有干罗出少师者与毛里孩相讐杀毛里孩又杀死新立可汗逐斡罗出今国中无事欲求通好事下兵部集廷臣议以此虏骄悖屡寇边疆今忽通好于我意彼杀其新主内与其党斡罗出为仇又惧瓦剌阿失帖木儿讐杀故欲徼求于我宜敕守边将臣加谨堤备  上曰然夷情险谲未可轻信恐彼假辞以缓我边备此正兵法所谓无约而请和者谋也遂降敕镇守总兵等官修武伯沈煜等令各严兵固圉以待来朝则纳之入寇则御之
　　○丁丑命给湖广太岳太和山宫观油蜡每三年一给令襄阳府于夏税内折办四万五千九百三十六斤
　　○命云南按察司副使吕洪专巡边抚夷时云南诸夷互相讐敌及盗掠边境虽有分巡分守官然往来不常事多违误巡按御史奏请于按察司官内推举一员专理庶责有所归事下兵部会官廷议举洪故命之
　　○戊寅以上元节赐文武群臣假十日
　　○提督两广军务左佥都御史韩雍等奏广西左参将都指挥佥事夏鉴守备郁林等处署都指挥佥事林聪等各率番汉兵分道掎角追捕浔州流贼入太客山横岭等处大败之斩首四百余级追获被虏男女四百余人及广东按察佥事陶鲁参将署都指挥佥事王瑛等亦统兵分道追剿流贼廖婆保等于化州陈村钦州灵山畬禾岭等处斩首及俘获甚众事闻俱降敕奖谕之
　　○己卯大祀  天地于南郊祀毕  上还宫谒  慈懿皇太后  皇太后毕出御奉天殿文武群臣行庆成礼
　　○庚辰以大祀庆成  上御奉天殿大宴文武群臣并四夷朝使
　　○兵部奏巡按辽东监察御史魏瀚奏虏寇入辽东鹻场堡及鸦鹘山屯梁家台等处纵火焚堡门营舍大肆杀掠而去按伏指挥金荣高通守备巡视等官千户李杰百户刘兴等俱失机致寇宜正其罪镇守太监李良亦奏副总兵施英左参将孙璟周俊俱失应援亦宜究治但施英及金荣等尝因失机停俸立功高通等罪与荣等或逮问如律或令自赎如荣等例  上曰高通等亦记罪令立功自赎
　　○升锦衣卫带俸署都指挥使武忠为署都督佥事时忠受命抚谕建州毛怜诸夷因言建州女直董山等俱已官都督臣止署都指挥使位出其下恐不为所尊信乞量加升擢使声位相等庶可以慑夷心而全国体  上从之遂有是命
　　○壬午上元节赐百官宴
　　○广西断藤峡贼攻破容县城焚毁楼堞官民庐舍执典史谭安巡检谢秀坚杀致仕官伍思聪等男妇五十余人劫库藏以去副千户龚铎领军百户马诚弃城走都指挥葛宗荫守备郁林署都指挥林聪俱按兵不赴援提督军务都御史韩雍以闻事下兵部谓铎等弃城纵寇宜治如律葛宗荫等玩寇之罪宜令停俸立功韩雍先称贼退民安今势益猖獗可谓罔上王定欧信镇守不职失陷城池俱宜究治  上允之但姑宥王定韩雍欧信罪谕令尽心剿贼
　　○癸未礼部奏辽东边关并一带驿递于入贡夷人待之失宜致有嗟怨恐生边衅  上曰然其移文蓟州永平等处镇守巡抚等官令各严饬守关官军及驿递衙门凡遇夷人入贡务待之以礼其供用之物亦宜周备毋简略所贡之物听其自效毋责备必使夷人感恩怀惠庶尽朝廷柔远之意
　　○甲申  英宗睿皇帝忌辰  奉先殿行祭礼遣驸马都尉周景祭  裕陵
　　○是日通政司掌司事兵部左侍郎张文质左参议何琮服金绣以朝为监察御史所劾  上宥之○乙酉朵颜卫右都督朵罗干遣都指挥脱脱阿等右都督阿儿乞蛮遣指挥逞乞台等泰宁卫右都督兀南帖木儿遣指挥迭古等海西忽石门等卫女直都指挥管迭等兀者等卫都指挥阿都哈等童宽山等卫都指挥牙速哈等朵林山等卫都指挥扯养哈等忽鲁爱等卫都指挥斡哈等斡兰河等卫都指挥牙失塔等各来朝贡马及貂皮等物赐宴并衣服彩叚等物有差
　　○兵部奏顷者虏寇四散攻掠水泉营华林沟及朔州贾家窟陀等处总兵官彰武伯杨信参将都督佥事湛清等率军往御屡败之今虏酋毛里孩拥众深入大同警报日至宜降敕奖劳信等使毋恃小捷益奋勇谋以速除边患从之
　　○丁亥  上谕礼部臣曰朕弟德王之国凡诸合行事宜所司详具以闻既而礼部以亲王之国礼仪条列奏上报可一王之国沿途合祀神祗近者大小皆亲祭远者望祭仍先遣奉祀官洒扫社稷山川坛及旗纛庙预备祭物王将到国前三日致斋及至城外本处文武官率耆老出城迎接不必行礼仍迎引王诣社稷山川坛祭祀各官及耆老随班陪祭礼毕送王至宫升殿行贺礼一王到国庆贺礼仪其日设仪仗于露台上下之东西设大乐于露台上东西北向陈金鼓旗于承运门外军职官各守殿及王城门设文武官拜位于丹墀文东武西设赞礼官二员东西相向护从执事等官先诣圆殿后候典服官启请王冕服讫典仪启执事者先行四拜礼毕各就位典仪启请王升殿导引官前道大乐作升座讫乐止赞排班引礼引文武官就拜位赞班齐鞠躬乐作四拜平身乐止引礼引班首升自东阶由殿东门入至殿中赞跪外赞同赞跪班首众官皆跪班首致词云某官某等敬惟殿下钦承  上命至国之初理当庆贺如系王府官则称臣某等后同内外同赞俯伏兴班首众官皆俯伏兴引礼引班首复位赞鞠躬乐作四拜平身典仪诣殿中跪启礼毕乐作导引王还宫乐作各官以次出
　　○戊子敕谕朝鲜国母献珍异先是朝鲜国王李瑈累以海青白鹊遣使来贡礼部言先有诏禁天下贡献而朝鲜三进异乌虽曰小国效顺然远途劳费亦多矣请止绝之以彰不宝远物之盛德  上深以为然至是其陪臣崔景礼赵瑾等陛辞乃赐之敕令赍归谕瑈敕曰去岁孟冬王遣金永需进白鹊季冬遣赵瑾进海青未几又遣崔景礼继进三阅月间三次进贡王之勤诚固为可见然朕即位之初已诏各处不许进贡花木鸟兽况白鹊瑞异之物海青羽猎之用朕以稽古图治为用得贤安民为瑞于瑞禽鸷鸟澹然无所好之得王所献徒以置诸闲处而已王继今进贡宜遵常礼勿事珍奇况王罗致此物不免劳民取其嗟怨昔者周武王慎德四夷咸宾无有远迩毕献方物然惟受其服食器用于旅獒则却之朕所法也王诗书礼义之国岂其未知此乎王其忱念之
　　○昬刻有流星大如盏青白色尾迹光明烛地自东北行至西北游气中尾迹炸散后三小星随之
　　○己丑命给德王全支禄米岁一万石时王将之国故预令山东有司于岁徵秋粮内派拨送纳以供本府之用
　　○命右军都督府署都督佥事宰用充参将协同镇守四川从总兵官都督同知芮成等论荐也○镇守宁夏副总兵都督佥事张荣还京令停俸闲住先是兵部集议谓荣不任阃寄宜召还京至是荣还兵部申前议故有是命
　　○巡按广西监察御史端宏言赏罚明信则人人力于事功如赵辅等讨贼破峡之功固当行赏其妄言贼尽民安之罪尤当加罚况统兵大臣俱冒赏过分守城小将尚被罪未除今贼衅渐萌流毒愈甚不罪辅等无以示戒仍宜责辅终任其事辅亦上＜锍-釒＞自陈其功且言守将欧信忌功纵寇故毁成绩乞治信罪事下兵部言初辅等捕贼实未尽殄所司欲留稍屯重兵以镇抚之而辅不从今宏所奏切中其病辅乃不思自咎反欲咎人殊乖大体宜治如法况辅见贼势未靖众论交攻亦愿率兵自效或且止移文韩雍等令合谋御之  上曰残寇只令韩雍调度官军督同和勇等会兵剿杀辅不必去
　　○庚寅升苏州府知府邢宥为浙江布政司左参政仍掌府事赐以敕曰国家之政重在安民比岁田野之民鲜得其所究其所自盖守令匪人惑恣肆贪刻剥削无厌或阘葺庸懦坐视民患相为蒙蔽默不以闻致下情不得上通上泽不得下施今以尔在府年久有守有为庶民感仰特升前职仍付以郡寄夫方千里之民安危皆系于尔宜体朕心以保养为务必使其衣食有资礼义有教而察其休戚均其徭役兴利除弊一顺民情毋徒玩愒毋事苟且毋为权势所胁毋为奸吏所欺凡公差官员人等有违法害民者即具实奏闻所属官员人等作奸害民尔就提下差人角□羊京尔亦宜奉法循理始终不渝庶副朕之委任宥治苏州公廉有为以儒饰吏豪横敛迹民甚安之巡抚都御史宋杰及其所属累秦荐于朝遂有是命
　　○调刑部主事洪清为山东登州府通判监察御史刘俊为江西新昌县知县先是小直沽获强盗任刚及赃送官俊嘱清以刚非盗清出之而刚复行劫被获事觉清坐失出人罪俊坐嘱托公事皆调外任
</div>
    <div class="pagination">
<a href="明实录宪宗实录_page19.html">上一页</a><span>...</span><a href="明实录宪宗实录_page15.html">15</a><a href="明实录宪宗实录_page16.html">16</a><a href="明实录宪宗实录_page17.html">17</a><a href="明实录宪宗实录_page18.html">18</a><a href="明实录宪宗实录_page19.html">19</a><span class="current-page">20</span><a href="明实录宪宗实录_page21.html">21</a><a href="明实录宪宗实录_page22.html">22</a><a href="明实录宪宗实录_page23.html">23</a><a href="明实录宪宗实录_page24.html">24</a><a href="明实录宪宗实录_page25.html">25</a><span>...</span><a href="明实录宪宗实录_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
