<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 134 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 134 页/共 505 页
  </h1>
  <div class="content">
   ○谕议政王军机大臣等、玉明等奏、贼窜昌图界之榆树台等处。兵团缉捕失利。调兵驰往剿办一摺。景纶等奏、探闻昌图盗匪。有欲进边滋扰信息。派兵防堵等语。昌图盗首滚地雷王五等、与朱家城子匪首齐秀等互相句结。有马贼数百人。窜扰榆树台街内。佐领哈尔尚阿等、带领马队兵团进攻。被贼围困冲散。候补佐领庆吉、骁骑校文楷、照磨徐棠、均受伤落马。不知下落。哈尔尚阿退至法库边门。该匪复在梨树城等镇肆扰。玉明等已添调官兵二千余名。驰往剿捕。景纶等已派兵四百余名。沿边防剿。著玉明等严饬派出官军。实力进剿。克期蒇事。毋任再有窜越。景纶等饬令佐领常喜等。会合和常等认真防堵。如该匪回窜朱家城子巢穴。即饬竭力攻毁。毋留余孽。昌图贼匪滋扰。历经控告有案。该将军兼尹等。并不认真拏办。任其蔓延。虽经民人杨华贵等呈控。于今秋七八月闲。复起抢杀。何以未据该将军兼尹等奏闻。及至寄谕询问。始行陈奏。仍复含糊影射。并未将才宝善、白淩阿等匪。据实声覆。何以愦愦若此。岂真谓朝廷不能执法从事耶。此等小丑倡乱。何至兵团望风溃散。捐将丧师。总由平日不能认真整顿。及至祸机已伏。犹复上下讳饬。不肯遽行剿除。积习相沿。实堪痛恨。此股匪徒。人数无多。现既添调兵丁。不难一鼓歼灭。如再任令蔓延。定将该将军等从重治罪。决不宽贷。才宝善、白淩阿等。本系热河滋事之匪。恐其复行回窜。著麒庆严饬所属。一律防范。并传谕蒙古各王旗一体兜拏。不得观望隐匿。以期早日廓清。景纶另摺奏、请养兵恤民一摺。所奏甚是。边地紧要。嗣后自应停止徵调。该将军等仍当随时教练兵丁。休息民力。以固根本。将此由六百里各谕令知之。　　

○又谕、骆秉章奏、川省边防吃紧。未能抽调兵勇赴甘。并李云麟一军所需军饷。请仍由湖北拨解各一摺。陕南贼势猖獗。自汉中郡县沦陷后。该逆乘隙蔓延。不无窥伺川疆之计。川北防剿之师。必须严密周到。其与滇黔接壤处所。亦时虞寇踪窜突。南北兼防。兵力已觉不厚。骆秉章现在添募楚勇。以资攻剿。所存各营兵勇。难以抽调赴甘。所奏均系实情。惟甘省既无知兵之将。又无得力之兵。而回焰日张。地方縻烂情形。日甚一日若不得一二支劲旅速往援剿。恐民团解体。匪势狓猖。以后更难收拾。著多隆阿遵照叠次谕旨。饬令雷正绾迅将永寿境内贼巢。尽力埽荡乘胜赴甘。相机进剿。并著催令陶茂林、将汧陇余逆悉数歼除。克期直达平凉。力图收复。熙麟、恩麟、均有地方之责。岂可一筹莫展。坐侍援师著即激励诸军。督同团练。将各路逆回痛加剿洗。俾雷正绾、陶茂林两军。声势益壮。则剿办更易得手。多隆阿所部。业已派拨二千营赴甘。近复调穆图善、蓝斯明等、进取盩厔山阳两城。且陕回尚未肃清。仍须分兵摉剿。汉南军情万紧。多隆阿有不遑兼顾之势。刘蓉身为陕抚。陕事是其专责。著即懔遵前旨。迅速拔营前进。将陕南各营兵弁极力整顿。收复汉南被陷各城。以辅多隆阿兵力所不逮。毋得以防守蜀境为辞。致滋玩误。蓝斯明前已进兵山阳。李云麟现在驻扎何处。前日接仗失利。何以尚未会同刘蓉奏报。著即会商蓝斯明。合力进剿。迅图克复。稍赎前愆至汉南各营。业归刘蓉部署。所需饷项。向川省拨解与李云麟无涉。李云麟军饷。自应仍由鄂省接济。著官文、严树森、随时拨解以利军行将此由六百里谕知官文、多隆阿、骆秉章熙麟、严树森、刘蓉、李云麟、并传谕恩麟知之。　　

○命翰林院编修车顺轨充实录馆详校官。　　

○庚子。谕议政王军机大臣等、理藩院奏、阿拉善蒙古官兵。应否裁撤归旗游牧一摺。据称阿拉善旗赴援庆阳官兵。前经陕甘总督咨令全行撤回游牧。复经甯夏将军咨令扎营该旗之塘口迤北听调。现据阿拉善王贡桑珠尔默特、在该院呈报请示等语。此项官兵。本不得力。前经熙麟奏请将全队撤回。自毋庸再留于塘口迤北备调。著庆昀、熙麟、即行饬令该官兵撤回游牧。以示体恤。将此由四百里各谕令知之。　　

○又谕、冯子材奏、南路逆援麕集。现筹进剿情形一摺。金陵官军。扎过孝陵卫。屡战皆捷。乘胜攻克棱陵关等要隘。南路长围渐合鲍超一军。亦从东坝溧水转战而前。叠经曾国藩奏到各情。与本日冯子材所奏略同。金陵贼势穷蹙。苏常各逆首。悉索死党数万。尽锐下援。分屯句容丹阳境内。以洪逆伪令并力死守。镇防近接丹阳。当上游埽荡群凶之时。自应乘此力振军威。用资掎角。惟镇防兵力未厚。而贼势尚众。该提督等以贼情愈蹙。我兵举动。尤当谋出万全。所筹甚是周妥。著即督令派出之总兵田宗扬等。将挑备各营劲旅。简齐军实。秣马厉兵。听候进止。先将沿途贼垒。设法翦除。分兵进扎辛丰。其余各营扼守镇城。及云台宝盖诸山。不得稍涉疏虞。一俟鲍超之军。由溧水进攻句容。即令田宗扬等各营。由辛丰滚营前进。规取丹阳。联络声势。以收夹击之效。此时金陵苏州围攻均可得手。各军均当稳慎以图万全。镇防距贼密迩。尤须防贼势穷铤走。并著冯子材等懔遵叠次谕旨。与都兴阿南北两岸。严行备御。仍随时禀商曾国藩。通筹战守。以赴事机。将此由六里百谕令知之。　　

○又谕、前因镇江军营需饷甚迫。谕令广东督抚。将应解镇江协饷。不论何项。先行赶解银十余万两。兹据冯子材等奏称、此项协饷。共应解银六十余万两。两次委提。仅据拨银七千两。镇营上年闰八月。整顿清理之后。按月尽摊尽放。现又积欠新饷四十余万两。饥军哗溃堪虞。请旨饬催等语。金陵渐次合围。城贼穷极思窜。镇江适当其冲。防剿极为吃重。若因饷需告罄。稍有疏虞。东南全局。即恐因之掣动。关系实非浅鲜。著毛鸿宾、郭嵩焘、懔遵前旨。不论何项。先行赶解银数万两。并酌量情形。无论多寡。按月定数拨解若干。俾得源源接济。镇江军务。现在极关紧要。傥该督抚任意迟延。致令饷项缺乏。贻误戎机。恐毛鸿宾等不能当此重咎也。将此由六百里各谕令知之。　　

○辛丑。谕议政王军机大臣等、有人奏、陪京重地。马贼肆行一摺。据称盛京省城附近。即有匪徒结夥盘踞。往来行旅被劫者。层见叠出。承德开原广甯甯远等处为尤甚。行旅受累不堪。各衙门摺差。劫去衣物者。亦复不少。请饬查拏等语。盛京一带。马贼横行。扰害闾阎。为时已久。总由该将军等、不能督饬属员。认真办理。以致粉饰养痈。盗风愈炽。亟应严行缉捕。以除奸宄而靖地方。著玉明、景霖、和润、德椿、严饬所属各衙门。不分畛域。协力缉拏。悉数弋获。尽法惩治。并著议立缉限。严定处分。如有缉捕不能得力之员。即著从严参办。捕盗乃地方官应办之事。各该地方官。果能严饬差役。认真躧缉。凡被劫之家。匪类窝聚处所。均可周知。该将军等尤当严饬所属。四出访拏。并力行保甲。以清匪踪。不准归罪于被劫之家。及邻右村店之不报。巧为诿卸。原摺著钞给阅看。将此各谕令知之。　　

○又谕、张之万奏、皖捻由楚归巢。并遏截张总愚股匪西窜。遣撤吴永敖募勇。调张学醇赴豫各摺片。皖捻程二坎、分股由楚回窜豫疆。经光山正阳息县汝阳等处。兵团截击。并经尹嘉宾一军。由淮店扼截。败匪全股遁出豫境。该逆虽经回巢。难保不纠集党与复行窜豫。著张之万督饬在防将士。严密扼守。毋令再行窜入边境。毛昶熙现驻归郡防剿。归陈边境。是其专责。著即督率兵勇。激励团练。进攻该逆老巢。俾匪众不得乘间再行出巢他窜。毋稍玩误息县余匪。尚踞正息交界之谈家围一带。著张之万即饬李殿元、王文行等军迅速埽除。张总愚股匪。窜扑镇平内乡淅川一带。势将扰及商雒。张之万现虽分派兵勇。赴西坪荆子关旧县等处。扼扎要路。惟山大林深。路径丛杂。著该抚严饬地方文武。分拨兵勇会合民团。严密扼守。饬令张曜力遏险要。防其西窜。并著多隆阿派拨兵勇。力扼商雒。毋令该匪窜入。刘蓉、张集馨亦当檄令毗连豫境各州县。联络乡团堵截。毋令与山阳一带股匪句合此股贼匪。如不能西窜必将南趋楚境官文、严树森、务当督率襄樊防兵。实力堵遏。并会合豫军夹击。切勿稍分畛域。前因蒙城兵力不敷。谕令张之万将吴永敖、蒋希夷、所募勇丁。派员管带。赴蒙助剿。兹据张之万奏称、接刘长佑咨、吴永敖所部勇丁。系在各处凑募。恐难得力等语。此项勇丁既毋庸留豫亦毋庸赴皖。著即知会刘长佑、檄令妥为遣散。其吴永敖一员。著张之万于其到豫后察看。如该员尚能得力。即著与续行调赴豫省之吴再升。一并留营。酌量差委蒋希夷所部勇丁。仍著该抚察看分别去留如豫省兵勇已敷分布。即著仍遵前旨。将蒋希夷所部。酌拨赴蒙。程大老坎有无下落。前据官文等奏称、歼毙贼首程姓。是否即程逆弟兄。著即确查具奏。张之万奏、请调前任安徽按察使张学醇。著即准其调营差委。将此由六百里谕知官文、多隆阿、严树森、刘蓉、张之万、毛昶熙、并传谕张集馨知之。　　

○河南巡抚张之万奏、遵查宋逆回窜豫境。总兵杨长春等、委系带队沿途截击。追入直境。与前次禀报。尚无不符。报闻。　　

○以山西巡抚英桂为福州将军。户部左侍郎沈桂芬署山西巡抚。　　

○予故福州将军耆龄祭葬。谥恪慎　　

○予河南镇平阵亡千总林宗魁、外委段明、祭葬世职加等。　　

○壬寅。谕内阁、御史富稼奏、近日捐纳指省之员弁。皆缘有至契之人为之引进。日尚浮华。往来宴会。毫不以功名为念。勒捐亩厘。横加苛敛书差酷索。较贼尤甚。虽经上控。冤不得申。州县囊橐饱满。汇兑原籍。有警则焚毁册卷检查无据。所报剿贼获胜情形。真伪莫测。各上司受其欺罔。遇此等偾事失利之员弁。仅参降革留营。不日开复。请饬下各督抚、及各路领兵大臣。详查密访按照军法从事等语。览其所奏。虽文理未见通畅。尚属实在情形。文员贪污。武臣退缩。叠经严旨申诫。何以此等恶习。尚未湔除。各直省督抚、及各路统兵大臣。受朝廷委任深恩。亟宜破除情面。认真整顿。嗣后如有指省分发之员。结党营私。通同舞弊。苛索厘金。扰累百姓。及闻警逃避。钻刺留营。为保举开复地步者。著各该督抚大吏等指名严参。从重治罪。如有瞻徇隐匿。或经朝廷访闻。或被科道纠参定惟各督抚及统兵大臣是问。决不宽贷。将此通谕知之。　　

○以刑部右侍郎吴廷栋兼署户部左侍郎管三库事。　　

○癸卯。谕内阁前因薛焕奏、江苏常熟县典史莫钟琳、据该员家属呈报阵亡。当经奉旨交部议恤。兹据李鸿章奏、咸丰十年八月闲。贼犯常熟。该员带勇抵御。众寡不敌。身受多伤。经兵勇抢救得生。伤平后患病经年。绕至通州。始知家属曾报阵亡。呈请撤销恤典等语。莫钟林既经遇救得生。何以迟至数年。始知家属误报阵亡。所称养伤患病之处。殊难凭信。除将该员恤典撤销外。其有无规避捏饰。仍著李鸿章确切查明。与江苏失守城池人员案内。一并从严参办。　　

○谕议政王军机大臣等、麒庆奏、拏获著名巨盗。暨匪犯闻拏投首各摺片。势河平泉州回民刘宽。逞凶肆掠。积年巨盗。经麒庆派员缉获。解至热河。讯明实。系盗首。现交承德府牢固监禁。该犯系著名盗首。且党与众多。亟宜速为诛除。以绝巨患。著即饬令承审各员。即将该匪所犯各案。严讯确供。尽法惩治。迅速了结。为从匪犯。仍著饬令派出委员。带同番役等密速查拏。毋任一名漏网。其纵盗之地方官。有无贿属情弊。并著悉心访查。严行参办。绰金汰聚众滋事一案。业令投首之那木萨赖、专人觅获绰金汰自行赴案矣。绰金汰系案内要犯。务须责令迅速查拏。分别讯办。不得稍涉懈弛。将此谕令知之。寻奏、刘宽现已讯明正法。据供向在平泉赤峰交界之处藏匿。此拏彼窜。以致久未弋获。尚无贿脱情弊。惟该州县等查拏不力。应请交部议处。从之。　　

○又谕、李鸿章奏、无锡各军击退大股援贼。连获大捷一摺。忠侍各悍酋。纠率大股并力回援。冀扰苏军后路。经刘铭传等滚营偪扎。昼夜苦战。得以大挫其锋。实属奋勇出力。惟将士摧坚陷阵。攻剿过劳。而穷寇负嵎死守。且讯据贼供。忠逆暂退苏州北望亭一带。仍欲绕由浒关背后。援应苏州。是贼党虽败。而援苏之路未断。李鸿章亟宜乘此兵威大振之时。督饬水陆各军。并力攻克苏城。并饬李鹤章、刘铭传等、乘胜进扎。围攻无锡。使贼首尾不能相顾。则一处得手。其余自成破竹之势。现在声威正盛。尤当谋出万全。李鸿章仍须督率各军。于奋勇之中。力求稳慎。迅奏肤公。同膺懋赏。实有厚望焉。将此由六百里谕令知之。　　

○又谕、富明阿奏、续报攻剿情形一摺。据称本月十八九等日。詹启纶等、前偪贼垒扎营。与英翰原扎之营。联为一气截贼粮运。英翰亦在蒙城南门外。抢筑三营。又派程文炳等进扎要地。与陈国瑞联络应援。僧格林沁派翼长舒通额等、带马队二千名到蒙。国瑞亦于二十三日到蒙。僧格林沁现驻葛家楼。剿办苗捻各圩。肃清后路。并李世忠攻克中心渡。及李万春等贼圩。杀贼数千。急图报国等语。蒙城合围。贼粮已断。僧格林沁、国瑞先后到蒙。军威已振。现在附逆各圩。纷纷投诚实有可乘之机会。著僧格林沁等督饬各军。奋力进取。先解蒙城之围。仍责令投诚各圩。密图首逆。如能函首来献。余党自必瓦解。或以贼攻贼。令当前敌。而以劲军断其后。其真能出力者。免罪扰奖。如不出力。立予正法。该亲王等、务当妥速办理。以纾朝廷南顾之忧。惟苗逆设计阴狡。僧格林沁等须刻刻防维。不可稍涉大意。李世忠屡克贼圩。杀贼不少其所部伤亡亦多。著僧格林沁、曾国藩、加以奖励。使其格外出力报效。并令其进取下蔡老巢。使苗逆腹背受敌。以收指臂之效。富明阿另片奏、援蒙各军进剿机宜。咨报僧格林沁汇奏等语。嗣后皖省攻剿苗捻。各路兵勇。及陈国瑞等军。一并统归僧格林沁节制。以一事权。从此各军有所禀承。自不难迅奏肤公克期蒇事。李世忠立功图报。其心无他。惟其手下人多有不安本分者。恐该提督有未能查知禁止之处。致为人言所指摘。近日闻有武弁黄银怀、自称升用总兵。系李世忠部将。奉委到江西省城提取饷银。迺购屋娶妻。窝娼聚赌。提刀逞凶。被人呈控有案。又有都司胡冠英、徐凤和二员。赴新建属之吴城镇造船。其文移有管带豫胜营提督王字样。此等劣弁。未知是否李世忠部下。著曾国藩饬知李世忠。即将该员等撤回管束。如系冒名提饷造船。即知会江西巡抚。将该员拏办。以示惩儆。富明阿前奏、蒙城被围。实由唐训方不能豫先筹顾。又将英翰一军撤回小涧集。致与城内声气。不能相联。使该逆得以乘隙肆志。至今补救为难等语。唐训方办理蒙城事宜。是否措置乖方。著僧格林沁查明具奏原片著钞给僧格林沁阅看。将此由六百里各谕令知之。　　

○又谕、沈葆桢奏、筹防西路布置情形一摺。石逆余党李幅猷一股。被官兵击败。回窜黔粤境内。是江省西南防务可以稍松。惟该逆奔窜靡定。且永甯等县。有斋匪余孽。乘机思逞。不可无得力兵勇。扼要驻扎以备不虞。沈葆桢现因席宝田、江忠义两军请假休息。已檄调普承忠带兵千人。回顾吉安。并饶防之韩进春一军。驰回赣州。相机迎击。布置甚为周密。著即严饬该护镇等。速将斋匪余党。摉捕净尽。仍随时确探李逆踪迹。如再由楚粤东窜。即激励军士。协同地方团练。并力兜剿。俾完善之区。该匪无从阑入。方为妥善。该抚因西路有警。不敢拘定假期。现已力疾视事。具见以国事为重。忠荩可嘉。所称随时参酌。以民力补兵数之阙。以吏治为军政之根等语。洵能洞中窾要。著即振刷精神。力图整顿。务令治效蒸蒸日上。朝廷纾南顾之忧。方为不负委任。另片密陈李世忠委员黄银怀来江索饷。并造船之胡冠英等、形迹均觉可疑等语。本日已谕令曾国藩转饬李世忠、将黄银怀等迅速撤回矣。黄银怀等近日作何举动。该抚仍当密饬地方员弁。认真查察。毋稍大意。将此由五百里谕令知之。　　

○命荆州将军富明阿帮办钦差大臣僧格林沁军务。　　

○以安徽援剿蒙城捻匪出力。赏协领巴淩阿、委参领托云布、吉蒙阿、巴图鲁名号。防御色淩额等花翎。委防御台费英阿等蓝翎。余加衔升叙有差。　　

○予浙江包村合门殉难在籍道员田祥祭葬世职眷属四十一名口分别旌恤加等。　　

○缓徵山西萨拉齐厅被水村庄新旧额赋。　　


大清穆宗继天开运受中居正保大定功圣智诚孝信敏恭宽毅皇帝实录卷之八十四　　

监修总裁官经筵日讲起居注官太子太傅文渊阁瓴阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监军务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。十一月。甲辰朔。上诣绥履殿问慈安皇太后安。平安室问慈禧皇太后安。至壬申皆如之。　　

○遣官祭先医之神。　　

○谕内阁、御史张盛藻奏、请储将才以卫京师一摺。据称京师为根本重地。恳请嗣后＜??闲＞用京师都统统领总兵大员。及兵部尚书侍郎。必择知兵善战之人。畀此重任。或在外省军营。择其带兵得力者。先调来京。任以都统总兵之职。即将现在都统总兵等官。酌发军营学习。陆续调回仍归京职等语。所奏殊属非是。我朝京营额设重兵分隶八旗都统及步军统领衙门一切操防训练章程。经画至为周备各都统统领总兵大员。均受朝廷特＜??闲＞。与外省将军督抚等体制相埒。果能懔遵成宪。讲求武备。于该管各营认真教练。何难悉成劲旅。以备折冲。若如该御史所奏。势必将外省军营知兵善战之人。全数调京而以举朝都统等大员。尽发军营学习。此等政体。实从来所未有。该御史初膺言职。于国家政务。并不求其事之可行。辄以此等荒谬窒碍之言。率行陈奏实属冒昧。至所奏六部司员请仿河工学习之例。由六部堂官保送军营学习。亦适启钻营徼幸之路。徒事纷扰。无裨部务。所奏亦不可行另片奏、近来升擢外省督抚。往往令其毋庸来京请训。而藩臬道府各员。亦多因督抚代奏。缓其陛见。竟有由微员擢至一二品官。尚不知朝觐述职为何事者。所奏虽为整肃纪纲起见。惟近来各省军务紧要。朝廷为地择人原冀地方早就肃清。故稍为变通以期于事有济。至予夺黜陟之权。操之自上。魁柄并不下移。亦何至外省属吏。止知趋承督抚。并不尊奉朝廷。所奏亦属失当。均著毋庸置议。该御史片内所称。请饬吏部严定章程。除军营带兵各员暂缓引见外。凡保举至地方官者。未经赴部引见人员。不准到任。已到任者咨取赴部。并定迟延处分等语。著吏部妥议具奏。　　

○谕议政王军机大臣等、吴棠奏、捻股西窜曹单。派队跟追。并官军连破蒙东贼垒。阎敬铭奏、南捻蠢动。势难分兵赴皖各一摺。南捻相盘、刘泉、李大个子由丰县扰及山东之金乡单县峄县城武等处。旋由西南各路回窜砀山一带现在东境虽已无匪踪。惟南捻屡由金乡等县北犯已成该逆熟径。难保不再图回窜。著吴棠、阎敬铭、督饬两省官军。会同进剿。务将此股歼除净尽。不得以贼匪业经击退。即可御责也。现在东省勇丁。既据阎敬铭奏称所留无多。即著毋庸抽调。赴皖助剿。其遣撤归农之勇丁。能否散而不聚。有无后患。著阎敬铭体察妥为办理。毋令日后滋生事端。所练马队。并著该署抚督饬丁宝桢。挑选额兵。配骑操演。务使认真训练。不可有名无实。蒙城官军。已将正西及西南东南三面贼营包围。陈国瑞现派游击李坤等在蒙南扎营一座。拟再添营两座。四面长围渐合。著吴棠督饬陈国瑞将蒙南营垒。赶紧筑成我军一经合围。则贼之粮运即断。攻剿自易得手。僧格林沁已抵亳州。即日进兵剿苗。国瑞马队已由徐赴宿。各该营饷需。并著吴棠随时接济。僧格林沁既已抵皖。所有该省军情。及应行请奖人员。著吴棠知会富明阿。嗣后均由该亲王陈奏。以一事权。将此由五百里各谕令知之。　　

○又谕、前因毛震寿奏陈汉南艰窘情形。请于川省借地抽取盐厘济饷当经谕令骆秉章按照所奏筹办。嗣因刘蓉奏称、川省盐厘。应由井灶抽收。复经谕令骆秉章酌量办理。兹据骆秉章奏称、川省盐厘。叠经酌定税则。在渝城并富荣犍乐等厂设局。分按斤包水引抽取。自滇匪阑入后。塞井夷灶。陕商在川贸易者。多将赀本运回原籍复被陕回焚掠。至今尚未全行复业。兼以淮运已通。楚盐价减。川商无利可图。请免予再抽陕省加半盐厘等语。自系为体恤商情起见。惟前据刘蓉奏称、川省各厂盐筴之利。井灶实居其源。而商贩特承其流。拟就井灶起课。按锅计盐。按盐定厘。是骆秉章所谓盐厘者。系就商运之盐。分别按计斤包引数抽收。刘蓉所谓盐厘者。系就井窜按锅计盐抽收办法本有不同。现在川省商力虽疲。而各处销盐之路。尚无阻滞。刘蓉前任川藩。一载有余。所拟由井灶抽厘之法。自必确有所见。著骆秉章仍按该抚原奏。悉心妥筹。核实定议具奏。以裕度支而资饷源。将此谕令知之。　　

○以直隶天津叠次防剿出力。赏参领春霖、知府周家勋等花翎。知州严祖全等蓝翎。总兵徐廷楷等加衔升叙开复有差。　　

○乙巳。谕内阁、都察院奏、奉天民人徐云峰呈控钱债案内。牵涉巡城御史受贿勒结。并巡视东城给事中刘毓楠奏、讯据徐云峰供称。有御史舒明家丁向被告索银等情各一摺。案关御史家丁诈赃勒结。虚实均应彻底根究。著刑部提集全案人证卷宗。及袁绳武家人李贵等逐一隔别研讯。务得确情。按律定拟具奏。御史舒明著听候传质。一面将案内牵涉索赃之家人昇李。勒令一并交出。归案审办　　

○又谕、都察院奏、奉天孀妇周赵氏。以惨杀多命诬扳偪供等词。赴该衙门呈诉。案关盗贼肆抢。连毙一家数命。情节较重。业经被控二次。交该将军等严讯。事历四年之久。不将本案清理。反将事主诬陷偪供。荒谬已极。著玉明和润、德椿、迅即亲提人证卷宗。秉公严讯。务得确情。按律定拟速奏。毋得仍前玩泄。呈内所指受贿之委员经书人等。著该将军等查明。一并严行参办。　　

○又谕、都察院奏、湖北民人叶华品以堤溃停修全境被害等词。赴该衙门呈诉。据称公安县历年被淹。皆因江陵县南岸之毛家尖杨家尖等处堤溃所致。公安民人拨助经费。始行兴工。帮费用尽。工即停止。本年复被江水涨淹等语。堤工紧要。民命攸关。亟应设法修筑。以资捍卫。惟此项工程。是否向由绅民倡捐兴修。抑应由官为经理之处。著官文、严树森体察情形。妥筹办理。　　

○谕议政王军机大臣等、大理寺卿贺寿慈奏、本年皖捻由豫窜楚。自枣随以至黄麻。七八百里中。均遭荼毒。使各属团练犹齐。兵力有助。不至于此。现在窜匪虽靖。邻氛未弭。请饬认真整顿团练各等语。团练保甲。相辅而行。本地方大吏应为之事。湖北黄州等属团练。上年曾立战功。著有成效。此时何以渐就废弛。现在程二老坎虽已回巢。而楚边已为该逆熟径。张总愚窜扰淅川一带。图伺鄂疆。亟应乘贼踪未及之先。力求整顿。著该督抚等于界连皖豫两省地方。饬令各属团练实力举行。重加整饬。毋得有名无实。至所保在籍道员陈庆溥、员外郎吴鼎元、督同劝办之处。并著该督抚妥为察看。如该员等可期得力。即饬妥为办理。贺寿慈原摺片二件。著钞给阅看。又据都察院奏、公安县民人叶华品呈称。该县自咸丰十年江陵之毛家尖堤溃漫。被淹四载。屡经督抚劄饬江陵修复。复由公安筹款帮费。均以无费停工。小民频遭水患。淹毙馁毙。惨不可言。恳恩早为修复等语。本日已明降谕旨。令官文等查明该处修堤之费。向来是否民捐民办。抑应官为修理。酌量奏办。惟览该民人所呈。该县连年被淹。流离困苦。经费实无从出。官文、严树森、尤当体察情形。如向系民捐。而现在民力实有未逮之处。亦当设法迅为捍筑。保全民命。毋得徒事批饬兴修。仍复任令地方官藉口修费。延阁不办。以重堤工。是为至要。叶华品原呈原图。著分别钞录发给阅看。将此由五百里各谕令知之。　　

○又谕、李鸿章奏、进攻苏城。蹋毁贼垒二十余座。及无锡近日军情各摺片。李鸿章驰抵苏州。周历各门。督军进攻。贼于葑齐娄盘各门外。密布长城石垒。而娄门外垒尤高坚。伪忠逆李秀城、复由望亭带领悍贼。绕由浒关背后灵岩木渎小路。入城死守。李鸿章于上月十九二十等日。亲督程学启、戈登等各军。奋力猛攻。将各门外长城十余里。贼垒二十余座全行攻毁。东南北三面。我军已可径抵城下。贼胆已寒。惟苏州为忠逆巢穴。志必死守。城内贼众尚十余万。无路逃生不得不为困兽之斗。且恐忠逆诡诈。仍欲出扰我军后路图解重围。著李鸿章督饬各军乘胜轰打。当兹功在垂成。尤应严密戒备。不可稍涉疏懈。以策万全。城中逆酋乞为内应。未知是否可信。李鸿章督饬程学启等妥筹办理。毋稍大意。无锡各军乘胜偪剿。李鹤章、刘铭传等、复将附城三里街及万寿桥贼垒数十座。全行击溃。锡城东面。已无贼营。南北惟高桥及望亭两处贼垒林立。即著李鸿章督饬李鹤章、刘铭传等。速即进攻高桥。直偪城下。仍将郭松林等游击之师。相机调度。力图合围。务使苏锡两城之贼。不能相顾。官军得以早复名城。同膺懋赏实殷厚望将此由六百里谕令知之　　

○又谕、唐训方奏陈围攻蚌埠。并寿州蒙城军情。与富明阿前奏蒙寿情形。大略相同。蚌埠逆匪。并力抗拒官军。唐训方屡次进攻未克。现已穵掘长濠。将该圩围困。其附近民圩。亦经该抚开导。令其转相招徕。以孤贼势。该抚现回临淮。派兵进扎湖沟。办理招抚各圩事宜。惟蚌埠怀远为蒙寿两城适中扼要之区。非速行攻拔不能断蒙寿两处逆匪声援。现当蚌埠攻剿吃紧之际。该抚遽行回驻临淮。恐前敌诸军。因此松劲湖沟地方。既有陈松一营。由固镇移扎该处。足资防御。该抚俟办理反正各圩已有头绪后。仍当亲往蚌埠。督饬前敌各军。将该圩速行攻拔。以便进克怀远。不可坐失事机。李世忠一军。屡克贼圩多处。前因其距寿州城外仅十余里。谕令曾国藩饬令该提督将寿州速行攻拔。并饬蒋凝学、成大吉各军。会合进攻。复据富明阿奏称、已咨该提督令其进取下蔡。力图苗逆老巢。此次该抚所奏。亦有函催该提督速进。为捣穴焚巢之计。现在李世忠应否先取寿城或越过寿城。先捣下蔡老巢之处。著唐训方商同该提督斟酌办理。总须顾定后路。毋为匪众抄袭。方为妥善将此由五百里谕令知之。　　

○予江苏苏州阵亡副将尹连升祭葬世职加等。　　

○句到本年并上年朝审情宝罪犯。停决斩犯二人。绞犯三人余十二人予句。　　

○拨湖北江海关税银三万两。解赴安徽临淮。以济军饷。　　

○丙午。谕议政王军机大臣等、玉明等奏盗匪回窜吉林长春厅属之靠山屯等处仍催兵追剿一摺。据称该匪窜至梨树城肆扰后。齐秀等窜回江东。滚地雷王五等窜至吉林之靠山屯等处地方。约有五六百人。景纶等已派兵役四百名。驰往防剿。玉明前调官兵二千余名。亦已陆续前进。如果匪徒仅止五六百人。玉明所派官军已数千人。谅兹小丑。不难克日歼除。惟玉明所派带兵之员。系属何人。未据陈奏。傥将领不得其人。则散而无纪。何能得力著玉明等于该处品级较大各员。遴选知兵能战者。将调派各兵。交其统带迅催星夜赶赴贼众处所。奋力进剿傥派出之员。带队不力。观望迁延。或遇贼即溃。即著严参惩办。盛京为根本重地。平日豢养兵丁。坐耗饷糈。及匪党窃发。任令肆意侵扰。毫无阻遏。该将军等自问当得何罪。该匪已窜吉林所属地方。著景纶严催和常、常喜等遇贼即击。与盛京派出各军。合力兜击。就地歼除。毋稍大意吉林兵数较单。仍著玉明等饬令兵弁会合追捕。不得稍分畛域。致误事机。宝善早经起程。著即星驰前进。将剿匪一切事宜。会同玉明等妥筹办法。毋稍稽迟将此由五百里各谕令知之。　　

○又谕、唐训方奏官军攻克蚌埠要隘。并收复怀远县城一摺。怀远一城。东据临淮上游。西为寿。州下蔡正阳等处门户。西北由涡河直达蒙城。最关险要。苗逆自占踞该城后。率众逾万。于蚌埠南北两岸拒守。阻官军进取之路。经唐训方调派水陆各军。层层围裹。贼势不支。逆党张士端穷蹙求抚。先后将蚌埠要隘。及怀远县城献出。唐训方现已督带将领。整队入城。其尤为出力各员。均照所请。先予奖叙。惟张士端系苗逆死党。屡抗官军。前经降旨革职。傥能悔过自新。捦斩苗逆。方准开复。令力竭势穷。始行反正。城虽献而首逆未除。未便遽准开复原官。念其献出城隘。尚知顺逆。降旨先行赏给游击衔。仍著唐训方用为前队。向导官军。攻取苗逆老巢。若能使元凶授首。自当格外恩施。惟予开复。李世忠闻知蚌埠收复。即亲率李显发等驰赴怀远。会合夹击。剿办甚觉奋勉。现在怀城已克。李世忠一军。应否进攻寿州。抑或直捣下蔡。著僧格林沁、曾国藩商同唐训方等、酌量调遣。毋误事机。临淮一带水师。现在作何布置。如淮流尚未枯涸。唐训方应督饬炮船。由怀远泝流而上。南可以攻取正阳寿州。斩关夺隘。北可以攻取下蔡老寨。埽穴捦渠惟当与李世忠所部水陆并进。使该逆应接不暇。谅不难克日歼捦。蒙城粮食将尽。危迫万分。所存小涧集杂粮。前据富明阿奏炮船既不能运送。开穵地道又徒劳无功。半月以来。城中情形若何。声息能否相通。朝廷实深廑念苗练回扑蒙城时。马新贻因救援临淮。未回蒙邑。英翰以数千人扼扎小涧集。所恃以守城杀贼者。仅练总李南华一军耳。其奋发有为之概。求之将弁中不可多得。现被苗练围攻日蹙。若不设法援救。恐壮士闻而灰心。苗逆亦因之得志。著僧格林沁督同富明阿等。迅饬诸军。一面截贼粮运。一面挑选劲旅。分攻贼营。务期粮道可通。城中得有接济。方为妥善。若徒以外围贼营为事。迁延日月。坐令蒙邑被陷。纵能攻破贼营。恐所得不偿所失也。将此由六百里各谕令知之。　　

○又谕、张集馨奏、汇报各路剿匪获胜情形。并周有全、李云麟各军。击贼获胜等摺片。曹克忠一军。由三水直抵白吉原。诱贼出战。毙贼甚多贼向固原而遁。雷正绾自攻克拜家河后。肃清永寿。立解邠州城围。将亭口贼巢攻克。现与曹克忠约会夹击。陶茂林自克麻子崖后。复攻克桃园堡火烧村等贼垒多处。惟凤翔府北。尚有大股贼巢。直达汧陇。著多隆阿即饬陶茂林。将郡北大股逆匪埽除。直达平凉。力图收复。雷正绾当乘此声威即行入甘。节节埽荡。如沿途尚有阻隔。著熙麟派兵迎探。会合进剿。并激励兵团。俾益加鼓舞。以收廓清之效。陕西余匪未靖。更当饬令曹克忠一军。实力进剿。埽除余孽。再行节节前进。盩厔一城。前据多隆阿奏业经合围。近日当已攻拔。著即督同穆图善等认真剿办。山阳逆匪。图窜商州。虽李云麟等小有捦获。尚未据报克复。张集馨摺内。有李云麟连日未曾出队。及蓝斯明人马俱受枪伤等语。著刘蓉飞催李云麟、迅将山阳攻复。尽歼丑类。如任令窜扰商州。定惟李云麟是问。多隆阿即饬蓝斯明、会同李云麟相机兜剿。蓝斯明受伤情形并著查明具奏。李云麟前派之守备龙常等。赴石泉同守城垣。现据汉阴绅士禀称。龙常、胡文胜、驻扎城内与民团杂处恐误事机。张集馨已令其会同守隘。并令周有全就近调拨择要严防。著刘蓉即行知照李云麟、饬令龙常等扼要驻扎。毋令贼氛扰近城垣。是为至要汉中贼势极为狓猖。刘蓉当克日进剿。并知照多隆阿拨兵合击以期早日殄除。不得再有迟误。程景鹏杀毙冯元佐。句引土匪谋逆张集馨已令同官县知县周文会等拏办。程景鹏不服拘拏。业被众勇砍毙。众勇悉遵约束。现复出示晓谕。愿归农者听其归农。愿赴甘者即由雷致远带赴庆阳。所办尚属妥协。此起团丁。如由雷致远带赴庆阳。著熙麟加意约束。毋令滋事。张集馨片内又称、寨内安静。可无他虞等语。程景鹏既经诛锄。众勇散遣。自应将该寨平毁。若仍留空寨恐复有匪徒占踞。为患将来。是否另派公正绅耆兴办。并著查明具奏。其未获之韩可英等。仍饬地方文武严缉。不准一名漏网。将此由六百里谕知多隆阿、熙麟刘蓉雷正绾并传谕张集馨知之。　　

○以安徽攻克蚌埠。并收复怀远县城。赏投诚内应张士端游击衔。予总兵官王才秀等升叙开复有差。　　

○拨工部火药十万斤。解赴陕西军营备用。　　

○丁未。谕内阁、僧格林沁等奏、督军进援蒙城。斩馘首逆苗沛霖。生捦悍党。蹋平贼垒。立解城围一摺。苗逆纠党数万。围攻蒙城。经富明阿、陈国瑞等先后督兵驰救。叠有斩捦而贼众且悍。围城三帀。营叠如林。十月十四等日。僧格林沁督带马步各军。驰赴亳州。先将附逆之蒋集匪首陈万幅捦斩。并攻破杨家寨贼巢。遂与国瑞等军会合进偪。二十五日。富明阿、国瑞、进攻正南一面。断贼粮路。贼匪并力扑城。并出犯长濠。官军枪炮齐施。毙贼极多。当将蔡家圩及贼营二十四座攻破。二十六日。僧格林沁亲督大军分路进攻。何建鳌于西南一面进剿。炮无虚发。傅振邦、陈国瑞、带勇齐进攻破贼营。贼势大乱。英翰即由正南詹启纶由正西继进。各军一齐呐喊。同时分登贼垒。枪击矛刺。毙贼无数。余匪奔窜。复经陈国瑞、托伦布詹启纶截杀殆尽。其河南贼垒三处。河北贼营五座。亦经陈国瑞姚广武等军攻破。首逆苗沛霖于昬夜之中。越濠图窜。经总兵王万清亲持短兵。奋力砍毙抢尸入营。呈验属实是役共计杀贼数千名。夺获军械骡马旗帜刀矛无算。蒙城之围立解。逆党苗金开张建猷赵克沅等、亦经副将张从龙捦获解营著即讯明正法。苗沛霖以诸生充当练总。擢至道员。不思图报高厚。竟敢怙恶不悛。屡降屡叛。戕官踞城。荼毒生灵。罪大恶极。现经僧格林沁等督兵砍杀。戳尸枭示。洵足以申国宪而快人心。僧格林沁甫抵蒙城。元凶授首。具见调度有方。深堪嘉尚。著交部从优议叙。富明阿、国瑞、著一并交部从优议叙。记名总兵陈国瑞、著俟补总兵后以提督记名＜??闲＞放。总兵詹启纶、著遇有提督缺出尽先提奏。总兵王万清、著赏给劲勇巴图鲁名号。蒙城官绅李南华等。固守待援。时逾数月。卒能保全要地。实属异常奋勉。李南华前经唐训方保奏。降旨以副将补用。著再加恩交军机处记名。遇有总兵缺出。请旨＜??闲＞放。署蒙城县知县贺绪蕃、著免补知县。以同知直隶州知州补用。并赏加西品衔。以示优奖。其余解围出力及婴城固守之员弁官绅。著僧格林沁等查明。择尤保奏。候旨施恩。　　

○又谕、李鸿章奏、督军攻剿苏州城垣。贼势穷蹙内应。官军入城截杀。克复省城一摺。览奏实深欣慰。苏州省城。被逆匪占踞四年之久。经李鸿章督队进攻。连克娄齐葑盘四门外长城贼垒。城内贼胆已寒。乞为内应。十月二十日。伪忠王李秀城见官军攻偪日紧。城贼散乱带死党万余宵遁专交老贼伪暮王谭绍洸拌死固守。二十三四等日。程学启、李朝斌黄翼升等亲督水陆各军。分路进攻昼夜不撤愈偪愈紧。戈登亦亲抵城根。开炮轰击二十四日。伪暮王谭绍洸上城抵拒。正在对众指挥。伪王郜云官等商令伪天将汪有为。出其不意。将谭绍洸乘隙刺杀。并杀毙谭逆死党千余。开门迎降程学启等带队入城弹压。并摉毙悍贼数千名。李朝斌等复由盘门等处截杀多名。解散数千人。立将苏州省城克复。仍著李鸿章督令将士乘胜进攻常州。会师金陵。埽穴捦渠。廓清江境。协办大学士两江总督曾国藩遣将助兵。克复名城。著交部从优议叙。李鸿章自＜??闲＞任江苏巡抚以来。悉心调度。谋画万全。叠下坚城。战功屡著。此次督军克复苏州省城。尤堪嘉尚。著加恩赏加太子少保衔。并赏穿黄马褂。以示优奖。黄翼升、李朝斌、均著赏给云骑尉世职。并交部从优议叙程学启著赏给云骑尉世职。并赏穿黄马褂。权授江苏省总兵戈登带队助剿。洞悉机谋。尤为出力。著赏给头等功牌。并赏银一万两以示嘉奖。　　

○谕议政王军机大臣等、僧格林沁奏、督军进援蒙城。蹋平贼垒。歼毙首逆。立解城围一摺。苗沛霖怙恶不悛屡降屡叛。前乘官军回救临淮。纠合丑类。围扑蒙城。深濠固垒。志在必得。自僧格林沁督师抵蒙。军威大振南路运粮之贼营。及蔡家圩逆众。闻风潜遁。该亲王复亲督将领。分路进攻。蹋平贼垒多座。苗沛霖暗越长濠。希图免脱。经王万清短兵砍毙。立解城围。览奏曷胜欣慰。现在元凶就戮。寿州下蔡等处。贼胆已寒。亟宜乘胜进兵。埽除巢穴。且怀远县城。昨据唐训方奏、业经收复。著僧格林沁饬令富明阿督同陈国瑞等。迅速进取下蔡苗逆老巢。唐训方恪遵昨日谕旨。商同李世忠率水陆各军。分剿寿州踞匪。并著曾国藩严饬驻守颍六之文武员弁会师夹击。务将苗逆余党。悉数歼除。毋令一名漏网。至捻首李大个子窜回岳家集。相盘等占踞石弓山等处。程二老坎复回亳州有出巢肆扰之信。加以苗逆余党。随在可以并入现在僧格林沁在皖。恐匪众不敢回巢。四出纷扰。该大臣已派苏克金等分路攻剿。一经得手。更恐伺隙旁窜。楚豫山左各边境。不可不加意防范。力遏贼氛。著官文、吴棠严树森张之万、阎敬铭、分饬所属。豫为戒备。实力截剿。傥匪踪窜扰何省地方。即惟何省督抚是问。不能宽贷也。张之万奏留之黑龙江余丁。及察哈尔马匹。已据僧格林沁派令色尔固善赴豫教练。著张之万随时整饬。俾成劲旅。其张总愚一股。现窜何处。并著张之万督饬张曜等。赶紧歼除。毋贻邻患。本日据李鸿章驰奏、苏州省城业经官军克复。计可乘胜进取无锡常州。近来各路军营。更番奏捷。天时人事。大有转机。各路统兵大臣。及各该督抚等。受朝廷委任深恩。其各振刷精神力图埽荡。廓清函夏。有厚望焉。将此由六百里各谕令知之。　　

○又谕、李鸿章奏、督军攻剿苏州克复省垣一摺。逆匪盘踞苏城。与金陵杭城互为掎角。苏城得手。他处自不难迎刃而解。惟忠逆带所部万余由光福灵岩一带小路搭桥而去。此路系前次该逆首由浒关潜入苏城之路。恐复自立一帜。拥众踞我要隘。或窜出重围。纷扰他处。希冀分我兵力。著李鸿章迅即查明忠逆实在下落具奏。谭逆授首。其手下之伪大王天将等。如何安置。降众除解散外。分隶各营共有若干。俟部勒稍定。可以进攻常州。该抚能否在苏城驻守。居中调度。抑或亲赴无锡常州督剿之处。均著酌度妥办。上海一隅。为华洋交涉要地。饷源所系。刘郇膏等日后能否办理裕如。并应否酌留武职大员。在彼驻扎弹压。李鸿章仍当随时兼顾。以期周密。忠逆凶狡异常。人数尚众。此次见苏城人心散乱。即率众潜逃。失势之贼。其部下亦必各怀离异。著李鸿章一面设法用计诱捦。一面檄令无锡等处官军。慎重防范。来则痛加剿截。该逆不得志于苏。必将肆毒于浙。左宗棠务饬蒋益澧等严行防剿。苏垣既克。杭省贼势。渐孤。并著饬令各军奋力攻克。以成破竹之势。金陵至苏之路已断。惟恐该逆仍思铤走。曾国藩须饬曾国荃加意慎防。并乘隙图取石城。如能句合内应较有把握。此外皖南江西镇江江北等处。头头是道。曾国藩、都兴阿、沈葆桢冯子材魁玉等当各饬将弁慎固地方。毋令败匪肆意阑入。此次攻克苏城。戈登甚为奋勇出力。著李鸿章传旨嘉奖。本日已明降谕旨。赏给戈登头等功牌。并赏银一万两。以示嘉奖。所有银两。著李鸿章筹款赏给。外国本有宝星名目。崇厚等曾经制造有式。谅李鸿章亦必知之。所有赏给头等功牌。即可仿照变通办理。本日据僧格林沁奏、蒙城解围苗逆授首。北路亦渐可廓清。扬州及里下河一带。防务已松。都兴阿驻扎扬州。保卫里下河等处完善之区。现在江南贼势日蹙。亟须饬令水陆各营。严密整备。不可稍有罅漏。为贼所乘。曾国藩总统诸军。尤当督饬各处带兵大员。慎益加慎以成全功。同膺懋赏。有厚望焉。将此由六百里各谕令知之。
  </div>
  <div class="pagination">
   <a href="清实录同治朝实录_page133.html">
    上一页
   </a>
   <span>
    ...
   </span>
   <a href="清实录同治朝实录_page129.html">
    129
   </a>
   <a href="清实录同治朝实录_page130.html">
    130
   </a>
   <a href="清实录同治朝实录_page131.html">
    131
   </a>
   <a href="清实录同治朝实录_page132.html">
    132
   </a>
   <a href="清实录同治朝实录_page133.html">
    133
   </a>
   <span class="current-page">
    134
   </span>
   <a href="清实录同治朝实录_page135.html">
    135
   </a>
   <a href="清实录同治朝实录_page136.html">
    136
   </a>
   <a href="清实录同治朝实录_page137.html">
    137
   </a>
   <a href="清实录同治朝实录_page138.html">
    138
   </a>
   <a href="清实录同治朝实录_page139.html">
    139
   </a>
   <span>
    ...
   </span>
   <a href="清实录同治朝实录_page135.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
