<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 215 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 215 页/共 505 页
  </h1>
  <div class="content">
   ○又谕、讷尔济奏、奇台哈密失陷。巴城孤危。请兵救援。并扎克当阿战亡。现筹攻守各摺片。成禄奏、新疆事棘。请旨饬拨兵饷。俾得迅速西征一摺。奇台哈密失陷。贼势鸱张。巴里坤满汉二营兵丁。仅有一千余名。文麟招集民勇。亦不足一千之数。讷尔济、文麟、现拟统带兵勇。进规哈密。以剿为防。第兵力太单。若非关内大兵。克日赴援。恐情见势屈。巴城亦难保守。成禄已抵兰州。即可督兵西进。赶紧出关。前经谕令雷正绾酌拨刘正高七营。归成禄调遣。即著迅速拨往。以厚兵力。该营粮饷。并著杨岳斌督同恩麟筹款给发。毋令缺乏。其成禄现带之马天祥、赵德正二营。前曾谕令恩麟筹发饷银。何以两月之久。尚未支给分厘。著杨岳斌、恩麟、迅筹给发。不准再事延误。联捷行抵何处。未据奏报。著即克期前进。与成禄合兵一处。早日出关。毋得稍涉迁延。都兴阿、穆图善、雷正绾、当懔遵叠次谕旨。迅拔甯灵两城。即可酌拨兵勇。协同成禄等军。节节埽荡。以壮声援。傥该将军等以出关为畏途。致甯夏等城。久稽克复。必治都兴阿穆图善以糜饷老师之罪。决不宽贷。前据广凤等奏、蒙古官兵。未习战阵。又无应手利器。势难再行拨调等语。所奏系属实在情形。讷尔济拟调乌科蒙兵三千之处。恐亦无济于事。讷尔济、文麟、惟当就现有兵力。相机防剿。以保危城。其扎克当阿战殁情形。并著查明迅奏。前据恩麟奏称、探闻嘉峪关收复。余贼并归肃州。近日黎献一军。进剿情形若何。林之望一军。现抵何处。杨岳斌、恩麟、催令督队前进。会合黎献所部。迅将肃州踞匪扑灭。以通关内之路。现在哈密既经失陷。贼氛去关甚近。若再与关内之匪句结一气。剿办更形棘手。杨岳斌此时计可抵省。著即将关内关外情形。熟筹布置。其应如何调拨兵勇之处。咨商都兴阿、穆图善、雷正绾、迅速筹办。不得互相推诿。致有顾此失彼之虞。新疆饷银。叠经户部奏拨。除山西等省之饷。均由绥远城出口。解往乌里雅苏台等城转运外。其四川应解饷银十六万两。本令由甘肃解往。著杨岳斌咨催骆秉章迅速拨解。即作出关兵饷之用。至湖北等省协解甘饷。前经奏定数目。即为有著之款。并著杨岳斌分别催提。以资分拨。甯灵一带。贼势甚重。且有东窜之意。定边花马池一带。防务尤为吃重。都兴阿、雷正绾、务当先其所急。派拨劲旅。会合翁同书所带之兵。实力截剿。不得任其偷窜。能将后路肃清。于进剿甯灵。亦可无虞掣肘。该将军等当善体此意。妥筹办理。讷尔济、文麟、另摺奏称、若欲剿灭新疆回匪。必须数十万精兵。百千万帑项。尚需数年征杀。数年教养。请饬王公大臣九卿科道等。熟思妥议应缓应急之处等语。新疆回匪变乱。自应急筹剿办。有何可缓之处。讷尔济等所奏。不知其是何居心。实属糊涂冒昧。此后如不尽心竭力。勉任其难。必重治讷尔济等以推诿贻误之罪。扎克当阿四月初二日所发摺内。有都司钟龄业经遵旨正法等语。所办甚是。至县丞陶玥、署迪化州知州孔昭恒、并著于拏获后就地正法。其乌城失守案内之知县文光、裕厚、现在有无下落。并著查拏研讯。遵照前旨办理。将此由六百里谕知都兴阿、穆图善、雷正绾、杨岳斌、成禄、联捷、讷尔济、并传谕恩麟、文麟知之。　　

○广西巡抚张凯嵩奏、俘获逆首霍十八等正法。报闻。　　

○以整饬营务。打仗奋勇。开复副都统衔双城堡总管善庆原参处分。并赏还头品顶带。仍以副都统＜??闲＞放。　　

○以广东石峰径防守不力。暂革副将林保职。仍戴罪效力。予阵亡都司杨仁、守备王熊彪、千总郑纪勋、林恩、黄点、祭葬世职。　　

○修造直隶额设暨续增漕粮剥船。从验米大臣载龄等请也。　　


大清穆宗继天开运受中居正保大定功圣智诚孝信敏恭宽毅皇帝实录卷之一百四十七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。秋七月。癸亥朔。享太庙。遣孚郡王奕譓恭代行礼。　　

○上诣绥履殿问慈安皇太后安。平安室问慈禧皇太后安。至壬辰皆如之。　　

○谕军机大臣等、刘蓉奏、定边防军叠胜。遵旨添兵防守要隘。回酋赫明堂心怀叵测。派兵分防邠陇等处。并遵派劲兵。前赴潼关防堵各摺片。甘省回匪。盘踞灵州大水阬等处。时赴定边交界之区。肆行掳掠。经该处防兵截击。殄毙多名。而定靖一带。毗连甘境。路径纷歧。必应添防防守刘蓉现饬同知鄢太愚督带四营。会合段登云等扼要堵御。即著饬令该员弁等加意严防。遇贼即击。其鄜延一带要隘。并著督饬总兵杨得胜等认真扼剿。毋稍疏虞。杨能格仍遵前旨。严饬魏添应等相机截剿。毋为该逆所乘。回首赫明堂招集回众。已至八九千人之多。万一日久乏食。必将肆行抢劫。故态复萌。杨岳斌既虑其终为边患。自当豫筹防范。随时咨商雷正绾设法钤制。相机解散。以期消患未形。其邠陇凤略一带。即著刘蓉檄令总兵刘玉兴等军。迅速赴防。扼要驻扎。并令萧庆高分兵严防。藉资策应。捻匪窜至许州。径趋襄郏。距陕渐近。刘蓉现派刘厚基统带五营。前赴金陡关驻扎。相机截剿。即著督率刘厚基实力扼防。毋稍懈弛。惟兵力尚嫌未厚。刘蓉能否酌量添拨协守以壮声威之处。著迅速筹办。刘蓉另摺奏、遵筹雷正绾军食。已饬甘泉等县凑拨仓粮二万石。并饬北山附近州县劝捐米粮。惟运费无款可筹。请饬庆阳粮台自行筹办等语。即著杨能格筹备运脚。自行转解。以裕军粮。将此由六百里谕知杨岳斌、刘蓉、并传谕杨能格知之。　　

○又谕、刘蓉奏、雷营军粮。需费繁重。请饬催各省协拨月饷。并请饬拨湖南厘金协济甘饷各一摺。雷正绾一军。进攻灵州。因甘省向不产粮。是以谕令刘蓉督饬藩司。将雷正绾军营粮食宽为筹备。兹据刘蓉奏、库款竭蹶。积欠累累。若再采办甘省军粮。断难筹此钜款。转运之费繁多。亦属难办。所奏自系实在情形。惟雷正绾攻剿灵州贼匪。正当吃紧。甘省购粮维艰。设因饷需不继。贻误戎机。所系诚非浅鲜。著官文、郑敦谨、王榕吉、各将月拨雷正绾协饷。按月如数委解庆阳粮台。即由杨能格将此项饷银。采买粮石。转运雷正绾军营。以资兵食。至所称陕省雕敝特甚。恳拨湖南厘金。协济甘饷。以纾陕力各节。陕甘两省。唇齿相依。理宜竭力援甘。惟陕省自遭逆回之变。地方雕敝过甚。人民多未复业。土地荒废。户鲜盖藏。以频年积困之区。责令强协邻省。深恐力不能支。反滋贻误。从前曾国藩奏请裁撤东征厘局。当以所奏系为体恤商情培养元气起见。用特允其所请。谕令将东征局卡。概行停止。仍酌择货物数种。暂留厘金数成。作为协甘之饷。原为甘省需饷浩繁。必须宽为筹备。方可收饱腾之效。现在各省指定之款。既不能悉数如期解到。而陕省又不能就近兼筹。短绌情形。深为可虑。刘蓉请仍拨湖南厘金。暂资接济。俟两三年后。陇境肃清。再行奏请停止。其通盘筹画。实为大局起见。著李瀚章斟酌情形。实心区画。傥能有裨国用。无损民生。即将东征局厘金照旧抽收。接济甘饷数年。俟陇省军务肃清。再行停止。于西北大局。甚有裨益。发捻现在西窥秦晋。本日据刘蓉奏、派刘厚基统带亲兵五营。驻扎金陡关。兵力尚恐单薄。晋省风陵渡一带。自必设有防兵。著王榕吉饬令在防兵将。与刘厚基防军。联络堵御。以壮声势。将此由六百里谕知官文、郑敦谨、李瀚章、并传谕王榕吉知之。　　

○甲子。谕内阁、孙长绂奏保在省会办军务筹备饷需司道局员。开单请奖一摺。上年匪窜江省。经前任巡抚沈葆桢调度各军。协力御侮。得以转危为安。其打仗出力各员。一经奏请奖叙。无不立沛恩施。至在省司道各局员。筹饷劝捐。系属分所应为。该护抚辄铺张劳绩。滥保多员。实属有意见好。所请著不准行。　　

○谕军机大臣等、都兴阿等奏、分营围剿甯郡。并雷正绾军进剿失利一摺。雷正绾自进剿灵州后。久未见其奏报。兹览都兴阿等所奏。该军于初七日攻打金积堡失利。由惠安堡退至韦州。所部零落。不成队伍。曹克忠不知退在何处。魏添应一军。亦退至姬家圈地方。是该军此次挫败情形甚重。贼势益肆鸱。张甯灵回匪。皆将狡焉思逞。而都兴阿等后路花定一带。尤为可虑。都兴阿现派都司李大楷前赴韦州。查探雷正绾等军情。著即将甯郡前敌各营。一面布置稳慎。一面迅速抽拨重兵。回援后路。与雷正绾等军。相机援剿。毋稍迟误。雷正绾赶将所部溃勇。设法招集。力图整顿。克期再举。该署提督素称善战。军律尚严。何以败衄至此。难保非为该回求抚所误。此后当妥为防范。万不可轻为议抚。致堕狡谋。某肃军情日紧。杨岳斌何以仍无抵省信息。实属延缓。著赶紧驰赴省城。与都兴阿、雷正绾等、咨商调度。迅筹策应。其金积堡失利情形。及曹克忠现在何处。并著雷正绾迅即驰奏。横城花马池定边一带。人心惶惶。该处兵力本不甚厚。此时贼势更炽。若再乘锐东窜。势必掣动全局。著都兴阿严饬翁同书督率各军。加意严防。遇贼即击。刘蓉仍饬驻防定靖一带之同知鄢太愚等军。会同甘省防军。扼要堵剿。毋稍疏虞。山西边外防务。亦关紧要。德勒克多尔济、王榕吉、务当会商妥筹。将绥远城等处之防。严密布置。毋得临渴掘井。致滋蔓延。将此由六百里谕知都兴阿、穆图善、雷正绾、杨岳斌、德勒克多尔济、刘蓉、并传谕王榕吉知之。　　

○盛京将军玉明奏、侦控盗匪出边。饬兵追剿。得旨、著严饬恩科等会合吉林蒙古官兵。一体兜剿。总期殄灭无遗。毋再以空言敷衍。又奏、请将禀报盗匪迟延城守尉清凯议处。批、清凯著交部议处。所报被扰情形。恐有不实不尽。仍当严密查访。设法办理。毋徒以一参了事。　　

○以江西南安府城解围。并龙南等处防剿出力。赏总兵官刘平寿巴图鲁名号。知府黎兆棠、守备曾毓元等花翎。县丞曾传鉴等蓝翎。余加衔升叙开复有差。　　

○以湖南捦诛叛将曹元兴出力。予千总邹万年等升叙开复有差。　　

○以江西各属阵亡殉难生员金桂林等绅民妇女一千三百五名口分别旌恤如例。　　

○乙丑。谕内阁、李鸿章奏、请将已革道员家产发还等语。已革署浙江甯绍台道张景渠。前在关道任内。动用浙海关第四五结二成扣款。当经降旨。将该员家产查抄备抵。兹据奏称、该员前在甯波道任内。尚得民心。且联络弁兵。乘闲克复镇海。并克甯波绍兴各府城。著有劳绩。前欠银两。现已分结交清。所有张景渠查抄家产。著准予发还收领。　　

○又谕、满庆、恩庆奏、扎什伦布扎萨克喇嘛、呈进年班贡物一摺。本年轮应扎什伦布呈进贡物之期。惟现在西甯一带。道路尚未疏通。所有该喇嘛此次年班贡物。著俟下届下班时。一并呈进。以示体恤。　　

○谕军机大臣等、恩合奏、招佃开种牧厂地亩。并开穵河道工竣。暨拟请安设营汛事宜各摺片。广甯属界牧厂荒地。经恩合招佃认租。照依近年吉林章程。分则收取押荒银两。拨给盛京等处兵丁分领津贴。并将牧厂地内洩水河道沟渠。开穵完竣。办理均甚妥协。所有动用押荒银两等款。著免其造册报销。并免由佃民名下著追归款。恩合现赴吉林新任。庆春业已到锦。该处尚未招佃之荒地。即著庆春督率委员依勒通阿等照章妥办。其牧厂东北隅高山子地方。接连牧厂旷闲荒甸一段。约可开地数万亩。经恩合委员丈勘。附近居民声称。内有旗民纳课田地。诘以何人承领。辄又不能指实。难免有影射情弊。著玉明、宝珣、德椿、转饬各该地方官认真清厘。画明地段。除实系旗民纳课田地外。余賸荒段。均拨归牧厂。一律招佃徵租。其义州教场旷闲处所。约可垦地万余亩。并著庆春迅行查办。招佃起租。作为该城兵等伍田。如有侵占含混等弊。并著核实经理。所有随同恩合招佃垦荒。调穵水道。节年在事出力人员。著恩合确切查明。核实请奖。毋许冒滥。恩合拟于新开牧厂地亩之盘蛇驿安设营汛。由盛京拣派佐领一员。作为总管。骁骑校二员。作为委防御东西界官。带兵二百名驻守。专司催科捕盗事宜。并酌拟章程十七条。均尚周妥。即著照所议办理。著玉明遴派委员。前赴该处。先将衙署营房兴修完竣。即拣派总管界官。带兵驻守。以资捍卫恩合所拟章程各条。著抄给玉明等阅看。并由该将军悉心经理。此外如有未尽事宜。仍即随时筹画。奏明办理。将此各谕令知之。　　

○又谕、李鸿章奏、援闽苏军。航海回沪。现令暂扎镇江。再商调遣一摺。郭松林、杨鼎勋等、援闽之十六营。崎岖转战。疲惫异常。业经凯撤回苏。自应暂行休养。郭松林谋勇夙优。受恩深重。自必以国事为急。现已降旨赏假四个月。回籍料理葬事。届期即著销假。以副委任。所有松字营兵勇。著暂交杨鼎勋兼统。前赴镇江驻扎。听候曾国藩会商李鸿章相机调遣。发逆马队颇多。行踪飘忽。曾国藩前奏扼要设防。分道兜剿。务使该匪东出西没。皆不能出吾网罗之外。深得致人而不致于人之法。现在该匪分窜豫境。南股已抵淮甯。西股径趋襄郏。虽经吴昌寿饬令陈国瑞、张曜等、督勇追剿。恐难遏截凶锋。晋省完善之区。并无得力劲旅。设被窜扰。关系非轻。著曾国藩速派刘铭传等军。循河西上。酌量水陆两路。孰为便捷。驰赴洛阳以西一带。扼要驻扎。与秦晋防兵联络声势。相机防剿。俾贼不得分窜。扰及完善。刘蓉、王榕吉、各宜懔遵叠次谕旨。督饬将弁严密防剿。毋得稍有疏虞。自聚罪戾。曾国藩是否已回驻徐郡。皖豫各军。若何布置。所调马步各队。曾否齐赴豫境追蹑贼踪。该大臣务当随时驰奏。以慰廑念。在籍中允冯桂芬才识若何。品行有无可取。李鸿章自必知之甚悉。著即据实奏闻。前任御史薛鸣皋是否尚在山西。并著王榕吉查明具奏。将此由六百里谕知曾国藩、李鸿章、吴昌寿、刘蓉、并传谕王榕吉知之。　　

○又谕、前因劳崇光、张亮基、奏报捦获逆首包茅仙正身摺内。称据获贼供称。铜仁团首李丕基、雷洲、有与包逆暗通往来等情。当降旨交张亮基研讯。兹据都察院奏、该团首李丕基等遣抱以挟恨唆诬等词。来京呈诉。据称系甘佃目团首李国士挟伊劝捐之嫌。买唆逆党包林林诬扳。湖南周镇轻听贼供。势将用剿等语。此案李丕基等是否通贼。抑系被诬。仍著张亮基亲提人证。秉公确查究办。未可遽信一面之词。兴师动剿。致滋他变。并行知李瀚章、饬令周洪印遵照办理可也。原呈禀二件。均著钞给阅看。将此谕令知之。寻曾璧光奏、查明团首李丕基实系从逆。捏词京控。希图掩饰。业经拏获讯明正法。下部知之。　　

○暂署两江总督李鸿章奏、丁忧署福建陆路提督郭松林、呈请开缺回籍终制。得旨、郭松林带兵素能得力。在江浙等省屡著战功。著毋庸开缺。赏假四个月回籍。一俟假满。即前赴江苏军营听候调遣。　　

○以蒙混收捐。革江苏署知州熊嘉澍、署知县沈方煦职。　　

○予江苏苏州合门殉难在籍知县石峻华祭葬世职。眷属人等分别旌恤如例。并建专祠专坊。　　

○予江南江甯殉难民人方杰妻谭氏、张省葊妻贺氏。旌表如例。　　

○予江西各属殉难教谕张其琳等绅民妇女二千五百六十八员名口分别旌恤如例。　　

○予四川重庆等处节年阵亡弁勇一千一百四十员名赏恤如例。　　

○丙寅。谕军机大臣等、玉明等奏、拟添官兵剿贼。现办情形一摺。据称奉省东路托伙洛等处贼匪。窜至大辋子沟八家子一带滋扰。经协领恩科带兵追剿。仅毙贼数名。旋为另股贼匪冲突失利。军械失落。所获炮车。复被贼匪夺回。现经添兵前往助剿等语。此股贼匪。聚集至数百人之多。竟至扰及兴京附近一带。实属形同叛逆。若不及早荡除。为患何可胜言。自应广筹经费。添派重兵。将该匪剿除净尽。以期永绝后患。玉明等于恩科所带马队三百余名。复添派协领古尼音布、德印、带马步兵一千名。驰往剿洗。是兵力较前已厚。惟器械必须精利。打仗必须实力。且必须分作正兵奇兵。使前后左右。均有接应。队伍纪律。均须约束严明。切不可贪贼所遗财物。致为所乘。恩科之由胜而败。玉明等当引为前车之鉴。庶免再蹈覆辙。驻省之备派官兵千名。固须逐日认真操演。而城内人烟稠密。奸宄潜伏。尤宜设法稽查。免致省城虚实为贼所悉。至派往之恩科等所统之兵。总宜严饬尽歼贼匪为度。不准以山深林密。驻守边界。豫为托词诿卸地步。懔之。将此各谕令知之。　　

○又谕、刘长佑奏、遵查大顺广道。及沿河州县。尚堪胜任。并酌保贤能。以备＜??闲＞用一摺。大顺广道范梁。既据该督奏称、该员平日留心吏治。于绥境安民诸事。颇能认真。前次带勇驻扎开州防堵。尚无贻误。即著无庸更换。惟该处毗连东境。向为教捻各匪郥没之区。全在地方官振作有为。将境内潜匿匪徒。查拏净尽。方能消患未萌。免致句结外匪。贻害地方。即著该督严饬该道督同府州县各官。实力整顿。保卫生民。傥敢因循怠惰。仍著刘长佑随时奏明更换。毋稍姑容。单开酌保之徐继鎕、杨毓楠、段广瀛等三员。即著该督择其尤为得力者。委令帮同该道范梁妥为经理。以重地方。开州知州杨咏春等。均能督团御贼。于附近河套各缺。尚堪胜任。并著该督责令该员等。随同范梁实心经理。仍随时留心察看。毋稍迁就。傥能始终不懈。即著该督酌量保奏。不准冒滥。将此谕令知之。　　

○又谕、刘长佑奏、请饬拨留防兵勇月饷等语。直东交界留防各起兵勇。并水师马队。统计尚有一万有余。需款甚钜。前经拨定山东山西两省。每月协济银三万两。以资应用。刘长佑现以潘鼎新一军驻扎济甯。系在山东地面。该军月饷。请改归东省就近应付。即于应解直隶协饷内划抵。惟潘鼎新军饷。前本谕令直东两省筹济。若专归山东支放。直隶不复与闻。万一接济不及。将任听该军哗溃。漠不关心。殊非通力合作之意。且直省设须调用此军。必至呼应不灵。所有潘鼎新军饷。仍著刘长佑兼顾。即山东协饷。有时或未能克期照拨。刘长佑仍当随时设法筹给。不许推诿。至山西应解协直饷银。既据刘长佑奏称量为通融。每月暂先停解一万两。为数较少。自易为力。著王榕吉即将协解直隶月饷。自本年五月起。按照二万两之数。每月迅速委员解交直隶。以济要需。经此次酌减之后。王榕吉必须按月照数筹解。毋得稍有短绌。致滋贻误。将此由五百里谕知刘长佑、并传谕王榕吉知之。　　

○又谕、前因潘鼎新统带淮勇各营。由津赴东。所有该军饷项。当经谕令直隶山东两省接济。所有山东应解直隶协饷每月三万两。著阎敬铭迅速筹解。俾刘长佑将应解潘鼎新月饷。按数接济。庶免贻误大局。至山东应解潘鼎新军营月饷。仍著阎敬铭按月解交。不准稍有延缓。将此谕令知之。　　

○又谕、明绪奏、巴燕岱古城失守。塔城危困。伊犁孤危。并已革伯克通贼。大股贼匪攻城。督兵解围情形各摺片。巴城失陷。穆克登额全家殉难。亦经降旨优恤建祠。所有随同殉节之文武员弁。著明绪即行查明。奏请赐恤。古城失守后。道路梗阻。声息难通。叠经严催成禄、鹤龄等、出关援剿。文麟于奇台哈密失守后。有先剿哈密之议。已谕令讷尔济、文麟、竭力妥办。明绪务须设法侦探。以期消息相通。明绪以塔城紧要。派布尔和德调兵援救。甚属急公。著即饬令会同武隆额等合力剿办。迅解城围。布尔和德即准其署理库尔喀喇乌苏领队大臣。以专责成。东路既经屡次获胜。贼众败遁。明绪务当督饬在事各员弁。统带得胜兵勇。进规绥来县城。为得步进步之计。但须稳慎图功。未可恃勇轻进。回众数万。攻扑伊犁。并有哈萨克助逆。明绪派额腾额等分队堵御。数月之中。屡次获捷。该回复扑绥定。马兵博清额临阵退缩。明绪立斩以徇。官兵争先效命杀贼。并将红衣贼首歼毙。城围立解。逆匪旋又扑城。亦经调到官兵。奋力剿洗。明绪调度得宜。深堪嘉尚。仍著随时训练。认真防范。毋稍大意。哈萨克助逆。必须重加惩创。察哈尔官兵。徵调不至。且与回匪有暗中句串情事。著将该总管等指名严参。以杜取巧。所需饷项。已谕令广凤等速解。并谕知户部宽为筹备矣。另片奏、借俄兵剿贼。两次行文西悉毕尔衙门。据江达拉里来咨。抑扬其词。种种观望。请饬下总理各国事务衙门谕以大义等语。借兵相助一节。前据明绪奏到。即经谕令总理各国事务衙门。告知该国住京公使。妥商办理。昨据该衙门奏称、连日与俄使晤商。并往来函覆情形。该使以该国边界多事。意甚为难。虽未明言不允。而推诿之情。已在言外。是借兵一事。都中办理。殊无把握。且利害相等。后患亦不可不防。自未便过于相强。明绪办事。尚能实心。如能就近与西悉毕尔衙门相商。通融办理。朝廷亦不为遥制。该使函内既有购买枪炮等情。及中国所欲。苟为该国所能。宜无不允等语。明绪惟当斟酌情形。相机商办。诸凡能稍资其力。均可为目前战守之助。其哈萨克助逆为患。俄国已将其带兵头人拏去。正可因势利导。俾其力除此股匪徒。与伊犁亦不无裨益。并著明绪妥为筹办。至所称拏去之哈萨克头人。是否即系绰坦。著明绪设法查明具奏。将此由六百里谕令知之。　　

○又谕、明绪奏、饷需艰窘。请饬科布多参赞大臣。如有饷项解到。迅借由俄国边卡转解伊犁等语。前据广凤等奏、已将伊犁饷银五万两。交伊犁委员三音布等。由俄国台站转解回伊。惟现在该城军务紧急。需饷甚繁。一切支应。刻不容缓。著广凤、奎昌、嗣后遇有解到科城之伊犁饷银。无论多少。陆续知照伊犁委员。解由俄国边卡转递。务期随到随解。毋误急需。将此由五百里各谕令知之。　　

○引见各省考取优贡生。得旨、王伯方等二十九名著以知县用。王敬衔等十九名著以教职用。　　

○护陕甘总督恩麟奏、哈密贼势猖獗。办事大臣扎克当阿阵亡。安西震动。得旨、扎克当阿之子。著恩麟饬属妥为护送入关。安西一带防守事宜。著督饬玉斌等妥筹办理。毋稍疏虞。又奏、曹克忠进剿金积堡获胜。批、昨据都兴阿等奏、雷正绾一军。进攻金积堡失利。已谕令该提督招集陕勇。力图整顿。恩麟务当速筹粮运。源源接济。毋得颟顸误事。　　

○赏已革正红旗汉军副都统富勒敦泰蓝翎侍卫。为伊犁巴燕岱领队大臣。　　

○以云南楚雄协副将麟志为临元镇总兵官。　　

○以甘肃河州等处集团防隘。叠著战功。赏千总严绍先等蓝翎。余升叙开复有差。　　

○以伊犁击贼获胜。立解城围。赏领队大臣崇熙等副都统衔。佐领乌勒德春、伊克坦布、巴图鲁名号。员外郎增智、游击张忠等花翎。笔帖式乌尔图那逊等蓝翎。余加衔升叙开复有差。　　

○以伊犁东路剿贼获胜。赏佐领萨琳泰等花翎。章京锡拉春等蓝翎。　　

○以句通贼匪。革伊犁署伯克阿布都鲁素爱玛特职。　　

○予巴燕岱城殉难领队大臣穆克登额祭葬世职加等。建专祠。　　

○以遗爱在民。追予甘肃泰州阵亡知州托克清阿谥刚烈。并入国史循吏传。　　

○予湖北云梦殉难寿民戴修恭等男妇十一名口分别旌恤如例。　　

○丁卯。谕内阁、文谦奏、请借拨银两。供办要差一摺。本年九月二十二日。文宗显皇帝梓宫。孝德显皇后梓宫。奉移定陵。永远奉安。所有风水禁地内经由道路。应搭桥梁。修垫道路。暨择要修理行宫等处。各项工程。所需钱粮。均系要款。著直隶总督饬令藩司。无论何款。迅即借拨银一万二千两。派员解往。以济要需。不准迟延短少。此项借款。著文谦于此次差竣后。将用过银两细数。造具清册。咨送直隶总督藩库。查照泰甯镇恭办慕陵永远奉安成案。照例核销。　　

○又谕、据张亮基奏、分发陕西候补知县白振采、前经调赴贵州。剿贼出力。得有保举。曾奏请将该员原保官阶。带赴陕西。接准吏部咨称。以与例不符。应撤销送部引见。该员随营三载。随同克复黔西州城。甚为出力。恳仍照原请奖励等语。白振采虽系分发陕西人员。经张亮基奏明。带往贵州差委。与中途逗遛藉称投效者不同。且贵州亦系军务省分。尚非规避取巧。白振采叠次保举原案。准其带往陕西。改为补知县缺后。以同知直隶州知州遇缺即补。并赏加运同衔。仍著暂留贵州。俟军务稍靖。再行赴部引见。　　

○又谕、前据张集馨奏参陕西怀远县知县邹常泰病躯恋栈。诸事废弛。当经降旨将该员勒令休致。兹据刘蓉奏称、查明该员朴实稳练。精力正强。并无废弛公事。亦无疾病。原参系一时之误。实堪起用等语。前任陕西怀远县休致知县邹常泰、著开复原官。仍留陕西补用。前署陕西延榆绥道何丙勋、于属员之是否胜任。并不细察。辄误听人言。将该员禀请撤任。以致邹常泰竟遭废斥。实属疏忽。何丙勋著交部议处。　　

○谕军机大臣等、有人奏、发捻各匪。窜入东境。巡抚毫无布置。藩司纵勇殃民。恐误大局一摺。据称张总愚等股。由河南窜入东境。旋扰江南赣榆。复回窜山东郯城等境。僧格林沁尽力追剿。阎敬铭安坐省城。并不发兵守隘。任贼奔突。致该大臣遇伏阵亡。藩司丁宝桢带勇出省。行至兰山县。闻贼窜江南。并不择要驻扎。遏贼归路。辄即折回。嗣后出省防堵。离贼甚远。始终未与贼遇。并纵令兵勇淫掠焚掳。阎敬铭置之不问各等语。以上所奏该抚等措置失宜各情。如果属实。殊负委任。即著曾国藩按照所参各节。确切查明。据实具奏。毋稍徇隐。另片奏、山东郯城县知县周士溥、于贼匪攻扑杨家圩之时。并不督率兵勇。力为援救。以致被匪攻陷。肆行杀戮。情殊可恨。著该督一并查明参办。原摺片均著钞给阅看。发捻各股贼匪。由皖北窜扰豫境以后。近日贼匪情形。并剿办机宜。久未据该大臣奏报。并著迅速驰奏。以慰廑系。前有旨将陈湜调补山西按察使。令其办理防务。本日据王榕吉奏到筹防情形。复谕令吴昌寿派兵。会同山西防兵。联络堵剿。以壮声势。惟山西兵力。究恐单弱。仍著曾国藩饬令刘铭传等军。驰赴豫省西北一带。绕出贼前。择要堵御。以固秦晋之防。将此由五百里谕令知之。　　

○又谕、王榕吉奏、派兵筹防。并添拨炮位。扼守沿河要隘一摺。山西潞泽一带。自风门口东滩渡。以及平陆县之茅津渡。永济县之风陵渡。中闲大小数十口。绵亘六百余里。与陕西之潼关。河南之灵阌陕州。均止一河之隔。王榕吉因处处设兵。无此兵力。现拨铜铁炮位二百尊。挑选炮兵六百名。派参将恩瑞押运河干。分段安设。并于安炮处所。坚筑土垒。俾兵勇得以护身。所筹尚合机宜。即著督饬邓裕生、及恩裕等、妥筹布置。不得有名无实。徒托空言。并著王榕吉檄饬杨宝臣驰往垣曲等处。会同和昌激励兵团。认真防守。风陵渡为西南入晋门户。并著责成李庆翱、王巨孝等、协力严防。不得稍有疏失。至济源县之风门口。地居要害。王榕吉已拨辽州防兵五百名。前往驻守。吴昌寿亦当酌派劲兵。协同守御。毋令客兵孤悬。新调山西按察使陈湜、前有旨令其接办防堵事宜。该臬司不日即可到晋。所有晋省防务。王榕吉务当与之熟筹妥办。俾免疏虞。本日据武隆额奏、塔尔巴哈台回匪变乱。剿办吃紧。惟经费支绌。饥军溃散堪虞。请饬山西巡抚于部拨新疆银四十万两。先行筹拨银三万两。内扣银一万两。即由山西采买茶布。由乌里雅苏台科布多草地。一并转解来塔。以便搭放兵饷等语。著王榕吉按照武隆额所请。迅速动款采买。派员解赴塔城。毋许迟误干咎。将此由六百里谕知吴昌寿、并传谕王榕吉知之。
  </div>
  <div class="pagination">
   <a href="清实录同治朝实录_page214.html">
    上一页
   </a>
   <span>
    ...
   </span>
   <a href="清实录同治朝实录_page210.html">
    210
   </a>
   <a href="清实录同治朝实录_page211.html">
    211
   </a>
   <a href="清实录同治朝实录_page212.html">
    212
   </a>
   <a href="清实录同治朝实录_page213.html">
    213
   </a>
   <a href="清实录同治朝实录_page214.html">
    214
   </a>
   <span class="current-page">
    215
   </span>
   <a href="清实录同治朝实录_page216.html">
    216
   </a>
   <a href="清实录同治朝实录_page217.html">
    217
   </a>
   <a href="清实录同治朝实录_page218.html">
    218
   </a>
   <a href="清实录同治朝实录_page219.html">
    219
   </a>
   <a href="清实录同治朝实录_page220.html">
    220
   </a>
   <span>
    ...
   </span>
   <a href="清实录同治朝实录_page216.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
