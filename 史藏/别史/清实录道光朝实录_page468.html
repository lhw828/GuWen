<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 468 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 468 页/共 848 页</h1>
    <div class="content">○丙午。上诣绮春园问皇太后安。　　

○谕军机大臣等、本日据陶澍等驰奏、黄河盛涨。中运河水发汹涌。设法抢护。并请将江广各帮船稍缓放渡一摺。据称黄河尚未入伏。盛涨异常。中运河奇险叠生。该署河督麟庆、驰往中河。乘舟查看。南岸纤堤。均已平漫。与夹塘相连。汪洋一片。水面约宽三四百丈。全恃黄河缕堤拦束。现将桃北、外北、二厅各大堤后身。加高子堰。酌镶防风。至北岸脱坡窨潮之处。业经游击季承章等分赴上游。督率汛弁。抢筑子堰。随长随加。扎枕搂护。本月初九日。开放刘老涧过水。而来源旺盛。黄流顶托。杨家庄、双金闸、刘老涧、三处全开。是日仅消水一尺二寸。黄水于十一日亦消落二寸。险工藉以保护获安。其尾帮江广各船。俟水势消落。相机放渡等语。黄河及中运两河。未交伏汛。同时并涨。以致险工林立。现在水势长落未定。自应赶紧堵御。设法保护。藉以化险为平。免致酿成钜患。著陶澍、麟庆、迅饬道将厅营。分投各处。竭力防堵。务将吃重各工。一律均臻平稳。不得稍有疏虞。其尾进江广各帮船。业经埽数在塘。自应催趱北上。无误限期。惟现在黄高于清。未便遽行放渡。著朱为弼体察情形。通盘筹画。一俟水势稍落。清黄不甚悬殊。即行相机设法。启坝放渡。并饬沿途认真催趱。俾得连樯前进。克日抵通。以重漕运而免贻误。将此各谕令知之。　　

○减江苏丹徒县滨江被水芦田十五顷二十一亩有奇科则银。　　

○戊申。以翰林院修撰吴钟骏、为湖南乡试正考官。刑部郎中王庭兰、为副考官。翰林院编修罗绕典、为四川乡试正考官。步际桐、为副考官。　　

○己酉。谕内阁、御史许球奏、请严澄叙以重部务。所奏甚是。六部为纲纪庶务之地。责任匪轻。欲剔弊厘奸。必劝勤惩惰。岂容年力衰迈。才具平庸者。溷迹其间。无所区别。既不足以淬励人才。尤非所以整饬部务。近年各部书吏舞弊之案。层见叠出。皆由各该司员不能认真办事所致。朕思司员之贤否勤惰。总在各该堂官之留心考核。不奖贤能。何以理庶务。不去衰庸。何以拔真才。各该堂官专示优容。不肯以直任怨。随时严加甄别。以致衰庸者既可藏身。贤能者转生退阻。殊非澄叙官方之道。所有该御史指出之礼部郎中罗宸、户部郎中嵩峻、均系精力就衰。著该堂官查明具奏。六部中似此者恐复不少。正项力加甄别。以示惩劝。著各该堂官查明所管部院中。如有衰庸恋栈。不堪供职者。秉公据实参劾。一经查出。即行具奏。以副朕用人行政、黜陟公明之至意。若心存奉有此旨。即参劾司员。迹涉迎合。则转非朕勤求治理整饬官常之意也。将此通谕各部院知之。　　

○谕军机大臣等、兴德等奏、查明叶尔羌所属卡外色哷库勒地方安静一摺。据称色哷库勒。为叶尔羌咽喉要地。克什米尔巴达克山诸外夷进卡贸易所必经由。霍罕时有人来。藉称拏贼。实欲占踞该处。堵截诸外夷来路。希图勒索抽税。本年二月间。霍罕又有人来。指称拏贼。在该庄滋扰。抢掳牛羊。均经该伯克库尔察克、率领回众击退。仍将牛羊夺回各等语。色哷库勒阿奇木伯克库尔察克、本系五品伯克。前于道光十年打仗出力。赏给四品顶翎。兹霍罕连次滋扰。该伯克率领回众。竭力抵御。实属可嘉。著加恩赏加三品顶带。兴德等即传谕该伯克。已将各情节奏明大皇帝。大皇帝甚为嘉悦。特沛殊恩。该伯克当益矢勤奋。尽心保守所管地方。无负委任。亦不可与外夷构衅。致滋事端。将此谕令知之。　　

○又谕、兴德等奏、覆查喀什噶尔屯田情形。请照旧裁撤一摺。前因办理喀什噶尔屯田事务。降旨令兴德等查明覆奏。该处屯田。原系以叛产入官地亩。易换回田。与巴尔楚克开荒者有间。现虽依界耕种。并未侵占。恐久后不无轇轕。现在该处屯民。已遣散大半。其余播种冬麦之民。有愿赴巴尔楚克认垦者。再行酌给口粮。拨往妥为安置。不致失业。所有该处屯田。请照旧裁撤等语。边疆屯田事务。总须计及久远。筹画方能妥协。前降谕旨以裁撤屯田。办理有无窒碍。或可无庸更张。令该大臣等体察情形。不必拘泥办理。并专为屯民遣散失业。谕令酌拨安置。且原招屯民。如果依界耕种。日久相安。该处屯田地亩。既免荒废。该屯民等室家聚处。安为世业。即有缓急。究属内地人民。各顾田庐。自知捍卫。于边务亦大有裨益。较之拨给回民。自更妥协。著兴德等接奉此旨。悉心体察。趁此原招屯民。尚未全行遣散之时。如可无庸更张。著即妥议奏明办理。断不可拘泥前奏。稍事迁就。有负委任。将此各谕令知之。　　

○又谕、有人奏、江苏浒墅关。为通商要道。向有标礼、并查船谢仪、及上派、下派、押差渡夫、拔单、交称、接筹等项名目。叠经降旨饬禁。并未革除。近有丈量科蠹吏沈培、本系该关附近著名地棍。前在众丈量名下身后办事。迨既充丈量。遂勾通内外。无弊不作。因该关向有罚料一项。其所罚银两。向以一半分给丈量等为贴补饭食之需。一半留为织造办公之用。此例原为偷漏商人而设。近来商船到关。众丈量悉听沈培主持。无论果否漏税。任意丈量。指为以多报少。无船不罚无罚不多。有不服者。辄行锁系。往来莫可如何。因罚料一项。并无印票。仅有大关签单。不过以微末委员。标明所罚数目。签单又随发随缴。在官而不在商。商人无凭控诉。且以少罚多。并无底册。不畏稽查。遂至恣其勒索。其商贾之狡黠者。多给使费。不但可免重罚。即应完之正课。亦可以多报少。其善良者。不但货物少而丈量多。而重罚且随其后。商情畏罚贪利。善良者无不习为狡黠。偷漏不可胜言。亏额税之课银。肥吏胥之囊橐。似此蠹吏把持。误公肥己。必应严行究办。著林则徐会同松桂严密访查。如有前项劣迹。即将沈培按律严惩。毋稍宽纵。至商船偷漏。自应照例罚料。其应如何给与印票。另立簿据。随同亲填堂簿。一并报部。著妥议章程。奏明办理。以杜弊端而昭核实。又据奏、淮关管理宿迁分口之书吏康景山、张绍、盘踞多年。每遇监督派往家人。勾串一气。即例有一定之额徵船料。为必加三倍徵收。且吸食鸦片。俾昼作夜。商旅船只到口。即日多不验收。守至次日。又须未刻方能查验。并有守至二三日者。著林则徐会同那昆查明究办。不得稍事颟顸。经此次饬查之后。两关积弊。傥不能实力剔除。别经发觉。或科道纠参。惟该抚暨该关监督是问。将此谕知林则徐、并传谕松桂、那昆、知之。寻奏、查讯浒墅关丈量沈培、甫于前年承充。在诸丈量中。名次最后。委无把持舞弊等情。其标礼各名目。久奉裁革。不敢违例需索。至印票一节。查商船到关完纳正税。已给印票。若因签多罚料。再给印票。是一船两票。即与定例不符。且恐启奸商讦讼之端。殊于榷务有碍。应毋庸议。此项罚料银两。除各项公用外。余交内务府照例支销。户部均无例案可稽。即另立簿据报部。亦无从查核。请嗣后添备印簿一分。逐一填明。于满关时随册咨送内务府。以昭核实而符定制。从之。又奏、查宿迁关内康景山、张绍、均系差役。并非书吏。尚无盘踞加收。及吸食鸦片烟情事。惟于无货船只。讨取查舱饭钱。即属违例需索。照例拟杖革役。报闻。　　

○命陕甘总督瑚松额、拨银八千两。解赴库车。备道光十六年经费。　　

○庚戌。谕内阁、奎照奏、遵旨敬拟龙泉峪添设弁兵一摺。本年九月内。举行孝穆皇后梓宫、孝慎皇后梓宫、奉安典礼。所有应添守护弁兵。自应豫为筹备。著照所请、准其添设千总一员。把总一员。经制外委二员。额外外委四员。马兵四十名。守兵一百名。分隶左右两营。按照管辖地面。分布巡防。所添弁兵各缺。即在镇属各营弁兵内选拔。下余粮缺。另行招募补额。所需官署兵房。岁支俸饷。俱著照左右两营弁兵之例。一体建造支给。该部知道。　　

○以湖北市钱价贱。暂停宝武局鼓铸。从总督讷尔经额等请也。　　

○辛亥。遣官祭火神庙。　　

○谕内阁、宗人府奏、已故镇国公绵疆之妻汪佳氏。前于道光九年。呈送伊继子奕奎、不服教训。当经奕绍等训饬。不许再有违悖。兹复据汪佳氏以奕奎不知悛改。呈请令其归宗。奏摺内并未声叙缘由。著交宗人府查明具奏。再降谕旨。　　

○又谕、前据御史许球奏参、礼部郎中罗宸精力就衰。当降旨饬部查明具奏。兹据奏参该郎中罗宸、实系精力就衰。不能办事。并据查出郎中福申、选补一年有余。并不常川入署。亦不实心办事。员外郎佛楞额、目力昏眊。才具平庸。堂主事张景泗、心地糊涂。不堪供职。罗宸、福申、佛楞额、张景泗、俱著勒令休致。试思礼部司员。本不众多。而其中阘茸之人。不一而足。其余五部及理藩院司官。人数众多。岂能尽皆尽职之人。各该堂官若仍不肯秉公甄别。则是甘为因循疲玩。祇知取悦于人。置公事于度外。扪心自问。能无愧乎。赞襄庶政。有是理乎。诸臣当懔之勉之。以副朕望焉。　　

○又谕、杨名扬奏、遵旨查讯降休人员、被参款迹、大概情形。请革职严审一摺。原任甘肃兰州道降休通判吕嘉言、前在陕西省城涉讼。被逐出省。并不回安徽原籍。辄复潜匿该省。放债渔利。窝留军犯。开设小押。行止实属卑鄙。兹据该抚查讯各劣迹。仍将帐簿隐匿不呈。显系暗中串通。盘剥分肥。务当严行追出。彻底根究。吕嘉言著先行革职。交该抚提同全案人证。逐款严讯。务得确情。按律惩办。断不准回护徇隐。稍涉轻纵。寻奏、审明吕嘉言在省放债。赁给军犯房屋。借本开设小押。违法图利。行同市侩。照律加等拟杖徒。下部议。从之。　　

○以缉捕勤奋。予安徽知州张应云等升用。　　

○壬子。谕内阁、前因外省咨送引见各员。步射平常。特降旨将该大臣等交部议处。并著该大臣等妥为训练。乃昨日镶红旗蒙古都统、将密云县应放佐领人员带领引见。其拟正之乌隆阿、弓力过软。而拟陪之德克德布、箭太无准。该副都统平日并未留心训练所致。除将乌隆阿等驳回本处。著该副都统另拣人员。再行咨送引见外。布勒亨著交部议处。　　

○又谕、阮元奏、遵旨查明现任知府分别勒休调补改简一摺。贵州都匀府知府刘绍绾、年近七旬。难期振作。著即勒令休致。镇远府知府吕绍贤、于本缺不甚相宜。惟年力强壮。尚堪策励。著调补都匀府知府。云南大理府知府张志廉、于边缺事务。办理支绌。著即送部引见。以简缺知府归部选用。　　

○以越南国内讧、防堵边界出力。予云南知府魏襄等先补议叙有差。　　

○癸丑。上诣绮春园问皇太后安。　　

○甲寅。谕内阁、前据孟魁奏、临榆县属农民鸣锣击鼓。聚众祷雨。请旨查禁。当降旨交琦善查明具奏。兹据奏称本年五月初十日。临榆县东关外村民数百人。循照旧俗。肩擡神牌。并邀天齐庙住持通顺、护送进城祈雨。是日得雨仅止三寸。并未深透。亦非得雨之后。乡民方始进城。又查明八里堡户口清册。该处三十四村庄。男丁大小口共一千一百余名。即埽数同行。尚不敷二千余人之众等语。乡民迎神祷雨。系田家望岁之恒情。本属例所不禁。若创设科条。通行示禁。转恐强拂舆情。致滋疑惧。孟魁前奏大雨滂沱。是日仅得雨三寸。且该民人进关。系在未雨之前。亦无聚众至二千余人之事。该副都统既未核实查明。又复率请示禁。遽行入奏。实属冒昧不晓事体。孟魁著传旨严行申饬。　　

○礼部议准、河南巡抚桂良疏报、采访南召县节烈妇秦王氏等一百七口。阌乡县王燕氏等六口。新野县王鲍氏等二十八口。永宁县宋邢氏等四十四口。鹿邑县王朱氏等四十一口。请各建总坊旌表。从之。　　

○丙辰。谕内阁、朕因满洲侍郎以下。至五品京堂。人数众多。其能否通晓清文。未能概知。是以特命分日进内考试。其中繙译通顺。及能繙而有错误者。不过十之三四。竟不能落笔者过半焉。此则甚属非是。清语乃满洲根本。并非分外之事。无论何项出身。俱应熟习。况办理部旗诸务。皆有清文事件。若不通晓。将何异于汉官。岂止为人所笑。不有忝于乃祖乃父耶。嗣后我宗室觉罗暨八旗臣仆。务勤修本业。勉绍家声。断不可不晓清语。不识清字。以副朕务本成全。谆谆诰诫之意。将此通谕知之。　　

○慎勉毋忽。　　

○又谕、御史岳镇南奏、请饬禁滥委佐贰佐杂等员署理州县一摺。州县为亲民之官。莅民行政。均关紧要。岂容佐贰佐杂人员。滥行署理。致滋流弊。兹据该御史奏称、近来各省代理知县。每委府经历县丞及州判等官。甚至终年累月。并不更换。乡试年分。例准佐杂代理帘缺。惟此项人员。非正途出身。向少怀芳履洁之人。委以重任。往往巧取民财。任纵家丁差役。弊端百出。至同知通判在省候补。多谋营好缺。署理州县。剥民利己。且有已补本班。因缺分瘠苦。暗求调剂。该上司曲徇人情。动谓人地相需。俾署州县之缺。尝有部选知县到省。该上司令其在省学习。不肯遽使到任。实为调剂他人起见等语。若如所奏。是该督抚府尹等瞻徇情面。不拘资格。致启夤缘奔竞之风。于吏治官常。大有关系。嗣后各直省督抚府尹等。务当破除积习。一秉至公。遇有州县缺出。惟慎选正印中贤能之员。俾往署理。不得滥用佐贰佐杂等官署理州县。即间有州县出差之缺。正印中乏人委署。不得不暂令佐贰佐杂人员前往代理。亦当慎加遴选。概不准以操守卑污。声名平常者。滥竽充数。以致贻害地方。尤不可设法调剂。见好属员。一经代理。辄至累月经年。并不更换。至部选知县到省后。该督抚府尹等惟当留心察看。如果才堪造就。即饬令该员接印任事。不得概称留省学习。暗为调剂他人之计。经此次谆谕之后。该督抚府尹等。傥仍狃于积习。不知悛改。复有前项弊端。经朕查出。或经科道纠参。定将该督抚府尹等严惩不贷。勿谓诰诫之不豫也。将此通谕知之。　　

○又谕、御史岳镇南奏、请严禁科场誊录积弊一摺。乡会试为抡才大典糊名易书。立法极为周密乾隆五十二年。严定誊录所防弊规条。责成知贡举监临随时查察。理宜永远遵行。以除弊窦若如该御史所奏。近来科场多有包揽誊录之人。场前议定记号。择其书写精工者。给银修卷。甚至私带黑墨。代改诗文。于科名大有关系。不可不严加防范。嗣后乡会试著遵照旧章。责成知贡举监临实力奉行。严饬誊录各所官员。加意查核。但有夹带黑墨代改文字诸弊。立即严拏究办。傥不认真查察。一经发觉。定将知贡举监临一并惩处。决不宽贷。　　

○又谕、御史俞焜奏、严核优劣以端士习一摺。从来民风之醇朴。由于士习之端谨。凡有教士之责者。不徒课以文艺。务在敦崇实行。严为旌别。以树风声。若如该御史所奏。近来各地方官于贡监生员。并不随时稽察。教官举报优行。人数日增。不无冒滥。其有素行不端者。类皆徇隐不报。刁劣之徒。肆无顾忌。往往出入公庭。勾串胥吏。或以他人漕粮。出名包揽。或以不干己事。联名讼讦。逞笔舌以玩法。恃衣顶为护符。甚至欺压乡闾。挟制官长。犯法滋事。日积愈多。于风俗人心。大有关系。不可不严行甄核。著各直省督抚府尹学政。严饬该地方官暨各教职。务须随时训诫。认真稽查。举优者勿徇虚名。报劣者毋许姑息。傥仍瞻徇隐匿。致酿事端。即将各该地方官及教职从严参办。决不宽贷。将此通谕知之。　　

○丁巳。孝慎皇后殡宫月祭。遣官行礼。　　

○礼部议准、河南巡抚桂良疏报、采访安阳县贞节妇女祖高氏等一百九十三口。请建总坊旌表。从之。　　

○戊午。以銮仪卫冠军使锡霖、为銮仪使。　　

○以四川剿夷出力。赏按察使苏廷玉、道员李宗传、参将唐永清、千总马麟、花翎。千总桂凤鸣等蓝翎。守备姚鹏程、屯守备阿朗、思达朋、巴图鲁名号。余升补加衔议叙有差。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百六十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十五年。乙未。闰六月。己未朔。谕内阁、陶澍等奏、黄河盛涨。停积不消。现在筹济放渡。并抢护险工。备防大汛各情形一摺。据称黄河盛涨异常。万锦滩、沁河两处。涨水同时下注。兼以东省山水骤发。均由中运河流出。以致江境各厅水势。久积不消。其在塘军船。以及铜铅等船。帆樯林立。现在黄高于清。未便遽行放渡。请将临黄堰涵洞。试行启放。引水入塘。以为擎托。如果黄水见消。即可趁机办理等语。军船埽数渡黄。现在久逾定限。节交大暑。伏汛经临。河水盛涨不消。长落未定。必应及时设法筹济。并分投抢护险工。备防伏汛。著陶澍等体察情形。相机办理。如黄水渐次畅消。即乘机启坝放渡。俾各军船得以连樯前进。上紧催趱。无误重运。不得藉口遇闰。稍有迟延。至海口一带。本年潮汛顶托。有无阻滞。并外南、山安交界地方。河身微觉高仰。统俟军船渡竣。著麟庆亲往查看。相度情形。设法妥为筹办。不准稍有疏虞。　　

○颁赏皇四子皇五子、皇六子、暨王公大臣、内廷翰林、各省督抚、平定回疆铜版战图各一分。　　

○礼部议准、河南巡抚桂良疏报、采访固始县节烈妇女汪何氏等四十口。请建总坊旌表。从之。　　

○庚申。上诣绮春园问皇太后安。　　

○谕内阁、蒙古繙译进士举人出身之六部理藩院太仆寺郎中、员外郎、及御史、并内阁侍读各员。著于本月十三日。在圆明园考试。其不由进士举人出身。有报名愿考者。准其一体考试。　　

○又谕、文蔚等奏、查明达赖喇嘛、班禅额尔德尼、请换金册一摺。前因理藩院修办喇嘛事例。奏请饬查呼图克图印信册敕事宜。兹据该大臣等奏称、达赖喇嘛现已及岁。受戒坐床。与早经受戒坐床之班禅额尔德尼、均祇有金印。未经赏给金册。达赖喇嘛、班禅额尔德尼、俱著赏给金册。该衙门照例颁给。　　

○谕军机大臣等、有人奏、湖南宝庆府经历周继芬、未到本任。历署浏阳、湘阴等县。永州府经历王璋、现署沅陵县知县。在任已经数年。该二员操守卑污。声名平常等语。佐杂人员。署理州县。岂容经年累月并不更换。该二员果系操守卑污。声名平常。尤应随时查察。据实参办。何得意存容隐。致令贻害地方。著讷尔经额、吴荣光、查明周继芬是否历署县缺。王璋是否署事数年。现在该二员曾否卸事。其操守声名。有无卑污狼籍款迹。务当破除情面。确切查明。据实具奏。断不准稍存徇隐。致干咎戾。将此谕令知之。寻奏、查周继芬两次代理县事。为日无多。该员已调补乾州厅经历。早回本任。王璋系俸满保荐之员。例准署理州县。该员前署沅陵县。因本任知县运木进京。事竣别署要缺。且以该员在沅陵办理妥协。是以仍留署任。并非无故久署。该二员历过各任。操守声名。委无卑污狼籍款迹。报闻。　　

○壬戌。上幸万寿山。诣广润祠拈香。　　

○谕内阁、鄂顺安奏、赵城县匪徒滋事。剿捕肃清一摺。此案山西赵城县匪徒曹顺等聚众滋事。焚署戕官。经该抚带兵前往督办。先后捦获首从各逆犯。并究明余党。尽法惩治。及分别按律办理。甫逾三月。剿捕蒇事。办理尚属妥速。该抚自请交部议处之处。著加恩宽免。其在事文武员弁。并本地绅士人等。守御歼捦。著有微劳。著该抚据实确查。择其尤为出力者。酌保数员。奏请鼓励。断不准稍有冒滥。至此次所调官兵。需用行装口粮。业在该省藩库筹款垫发。其输助军饷如不敷用。准其捐摊归补。并免造册报销。　　

○癸亥。谕内阁、卢坤等奏、筹议防黎善后章程一摺。广东儋崖二州。接壤黎疆。自应酌设兵勇。筹备经费。以资防范。所有每年约需经费银一千两。著准其在司库武职空缺养廉项下。借动银八千两。支存公费项下。借动银六千两。奏留充公项下。借动银六千两。共银二万两。发交南海、番禺、两县典商。按年生息。以作防黎费用。所得息银。仍分别按年动用归款。余著照所议办理。该部知道。　　

○旌表守正被戕贵州龙泉县民周沅俸妻陈氏。　　

○甲子。谕内阁、昨因安徽举人朱凤鸣呈递封章。业有旨交兵部递籍管束。兹细阅所递尚书题各论。既无违悖字句。且引用经史。文义尚通。著该部毋庸递解。即饬令该举人自行回籍。安分读书。勉图上进。仍准其一体会试。　　

○命刑部右侍郎廉敬、赵盛奎、驰往山西查办事件。　　

○旌表守正捐躯山东滕县民王兴献侄女王氏。　　

○乙丑。谕内阁、户部奏、请饬催各省延未起解报拨及徵存属库银两。并将各款银数。分晰开单呈览。国家赋入。岁有常经。度支所系。必应综核出纳。以昭慎重。近年以来各省地丁税课。积欠频仍。于每岁额徵。已不能年清年款。即至徵存报部之项。亦不随时解拨。经该部节次严催。仍复日久宕延。似此年复一年。尚复成何事体。兹据该部将各项银数逐款钩稽。查明现在各省实存关税杂款。应行解部者共四十六案。共银二百五十六万九千余两。久逾定限。延未报解。并有已报起程。日久尚未到部者。著各省督抚监督等迅速委员。分批起解。其各省完缴关税盈余。及应行解部各款。均于部文到日。勒限半年。埽数解交部库。如有迟逾。即将延不报解各职名。严参议处。至各省司道库收存余存银。久未造入拨册者。共三十四案。共入拨银三百九十五万五千余两。经该部节次行催。总未造入季拨册内。著各省督抚迅即按款查明。因何历年延不报拨之故。据实覆奏。一面转饬将各项实存银数。造入季拨册内备拨。无稍遗漏。至外省徵存州县属库银两。例应随时提解司库。以杜侵那亏缺情弊。乃各省现在册报留存属库银两共十六案。共银一百九十万四千余两。京钱五百余千。实属有违定例。著各该督抚确切查明。立即设法严提。解交司库。报部酌拨。如再延宕。立予严参。傥该管上司。仍复有意徇隐。即由该部据实参办。并著嗣后州县徵存银两。照例按限解司。无得留存属库。以符定制。再各省留存杂款。如鼓铸耗羡等项。实存银一百万六千九百余两。历年报销。均有余賸。著照该部所议。酌提银三十五万两。除留备各该省应用外。悉令报拨。即著各该督抚按照该部指拨之数。造入季拨册内。以昭核实。经此次饬催之后。各该督抚等务按照该部指提各款。实力严催。迅速赶办。断不准仍前因循。致干咎戾。至各省额徵钱粮。全在各该上司认真考核。应解部者按限解部。应入拨者赶令入拨。遇有州县交代。核实盘查。一有徵存。克期提解。傥有弥缝掩饰等弊。即著严参治罪。该督抚等不力为整顿。以致库项久悬。朕惟执法从事。决不宽贷。　　

○旌表守正捐躯陕西华阴县民梁庭金妾鞠氏。　　
</div>
    <div class="pagination">
<a href="清实录道光朝实录_page467.html">上一页</a><span>...</span><a href="清实录道光朝实录_page463.html">463</a><a href="清实录道光朝实录_page464.html">464</a><a href="清实录道光朝实录_page465.html">465</a><a href="清实录道光朝实录_page466.html">466</a><a href="清实录道光朝实录_page467.html">467</a><span class="current-page">468</span><a href="清实录道光朝实录_page469.html">469</a><a href="清实录道光朝实录_page470.html">470</a><a href="清实录道光朝实录_page471.html">471</a><a href="清实录道光朝实录_page472.html">472</a><a href="清实录道光朝实录_page473.html">473</a><span>...</span><a href="清实录道光朝实录_page469.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
