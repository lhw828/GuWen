<!DOCTYPE html>
<html>
<head>
    <meta charset="UTF-8">
    <title>明实录太宗实录 - 第 74 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太宗实录 - 第 74 页/共 95 页</h1>
    <div class="content">　　○辛酉以将祀南郊百官受警戒于文华殿
　　○癸亥永兴王尚烈讣闻遣官赐祭谥曰懿简命有司治丧葬尚烈秦愍王第二子也
　　○甲子大祀  天地于南郊  皇太子代行礼毕遣礼部侍郎蔚缓复命
　　○乙丑狭西同州及澄城郜阳朝邑三县雨谷及荞麦
　　○丙寅以玄兔图并群臣所上表及诗文赐  皇太子又赐书谕之曰比狭西耀州民献元兔群臣以为瑞且谓朕德所致上表称贺又有献诗颂美者朕心惕然愧之夫贤能君敬天恤民致勤于理则有以感召和气屡致丰年海宇清明生民乐业此国家之瑞也彼一物之异常理有之且吾岂不自知今虽边鄙无事而郡县水旱往往有之流徙之民亦未尝无岂至理之时哉而一鬼之异喋喋为谀夫好直言则德日广好谀言则过日增朕夙拳拳仰惟  皇考创业艰难惧弗堪荷负不敢怠宁终不为彼所惑尔将来有宗社生民之寄群下有言不可不审之于理但观此表及诗即理了然而情不能循矣  元宵节灯赐文武群臣宴及节钞有差夜有掩角宿星
　　○己巳太仆寺少卿杨砥卒砥字大用山西泽州人洪武甲戌进士授行人司右司副上疏言汉扬雄仕莽为大夫剧秦美新之论取讥万世董仲舒三策及正谊明道之言足以扶翼世教今孔子庙从祀有雄而无仲舒臣愚以为退雄进仲舒庶合万世公论  太祖皇帝从之升湖广左参议建文时遣李景隆等攻围北平城砥上言帝尧之德始于亲九族今当务惇睦不宜加兵自翦其附枝附枝尽而根本蹷矣为齐王辈所忌斥罢之  上即位起为鸿胪寺卿丧父庐墓侧者三年服阙升礼部左侍郎坐巡河渠失职降工部主事改礼部永乐十年命简阅北京郡县马升太仆寺卿明年兼苑马寺卿砥率励僚属凡孳牧之法与民之利病悉条奏行之马大蕃息母丧赐钞千锭命护丧归葬哀毁致疾未至家而卒  上悼惜之遣官赐祭砥刚介勤敏居官有操守其孝行尤人所称云
　　○庚午设交阯布政司承差五十人都司三十人按察司二十人都司布政司知印各一人
　　○壬申察不赤罕山等处女直野人头目答龙加等来归俱命为千户且奏愿居喜乐温和卫从之
　　○甲戌  命西宁等处来朝禅师端岳藏为弘智净觉国师为儿藏为广陵妙净国师思我失星吉为普济净慈国师仑奔宛卜查失儿监藏为弘慈广智国师皆赐诰印命兴安伯徐亨中军左都督夏贵领骑士二千往开平巡备  浙江按察司佥事石鲁伏诛初鲁巡按至松门卫值倭寇入境鲁醉酒不设备及贼薄城下鲁踰城遁致寇攻陷城池杀虏官军事闻遂诛之
　　○丙子  命故右军都督佥事周长之子通俱为指挥使广应袭指挥同知通应袭指挥佥事  上念长功多冕有平定九门功故悉升之
　　○戊寅升狭西布政司左参政郭敏为行在礼部右侍郎交阯布政司言初定交阯新附军储不敷奏准开中四川河东云南福建盐粮时米价甚贵度地远近定拟则例每引有米一斗五升者二斗五升者至三斗四斗者今连岁丰稔米价甚贱若依原定则例实为亏官今计议久安新平二府仓中给纳河东狭西运司盐每引二斗五升福建米三斗云南黑盐安宁二井米四斗白盐井五斗米三斗五升四川本司各井米二斗五升仙泉十八井米三斗五升建平清化二县府仓中纳河东狭西运司盐每引米三斗福建米三斗五升云南黑盐安宁二井米四斗五升白盐井五井米四斗四川本各井米三斗仙泉十八井米四斗交州新安谅江三府仓中纳河东狭西运司盐每引米三斗五升福建米四斗云南黑盐安宁二井米五斗白盐五井米四斗五升四川本司各井米三斗五升仙泉十八井米四斗五升  上从其议命所司行之  夜有星如盏大赤色有光出即位西北行至下台
　　○己卯设交阯新安府之太平桥镇蛮府至海潮江建平府之大安海口清化府之巴礼三江演州之千冬乂安府之明市奇罗凡七批验盐引所置大使一员
　　太宗文皇帝实录卷一百九十六


太宗文皇帝实录卷一百九十七
　　永乐十六年二月壬午朔
　　○丙戌脩山西大同等卫缘边城堡
　　○丁亥遣官释奠先师孔子  行在礼部会试天下举人奏请考试官  上命行在翰林院侍讲学士曾启侍讲王英考试赐宴于本部
　　○戊子祭  太社  太稷命皇太子行礼  遣官祭  先农
　　○己丑  命蜀王椿以第四女江津郡主配锦衣卫百户管能第七女蒲江郡主配锦衣卫百户雷安第八女金堂郡主配李亮第九女昭化郡主配王宏第十一女江安郡主配家晟命能安亮宏晟皆为中奉大夫宗人府仪宾
　　○癸巳民有告言湖广随州及枣阳县藏各处逃民五百余户有出入官府蠹政害民者有左道惑众者有肆行劫掠者不治为患将甚  上曰人孰不欲保聚乡里为良善此盖厄于饥寒而有司不能抚绥故耳可遣一循良御史往谕之归不须治罪遂命监察御史欧阳和行和至谕以德意民闻  上不治其逃徙罪皆欣欣出首服和悉散遣归惟出入官府蠹政害民及惑众劫掠者论之以法
　　○乙未琉球国中山王思绍遣长史怀机等贡方物赐钞及文绮表里
　　○戊戌云南丽江军民府检校庞文郁言本府宝山巨津通安兰州四州归化日久请建学校从之  改户科给事中宋戴于刑科浙江道监察御史万景脩于广西道  永新伯许成卒成江都人自燕山中护卫百户从  上靖难率兵取大宁战埧上皆先登陷阵敌兵围九门成率敢死士夜出力战敌退走积功至左军都督佥事因发谭深赵曦戕害驸马梅殷事封永新伯成为人戆勇出入行阵葬  
　　○己亥交阯都指挥陈浚等遣人贡马及黄金犀角象牙诸物
　　○庚子哈密忠义王免力帖木儿遣使把失忽里等贡马及方物命把失忽里为指挥使余为百户各赐冠带袭衣
　　○辛丑徙美峪巡检司于董家庄  先是交阯嘉兴州四忙县故土官知县车绵子车三等叛杀流官知县欧阳智等总兵官丰城侯李彬遣都督同知方政率兵讨之贼以众拒敌土官都指挥陈汝石千户朱多蒲死马官军力战大败贼擒其弟车道等杀之车三众遁而山林深阻瘴疠方作官军搜索不获遂引还而遣人招谕之彬以闻且请褒恤汝石等以励士心从之汝石南策人初为陈氏小校等王师南征率先归附讨贼招降累著实效积官至都指挥佥事追讨叛贼车三深入贼阵中箭坠马为所杀多蒲北江府东岸县人亦以军功得官与汝石奋勇杀贼被伤而死  上命礼部并遣行人赐祭赙以米布有司造坟  北京行部礼曹郎中秦政学有罪伏诛政学由进士擢郎中存心狡险专务掇人过失以济所欲自尚书朱浚郭资以下皆畏之莫敢言奸贪横被于八府至是有告其典科举受赇者  上咨于众并得其地罪立命诛之舆论称快
　　○丙午行在礼部奏会试天下举人得董璘等二百五十人
　　○戊申  命故恭顺伯吴允诚男克忠袭封恭顺伯赐诰命  擢龙溪县丞刘伯翼为工科给事中进士沈福为江西道监察御史
　　○庚戌建州卫都指挥李显忠奏其卫指挥千百户镇抚头目哈刺忽等擒捕叛亡累著劳绩请升职以示劝遂升指挥佥事哈刺忽为指挥同知副千户失刺等八人为正千户百户也儿吉纳等四人并所镇抚哈答等二人为副千户俱赐敕褒谕且优赉之  别失八里头目速哥克刺免刺等来朝贡方物具言其王纳黑失只罕为从弟歪思弑之而自立徙其国西去更号亦力把里  王命速哥为右军都督佥事克剌满刺为指挥佥事赐诰命冠服金带彩币
　　太宗文皇帝实录卷一百九十七


太宗文皇帝实录卷一百九十八
　　永乐十六年三月辛亥朔  上御  奉天殿试行在礼部选中举人董璘等二百五十人制策曰帝王之治天下必有要道昔之圣人垂衣裳而天下治唐虞之世治道彰明其命官咨牧载之于书有可见已成周之官倍蓰唐虞备存周礼其详得而数之周礼周公所作也何若是之烦与较之唐虞之无为盖有径庭然其法度纪纲至为精密可行于天下后世何至秦而遂废汉承秦毙去周未远可以复古何故因仍其旧而不能变与唐因于隋宋因五季亦皆若是有可议者人之恒言为治之道在于一道德而同风俗今天下之广生齿之繁彼疆此域之限隔服食趋向之异宜道德何由而一风俗何由而同子诸生于经史时务讲之熟矣凡有禆于治道其详陈之毋隐朕将亲览焉
　　○壬子赐琉球国中山王长史怀机占城国使保麻翁哈密忠义王使把失忽里别失八里头目速哥等宴
　　○癸丑朝鲜国王李芳远遣陪臣延嗣宗等奉表贡马四十匹及方物谢白金锦币之赐  嗣宗钞币有差  旌表延安府肤施县民陈七儿平阳府安邑县民张普圆杨州府仪真县民韩福缘河南府灵宝县民贺二河间府东光县民回满住广洋卫军郑小奴府军后卫军王保儿潘丑儿金吾后卫军包三旗手卫军周来保大河卫军朱阿金大宁前卫总旗滑忠兴武卫总镇张彦昇保安卫小旗徐宗贤羽林前卫军孙志锦衣卫军赵兴祖武功中卫军蒋小保周阿狗龙江提举司匠张贵胡佛保聂广应天府上元县民邵佛定江宁县民浦阿住沉得安孝义仍命各赐钞百锭米十石复其家  行在后军卫右都督陈亨卒亨一名午睢阳人初以小卒隶大将军徐达麾下从征伐为大兴右卫总旗  上靖内难亨以勇士从克广昌取蔚州围大同论功升旗手卫指挥使调金吾右卫累升都督同知八年从征胡寇至静虏镇以功进后军右都督至是卒追赠奉天翊卫宣力武臣特进荣禄大夫柱国成武伯谧忠勇命礼部赐祭
　　○甲寅  上御  奉天殿阅举人对策擢李骐为第一赐李骐等二百五十人进士及第出身有差骐初名马特赐名骐名  命前军都督佥事刘鉴充总兵官于大同操练山西都司及行都司军马以备边
　　○乙卯赐进士李骐冠服银带余各赐钞五锭是日赐宴于后军都督府
　　○丙辰  上御  奉天殿进士李骐等上表谢恩  给赐西宁僧领占朵儿只等九十三人度牒
　　○丁巳必力工瓦阐教王领真巴儿吉监藏遣使汪速他贡方物命汪速他为千户赐之诰命  设交阯顺化府永盈仓安乐古藤农贡麻笼美良五县儒学细江县阴阳学廷河大湾二县道会司
　　○己未浮泥国王遐旺叔祖麻木占城国王占巴的赖使臣保麻翁等辞还赐钞文绮表里有差
　　○癸亥升都指挥苏火耳灰为右军都督佥事都指挥同知程忠为都指挥使
　　○甲子改湖广按察佥事奚士安于四川按察司  命行在礼部北京营造工匠过期未得代者一月以上人加赏钞二锭米一斗十月以上加绵布二疋
　　○乙丑夜月食既
　　○丙寅擢李一甲进士李骐为翰林院脩撰刘江邓珍俱为编脩其第二甲第三甲周叙董璘杨洪禇思敬尹凤岐陈询徐律习嘉言王宾胡文善周懋昭王暹雷遂莫圭孔友谅秦初等俱为翰林院庶吉士张铭等五人为行人其愿为教职韩著等六人俱为府教授余分隶诸司观政  夜月犯钩铃上星
　　○己巳升扬州卫副千户月鲁不花为指挥佥事赐金带以奉使乞儿吉思之劳也
　　○甲戌行在吏部言各处布政司按察司官多缺  上曰布政司按察司即古方岳之臣方数千里之地民生吏治悬诸数人之手得人则民安而政理不得则民不安政不理其任匪轻今廷臣中有贤能者可选用之于是升户部郎中杨端为山西布政司左参政朱忠为四川布政司左参政员外郎杨宁远为交阯布政司右参议礼部郎中平思忠为狭西布政司左参政陈士启为山东布政司右参政兵部郎中张子真为河南布政司右参政刑部郎中刘显为浙江布政司右参政交阯布政司左参议冯贵为本司左参政吏科给事中刘杰为云南布政司左参议郝珩为湖广布政司左参议兵科给事中罗拱蔡彬俱为山西布政司右参议刑科给事中陈羽为狭西布政司左参议工科给事中张翊为广西布政司左参议狭西道监察御史王敏吴文俱为福建布政司左参议户部员外郎戴同吉为浙江布政司右参议鲁璠为湖广布政司右参议林季为广东布政司右参议刑部员外郎沈升为四川布政司右参议兵科给事中李频为四川按察司副使北京刑部主事蒋卣为狭西按察司佥事改福建右参议李烨于江西布政司河南按察佥事韩善于狭西按察司云南按察佥事梁观于广东按察司  太监海童指挥柏龄等自瓦刺还贤义王太平安乐王把秃孛罗及弟昂克并顺宁王马哈木子脱欢及头目阿怜帖木儿各遣使奉表贡马脱欢请袭父爵
　　○丙子行在礼部言北京国子监大成殿帷幔敝坏  命工部新之  曲先卫指挥使三郎遣已故指挥同知党兀之子安替迷失等贡方物且请袭职从之
　　○戊寅太子少师姚广孝卒广孝苏之长州人初从释氏名道衍嗜学喜为诗文少与高启杨孟载为莫逆交朝之缙绅如宋濂苏伯珩辈皆奖重之洪武十五年僧宗泐荐其学行命住北平庆寿寺事  上藩邸甚见礼遇  上每出师命侍世子居守严固备御抚绥兵民与赞谋策  上即位初命为师录司左善世及册立  皇太子赐名广孝授资善大夫太子少师俾辅道焉至是自南京来朝车驾临视者再既卒  上悼惜之辍视朝二日赐祭赠推忠辅国协谋宣力文臣特进荣禄大夫柱国荣国公谥恭靖命有司治丧葬亲制碑文于墓广孝当著道余录诋讪先儒为君子所鄙若其论文曰惟韩退之欧阳永叔曾子固真儒者之文今之为释老文字往往剿取释老之说甚至模仿其体以为儒者不克卓立其意盖谓宋苏辈识者亦有取焉
　　太宗文皇帝实录卷一百九十八


太宗文皇帝实录卷一百九十九
　　永乐十六年夏四月辛巳朔享  太庙命皇太子行礼  置安定左右前后四千户所并设站驿以通往来
　　○壬午设北京河南各处递运所顺天府之良卿涿州保定府之定兴安肃清苑庆都真定府之定州真定新乐赵州柏卿栾城顺德府之内丘刑台广平府之临洛邯郸彰德府之内磁州安阳宜沟卫辉府之河平淇县凡二十一所各置大使一员
　　○乙酉牧马千户所总旗朱名妻陈氏一产三男事闻命如例给赐
　　○癸巳敕周王橚曰曩者李景隆谋逆其家属法皆当死特宽宥之发戍辽东彼知景隆囚系北京潜逃沧州诸处阴结党类欲行劫狱为人所告俱已擒捕宜之于法仪宾盛瑜乃敢藏匿景隆家人在于国典瑜岂可容以尔之壻姑宥不问自今宜教之循理守法毋蹈前非
　　○乙未朝鲜国王李芳远遣陪臣金渐等贡方物贺  万寿圣节  夜有星如盏大赤色尾迹有光出中台西北行至近浊
　　○丁酉  万寿圣节  上御奉天殿受朝贺大宴文武群臣及四夷朝使
　　○甲辰交阯总兵官丰城侯李彬以交州中卫指挥同知黄振等讨杀叛寇黎核等功状来闻赐敕褒谕升振为新平卫指挥使交州右卫指挥同知谭公政为顺化卫试指卫佥事潘勤顺化卫指挥佥事吴葵皆升本卫指挥同知各赏钞二百锭彩币三表里其余千户百户百夫长同知知州判官主簿及军中总小旗等皆升一级赏钞币有差  命故辽东都指挥同知蔡斌子智袭指挥使初斌以怀来守御千户从  上征讨升都指挥同知坐毁兵器下狱卒请袭职兵部言斌有罪例不应袭  上念斌功特命袭指挥使调辽东属卫  遣太监海童右军都督佥事苏火耳灰都指挥程忠等赉敕赐太平把秃孛罗及昂克脱欢等彩币表里有差命脱欢袭父爵为顺宁王别遣指挥毛哈刺赐祭故顺宁王别哈木与瓦刺贡使偕行
　　○乙巳行人吕渊自日本还其国王源义特遣日隅萨三州刺史岛津滕存忠等奉表随来谢罪表曰日本蕞尔小邦自臣祖父以来受朝廷命沾被恩德不敢背忘比因倭寇旁午遮遏海道朝贡之使不能上达臣自知有负大恩而境内之人肆为鼠窃者皆无赖逋逃之徒实非臣之所知既尽为天兵所擒  皇上天地之量父母之恩曲赦其罪悉皆遣还臣之感戴莫尽名言伏望贷臣之罪自今许其朝贡如初不胜虔恳之至  上以其词顺特恕其罪命行在礼部宴赉其使遣还
　　○丁未升云南按察司佥事周彦奇为大理寺右少卿鸿胪寺右寺丞周昇为本寺左寺丞司宾丞杨善为右寺丞广东按察司佥事朱侃为通政司右参议山西布政司检校陈杰为刑科给事中户部郎中陈礼为湖广左布政使兵部郎中董谟为山东左布政使员外郎祝铭福建按察司佥事沈镒俱为右参政礼部郎中曾坚为云南左布政使户部郎中孙鼎为浙江左布政使刑部郎中周干为右布政使吏科给事中周镐为左参政礼部郎中李昌祺为广西左布政使刑部郎中于敬为江西右布政使苏子厚为四川右布政使萧省身为河南右布政使礼科给事中李清户部员外郎阮嗣为右参政刑部郎中李汝器为广东右布政使吏科给事中史寿为左参政礼部给事中何顺为狭西布政司右参政刑部员外郎韩珠为山西布政司右参政江西道监察御史郑景耀为贵州布政司左参政四川道监察御史刘子辅为广东按察使北京道监察御史陈智为狭西按察使广东道监察御史蹇贤为云南按察使山西道监察御史陈礼为河南按察使福建道监察御史谭胜道为浙江按察使广西道监察御史胡概为广西按察使浙江道监察御史朱应祖为四川按察使刑科给事中赵惟恭王铎为贵州按察司副使陈鄂为  天府尹礼部郎中叶春为两淮盐运司运使改交阯左参政刘声远于山东布政司福建右参议刘隆于广西布政司  擢胡宗韫为中书舍人掌礼部铸印局事以其工篆书也
　　○己酉复代府护卫及仪卫司官初代王桂违弃  祖训纵恣非为革其护卫及仪卫司至是以王悔过复之
　　太宗文皇帝实录卷一百九十九


太宗文皇帝实录卷二百
　　永乐十六年五月庚戌朔监脩实录官行在户部尚书夏原吉总裁官行在翰林院学士兼右春坊右庶子杨荣等上表进  太祖高皇帝实录  上具皮弁服御奉天殿受之披阅良久嘉奖再四曰庶几小副朕心又顾原吉等曰此本朝夕以资览阅仍别录一本藏古今通集库  遣中官杨忠等使亦力把里赐其王歪思金织文绮彩币盔甲弓刀并赐其头目忽歹达等七十余人彩币有差
　　○辛亥赐其重脩实录监脩官户部尚书夏原吉钞二百锭彩币三百表里纱衣一袭总裁官文渊阁大学士兼左春坊大学士胡广翰林院学士兼右春坊右庶子杨荣国子监祭酒兼翰林院侍讲胡俨人锭百六十锭彩币二表里纱衣一袭纂脩官翰林院学士兼右春坊右谕德金幼孜赏同胡广等侍讲学士曾棨侍读邹缉王英脩撰余鼎罗汝敬主事李时勉陈敬宗人钞百锭彩币一表里纱衣一袭誊写官并监生人等各钞六十锭绢二疋书成广以病不及躬进命中官郎即其  赐之  苏门答刺千达里暹罗琉球诸国各遣使贡方物赐其使冠带钞纻丝纱罗彩绢有差  顺天府昌平县民刘化以谋反伏诛化初名僧保畏避从军逃匿保定府新城县民家衣道人服自称弥勒佛下世当主天下演说应劫五公诸经鼓诱愚民百四十余人皆信从之已而真定容城山西洪洞等县人皆受戒约遂相聚为乱事闻悉捕诛之
　　○壬子赐脩实录监脩总裁纂脩等官户部尚书夏原吉等三十八人宴于礼部
　　○癸丑金山卫奏有倭舡百艘贼七千余人攻城劫掠敕海道捕倭都指挥谷祥张翥令以兵策应又令各卫所固守城池贼至勿轻出战有机可乘亦不可失务出万全又敕福建山东广东辽东各都司及总兵官都督刘江督缘海各卫悉严兵备
　　○甲寅端午节赐文武群臣宴及节钞有差  嘉赐翰林院学士杨荣金幼孜二品金织罗衣各一袭
　　○乙卯辽王植奏其子远安王贵爕同火者数人逃逸  上命有司寻访盖贵爕为父所恶欲诣京师告父阴事云
　　○丙辰敕成山侯王通曰脩边国之重务其军政不可不肃昔  太祖高皇帝数命公侯重臣清理所以当时军政脩举今西北边备尤为急务而各卫所比年军政弛慢官多具员卒多缺伍缓急何以制之今命尔往狭西及潼关等处阅视军实务俾队伍整齐甲兵坚利备御严固庶几国家足兵之美尔其勉尽厥心用副委任时宁阳侯陈懋镇宁夏都督费瓛镇日尽肃皆遣敕谕之敕山东都司调马步官军八千人令都督指挥卫青李凯统往缘海剿捕倭寇有功者奏闻升赏退避者即斩以狥  爪哇国西王杨惟西沙遣使惟叔等奉表献白鹦鹉及方物先是卫卒王周镇等随诏使往西海风漂其舟至班卒儿国儿为番人所覊爪哇村主珍班闻之以金赎周镇等送之王所王付惟叔来归  上嘉之命礼部宴赉惟叔等而赐敕奖劳国王并赐之金织文绮纱罗凡五十五疋赐珍班文绮罗二十四疋  置贵州石阡府板桥山巡检司
　　○丁巳文渊阁大学士兼左春坊大学士胡广卒广字光大吉安吉水人建文
　　○庚  进士第一赐名靖永乐中敕复旧名初授翰林院脩撰升侍讲迁侍读进右春坊右庶子兼侍读升翰林院学士兼左春坊大学士改文渊阁大学士仍兼左春坊大学士广惇厚慎操履于事务持大体存心以爱人为要  上雅重之特见信任燕闲侍顾问从容进对多所禆益居官慎密所治职务未尝退以语人虽官清密恩宠日盛自处泊然寡交游自列从公退杜门读书赋诗而已未尝退人以私人亦不得以私干之为文下笔数百言立就必宿于理一时制命典册多出其手  车驾巡幸征伐必命从行礼部郎中周讷建请封禅  上不听事独广之言与  上意合尝奔母丧还朝  上问百姓所若对曰百姓安独郡县穷治奸恶外亲蔓延为害  上立命罢之至是病不能朝命内侍督医视之数遣人临问卒  上深悼惜赐祭者再赠礼部尚书谥文穆给驿舟遣官护丧还其乡命有司治葬事丧过南京  皇太子遣官致祭赐赙甚厚
　　○庚申升行在吏部郎中陈诚为广东布政司右参议嘉其奉使哈烈之劳也擢行在翰林院庶吉士何贤蒋礼赵勖陈坤奇曹义钟英为本院编脩戴觐王璜王观潘勤邵暹樊敩石庆黎民为中书舍人
　　○辛酉夜月犯房宿北第一星
　　○壬戌大岳太和山产芝千数百茎隆平侯张信悉采以进
　　○癸亥赐国子监交阯生邓得等三十人冬夏衣衾靴袜
　　○甲子赐苏门答刺千达里暹罗琉球爪哇等国使宴
　　○戊辰除授代府长史纪善等官赐敕谕之曰朕  皇考法古为治众建亲藩以屏国家朕弟代王受封西鄙今授尔等代府长史等官职专辅导宜悉心匡赞讲论正义助王于德将王有令名尔亦有荣苟惟依阿曲从不能辅之以正而陷王于非义国有常宪尔其勉之复遣官以书谕王曰尔前违背  祖训屡为非道所以罢革王府官属者盖欲王深图省改以不忝所生比闻王能悔过迁善守法良用嘉之今特敕所司每岁加王禄米二百石增随侍军士五百复除长史纪善等官为王辅导王其益懋进脩以副朕眷爱之意
　　○辛未以行在刑部主事李时勉为翰林院侍读陈敬宗为侍讲擢常山群牧所吏目刘敏官生黄养正为中书舍人
　　○甲戌升行在兵部员外郎饶士荣为交阯按察司佥事改福建按察司佥事张翼于云南按察司狭西按察佥事曾鼎于四川按察司  兀者卫都指挥锁失哈奏举野人头目纳哈台失刺堪任指挥佥事从之
　　○丙子升行在兵部都给事中杨勉为尚宝司丞尚宝司丞表忠彻为本司少卿
　　太宗文皇帝实录卷二百

太宗文皇帝实录卷二百一
　　永乐十六年六月庚辰朔
　　○辛巳升云南金齿潞江长官司为安抚司
　　○乙酉诏纂脩天下郡县志书命行在户部尚书夏原吉翰林院学士兼右春坊右庶子杨荣翰林院学士兼右春坊右谕德金幼孜总之仍命礼部遣官遍诣郡县博采事迹及旧志书
　　○丁亥遣官祭中霤
　　○戊子夜水星犯轩辕大星
　　○戊戌敕交阯总兵官丰城侯李彬曰为将之道在于勇智仁信忠五者勇则不可犯智则不可惑仁则爱人信则不欺忠则无二心兼此五者乃良将朕命尔镇绥远夷政当以古之良将为法钦哉
　　○庚子应城伯孙岩卒岩凤阳人少挟智勇从  太祖高皇帝渡江以战功初授金吾卫百户守阳调燕山右护卫事  上于藩邸十有五年以燕山中护卫正千户致仕  上靖内难命岩守通州州城孤而敌攻之急岩随机应敌卒保无虞累升都指挥佥事内难平论功行赏以岩旧臣且有守城功封应城伯及卒  上遣官赐祭命有司治丧葬追封奉天靖难推诚宣力武臣特进荣禄大夫柱国应城侯谥威武
　　○辛丑敕辽东总兵官都督刘江曰今倭寇为首者已被擒其遗孽未获者尚出没不常尔可相机剿捕若兵势多寡不敌则固守城池慎勿轻战
　　○癸卯夜有星如鸡子大赤色有光出紫微东蕃外西南行入贯索
　　○乙巳擢儒士苏镒为中书舍人县丞马俊为礼科给事中改四川道监察御史刘广于江西道升太常寺博士黄福为本司丞北京道监御史窦丞芳福建道监察御史吴叔俱为浙江按察司佥事交阯都司经历徐应为湖广按察司佥事新安府知府胡达为北京长卢盐运使鉴故翰林院检讨伯厚之子后洪武中进士常为御史坐事降县丞至是皆以荐而用之
　　○丁未光禄寺少卿周成钟永用寺丞王宣有罪伏诛坐于御膳所脩治草药为下人所奏也
</div>
    <div class="pagination">
<a href="明实录太宗实录_page73.html">上一页</a><span>...</span><a href="明实录太宗实录_page69.html">69</a><a href="明实录太宗实录_page70.html">70</a><a href="明实录太宗实录_page71.html">71</a><a href="明实录太宗实录_page72.html">72</a><a href="明实录太宗实录_page73.html">73</a><span class="current-page">74</span><a href="明实录太宗实录_page75.html">75</a><a href="明实录太宗实录_page76.html">76</a><a href="明实录太宗实录_page77.html">77</a><a href="明实录太宗实录_page78.html">78</a><a href="明实录太宗实录_page79.html">79</a><span>...</span><a href="明实录太宗实录_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
