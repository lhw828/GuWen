<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 20 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 20 页/共 245 页
  </h1>
  <div class="content">
   ○新建伯文成王公守仁传（王世贞） 

　　王世贞 
　　王守仁字伯安绍兴之余姚人父华举进士第一待日讲修国史会典累官南京吏部尚书有长者称母曰郑夫人当娠而王母岑媪梦神人衮冕乘五色云下抱一儿授之惊寤闻啼声则巳生守仁岑媪以语王父天叙名之曰云五岁尚不能言一日出从羣儿戏有僧见而抚之曰是非凡儿柰何名泄之耶王父悟因更今名即能言而读书复即过目诵十一岁尝从父华北上过金山试之诗得二绝句皆奕奕神令华以是奇之然儿戏犹故一日之市所与鬻雀者争游客熟视之出箧钱市雀而送守仁归塾曰少年贵当极人爵立非常功名且徧阅它弟子语其寿夭贫贱后皆验而守仁自是稍受经术工属文一日谓其师曰读书欲何师曰取甲第耳守仁曰读书乃仅取甲第耶如圣贤何父华闻而叹曰异哉乃欲令我愧见之然巳负其材气十五访客于居庸山海关时阑出塞与诸属国夷角射因纵观山川形胜慨然有勒碑燕然志踰冠举乡试其经术秇文益大进而益好兵凡三举而会试第二人遂登甲榜使治前威宁伯王越葬守仁少则梦威宁伯贻之宝剑既葬而其子出威宁伯所佩剑谢则宛然若觌矣益沾沾自喜还而朝议方急西北边守仁筴得八事上之其言皆警剀报闻寻授刑部云南司主事当直狱岁行尽而故尚书侍郎家畜猪饲以囚食甚腯守仁悉杀以享狱卒及囚莫能诘也出决江北囚事竣游九华诸山有所遇遂好神仙之术明年引疾请告前是守仁与诸所善太原乔宇广信汪俊泰州储巏河南李梦阳何景明山东边贡相切劘古文辞名藉藉巳而厌之曰滑我精耗我神我且之役耶因筑室于阳明洞中颇习导引习之久而有若先知者众哗且以仙而守仁遂游南屏虎跑诸剎与诸禅衲偕往往有所发明久之乃北上道山东而巡按御史陆儞聘之主试程序文皆出其手遂诸省冠而所得亦多显名士补兵部武选司主事明年中贵人刘瑾等导　上狎游南省台臣戴铣等争之力瑾矫旨捕置诏狱守仁上疏谓君仁则臣直铣等以言责如其善自宜嘉纳即不善亦宜包容以开忠谠之路乃今赫然下令缇骑旁午拘孪载道即　陛下非有意怒绝之而下民无知妄生猜惧自今而后虽有上关宗社危疑不制之事孰从而闻之幸寝前□俾各供职如故适足以广大公无我之仁明改□不吝之勇瑾衔其言切下之诏狱廷杖四十死而复苏谪贵州龙场驿丞守仁至钱塘欲缓行而瑾使人尾之急守仁惧不免乃托投江而轻舟自海至闽入武夷山中归又逾年始之驿诸苗夷相率伐木室以居守仁守仁乃益讲学所治经往往取心得不必与前□故比矣提学副使席书与守仁谈而大创书院命诸生师事之又明年瑾大诛擢知庐陵县至则选里正三老委之词讼而总其凡囹圄空虚他若立保甲清驿供杜巫赛定水次兑绝镇守横敛至今守之甲令云入觐迁南京刑部主事觐事成留吏部验封司主事巳同考会试始讲知行合一之学与增城湛原朋友而朝贤有师事之者矣遂超文选员外郎明年进考功司郎中是时杨一清吏部器守仁而骤用之其年进南京太仆寺少卿分署滁州从游者日众始教人静坐以存天理去人欲□□缙绅之士非笃信其说则怪之以迂僻不堪用而是时王琼兵部尚书用事独奇守仁才以不世出会南赣汀漳等处俱有山寇凭险阻乱郡邑苦之乃擢守仁都察院右佥都御史巡抚其地守仁至则先行十家甲法务使奸无所容又以　高皇帝训敕其父老子弟贼闻而易之弗虑也而守仁左右及麾下将校至郡邑与儓之类又多之耳目守仁微得老隶最黠者致密室而胁之曰次自知当死不肯极言贼情实吾贳汝隶迫则尽吐贼情实守仁笑而贳之乃故不可测意在此则示以彼或更在彼则示以此每令形家者择吉日出师则复止之或将发复不果以多方误贼而阴勒诸兵备道募选郡邑材官力士以三之一赴军门使与旧兵参而身教之击射明赏罚以励之时初战破贼于长富村追之至象湖山会闽广兵至且合贼迫溃围而出指挥覃桓县丞纪镛战死诸将惧请俟狼兵至而后大举守仁怒责之曰战小挫何损且兵岂不足耶而需狼兵乃亲率所选士进屯上杭徉谕诸道姑以牛酒犒师使小息俟秋而再举谍贼懈即分兵三路约以同夕衔枚进中军夺象湖之隘方大战而奇兵乘间发遂太破之闽广兵亦尽破其巢四十三所斩获大酋詹师富等七千有奇贼属牛马辎重无算捷上囚请立崇义县治尽得贼之要害地而耕之报可加岁俸一柣赐银币而前是守仁谓廵抚权轻不足以控□诸道因上奏云古者赏不踰时罚不后事过时而□与无赏同后事而罚与不罚同况过时而不赏后□而不罚其何以整齐众心鼓舞士气诚得以大军诛赏之法责而行之于平时假臣等令旗令牌便宜行事如是而兵不精贼不平臣无所逃死王琼读而叹曰不与此人权将谁与也覆奉改提督军务兵马粮饷悉听便宜区□用兵进止不必奏闻文武官逗遛不用命者听以军法从事于是守仁益得展材用立兵符申约事且文抚诸贼词旨悱恻恳至而贼酋黄金巢卢珂郑志高等相率皈命矣巳遂运兵破横水贼擒其大酋谢志珊等五十六卤斩从贼二千一百余级俘贼属二千三百余人因使使谕桶贼方狐疑未决乘其懈袭击复破之擒大酋蓝天凤等三十四卤斩从贼千一百级俘贼属数如横水时浰头贼尚强而其酋池大鬓等尤黠桀故与降贼卢珂等雠守仁使使以牛酒谕降之乃报曰大鬓等欲归死而卢珂等将乘隙而掩我家室今者不解甲以自保耳守仁乃阳移文责珂志高等而珂志高等急上变谓大鬓等实挟诈以老我王师且列其寇乱状守仁复阳怒杖责卢珂等下之狱而谕之情复以新历给大鬓等且谕使来见大鬓乃语其腹心曰欲得仲必先□赣州伎俩我亦欲先勘之遂以其虣勇九十二人褁甲来见守仁慰谕宴犒之馆于祥符宫使更新衣习礼供张储□甚设大鬓等喜过望至正元之次日守仁张乐大宴伏士以待引大鬓等鱼贯入即僇之庭无一脱者遂出卢珂等于狱使之归发兵乡导夜半守仁出师与之会遂破浰头石门覆其巢三十余擒大贼五十八卤斩从贼二千余余奔九连山守仁以九连深险不易攻乃使精卒七百衣贼衣佯若奔溃者贼从崖上招呼与相应久而贼觉之则师巳度险贼狼狈失据大军蹙之皆就缚守仁既巳尽得贼地相险要增设和平县治如初捷上进右副都御史予世官锦衣卫百户再进副千户守仁念非王琼精心任之毋与成功名者每疏捷辄归本琼不容口而内阁首臣与琼交恶因而訾及守仁矣守仁虽旦夕军旅而不废与诸儒生讲学最后乃致良知之说直指本心自然最简易痛切其始颇推鹅湖谓其能绍孟子所重周程而所诋在朱氏自致良知之说行天下高明之士乐于顿而恶检束者喜其便直推以上接孔子而拘方者不能无哫訾矣时宁王宸濠谋不轨素浮慕守仁而畏其拥强兵上游使腹心刘养正往探之养正故善守仁好讲学吊诡而守仁亦使其门人冀元亨应宸濠聘欲以窥其人语两不合而罢时福建军人进贵杀官吏以叛闻诏遣守仁往勘处寻事巳平于是守仁取道南昌图归省抵丰城而宸濠反杀都御史孙燧按察副使许逵刼府库署置将相刘养正李士实等守仁闻变即返而宸濠巳遣兵千人逆之守仁入于渔舟得免是夕抵临江又三日抵吉安吉安知府伍文定邀守仁起兵讨宸濠守仁然之乃与文定计上疏告变而移檄列郡暴宸濠罪俾各率吏士勤王时廵按御史谢源伍希儒自岭外复命道吉安守仁留之纪功守仁兵未集而忧宸濠之兵速出曰南京空城耳而实无备宸濠至则下矣南京下事未可知也乃檄檄诸郡邑使备饷云准兵部咨题请都督许泰郄永以边兵四万由陆取凤阳□都□刘晖桂勇以京边兵四万由水取淮扬道督臣王守仁以兵二万自南赣发愓旦以兵八万自广西发秦金以兵六万自湖广发皆会趣南昌所经由阙供者以军兴法从事又蜡书贻李士实刘养正云得密示具国至意第从臾使早出足一离省大事济矣而故系宸濠之谍示将斩而人黠校监者伪若与宸濠歀泄而纵之宸濠徼得书□彷徨未决而与士实养正谋则皆劝之疾趣南京即大位宸濠益内疑十余日而探知中外兵不至乃悟守仁绐之留少兵守城而刼其众六万人号十万袭九江南康皆下之进围安庆不下守仁兵巳集又谍知宸濠离南昌乃大喜整众至樟树镇使精卒四百袭破其大兵之在新旧厂者蹑之至暮士蚁附而上遂破擒其宜春王拱樤中涓万锐等千余人宫人多焚死守仁犹在后军质明而始知之建大将旗鼓入□申约束拊循其胁从吏士然巳不能无所伤杀矣守仁留二日即发兵蹑宸濠宸濠时安庆所抗气稍沮而骤闻南昌失守解围自救守仁使伍文定等以四郡精卒三千分道逆击之都指挥余恩以游兵四百往来疑兵而陈槐等复以兵二千分十余军张疑设大与文定等密相应与其前锋遇于黄家渡文定等佯北以致之贼争利竞进而乱邢珣以所部衡击断其中坚文定恩等乘之大羣起贼遂大败退保八字脑宸濠惧尽发南康九江之城守者以自益守仁乃分兵袭取之明日复大战我兵小却守仁急命取先却者头益争奋贼大败擒斩二千余溺水死者以万计宸濠益大惧乃联舟方阵尽出其金银以赏士而诘责败者将斩之未决而我兵四面至炮火碎其副舟遂奔溃妃嫔皆与宸濠泣别沈水死遂擒宸濠与其世子眷属李士实刘养正等数十人斩首三千级溺水死者二万余浮尸衣甲器物十余里寻分道搜捕其余党殆尽捷闻寝不下前是守仁上宸濠伪檄末谓　陛下在位一十四年屡经变难民情驿骚尚尔巡幸不巳以致宗室黠者谋动干戈冀窃大宝且今天下之觊觎何特一宁王天下之奸雄岂直在宗室兴言及此悚骨寒心昔汉武帝有轮台之悔而晚节奠安唐德宗下奉天之诏而士民感泣　皇上宜痛自克责易辙改弦罢绌奸谀以回天下豪杰之心绝迹巡游以杜天下奸雄之望则太平尚有可图臣民不胜幸甚左右多弗悦以守仁方起义师不能难也而　上则自称威武大将军镇国公总督军务率京边骁卒数万南下使太监张忠安边伯许泰都督刘晖提督以数千人由江而上抵南昌守仁乃俘宸濠取内道以献忠泰等使人要之于广信守仁弗听抵钱塘而遇太监张永永时称提督赞书机密军务在忠泰辈上而故与杨一清善□刘瑾天下称之守仁夜见永颂其贤永悦守仁乃柯言江西遭祸乱民困巳极不堪□师之扰永深然之乃曰吾出羣小在　君侧欲左右调护　圣耳非功来也第事不可直致耳先生功吾自知之守仁乃悉以宸濠等付永而身至京口欲谒驾不果会有巡抚江西命乃还南昌而忠泰等前巳驻师南昌衔守仁不待故纵其卒傲守仁欲以争端守仁厚加恩礼抚慰卒皆悦乃不能有所加于守仁而归复谮之　上谓守仁且反独张永保持之于是守仁请□恤其士民且以大水自劾语极恳切皆报闻　世宗初召守仁人受封而中有沮者谓国甫大丧不宜举宴赏中道止之特拜南京兵部尚书参赞机务遂归省父华于越寻论封奉天翊卫推诚宣力守正文臣特进光禄大夫柱国新建伯父华亦得封如之时人以荣华寻卒守仁忧居而从游者益众相与推隆之又以功高文臣预五等爵忌者蜂起有目伪学者有以下南昌纵士卤掠及得宁邸之金宝子女者至有谓初通宸濠谋筴其不胜而皆之者言绝丑不可闻而所封独守仁与吉安守文定至大□常上赏其它皆名示迁而阴抑绌之守仁不胜愤乃上疏再辞爵且极论白诸有功者　温旨慰谕不听会守仁之所善席书与门人方献夫黄绾皆以议礼得幸　上力称守仁贤而复言之张聪霍韬等皆有所推毂然江西辅臣故衔守仁不能特荐犹持前论而其乡人之忌者至诬之史以故推兵部若三边若团营皆弗果用而最后田州土守岑猛骄不用命纵兵兰其邻郡右都御史姚谟讨而诛之其二子跳别将卢苏王受各拥众以叛兵骤进不利时谋易帅乃召守仁起家以故官兼都察院左都御史总督二广及江西湖广四镇军务讨之守仁且至而征兵巳大集卢苏等亦素慑守仁威名窘甚守仁意不欲多杀既抵南宁即上疏请一切抚绥而以便宜悉散其众而仅留楚兵数千自卫使使招谕卢苏王受皆大悦率众扫境叩南宁四营而各挟其心膂数百人入见守仁谕谕杖之一百然听其人伍伯取完事而巳因改田州田宁赦岑猛之后与卢苏王受皆弗诛因苏受兵以攻断藤峡断藤峡者即大藤峡其中诸徭上连八寨下通仙台花相诸峒连络数十余□盘桓三百里数出流刦郡邑自韩雍大征之后无能平者守仁使卢苏等乡导挟永顺保靖二宣慰土兵分道深入大破之斩敌者三千余级卤其男女牛马资械以万计守仁方欲移府治建卫所增兵设官次第上疏而病矣始报平卢苏等　诏赐金币遣行人奉玺书奖谕而及是平断藤捷上则　上以手诏问内阁臣杨一清等谓守仁自夸大且及其生平学术一清等不知何所对守仁之起由张聪桂蕚荐蕚故不能善守仁以聪强之而后蕚长吏部聪入内阁积不相下蕚暴贵喜功名风守仁以取安南守仁辞不应杨一清者雅知守仁而会黄绾尝上疏称守仁贤谓当入辅而又有他疏阴指一清辞甚厉一清亦不能无移憾也守仁既病益甚上疏乞骸骨因北归度大庾而革卒于南安舟中年五十八桂蕚觇　上意不悦守仁因奏参其擅离职并处置田州事宜失当下公卿议仅不夺其爵而巳停世袭且尽停其它恤典守仁有一子曰正亿久之　上怒解使得袭锦衣卫副千户隆庆初手谏官言赠守仁新建侯谥文成赐葬与祭及赠告词推明元勋圣学正亿得嗣爵正亿卒子承勋嗣守仁天资颕敏绝世少而好古文辞爽朗多奇晚取词达不能工也既以气节名世又建不世勋迨有志圣学一切尽扫去之而识者不谓尽然又其慕好之者亦挟以两相重其御乌合笼豪儁待宵人蹈险出危俶傥权谲种种变幻孔子有云作易者其有忧患乎抑中古以后不能不尔守仁之语门人云无善无恶者心之体有善有恶者心之用知善知恶者良知善去恶者格物以此一切宗旨云 

　　○新建伯王文成公传 

　　公名守仁字伯安余姚人父华成化十七年进士第一人历官南京吏部尚书公少有才名弘治五年与胡端敏公孙忠烈公同举浙江乡试公十二年进士授刑部主事未几请告十七年复除武选主事正德元年十二月刘瑾乱政首抗疏乞诛瑾瑾大怒缚杖阙下几死谪贵州龙场驿丞居夷力学益进四年闰九月升庐陵知县明年瑾诛十二月升南京刑部主事又明年调验封是年升署员外郎逾月调文选七年升考功郎中是年冬升南京太仆寺少卿九年升南京鸿胪卿十一年七月升佥都御史巡抚南赣汀漳等处公至置二匣行台前榜曰求通民情愿闻巳过当是时宸濠蓄逆谋江西上流山溪中剧盗四出刼剠焚官府篡狱囚广东湖广江西诸抚臣相观望久之积至数十万宸濠又辄与诸贼通曲护贼十二年七月公名讨贼请提督军务兵部尚书王琼素奇公请　上即与公兵符兼巡抚公日夜练兵教射不数月得精兵数万公智计绝人用兵神秘是年茶寮贼大起江广湖郴骚然三四年矣　上命三省会征公首诛通贼监生吴让十月督江西兵自南康入破横水溪左巢贼败奔复连战奔桶冈十一月又攻桶冈大战西山界贼大溃尽殪之凡破巢八十四擒斩三千余俘三千六百有奇释其□从千余众归流使复业度地居民凿山开道夷其险阻浰头贼尢悍黠拟官僚号是冬□猺既殄益增机险阱毒虞王师公休士归农明年正月计擒其魁遂进兵击其懈连破三浰乘胜逐北大小三十余战灭巢二十有八俘斩三千余三月还师开县置官司坚明约束诸贼薮尽治境虔吉人皆立生祠岁时祀公四月升都御史叙子锦衣百户公班师至赣开书院日与海内名贤士大夫讲学设社学□郡邑子弟歌诗训礼岭北风俗之丕变十四年六月宸濠反公适勘事福建道经丰城县令顾泌告公宸濠反状公指心吁天誓不与贼俱生急走小舸反至吉安与知府伍文定谋起兵讨贼发檄召江西诸知府邢珣等兵又密遣谍四出投檄言京师及湖广广东西南京淮安浙江各发兵讨贼以疑宸濠使不敢出南昌又致叛臣家族谬托心腹云吾直应敕旨且聚兵耳又曰宁王事且成败未可知吾安得遂进兵乎贼果疑四路兵且至不敢直趋南京又喜公或不进兵迟回数日出南昌攻南康九江安庆公兵巳大集使传檄骂宸濠贼又遣人密书与贼心腹李士实刘养正及闵廿四吴十三若有约内应者书既发故令人泄贼党书所过处贼党以告宸濠宸濠尽得致书人及书遂疑士实等士实等劝宸濠去安庆直趋南京否径出蕲黄趋京师宸濠遂不听公进兵攻破南昌擒其居守宜春王拱樤及宸濠子三哥四哥宸濠时攻安庆闻之解围反顾巢穴公迎战樵舍纵火攻之大破贼擒宸濠及其子大哥当是时南京大震非公在上流疑贼贼不犯南京必走蕲黄公既擒宸濠诸奸佞江彬等导　上南巡下诏名亲征诸奸佞欲攘功忌公诡言巧谮百方欲去公当是时宸濠未死诸奸佞素通宸濠得金钱者多在　上左右颇有异谋畏公不敢发公机曲算内戢凶幸外防贼徒抚定疮痍激励将士日夜如对勍敌宸濠竟得大诛内阁大臣素恶王琼亦忌公以提督军务得专制召兵平贼归功琼内阁益不说久之不赏嘉靖改元诏录公功封新建伯兼南京兵部尚书参赞机务遣使迎至京宴劳诸忌者又以锡宴劳费词嗾言官论沮公不得至京未几外艰去服阕竟不召谗谤益起屡形奏牍虽封爵赐号竟不与铁券岁禄一时勤王有功诸臣中伤废斥殆尽惟文定得升副都御史荫一子千户邢珣徐琏戴德孺升布政使德孺死于水珣琏亦被斥陈槐削籍纪功御史伍希儒谢源以考察去公不自安累疏辞封乞录诸勤王者功竟格不行巳而言官及大臣又交荐公嘉靖五年岑猛叛两广聚兵讨猛死田州而其党卢苏王受相结再叛益发四省兵岭南大困起公代姚镆公至开示恩信班师撤旅苏受等自缚来归公薄示惩遣归农刻石云爰告思田毋忘帝德爰勒山石昭此赫赫文武圣神率土之滨凡有血气莫不尊亲田州石刻云田石平田州宁田水潆田山迎府治新千万世巩皇明嘉靖岁戊子春新建□王守仁勒此石告后人公谕苏等朝廷宥尔宜有以报皇恩众皆顿首愿効死公因八寨反侧久毒岭表与苏等约且用尔众一战与期日去又因永顺保靖上兵自岭南还密与领兵官约束过八寨径捣其巢与苏受等兵相犄角或遏其前或截其后或张左右翼夹系八寨剧贼诛斩万计捷奏至桂文襄素忌公言公挟诈专兵时公亦病乞致仕至南安卒桂又言公擒宸濠攻城纪律不臧奏捷夸张巳甚及斥公学术不端坏士习乞削夺官爵　上怜公功又封爵本先朝信令不允但停恤典子不得嗣封隆庆改元两京言官交章荐公宜世爵下吏部移江浙抚按诸臣核功状如言官言复下廷议皆曰守仁不顾九族国家平大难功高赏格公论惋宜世爵如　肃皇帝初旨诏曰可遂以公子正亿嗣伯未几南京台臣又以公宜世荫锦衣复下吏部会多官议上诏世袭如故公才高学邃兼资文武近世名卿鲜能及之特以讲学故众口交訾葢公功名昭揭不可葢覆惟学术邪正未易诠测以是指斥则谗说易行娼心称快耳今人咸谓公异端陆子静之流嗟乎子静岂异端乎以异端视子静则游夏纯于颜曾而思孟劣于雄况矣公所论叙古本大学则言传习录诸书具在学者虚心平气反复融玩久当见之若后生轻摭浮语欲当□短长本自不知公于公轩轾何有也万历五年正亿卒子承勋嗣伯 
【 封爵考】 
　　龙场故在万山丛棘中蛇虺魍魉瘴疠蛊毒之交错夷人鴃舌语言不通无居舍先生至始教之范土架木小芨巳就石穴而处从行三仆以历险冒瘴皆病先生析薪汲水作糜以饲百方慰解之同旅行者父子主仆骈首病死文瘗之而自石郭以待尽先生于时困衡动忍不惟得失荣辱胥巳解脱即死生一念亦拚置端居澄默以思倐若神启大解从前伎俩见趣无一可倚惟此灵昭不味者相始终不离伦物应感而是是非非天则自见证之六经四子无不脗合益信圣人之道坦若大路如此着五经臆说与学者尝发格致旨久之夷人亦渐亲狎共伐木构龙冈书院何陋轩玩易窝居之安宣慰来遗馈却之因申　朝廷威信□□折减驿之议又讽之出平阿买阿扎之叛葢不特忘在夷狄患难中且有以行乎夷狄患难者与贵阳学使席公书往覆质辨朱陆同异席大省着明冤录而葺书院居先生率诸生师事之庚午量移庐陵令时尝论知行合一初于门人徐曰仁发之谓称人知孝知弟必其能孝□弟即知痛知痒非本诸身亦恶乎知葢欲人反身默识所以生生者惟此知故即知而行在其中非闻见知解之知也世儒局于习闻多骇疑者过常德辰州见冀元亨蒋信刘观时咸能卓立教之静坐后稍有悟复示书曰于此着力方有进步顾湏刊落声华切巳用功重惩世亟标榜者在庐陵仅七月政务开导人心不事刑威稽旧制选里正三老坐申明亭讼者至使劝解化诲后几无讼冬入觐台州黄宗贤绾来问学自言于学有志未实用功先生曰人患无志不患无功后契良知旨始纳贽称门人卒先生托孤以女娶其胤子是年先生升南比部主事寻改吏部验封司会试同考试官识邹文庄于糊名卷中一时人服其鉴同寮方叔贤献夫位在先生上闻先生论学有契遂肃贽受学引疾归西樵以卒其志先生寻转文选员外郎升考功司郎中门人稍益进巳升南京太仆少卿便归省舟中与徐曰仁论大学宗旨曰格物是诚意工夫曰仁因省明善是诚身工夫竆理是尽性工夫道问学是尊德性工夫博文是约礼工夫惟精是惟一工夫知行合一旨益大洞然踰年至滁孟源问静坐中思虑纷杂柰何曰思虑亦强禁绝不得就其萌动处省克到天理精明后有物各付物意自然精专无杂思矣所谓知止乃有定也甲戌升南京鸿胪卿年三十五薛尚谦侃陆原静澄郭善甫庆辈受业先生往惩末俗卑污来学者多就高明一路引掖时见有流入空虚放言高论者甚悔之自是教学者省克实功谓黄宗贤曰学须立诚从心髓入微处用功不然则平日所谓学者适以长傲遂非彼自谓高明光大而不知堕于狼戾险嫉矣谓陆澄曰义理无定在无竆尽未可少有得即自足尧舜之上善无尽今学者于道若管窥天少有所见遂傲然居之不疑与人言论不待其终而先怀轻忽非笑心訑訑之声音颜色有道者侧观之方之悚息汗颜而彼且畧无省悔可哀巳澄问论道者往往不同何如曰道无方体即天也人尝言天实未知天若解道即天何莫非道彼局于一隅之见以道止如此若解向里寻求见得自巳心体即无处不是此道古今无终无始更何同异葢心即道道即天知心则知道知天矣欲见此道须从此心上体验始得澄问象山云在人情事变上作工夫如何曰除了人情事变即无事矣喜怒哀乐非人情乎自视听言动以至富贵贫贱患难死生皆事变也事变惟在人情里其要在致中和谓汪司成浚曰心统性情寂感体用一原也顾用显而易见体微而难知彼谓自朝至暮未有寂然不动时是惟见其用未得其体也善学者因用识体耳又曰体用一原有未发之中即有发而中节之和今人发不中节可知其未发之中未全也或问巳发未发曰譬之钟声未扣不可谓无既扣不可谓有未扣时原是惊天动地既扣时亦止是寂天寞地澄问出入无时莫知其乡曰论本体原无出入若谓思虑运用是出其主宰常昭昭在此何出之有既无所出何入之有出入只是动静动静无端何乡之有又曰心不可以动静分体用动静时也即体而言用在体即用而言体在用谓静可见体动可见用则得精神言动大率以收敛主发散是不得巳天地人物□然圣人到位天地育万物从喜怒哀乐未发之中养来后儒不明格物之说见圣人□不知无不能乃于初学入门时欲讲求得尽岂有此理□辟尚谦曰学专涵养者日见其不足骛识见者日见其有余日不足者日有余日有余者日不足矣又□□致良知而溺闻见是不务力田而惟籴以给朝□□愚矣哉 
　　先生在南昌泰州王银服古冠服执木简书诗贽以宾礼见先生降阶迎延上座问何冠曰有虞氏冠何服曰老莱子服曰学老莱乎曰然曰将止学其服抑学其上堂诈跌掩面啼哭也银色动坐渐侧与反复论格致旨有省乃反服执弟子礼先生易名艮字汝止辛巳先生年五十遗友书曰近从百死千难中信得致良知三字圣门正法眼藏无不俱足譬之操舟得舵平澜浅濑靡不如意虽遇颠风逆浪亦可免于没溺但恐学者易之将作光景玩弄不切实用功负此知耳伦彦式以训来学问学无静根感物易动处事多悔柰何先生谓学无间于动静其静也常觉而未尝无故常应其动也常定而未尝有故常寂动静皆有事焉是集义集义自无祗悔嗣谓聂文蔚曰集义惟是致良知实致良知自勿忘自无意必固我自勿助所谓必有事而勿忘勿助以此有事非虚也尝谓王纯甫曰心外无善心外无义吾心之处事事物物纯乎理而无人之杂谓之善非在事物有定所之可求也处物义是吾心之得其宜义非可袭而取也格者格此致者致此若曰事事物物求至善是离而二矣 
　　先生忧居四方来学者踵至署其门屏曰孔孟之训昭如日月诸支离似是而非者异说也有志圣学者归求诸孔孟之训可矣踰年四方来学者称众郡守南元善大吉先生辛未所录士也守绍时闻良知旨尝于先生前自省临政多过谓先生何无言先生曰吾巳言之吾尝言良知良知固自知也巳自省加密先生曰往镜未明可得藏垢今镜明矣一尘难住此入圣机也勉之元善剏稽山书院以待来学是年序礼记纂言谓礼原于天命之性老庄外礼言性故谓礼道德之衰仁义之失世儒外性求礼纷纭于器数仪文之末而忘秩叙之原云进贤舒国用芬来学先生与论律吕谓求元声不在葭灰□粒中在此心能致中和国用凝敬畏累洒落曰洒落生于天理常存天理常存由戒惧之无间敬畏固所洒落也答周道通问学章凡七皆发明良知旨答陆原静问学章凡十六读者喜澄善问因见先生答问之教云先生谓原静止在知解上转不得巳与之分疏耳若信得良知在良知上用工千经万典无不脗合异端曲学一勘尽破矣徐昌国谈长生行尝谓居有不可超无滞器非以融道先生曰去有超无无将奚超外器融道道器偶矣子固未超未融乎夫消息盈虚皆命也纤巨内外皆性也隐显寂感皆心也存心尽性顺命而巳问冲举有诸曰尽鸢性者可冲于天尽鱼性者可泳于渊尽人之性者可知化育也昌国怃然曰命之矣萧惠问死生先生曰知昼夜即知死生问昼夜曰知昼则知夜曰昼有不知乎曰畴知昼哉懵懵而生蠢蠢而食不着不察终生梦昼也惟息有养瞬有存惺惺不昧通昼夜之道而知更何生死谓陆澄曰仙家说虚圣人岂能虚上加得一毫实佛家说无圣人岂能于无上加得一毫有但二氏不免又有虚无见在也惟此良知之虚便是天之太虚良知之无便是太虚之无形圣人惟顺此良知发用天地万物皆在我良知发用流行中更无物作障碍也语张元冲曰圣人尽性至命何物不具即吾尽性至命能完养此身谓之仙能不染世累谓之佛二氏之用皆我之用世儒不见圣学之全故见二成分别耳先生于二氏葢巳洞悉其机要而范围之顾其学自有宗也尝曰世儒支离外索求明物理而不知吾心即物理佛老空虚遗伦物求明心而不知物理即吾□析心与理二之蔽也久矣宋至周程始追寻孔颜之□其无极太极大公顺应之论庶几精一之旨陆象山之纯粹和平虽若未逮而简易直截有以接孟子之传要其学之必求诸心则一也尝别湛文简曰某溺于邪僻者二十年后赖天启沿周程之说求之始稍有觉谓储文懿曰世有周程吾得就弟子列诚大幸此不可得得其高第而私淑焉亦幸也其尊信如此世窥二氏一班者辙掊击周程即孔孟亦弁髦之何哉甲申海宁董萝石澐年六十八以诗闻江湖间来见先生与语有省强纳贽受学先生以师友之间遇之者从吾道人记具文录中士人有疑学妨举业者先生曰实志圣贤学者犹治家力产作业致富厚宾至出所有享之乃自享尢无尽也今世业举者如治家不务居积而惟日假贷以延宾宾退而终窭人矣是求在外者也是岁从先生游者遇比多中式而钱楩魏良政发解江浙两省焉士官司理者恨职业所萦无暇学先生曰凡学官先事离事学非吾格致旨也即以听讼言如因其应对无状而作恶因其言语圆融而生喜因其请托而□□因有藉援而曲狥或以冗剧而怠或以浸谮而淆□私蔽也惟良知自知之细自省克不少偏枉方是致知格物也一日王汝止出游归先生问何见对曰见市人皆圣人先生曰市人但见子是圣人也他日董萝石出游归先生问如前董对如汝止先生曰此常事何异也汝止时圭角未融萝石初机乍解见同答异一裁之一实之也钱洪甫尝谓人品易知高者如太山在前孰不知仰先生曰太山不如平地也黄冈郭善甫挈其徒吴良吉走越受学途中相与辨论未合既至郭属吴质之先生先生方就楼饘不答所问第目摄良吉者再指所饘盂语曰此盂中下乃能盛此饘此案下乃能载此盂此楼下乃能载此案地又下乃能载此楼惟下乃大也良吉退就舍善甫问先生何语良吉涕泗横下呜咽不能对巳良吉归而安贫乐道不负师门云谓黄宗贤曰凡人浮躁忿欲皆缘良知蔽塞而后有非大勇不能克也中庸曰知耻近乎勇耻巳良知蔽塞耳今人以语言不能屈服人耻以意气不能凌轧人耻以愤怒嗜欲不得直意任情耻耻非可耻而不知耻所当耻舛矣宗贤时贰秩宗常与朝议有戆直风故进之如此一□□寺中有郡守见过张燕行酒在侍诸友弗肃酒□□生曰诸友不用功麻木可惧也友不达先生曰可间王汝止友就汝止问汝止曰适太守行酒时诸君良知安在众乃惕然尝游阳明洞随行者途中偶歌先生回顾歌者觉而止至洞坐定徐曰吾辈举止少有骇人处便非曲成万物之心矣一友侍眉间有忧思先生顾谓他友曰良知固彻天彻地近彻一身人一身不爽不须许大事第头上一发下垂浑身即不快此中那容得一物耶友因有省一日市人哄而诟甲曰尔无天理乙曰尔无天理甲曰尔欺心乙曰尔欺心先生闻之呼弟子曰听之夫夫啍啍讲学也弟子曰诟也焉云学曰汝不闻乎曰天理曰心非讲学而何曰既学又焉诟曰夫夫也惟知责诸人不知反诸巳故也致良知者惟反之自心不欺此理耳先生察迩言谨细节一语默无不鍜炼人类如此丙戌大计南元吉被黜书来问学惟以得闻学幸无一语及升沉得丧间先生壮之还书相勖毕志此学具文录中欧阳崇一守六安奏记问学凡四条答之一言良知非离见闻惟以致良知主则多闻多见皆致知之功二言良知非断思虑良知发用之思自是明白简易无憧憧纷扰之患三言致知非绝事应实致良知则行止生死惟求自慊而不困四言致知非逆亿致良知则知险知阻自然明觉而人不能罔先生居里谤议日炽一日谓门弟子曰吾道非耶何如此在侍者或谓先生功盛位崇媢嫉者谤或谓学驳宋儒泥□者谤或谓有教无类末保其往或以身谤先生曰莫有之顾吾自知尤切也葢吾往名根未能尽脱尚有乡愿掩护意在今一任吾良知是非罔所覆藏进于狂矣唐虞佐龙劝先生彻讲择交先生报书喻金陶沙不能舍沙求金云聂又蔚豹奏记谓斯学直信于一人虽不尽信于天下道固自在葢明巳之能笃信也先生报书谓孔氏欲以其学通之人人者实其一体之心不容自巳非祈人之信巳知巳也文蔚初见先生未纳拜后按闽闻讣始位哭称门生云 
　　先生居尝揭教指四语曰无善无恶者心之□有善有恶者意之动知善知恶是良知善去恶是格物学者遵循无异也王汝中曰心无善恶则意知与物一切如是下二句非向上一机若剩语者时同钱洪甫质之于先生先生曰悟此本体人巳内外一□了彻颜子伯淳所不敢承下二句乃彻上彻下语初学至圣人究竟无尽云先生尝语薛尚谦曰无善无恶者理之静有善有恶者气之动不作好作恶惟循乎埋不动于气此圣人之所以能裁成辅相也佛氏则倚于无善无恶之见一切不理不可治天下矣语黄宗曰贤圣人心如明镜纤翳自无不须磨刮常人心如驳蚀镜须痛加刮磨方渐识本体顾少有所见而任其习气昏蔽不免流入禅释去也其年秋先生发越中道吉安语诸士友曰尧舜生知安行犹兢兢业业用困勉工夫吾侪以困勉资而欲坐享性安成功大误也又曰良知之妙是周流六虚变动不居顾借以文过饰非害大矣先生非徒以言语告戒也初第上安边八策世艳称之晚自省曰语中多抗厉气此气未除而欲任天下事其何能济筮仕刑曹首禁狱吏取饭□之余豢豕世亦传美谈晚亦自省曰善归巳矣于人何此不学之过也寓京以书尽矢见门弟至相抵有违言自省曰不能积诚反而徒□口说吾罪也在留都人传谤书心动自讼曰终是名根消煞未尽媿矣平赣贼后语门弟曰吾每登堂行事心体未能如友朋相对时则不安或问宁藩事□当时只合如此觉来尚有挥霍微动于气所在使今日处之更别也其反巳之深切而用力之密类如此 
　　先生家居时里人有求鬻其产者先生辞之一日先生皆董从吾王汝止诸门弟游山偶经其处覩其风景佳胜衷默悔前之未收也忽惕然内讼曰是何心哉有贪心便无恕心矣且悔且讼两念交战行里许始化徐以告从行诸弟曰克巳之难如此 
　　凡人言语正到快意时便截然能忍默得意气正到发扬时便翕然能收敛得忿怒嗜欲正到沸腾时便廓然能消化得此非天下之大勇者不能也然见得良知亲切时其工夫又自不难缘此数病良知之所本无只因良知昏昧蔽塞而后有若良知一提醒时即如白日一出而魍魉自消矣 
　　变化气质居常无所见惟当利害经变故遭屈辱平时忿怒者到此能不忿怒忧惶失措者到此能不忧惶失措始是能有得力处亦便是着□处 
　　先生养疴阳明洞时与一布衣许璋□□朝夕璋上虞人淳质苦行潜心性□□学于世味泊如也尝蹑□走岭南访白沙□先生其友工司训以诗赠之曰去岁逢黄石今年访白沙云璋故精于天文地□□法奇门九遁之学先生后擒逆濠多得其力成功□赠以金帛不受先生每乘笋舆访之山中菜羮麦饭信宿不厌殁后先生题其墓曰处士许璋之墓属知县杨绍芳立石焉 
　　嘉靖初绍兴有三尚书韩公邦问王公鉴之及先生也韩公与先生父海日翁同辈先生事之甚谨一日冬至节皆赴公所称贺先生自谓勋臣貂蝉朝服乘马而趋俄从人报韩尚书在后□生亟下马执笏立道左韩公至不下与第拱手曰伯安行矣予先往遂行先生俟其过乃上马当是时韩公偃然以前辈自居先生欿然不以伯爵自重古道两足征云张廷撰阳和言见绍兴志 
【 以上见耿恭简集】 

　　焦太史辑国朝献征录卷之九终 

　　●焦太史编辑国朝献征录卷之十 

　　伯二（除封） 

　　◆除封 

　　湖广左布政使封东筦伯何传（黄佐） 
　　忠诚白茹瑺（封爵考） 
　　特进荣禄大夫柱国镇朔将军永宁伯谭广□行状（王伟） 
　　昌平伯进侯追封颕国公谥武襄杨公洪□碑铭（陈循） 
　　昌平伯赠颍国公杨公洪传（杨俊附） 
　　武靖伯石亨　定远伯石彪 
　　定襄伯赠定襄侯谥忠武郭公登传（袁袠） 
　　武功伯徐公有贞传（王世贞） 
　　兴济伯杨善（王世贞） 
　　文安伯追封文安侯谥忠僖张公輗墓志铭（李贤） 
　　昭武伯曹钦 
　　武强伯杨公能传（陈镐） 
　　昌宁伯赠昌宁侯谥壮敏赵公胜墓志（尹直） 
　　威宁伯王公越传（王世贞） 
　　兴宁伯李公震传 
　　咸宁伯进封侯谥武襄仇钺墓志（杨廷和） 
　　仇鸾本末（赵时春） 
　　恭诚伯陶仲文 

　　○湖广左布政使封东筦伯何传（黄佐） 

　　黄佐 
　　何字邦佐东筦之员冈人少英伟好书剑元至正中仕河源务副使淡水盐场管勾时中原兵□岭海骚动弃官归乡里慨然以生民念至正十五年邑民王成陈仲玉构乱请于行省举义兵除之躬擐甲冑往擒仲玉以归成筑砦自守乃使其弟迪骁将黄从简高彬等顿兵围之募人能缚成者钞十千未几成奴缚之以出释之引坐笑谓曰公奈何养虎遗患成掩面惭谢曰始以猫孰知其虎奴求赏如数与之使人具汤镬烹奴驾转轮车数人推之使号于众曰四境母如奴缚主以罹此刑也又使数人鸣钲督奴妻嘘火奴一号一羣应之曰四□□如奴缚主者视此于是人服其赏罚有章以□□□待苍头子密不能及也竞趣归之行省上其功居一年惠州人王仲刚与叛将黄常□惠贪暴肆敓民不堪命众慕义迎以守惠遂解惠州之困逐常戮□刚并有惠循二州行省又上其功授惠州判寻迁惠阳路同知广东都元帅岁癸卯南海三山民部宗□陷广州守将何深死之大肆焚掠闻之率□□□州号令明肃广人大悦擢广东分省参知政□□□西行中书□左丞阶资善大夫分省治广弟□以从征功擢宣息使祖发藻赠广东道宣慰使都元帅父叔贤赠资善大夫江浙行中书省左丞上护军皆追封□江郡公相妣邹氏母叶氏皆庐江郡夫人未几合江西福建一省改拜资德大夫江西福建行中书省左丞仍治广州乙巳九月宗愚挟廉访副使广宁等叛围广御之踰十月部将与贼通绝粮道出避城陷丁未五月帅惠州部曲至广民响应复克之宗愚退走诱右丞铁里迷失以归明年制授荣禄大夫自左丞迁右丞保有广南或陈符瑞劝尉佗计者即逮而戮之以示无二心洪武元年二月壬寅朔　高皇帝命廖永忠征南将军率舟师取广东时永忠在福州即先遣人以书谕略曰元君失驭天下土崩豪杰之士乘时而起或假元之号令或自擅其兵威暴征横敛蚕食　方生民涂炭可谓极矣今　天子受　天明命肇造区夏江汉既已底定闽越又皆帖服中原之地相继以平惟两广僻在遐荒未沾　圣化予受命南征顺者抚绥逆者诛殛恐足下未悟辄先遣一介之使相告惟足下留意焉遂航海趋广东三月壬辰师至潮州遣都事刘克佐诣军门上其印章己亥复籍所部郡县户口兵马钱粮遣奉表降永忠遣人送其使及表诣京师　高皇帝赐诏褒之曰自元纲解纽羣雄并争天下分未见定于一者朕举兵濠梁创基金陵除残去暴十有四年迩者遣将四征所向克捷抚有七闽肃清齐鲁广西之师相继奏捷大将军提兵北伐中原指日可定朕思昔豪杰之士保境安民以待有德若窦融李绩拥兵据险角立于羣雄之间非主不屈此汉唐名臣于今未见正此兴叹尔连数郡之众乃不劳师旅先期来归其视窦李奚让焉今特驿召来廷锡尔名爵以旌有德于戏天厌纷纭人思平治尔之所举实惟知时坚乃初诚以懋乃绩四月永忠至东筦率官属出见永忠慰谕之仍以榜招降诸寨诛邵宗愚等余孽悉平诏至乘传入朝贡献方物赐文绮纱罗绫绢各百匹银千两将校各赐有差侍膳内禁赐宴中书初赐诏谕援例当进缴叩头乞赐藏于家后世子孙荣　上可之授中奉大夫江西等处行中书省参知政事谕之曰天下纷争所谓豪杰有三易乱治者上也保民达变识所归者次也负固偷安流毒生民身死不悔斯不足论矣顷□师临闽越卿即输诚来归不烦一旅之力使兵不血刃民庶安堵可谓识时达变者矣叩头谢曰昔武王伐暴救民诸侯不期而会者八百今主上除乱以安天下天命人归四海景从臣本蛮邦之人始者逢目不过结聚乡民保生之计实无他志今幸遇大明丽天无幽不烛臣愚岂敢上违天命　太祖曰夫能不贾祸于生灵者必世享其泽朕嘉卿忠诚念江西地近广东用　特授尔江西行省参政以表来归之诚古云令名德之舆也卿令名已着尚懋修厥德以辅我国家莅官有德有威施政发令风行霆断人莫敢犯而一主于宽厚尤好儒术平居读书缀文无虚时三年召还迁山东行省参政四年命还广东收集旧将士还京复任山东九年致仕朝朔望十三年请以其子贵参侍东宫即除贵北城兵马指挥十四年命及贵同往云南规画粮饷开拓道路置立驿传集粮草以候大军征进及还升山西右布政使十六年致仕是年复命及贵往广东收集土豪一万六百二十三人还朝拜贵明威将军镇南□指挥佥事从子润弼敬三人皆拜官军校数十人授管军百户十七年复命往广东收集未至军校十八年迁浙江布政使十九年朝京师调湖广左布政使二十年复赐致仕八月封东筦伯食禄一千五百石赐以铁券复赐钞万贯仍赐第京师以其第六子宏尚宝司丞二十一年三月己卯薨年六十七比葬又遣官莅焉人丰伟美须髯吐音如钟少时有相者谓曰公才兼文武霸王之器惜生南方微带火色位不过封侯后果如其言既贵显先墓尝有紫气人或指符瑞辄斥绝之及事　高皇帝夙夜畏威惟谨　高皇帝推心委任弗疑故能以功名终尝于东筦率族人建祠置田以祀其祖复与弟迪谋悉以其先所遗田储租入以祭其祢又以惠州城西之私第义祠斥私田百余顷义田世俾宗子主祀事立塾以淑其子弟置库以周恤穷之嫁娶丧葬一如范文正公故事在朝名公多乐从之游如宋濂方孝孺辈皆其交契若乃论其保障南服识时知命又南越以来所未有也子八人知名荣贵宏荣字辉先长子读书有文名洪武二十一年夏四月袭封东筦伯后以蓝党坐罪裭爵次贵字奉先有学行士夫所推重次宏字彦先官至尚宝司丞 

　　○忠诚白茹瑺（封爵考） 

　　封爵考 
　　茹瑺衡山人洪武初年十六贡入太学擢承敕郎□左通政历通政使副都御史试兵部尚书二十六年加太子少保　上尝称瑺蔡瑄杨靖秦逵复其家事建文君改吏部尚书与太常卿黄子澄不相能刑部尚书暴昭发瑺赃罪未入吏部出领河南布政司事未几召还复尚书兵部曩武官袭替隶兵部五府不得预至是令瑺会掌中前后府事驸马都尉谢达耿璇尹清署左府事孝陵指挥黄铉右府都督佥事陈春请旨选授靖难兵至江上遣瑺及李景隆都督王佐见　成祖请割地讲和瑺等见　成祖伏地顿首惶恐流汗浃背称万死不敢仰视　成祖劳瑺等又顿首不能发一言　成祖曰公等有言即言无甚恐久之又顿首言建文君愿割地讲和　成祖笑曰公等说客耶始吾无罪削庶人辄云大义灭亲吾今救死不暇何以地况皇考封建诸子各有分地但缚奸臣来吾解甲谢罪谒孝陵归藩瑺等唯唯顿首退　成祖入京召问瑺瑺顿首劝进建文四年诏言景隆瑺佐及陈瑄忠孝　太祖扶持社稷默相事机其功甚重封瑺忠诚伯食禄一千石终其身仍兵部尚书特见信用密预咨议慎厚不泄永乐七年请告归道出长沙不谒谷王谷王以言时方重藩王礼都察院遂劾瑺违　祖训谷王又尝开金川门有功　成祖重违王意不得已下瑺锦衣狱颂系竟卒狱中子鉴秦府仪宾铨镛及家口二十七人皆没官谪戍广西河池　仁宗释还　宣宗与所没田庐瑺状貌魁奇雍容凝重谦和有容不妄言笑事必依于宽厚事　太祖十余年小心无过　太祖尝称瑺贤人君子 

　　○特进荣禄大夫柱国镇朔将军永宁伯谭广□行状（王伟） 

　　特进荣禄大夫柱国镇朔将军永宁伯谭□□行状 

　　王伟 
　　公讳广字仲宏姓谭氏丹徒人也父讳添四当　太祖高皇帝起义濠梁居戎籍从大夫汤克金坛常州攻取江阴又克苏明等州遂留御明州收捕兰秀山以终时公年十四补父籍继被选入补骁骑卫后调府军伍长带刀宿卫诰授昭信校尉燕山中护卫百户从征乃儿不花转燕山左护卫又征驴驹河黑松林朵颜山等处巳而从　太宗文皇帝奉天征讨　上知公骁勇有谋命率百骑伺敌涿州公生捕得中朝人陈荣等三十人辄械以闻　上益亲信随战败齐尚书兵又战白沟定夹河功升指挥使又战败都督韩观兵升大宁都指挥再从征胡至九龙口先锋破贼升都督镇守宣府正统元年以泉州知府蔡锡山东副使参理公军机文书六年捕虏获胡马中律封永宁流伯食禄一千二百石锡以诰券九年　上悯公老不欲重劳以事命武定侯郭公往代其任驿召公还未几而告薨公人长身玉立膂力绝人平生百有余战战必胜然未尝妄杀爱人下士恒恐不及士卒勤勚不啻在已寒之衣饥之食故公之去也人慕之其薨也人哭之咸尽哀公初所统神机兵鲜明晃耀进止有度望见皆曰此谭家马也上有所指挥亦曰谭家马至胡虏相戒亦曰慎母犯谭家马迨今犹以号所得禄赐一不以私尝出学舍浮屠老子之宫之用呜呼若公者虽古之名将何以加兹公薨之明年子亨指挥使屡乞嗣伯吏部言非世券不许 

　　○昌平伯进侯追封颕国公谥武襄杨公洪□碑铭（陈循） 

　　陈循 
　　余尝读史记至田氏齐威王言其臣有檀子者使守南城楚不敢寇泗上十二诸侯皆来朝窃意古有未然者及观昌平侯将守北边始信其事盖虽　国家威惠被于万方而苟非可以德化者亦必得人之藩屏而后有所赖以济也若昌平侯杨公其可谓之得人者欤公讳洪字宗道杨氏其先太原人系出霍山王子宋太师中书令讳业与宋赠太师播州端通谱业生莫州刺吏延朗延朗生广州刺史充广充广生德州刺史贵迁充广尝因持节广西悯播州之孙昭无子遂以贵迁嗣之自是守播者皆业之后也贵迁生从义郎光震生武节大夫文广文广生子长曰惟聪生武经郎选选十三子有讳辀者仕宋六合令因家六合后遂六合人公曾大父讳顺不仕大父讳政　国初从常国公起义积劳至汉中卫百户父璟袭职三世并以公贵累赠特进荣禄大夫后军都督府左都督曾大母张母施俱累赠夫人公兄弟三人公其长仲淋季忠公生十七年父战死灵璧公事施夫人甚孝敬抚二幼弟甚友永乐初公袭父职当远戍开平人皆公惮之公叹曰大丈夫立功名宁在跬步之内遂谈笑而往时成安侯郭亮守开平一见公语大悦置之幕下资论军事深见器重公年公率所部随　驾北征至饮马河虏率众迎敌公首入贼阵获其人口马驼以献　上喜曰将才也特命记其姓名十七年冬公遇虏寇战于泥河斩馘甚众获其马二十三匹明年哨欺箕河遇虏寇转战东凉亭生擒贼首一人获其马五匹贼败走洪熙纪元之春从阳武侯薛禄征大松林公首击败虏众获其人马升正千户又明年宣德二年复从阳武侯征虏至红山俘获三人公与清平伯吴买驴前行战于朵儿班你儿兀之地公先冲入贼阵斩获首级牛羊等畜甚多生擒贼首镇抚晃令帖木儿等人口二十有一五年冬虏寇潮河川时开平卫治巳徙入独石公从都督方政追败之获贼马器械明年虏复寇大石门公列营与相向徉示不动别选轻骑绕出其后虏退无所遁遂解甲弃弓矢降众欲歼之公口杀降非武遂收其平章脱脱等人马器械又明年　朝廷用边将都督方政之计于西猫儿峪置马营以遏贼冲命公守公躬率士卒披榛莽筑城堡立烽堠踰月而成既而号于众曰吾与若等孤城守边死生以之慎毋怀贰遂与士卒甘苦同受忧喜相关其或嫁娶有不能力者助之疾病有不能致疗者资之由是人心安和不自觉其在穷荒也八年夏虏寇孤榆树公追杀败至于红山斩获其首级凡四十有一驼马牛羊无算明年复追袭钞边斩获虏首级人口而还事闻升公指挥佥事十年秋以问边计驿召公至京升指挥使特　赐金织文绮袭衣宝刀盔甲弓矢楮币遣还寻遣给事中等官赍　玺书符验就镇命充游击将军统率万全精兵二千厩马四千二百廵备北边至开平簸箕河还遇虏寇于闵安瓦房嵯公挥其下分翼进攻大破贼众斩获首级凡十有六其器械驼马牛羊生擒贼首脱脱白暖台还升都指挥佥事正统元年八月被召至京受赏命副都督李谦总督怀来等处守备是月复受　命与都督方政计军务于大同明年虏使启行公受　命领所部军马与方都督合势出哨黄河东胜虏使恐是年秋兀良哈寇李家庄公追败于兴州之三乂口贼弃所掠其马甲器械无数公生擒其首朵栾帖木儿复召至京受赏而还是年冬闻虏寇延公伏兵回回墓截其归路别选轻骑从闲道袭击大破之□□首级器械羊马等审生擒其党乞里麻等三年春兀良哈寇边公与战伯颜山宝昌州夺还所掳人口斩获首级驼马牛羊器械生擒贼首指挥也陵台等四人阿台答刺花等五人迁都指挥同知遣官赍赐金帛已而命公充右参将镇守宣府等处进都指挥使复遣官赍赐金帛四年秋公受诏追杀叛虏阿木狼等由白塔河倍道兼进至三乂口及之斩获其下可列歹等首级其器械马畜进后军都府都督佥事七人秋受　制谕充左参将专守独石永宁等处八年春哨苦乞儿河战败虏寇于北只岭斩获首级马生擒贼首那多进都督同知九年春兀良哈寇迤西公受　命追袭败于应昌之别儿克贼尽弃其所掠人马器械遁走复追至朵颜稳都儿以克列苏贼得险欲拒战公躬督兵进攻斩获首级并者赤王部属生擒其首打刺孩等蒙　赐玺书褒谕进左都督十三年秋受　命挂镇朔将军印充总兵官镇守宣府等处膺重赏行八月至镇将士皆喜得良主帅欢声动地明年冬公领兵袭击虏寇之盗宁夏马者至兴河遇雪深数尺公曰此正破蔡时也遣兵四出追之虏不及备尽俘斩之十四年秋虏众大举入寇　车驾亲征至沙岭公入朝见　命公前行即又命守阳和开山二口公进至栲栳山生擒贼虏则不丁等三人获被掠人马以献　驾还命公殿寻命还守宣府贼以精兵来攻公出连战败之贼不敢近土木之溃贼伪书遣其下伯颜帖木儿麻亮等诱公开门公遣人出缚送京师　今上令谕升公昌平伯未几虏犯畿甸公受　召命入卫既驰至受厚赏即日命充总兵官率军马六万往追遁贼公至金坡镇拗羊山击败其众斩首数百夺回人马辎重甚多既还赐赉有加令总三千营兵进昌平侯兼掌左军都督府事连有金织文绮玉带冠帽之赐景泰二年三月　赐诰券及勋阶食禄千一百石子孙世袭其爵五月　上虑虏情反复宜有大将在边乃命公挂镇朔大将军印领禁卫兵千六百人住镇宣府虏闻公至皆自引去其有以请盟约名挈众纵牧旁近山谷窥衅而后动者公知其怀贰遣将士追败之于玉石沟斩获首级器械自是虏非朝贡至者绝迹不敢近边蒙　赐敕奖谕甚切至自公再至宣府军声之大振关北之人固皆以虏不足其患关南之人亦莫不奠木尤而安曰有杨公镇宣府矣不特此也方虏寇入畿甸之时军民耄倪无不汹汹一闻　朝廷召杨公至帖然之不惧至有拥塞道路求识其面不得辄怏怏终日者其声价之得于人也如此于乎士审如此可不谓之大丈夫乎公再至镇两月得疾　诏遣御医临视继又　命亟还京治之北还遣中贵人慰劳甚至公自知不可起即命□子俊杰奉表　进大意以　国恩未报臣职未尽愿　朝廷以　宗社心夷虏虑崇文修武以安攘之于万万年臣即死暝目矣余无所及表奏　上嘉纳之翼日遂薨是年九月十三日也后四日即公之生辰其年洪武十四年迄今春秋七十有一讣闻　上辍视朝一日命赐赙祭甚厚有司营丧葬朝之公卿侯哀痛挥泣以薨之年冬十月六日葬于都城西山之原配初娶潘氏赠夫人继吴氏周氏皆先卒继魏氏封夫人子男二长曰俊周出前军都督府右都督次曰杰魏出将嗣公爵女四长适唐海次适都指挥申义其二尚幼别室张氏李氏出也别室有从公薨曰葛氏者　诏赠淑人孙男一珍女三俱幼公之戍开平也施夫人及二弟林忠尚留汉中公皆乞令同居开平俾得尽其友爱或乞归守先茔其后犹子四人曰能官至后军都督府都督同知曰信都督佥事曰仁锦衣卫指挥佥事曰知开平卫指挥使皆公训育之所启也公在边时军士恒苦乏孳牲马有质子女以偿官者积岁患公选军中马牝牡之良纵牧于野使自合数年马大繁息代偿之余足以进充内厩　朝廷闻之下其法于各边公私便之又尝陶致砖石包甃缘边城堡以固守备公有时出在边虏或潜山谷间窥见旗帜知公也辄相戒不可出甚至急引而匿去者公自守边以至将兵京师所陈国民兵戎御卫之事甚多多见听纳葢公人孝友忠信果敢刚毅在边四十余年恒以国事心始有卒五百以至于领三千之众自统一方士马以至于总天下之兵不以所将者寡而屈于人下不以所帅者众而旁若无人敌强不以自怯心熟计而后战战胜不以自骄必量敌而后安有功不专诸已有惠必分诸人故其驭下虽严而人乐之用至于修饬边防经画岁计训练士马振起荒颓与夫建立庙学以教兵戎子弟赈恤孤寡以酬士卒死亡尤德政之大方公之葬也其子俊杰具其平生请书刻石立于神道以垂无穷公于余有同朝□雅又以列侯偕侍□经筵余不能辞故书而铭之 

　　○昌平伯赠颍国公杨公洪传（杨俊附） 

　　杨洪字宗道六合人祖政汉中百户洪嗣官调开平机变敏捷善用计出奇兵捣虚或夜刼营累功升都指挥正统元年内臣韩政阮鹅疏洪短　上诘二内官曰此必小人左右汝即械至京姑贷汝二人时洪颇众忌　上又每举洪功励诸将洪益自奋守边屯营专用铁蒺藜寻以都督守独石败虏宣府大石门宝昌州捕虏阿台打刺花正统十三年封昌平伯食禄千石充总兵镇宣府虏畏之呼杨王十四年虏入败我土木　上皇道宣府北狩去洪闭城门逮系诏狱是年十月虏犯京师出洪狱中自効洪与孙镗范广等率兵击虏涿州紫荆等处遂至固安大捷捕虏阿归等进侯洪将纪律严明将士用命敬慎自将不敢专杀宣德正统景泰间称名将也□之难奋不顾身一时诸将功最景泰二年还镇宣府卒赠颕国公谥武襄子杰嗣侯言臣家一侯三都督诸苍头得官旗者十六人乞停苍头职役许之未几卒杰庶兄俊嗣侯俊先以擒叛者喜宁功升都督上言也先往时酋长尚在东西诸番未附今既弒脱脱不□其众东自女直兀良哈野人西至蒙古赤斤哈密皆受约束包藏祸心待时而动又闻其妻孥辎重在哈刺莽来去宣府纔数百里徤人壮马屯沙窝去边尤近今大同宣府怀来辽东山海永平宁夏延绥甘凉庄浪等处宿兵不下数十万臣愚以险阻之处量留守御其余壮勇各选老成谋□将官统率迤西悉赴代州迤东悉赴永平结营操练更选京营骑兵申令股肱大臣统率至大同宣府会合所在兵列营坚守正兵其永平营赴独石代州营兵赴偏头关一带按伏奇兵部署既定或拘绝虏使以激其怒或檄数叛逆以正其罪彼必来侵我正兵坚壁清野坐观其变密遣奇兵日夜倍道捣其巢穴使彼前不敢进后不能顾必擒其妻孥获其辎重彼或察知我谋急还相救我乘其奔溃奇兵夹击立致摧败此实战攻取胜之机抑臣又闻三军之害犹豫最甚昔在有宋澶渊之役若从寇准之议必无靖康之悔今若间以羣疑失今不治臣恐他日之患又有甚于今日者臣一家父子兄弟受恩实深马革裹尸固其分也事下总督总兵及营中诸将校议言人人殊少保于谦言贼虏也先违天背德彼之罪恶已盈我之□□宜雪杨俊此疏发愤殉国但兴兵举事系社稷安危即如俊所言万一我军出境贼与我牵制别分犬羊由间道乘虚四散摽掠是自撤守备计非万全国家之害非止北虏东南寇盗未除河南流民又聚岂可轻内重外更不思患预防夷狄之性利于疾速不能持久去来如风雨聚散如蜂蚁得利则鸱张失势则鼠遁乃其常态若欲纠兵涉远出徼幸之谋撩奸凶之虏将卒不相知号令不相统臣愚未见其可疏　上从于公议先是遣俊及刘深充游击将军出宣府经略独石诸城堡参赞参政叶盛言俊往守独石所谓败军之将乞遣深罢俊遂令俊护瓦刺使人出塞俊又挟私怨杖永宁守备都指挥姚贵且缚贵斩曰我尝杀陶都指挥　上不问诸禆校力解得释比还廷臣劾俊论死会杰卒每请释俊葬杰得降督府佥事遂得嗣父侯后坐法罪死宥革爵子珍嗣天顺元年石亨坐俊及骁勇都指挥范信等附于公斩西市调珍戍广西天顺八年赦珍授龙虎指挥使 

　　○武靖伯石亨　定远伯石彪 

　　石亨渭南人方面丰躯美髯及膝从侄彪体貌亦雄伟髯亦过脐亨尝与彪贳酒相工遇之酒肆大奇之曰今当平世奈何二人有封侯相亨家本军官伯父岩无子亨嗣宽河卫指挥佥事亨不学然识字英果壮毅善骑射有胆略提大刀轮舞如飞每从征挺刃当先辄立奇功累升都指挥使彪亦骁勇能挽强弓善挥斧始以官舍从亨有功授大同卫镇抚正统十二年亨迁都督佥事大同左参将守万全路彪亦升至指挥使从亨参谋十四年八月王师败绩亨与总兵官杨洪等并械系锦衣卫狱十月虏酋也先犯京城有言亨勇者景帝出亨狱令立功赎罪亨统兵出安定门即与虏遇挺刃单马进左右驰突独杀数十人彪又持斧率亲兵从之诸军欢呼踊跃声震天地虏却而西亨等追战城西虏却而南亨令彪率精兵千人诱虏南至彰义门虏见彪军少逼之亨率众乘之蹂虏大溃南奔亨日夜追虏三日至清风店北虏将出紫荆倒马关惧我蹑后亨遣谍者绐虏亨且未至阵中将者假亨名耳虏信之来攻亨率彪与精锐数十骑奋击大呼直贯虏阵刀斧齐下杀虏数百人虏始知亨在嚣乱相蹂践亨率众乘之大捷□所掠羊马财物尽弃饵我兵虏得遁去亨既败虏威名益震虏自是不敢复踰塞深入辄请和虏见边人呼石亨爷爷论功亨第一封武清伯寻进封侯兼太子太师总京营彪升都督佥事大同左参将诸子侄涧溟浚仁并升千户镇抚涧战殁彪参将虏畏之称石王于少保请敕亨廵边至大同召还团营总兵于少保忠义清直不避强御　景帝倚任之亨恃功骄横于少保又时时裁抑亨亨畏于少保不敢动然积恨之天顺元年正月　景帝不豫亨与都督张軏都御史徐有贞内官曹吉祥蒋冕等定谋奉　上皇复辟飞语谓于少保及王文矫取金牌敕符迎襄世子矣又曰　上令内官张永等捕亨数人掌兵者矣庚辰遂吉祥矫称得　皇太后懿旨曰天子疾大渐殆弗兴天位久虚　上皇居南内春秋鼎盛于今八年圣德无亏天意有在人心所属顷以奸臣擅谋閟而不闻欲迎立藩王以承大统将不利于国家亨等其率兵以迎　上皇是月壬午四更亨与軏吉祥等暨羣从子弟家兵叩南内宫门请　上皇升舆从东华门入奉天殿即位侍卫都督范广御战死阙下亨遂言于少保有反谋不欲立　皇上请杀于少保　上意未决亨有贞力言不杀谦今日事无名　上不得巳杀谦及王文陈循商辂尚书江渊俞士悦等戌边归田废　景泰皇帝郕王亨以夺门功第一进封忠国公岁禄三千石与世券有贞封武功伯入内阁彪封定远伯大同副总兵诸从弟子侄及诸义壻子孙皆以夺门功得官锦衣都指挥指挥者三十二人千户镇抚者二十一人其诸窜名夺门冒官者四千余人亨矜功恃宠日与吉祥出入禁廷在　上左右弄权进退文武大臣尽革边镇抚夺民间妇女田庐财物无算彪亦益骄横凌镇守文武大臣御史杨瑄等联章劾亨亨疑有贞李贤等嗾言官见　上泣诉强　上下贤有贞拜都御史御史耿九畴瑄等于狱会天大变异得释贤留有贞九畴竟逐去诸御史谪戌调除有差及贤再入阁亨亦有力贤竟不悦亨亨益于朝政乞请无忌　上亦厌亨左右怒亨者伺隙数言亨短□上渐疑亨一日　上登翔凤楼见亨新第极伟丽顾问恭顺侯吴瑾抚宁伯朱永曰此何人居永谢不知瑾曰此必王府　上笑曰非也瑾顿首曰非王府谁敢僭如此　上不应顾内臣裴当曰汝闻若言乎亨横睚眦中伤人莫敢告亨者　上又谕贤曰总兵官岂可无故辄入内庭令左顺门阍者非宣召不得辄入总兵又以军官贪暴复设廵抚亨惭愤必欲　上复革廵抚　上不许会兵部尚书陈汝言奸赃得罪　上叹息曰好个于谦亨益不自安又知众不容巳荐处士吴与弼　上又谕贤左右干预奈何贤请　上独断　上尝与贤论及夺门功贤曰迎驾可夺门不可又曰郕王不讳天命人心咸属陛下何必夺门且内府岂可夺夺字尤非顺不可示后世赖天灵佑助事幸成脱郕王左右先知亨辈不足惜不审置陛下何地　上愕然贤又曰臣彼时极知此举之非亦有邀臣与谋者臣不从臣愚谓郕王果不起率文武羣臣请陛下复位安用如此劳攘推功升赏谁复敢招权纳赂者　上曰善由是益薄亨亨生子男未弥月　上见亨喜令亨负儿见朕　上见兄又喜摩其顶曰虎儿也往善抚之朕行与卿结姻　上意欲宠亨子驸马且探亨意亨不喻辄对不敢臣儿无福　上笑而颔之命左右取金锁系儿项赐封锁定侯亨顿首谢负出　上益疑亨彪在大同肆贪暴诬劾都御史年富逮至京　上疑问贤贤乞遣官即讯果不实彪又数侮其总兵总兵因彪尝奏城威宁海子遂流言诬彪有异志　上固疑彪欲召彪还大同人又乞彪总兵　上遂大怒或又曰彪结死党必要留据大同亨外援　上亦疑出亨意寻进彪侯召还京侍卫亨觉　上疑令人促彪疾驰入京彪既至会北虏入贡见彪于朝罗拜称石王　上闻益疑不可解天顺四年二月□上密诏御史按劾即日缚彪弃市籍其家亨逮系锦衣狱死亨既死法司请瘗亨尸　上念亨功欲从之问贤贤请尽法斩首　上不肯竟瘗亨都御史寇深等素恶亨论彪大逆收亨家籍其财产亨从孙进士俊亦被收死独亨从侄锦衣卫都指挥使溟得戍彬州少子溍锁定侯者幼未收溟在彬累功升指挥溍至正德末尚游食京师亨县人孙弘初以举人历肥乡洛阳令历升太仆寺丞少卿以迎驾功升工部右侍郎亨再荐弘尚书　上升吏部左侍郎曰再升当尚书亨曰即□书何不可何再升耐烦邪亨既败弘亦罢大理通判亨粗豪爽直轩豁无机巧尝荐马昂兵部尚书又力荐贤有贞入内阁巳逐有贞留贤贤大恨亨亨权□重轧贤贤日见　上亲信亨威名震主不知谦损竟极于难 
【 封爵考】 

　　○定襄伯赠定襄侯谥忠武郭公登传（袁袠） 

　　袁袠 
　　郭登字符登直隶临淮人营国威襄公英之孙也正统七年征麓川靖远伯王骥荐登副分兵镇临安檄召诸夷长宣布朝廷威德诸夷长帖服争献珍贝不受十四年七月也先入寇天子亲征至万全西宁侯宋英武进伯朱冕相继覆没乃拜登都督佥事副广宁伯刘安镇大同寻诏班师登语学士曹鼐张益曰驾远宜从紫荆关鼐等入奏巳得请从紫荆矣俄折而东竟从居庸未入而天子蒙尘大同城门昼闭军士多战死所存皆创残登涕泣拊循之吊死问伤亲裹疮传以药或谓登曰事巳至此城旦夕且破何空自苦乎登曰吾誓与此城存当不使诸君独死也八月也先奉上皇至城下索金币万计约赂至即归驾登闭门不纳　上皇传旨曰朕与登有姻女连何外朕若此登传奏曰臣奉命守城不敢擅启闭竟不出校尉袁彬以头触门大呼刘安及给事中孙祥知府霍瑄乃出见纳赂而也先实无归驾意也登曰此绐我耳莫若以计伐其谋刧其营夺驾入城此上策也因召壮士与之盟激以忠义曰事成当封侯受上赏壮士皆踊跃愿效死力将遣行或以危言沮之虏遂惊疑拥上皇去登大恸曰驽材果败吾事时贼势张甚而刘安借他故还京师独登守城十月虏寇京师登率所部纠集忠义从鴈门入援先以蜡书驰奏其略曰胡马长驱三关失险贼留连内地患非轻臣今悉起官军民壮入护阙庭京兵击于内臣兵击于外使贼有腹背受敌之患首尾不救之虞又曰忠诚切巳敢忘报国之心成败在天不负臣之节奏至贼巳退优诏褒答焉登复上疏曰虏人虽回离边不远传报有云黄河巳冻且向延绥青草渐生再侵京阙事虽未信情亦可疑又曰推诚待下侧席求贤扩天理克人欲以成圣学之功亲君子远小人以收天下之望十二月虏将复犯京师登奏言京军新选不可轻战宜分营犄角以逸待劳以主待客勿求侥幸务出万全虏自屡胜以来出入自由不闻有出一兵拒之者登一胜愤昼夜以忠义激励其军定赏格期必杀贼谍报东驿贼入境登率兵蹑之行七十里至水头日暮休兵夜二鼓谍报二十里外沙窝有贼营十二登召将士皆曰贼众我寡莫若全军而还登曰我军巳去城百里且疲困一退彼贼以铁骑来追虽欲自全得乎即按剑起曰敢言退者斩进薄贼营昧旦贼以数百骑迎战登奋勇先登诸军继进呼声震山谷登射杀三人手刃一人贼大败追奔四十余里至栲栳山共斩首捕虏二百余骑夺回人口牛马弓械以万计捷闻封定襄伯是役也以八百骑破虏数千初至大同战士仅数百马百余匹不数年马至万五十匹精兵数万人常恨马少步卒追贼不及乃以巳意设搅地龙飞天网等法凿深堑覆以土木人马通行如履实地贼入围中令人发其机自相击撞顷刻十余里皆陷又用炮石击贼一发五百余步人马死者数十欲大兴屯田而苦乏牛种乃上疏乞官措置尝愤赃吏病民疏论之其略云承平日久人心骄逸在官者既无廉耻之心莅政者惟肆贪婪之志酿成污浊之风致有夷狄之祸登廉洁尚谋与贼大小数十战未尝挫衂善抚士卒有古良将风英庙复辟命掌南京中军都督府事寻谪戍甘肃宪庙嗣统复爵镇守甘肃以荐召还总神机营掌中府事寻命提督十二团营多所建明登工诗有联珠集谪甘州时有诗送岳正曰清海四年羁旅客白头双泪倚门亲莫道得归心便了天涯多少未归人又曰甘州城南河水流甘州城北胡云愁玉关人老貂裘敝苦忆平生马少游大学士李东阳评其诗国朝武臣之冠卒赠定襄侯袁袠曰郭定襄以败卒守孤城气吞强虏竟立封侯之业观其闭门不出与城存亡募兵入援敌王所忾有国士之风矣其所论建虽文士不如也岂独武臣哉 

　　○武功伯徐公有贞传（王世贞） 

　　王世贞 
　　徐有贞初名珵字符玉后改今名苏之吴县人生而短小精悍目光炯炯注射颕敏绝世十二三即能古文辞以其业贽都御史吴讷太子宾客胡俨皆赏异之宣德中举进士高第是岁以三月选进士尹昌等庶吉士仅六人至十月而复选庶吉士得十三人有贞居首命学士王直教之　上甚属意焉居二载特御大华殿试之有贞仍居首即授翰林院编修预修实录玉牒进侍讲有贞于书无所不读而好习兵法及刑名水利诸家言于天文风角占验尤精究不倦人或谓有贞此岂公职耶有贞笑曰待职而后习则巳晚矣是时天下承平久执秉者新方从事西南夷而不虞北有贞忧之　上封事千余言皆关系国家大计而于备北方事尤切下所司议行久之也先犯宣府大同诸陵中贵人振挟　上北伐且启行而有贞指天象谓所亲曰兹行也必败　上不归矣已而败问至　大驾果蒙尘中外籍籍谓有贞知兵郕王时监国召有贞入使大珰兴安等问计有贞言紫微垣俱巳动急乘虏之未深而还故都便兴安等不以然而尚书于谦廷请斩倡南迁者刑部侍郎江渊亦自称知兵次入对以固守之说进得直文渊阁而有贞屈矣然犹以才举行监察御史俾填河南以备缓急援有贞请于执政者必便宜行事易　玺书而后发时所治彰德而郡民骤闻变争亡匿山谷间有贞择倅丞之属素见信者使拊之皆归业有贞乃建牙募兵入卫且万人然多太行羣盗有贞厚其饩教以坐作进退击刺之法然使自相团结而不藉其贯址以故其人虽难制皆踊跃愿官用会虏败退有贞罢镇征还京师充经筵讲官进右春坊右谕德仍兼侍讲有贞既负材谞急欲大显用邑邑不自得乃以玉带献内阁陈循而进日者之术曰先生带且玉矣居无何循加少保心喜有贞数言之　上不答国子祭酒阙循以言　上曰是徐珵耶南迁之谬也而可长成均也有贞久不迁不能无望循循见之第云君无仍旧名而巳有贞悟始改今名无何河南山东之沙湾凡七岁随筑随决饟道沮而役卒疲甚乃议进有贞都察院右佥都御史治之河以决故涸而有贞至方冬月而水暴涨公私之艘毕达而治河卒踰数万人悉与之期而遣之乃乘轻航究河源游踰济汶至卫沚循大河道濮范还鸠工而前所遣卒亦依期至乃渠以疏之中制闸以节宣之渠起金堤张秋之首凡百余里而至于大泽之潭踰范暨濮又上数百里经澶渊以接河沚用平水势水势平凡河流之傍出而不顺者则堰之堰有九长各万丈楗以水门缭以虹堤堰之崇三十余尺其厚什之长百之门之广三十有六丈厚倍之堤之厚如门崇如堰长倍之用平水性水性平浚曹渠至数百里复建闸于东昌之龙湾魏湾者八积水过丈则开而泄之皆道古河以入于海葢三年而告成有贞尝欲筑一决口下木石则若无者而怪之一僧居山中有道术有贞往叩焉僧无所答第云圣人无欲有贞沈思竟日而始悟曰僧葢言龙有欲也此其下有龙穴吾闻之龙惜珠吾有以制之矣铁能融珠乃溶铁数万斤沸而下之龙一夕徙而决口塞夫有贞知制龙欲而不知龙之以欲见制人也功成而　景帝召对而褒勉之进左副都御史骎骎用矣不能稍自制而比于石亨从迎　太上皇于南宫始亨与许彬善以谋语之彬曰善应天顺人功莫大焉虽然彬老矣无能也必徐元玉而后可亨乃谋之有贞乃复指天象曰岂其复爽耶遂与谋决南宫锢而　太上皇复辟捕于谦等下之狱有贞之衔治河命则阁臣商辂有力焉至是并陈循等皆弗能救而从之下石即日进兵部尚书兼翰林院学士直文渊阁于谦等之祸中外咸侧目有贞而有贞意殊自得请于石亨曰愿得冠侧注而从兄后石亨言之　上上曰我语有贞但僇力不患不封也居旬日亨复言　上乃下诏封有贞奉天翊卫推诚宣力守正文臣特进光禄大夫柱国武功伯岁禄一千一百石子孙世锦衣卫指挥使遂进兼华盖殿大学士领文渊阁事赐貂蝉冠玉带公服旬月之间恩赐赫奕与石亨张軏等埒时　上既以虚己委有贞而石亨与中贵人吉祥数干预大政有贞积不能平而私瞷　上于亨吉祥不能无厌色乃稍稍裁衡之且□上微言其贪横状　上亦之动而御史杨瑄遂纪亨吉祥侵占民田不法　上复以问有贞及李贤有贞等对与瑄合乃奖瑄敢言俾覆核所侵田于是御史张鹏等遂具草悉糺亨它罪状将上之而兵科都给事中王铉密以告亨亨驰诉于　上谓鹏乃巳僇凶竖永□子结诸御史永报雠　上遂御文华殿悉收诸御史面诘之诸御史具亨事俱有验　上怒曰亨即□汝曹何不早言之下锦衣狱究主使词连右都御史耿九畴副都御史罗绮皆下狱亨复诉于　上谓有贞贤实使之于是并下狱狱具有贞谪广东右参政李贤谪福建右参政诸御史独杨瑄张鹏戍而九畴绮等从轻比谪矣寻以李贤素谨重不预请留之有贞既行而有以飞章谤国是者其语复多侵亨吉祥于是复诉之　上谓有贞实又使之逮归置狱考穷极锻炼无所得而摘其诰词缵禹神功语谓所自草坐大逆不道当死以雷震奉天门宥黔首发云南金齿安置有贞谪金齿之四年而复指天象语人曰曹石作矣是惨于我我且归而石亨盆死狱家籍有贞以赦还里而又二年吉祥之族灭有贞时尚壮负其材谓　上思我必且召而　上竟弗召也天下亦颇惜有贞才而惜于谦甚于有贞其冤有贞又不如冤于谦以故里居者十余年无推毂之者晚乃放浪山水间颇以词翰着声竟郁郁不得志而死 

　　附 

　　△附 

　　武功徐公自金齿赦归复冀　召用夜观干象以将星在吴地惟已可当之每早起使铁鞭数十回以当运甓及闻韩襄毅镇两广乃投鞭太息曰孺子能将乎吾已矣居常鞅鞅醉酒则遶屋驰走连声呼曰□不知我杜堇者公门下士也一晚觞之酒中忽问曰汝谓何等人可作宰相堇谢不知公曰左边堆数十万金右边杀人流血而目不转睛者宰相也 
　　祝参政颢自山西致仕归吴行且忧盗刼有力士李金鎗者武绝伦名压一境因挟以自卫□到吴武功造祝所召试其艺李运鎗庭中公首肯曰信佳然步鎗法耳能骑鎗乎李如命公哂之曰汝疏矣李跪请教不答明日往见公呼家人以吾棒来棒乃纯铁所重六十余斤顾李曰盍试诸李谢曰非所习也公笑起运棒如飞时时及李颈李慑汗伏不敢起公掷棒叱之去曰吾岂与若校技者耶 
　　吴文定未遇时受知于武功有人来乞墓志复请表墓者公谓之曰若欲名宦以荣亲耶欲传世之文耶其人言亲不死计正欲传世耳公曰若是则吴宽秀才其文可传世者盍往求焉其推重如此一日与武功闲坐人传奚元启中状元公云彼安能到此吴原博乃来科状元也至辛卯冬文定北上武功具饯之备述夺门始末且恚叹曰石亨辈致死于王乃嫁罪老夫耶令世有良史徐元玉岂终受诬乎寔深有望于文定明年文定果及第入史馆然竟无由公伸辨也余闻故老云　英庙持于王狱辞未下石亨偕张軏面奏曰陛下不杀谦等今日之事何名　上意遂决忌嫉之徒乃谓出自公口冤哉初犹有知其诬者及少保子冕求程篁墩序旌功录以实谤言天下信之矣 

　　○兴济伯杨善（王世贞） 

　　王世贞
  </div>
  <div class="pagination">
   <a href="国朝献征录_page19.html">
    上一页
   </a>
   <span>
    ...
   </span>
   <a href="国朝献征录_page15.html">
    15
   </a>
   <a href="国朝献征录_page16.html">
    16
   </a>
   <a href="国朝献征录_page17.html">
    17
   </a>
   <a href="国朝献征录_page18.html">
    18
   </a>
   <a href="国朝献征录_page19.html">
    19
   </a>
   <span class="current-page">
    20
   </span>
   <a href="国朝献征录_page21.html">
    21
   </a>
   <a href="国朝献征录_page22.html">
    22
   </a>
   <a href="国朝献征录_page23.html">
    23
   </a>
   <a href="国朝献征录_page24.html">
    24
   </a>
   <a href="国朝献征录_page25.html">
    25
   </a>
   <span>
    ...
   </span>
   <a href="国朝献征录_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
