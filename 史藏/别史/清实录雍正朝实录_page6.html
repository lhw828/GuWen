<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 6 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 6 页/共 216 页</h1>
    <div class="content">○谕知州、知县。朕惟国家首重吏治。尔州牧、县令。乃亲民之官。吏治之始基也。贡赋狱讼。尔实司之。品秩虽卑。职任綦重。州县官贤、则民先受其利。州县官不肖、则民先受其害。膺兹任者、当体朝廷惠养元元之意、以爱民为先务。周察蔀屋。绥辑乡里。治行果有其实。循卓自有其名。非内聚贿而外干誉。谓之名实兼收也。全省吏治。如作室然。督、抚、其栋梁也。司、道、其垣墉也。州、县、其基址也。书云。民惟邦本。本固邦宁。夫所以固邦本者、在吏治。而吏治之本、在州县。苟州县之品行不端。犹基不立。则室不固。庸有济乎。皇考临御六十一年。灼知州县之重。特行引见。咨询明试。至详至慎。其有廉能之员。每不次超擢、以示鼓励。今海内群黎。皆皇考所怀保也。朕膺宗社重寄。思缵皇考之治功。惟尔州县诸臣、具有父母斯民之责。其为朕立之基址、以固邦本焉。诚能洁已奉公。实心尽职。一州一县之中。兴仁兴让。教孝教忠。物阜民安。刑清讼简。朕将升之朝宁。用作股肱。如或罔念民瘼。恣意贪婪。或朘削肥家。或滥刑逞虐。或借刻以为清。或恃才而多事。或谄媚上司以贪位。或任纵胥吏以扰民。或徇私逞欲、以上亏国帑。王章具在。岂尔贷欤。更有任州县时、私肥已槖。而漫云、且俟显要。方立名节者。其与初市清名。晚而改操之人。何以异哉。至于钱粮、关系尤重。丝毫颗粒。皆百姓之脂膏。增一分、则民受一分之累。减一分、则民沾一分之泽。前有请暂加火耗。抵补亏空帑项者。皇考示谕在廷。不允其请。尔诸臣共闻之矣。今州县火耗。任意加增。视为成例。民何以堪乎。嗣后断宜禁止。或被上司察劾。或被科道纠参。必从重治罪。决不宽贷。夫欲清亏空之源。莫如节俭正直。节俭则用无不足。正直则上官不可干以私。若朘小民之生。以饱上官之贪欲。冒不测之罪。以快一时之奢侈。岂砥砺廉隅。为民父母之道乎。尔州县等官。其恪共乃职。勿贻罪戾。毋谓地远官卑。朕不及察其贤否也　　

○壬午。谕户部。恩赐老人。原为崇年尚齿。而地方赏老人者、每州县动支数千金。司、府、牧、令、上下通同侵扣。吏役复任意需索。老人十不得一。上负旷典。罪不容逭。今饬令督抚严查。务令有司亲自沿乡访察。据实造册给发。不许丝毫侵扣。傥仍蹈前弊。立即参处。如督抚奉行不谨。朕若访出。必加以失察之罪。再老人九十以上者、州县不时存问。其或鳏寡无子、及子孙贫不能养赡者、督抚以至州县、公同设法恤养。或奏闻动用钱粮。务令得沾实惠　　

○以翰林院检讨胡瀛、为云南乡试正考官。内务府员外郎鄂尔泰、为副考官。编修沈宗敬、为贵州乡试正考官。刑部员外郎朱崧、为副考官　　

○癸未。谕大学士等。前年因黄河冲决。皇考特遣牛钮、齐苏勒等、堵筑修理堤工。一切完竣。交与杨宗义。乃杨宗义、不能时时加谨防守。致修筑之处、又复冲决。经九卿议将杨宗义革职。拏交刑部、从重治罪。皇考从宽恕免。将一切河工、令其效力赎罪。今被冲决之堤工、俱已合龙。仍著杨宗义加谨防守。不时修筑。春日冰融之先。务期预为防守坚固。断不可似从前疏忽。又致冲决。果能加谨防护。即可赎其前愆。如将已完堤工、再致冲决。朕必重治其罪　　

○甲申。上诣皇太后宫、问安　　

○谕内阁。仓场侍郎李英贵患病。仓场事务。著顺天府府尹陈守创、暂行协理　　

○调湖北按察使赵弘运来京。擢云南广南府知府蔡起俊、为湖北按察使司按察使　　

○总理事务王大臣议覆、仓场总督李英贵等疏言、八旗官兵米石。请将所有六七成米、折算添给支放。应如所请。得旨、所给之米。照伊等所奏米色微高尤善。如支给米色、不及所奏。必将仓场大臣、该仓监督、从重治罪　　

○乙酉。平郡王讷尔素摺奏、十二月二十四日、辅国公延信到甘州。臣遵旨将抚远大将军印敕交明。于二十五日、起程赴京。奏入、报闻　　

○丙戌。孟春。享太庙。上亲诣行礼　　

○上诣皇太后宫、问安　　

○遣官祭太岁之神　　

○谕内阁。原任大学士阿兰泰、王熙、李光地、尚书赵申乔等、俱系皇考时、宣力效忠之人。作何追恤加恩之处。总理事务王大臣、会同大学士白潢、尚书张鹏翮、左都御史朱轼、查例议奏。寻议、大学士阿兰泰、王熙、各加祭一次。大学士李光地、赠太子太傅。户部尚书赵申乔、赠太子太保。从之　　

○上召来京叩谒梓宫之科尔沁达尔汉亲王和硕额驸罗卜藏滚布等、入养心殿。谕曰。尔等先世、俱在太祖时、归诚效顺。竭力同心。谊若一家。懋著勤绩。尔等皆深沐皇考加恩爱养之人。今闻皇考升遐。叩谒梓宫。哀号擗踊。朕心深为悯恻。仰惟皇考视尔等如子孙。于兹六十余年。恩隆情笃。今龙驭上宾。属大位于朕躬。朕仰承皇考付托之重。当视尔等亦如一家。深加爱养。尔等宜感念皇考深恩。和衷共励。竭诚效力。尔等众扎萨克、俱有办理旗务、统辖众庶之责。凡事秉公矢慎。各抚恤属下人等、慎勿扰累　　

○丁亥。世祖章皇帝忌辰。遣官祭孝陵　　

○上诣寿皇殿行礼　　

○戊子。大学士等、议奏纂修圣祖仁皇帝实录、开馆事宜。并开列纂修翻译收掌人员请旨。得旨、是。皇考御极六十一年。圣谟神烈甚多。卿等督率各官。务期悉心敬纂。速辑告成。俾永垂方册。以副朕继述显扬先德之意　　

○己丑。上以坛庙祭祀。典礼重大。命派王二人。散秩大臣、御史各二员。部员、侍卫、各四员。稽查失仪、及扈从人等、任意行走。著为例　　

○庚寅。命总理事务王大臣、及大学士嵩祝、白潢、吏部尚书张鹏翮、户部尚书田从典、礼部尚书张廷玉、左都御史朱轼、将汉御史、各部郎中、分别三等引见　　

○辛卯。祈谷于上帝。上亲诣行礼　　

○上诣皇太后宫、问安　　

○户部等衙门。遵旨议覆。浒墅、扬州、龙江、芜湖、湖口、赣关、太平桥、粤海、闽海等、九关税务。应照淮安天津等关例。交与各该抚、令地方官兼管。从之　　

○署理抚远大将军事务辅国公延信摺奏。甘州所屯兵丁。除京城满洲兵外。有预备调遣鄂尔多斯兵三百名。及宣化兵五百名。古北口兵四百八十名。山西兵五百九十名。陕西榆林兵一百九十名。分屯各处。现今并无调遣。请俱令撤回本处。奏入。报闻　　

○和硕庄亲王博果铎薨　　

○壬辰。谕总理事务王大臣、议政大臣等、青海台吉策零董洛卜、著封为贝勒。自西陲用兵以来。青海之王以下。台吉以上、各著劳绩。皇考曾降旨、俟凯旋之日、再行计功。今青海、王、台吉等、历年效绩。作何加封施恩之处。察明议叙具奏　　

○谕内阁。现今封印。各部院应奏本章。不用印信。照常送入内阁。票签进呈。其应用摺奏事件。著缮摺具奏。傥因封印之故。将应用本章具奏之事。概用摺奏。日后恐无凭据。将此通行晓谕　　

○谕署直隶巡抚赵之垣、河南巡抚杨宗义、朝廷设官置吏、原以养民。遇有灾荒、即多方抚恤。方不负委任之重。今据山东巡抚黄炳、奏称直隶河南、邻境小民、资生无策。间有携家就近觅食者。朕览奏恻然。当此春初、农事方兴。若任其流离、则小民何所依归。著即遴选贤员、招辑复业。核实赈济。务令得所。勿失农时。以副朕惠养元元之至意　　

○追封辅国将军巴尔堪、为辅国公。谥武襄。以其子巴赛、袭爵　　

○河道总督陈鹏年、以病剧具奏。命山东按察使齐苏勒、署理河道总督。御史佟吉图、署理山东按察使司按察使　　

○癸巳。上诣寿皇殿行礼　　

○调江西巡抚王企埥、湖北巡抚张连登、来京。升贵州布政使裴＜彳率＞度、为江西巡抚。山西布政使纳齐喀、为湖广湖北巡抚。山西按察使森图、为山西布政使司布政使。擢江西瑞州府知府高成龄、为山西按察使司按察使　　

○理藩院奏、来谒梓宫之蒙古王、贝勒、贝子、公、额驸、台吉等、奏称世受国恩。不忍即归。拟住京师。候送梓宫。得旨、候送梓宫、尚须两三月。若去而复来。殊属劳苦。时当春季。马匹必致羸瘦。来而复归。必更艰难。著照王等所请、在京候送梓宫。俟安奉陵寝享殿礼成后、令回本地。至九月内。梓宫安奉地宫。伊等必复来送。正值草盛马肥。可即从伊本处、前诣陵寝　　

○甲午。谕内阁。各省奏销钱粮。除地方正项、及军需外、其余奏锁项内、积弊甚大。若无部费、虽册档分明。亦以本内数字互异。或因银数几两不符。往来驳诘。一有部费、即糜费钱粮百万。亦准奏销。或将无关紧要之处驳回。以存驳诘之名。掩饰耳目。咨覆到日。旋即议准。内外通同欺盗虚冒。此等情弊、尽在皇考睿照之中。圣恩宽大。未行深究。朕今不得不加整理。嗣后一应钱粮奏销事务、无论何部、俱著怡亲王、隆科多、大学士白潢、左都御史朱轼、会同办理或将各部贤能司员。指名保题。或酌量另取官员。令伊等管办之处。著王大臣四人议奏。寻议、钱粮关系甚重。应另立衙门。设满汉郎中、员外郎各二员。主事各三员。笔帖式十员。俱遴选贤能补用。至钱粮除地方正项外。其军需各省动用之项。具题到日。应准应驳。臣等会同该部查核议覆。其设立署名。恭候钦定。得旨、署名著为会考府。余依议　　

○乙未。上诣皇太后宫、问安　　

○谕九卿。朕受皇考付托之重。抚育群黎。夙夜孜孜。惟恐闾阎失所。昨山东巡抚黄炳奏称、东衮二属、上年二麦失收。小民未免困苦。直隶、河南、邻境之民、有携家觅食者。朕即饬谕直隶河南巡抚、加意抚绥。招集复业。但两省巡抚。并未奏闻。朕恐其视为泛常。奉行不力。尔等可会同确议。或特遣大臣。或交与该抚。作何赈济安辑之法。务使穷黎得沾实惠。又前岁河南、黄水溃决。泛溢于直隶地方。比年以来、两省近水居民。耕种无资。衣食匮乏。均应加恩抚恤。尔等一并议奏。寻议、直隶、河南流民。应各派大臣一员。会同该抚。动常平仓谷赈济。其无力耕种者、酌量赏给。不能回籍者、应令直隶、河南、山东巡抚、加意抚辑。从之　　

○谕户部。原任两江总督常鼐、劾奏两淮巡盐御史张应诏、科派加觔银两。经工部尚书李先复等、审明覆奏。尔部驳诘、以为加觔银两、去年众商、既已供为张应诏所派。今常鼐身故。众商遂改前供。所审未为允协。朕闻常鼐居官、本无令名。皇考亦曾向朕言之。其所奏岂可为准。皇考当日、不肯据常鼐所奏定案。故遣大臣前往察审。今既已审明。不必再行驳诘。况张应诏、本无科派之事。众商安得不改易前供乎。至于商人、欲以此项银两充饷。朕岂需此。其已交十三万余两。准其抵算往年商欠。其未完银二十余万两。尽行豁免。我皇考恤商爱民。若办理此事。亦必如此归结也。至于众商、历年所欠正项。关系国帑。著该部悉心确议、定限徵收　　

○丙申。上诣寿皇殿行礼　　

○是日、上以庄亲王博果铎薨。欲亲临祭奠。诸王大臣等、恳请停止。得旨、王大臣等、所奏虽是。但朕之长辈、止有庄亲王一人。宗亲谊笃。朕心必欲亲往。著宗人府、并有执事之王大臣等、随往　　

○谕总理事务王大臣等。八旗满洲人等。除照常考试汉文秀才、举人、进士外。至于繙译技勇。亦属紧要。应将满洲人等、考取繙译秀才、举人、进士。并武秀才、举人、进士。著会同该部。将作何考试、额数多少之处、定议具奏　　

○谕吏部。八旗满洲翰林。向无升转之途。甚为可悯。伊等如何升转之处、著议奏。寻议、嗣后翰林院满洲侍读、侍讲、谕德、洗马、国子监司业、缺出。将各部俸满应升之人、补授一员。将翰林院编修、检讨、补授一员。分缺补用。从之　　

○升内务府郎中李延禧、为内务府总管　　

○命八旗举人、生员内、有在护军、执事人、行走者。俱退回。生员、仍给银二两。举人、仍给银三两。令伊等读书　　

○先是、理藩院奏、泽卜尊丹巴胡土克图、原系法教内之第一人。数世行善。垂九十年。当噶尔丹叛乱时、身率七旗之喀尔喀等、来归。最为有功。伊系喀尔喀汗之子。土谢图汗之弟。遭逢圣朝。叠蒙殊遇。前年圣祖仁皇帝面谕之曰。癸卯年、朕寿七十。尔寿九十。大庆之年。尔必前来。断勿食言。胡土克图、领旨而回。今虽年迈衰病。遵谕来京。谒见梓宫。志愿已遂。泊然示寂。请照达赖喇嘛。班禅额尔得尼之例。给赐名号、印、册。以示优典。得旨俞允。命给与名号、印、册。既而喀尔喀土谢图汗等、以停止往吊胡土克图奏请。上谕曰。胡土克图、极蒙皇考圣祖轸念。礼遇加隆。皇考圣祖升遐、系甲午日。今胡土克国圆寂、亦系甲午日。佛果圣因。证明不昧。胡土克图、非寻常僧人比。朕躬亲往悬帕供茶。以尽朕心。将此旨传与喀尔喀汗、王、额驸、及胡土克图徒属人等、知之。至是、理藩院以移送泽卜尊丹巴胡土克图龛座。请派大臣官员、护送前往。上特命敦郡王允＜礻我＞、世子弘晟、赍赐印册奠仪。又命散秩大臣尚崇廙等、护送胡土克图龛座前行。所过蒙古地方。勿得任意骚扰需索　　

○总事事务王大臣议覆、河南布政使护理巡抚事牟钦元摺奏。豫省开封府以南。各州县岁获丰收。惟河北之卫辉、彰德、怀庆三府。自前岁黄河决口。田被水占。不得耕种。加以堵筑工程。小民输。运物料。自百里以至数百里。供应颇力。而现在涸出之田。苦无籽种。不免乏食之虞。请动藩库银二万两。分行赈给。并将本年分钱粮、及历年旧欠。暂行缓徵。应如所请。从之　　

○戊戌。谕总理事务王大臣等。刑部事繁。阿锡鼐、停其兼理仓场事务、著回部办事。李英贵补授满洲仓场侍郎。陈守创、以府尹带管仓场事务　　

○命总理事务王大臣、裕亲王保泰、世子弘昇、公马尔赛、领侍卫内大臣阿尔松阿、大学士嵩祝、都统阿尔赛、尚书孙柱、会同八旗前锋统领、护军统领、将前锋参领、护军参领、分别三等、带领引见　　

○庚子。上诣寿皇殿行礼　　

○谕吏部。开列各省试官、在部院之举人进士出身者。不比翰林人员。文章或致荒疏。若将此等人差往。不能阅文。殊属无益。伊等如有自称文间未经荒疏者、著开列、朕加考试　　

○调镶红旗蒙古副都统秦布、为本旗满洲副都统。升一等护卫舒米达、为镶红旗蒙古副都统　　

○以镶黄旗满洲副都统宗室汝福、署镶白旗护军统领　　

</div>
    <div class="pagination">
<a href="清实录雍正朝实录_page5.html">上一页</a><a href="清实录雍正朝实录.html">1</a><a href="清实录雍正朝实录_page2.html">2</a><a href="清实录雍正朝实录_page3.html">3</a><a href="清实录雍正朝实录_page4.html">4</a><a href="清实录雍正朝实录_page5.html">5</a><span class="current-page">6</span><a href="清实录雍正朝实录_page7.html">7</a><a href="清实录雍正朝实录_page8.html">8</a><a href="清实录雍正朝实录_page9.html">9</a><a href="清实录雍正朝实录_page10.html">10</a><a href="清实录雍正朝实录_page11.html">11</a><span>...</span><a href="清实录雍正朝实录_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
