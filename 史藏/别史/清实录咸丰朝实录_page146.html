<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 146 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 146 页/共 502 页</h1>
    <div class="content">○谕军机大臣等、花沙纳等奏、编查保甲、请设巷长总甲一摺。并酌拟章程呈览。京城巡防章程。前经降旨、著步军统领衙门。分饬五营、及城内八旗地面各官。于所属铺户居民。详细查察。兹据花沙纳等奏称、九城以内。拟立十家总牌。联名互保。添设巷长。按册稽查。所奏各条。是否可行。有无窒碍之处。著载铨、体察情形。核议具奏。原摺单均著钞给阅看将此谕令知之。　　

○又谕、胜保奏、连日续获胜仗一摺。并令西安马队随同进剿等语。昨以恩华、董占元、等劄营均在丹沁两河之北。距贼太远。特谕令拔营前进。偪近贼巢。方能与怀庆城外胜保、托明阿、善禄、西淩阿等兵。声势联络。若但于河北遥为声援。即使小有斩获。仍不能解郡城之围。且胜保等、兵力较单。傥无人接应。怀庆致有疏失。各路统兵大员。岂能置身事外。现在柳园口、防河之天津兵三百名。已由胜保札调赴营。文冲劝谕团练。缓不济急。著讷尔经额、仍遵前旨。迅即饬令松玉、德坤、带兵驰赴胜保军营。并令由武陟渡河。较为迅速。不可赴丹河以北。致延时日。并严饬董占元、移营前进。不得因前次轻进失利。又复观望。前有旨、令将托云保所带官兵。留于河北。著即拨给马匹。饬令迅赴胜保军营。听候调度。恩华统带重兵。著即会同托明阿、胜保、督饬各路将弁。相机进剿。速解怀庆之围。将贼匪歼除净尽。毋令复有窜逸。至严防河口。已有旨、令该督抚暨河督妥办。并叠谕哈芬、严防太行要隘矣。恩华、托明阿、胜保等军营。均与讷尔经额、相距尚远。若必待往返咨报。联衔具奏。转恐稽延时日。嗣后何人接仗。即由何人奏报。如会同进兵。即联衔具奏。以慰朕念。将此由六百里各谕令知之。　　

○又谕、张芾奏、贼匪扑营、总兵阵亡、经兵勇截击、转败为胜一摺。逆贼围攻南昌。我兵防守甚严。复有马济美、戴文兰、两军。分扼东西两面。该逆前无可乘。旁有牵制。铤而走险。为此扑营之举。其意实图扰我营盘。进占地势。现在马济美。既已阵亡。所带官兵。必须统领得人。阿隆阿、虽兼署镇篆。其进贤永和两门营盘。能否兼顾。亟须妥筹布置。广东援兵。到尚需时。未可株待。音德布、此时想已带兵赶到。湖南兵勇。已于六月十八等日。先后启程。计亦陆续可抵南昌。该抚仍当会同陈孚恩、江忠源、妥为调度。以战为守。此次转败为胜。该抚等均能亲身督战。其带勇各员。分门出队。亦皆踊跃效命。果能始终不懈。逆匪必可歼除。该抚务当激励士气。相机进兵。不可因小有挫折。致形畏阻。江面贼船续至。后路既无追兵。湖口又无重镇。惟有于附近河干。设法堵御。近城居民。若能自相团练。如金陵之四十八社。扬州之虹桥。皆可稍助官兵之力。随同马济美出队之将弁。何以于该总兵遇伏之时。不能竭力救护。是否接应不及。抑系退缩落后。并著该抚查明具奏。将此由六百里谕知张芾、并谕令陈孚恩、江忠源、知之。　　

○又谕、本日据孙瑞珍奏、堵剿之策。必先扼守黄河。撤收船只。并将紧要渡口。处处扼定。南北岸船只。悉数撤收。去其桅舵。或牵置岸上。或凿沉水中。该逆无船可获。自不能任意往来。凡各该省收船之事。专责沿河各州县文武、各就本境赶紧妥办。计旬日闲即可撤收净尽。至文报往来。可留渡船数只备用。并派诚实员弁、严密看守等语。黄河为南北天险。扼守要隘。必应如此办理。但恐奉行不力。又有疏懈。所关非细。著直隶、东河、南河、江苏、河南、山东、山西、陕西、各督抚。迅饬沿河各地方文武。并河道厅员弁。各就本境。不拘何项船只。悉数撤收。不特清江、孟津、兰仪等处渡口。最关紧要。即偏僻港汊。亦当严防偷越。该督抚等、仍遴委妥员。沿河往来察看。遇有玩泄员弁。即严参惩办。断不可任贼匪再有抢船偷渡之事。至丰北既有漫口。微山昭阳等湖。与运河联为一片。河流既广。形势散漫。防守更属非易。并著各该督抚、饬属相度地势。设法堵截。前次北窜之匪。系抢夺煤船渡河。虽经官兵叠次焚毁。未能净尽。其船现泊何处。是否曾为贼踞。著长臻、陆应谷、迅饬查明焚毁。杜贼奔窜之路。傥经此次严谕之后。仍有贼匪偷渡。惟该督抚是问。懔之。将此由五百里各谕令知之。　　

○又谕、昨因江西省城被围日久。叠经谕令张亮基等、飞催带兵各员。迅速驰往会剿。本日复据张芾奏称、该逆于六月二十四日。率众数千。突由得胜门外。向东南直扑永和门外官兵营盘。虽经兵勇邀击。转败为胜。连日续到贼船。又有数百号。贼众已逾二万。我兵十分单弱。急待援兵早到。方可解围。湖南距该省。一水直达。前调之镇筸等镇官兵、并所募湘乡等县练勇。著张亮基、骆秉章、并曾国藩、于接奉此旨后。迅即饬催管带各员。星夜驰赴南昌。会合剿贼。万勿迟延。致误事机。将此由六百里谕知张亮基、骆秉章、并谕令曾国藩知之。　　

○户部尚书孙瑞珍奏、请严饬撤收黄河船只。防贼北窜。得旨。卿此奏甚是。但外省玩误习气。由来已久。非重法示儆。不能挽回。非独此一事为然也。　　

○钦差大臣大学士直隶总督讷尔经额等奏、续获胜仗。并催调官兵会剿。得旨。是时惟以速解城围。尽歼逆党为要。屡次催令前进谕旨。谅已陆续接阅矣。　　

○以浙江湖州协副将佛隆、为江西九江镇总兵官。　　

○予江西阵亡总兵官马济美、祭葬世职。武举马丙南、祭葬世职。如千总例。　　

○调广东兵二千名。赴江西剿贼。　　

○丁巳。上幸瀛台。　　

○谕内阁、给事中雷维翰奏、江广新漕。部议由官折价、请旨遵办一摺。前据户部议奏。江广等省。咸丰三年应徵漕粮。由官折价解京。民闲完纳。悉仍其旧。不许以折银之议。向民闲更改旧章。藉口浮收勒折。已降旨依议行矣。第恐户部原奏。闾阎未能周知。各属州县。或藉口折价。愚弄小民。以为科敛地步。致生事端。著湖南、湖北、江西、各督抚、按照部议。剀切出示晓谕。俾穷乡僻壤。皆知此次新漕。仍照旧章完纳。由地方官自行变价解京。与民无涉。傥不肖官吏。有藉词私改章程。及浮收勒折等弊。即行严参惩办。并著各督抚、将此旨。及户部原奏。一并刊刻遍行宣示。咸使闻知。将此通谕知之。　　

○又谕、给事中雷维翰奏、请饬拏私贩硝磺、以防影射而杜接济一摺。私贩硝磺。久干例禁。若如该给事中所奏。官役以采办为词。恃有印文影射。即拏获到官。亦可藉词狡脱。甚至沿途售卖。各处土棍。辗转兴贩。接济奸徒。弊端百出。关津渡口兵役人等、往往得规包庇。是官役私贩。较之民闲。尤难破案。亟应明定章程。严行惩办。著直隶、山西、各督抚、顺天府府尹、于出产硝磺之处。认真查核。严缉究办。并著各直省督抚、一体查拏。毋稍徇隐。该给事中所拟章程。著该部核议具奏。　　

○谕军机大臣等、向荣、许乃钊奏、金陵、镇江、叠次接仗情形一摺。金陵镇江二城。久被贼踞。连日进剿。虽有斩捦。仍未得手。且官弁兵勇多有伤亡。似此师久无功。城池何日能复。逆匪何日能平。据张芾奏、贼船陆续驶往江西。该处贼众。已逾二万。显系金陵等处贼匪。潜行逃窜。滋扰上游。该大臣等、顿兵城下。坐视邻省危急。于心何安。著向荣等、即督饬将弁兵勇。设法进攻。迅图克复。若金陵得手。倾其巢穴。则各处逆众。自必闻风胆落。前派音德布、带兵一千二百名前往。何以至今尚未赶到。著即飞催兼程赴援。无稍延误。南昌被围日久。而江面贼船。仍闻陆续上驶。应如何设法派拨兵船。扼要堵截之处。著该大臣等、一并妥速筹办。将此由六百里谕令知之。　　

○又谕、舒兴阿奏、进驻陕州、并分派各路官兵防剿一摺。现在河南贼匪。已经陆应谷、督率镇将。将大股歼灭。惟虞城、永城等处。捻匪蜂起。难保不句结北来。著舒兴阿酌量缓急。相机协剿。河北窜扰之贼。虽经托明阿、胜保等、叠加剿洗。而怀庆尚未解围。朕心实深焦灼。总兵郝光甲、已会同山西将弁。由泽州出山迎剿。著该督、饬令该镇速赴怀庆。听候带兵各大员调遣。若河北情形较河南紧急。该督仍当渡河会剿。昨有旨、谕令沿河各督抚。督率文武认真稽查口岸。该督已派署副将珠克登、统带游击李伏殿、富昌等、带兵驰往孟津渡口驻劄。自应如此办理。惟紧要渡口。既经设防。其偏僻处所。港汊纷歧。尤须严防偷渡。著舒兴阿、既就近督饬巡河各员弁。无论何项船只。悉数撤收。或分别焚毁。以杜该匪奔窜之路。前经叠降谕旨。令统兵大员。体察情形。解散贼党。当已遵照办理。本日据哈芬奏、请晓谕被胁之民。在贼前则倒戈。在贼后则夹攻。在贼营则捣穴等语。并著该督于河南经过地方。剀切出示晓谕可也。将此由六百里谕令知之。　　

○又谕、哈芬奏、请晓谕被胁民人、解散贼党一摺。前经叠降谕旨。令统兵大臣等出示晓谕。有能杀贼来归者。免罪予赏。谅已遵照办理矣。兹据奏请、再行剀切示谕。以期速灭贼氛。著该抚即按照所奏、于豫晋连界地方。遍为晓谕。如果被胁之民。一遇官兵剿击。在贼前者。倒戈杀贼。在贼后者。奋力夹攻。其留于贼营者。乘闲焚烧。毁其巢穴。使贼情疑惧。亦解散党与之一法也。惟贼情诡谲。往往假作被胁难民。溷入我军。潜图内应。该抚仍当随时随地。加意防范。勿致堕贼奸计。另片奏、现饬乌勒欣泰、在校武营驻劄。距怀庆二十五里。怀郡被围。正在吃紧之际。相距太远。声势仍未能联络。著该抚、饬令该镇扼要堵截。相机进剿。毋误事机。该镇既入豫境。即饬听候统兵大臣恩华、托明阿、胜保等、调度。至直隶兵饷。该抚已咨商讷尔经额、先于直隶藩司筹款应用。由山西藩司解往。如数归款。均著照所议办理。将此由六百里谕令知之。　　

○钦差大臣湖北提督向荣等、奏报进剿镇江、金陵、获胜情形。得旨。虽稍挫贼锋。总未能克复坚城。埽荡群凶。向荣等、职居统帅帮办。岂不知愧恨耶。　　

○以查办西藏夷务出力。赏四品顶带前藏戴琫夺结顿柱、五品顶带错纳营官期美夺结、花翎。知县陈禾生等、蓝翎。余升叙有差。　　

○予江南阵亡游击朱占鳌祭葬世职。　　

○戊午。中元节上诣寿皇殿行礼。　　

○诣关帝庙拈香。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。　　

○遣官祭孝德皇后殡宫。　　

○遣官祭。端慧皇太子园寝。　　

○谕内阁、前据花沙纳等奏、编查保甲。拟设巷长稽查总甲互保章程。当令载铨、体察情形。核议具奏。兹据奏称、十家总牌联名互保。并置立巷长。就近稽查。均属可行。惟旧例地面官。查什家户。逐户登记。若竟归巷长办理。恐地面官转得藉词推诿。殊于地方无益等语。所有九城以内。著仍遵前旨、责成地面官、遵照旧例。认真稽查。所请添设巷长之处。著毋庸议。其拟立十家总牌。仍与什家户旧例。可以并行不悖。即著步军统领衙门。饬令该管地面官。妥为办理。以专责成。至各门出入稽查。尤宜严密。并著花沙纳等、一体认真巡查。毋得日久生懈。　　

○又谕、吴文镕等奏、剿办寻甸回匪获胜情形一摺。滇省东川回匪滋事。前经吴文镕、带兵出省剿办。兹据奏称该匪被剿。逃至寻属之柯肚地方。句结八甲各村寨回民。恃蛮抗拒。于六月初五等日。经我兵围攻。杀贼数十人。及百余人。首匪马二花、于十五日夜。挈带千余人窜至寻城迤北之鲁冲回寨。煽惑八甲匪徒。负嵎不出。经吴文镕、督令署臬司崔光笏、及道府等分兵进剿。并饬总兵爱兴阿、常存、两路夹攻。该匪出队迎拒。我兵枪炮齐施。毙贼无算。直入贼巢。斩馘数百人。首匪马鹏程等、亦经拏获讯明正法。现在八甲地方。业已肃清等语。回匪经官兵痛加剿洗。该督务将余匪悉数歼除。勿留余孽。其在逃之首犯马二花等、仍著严拏务获惩办。毋稍疏懈。　　

○又谕、给事中长秀奏、请查照料使臣不慎之文武、交部严议一摺。此次暹罗贡使。道经河南。突遇贼匪抢掠。并有被伤情事。该获送文武各员、并地方官漫不经心。均难辞咎。著陆应谷、即行查明。分别参奏。　　

○谕军机大臣等、琦善等奏、攻剿贼匪续获大胜。焚毁贼船。又福济奏、击贼获胜。生捦伪旅帅等情各一摺。扬州贼匪。屡被我兵围剿。大受惩创。而瓜州、金陵、镇江、等处贼船。仍在沿江上下窜扰。经该大臣等、派委将弁兵勇。分路进剿。层层设伏。伤毙贼匪甚多。其瓜州贼船。窜至三汊河。及另股贼匪。欲赴南门接应。均经瞿腾龙等击退。斩获无算。并焚毁贼船数十只。贼势穷蹙已极。惟据讯供。贼欲分门窜出。并据探报。连日复有贼船数十只。及百余只。陆续放至瓜州。难保不又图报复。以为城中救援。该大臣等、务当督饬将弁兵勇。趁城中贼势已孤之时。一鼓作气。克期收复。仍严防各路贼匪来路。断其救援。攻剿更易得手。再城破之后。该匪势必拌死奔突。安徽、徐州、清江、一带。本日已谕令周天爵、奕经、李嘉端等、严密设防。该大臣等、仍当一体严防。豫为布置。无任纷窜。又滋蔓延。将此由六百里各谕令知之。　　

○又谕、给事中吴廷溥奏、请扼要驻兵以防奔窜一摺。现在怀庆贼匪。叠被官兵围剿势穷思窜。直隶接壤河南。亟宜严密防范。至扬州剿办。亦经屡获胜仗。指日即可歼除。但恐余匪乘闲北窜。直隶与山东毗连地方。不可不认真筹防。以期有备无患。著讷尔经额、桂良、严饬派委各员、并地方官、于豫东两省交界处所。实力巡查。盘诘奸细。毋任贼匪阑入。其山西太行山各隘口。并著讷尔经、额饬令将弁兵勇。严行堵截。绝贼奔窜之路。万勿稍有疏虞。将此由五百里各谕令知之。　　

○又谕、本日据琦善等奏、攻剿扬州贼匪大获胜仗。并焚毁瓜州贼船多只。斩杀贼目数名。扬城贼匪。势已穷蹙。讯据拏获奸细供称、有贼欲分门窜出之语。该逆困守无援。势必拌死奔突他窜。扬州密迩皖省。防堵最关紧要。周天爵与奕经、各带官兵。在宿徐一带。扼要布置。前有旨、谕令周天爵、派兵剿办颍州一带土匪。不知现在情形如何。若南路贼匪又图窜扰。必须于要隘处所。极力堵剿。勿任再有句结。致蹈从前覆辙。李嘉端、身任巡抚。更属责无旁贷。务与周天爵、奕经等、咨商。会合堵剿。吕贤基、督同赵畇等、办理本省团练。谅已渐有成效。即饬谕各处乡勇。并力剿贼。以为官兵策应。将此由六百里谕知周天爵、奕经、李嘉端、并谕令吕贤基知之。　　

○又谕、吴文镕、吴振棫奏、南掌国遣使叩关、恭请入贡、并呈进表文一摺。南掌国长召整塔提腊宫满、世守藩封。情殷庆驾。并例贡届期。遣使叩关、呈进贡物。所有该国使臣。计七月内可抵云南省城。该督等、于该贡使到省后。即照例派委文武各员。妥为护送启程。于封印前抵京。将此谕令知之。　　

○漕运总督福济奏、官兵击贼获胜。生捦伪旅帅。并毙贼多名。得旨。惟冀攻克府城。痛剿无遗。此时捷报想在途矣。　　

○钦差大臣都统衔琦善等奏、连次进攻扬城。大获胜仗。得旨。朕日盼捷音。早图克复扬城。断不可再使余烬复然。琦善等其奋勉督办。　　

○江南河道总督杨以增奏、清江紧要。添勇勤操。以为扬州后路声援。得旨。所筹俱妥。现办捐输。著随时奏请。即可降旨施恩。以期踊跃。　　

○云南昭通镇总兵官清山、因病解任。以维西协副将福升、为昭通镇总兵官。　　

○己未。谕内阁、讷尔经额奏参、带兵官弁、抢夺逞凶。请将带领之副都统、交部严议一摺。吉林官兵。行抵延津县境。该官弁等、胆敢抢夺民闲骡马。逞凶伤人。领兵副都统托云保、不能严行约束。实难辞咎。托云保、著交部严加议处。并责令将滋事官弁。迅即查明交出。由该大臣发交河北道讯究惩办以肃军律。　　

○又谕、现在记名水师总兵人员。将次用竣。著两江、闽浙、两广、总督、于水师副将内。遴选堪胜水师总兵者。各保奏一二员。迅速送部引见。候旨记名。以备＜闲＞用。不得以无员可保一奏塞责。其水师参将、游击、都司、守备、各员。如有才艺出众。可备器使者。并著核实开单具奏。　　

○又谕、现在各省保举堪胜陆路总兵人员。将次用竣。著各该督抚于陆路副将内。即行遴选晓畅营务。堪胜总兵者。酌保数员。送部引见。候朕记名。以备＜闲＞用。并著各路统兵大臣于军营副将内。察核保奏。其参将、游击、都司、守备、各员。如有才能出众。勇敢有为者。该督抚大臣、一并核实开单具奏。　　

○谕军机大臣等、有人奏、山东曹县知县姚景崇、于五月初七日、河南归德府失守。即于初八日、用八百里通报。诡称贼已渡河至曹县界。因城中无兵。立时募勇三千名。与其弟带领打仗。杀贼无算。贼皆逃遁入河。缘一时无饷可筹。将徵存钱粮仓谷。先行那用。尚属不敷。请速发银一万两。以济要需等词。通禀各上司。以致曹州济甯等州县居民。纷纷迁徙。并省城居民。为之一空。旋据各处确查。逆匪破归德后。径往西行。并未渡河。且河中亦无船只。惟有难民驾一小船北渡。中流漂没。而北岸并无一贼。曹县亦无募勇接仗之事。经该镇总兵三星保、及该署府博文、查访亦无其事。该员知事已败露。转求该署府为之掩饰等语。果如所奏。是该员意图吞饷冒功。居心险诈。并恐藉此为侵蚀仓库钱粮地步。若不从严惩办。何以儆诈伪而肃官常。著李僡、督同崇恩、严切访查。按律究办。该抚谅不因有前奏。稍涉回护也。原奏片钞给阅看。将此由五百里谕知李僡、并传谕崇恩知之。　　

○又谕、周天爵奏请拨准北票盐十万引、运皖督销一摺。淮北行盐引地。自经贼匪窜扰。商贩裹足。民闲淡食。自系实在情形。该侍郎既称海州、王营、西坝等处。堆积票盐数十万引。无人领运。著准其酌拨十万引。招商认贩。以济民食。该侍郎既经筹议及此。自必确有把握。即责成一手经理。务使行销畅利。私贩绝迹。俾课项藉资接济。并筹议章程具奏。至提回额课。据称可得银十六七万两。以此提备兵饷。尽可敷用。若续拨饷银。陆续解到。即可将此项课银。通融协济江北粮台。不得全数抵留。以致此赢彼绌。现在扬城贼匪。穷蹙思窜。该侍郎驻劄处所。甚为吃紧。即颖州、永城、捻匪。亦在剿捕紧要之时。仍著与奕经、李嘉端、迅筹扼剿。慎勿顾此失彼。又误事机也。将此由五百里谕令知之。　　

○又谕、前据怡良等奏、倪良燿承办海运案内。擅行截留漕米。尚未筹补起运。经该督等叠次严催。泄沓如故。已降旨将陈启迈调补江苏藩司。令倪良燿留于江苏。仍责成办理海运事务矣。本日据倪良燿奏称、现于截漕民欠中。续徵米一万二千四百石。暂存上海。与未完米石。统俟本年新漕。一并搭运等语。去岁徵漕时。倪良燿业已迟延贻误。兹所徵米一万余石。著怡良、许乃钊、饬令该员赶紧运赴上海。妥为收储。其余未完米二十万数千余石。著严饬倪良燿督同地方官、陆续徵完。一并运至上海。统于本年新漕搭运、由海抵津。不准颗粒短少。傥再藉词推诿。又致延误。即著从严参办。将此由四百里谕令知之。　　

○又谕、昨据福济奏、淮北票盐办理不善。存引未认者。至二十三万之多。本日据周天爵奏、淮河上下。道路梗阻。商贩裹足。民闲淡食。请拨票盐十万引。运皖督销。即以接济兵饷等语。已谕知周天爵、准照所请引数。酌拨运销。惟所称票盐十万引。止完正杂课十六七万两。是该侍郎已将成本减轻。是否能足向来定额。如此次拨引行销畅利。则商情渐臻踊跃。其余积引。是否可以一律推行。又所称海州距口岸较远。应就已运到坝之盐。无论有课无课。先行借拨提运。或俟新盐运到归还。或俟岸销后给价之处。于向办章程。有无窒碍。著福济、体察情形。妥筹具奏。总之变通必须尽利。立法尤贵因时。固不可拘泥定章。束手无策。亦不得不权衡利害。豫防流弊也。周天爵摺著钞给阅看。将此由五百里谕令知之。寻奏、借拨提运。窒碍难行。下部议仍照向章办理。报闻。　　

○又谕、御史陈庆镛奏、福建贼匪情形一摺。据称福建下游贼匪。始由海澄发难。所至地方。文武逃遁。致贼得以占踞空城。其贼船攻犯厦门。由官兵之素预小刀会者。与为内应。同安县知县李湘洲、有走匿情事。现在同安西界。多半从贼。厦门为全省精华。急须选择绅士。召募马巷义民、三四千人。一从刘五店径渡五通。一从同安前往官浔。到处设法解散。即以绅耆为向导。并知会水师兵船。驶入厦港。贼必闻风逃回。海澄各处。仍令绅士劝谕。使之互相疑忌。自当迎刃而解。其上游贼匪。大都起于邵武、建阳、顺昌、崇安、将乐、沙县等处。其贼匪有衣扣发辫各暗号。并有烧纸坐台大小会。及铁板令、草鞵令、过江龙各名目。其汀州之江湖会匪。亦略如坐台之会。闻有著名会目廖彦如、充当县役等事。其在邵武入会者。与江西甯都贼众。啸聚于长汀、瑞金、交界之黄竹岭地方。尤虞句结等语。至台湾土匪。前据御史蔡徵藩奏称、已有围攻府城之语。兹据该御史奏、贼于五月十二日、攻台湾府城。经商人等、登城拒守。并合民勇杀贼五六百名。知府裕铎、自出家财助饷。其在台之商郊各帮。与现赴天津之台商各船。均各踊跃捐饷。以备军需。现在凤山县有游击曾玉明、守住火药局。被贼围困。救兵莫达。贼目有林许为渠魁。吴王二姓为主谋。该御史籍隶闽省。所奏自系实在情形。闽省以台湾为膏腴。厦港为门户。延建则地据上游。为省垣之屏蔽。处处皆关紧要。必应及早歼除。前有旨、令有凤驰往福州、署理总督篆务。此时如已抵闽。即著王懿德与有凤、按照该御史所奏。查明各地方滋事情形。应如何解散贼党。掩捕贼踪。迅速妥办。该御史又称、台湾在籍前任礼部员外郎郑用锡、候补主事施琼芳、候补道林国华、道职林占梅、均堪办理团练劝捐事宜。著该署督等、谕令该绅士等、或捐赀助饷。或出力督团。但使地方肃清。必当优加奖励。总之以本地之捐项。作本地之军需。以本地之义勇。捕本地之盗贼。较之转饷调兵。事半功倍。谅该署督必能妥筹办理也。至该御史、前保晋江监生丁拱辰、现寓广东。著该署督咨催迅速回闽。以备调遣。其所刻则克录等书。即由该署督附摺呈进。以备采择。原摺著钞给阅看。将此由五百里谕令知之。　　

○钦差大臣大学士直隶总督讷尔经额奏、移营驻劄清化镇。并拨兵防守柳园口。得旨。卿其迅速行走。莫落后著。又奏、续获胜仗。设法会剿。批。现今贼势已穷。尤不可稍涉大意。任其奔突。又成滋蔓之局也。讷尔经额、现已移驻清化。于军营接仗情形。见闻更确。遇有奏报。务须从实。不可任营员之掩饰。奋勇出群者。亦须随时保奏破格奏请。　　

○前任江苏布政使倪良燿奏、截留海运漕粮。请归本年新漕搭运。得旨。汝真是一无用之人。去岁徵漕时。皆系汝迟延贻误。汝之罪将谁诿耶。　　

○庚申。谕内阁、劳崇光奏、兴安会匪、剿办肃清一摺。广西兴安县城收复之后。著名首要各犯。及甘心从逆。漏网稽诛者。尚复不少。经该抚分派文武员弁。带领兵勇。分投驰赴各村。令委员与该处绅耆相见。晓以隐匿连坐之条。并谕以良民被胁。皆准自新之意。各绅民皆知感悟。立将各犯拏解。计共一千五百余名。所有起意首犯。黄老小、王六子、黄狗晚、及著名要犯赵人淙、雍月标、邓腥香等、俱拏获到案。经臬司许祥光、讯明供词后。即行分别正法。传首枭示。各首匪皆处以极刑。其全州、灵川、灌阳、兵勇团练。亦陆续拏获逸犯多名。著名各要犯。均已次第就俘。现在地方一律肃清。办理尚属认真。所有酌留官兵。分拨各城墟。藉资弹压。并分派委员、清查保甲。劝谕绅耆。实行团练各事宜。均著照所议办理。该抚仍当饬属加意摉捕。务使尽绝根株。勿任蔓延。用副朕除暴安良之至意。另片奏、武宣、象州、武缘、马平、郁林、博白、北流、贺县等处。均有土匪滋扰。现经该抚、派拨官兵练勇委员。分投剿办。南邕壮练械斗之案。业经查拏解散。其广东窜扰苍梧之匪。亦经两省会合兜捦。在逃之马平县逆匪韦蓝氏、及其子韦扶果、并主使附和各犯。仍著严拏务获。尽法惩办。以遏奸萌。　　

○又谕、黄宗汉奏、府城猝被水灾、现在委员查办一摺。浙江台州府地方。于六月十九等日、风雨大作。山水下注。江潮泛溢。四乡民舍田禾。均遭淹没。至二十一日。雨势愈大。西门城墙被水冲塌。城内水深丈余。衙署仓狱。几成巨浸。被水之民。死伤枕藉。览奏实深悯恻。该抚既已饬司委员、赍银前往煮粥散赈。谅可稍资糊口。著再专派道府大员、亲往妥为抚恤。并将积水疏消。以奠民居。其被淹田亩应如何分别蠲缓之处。即著迅速查明。据实具奏。至钱塘等县塘工。因风潮泼损。亟须抢护情形。亦著详查迅办。务使灾黎得所阖境乂安。以慰朕轸念民依至意。　　

○谕军机大臣等、据巡防王大臣等奏、探闻望都县、有土匪四五百名滋事、现经保定府发兵五百名前往等语。畿辅为根本重地。当此河北贼氛未靖。内地更宜肃清。望都县与保定相距甚近。如果所辖地面。有土匪四五百名。在彼抢掠滋事。该尚书自必早有见闻。且据探闻保定府已拨兵前往。何以尚未奏报。著桂良迅即查明具奏。并督饬地方文武。速将该处匪犯。悉数捕获惩办。勿任地方官稍有掩饰。此外各属仍应随时稽察。严密设防。毋稍疏懈。将此谕令知之。寻奏、查望都并无贼踪。惟闻唐县有土匪百余人。当即派兵陆续拏解讯办。报闻。　　

○又谕、雷以諴、福济奏、东路兵单、请就近添拨一摺。前因江北兵力不敷。叠经降旨、令慧成、容照、折回清江。并谕令琦善飞催。以备调拨。该逆屡受惩创。现在粮少计穷。意图奔窜。急宜四面兜围。杜其窜路。方能尽数歼除。据雷以諴等奏、东北地势绵长。兵勇太单。自应添兵以资防剿。前据慧成奏、已于本月初十日、由济城登舟折回清江。著琦善等再行飞催。傥水路船只。或有不敷。即分兵一半。先行赶到。该大臣等、即体察情形。酌量布置。或于湾头万福桥等处添拨。或于江北各要隘扼守。至慧成到后。应驻劄何处。督兵防剿。并著会商办理。总期同心协力。迅复城池。勿令贼匪再有窜逸。将此由六百里各谕令知之。　　

○阿克苏办事大臣倭什珲布奏谢赏议叙恩。得旨。阿克苏地方紧要。汝须振勉为之。不可自图安逸。致有废弛。　　

</div>
    <div class="pagination">
<a href="清实录咸丰朝实录_page145.html">上一页</a><span>...</span><a href="清实录咸丰朝实录_page141.html">141</a><a href="清实录咸丰朝实录_page142.html">142</a><a href="清实录咸丰朝实录_page143.html">143</a><a href="清实录咸丰朝实录_page144.html">144</a><a href="清实录咸丰朝实录_page145.html">145</a><span class="current-page">146</span><a href="清实录咸丰朝实录_page147.html">147</a><a href="清实录咸丰朝实录_page148.html">148</a><a href="清实录咸丰朝实录_page149.html">149</a><a href="清实录咸丰朝实录_page150.html">150</a><a href="清实录咸丰朝实录_page151.html">151</a><span>...</span><a href="清实录咸丰朝实录_page147.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
