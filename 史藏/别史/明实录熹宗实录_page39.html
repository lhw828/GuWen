<!DOCTYPE html>
<html>
<head>
    <meta charset="UTF-8">
    <title>明实录熹宗实录 - 第 39 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录熹宗实录 - 第 39 页/共 111 页</h1>
    <div class="content">　　○御史张修德＜锍-釒＞言神京自有甲士中原自有长技请练卫兵以壮挞伐募夷商以制火炮得旨卫所兵是否堪用著该部议奏放铳夷商著催巡抚官发遣
　　○丁酉  孝恭章皇后忌辰遣成安伯郭邦栋祭  景陵
　　○  上御文华殿讲读
　　○戊戌户部以辽饷缺乏乞严参罚得旨各官销引未及分数均当降处以后但有未完钱粮俱不许升转
　　○升南京光禄寺少卿徐时进为太仆寺少卿
　　○升兵部员外郎俞彦为光禄寺少卿狭西布政司右参政陈伯友为太仆寺少卿
　　○起原任广西布政使司参议张汝霖为江西布政使司参议备兵湖西道
　　○降原任狭西按察司副使曹学佺为广西布政使司参议
　　○调河南按察使贾之凤为狭西按察使肃州监军
　　○复除原任浙江按察司副使吴旸山东济南道副使
　　○己亥刑部复奏佟卜年狱  上以卜年既系逆族如何又以三款开释著另拟具奏
　　○改新升江西右布政使金炼为河南右布政使兼按察司副使分守大梁道
　　○荫原任户部左侍郎董尧封子揆策入监读书
　　○庚子  上御文华殿讲读
　　○钦天监择九月二十二日卯时册封  信王礼部恭进仪注一是日早上以册封  信王告于  奉先殿先期太常寺备香帛脯醢酒果翰林院撰告文一前期一日鸿胪寺设节册宝案于文华殿内册东宝西节居中设彩舆于丹墀内教坊司设中和韶乐于文华殿内设大乐于文华门内一是日早内官于  王所居宫中设香案于中堂之北设节册宝案于香案之南册东宝西节居中一是日早锦衣卫设卤簿大驾鸣钟鼓文武百官各具朝服入丹墀内侍班  上具皮弁服御文华后殿鸿胪寺官奏执事官行礼毕奏请升殿乐作导驾官前导  上升座乐止鸣鞭讫赞百官入班行叩头礼左右侍班引礼引正副使入就拜位赞四拜礼传制官跪奏传制俯伏兴执事官举节册宝案从殿左门出置御道中传制官从左门出称有制赞跪正副使跪传制官宣制曰天启二年九月二十二日册封  皇五弟为  信王命卿等持节行礼赞俯伏兴又四拜礼毕执事官举节册宝置于彩舆中用黄盖遮送大乐前导出鸿胪寺官奏礼毕鸣鞭驾兴节册宝舆至徽音门外正副使北向立内官举节册宝舆至  王所居宫门外引礼内官请  王具服候节册宝将至出迎于宫门外内执事捧节册宝从正门入  王随至拜位内执事以节册宝置于案内赞赞四拜平身赞行册礼赞跪  王跪赞宣册宣册内官跪捧册兴立宣于东宣讫赞受册内官捧册跪授于  王  王受讫以授内官内官跪受捧置册案赞宣宝宣宝内官跪捧宝兴立宣于西宣讫赞受宝内官捧宝跪授于王  王受讫以授内官内官跪受捧置宝案赞俯伏兴四拜平身礼毕内官捧节从中门出  王送出宫门外内官赍节出至徽音门外以节授正副使报礼毕正副使得报持节复命一行谒告礼是日  王受册宝毕引礼内官引  王诣  奉先殿行谒告礼如尝仪先期太常寺备香帛脯醢酒果翰林院撰告文一行谢恩礼是日  王谒告礼毕  王诣乾清宫候  皇上服弁服  皇后亦具服各升座引礼内官引  王就拜位行八拜礼毕回宫一次日  上御皇极门文武百官各具吉服鸿胪寺官致词称贺行礼毕是日朝罢司礼监请  王具尝服诣皇极门前东庑坐百官吉服行四拜礼毕回宫
　　○升浙江按察司副使刘广生狭西布政使司参政分守河西道常州府知府何应瑞河南按察司副使督理学政
　　○南京都察院掌院事兵部尚书祁伯裕以衰病乞归许之
　　○赠原任太仆寺少卿陈大绶太仆寺卿给诰命
　　○广西巡抚何士晋参思恩参将高云豸革任以庆远守备陈照加都司佥书管思恩参将事
　　○经略辽东王在晋题臣之心思在恢复  祖宗之故疆而实事在严谨关内之斥堠要在出屯关外正以严守关门而今之严守关门即为他日出关之地若以山海粗安以为可战而忘守则非言战之旨臣宁受才力不及之名不敢以封疆为尝试乞存此＜锍-釒＞以待公论之定  上谕以战守岂容偏废奏内事情已悉
　　○在昔又题昔清抚之败起于轻敌三路之败起于轻进广宁之败起于轻逃轻之一字遂以亡辽臣尝谓必有复全辽之力量而后可复广宁必有灭奴之力量而后可复全辽不然启无已之争遗不了之局而竭难继之供不可不虑得旨边关事宜慎重览奏具见老成长虑
　　○兵科都给事中朱童蒙以左都御史邹元标副都御史冯从吾等于都城创建讲坛恐开门户＜锍-釒＞请亟行禁谕言昔在  皇祖时有理学之臣顾宪成郭正域开讲东林其初亦以发明圣贤蕴奥开示后学岂不甚善逮从游者众邪正兼收不材之人借名东林之徒以自矜诩甚至学士儒生挟之以捍文网冠裳仕进借之以树党援欲进一人也彼此引手欲去一人也共力下石京察黜陟非东林之竿牍不凭行取考选非东林之荐扬不与日积月累门户别而墙壁固所以朝端之上士林之间玄黄血战十有余年摧残几多善人戕伤几许国脉皆讲坛之贻害也今二三年来源流始清葛藤俱断而门户之说乃始去诸其口二臣一旦复为择地建坛招朋引类况又在皇都之内贤否辐凑之处乎臣谓今日之人心犹昔日之人心将来今日之讲学犹昔日之讲学者也得旨讲学原是教人忠孝自  祖宗朝未有此禁但不可自立门户致起争端邹元标冯从吾素称忠谠岂至徇私招引自失生平且向来门户亦因言官议论溷淆所致各宜省改
　　○升光禄寺少卿孙鼎相为太常寺少卿礼科左给事中成明枢为礼科都给事中礼部郎中孙织锦为山西布政使司右参议兼按察司佥事提督学政
　　○加赠辽东死难御史张铨为兵部尚书副使何廷魁高邦佐佥事潘宗颜各大理寺卿
　　○加博平侯郭振明少保兼太子太保新城伯王昇太子太保以其懿亲送葬效劳也
　　○辛丑左佥都御史钟羽正题讲学钦赞  圣功仕学原非两事书院之设实为王畿首善之劝臣入署方新始事未与爱莫助之初非有异同也惟臣学识肤浅不能取信于人致累二臣谬蒙浮议乞先将臣罢斥得旨朕留心学问岂禁臣下讲学且仕学相资何可偏废所奏已悉
　　○巡抚河南冯嘉会言中州驿站苦极难继中土贼平邮路宜复乞敕各归本途以均劳逸得旨著各省作速处置毋致偏累
　　○巡抚广西何士晋奏留赞画袁玉佩仍以林翔凤领敕前往宣谕土司  上从之寻以辅臣孙承宗奏留翔凤于山海关
　　○巡关御史梁之栋陈昌保情形言昌镇蟠拥陵京黄花路则陵园玄武山也东北皆山飞鸟难度走居庸两山壁立真称天险出关口登八达岭凭高拒下其险在我可守也逾岭数百步即岔道堡地属宣府东至穿草花顶约十里即陵之祖山不修边墙者九十里北至四海冶六十里东至火焰山亦五十里众虏啸聚跳梁可虞历宣府边五十里复入昌镇界登横岭城即名火石岭正统己巳虏欲出居庸七日不下乃从此遁旧无边城今建置关戍山势崒嵂外界平原六十里至沿河此昌镇之情形也沿河口隶保镇去边二十里与宣镇止隔衣带水耳近通房山原设守备驻本口最为扼要乃移驻斋堂相距二十里此口反觉空旷历马水水势若削西至金水走乌龙抵浮图皆跨数百里之横冈而浮图则铁练横河足截顺流之骑惟是白石界在西南孤悬持甚逶迤南下即荆关矣山势蹲伏不足以据一关之枢所恃群隘居外相为犄角故守紫荆当先守各隘口正统己巳闻有倒取紫荆者其夷险可知走易州抵保定登城陟陴畿南一大金汤此保镇之情形也因陈二镇事宜一曰昌镇军多远在京城其骄悍与京军等而  陵军更不可问宜行该道稽查定期操演使钱粮器械件件凑手缓急方有倚赖而宣昌两镇当行会哨之法一曰南山永宁宜属巡关兼管考察犬牙相制然后臂指相连一曰保镇斋堂守备当仍旧驻沿河口易州管饷通判宜移驻紫荆关一曰紫马两关设立饷司缘太仓如洗请给不时查保定应解钱粮不下十四万宜就近照数抵易镇额饷本地既省转徵转解之劳而太仓亦省支入支出之防  上令该部议覆俱如议行
　　○起原任辽东备御李实为湖广都司佥书管偏沅游击将军事
　　○壬寅重阳节赐大学士叶向高等上尊珍馔
　　○左都御史邹元标题臣志学非自今日始也臣弱冠幸举孝廉从诸长者游一登讲堂此心戚戚既谢计偕独处深山者三年嗣入夜郎兀坐深箐者六年浮沉南北栖迟田亩又三十余年赖有此学死生夷狄未尝陨志记隆庆徐阶当国集诸臣千余人手书识仁定性二书相与□度今未尝以是少徐阶相业  神宗朝臣等亦集演象所日有讲会时执政诸臣亦尝过而问焉若只以讲学惟宜于放弃斥逐之日亦视此道太轻视林下诸臣太浅矣盖人不闻道即位极人臣勋勒旂尝了不得本分事此臣所以束发至老不敢退堕自甘者也前二十年东林诸臣有文有行九原已往惟是在昔朝贵自岐意见一倡众和几付清流惩前覆辙不在臣等又思古人求友必有嘤鸣相合今未得和平之韵先未同类之疑乞罢臣以为倡学者之戒愿  陛下经筵日讲为诸臣先无以臣等阻千百世共学之心斯文幸甚  上以朱童蒙＜锍-釒＞已有旨卿绩学真修方资表率不必介意
　　○左副都御史马从吾题我  二祖开基表章六经颁行天下  天子经筵讲学  皇太子出阁讲学讲学二字昔为厉禁今为功令是周家以农事开国我朝以理学开国也昨因东事暂停经筵而言者以为不可旋复举行人人称快然臣子望其  君以讲学而自已不讲是欺也况今夷虏交侵邪教猖獗正为讲学以提醒人心激发忠义先臣王守仁当兵戈倥偬之际不废讲学卒能成功此臣等所以甘心冒昧为此也愿罢臣归田以省此一番议论  上以冯从吾才望素孚何必以人言引咎
　　○礼科给事中汪庆百等题昨部臣前议钱粮考核一节原为太仓积逋今邀有俞旨则省直之耳目一新但当责成抚按官督催并咨报完欠以便综核似不必差官徒为驿递之累而职等又谓倒批之防宜密也额内之借宜还也漏卮之路宜塞也此皆本分内所宜料理至辇毂之下穷商苦累莫甚于供用库之役虽珠宝商昨岁已责办十库十库止有典礼而供用则典礼外仍有年例恐为永累合无明许以编审之年即准豁免彼知息肩有日亦自承办无辞若乃  皇上约己裕民大婚之宝石不难折价封妃之典礼不行外办是何节爱兼以深宫鲜耳目之好左右无孝顺之费铺垫独不可因而少减乎诚严敕各监司勿纵勒索勿过求备不惟京商之苏息有望而太仓之节省可施  上然之令旧饷考核依议举行余着部覆
　　○狭西道御史冯英言四方多事之秋宜设额兵大州县可四百名小者可三百名募土著以充之择教师以教之此有备无患之道至粮饷实著宜派之地亩盖以地方之兵卫地方之民以地方之饷养地方之兵约每亩加三四厘而已充然有余用矣得旨近来条陈兵食等事多无著落这所奏州县增兵即照地亩处饷甚为得宜俱依拟行
　　○巡抚天津李邦华以淮兵多逃参领兵参将管大藩守备杨应鼎听候处分其各兵在海口者乞以援辽都司佥书文士铭监督前往协助毛文龙从之
　　○差河南道御史杨新期巡按湖广广东道御史崔呈秀巡按淮扬
　　○命左庶子来宗道右庶子张鼐主考武场会试
　　○狭西道御史冯英四川道御史张修德监武场试
　　○升原任援辽总兵侯世禄为狭西总兵官福建副总兵张嘉策为徐州总兵官署都督佥事鲁钦为湖广总兵官五军营左副将谢弘仪为福建总兵官俱署都督佥事
　　○造施归兵备道关防给按察使李椿茂淮海兵备道关防给副使宋统殷
　　○甲辰先是各藩助饷唐王硕熿前后捐助一万二千六百两崇府六千七百一十两蜀府五千两沈府四千两韩府三千五百五十两秦府晋府周府荆府潞府福府各三千两楚府荣府郑府鲁府衡府各二千两吉府襄府赵府益府德府代府肃府庆府各一千两其余庆成靖江等及诸郡王各捐助有差礼部请照例遣官赍敕褒谕仍行文该布政司备办彩币羊酒行礼唐府捐助独多宜特与＜监-皿立＞坊以彰朝廷褒礼亲藩至意  上曰各王府捐金助饷理当专官褒谕但今驿路烦苦日议节省这敕谕免差官候各府赍奏来附回仍著该地方官敦致行礼各藩方急公忧国当体朕宽纾民力至意
　　○四川道御史练国事奏京堂太壅冒滥宜防敬陈内外交重之法一荐举当确一躐转当核一人言当顾一会推当慎又言重内轻外尤是添注京堂之病根臣子干办职业内外何分如吕坤以吏部参藩薛三才以都科参藩后皆树立多著名迹此近在人睹记者何尝厌薄藩臬也使真卓异而后升京堂则人皆成卓异使不京堂而亦可节钺则人自不求京堂官方其有赖乎得旨设官原有定制时艰需人所奏内外交重事宜自当斟酌＜锍-釒＞通务使人材不壅国事有济
　　○乙巳  上御经筵
　　○经略尚书王在晋恭报虎酋受款请叙抚夷效劳文武诸臣  上曰西酋受款知控驭有方各官统俟事竣录叙
　　○在晋又因报命以行边事迹如修屯筑城练兵贮粮抚赏西虏救渡辽民等事开款上闻且言文武二途臣宜有荐＜锍-釒＞第在关共事多繇河西奔入其中尽有才勇而彼时未经领兵未有地方之责是以与众同奔有难概论古来识干城于二卵释槛车于屡败时当用人何可尽弃又如在关郡佐勤苦异尝心惕危关谁人有恋官之志臣固勉之而使留非去之而不欲也臣自揣无知人之识不敢居于荐贤之义谨留以听朝议之采访＜锍-釒＞入报闻仍谕效劳有功员役著与量叙
　　○礼科给事中李精白请复召对之典因言近日奏＜锍-釒＞繁冗恐披阅不胜劳＜弓攵＞宋时封事有贴黄之例概括数语省览甚便乞敕令以后章奏务从简切  上从之其召对候旨行
　　○丙午  孝靖皇后忌辰遣武靖伯赵祖芳祭  定陵
　　○太常寺卿仍管少卿事朱光祚＜锍-釒＞言月令有除骴之仁周官有造桧之义近者山东四川景州滇黔等处所在弄兵节据塘报前后杀戮不知几千几万恐原野厌人之肉川谷流人之血亦如天之主所心恻也乞敕齐鲁楚蜀各该有司遵月令掩骼埋胔仍依  敬皇帝故事崇祀岳镇为民祈福得旨著行抚按官设法掩埋
　　○吏科左给事中赵时用言京堂之添注实为林下诸贤废弃已久清卿有限量为增添新朝之优礼耆硕自应如是若不论已废未废不论老成新进不论贤与不肖添而又添不将使新旧俱滞而铨法愈穷乎臣有变通之法南北大僚有请告乞休者必有不得已之情一再＜锍-釒＞则听之此为可补之缺一法也有推升已久逾年不到非患病即旷职应出缺以待后人一法也尚宝光禄大理太仆四堂俱无坐处且分廪分薪鄙琐已甚何如听其假去此后升来者俱挨序补则俸有先后而官无凌越又一法也至借差给假任意耽延宜严为期限申明查参庶乎其有振竦耳近见太常寺朱光祚＜锍-釒＞陈铨转太骤欲为选司久任之规可谓切中铨弊盖吏道杂而多端今欲使选郎必完六选事始起在籍之人代之代者势不能猝至定用署选署者谊不可久居又复更迭则久任之法穷臣谓让缺给假者不必皆正郎回至后日需次入部俱以考功验封稽勋之正郎起升俟选郎缺出即用三司正郎挨补乃为专久可任之规或亦寺臣未发之意也得旨近日科道各官内转太多不但外僚还著吏部查照  祖宗朝旧制通行酌议分别推转不得冒滥今国家多事缓急需人见在京堂不必给假其借差给假违限各官及吏部司官迁转并行议覆
　　○升礼科右给事中程注为户科左给事中工科右给事中尹同皋为刑科左给事中兵科右给事中周士朴为本科左给事中吏科右给事中郭允厚为工科左给事中
　　○翰林院编修林釪回籍侍养
　　○命在京练兵总兵张士显并所统兵调赴通州镇守从枢辅孙承宗之请也
　　○起原任总兵麻镇提督土汉官军援黔
　　○丁未礼部题请  郊祀  上以  郊祀大礼今禫制未满著照  皇祖例于大启三年行
　　○督师大学士孙承宗题臣于九月初二日视事宣布皇上威德将士且感且奋即同抚臣阎鸣泰令总兵江应诏定兵制监军袁崇焕修营房总兵李秉诚练火器广宁道万有孚募夷人采木辽人修营兵部司务孙元化相度北山南海设奇兵于高深之间游击祖天寿给粮饷器械于觉华新归之辽民臣惟不自用故诸臣皆乐为用  上慰答之
　　○赠原任大学士高仪为太保荫其孙兆麟中书舍人以系  两朝日讲顾命重臣也
　　○给怀宁侯孙光裕祭葬如例
　　○升礼科给事中汪庆百为吏科右给事中李精白为本科右给事中王志道为兵科右给事中刑科给事中刘弘化为工科右给事中
　　○复除户科给事中郭巩
　　○升大理寺左少卿胡克俭为光禄寺卿仍管少卿事
　　○填补山东道御史崔奇观
　　○升狭西按察使李春茂为江西右布政使
　　○戊申  上御皇极门内殿礼部进天启三年大报等祀册及进士登科录
　　○礼部又题秦藩请封一事虽  皇上许臣部不准以后比例然今日已查有沈吉等府空爵旧例矣  皇祖所不为例者  皇上已引为例  皇上今日所执为特恩者焉知他日不益据为定制乎臣宁得罪于  皇上谓有不奉诏之臣毋宁得罪于  列圣典尝万世公议谓  皇上有不守礼之臣也  上不纳
　　○赐原任翰林院侍读学士赠礼部右侍郎吴中行祭一坛谥典候类题嘉其直谏且旌日讲之劳也
　　○户部右侍郎李宗延以官地抛荒乞招民开垦  上以系牧马监地不许
　　○工科右给事中尹同皋等言督造叚疋专委司府印官辨验叚疋专委巡按御史此万历元年例也三十一年始并淮监鲁保行至四十一年仍归有司胡为夺而役予且岁尚供袍服数取盈于九万五千八百余疋即浙江五万五百余疋料费至一百一万六千九百余两合之南直是必二百余万而后可当此大工  陵工并作似宜量酌减以蠲民力  上令遵前旨归并内监不得渎奏
　　○山东戴罪参将杨国栋等败妖贼于沙河斩馘四千余级巡抚赵彦以闻乞复国栋等原职上命有功员役候类叙
　　○巡按山东御史王一中言妖贼荡平有日大兵善后宜图乞专委抚臣以责成功  上报以妖贼将平赵彦督率有功自当专任
　　○巡按湖广御史杨新期请免加派得旨今封疆多事各地方官但请免加派不知无饷无兵百姓何以安生这所奏令该部会同各衙门条议来说
　　○复除吏科给事中周之纲
　　○造提督团练入卫官军关防给锦衣卫左都督张懋忠
　　○己酉南京兵部尚书王在晋＜锍-釒＞辞新命不允
　　○直隶巡按左光斗以直隶真顺广大四府俱有武学而顺永保河四府独缺请照例收录武生附于文庠以储将材从之光斗又请于河间天津设屯学其法凡愿入学者试其文理稍通兼知骑射申本院收录给武生衣巾授田百亩使自耕之每亩岁纳租一石寄学之后业益进而土益辟补附补增补廪一视卫学例所补之廪即就田之入饩之从此议贡议科总以耕读之令名成教养之实事其愿就武试者免其府中类试至屯学官舍人役一切经费俱屯官措办不必动官糈天津原有两教官即令一官摄理不必更添教职所屯之人但有垦田就学者即许占籍不必拘南北远近大都采屯田通判卢观象之议而参酌之因言屯学有五便一亩入租一石每试百人得谷万石试千人则十万石矣便一既以屯占籍矣世其学不得不世其田便二募民垦田牛种佣工等费不赀屯学行而听人自耕不见金钱之出但见子粒之入便三津饷一粒悉待远输以附近之田养附近之兵一钟敌十钟矣便四且此力田者大率殷实而俊秀者也行之二三年后耰锄之众即为干城横槊之儒即为露布便五国家又何惜辽东事额而不为屯士开功名之路哉上命该部覆行之
　　○改南京刑部尚书李长庚为南京户部尚书
　　○升吏部左侍郎黄汝良为南京礼部尚书
　　○命张经世仍以兵部左侍郎协理京营戎政王永光仍以南京户部尚书管南京都察院右都御史事
　　○与原任南京工部右侍郎孙光祜祭葬如例
　　○庚戌户部奏诸边索饷甚殷外解严催不至乞就近于狭西新饷借十万两以应延绥于山西借十万两以应宣大仍望严敕各处速催旧饷解补以济急用  上从之
　　○辛亥上御文华殿讲读
　　○霜降节遣怀宁侯孙承荫安远侯柳祚昌永康侯徐锡胤宁阳侯陈光裕宣城伯卫时春武平伯陈世恩怀柔伯施壮猷武进伯朱自洪靖远伯王永恩博平伯郭振明永年伯王明辅祭  长陵  献陵  景陵  裕陵  茂陵  泰陵  康陵  永陵  昭陵  定陵  庆陵遣彭城伯张嘉猷祭参仁康定景皇帝陵寝遣都指挥使侯昌国祭  哀冲  庄敬二太子寝园
　　○先是有旨命户上二部每季进制钱五百万文以经未进谕令遵旨速完
　　○以近京南海子一带地方劫盗公行命兵部传提督等官密行侦逻务令擒获以靖地方
　　○又谕兵部原任辽东总兵官刘渠战没奉旨查明恤录著作速题覆其祁秉忠等并各衙门题奏有名将士人等都著查明具奏一体优恤以见朝廷慰愍忠魂鼓励人心之意
　　○大学士叶向高等以纂修事繁增补制诰两房官员从之
　　○大学士叶向高奏今宫庭之内将有大庆兼以  信王受册亦在旦夕诸臣莫不望有停刑之旨如疑臣等为辽东失事数臣求宽则窃谓自有辽祸以来我之文武吏士陨于奴酋者多矣一旦复使十数大吏骈首市曹以快逆虏之心亦  圣慈之所不忍也  上未允
　　○礼部左侍郎周道登屡＜锍-釒＞请告  上许之以日讲官赐驰驿兼赏路费银二十两纻丝二表里
　　○起原任吏部左侍郎萧云举吏部右侍郎王图与见任礼部右侍郎朱延禧俱充实录副总裁起原任南京礼部右侍郎范醇敬改礼部右侍郎纂修玉牒
　　○升左庶子来宗道右庶子张鼐掌司经局右庶子黄立极各詹事府少詹事兼翰林院侍读学士
　　○补礼科给事中王琨郭兴言陈奇堬刑科给事中解学龙
　　○壬子总督川湖云贵张我续以蜀事少宁黔难未纾请移驻辰沅以便救黔  上许之
　　○通政司右通政林熙春议以运军顺带兵器护漕资兵有两利三便  上俞之
　　○御史杨新期复言督臣果请缨志切宜令移镇遵义以防奢蔺之合章下该部速议
　　○南户科给事中欧阳调律等参广西抚臣赵世徵摭拾妄辩希挠察典章下部院
　　○差户部湖广司主事郭梦詹天津管粮
　　○升湖广长沙府知府关守箴本省按察司副使分巡上江道
　　○癸丑兵科给事中沈应时复参游士任冒饷宜核命遵前旨查夺
　　○差户科给事中郭允厚巡视库藏
　　○甲寅以写篆  信王册宝赐辅臣等银币有差
</div>
    <div class="pagination">
<a href="明实录熹宗实录_page38.html">上一页</a><span>...</span><a href="明实录熹宗实录_page34.html">34</a><a href="明实录熹宗实录_page35.html">35</a><a href="明实录熹宗实录_page36.html">36</a><a href="明实录熹宗实录_page37.html">37</a><a href="明实录熹宗实录_page38.html">38</a><span class="current-page">39</span><a href="明实录熹宗实录_page40.html">40</a><a href="明实录熹宗实录_page41.html">41</a><a href="明实录熹宗实录_page42.html">42</a><a href="明实录熹宗实录_page43.html">43</a><a href="明实录熹宗实录_page44.html">44</a><span>...</span><a href="明实录熹宗实录_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
