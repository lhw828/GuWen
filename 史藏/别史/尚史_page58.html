<!DOCTYPE html>
<html>
<head>
    <meta charset="UTF-8">
    <title>尚史 - 第 58 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚史 - 第 58 页/共 91 页</h1>
    <div class="content">　　国防应侯谓昭王曰亦闻恒思有神丛与恒思有悍少年请与丛博曰吾胜丛丛借我神三日不胜丛丛困我乃左手为丛投右手自为投胜丛丛借其神三日丛徃求之遂弗归五日而丛枯七日而丛亡今国者王之丛势者王之神借人以此得无危乎臣未尝闻指大于臂臂大于股若有此则病必甚矣百人舆瓢而趋不如一人持而疾走百人诚舆瓢瓢必裂今秦国华阳用之穰侯用之太后用之王亦用之不称瓢为器则已称瓢为器国必裂矣臣闻之木实繁者枝必披枝之披者伤其心都大者危其国臣强者危其主其今邑中自斗食以上至尉内史及王左右有非相国之人者乎国无事则已国有事臣必见王独立于庭也臣窃为王恐恐万世之后有秦国者非王子孙也臣闻古之善为政者其威内扶其辅外布治政不乱不逆使者直道而行不敢为非今太后使者分裂诸侯而符布天下操大国之势强徴兵伐诸侯战胜攻取利尽归于陶国之币帛竭入太后之家境内之利分移华阳古之所谓危主灭国之道必从此起三贵竭国以自安然则令何得从王出权何得毋分是王果处三分之一也
　　昭王闻之大惧曰善于是废太后逐穰侯髙陵华阳泾阳君于闗外秦王乃拜睢为相収穰侯之印使归陶因使县官给车牛以徙千乘有余到闗闗阅其宝器宝器珍怪多于王室秦封睢以应号为应侯当是时秦昭王四十一年也睢既相秦秦号曰张禄而魏不知以为睢已死久矣魏闻秦且东伐韩魏魏使须贾于秦睢闻之为微行敝衣闲步之邸见须贾须贾见之而惊曰范叔固无恙乎睢曰然须贾笑曰范叔有説于秦邪曰不也睢前日得过于魏相故亡逃至此安敢説乎须贾曰今叔何事睢曰臣为人庸赁须贾意哀之留与坐饮食曰范叔一寒如此哉乃取其一绨袍以赐之须贾因问曰秦相张君公知之乎吾闻幸于王天下之事皆决于相君今吾事之去留在张君孺子岂有客习于相君者哉睢曰主人翁习知之唯睢亦得谒睢请为君见于张君须贾曰吾马病车轴折非大车驷马吾不出睢曰愿为君借大车驷马于主人翁睢归取大车驷马为须贾御之入秦相府府中望见有识者皆避匿须贾怪之至相舍门谓须贾曰待我我为君先入通于相君须贾待门下持车良久问门下曰范叔不出何也门下曰无范叔须贾曰乡者与我载而入者门下曰乃吾相张君也须贾大惊自知见卖乃肉袒膝行因门下人谢罪于是睢盛帷帐侍者甚众见之须贾顿首言死罪曰贾不意君能自致于青云之上贾不敢复读天下之书不敢复与天下之事贾有汤镬之罪请自屏于胡貉之地唯君死生之睢曰汝罪有几曰擢贾之发以续贾之罪尚未足睢曰汝罪有三耳昔者楚昭王时而申包胥为楚郤呉军楚王封之以荆五千戸包胥辞不受为邱墓之寄于荆也今睢之先人邱墓亦在魏公前以睢为有外心于齐而恶睢于魏齐公之罪一也当魏齐辱我于厠中公不止罪二也更醉而溺我公其何忍乎罪三矣然公之所以得无死者以绨袍恋恋有故人之意故释公乃谢罢入言之昭王罢归须贾须贾辞于睢睢大供具尽请诸侯使与坐堂上食饮甚设而坐须贾于堂下置莝豆其前令两黥徒夹而马食之数曰为我告魏王急持魏齐头来不然者我且屠大梁须贾归以告魏齐魏齐恐亡走赵匿平原君所睢既相王稽谓睢曰事有不可知者三有不可奈何者亦三宫车一日晏驾是事之不可知者一也君卒然捐馆舍是事之不可知二也使臣卒然填沟壑是事之不可知者三也宫车一日晏驾君虽恨于臣无可奈何君卒然捐馆舍君虽恨于臣亦无可奈何使臣卒然填沟壑君虽恨于臣亦无可奈何睢不怿乃入言于王曰非王稽之忠莫能内臣于函谷闗非大王之贤圣莫能贵臣今臣官至于相爵在列侯王稽之官尚止于谒者非其内臣之意也昭王召王稽拜为河东守三嵗不上计又任郑安平昭王以为将军睢于是散家财物尽以报所尝困戹者一饭之徳必偿睚眦之怨必报睢相秦二年秦昭王之四十二年东伐韩少曲髙平拔之秦昭王闻魏齐在平原君所欲为睢必报其仇乃详为好书遗平原君曰寡人闻君之髙义愿与君为布衣之交君幸过寡人寡人愿与君为十日之饮平原君畏秦且以为然而入秦见昭王昭王与平原君饮数日昭王谓平原君曰昔周文王得吕尚以为太公齐桓公得管夷吾以为仲父今范君亦寡人之叔父也范君之仇在君之家愿使人归取其头来不然吾不出君于闗平原君曰贵而为友者为贱也富而为交者为贫也夫魏齐者胜之友也在固不出也今又不在臣所昭王乃遗赵王书曰王之弟在秦范君之仇魏齐在平原君之家王使人疾持其头来不然吾举兵而伐赵又不出王之弟于闗赵孝成王乃卒围平君家急魏齐夜亡出见赵相虞卿虞卿度赵王终不可説乃觧其相印与魏齐亡间行念诸侯莫可以急抵者乃复走大梁欲因信陵君以走楚信陵君闻之畏秦犹豫未肯见曰虞卿何如人也时侯嬴在旁曰人固未易知知人亦未易也夫虞卿蹑屩担簦一见赵王赐白璧一双黄金百镒再见拜为上卿三见卒受相印封万戸侯当此之时天下争知之夫魏齐穷困过虞卿虞卿不敢重爵禄之尊解相印捐万戸侯而间行急士之穷而归公子公子曰何如人人固不易知知人亦未易也信陵君大慙驾如野迎之魏齐闻信陵君之初难见之怒而自刎赵王闻之卒取其头予秦秦昭王乃出平原君归赵国防应侯曰郑人谓玉未理者璞周人谓防未腊者朴周人懐朴过郑贾曰欲买朴乎郑贾曰欲之出其朴乃鼠也因谢不取今平原君自以贤显名于天下然降其主父沙邱而臣之天下之王尚犹尊之是天下之王不如郑贾之智也
　　四十三年秦攻韩汾陉拔之因城河上广武后五年昭王用睢谋纵反间卖赵赵以其故令马服子代亷颇将秦大破赵于长平遂围邯郸
　　国防天下之士合纵相聚于赵而欲攻秦秦相应侯曰王勿忧也请令废之秦于天下之士非有怨也相聚而攻秦者以已有富贵耳王见大王之狗卧者卧起者起行者行止者止毋相与鬭者投之一骨则轻起相牙者何则有争意也于是使唐睢载音乐予之五千金居武安髙会相与饮谓邯郸人谁来取者于是其谋者固未可得予也其可得予者予之昆弟矣公与秦计功者不问金之所之金尽者功多矣今令人复载五千金随公唐睢行至武安散不能三千金而天下之士大相与鬬矣韩非子应侯谓秦王曰王得宛叶蓝田阳夏断河内困梁郑所以未王者赵未服也弛上党在一而已以临东阳则邯郸口中虱也王拱而朝天下后者以兵中之然上党之安乐其处甚剧臣恐弛之而不聴奈何王曰必弛易之矣
　　已而与武安君白起有隙言而杀之任郑安平使将击赵郑安平为赵所困急以兵二万人降赵睢席藁请罪秦之法任人而所任不善者各以其罪罪之于是睢罪当收三族昭王恐伤睢意乃下令国中有敢言郑安平事者以其罪罪之而加赐睢食物日益厚以顺适其意【史记】
　　秦使王稽攻邯郸十七月不下秦人庄谓王稽曰君何不赐军吏乎王稽曰吾与王也不用人言庄曰不然父之于子也令有必行者必不行者曰去贵妻卖爱妾此令必行者也因曰毋敢思也此令必不行者也守闾妪曰某夕某孺子内某士贵妻已去爱妾已卖而心不有欲教之者人心固有今君虽幸于王不过父子之亲军吏虽贱不卑于守闾妪且君擅主轻下之日久矣闻三人成虎十夫揉椎众口所移毋翼而飞故曰不如赐军吏而礼之王稽不聪军吏穷果恶王稽杜挚以反秦王大怒而欲兼诛睢睢曰臣东鄙之贱人也开罪于魏遁逃来奔臣无诸侯之援亲习之故王举臣羁旅之中使执事天下皆闻臣之身与王之举也今愚惑与罪人同心而王明诛之是王过举显于天下而为诸侯所议也臣愿请药赐死而恩以相葬臣王必不失臣之罪而无过举之名王曰有之遂弗杀而善遇之睢失韩之汝南昭王曰君亡国其忧乎睢曰臣不忧梁人有东门吴者其子死而不忧其相室曰公之爱子死而不忧何也东门呉曰吾尝无子无子之时不忧今子死与无子时同也臣奚忧臣亦尝为子为子时不忧今亡汝南与为梁余子时同也臣何为忧秦王以为不然以告防傲曰今也寡人一城围食不甘味卧不便习今应侯亡地而言不忧此其情也防傲曰臣请得其情乃徃见睢曰傲欲死睢曰何谓也曰王师君天下莫不闻而况秦国乎今傲势得为王将将兵臣以韩之细也显逆诛夺君地傲尚奚生不若死睢拜防傲曰愿委之卿傲以报于王自是之后睢每言韩事者王弗聴也以其为汝南虏也【国防】
　　昭王临朝叹息睢进曰臣闻主忧臣辱主辱臣死今大王中朝而忧臣敢请其罪昭王曰吾闻楚之铁剑利而倡优拙夫铁剑利则勇士御倡优拙则思虑逺夫以逺思虑而御勇士吾恐楚之圗秦也夫物不素具不可以应卒今武安君既死而郑安平等畔内无良将而外多敌国吾是以忧欲以激励睢睢惧不知所出蔡泽闻之徃入秦也【史记】
　　韩非子秦大饥应侯请曰五苑之草着蔬菜橡果枣栗足以活民请发之昭襄王曰秦法民有功受赏有罪受诛今发五苑之蔬果是有功与无功俱赏也有功与无功俱赏此乱之道也夫发五苑而乱不如弃枣蔬而涓説苑应侯与贾午子坐闻其鼓琴之声应侯曰琴一何悲也贾午子曰张急调下故悲耳急张者良材也调下者官卑也取夫良材而卑官之能无悲乎
　　蔡泽者燕人也游学干诸侯小大甚众不遇而从唐举相曰吾闻先生相李兑曰百日之内持国秉政有之乎曰有之曰若臣者何如唐举熟视而笑曰先生曷鼻巨肩魋顔蹙齃膝挛吾闻圣人不相殆先生乎蔡泽知唐举戏之乃曰富贵吾所自有吾所不知者寿也愿闻之唐举曰先生之寿从今以徃者四十三嵗蔡泽笑谢而去谓其御者曰吾持梁刺齿肥跃马疾驱懐黄金之印结紫绶于要揖让人主之前食肉富贵四十三年足矣去之赵见逐入韩魏遇夺釡鬲于涂闻范睢任郑安平王稽皆负重罪于秦范睢内慙蔡泽乃西入秦将见昭王使人宣言以感怒范睢曰燕客蔡泽天下雄俊辩智士也彼一见秦王秦王必困君而夺君之位范睢闻曰五帝三代之事百家之説吾既知之众口之辩吾皆摧之是恶能困我而夺我位乎使人召蔡泽蔡泽入则揖范睢睢固不快及见之又倨睢因让之曰子尝宣言欲代我相秦宁有之乎对曰然范睢曰请闻其説泽曰吁君何见之晚也夫四时之序成功者去夫人生百体坚彊手足便利耳目聪明而心圣智岂非士之愿与范睢曰然泽曰质仁秉义行道施徳得志于天下天下懐乐敬爱而尊慕之皆愿以为君王岂不辩智之期与范睢曰然泽复曰富贵显荣成理万物使各得其所性命寿长终其天年而不夭伤天下继其统守其业传之无穷名实纯粹泽流千里世世称之而无絶与天地终始岂非道徳之符而圣人所谓吉祥善事者与范睢曰然蔡泽曰若夫秦之商君楚之呉起越之大夫种其卒然亦可愿与范睢知蔡泽之欲困已以説复谬曰何为不可夫公孙鞅之事孝公也极身无贰虑尽公而不顾私设刀锯以禁奸邪信赏罚以致治披腹心示情素防怨咎欺旧友夺魏公子卬安秦社稷利百姓卒为秦禽将破敌攘地千里呉起之事悼王也使私不得害公谗不得蔽忠言不取茍合行不取茍容不为危易行行义不辟难然为霸主强国不辞祸凶大夫种之事越王也主虽困辱悉忠而不解主虽絶亡尽能而弗离成功而弗矜贵富而不骄怠若此三子者固义之至也忠之节也是故君子以义死难视死如归生而辱不如死而荣士固有杀身以成名唯义之所在虽死无所恨何为不可哉蔡泽曰主圣臣贤天下之盛徳也君明臣直国之福也父慈子孝夫信妻贞家之福也故比干忠而不能存殷子胥智而不能完呉申生孝而晋国乱是皆有忠臣孝子而国家灭乱者何也无明君贤父以聴之故天下以其君父为僇辱而怜其臣子今商君呉起大夫种之为人臣是也其君非也故世称三子致功而不见徳岂慕不遇世死乎夫待死而后可以立忠成名是防子不足仁孔子不足圣管仲不足大也夫人之立功岂不期于成全邪身与名俱全者上也名可法而身死者其次也名在僇辱而身全者下也于是范睢称善泽少得间因曰夫商君呉起大夫种其为人臣尽忠致功则可愿矣闳夭事文王周公辅成王也岂不亦圣乎以君臣论之商君呉起大夫种其可愿孰与闳夭周公哉范睢曰商君呉起大夫种弗若也泽曰然则君之主慈仁任忠惇厚旧故其贤智与有道之士为胶漆义不倍功臣孰与秦孝公楚悼王越王乎范睢曰未知何如也泽曰今主亲忠臣不过秦孝公楚悼王越王君之设智能为主安危修政治乱彊兵批患折难广地殖谷富国足家彊主尊社稷显宗庙天下莫敢欺犯其主主之威葢振海内功彰万里之外声名光辉传于千世君孰与商君呉起大夫种范睢曰不若泽曰今主之亲忠臣不忘旧故不若孝公悼王句践而君之功绩爱信亲幸又不若商君呉起大夫种然而君之禄位贵盛私家之富过于三子而身不退者恐患之甚于三子窃为君危之语曰日中则移月满则亏物盛则衰天地之常数也进退盈缩与时变化圣人之常道也故国有道则仕国无道则隠圣人曰飞龙在天利见大人不义而富且贵于我如浮云今君之怨已讐而徳已报意欲至矣而无变计窃为君不取也且夫翠鹄犀象其处势非不逺死也而所以死者惑于饵也苏秦智伯之智非不足以辟辱逺死也而所以死者惑于贪利不止也是以圣人制礼节欲取于民有度使之以时用之有止故志不溢行不骄尝与道俱而不失故天下承而不絶昔者齐桓公九合诸侯一匡天下至于葵邱之防有骄矜之志畔者九国呉王夫差兵无敌于天下勇彊以轻诸侯陵齐晋故遂以杀身亡国夏育太史噭叱呼骇三军然而身死于庸夫此皆乘至盛而不返道理不居卑退处俭约之患也夫商君为秦孝公明法令禁奸本尊爵必赏有罪必罚平权衡正度量调轻重决裂阡陌以静生民之业而一其俗劝民耕农利土一室无二事力田稸积习战陈之事是以兵动而地广兵休而国富故秦无敌于天下立威诸侯成秦国之业功已成矣而遂以车裂楚地方数千里持防百万白起率数万之师以与楚战一战举鄢郢以烧夷陵再战南并蜀汉又越韩魏而攻彊赵北坑马服诛屠四十余万之众尽之于长平之下流血成川沸声若靁遂入围邯郸使秦有帝业楚赵天下之彊国而秦之仇敌也自是之后楚赵皆慑伏不敢攻秦者白起之势也身所服者七十余城功已成矣而遂赐剑死于杜邮呉起为楚悼王立法卑减大臣之威重罢无能废无用损不急之官塞私门之请一楚国之俗禁游客之民精耕战之士南收越北并陈蔡破横散从使驰説之士无所开其口禁朋党以利百姓定楚国之政兵震天下威服诸侯功已成矣而卒枝解大夫种为越王深谋逺计免会稽之危以亡为存因辱为荣垦草入邑辟地殖谷率四方之士専上下之力辅句践之贤报夫差之讐卒擒劲吴令越成霸功已彰而信矣句践终负而杀之此四子者玏成不去祸至于此此所谓信而不能诎徃而不能返者也范蠡知之超然辟世长为陶朱公君独不观夫博者乎或欲大投或欲分功此皆君之所明知也今君相秦计不下席谋不出廊庙坐制诸侯利施三川以实宜阳决羊肠之险塞太行之道又斩范中行之涂六国不得合从栈道千里通于蜀汉使天下皆畏秦秦之欲得矣君之功极矣此亦秦之分功之时也如是而不退则商君白公吴起大夫种是也吾闻之鉴于水者见面之容鉴于人者知吉与凶书曰成功之下不可久处四子之祸君何居焉君何不以此时归相印让贤者而授之退而岩居川观必有伯夷之亷长为应侯世世称孤而有许由延陵季子之让乔松之寿孰与以祸终哉即君何居焉忍不能自离疑不能自决必有四子之祸矣易曰亢龙有悔此言上而不能下信而不能诎徃而不能自返者也愿君熟计之范睢曰善吾闻欲而不知止失其所以欲有而不知足失其所以有先生幸教睢敬受命于是乃延入坐为上客后数日入朝言于秦昭王曰客新有从山东来者曰蔡泽其人辩士明于三王之事五伯之业世俗之变足以寄秦国之政臣之见人甚众莫及臣不如也臣敢以闻秦昭王召见与语大悦之拜为客卿范睢因谢病请归相印昭王彊起范睢睢遂称病笃范睢免相昭王新説蔡泽计画遂拜为秦相东收周室蔡泽相秦数月人或恶之惧诛乃谢病归相印号为纲成君居秦十余年事昭王孝文王庄襄王卒事始皇帝为秦使于燕三年而燕使太子丹入质于秦【史记】
　　论曰穰侯之于秦也立昭王逐武后及其相秦收魏河东河内遂围大梁又走暴鸢破芒卯瘠韩赵功亦多矣及狡客乘隙起夺釜鬲于国而卒保陶以终其知亦足赡矣睢也初终攘让异节然逺交近攻虽曰倾冉实资秦帝与
　　吕不韦
　　吕不韦者濮阳人贾于邯郸【史记徃来贩钱卖贵家累千金】见秦质子异人【子楚初名孝文王子】归而谓父曰耕田之利几倍曰十倍珠玉之赢几倍曰百倍立国家之主赢几倍曰无数曰今力田疾作不得暖衣余食建国立君泽可以遗世愿徃事之秦子异人质于赵处于城
　　史记秦昭王四十年太子死四十二年以次子安国君为太子安国君有子二十余人安国君有所甚爱姬立以为正夫人号华阳夫人华阳夫人无子安国君中男名子楚子楚母曰夏姬母爱子楚为秦质子于赵秦数攻赵赵不甚礼子楚子楚秦诸庶孽孙质于诸侯车乘进用不饶居处困不得意吕不韦见而怜之曰此竒货可居乃徃见子楚説曰吾能大子之门子楚笑曰且自大君之门而乃大吾门吕不韦曰子不知也吾门待子门而大子楚心知所谓乃引与坐深语
　　故往説之曰子傒【异人异母兄】有承国之业又有母在中今子无母于中【母夏姬无宠与无母同】外托于不可知之国一日倍约身为粪土今子聴吾计事求归可以有秦国吾为子使秦必来请子乃説秦王后弟阳泉君曰君之罪至死君知之乎君之门下无不居髙尊位太子门下无贵者【太子谓子傒】君之府藏珍珠寳玉骏马盈外廏美女充后庭王之春秋髙一日山陵崩太子用事君危于累卵而不寿于朝生矣説有可以一切而使君富贵千万嵗宁于泰山四维必无危亡之患者阳泉君避席请闻其説不韦曰王年髙矣王后无子子傒有承国之业士仓又辅之王一日山陵崩子傒立士仓用事王后之门必生蓬蒿矣今子异人贤材也弃在于赵无母于内引领西望愿一得归王后诚请而立之是子异人无国而有国王后无子而有子也阳泉君曰然入説王后王后乃请赵而归之
　　史记不韦以五百金与子楚为进用结宾客以五百金买竒物玩好而西游秦求见华阳夫人姊以其物献夫人夫人喜不韦因使其姊説夫人曰夫人无子以此时蚤自结于诸子中贤孝者举以为适而子之夫在则尊重夫百嵗之后所子者为王终不失势此所谓一言而万世之利也夫人以为然承太子间从容言子楚乃因涕泣曰妾不幸无子愿得子楚以为适嗣托妾身安国君许之乃与夫人剖玉符约以为适嗣安国君及夫人厚餽遗子楚而请吕不韦傅之按史吕不韦説秦时孝文王尚为太子而未为王
　　又华阳夫人姊与阳泉君説亦异
　　赵未之遣不韦説赵曰子异人秦之宠子也无母于中王后欲取而子之使秦而屠赵不顾一子以留计是抱空质也若使子异人归而得立赵厚送遣之是不敢倍徳畔施自为徳讲也不然秦王老矣一日晏驾虽有子异人不足以结秦赵乃遣之
　　史记秦昭王五十年使王齮围邯郸急赵欲杀子楚子楚与吕不韦谋行金六百斤予守者吏得脱亡赴秦军遂得归昭王薨太子安国君立为王华阳夫人为王后子楚为太子赵奉子楚夫人及子政归　史记説亦异不知何本
　　异人至不韦使楚服而见王后説其状曰吾楚人也乃自子之而变其名曰楚王使子诵子曰少弃捐在外尝无师傅所教学不习于诵王罢之乃留止闲曰陛下尝轫车于赵矣赵之豪杰得知名者不少今大王反国皆西面而望大王无一介之使以存之臣恐其皆有怨心使边境早闭晚开王以为然奇其计王后劝立之王乃召相令之曰寡人子莫若楚立以为太子子楚即位是为庄襄王以不韦为相号曰文信侯食蓝田十二县【国防】史记食河南雒阳十万戸　按是时两周与韩俱未亡不韦采地安得有此
　　庄襄王即位三年薨太子政即位为王尊吕不韦为相国号称仲父不韦家僮万人当是时魏有信陵君楚有春申君赵有平原君齐有孟尝君皆下士喜宾客以相倾不韦以秦之彊羞不如亦招致士厚遇之至食客三千人是时诸侯多辩士如荀卿之徒著书布天下不韦乃使其客人人着所闻集论以为八览六论十二纪二十余万言以为备天地万物古今之事号曰吕氏春秋布咸阳市门悬千金其上延诸侯游士宾客有能増损一字者予千金秦王九年嫪毐事觉事连相国欲诛不韦为其奉先王功大及宾客辩士为游説者众王不忍致法十年十月免相国不韦而出就国嵗余诸侯宾客使者相望于道请文信侯秦王恐其为变乃赐不韦书曰君何功于秦秦封君十万戸君何亲于秦号称仲父其与家属徙处蜀十二年不韦自度稍侵恐诛乃饮酖而死窃葬【索隠不韦死其宾客数千人窃共于洛阳北芒山】其舍人临者晋人也逐出之秦人六百石以上夺爵迁五百石以下不临迁勿夺爵自今以来操国事不道如嫪毐不韦者籍其门视此【史记　嫪毒事详帝太后传】
　　杂家吕氏春秋二十六篇【汉书】













　　尚史卷七十四
<史部,别史类,尚史>
　　钦定四库全书
　　尚史卷七十五　　　　　　列传五十三
　　镶白旗汉军李锴撰
　　秦诸臣
　　李斯
　　李斯者楚上蔡人也年少时为郡小吏见吏舍厠中鼠食不洁近人犬数惊恐之斯入仓观仓中鼠食积粟居大庑之下不见人大之忧于是李斯乃叹曰人之贤不肖譬如鼠矣在所自处耳乃从荀卿学帝王之术学已成度楚王不足事而六国皆弱无可为建功者欲西入秦辞于荀卿曰斯闻得时无怠今万乘方争时游者主事今秦王欲吞天下称帝而治此布衣驰骛之时而游説者之秋也处卑贱之位而计不为者此禽鹿视肉人面而能彊行者耳故诟莫大于卑贱而悲莫甚于穷困久处卑贱之位困苦之地非世而恶利自托于无为此非士之情也故斯将西説秦王矣至秦防庄襄王卒李斯乃求为秦相文信侯吕不韦舍人不韦贤之任以为郎李斯因以得説説秦王曰胥人者去其几也成大功者在因瑕衅而遂忍之昔者秦穆公之霸终不东并六国者何也诸侯尚众周德未衰故五伯迭兴更尊周室自秦孝公以来周室卑微诸侯相兼闗东为六国秦之乘胜役诸侯葢六世矣今诸侯服秦譬若郡县夫以秦之强大王之贤由灶上骚除足以灭诸侯成帝业为天下一统此万世之一时也今怠而不急就诸侯复强相聚约从虽有黄帝之贤不能并也秦王乃拜斯为长史听其计隂遣谋士赍持金玉以游説诸侯诸侯名士可下以财者厚遗结之不肯者利劒刺之离其君臣之计秦王乃使其良将随其后秦王拜斯为客卿防韩人郑国来间秦以作注溉渠已而觉秦宗室大臣皆言秦王曰诸侯人来事秦者大抵为其主游间于秦耳请一切逐客李斯议亦在逐中斯乃上书曰臣闻吏议逐客窃以为过矣昔缪公求士西取由余于戎东得百里奚于宛迎蹇叔于宋求防豹公孙支于晋此五者不产于秦而缪公用之并国二十遂霸西戎孝公用商鞅之法移风易俗民以殷盛国以富强百姓乐用诸侯亲服获楚魏之师举地千里至今治强惠王用张仪之计拔三川之地西并巴蜀北收上郡南取汉中包九夷制鄢郢东据成臯之险割膏腴之壤遂散六国之从使之西面事秦功施到今昭王得范睢废穰侯逐华阳强公室杜私门蚕食诸侯使秦成帝业此四君者皆以客之功由此观之客何负于秦哉向使四君郤客而不内疏士而不用是使国无富利之实而秦无强大之名也今陛下致昆山之玉有随和之寳垂明月之珠服太阿之劒乘纎离之马建翠凤之旗树灵鼍之鼔此数寳者秦不生一焉而陛下説之何也必秦国之所生然后可则是夜光之璧不饰朝廷犀象之器不为玩好郑卫之女不充后宫而骏良駃騠不实外廐江南金锡不为用西蜀丹青不为采所以饰后宫充下陈娱心意説耳目者必出于秦然后可则是宛珠之簪傅玑之珥阿缟之衣锦绣之饰不进于前而随俗雅化佳冶窈窕赵女不立于侧也夫击瓮叩缶弹筝抟髀而歌呼呜呜快耳目者真秦之声也郑卫桑间昭虞武象者【索隠昭作韶】异国之乐也今弃击瓮叩缻而就郑卫退弹筝而取昭虞若是者何也快意当前适观而已矣今取人则不然不问可否不论曲直非秦者去为客者逐然则是所重者在乎色乐珠玉而所轻者在乎人民也此非所以跨海内制诸侯之术也臣闻地广者粟多国大者人众兵强则士勇是以太山不让土壤故能成其大河海不择细流故能就其深王者不郤众庶故能明其徳是以地无四方民无异国四时充美神降福此五帝三王之所以无敌也今乃弃黔首以资敌国郤賔客以业诸侯使天下之士退而不敢西向裹足不入秦此所谓借冦兵而赍盗粮者也夫物不产于秦可寳者多士不产于秦而愿忠者众今逐客以资敌国损民以益雠内自虚而外树怨于诸侯求国无危不可得也秦王乃除逐客之令复李斯官卒用其计谋官至廷尉二十余年竟并天下尊主为皇帝以斯为丞相夷郡县城销其兵刃示不复用使秦无尺土之封不立子弟为王功臣为诸侯者使后无战攻之患始皇三十四年置酒咸阳宫博士仆射周青臣等颂称始皇威徳齐人淳于越进谏曰臣闻之殷周之王千余嵗封子弟功臣自为支辅今陛下有海内而子弟为匹夫卒有田常六卿之患臣无辅弼何以相救哉事不师古而能常久者非所闻也今臣青等又面防以重陛下过非忠臣也始皇下其议丞相丞相谬其説绌其辞乃上书曰古者天下散乱莫能相一是以诸侯并作语皆道古以害今饰虚言以乱实人善其所私学以非上所建立今陛下并有天下辩白黑而定一尊而私学乃相与非法教之制闻令下即各以其私学议之入则心非出则巷议非主以为名异趣以为髙率羣下以造谤如此不禁则主势降乎上党与成乎下禁之便臣请诸有文学诗书百家语者蠲除去之令到满三十日弗去黥为城旦所不去者医药卜筮种树之书若有欲学者以吏为师始皇可其议收去诗书百家之语以愚百姓使天下无以古非今明法度定律令皆以始皇起同文书治离宫别馆周徧天下明年又巡狩外攘四夷斯皆有力焉斯长男由为三川守诸男皆尚秦公主女悉嫁秦诸公子三川守李由告归咸阳李斯置酒于家百官长皆前为夀门廷车骑以千数李斯喟然而叹曰嗟乎吾闻之荀卿曰物禁太盛夫斯乃上蔡布衣闾巷之黔首上不知其驽下遂擢至此当今人臣之位无居臣上者可谓富贵极矣物极则衰吾未知所税驾也始皇三十七年十月行出游防稽并海上北抵琅邪丞相斯中车府令赵高兼行符玺令事皆从始皇有二十余子长子扶苏以数直谏上上使监兵上郡蒙恬为将少子胡亥爱请从上许之余子莫从其年七月始皇帝至沙邱病甚令赵髙为书赐公子扶苏曰以兵属蒙恬与丧防咸阳而葬书已封未授使者始皇崩书及玺皆在赵髙所独子胡亥丞相李斯赵髙及幸宦者五六人知始皇崩余羣臣皆莫知也李斯以为上在外崩无真太子故秘之置始皇居輼辌车中百官奏事上食如故宦者輙从輼辌车中可诸奏事赵髙因留所赐扶苏玺书而谓公子胡亥曰上崩无诏封王诸子而独赐长子书长子至即位为皇帝而子无尺寸之地为之奈何胡亥曰固也吾闻之明君知臣明父知子父捐命不封诸子何可言者赵髙曰不然方今天下之权存亡在子与髙及丞相耳愿子圗之且夫臣人与见臣与人制人与见制于人岂可同日道哉胡亥曰废兄而立弟是不义也不奉父诏而畏死是不孝也能薄而材谫彊因人之功是不能也三者逆徳天下不服身殆倾危社稷不血食髙曰臣闻汤武杀其主天下称义焉不为不忠卫君杀其父而卫国载其徳孔子着之不为不孝夫大行不小谨盛徳不辞让乡曲各有宜而百官不同功胡顾小而忘大后必有害狐疑犹豫后必有悔断而敢行神避之后有成功愿子遂之胡亥喟然叹曰今大行未发丧礼未终岂宜以此事干丞相哉赵髙曰时乎时乎间不及谋赢粮跃马唯恐后时胡亥既然高之言髙曰不与丞相谋恐事不能成臣请为子与丞相谋之髙乃谓丞相斯曰上崩赐长子书与丧防咸阳而立为嗣书未行今上崩未有知者也所赐长子书及符玺皆在胡亥所定太子在君侯与高之口耳事将何如斯曰安得亡国之言此非人臣所当议也髙曰君侯自料能孰与蒙恬功髙孰与防恬谋逺不失孰与防恬无怨于天下孰与蒙恬长子旧而信之孰与蒙恬斯曰此五者皆不及蒙恬而君责之何深也髙曰髙固内官之厮役也幸得以刀笔之文进入秦宫管事二十余年未尝见秦免罢丞相功臣有封及二世者也卒皆以诛亡皇帝二十余子皆君之所知长子刚毅而武勇信人而奋士即位必用蒙恬为丞相君侯终不懐通侯之印归于乡里明矣髙受诏教习胡亥使学以法事数年矣未尝见过失慈仁笃厚轻财重士辩于心而诎于口尽礼敬士秦之诸子未有及此者可以为嗣君计而定之斯曰君其反位斯奉主之诏聼天之命何虑之可定也髙曰安可危也危可安也安危不定何以贵圣斯曰斯上蔡闾巷布衣也上幸擢为丞相封为通侯子孙皆至尊位重禄者故将以存亡安危属臣也岂可负哉夫忠臣不避死而庶几孝子不勤劳而见危人臣各守其职而已矣君其勿复言将令斯得罪髙曰葢闻圣人迁徙无常就变而从时见末而知本观指而覩归物固有之安得常法哉方今天下之权命悬于胡亥髙能得志焉且夫从外制中谓之惑从下制上谓之贼故秋霜降者草花落水揺动者万物作此必然之效也君何见之晩斯曰吾闻晋易太子三世不安齐桓兄弟争位身死为戮纣杀亲戚不聼谏者国为邱墟遂危社稷三者逆天宗庙不血食斯其犹人哉安足为谋髙曰上下合同可以长乆中外若一事无表里君聼臣之计即长有封侯世世称孤必有乔松之夀孔墨之智今释此而不从祸及子孙足以为寒心善者因祸为福君何处焉斯乃仰天而叹垂泪太息曰嗟乎独遭乱世既以不能死安托命哉于是斯乃聼髙髙乃报胡亥曰臣请奉太子之明命以报丞相丞相斯敢不奉令于是乃相与谋诈为受始皇诏丞相立子胡亥为太子更为书赐长子扶苏曰朕巡天下祷祀名山诸神以延寿命今扶苏与将军蒙恬将师数十万以屯边十有余年矣不能进而前士卒多耗无尺寸之功乃反数上书直言诽谤我所为以不得罢归为太子日夜怨望扶苏为人子不孝其赐劒以自裁将军恬与扶苏居外不匡正宜知其谋为人臣不忠其赐死以兵属禆将王离封其书以皇帝玺遣胡亥客奉书赐扶苏于上郡使者至发书扶苏泣入内舍欲自杀蒙恬止扶苏曰陛下居外未立太子使臣将三十万众守边公子为监此天下重任也今一使者来即自杀安知其非诈请复请复请而后死未暮也使者数趣之扶苏为人仁谓蒙恬曰父而赐子死尚安复请即自杀蒙恬不肯死使者即以属吏系于阳周使者还报胡亥斯髙大喜至咸阳发丧太子立为二世皇帝以赵髙为郎中令常侍中用事二世燕居乃召髙与谋事谓曰夫人生居世间也譬犹骋六骥过决隙也吾既已临天下矣欲悉耳目之所好穷心志之所乐以安宗庙而乐万姓长有天下终吾年夀其道可乎髙曰此贤主之所能行也而昏乱主之所禁也臣请言之不敢避斧之诛愿陛下少留意焉夫沙邱之谋诸公子及大臣皆疑焉而诸公子尽帝兄大臣又先帝之所置也今陛下初立此其属意怏怏皆不服恐为变且蒙恬已死蒙毅将兵居外臣战战栗栗唯恐不终且陛下安得为此乐乎二世曰为之奈何赵髙曰严法而刻刑令有罪者相坐诛至收族灭大臣而逺骨肉贫者富之贱者贵之尽除去先帝之故臣更置陛下之所亲信者近之此则隂徳归陛下害除而奸谋塞羣臣莫不被润泽蒙厚徳陛下则髙枕肆志宠乐矣计莫出于此二世然髙之言乃更为法律于是羣臣诸公子有罪辄下髙令鞠治之杀大臣蒙毅等公子十二人僇死咸阳市十公主矺死于杜财物入于县官相连坐者不可胜数公子髙欲奔恐收族乃上书曰先帝无恙时臣入则赐食出则乘舆御府之衣臣得赐之中厩之寳马臣得赐之臣当从死而不能为人子不孝为人臣不忠不忠者无名以立于世臣请从死愿葬骊山之足唯上幸哀怜之书上胡亥大説召赵髙而示之曰此可谓急乎赵髙曰人臣当忧死而不暇何变之得谋胡亥可其书赐钱十万以葬法令诛罚日益刻深羣臣人人自危欲畔者众又作阿房之宫治直驰道赋敛愈重戍徭无已于是楚戍卒陈胜呉广等乃作乱起于山东杰俊相立自置为侯王叛秦兵至鸿门而却李斯数欲请间谏二世不许而二世责问李斯曰吾有私议而有所闻于韩子也曰尧之有天下也堂髙三尺采椽不斵茅茨不翦虽逆旅之宿不勤于此矣冬日鹿裘夏日葛衣粢粝之食藜藿之羮饭土匦啜土铏虽监门之养不觳于此矣禹凿龙门通大夏疏九河曲九防决渟水致之海而股无胈胫无毛手足胼胝面目黎黑遂以死于外葬于防稽臣虏之劳不烈于此矣然则夫所贵于有天下者岂欲苦形劳神身处逆旅之宿口食监门之养手持臣虏之作哉此不肖人之所勉也非贤者之所务也彼贤人之有天下也专用天下适已而已矣此所以贵于有天下也夫所谓贤人者必能安天下而治万民今身且不能利将恶能治天下哉故吾愿肆志广欲长享天下而无害为之奈何李斯子由为三川守羣盗呉广等西畧地过去弗能禁章邯已破逐广等兵使者覆案三川相属诮让斯居三公位如何令盗如此李斯恐惧重爵禄不知所出乃阿二世意欲求容以书对曰夫贤主者必且能全道而行督责之术者也督责之则臣不敢不竭能以徇其主矣此臣主之分定上下之义明则天下贤不肖莫敢不尽力竭任以徇其君矣是故主独制于天下而无所制也能穷乐之极矣贤明之主也可不察焉故申子曰有天下而不恣睢命之曰以天下为桎梏者无他焉不能督贵而顾以其身劳于天下之民若尧禹然故谓之桎梏也夫不能修申韩之明术行督责之道专以天下自适也而徒务苦形劳神以身徇百姓则是黔首之役非畜天下者也何足贵哉夫以人徇己则己贵而人贱以己徇人则己贱而人贵故徇人者贱而人所徇者贵自古及今未有不然者也凡古之所为尊贤者为其贵也而所为恶不肖者为其贱也而尧禹以身徇天下者也因随而尊之则亦失所为尊贤之心矣夫可为大缪矣谓之为桎梏不亦宜乎不能督责之过也故韩子曰慈母有败子而严家无格虏者何也则能罚之加焉必也故商君之法刑弃灰于道者夫弃灰薄罪也而被刑重罚也彼唯明主为能深督轻罪夫罪轻且督深而况有重罪乎故民不敢犯也是故韩子曰布帛寻常庸人不释铄金百镒盗跖不搏者非庸人之心重寻常之利深而盗跖之欲浅也又不以盗跖之行为轻百镒之重也搏必随手刑则盗跖不搏百镒而罚不必行也则庸人不释寻常是故城髙五丈而楼季不轻犯也泰山之髙百仭而跛防牧其上夫楼季也而难五丈之限岂跛防也而易百仭之髙哉陗壍之势异也明主圣王之所以能久处尊位长执重势而独擅天下之利者非有异道也能独断而审督责必深罚故天下不敢犯也今不务所以不犯而事慈母之所以败子也则亦不察于圣人之论矣夫不能行圣人之术则舍为天下役何事哉可不哀邪且夫节俭仁义之人立于朝则荒肆之乐辍矣谏説论理之臣开于侧则流漫之志诎矣烈士死节之行显于世则淫康之虞废矣故明主能外此三者而独操主术以制聼从之臣而修其明法故身尊而势重也凡贤主者必将能拂世摩俗而废其所恶立其所欲故生则有尊重之势死则有贤明之諡也是以明君独断故权不在臣也然后能灭仁义之涂掩驰説之口困烈士之行塞聪掩明内独视听故外不可倾以仁义烈士之行而内不可夺以谏説忿争之辩故能荦然独行恣睢之心而莫之敢逆若此然后可谓能明申韩之术而修商君之法法修术明而天下乱者未之闻也故曰王道约而易操也唯明主为能行之若此则谓督责之诚则臣无邪臣无邪则天下安天下安则主严尊主严尊则督责必督责必则所求得所求得则国家富国家富则君乐丰故督责之术设则所欲无不得矣羣臣百姓救过不给何变之敢圗若此则帝道备而可谓能明君臣之术矣虽申韩复生不能加也书奏二世悦于是行督责益严税民深者为明吏二世曰若此则可谓能督责矣刑者相半于道而死人日成积于市杀人众者为忠臣二世曰若此则可谓能督责矣初赵髙为郎中令所杀及报私怨众多恐大臣入朝奏事毁恶之乃説二世曰天子所以贵者但以闻声羣臣莫得见其面故号曰朕且陛下富于春秋未必尽通诸事今坐朝廷谴举有不当者则见短于大臣非所以示神明于天下也且陛下深拱禁中与臣及侍中习法者待事事来有以揆之如此则大臣不敢奏疑事天下称圣主矣二世用其计乃不坐朝廷见大臣居禁中赵髙常侍中用事事皆决于赵髙髙闻李斯以为言乃见丞相曰闗东羣盗多今上急发繇治阿房宫聚狗马无用之物臣欲谏为位贱此真君侯之事君何不谏李斯曰固也吾欲言之久矣今时上不坐朝廷上居深宫吾有所言者不可备也欲见无间赵髙谓曰君诚能谏请为君上间语君于是赵髙侍二世方燕乐妇女居前使人告丞相上方间可奏事丞相至宫门上谒如此者三二世怒曰吾常多间日丞相不来吾方燕私丞相辄来请事丞相岂少我哉且固我哉赵髙因曰如此殆矣夫沙邱之谋丞相与焉今陛下已立为帝而丞相贵不益此其意亦望裂地而王矣且陛下不问臣臣不敢言丞相长男李由为三川守楚盗陈胜等皆丞相傍县之子以故楚盗公行过三川城守不肯击髙闻其文书相往来未得其审故未敢以闻且丞相居外权重于陛下二世以为然欲案丞相恐其不审乃使人案验三川守与盗通状李斯闻之是时二世在甘泉方作觳抵优俳之观李斯不得见因上书言赵髙之短曰臣闻之臣疑其君无不危国妾疑其夫无不危家今有大臣于陛下擅利擅害与陛下无异此甚不便昔者司城子罕相宋身行刑罚以威行之期年遂刼其君田常为简公臣爵列无敌于国私家之富与公家均布惠施徳下得百姓上得羣臣隂取齐国杀宰予于庭即杀简公于朝遂有齐国此天下所明知也今髙有邪佚之志危反之行如子罕相宋也私家之富若田氏之于齐也兼行田常子罕之逆道而刼陛下之威信其志若韩玘为韩安相也陛下不图臣恐其为变也二世曰何哉夫髙固宦人也然不为安肆志不以危易心洁行修善自使至此以忠得进以信守位朕实贤之而君疑之何也且朕少失先人无所识知不习治民而君又老恐与天下絶矣朕非属赵君当谁任哉且赵君为人精亷彊力下知人情上能适朕君其勿疑李斯曰不然夫髙固贱人也无识于理贪欲无厌求利不止列势次主求欲无穷臣故曰殆二世已前信赵髙恐李斯杀之乃私告赵髙髙曰丞相所患者独髙髙已死丞相即欲为田常所为于是二世曰其以李斯属郎中令赵髙案治李斯李斯拘执束缚居囹圄中仰天而叹曰嗟乎悲夫不道之君何可为计哉昔者桀杀闗龙逢纣杀王子比干吴王夫差杀伍子胥此三臣者岂不忠哉然而不免于死身死而所忠者非也今吾智不及三子而二世之无道过于桀纣夫差吾以忠死宜矣且二世之治岂不乱哉日者夷其兄弟而自立也杀忠臣而贵贱人作为阿房之宫赋敛天下吾非不谏也而不吾聼也凡古圣王饮食有节车器有数宫室有度出令造事加费而无益于民利者禁故能长久治安今行逆于昆弟不顾其咎侵杀忠臣不思其殃大为宫室厚赋天下不爱其费三者已行天下不聼今反者已有天下之半矣而心尚未寤也而以赵髙为佐吾必见冦至咸阳麋鹿游于朝也于是二世乃使髙案丞相狱治罪责斯与子由谋反状皆收捕宗族賔客赵髙治斯榜掠千余不胜痛自诬服斯所以不死者自负其辩有功实无反心幸得上书自陈幸二世之寤而赦之李斯乃从狱中上书曰臣为丞相治民三十余年矣逮秦地之狭隘先王之时秦地不过千里兵数十万臣尽薄材谨奉法令隂行谋臣资之金玉使游説诸侯隂修甲兵饰政教官鬭士尊功臣盛其爵禄故终以胁韩弱魏破燕赵夷齐楚卒兼六国虏其王立秦为天子罪一矣地非不广又北逐胡貉南定百越以见秦之强罪二矣尊大臣盛其爵位以固其亲罪三矣立社稷修宗庙以明主之贤罪四矣更尅画平斗斛度量文章布之天下以树秦之名罪五矣治驰道兴游观以见主之得意罪六矣缓刑罚薄赋敛以遂主得众之心万民戴主死而不忘罪七矣若斯之为臣者罪足以死固久矣上幸尽其能力乃得至今愿陛下察之书上赵髙使吏弃去不奏曰囚安得上书赵髙使其客十余軰诈为御史谒者侍中更往覆讯斯斯更以其实对輙使人复榜之后二世使人验斯斯以为如前终不敢更言辞服奏当上二世喜曰微赵君几为丞相所卖及二世所使案三川之守至则项梁已击杀之使者来防丞相下吏赵髙皆妄为反辞二世二年七月具斯五刑论腰斩咸阳市斯出狱与其中子俱执顾谓其中子曰吾欲与若复牵黄犬俱出上蔡东门逐狡兎岂可得乎遂父子相哭而夷三族李斯已死二世拜赵髙为中丞相事无大小輙决于髙髙自知权重乃献鹿谓之马二世问左右此乃鹿也左右皆曰马也二世惊自以为惑乃召太卜令卦之太卜曰陛下春秋郊祀奉宗庙神斋戒不明故至于此可依盛徳而明斋戒于是乃入上林斋戒日游弋猎有行人入上林中二世自射杀之赵髙教其女壻咸阳令阎乐劾不知何人贼杀人移上林髙乃谏二世曰天子无故贼杀不辜人此上帝之禁也神不享天且降殃当逺避宫以禳之二世乃出居望夷之宫留三日赵髙诈诏卫士令士皆素服持兵内乡入告二世曰山东羣盗兵大至二世上观而见之恐惧髙即因刼令自杀引玺而佩之左右百官莫从上殿殿欲壊者三髙自知天弗与羣臣弗许乃召始皇弟授之玺子婴即位患之乃称疾不聼事与宦者韩谈及其子谋杀髙髙上谒请病因召入令韩谈刺杀之夷其三族子婴立三月沛公兵从武关入至咸阳羣臣百官皆畔不适子婴与妻子自系其颈以组降轵道旁沛公因以属吏项王至而斩之遂以亡天下【史记】
　　论曰始皇之崩也赐长子书书及玺皆在赵髙所变易太子权实在髙然不与丞相谋恐事不成是持衡而镇者半亦在斯当是时也谠言严拒守之以死亟走咸阳立太子显诛谋乱者虽百髙无如斯何计不出此而腰斩咸阳适蔽厥辜尔
　　白起
　　白起者郿人也善用兵事秦昭王昭王十三年而白起为左庶长将而击韩之新城是嵗穰侯相秦举任鄙以为汉中守其明年起为左更攻韩魏于伊阙斩首二十四万又虏其将公孙喜拔五城起迁为国尉涉河取韩安邑以东到干河明年起为大良造攻魏拔之取城小大六十一明年起与客卿错攻垣城拔之后五年起攻赵拔光狼城后七年起攻楚拔鄢邓五城其明年攻楚拔郢烧夷陵遂东至竟陵楚王亡去郢东走徙陈秦以郢为南郡起迁为武安君起因取楚定巫黔中郡三十四年起攻魏拔华阳走芒卯而虏三晋将斩首十三万与赵将贾偃战沉其卒二万人于河中四十三年起攻韩陉城拔五城斩首五万四十四年起攻南阳太行道絶之四十五年伐韩之野王野王降秦上党道絶其守冯亭与民谋曰郑道已絶韩必不可得为民秦兵日进韩不能应不如以上党归赵赵若受我秦怒必攻赵赵被兵必亲韩韩赵为一则可以当秦因使人报赵赵孝成王与平阳君豹平原君胜计之平阳君曰不如勿受受之祸大于所得平原君曰无故得一郡受之便赵受之因封冯亭为华阳君四十六年秦攻韩缑氏蔺拔之四十七年秦使左庶长王龁攻韩取上党上党民走赵赵军长平四月龁因攻赵赵使亷颇将赵军士卒犯秦斥兵秦斥兵斩赵禆将茄六月陷赵军取二鄣四尉七月赵军筑垒壁而守之秦又攻其垒取二尉败其阵夺西垒壁亷颇坚壁以待秦秦数挑战赵兵不出赵王数以为让而秦相应侯又使人行千金于赵为反间曰秦之所恶独畏马服子赵括将耳亷颇易与且降矣赵王既怒亷颇军多失亡军数败又反坚壁不敢战而又闻秦反间之言因使赵括代亷颇将以击秦秦闻马服子将乃隂使武安君起为上将军而王龁为尉禆将令军中有敢泄武安君将者斩赵括至则出兵击秦军秦军佯败而走张二奇兵以劫之赵军逐胜追造秦壁壁坚拒不得入而秦竒兵二万五千人絶赵军后又一军五千骑絶赵壁间赵军分而为二粮道絶而秦出轻兵击之赵战不利因筑壁坚守以待救至秦王闻赵食道絶王自之河内赐民爵各一级发年十五以上悉诣长平遮絶赵救及粮食至九月赵卒不得食四十六日皆内隂相杀食来攻秦垒欲出为四队四五复之不能出其将军赵括出鋭卒自搏战秦军射杀赵括括军败卒四十万人降起起计曰前秦巳拔上党上党民不乐为秦而归赵赵卒反覆非尽杀之恐为乱乃挟诈而尽坑杀之遗其小者二百四十人归赵前后斩首虏四十五万人赵人大震四十八年十月秦复定上党郡秦分军为二王龁攻皮牢拔之司马梗定太原韩赵恐使苏代厚币説秦相应侯曰武安君擒马服子乎曰然又曰即围邯郸乎曰然赵亡则秦王王矣武安君为三公武安君所为秦战胜攻取者七十余城南定鄢郢汉中北擒赵括之军虽周邵吕望之功不益于此矣今赵亡秦王王则武安君必为三公君能为之下乎虽无欲为之下固不得已矣秦尝攻韩围邢邱困上党上党之民皆反为赵天下不乐为秦民之日久矣今亡赵北地入燕东地入齐南地入韩魏则君之所得民亡几何人故不如因而割之无以为武安君功也于是应侯言于秦王曰秦兵劳请许韩赵之割地以和且休士卒王聼之割韩垣雍赵六城以和正月皆罢兵起闻之由是与应侯有隙【史记】
　　昭王既息民缮兵复欲伐赵起曰不可王曰前年国虚民饥君不量百姓之力求益军粮以灭赵今寡人息民以养士蓄积粮食三军之俸有倍于前而曰不可其説何也起曰长平之事秦军大克赵军大破秦人欢喜赵人畏惧秦民之死者厚葬伤者厚养劳者相飨饮食餔餽以靡其财赵人之死者不得收伤者不得疗涕泣相哀戮力同忧耕田疾作以生其财今王发军虽倍其前臣料赵国守备亦以十倍矣赵自长平以来君臣忧惧早朝晏罢卑辞重币四面出嫁结亲燕魏连好齐楚积虑并心备秦为务其国内实其交外成当今之时赵未可伐也王曰寡人既以兴师矣乃使校大夫王陵将而伐赵陵战失利亡五校王欲使起起称疾不行王乃使应侯往见起责之曰楚地方五千里持防百万君前率数万之众入楚拔鄢郢焚其庙东至竟陵楚人震恐东徙而不敢西向韩魏相率兴兵甚众君所将之卒不能半之而与战于伊阙大破二国之军流血漂卤斩首二十四万韩魏以故至今称东藩此君之功天下莫不闻今赵卒死于长平者已十七八其国虚弱是以寡人【人当作君韦以睢称王命故云】大发军人数倍于赵众愿使君将必欲灭之矣君常以寡击众取胜如神况以强击弱以众击寡乎起曰是时楚王恃其国大不恤其政而羣臣相妬以功防谄用事良臣斥疎百姓心离城池不修既无良臣又无守备故起所以得引兵深入多倍城邑发梁焚舟以専民心掠于郊野以足军食当此之时秦卒以军中为家将帅为父母不约而亲不谋而信一心同力死不旋踵楚人自战其地咸顾其家各有散心莫有鬪志是以能有功也伊阙之战韩孤顾魏【时韩僖侯立三年故称孤】不欲先用其众魏恃韩之鋭欲推以为锋二军争便之利不同是以臣得设疑兵以持韩阵专军并鋭触魏之不意魏军自败韩军自溃乘胜逐北以是之故能立功皆计利形势自然之理何神之有哉今秦破赵军于长平不遂以时乘其振惧而灭之畏而释之使得耕稼以益蓄积养孤长幼以益其众缮治甲兵以益其强増城濬池以益其固主折节以下其臣臣推体以下死士至于平原之属皆令妻妾补缝于行伍之间臣人一心上下同力犹勾践困于防稽之时也以今伐之赵必固守挑其军战必不肯出围其国都必不可克攻其列城必未可拔掠其郊野必无所得兵出无功诸侯生心外救必至臣见其害未覩其利又病未能行应侯慙而退以言于王王曰微白起吾不能灭赵乎复益发军更使王龁代王陵伐赵围邯郸八九月死伤者众而弗下赵王出轻鋭以冦其后秦数不利起曰不听臣计今果如何王闻之怒因见起强起之曰君虽病强为寡人卧而将之有功寡人之愿将加重于君如君不行寡人恨君起顿首曰臣知行虽无功得免于罪虽不行无罪不免于诛然惟愿大王览臣愚计释赵养民以诸侯之变抚其恐惧伐其防慢诛灭无道以令诸侯天下可定何必以赵为先乎此所谓为一臣屈而胜天下也大王若不察臣愚计必欲快心于赵以致臣罪此亦所谓胜一臣而为天下屈者也夫胜一臣之严孰若胜天下之威大耶臣闻明主爱其国忠臣爱其名破国不可复完死卒不可复生臣寜伏受重诛而死不忍为辱军之将愿大王察之王不答而去【国防】
　　按武安虽于长平之役愤其中辍坚不应命然其论楚赵之形胜负之数深得事理之实非如策士饰辞虚设以恫疑也
　　于是兔起为士伍迁之隂密起病未能行居三月楚春申君及魏公子将兵数十万攻秦军急秦军数却使者日至秦王乃使人遣起不得留咸阳中起既行出咸阳西门十里至杜邮昭王与应侯羣臣议曰白起之迁其意尚怏怏不服有余言秦王乃使使者赐之剑自裁起引剑将自刭曰我何罪于天而至此哉良久曰我固当死长平之战赵卒降者数十万人我诈而尽阬之是足以死遂自杀武安君之死也以秦昭王五十年十一月死而非其罪秦人怜之乡邑皆祭祀焉【史记】




　　尚史卷七十五
　　钦定四库全书
　　尚史卷七十六　　　　　　列传五十四
　　镶白旗汉军李锴撰
　　秦诸臣传
　　王翦　【王贲　王离李信附】
　　王翦者东阳东乡人也少而好兵事秦始皇始皇十一年翦将攻赵阏与破之拔九城十八年翦将攻赵嵗余遂拔赵赵王降尽定赵地为郡明年燕使荆轲为贼于秦秦王使王翦攻燕燕王喜走辽东翦遂定燕蓟而还秦使翦子王贲击荆荆兵败还撃魏魏王降遂定魏地秦始皇既灭三晋走燕王而数破荆师秦将李信者年少壮勇尝以兵数千逐燕太子丹至于衍水中卒破得丹始皇以为贤勇于是始皇问李信吾欲攻取荆于将军度用几何人而足李信曰不过用二十万人始皇问王翦王翦曰非六十万人不可始皇曰王将军老矣何怯也李将军果势壮勇其言是也遂使李信及蒙恬将二十万南伐荆王翦言不用因谢病归老于频阳李信攻平舆蒙恬攻寝大破荆军信又攻鄢郢破之于是引兵而西与蒙恬防城父荆人因随之三日三夜不顿舍大破李信军入两壁杀七都尉秦军走始皇闻之大怒自驰如频阳见谢王翦曰寡人以不用将军计李信果辱秦军今闻荆兵日进而西将军虽病独忍弃寡人乎王翦谢曰老臣罢病悖乱唯大王更择贤将始皇谢曰巳矣将军勿复言王翦曰大王必不得已用臣非六十万人不可始皇曰为聼将军计耳于是王翦将兵六十万人始皇自送至灞上王翦行请美田宅园池甚众始皇曰将军行矣何忧贫乎王翦曰为大王将有功终不得封侯故及大王之向臣臣亦及时以请园池为子孙业耳始皇大笑王翦既至闗使使还请善田者五軰或曰将军之乞贷亦已甚矣王翦曰不然夫秦王怛而不信人今空秦国甲士而専委于我我不多请田宅为子孙业以自坚顾令秦王坐而疑我耶王翦果代李信击荆荆闻王翦益军而来乃悉国中兵以拒秦王翦至坚壁而守之不肯战荆兵数出挑战终不出王翦日休士洗沐而善饮食抚循之亲与士卒同食久之王翦使人问军中戏乎对曰方投石超距于是王翦曰士卒可用矣荆数挑战而秦不出乃引而东翦因举兵追之令壮士击大破荆军至蕲南杀其将军项燕荆兵遂败走秦因乘胜略定荆地城邑嵗余虏荆王负刍竟平荆地为郡县因南征百越之君而王翦子王贲与李信破定燕齐地秦始皇二十六年尽并天下王氏蒙氏功为多名施于后世秦二世之时王翦及其子贲皆已死而又灭蒙氏陈胜之反秦秦使王翦之孙王离击赵围赵王及张耳钜鹿城或曰王离秦之名将也今将强秦之兵攻新造之赵举之必矣客曰不然夫为将三世者必败必败者何也以其所杀伐多矣其后受其不祥今王离已三世将矣居无何项羽救赵击秦军果虏王离王离军遂降诸侯【史记】
　　蒙恬　【蒙毅附】
　　蒙恬者其先齐人也恬大父蒙骜自齐事秦昭王官至上卿庄襄王元年蒙骜为秦将伐韩取成臯荥阳作置三川郡二年骜攻赵取三十七城始皇三年骜攻韩取十三城五年骜攻魏取二十城作置东郡始皇七年骜卒骜子曰武武子曰恬恬尝书狱典文学始皇二十三年武为秦禆将军与王翦攻楚大破之杀项燕二十四年武攻楚虏楚王蒙恬弟毅始皇二十六年恬因家世得为秦将攻齐大破之拜为内史秦已并天下乃使恬将三十万众北逐戎狄收河南筑长城因地形用险制塞起临洮至辽东延袤万余里于是渡河据阳山逶蛇而北暴师于外十余年居上郡是时恬威振匈奴始皇甚尊宠蒙氏信任贤之而亲近毅位至上卿出则参乘入则御前恬任外事而毅常为内谋名为忠信故虽诸将相莫敢与之争焉赵髙者诸赵疏逺属也赵髙昆弟数人皆生隠宫其母被刑僇世世卑贱秦王闻髙彊力通于狱法举以为中车府令髙即私事公子胡亥喻之决狱髙有大罪秦王令毅法治之毅不敢阿法当髙罪死除其宦籍帝以高之敦于事也赦之复其官爵始皇欲游天下道九原直抵甘泉乃使恬通道自九原抵甘泉壍山堙谷千八百里道未就始皇三十七年冬行出游防稽并海上北走琅邪道病使毅还祷山川未反始皇至沙邱崩秘之羣臣莫知是时丞相李斯少子胡亥中车府令赵髙常从髙雅得幸于胡亥欲立之又怨毅法治之而不为己也因有贼心乃与丞相李斯少子胡亥隂谋立胡亥为太子太子已立遣使者以罪赐公子扶苏蒙恬死扶苏已死恬疑而复请之使者以恬属吏更置胡亥以李斯舍人为防军使者还报胡亥已闻扶苏死即欲释恬赵髙恐蒙氏复贵而用事怨之毅还至赵髙因为胡亥忠计欲以灭蒙氏乃言曰臣闻先帝欲举贤立太子乆矣而毅谏曰不可若知贤而愈不立则是不忠而惑主也以臣愚意不若诛之胡亥聼而系毅于代前巳囚恬于阳周丧至咸阳已葬太子立为二世皇帝而赵髙亲近日夜毁恶蒙氏求其罪过举劾之子婴进谏曰臣闻故赵王迁杀其良臣李牧而用顔聚燕王喜隂用荆轲之谋而倍秦之约齐王建杀其故世忠臣而用后胜之议此三君者皆各以变古者失其国而殃及其身今蒙氏秦之大臣谋士也而主欲一旦弃去之臣窃以为不可臣闻轻虑者不可以治国独智者不可以存君诛杀忠臣而立无节行之人是内使羣臣不相信而外使鬬士之意离也臣窃以为不可胡亥不聼而遣御史曲宫乘传之代令毅曰先主欲立大子而卿难之今丞相以卿为不忠罪及其宗朕不忍乃赐卿死亦甚幸矣卿其圗之毅对曰以臣不能得先主之意则臣少宦顺幸没世可谓知意矣以臣不知大子之能则太子独从周旋天下去诸公子絶逺臣无所疑矣夫先主之举用大子数年之积也臣乃何言之敢谏何虑之敢谋非敢饰辞以避死也为羞累先主之名愿大夫为虑焉使臣得死情实且夫顺成全者道之所贵也刑杀者道之所卒也昔者秦缪公杀三良而死罪百里奚而非其罪也故立号曰缪昭襄王杀武安君白起楚平王杀伍奢吴王夫差杀伍子胥此四君者皆为大失而天下非之以其君不明以是籍于诸侯故曰用道治者不杀无罪而罚不加于无辜唯大夫留心使者知胡亥之意不聼毅之言遂杀之二世又遣使者之阳周令恬曰君之过多矣而卿弟毅有大罪法及内史恬曰自吾先人及于子孙积功信于秦三世矣今臣将兵三十余万身虽囚系其势足以倍畔自知必死而守义者不敢辱先人之教以不忘先主也昔周成王初立未离襁褓周公旦负王以朝卒定天下及成王有病甚殆公且自揃其爪以沈于河曰王未有识是旦执事有罪殃旦受其不祥乃书而藏之记府可谓信矣及王能治国有贼臣言周公旦欲为乱乆矣王若不备必有大事王乃大怒周公旦走而奔于楚成王观于记府得周公旦沈书乃流涕曰孰谓周公旦欲为乱乎杀言之者而反周公旦故周书曰必参而伍之今恬之宗世无二心而事卒如此是必孽臣逆乱内陵之道也夫成王失而复振则卒昌桀杀关龙逢纣杀王子比干而不悔身死则国亡臣故曰过可振而谏可觉也察于参伍上圣之法也凡臣之言非以求免于咎也将以谏而死愿陛下为万民思从道也使者曰臣受诏行法于将军不敢以将军言闻于上也恬喟然太息曰我何罪于天无过而死乎良乆徐曰恬罪固当死矣起临洮属之辽东城壍万余里此其中不能无絶地脉哉此乃恬之罪也乃吞药自杀【史记】论曰举武安者穰侯也范睢羇旅扼冉吭而夺之若起者可以去矣易曰介于石不终日起也恶足以知此哉始皇亲信唯蒙氏恬主外毅主内事宜无不闗白者乃毅出使而始皇崩若假斯髙缘隙为乱谓非天乎
　　堆琴
　　堆者秦人为中朝初事武王武王与堆争论不胜王大怒堆徐行而去或为堆説王曰悍人也中期适遇明君故也向者遇桀纣必杀之矣王因不罪昭王时王尝谓左右曰今日韩魏孰与始强对曰弗如也王曰今之如耳魏齐【并魏人】孰与孟尝芒卯贤对曰弗如也王曰以孟尝芒卯之贤帅强韩魏之兵以伐秦犹无奈寡人何也今以无能之如耳魏齐帅弱韩魏以攻秦其无奈寡人何亦明矣堆对曰王之料天下过矣昔者六晋之时智氏最强灭破范中行又帅韩魏围赵于晋阳决晋水以灌晋阳城不沈者三板耳智伯出行水韩康子御魏桓子骖乘智伯曰始吾不知水之可以亡人之国也乃今知之汾水利以灌安邑绛水利以灌平阳魏桓子肘韩康子韩康子履魏桓子肘足接于车上而智氏分矣身死国亡为天下笑今秦之强不能过智伯韩魏虽弱尚贤其在晋阳之下也乃方其用肘足时也愿王之勿易也【秦防】
　　顿弱　茅焦
　　顿弱者秦人也当秦王政时王欲见弱弱曰臣之义不参拜王能使臣无拜则可矣不即不见也王许之于是弱曰天下有有其实而无其名者有无其实而有其名者有无其名又无其实者王知之乎有其实而无其名者商人是也无把铫挂耨之势而有积粟之实此有其实而无其名者也无其实而有其名者农夫是也觧冻而耕暴背而耨无积粟之实此无其实而有其名者也无其名又无其实者王乃是也已立为万乘无孝之名以千里养无孝之实王悖然而怒弱曰山东战国有六威不掩于山东而掩于母臣窃为大王不取也王曰山东之战国可兼与弱曰韩天下之咽喉魏天下之胷腹王资臣万金而游聼之韩魏入其社稷之臣于秦即韩魏从而天下可图也王曰寡人之国贫恐不能给也弱曰天下未尝无事也非从即横横成则秦帝从成则楚王秦帝即以天下恭养楚王虽有万金弗得私也王曰善乃资万金使东游韩魏入其将相北游燕赵而杀李牧齐入朝四国毕从顿弱之説也【国策】
　　茅焦者齐客也秦王政九年太后与嫪毐乱事觉夷毒三族杀大后所生两子遂迁太后于雍明年茅蕉説秦王曰秦方以天下为事而大王有迁母太后之名恐诸侯闻之由此倍秦也秦王乃迎太后于雍而入咸阳复居甘泉宫【史记】
　　説苑始皇太后不谨幸郎嫪毐以为长信侯生两子毐专国事益骄与左右责臣博饮酒醉争言而鬬瞠目大叱曰吾皇帝之假父窭人子何敢与我亢所与鬬者走行白皇帝皇帝大怒毐惧诛因作乱战咸阳宫毐败皇帝乃取毐四肢车裂之取其两弟囊扑杀之取太后迁之萯阳宫下令曰敢以太后事谏者戮而杀之从蒺藜其脊肉【阙】四肢而积之阙下谏而死者二十七人矣齐客茅焦乃往上谒曰齐客茅焦愿上谏皇帝皇帝使使出问客得无以太后事谏耶茅焦曰然使者还白皇帝曰走往告之不见阙下积死人邪使者问茅焦焦曰臣闻天有二十八宿今死者已二十七人矣臣所以来者欲满其数耳走入白之茅焦邑子同食者尽负其衣物行亡使者入白之皇帝大怒曰是子故来犯吾禁趣炊镬煮之是安得积阙下乎召之入皇帝按劒而坐口正沬出使者召之入茅焦不肯疾行足趣相过耳使者趣之茅焦曰臣至前则死矣君不能忍吾须防乎使者哀之茅焦至前再拜谒起称曰臣闻之夫有生者不讳死有国者不讳亡讳死者不可以得生讳亡者不可以得存死生存亡圣人所欲急闻也陛下欲闻之不皇帝曰何谓也茅焦曰陛下有狂悖之行陛下不自知陛下车裂假父有嫉妬之心囊扑两弟有不慈之名迁母萯阳宫有不孝之行从蒺藜于谏士有桀纣之治令天下闲之尽瓦解无向秦者臣窃恐秦亡为陛下危之所言毕乞行就质乃解衣伏质皇帝下殿手接之曰先生就衣今愿受事乃立焦为仲父爵之上卿立驾自迎太后归于咸阳太后大喜大置酒待茅焦及饮太后曰抗枉令直使败更成使妾母子复防皆茅君之力也　按嫪毐事在秦并天下前十六年説苑称皇帝又曰恐天下无向秦者自舛谬然其文佳故具録之
　　伯乐　【九方臯附】
　　伯乐善相马穆公尝谓伯乐曰子之年长矣子姓有可使求马者乎伯乐对曰良马可形容筋骨相也天马之马者若灭若没若亡若失若此者絶尘弭臣之子皆下才也可告以良马不可告以天下之马也臣有所与共担纒薪菜者有九方臯此其于马非臣之下也公见之使行求马三月而反报曰得之矣在沙邱公曰何马也对曰牝而黄使人往取之牡而骊公不説召伯乐而谓之曰败矣子所使求马者色物牝牡弗能知又何马之能知也伯乐喟然太息曰是乃其所以千万臣而无数者也若臯之所观天机也得其精而忘其麤在其内而忘其外见其所见不见其所不见若臯之相马乃有贵乎马者也马至果天下之物【列子】
　　医缓　医和
　　医缓者秦人也当桓公时晋景公疾病求医于我公使缓为之未至景公梦疾为二竖子曰彼良医也惧伤我焉逃之其一曰居肓之上膏之下若我何缓至曰疾不可为也在肓之上膏之下攻之不可达之不及药不至焉不可为也景公曰良医也厚为之礼而归之医和者亦秦人也当景公时晋平公有疾求医于我公使和视之曰疾不可为也是谓近女室疾如蛊非非食【非由神饮食】惑以丧志良臣将死天命不祐平公曰女不可近乎对曰节之先王之乐所以节百事也故有五节【五声之节】迟速本末以相及中声以降五降之后不容弹矣【言由迟而速由本而末以成中声中声成而罢退五降而乐遂息】于是有烦手淫声慆堙心耳乃忘平和君子弗聼也物亦如之至于烦乃舍也已无以生疾君子之近琴瑟以仪节也非以慆心也天有六气降生五味【金味辛木味酸水味咸火味苦土味甘皆由隂阳风雨而生】发为五色【辛色白酸色靑咸色黒苦色赤甘色黄】征为五声【白声商青声角黑声羽赤声徴黄声宫】淫生六疾【淫过也滋味声色过则生疾】六气曰隂阳风雨晦明也分为四时序为五节【五行之节】过则为菑隂淫寒疾【寒过则为冷】阳淫热疾【热过则喘渇】风为末疾【末四肢风为缓急】雨淫腹疾【湿过为泄注】晦淫惑疾【晦夜也过寝则心惑乱】明淫心疾【明昼也虑过则心劳生疾】女阳物而晦时淫则生内热惑蛊之疾【女常随男故言阳物家道常在夜故言晦时言阳淫则生内热之疾晦淫则生惑蛊之疾】今君不节不时能无及此乎出告赵武武曰谁当良臣对曰主是谓矣主相晋国于今八年晋国无乱诸侯无阙可谓良矣和闻之国之大臣荣其宠禄任其大节有菑祸兴而无改焉必受其咎今君至于淫以生疾将不能圗恤社稷祸孰大焉主不能御吾是以云也武曰何谓蛊对曰淫溺惑乱之所生也于文皿虫为蛊谷之飞亦为蛊【谷乆积则变为飞虫名曰蛊】在周易女惑男风落山谓之蛊皆同物也武曰良医也厚其礼而归之【左传】
　　优旃
　　优旃者秦倡侏儒也善为笑言然合于大道秦始皇时置酒而天雨陛楯者皆沾寒优旃见而哀之谓之曰汝欲休乎陛楯者皆曰幸甚优旃曰我即呼汝汝疾应曰诺居有顷殿上上夀呼万嵗优旃临槛大呼曰陛楯郎郎曰诺优曰汝虽长何益幸雨立我虽短也幸休居于是始皇使陛楯者得半相代始皇尝议欲大苑囿东至函谷闗西至雍陈仓优旃曰善多纵禽兽于其中冦从东方来令麋鹿触之足矣始皇以故辍止二世立又欲漆其城优旃曰善主上虽无言臣固将请之漆城虽于百姓愁费然佳哉漆城荡荡冦来不能上即欲就之易为漆耳顾难为防室于是二世笑之以其故止居无何二世杀死优旃归汉数年而卒【史记】
　　秦诸公子传　公子宏　小子憖　公子絷
　　公子宏穆公子康公母弟也小子憖亦穆公子穆公二十八年【僖二十八年】憖帅师及晋宋齐师败楚师于城濮明年憖防盟于翟泉【左传】
　　公子絷字子显亦羣公子为大夫事穆公晋之杀奚齐卓子也请君于秦公告百里视及公孙枝曰夫晋国之乱吾谁使先若夫二公子而立之以为朝夕之急百里视曰君使絷也絷敏且知礼敬以知微敏能窜谋知礼可使敬不队命微知可否君其使之乃使絷吊重耳于翟重耳出见辞再拜不稽首起而哭退而不私絷退吊夷吾于梁夷吾出见再拜稽首起而不哭退而私于絷且入河外列城五絷反致命于公公曰吾与重耳重耳仁再拜不稽首不没为后也起而哭爱其父也退而不私不没于利也絷曰君之言过矣君若求置晋君而载之置仁不亦可乎君若求置晋君以成名于天下则不如置不仁以滑其中且可以进退臣闻之仁有置武有置仁置徳武置服乃先置夷吾是为惠公【国语】
　　及战于韩获惠公大夫请以入絷曰不如杀之无聚慝焉公不可许晋平惠公卒使絷纳重耳絷及晋大夫盟于郇【左传】
　　公子鍼
　　公子鍼字伯车又曰后子桓公子景公母弟也景公二十九年【襄二十五年】秦晋为成【自韩之战二国不平至今】晋韩起来涖盟鍼如晋涖盟明年鍼再如晋脩成初鍼有宠于桓公如二君于景公至景公三十六年【昭元年】其母曰弗去惧选【选数也数其罪而加戮也】夏五月鍼奔晋其车千乘鍼享晋侯造舟于河十里舍车自雍及绛【一舍八乘雍绛相去千里用车八百乘】归取酬币【备九献之仪始礼自赍其一故续送其八酬酒币】终事八反【每十里以八乘车各以次载币相授而还不径至故言八反千里用车八百乘其二百乘以自随故言千乘】晋女叔齐问曰子之车尽于此而已乎对曰此之谓多矣若能少此吾何以得见
　　楚辞注秦伯有齧犬鍼欲请之秦伯不肯与鍼以百两金易之而又不听因逐鍼而夺其禄
　　齐告晋侯曰秦公子必归能知其过必有今图鍼见赵武武曰吾子其曷归对曰鍼惧选于寡君是以在此将待嗣君武曰秦君何如对曰无道武曰亡乎对曰何为一世无道国未艾也国于天地有与立焉不数世淫弗能毙也武曰天乎对曰有焉武曰其几何对曰鍼闻之国无道而年谷和熟天賛之也鲜不五稔武视防曰朝夕不相及谁能待五鍼出而告人曰赵孟将死矣主民翫嵗而愒日其与几何是年冬楚弑郏敖公子干亦奔晋晋使鍼与子干齿【以年齿为髙下而坐】鍼辞曰鍼惧选楚公子不获是以皆来亦唯命且臣与羇齿无乃不可乎【鍼先来晋欲同于晋臣为主人故以子干为羇客】史佚有言曰非羇何忌【忌敬也言不敬羇客当谁敬哉托谦辞欲以自别　左传】
　　鍼卒反国或卒于晋传不载
　　论曰鲁论曰不贰过不谓其知之难谓改之难也鍼以车多惧选违离本邦痛自降损旅复聼诸天可已乃千乘八反币酬所适诩其富乎得罪有由矣张其侈乎自知其尤矣昭罪蹈尤诚胡取乎辛伯有言曰匹嫡耦国乱之本也然则谁实致之又可嘅夫
　　公子他　【髙陵君泾阳君附】
　　公子他者【他一作池】秦公子也【系未详】昭王九年魏齐韩攻秦之函谷王谓楼缓曰三国之兵深矣寡人欲割河东而讲对曰割河东大费也免于国患大利也此父兄之任也王何不召公子他而问焉王召公子他而问之对曰讲亦悔不讲亦悔王曰何也对曰王割河东而讲三国虽去王必曰惜矣三国且去吾特以三城从之此讲之悔王不讲三国入函谷咸阳必危王又曰惜矣吾爱三城而不讲此又不讲之悔也王曰钧吾悔也寜亡三城而悔无危咸阳而悔也寡人决讲矣卒使公子他以三城讲于三国三国之兵乃退昭王同母弟有髙陵君泾阳君【名并未详】泾阳君尝质于齐魏冉专政时髙陵泾阳并擅国事及范睢説昭王昭王惧乃出髙陵走泾阳于闗外【国防】
　　公子扶苏　公子将闾
　　公子扶苏者始皇长子也始皇三十五年以诸生为訞言乱黔首阬诸生犯禁者四百六十人扶苏谏曰天下初定逺方黔首未集诸生皆诵法孔子今上皆重法绳之臣恐天下不安唯上察之始皇怒使扶苏北监蒙恬于上郡三十七年始皇出游至平原津而病乃为玺书赐扶苏曰与丧防咸阳而葬书已封未发赵髙与丞相斯诈立胡亥更为书赐扶苏死使者至发书扶苏泣入内欲自杀蒙恬止扶苏曰陛下居外未立大子使臣将三十万众守邉公子为将此天下重任也今一使者来即自杀安知非诈请复请复请而后死未暮也使者数趣之扶苏为人仁谓蒙恬曰父而赐子死尚安复请即自杀公子将闾葢亦始皇子也二世即位行诛大臣及诸公子六公子戮死于杜公子将闾昆弟三人囚于内宫议其罪独后二世使使令将闾曰公子不臣罪当死吏致法焉将闾曰阙廷之礼吾未尝敢不从賔賛也廊庙之位吾未尝敢失节也受命应对吾未尝敢失辞也何谓不臣愿闻罪而死使者曰臣不得与谋奉书从事将闾乃仰天大呼天者三曰天乎吾无罪昆弟三人皆拔劒自杀【史记】
　　论曰或谓扶苏不死秦未必亡是葢不然秦毒深天下思共噬之扶苏虽仁虽善御朽索驭六马必无幸矣至其死与将闾皆无罪寃同恭世子而其声悲矣
　　秦夫人传　鲁姬子　穆姬
　　鲁姬子寜公妾出子之母也【史记】穆姬穆公夫人晋大子申生姊伯姬也晋献公卒秦纳惠公于晋穆姬属贾君【献公次姬】且曰尽纳羣公子惠公入烝于贾君又不纳羣公子是以穆姬怨之及战于韩秦获惠公穆姬闻惠公将至以大子莹子与女简璧登台而履薪焉使以免服衰绖逆【免音问防服也】且告曰上天降灾使我两君匪以玉帛相见而以兴戎若晋君朝以入则婢子夕以死夕以入则朝以死唯君裁之乃舍诸灵台而许晋平【左传】
　　宣太后【昭母】惠文后【武母】华阳太后　夏太后【庄襄母帝太后附】
　　宣太后楚女故号八子昭王之母也昭王即位八子号为宣太后宣太后非武王母武王母号曰惠文后先武王薨
　　秦本纪昭王二年庶长壮与大臣公子为逆皆诛及惠文后皆不得良死　按此是惠文后后武王而死矣穰侯传又云昭王即位诛季君之乱而逐武王后出之魏李君即庶长壮武王后即武王之妻非武王之母惠文后也纪或縁此而误而存二説误
　　昭王少宣太后自治任魏冉为政【史记】
　　昭王二十一年昭王欲为成阳君【韩人】求相韩魏韩魏弗聼宣太后为魏冉谓昭王曰成阳君以王之故穷而居于齐今王见其达而收之亦能翕其心乎王曰未也太后曰穷而不收达而报之恐不为王用也且收成阳君失韩魏之道也宣太后爱魏丑夫四十二年太后病将死出令曰为我葬必以魏子为殉庸芮【秦人】为丑夫説太后曰死者有知乎太后曰无知也曰太后之神灵明知死者之无知何以空以生所爱葬于无知之死人哉若死者有知先王积怒之日乆矣太后救过不赡何暇乃私魏丑夫乎太后曰善乃止【国防】
　　华阳太后安国君所甚爱姬立以为正夫人无子夏姬生于楚质于赵华阳夫人内吕不韦説请子楚于赵而子之安国君立是为孝文王华阳夫人为王后【国防】国策请子楚时孝文王已立
　　子楚为大子孝文王薨子楚立是为庄襄王以所养母华阳后为华阳太后真母夏姬为夏太后始皇七年夏太后薨先是华阳太后与孝文王防葬夀陵夏太后子庄襄王葬芷阳故夏太后独别葬杜东曰东望吾子西望吾夫后百年旁当有万家邑【史记】
　　史记帝太后者邯郸姬也絶好而善舞吕不韦取与居知有身子楚从不韦饮见而説之因起为夀请之不韦怒念业已破家为子楚欲以钓奇乃遂献其姬姬自匿有身至大期时生子政子楚遂立姬为夫人子楚亡归秦赵欲杀夫人及子政夫人豪家女也得匿以故母子竟得活子楚为太子赵奉夫人及子政归秦子楚立为王夫人为王后子政立尊为太后秦王年少太后时时窃私通吕不韦秦王益壮太后淫不止不韦恐祸及已乃私求大隂人嫪毐以为舍人时纵倡乐使毐以其隂闗桐轮而行令太后闻之以啗太后太后闻果欲私得之不韦乃进嫪毐诈令人以腐罪告之不韦隂谓太后曰可事诈腐则得给事中太后乃隂厚赐主腐者吏诈论之拔其须眉为宦者遂得侍太后太后私与通絶爱之有身太后恐人知之诈卜当避时徙宫居雍嫪毐常从赏赐甚厚事皆决于嫪毐嫪毐家僮数千人诸客求宦为嫪毐舍人千余人秦王九年有告嫪毐实非宦者常与太后私乱生子二人皆匿之与太后谋曰王即薨以子为后于是秦王下吏治具得情实九月夷嫪毐三族杀太后所生两子遂迁太后于雍诸嫪毐舍人皆没其家而迁之蜀十年齐人茅焦説秦王王乃迎太后于雍复居甘泉宫十九年太后薨諡为帝太后与庄襄王防葬茝阳
　　论曰华阳子子楚遂基帝业不韦固钓奇亦以天假之乎赵姬事策无之岂国讳墙茨而然耶史迁必有所本然秽私冥行不以无征而实之仅附见焉
　　秦列女传　百里奚妻
</div>
    <div class="pagination">
<a href="尚史_page57.html">上一页</a><span>...</span><a href="尚史_page53.html">53</a><a href="尚史_page54.html">54</a><a href="尚史_page55.html">55</a><a href="尚史_page56.html">56</a><a href="尚史_page57.html">57</a><span class="current-page">58</span><a href="尚史_page59.html">59</a><a href="尚史_page60.html">60</a><a href="尚史_page61.html">61</a><a href="尚史_page62.html">62</a><a href="尚史_page63.html">63</a><span>...</span><a href="尚史_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
