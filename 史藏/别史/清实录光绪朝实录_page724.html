<!DOCTYPE html>
<html>
 <head>
  <meta charset="utf-8"/>
  <title>
   清实录光绪朝实录 - 第 724 页/共 1316 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录光绪朝实录 - 第 724 页/共 1316 页
  </h1>
  <div class="content">
   ○理藩院奏阿拉善亲王多罗特色楞呈报逆回逃窜邻境。援案请领洋枪得旨、著神机营议奏。现月以江苏按察使陈湜为江西布政使。现月予故广东陆路提督唐仁廉照军营积劳病故例优恤并将生平战功事迹宣付史馆立传。现月辛亥谕内阁近来考试繙译。每遇请派阅卷之期繙译出身人员多不开列。以致不敷＜闲＞派。嗣后各项繙译考试所有应行开列之员。均著一体开列不得托词规避并将是否繙译出身于各衔名下详细注明。现月又谕御史恩溥奏武闱乡试及试繙译各场监试巡查御史请分别增减等语著该部议奏。现月又谕御史杨福臻奏、查核属员宜勤接见一摺各部院司员。及各省候补人员。流品不一必须详加考察。始能悉其底蕴。嗣后各部院堂官。务当常川入署。将各司员。随时留心察看各直省督抚等。于所属各员必应勤加接见。询以地方公事藉可分其优劣。如有不谙部务及未能讲求吏治者。即行严加甄劾毋稍姑容。现月档　　

○谕军机大臣等、御史恩溥奏请将沟渠街道等事。认真办理一摺。著管理河道沟渠大臣、户部、工部、步军统领衙门、顺天府五城御史妥议具奏。现月又谕本年勾到事宜。著照现行章程办理。新旧各案即著并办。现月又谕电寄禄等、依克唐阿电悉。海城甘泉堡互换俘虏一事。祇须按照名数。妥速交收。不必过事猜疑致生别衅至安插遣散事宜。著裕禄督饬地方官妥为经理。电寄　　

○端郡王载漪奏、条陈练军事宜。一、编步队以便调遣。二、练马队以资策应。三、节经费以济要需。如议行。摺包又奏、圆明园旗丁精壮。请准其入＜闲＞训练。允之。现月兼署湖广总督谭继洵奏、湖北沙市。武汉两帮商民械斗。派营弹压。现已解散。下所司知之。摺包山东巡抚李秉衡奏、新海防捐输银两。请留用济饷下部议。随手以苏松常镇太道吴承潞为江苏按察使。现月　　

○壬子。谕军机大臣等本日张汝梅奏甘肃回氛日炽。请添兵助剿一摺。已交督办军务王大臣妥议具奏矣。该护抚于摺尾年月。暨封筒均盖用关防。殊属不谙体制著传旨严行申饬。现月湖南巡抚吴大澂奏、湖南省城。添设求贤书院以宏作育。报闻。摺包又奏、沅州设立沅水校经堂筹拨经费。下部知之。摺包调浙江处州镇总兵陈济清为海门镇总兵官。海门镇总兵孙昌凯为处州镇总兵官。随手癸丑。中元节上诣奉先殿寿皇殿行礼。起居注遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。东陵。　　

○遣官祭庄顺皇贵妃园寝。端慧皇太子园寝。醇贤亲王园寝。　　

○以办理召募。致滋物议革敌忾军右营营官云骑尉留奎职。仍留原差效力摺包　　

○纂修官黎湛枝恭纂　　

总纂官熊方燧恭辑监修总裁世恭阅六签三月十九日正总裁那月日专司藳本陆恭覆阅癸丑八月二十六日　　

徐月日　　

荣月日副总裁唐月日　　

宗室宝恭阅三签六月初七日

　　

陈恭阅三签六月二十六日　　

熙月日　　

郭恭阅三签七月初九日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之三百七十三　　

光绪二十一年。乙未七月。甲寅谕内阁、杨昌浚奏、总兵援剿不力。请旨惩处一摺甘肃逆回滋事。日益蔓延自海城收复。循化解围后河狄西甯。又复聚众猖獗。总兵汤彦和奉调赴援迁延日久迨行抵河州又不侦探虚实。冒昧进攻以致全军溃退。贻误戎机汤彦和著革职留营带罪图功以观后效杨昌浚在甘有年于回众情形岂未深悉。乃忽剿忽抚迄无定见以致湟中河狄。遍地皆贼实属措置乖方。雷正绾受回愚弄。发给枪械转藉寇兵。亦属庸愦不职。杨昌浚、雷正绾均著交部议处。此后务当振刷精神破除壅蔽。董福祥等军到后。合力同心将回氛迅速埽荡。庶可稍赎前愆懔之。现月又谕、步军统领衙门奏、拏获结夥持械抢人勒赎人犯请交部审办一摺。所有拏获之小路即路宝山、全子即全寿、戴山儿即小戴、崔大即崔治、崔张氏等五名口。均著交刑部严行审讯。按律惩办未获之文三、张二即张老西、仍著严缉务获究办。现月又谕、步军统领衙门奏、拏获邻境结夥持械。枪伤事主。拒伤官兵。抢劫盗犯。请交部审办一摺。所有拏获之张秃六头、丁八即东丁八、杨黑子杨达子、尹小红儿、杨九、康老、梁三等八名。均著交刑部严行审讯按律惩办。未获之康小八儿等犯。仍著按名严拏。务获究办原拏此案之员弁等。著俟刑部定案时。声明请旨。现月谕军机大臣等、电寄陶模甘肃回氛甚炽。关内防营。不敷调拨。著陶模于新疆各营内。抽调数营旗及开花炮队。驰赴河州归董福祥调遣。其月饷即由甘肃开支。电寄　　

○又谕、电寄杨昌浚片奏已悉汤彦和业经降旨革职留营。带罪自效河州镇总兵著李良穆署理。汤彦和所部马步各营旗即著陈宗蕃接统。电寄　　

○又谕电寄陈湜甘肃河狄回氛猖獗。陈湜前在甘省剿回得力。著即统所部十营。迅速西发唯闻该藩司之子陈善所募各营颇滋物议。著严行沙汰。不得徇隐刘坤一所部湘军。如有情愿随征者著陈湜于入关时。商带数营以资得力。电寄又谕电寄赵舒翘等。前谕苏杭两处。赶设机器局小轮船等事为未雨之计。浙仅奏覆。苏尚未议。著赵舒翘廖寿丰切实筹度。毋得胶执成见。视为缓图将来商务一开。利权尽为他人所占是为至要。电寄又谕、电寄龚照瑗缅约所定野人山界中国所得无多岂容再让。英与我邦交已久。八募左近之红奔河以南尚可酌让数里。著龚照瑗明告外部此系情让毋再求益。电寄　　

○以广西右江镇总兵张春发为广东陆路提督。现月乙卯文宗显皇帝忌辰。上诣奉先殿寿皇殿行礼遣官祭定陵。　　

○热河总管世纲等奏、请再拨余米。修浚园内河道。允之。摺包翰林院代奏侍讲王荣商呈称算学生萧开泰、精于制造请给工料试制下所司知之。随手以前江西南赣镇总兵王得胜为陕西河州镇总兵官。现月以记名提督夏辛酉为广西右江镇总兵官。现月丙辰。谕军机大臣等、电寄刘坤一、电悉。吉字一营著饬令先回江西。电寄户部奏遵议内务府奏请将垫款暂缓扣抵。所有十八年分垫款。应一律缓扣其自十九年添拨经费以后仍应按年扣还。并请年明年起所有御茶膳房中正殿等款。照常由内务府开支。如议行。摺包　　

○丁巳谕内阁福润奏城内官寓被劫请旨将知县摘顶勒缉一摺。安徽庐江县卸任知县侯原洲寓所于四月初三日被盗结夥行劫得赃经该署县知县熊钰会营勘验追捕仅获首夥张桂林李潮溁二名余犯逃逸。屡饬勒限严缉。迄今日久尚未续获。实属捕务废弛署庐江县知县熊钰著先行摘去顶戴。以示惩儆。并勒限将逸犯严拏究办。现月谕军机大臣等、有人奏江苏吴江县知县李汾招留枭匪头目。纵令开赌私收钱漕浮费勒索陋规并因案索贿等语著张之洞赵舒翘逐款确查据实参办。毋稍徇隐。原片均著钞给阅看将此各谕令知之。现月又谕有人奏江浙交界盗风日炽请饬合筹剿办一摺据称江苏之吴江。震泽浙江之嘉兴秀水嘉善乌程归安等县。壤地相接。客民麕集盐枭赌匪。聚党日多句结衙役汛兵。肆行无忌地界两省。事易推诿历年以来抢劫拒捕。械斗伤人。戕害营弁虏人勒赎之案层见叠出。该地方官积习相沿养痈不治殊堪痛恨。著张之洞、赵舒翘、廖寿丰各就地方情形。将捕匪事宜。详细会商。妥筹协济严惩之法毋任欺饰规避。另片奏官役办理盗案。官则迫于需费甚多。弥缝讳饰役则工食甚微亦多费用燧视破案为大害等语州县官役。既有缉捕之责。亦当体恤下情。并著张之洞赵舒翘廖寿丰悉心察核。酌量办理原摺片均著钞给阅看。将此谕令知之现月又谕、有人奏浙江归安县知县沈宝青、在任日久。综计盗案百数十起该令多方讳匿。以致匪党愈无忌惮。该县向有捕费茶捐两项。为数甚钜捕费则取赔事主茶捐则半饱私囊等语。著廖寿丰逐款查明从严参办毋稍徇隐。原片著钞给阅看。将此谕令知之。现月　　

○又谕、电寄刘坤一、钢武三营两哨。著即裁撤。此等不得力之营。早应酌裁。何必动辄请旨。以后当随时整顿。勿致虚糜前电转饬陈湜赴甘剿回。著即催令迅速前往。此外各营。如有可以调拨者。著该督查明具奏。电寄又谕电寄边宝泉等、古田教案。已获多人然必讯有首要各犯确供。方能定案。若照单大索。滥及无辜无此办法。道员许星翼专办此案。何以驻京使臣辄称系办通商局务。并无断案之权总之此案情节重大。各国皆藉以要挟。甚至有兵船来华之语著责成许星翼与该领事妥切商办以速结为要。现月山东巡抚李秉衡奏、应解黑龙江本年俸饷请于借领制造枪炮款内开报列收。下部知之。摺包　　

○予山东省城捐建故抚臣阎敬铭专祠列入祀典从山东巡抚李秉衡请也。摺包予故河工委员直隶候补知县何景贤议恤。摺包　　

○以捐助棉衣。予江苏草堰司巡检陈增沛为其故父建坊。摺包戊午。谕内阁步军统领衙门奏拏获结夥持械拒伤事主。抢劫盗犯请交部审办一摺所有拏获之马二即小马侯三即二赵果永顺即果仓儿王山儿、徐来顺杨玉禄赵贵刘福等八名著交刑部严行审讯按律惩办未获之姚五、苗囤儿李四龙张致和、二刘等、并逃犯王昆即王六、仍饬严缉务获究办。原拏此案之员弁等著俟刑部定案时。声明请旨。现月谕军机大臣等电寄张之洞、赵舒翘、电奏悉。江苏息借商款二百二十六万。著准其借给商务局分十年归还惟开办机器仿制洋货原为抵制外人起见。该厂商人亦须自筹资本。不可全用官款。致外人藉口于官饬商办。转生枝节小轮船专走内河崇明甯波两路。则涉外海。可不必办所请完税免厘金万不能准棉花就行抽厘。甚为扼要著即照行。总之此事务在得人。该督抚当协力同心于兴利之中。先筹防弊之法。是为至要本日廖寿丰电奏、谓机器厂获利无多小轮船流弊甚大。拟于苏杭设洋关置税司厘税并徵等语是否可行。已交总理衙门斟酌办理张之洞请调杨枢李圭两员。著准其分别咨调。电寄又谕电寄董福祥、董福祥一军。计已抵陕。著迅速前进。牛师韩、马心胜、著统归该提督节制。董福祥立功西陲。旧部将卒有闻风投效者。著广为收募。克日成军。所有饷需。当饬户部源源筹济惟回众不可召募入营是为至要。电寄又谕电寄德馨电悉陈湜现令赴甘剿回所请翁曾桂调署藩司裕昆调署臬司。著照行。电寄护理陕西巡抚张汝梅奏参将马安良在新添堡剿贼获胜报闻。摺包又奏六月分雨泽禾苗及镇安等县被水筹赈各情形。得旨即饬属查勘妥为抚恤。毋任失所随手出使俄德奥和国大臣许景澄奏、与俄国借款订立合同情形。下所司知之。摺包出使美日秘国大臣杨儒奏。派员查明墨西哥国通商招王各节。该国目前尚怀观望。似应从容少待。仍俟彼来求我。届期相机应付然后定约。下所司知之。摺包　　

○己未。谕军机大臣等、前据护理黑龙江将军增祺奏请开垦闲荒一摺当交户部议奏。兹据奏称、黑龙江东南一带。膏腴千里实多宜稼之区。前将军恭镗。依克唐阿。屡请开垦因恐炮旗子生计未经议准今该护将军复举通肯克音汤旺河。观音山四处。奏请钦派文职大员前往勘办开垦。与前任各将军所奏大略相同查通肯河西一段。在齐齐哈尔东境。距各城均远。克音一段又在通肯东北。均非牧猎之所及。其汤旺河观音山二处。捍蔽江干尤宜及时布置应否＜闲＞派大员。前往勘办。请旨遵行等语东三省为根本重地。山林川泽之利。当留有余以养民是以虽有闲荒。尚多封禁。今强邻逼处军食空虚揆度时宜。不得不以垦辟为筹边之策黑龙江之通肯河一段。著即开禁与克音汤旺河观音山等处。准旗民人等。一律垦种每年所得租银即留备军饷之用至如何划分旗屯酌定荒价尤须斟酌妥协。事当创始条目纷繁著延茂驰往黑龙江。会同该将军悉心妥议并遴委妥员逐段履勘傥再有不实不尽定将办理之员严行惩处。至青山木税前经户部议驳今著一体试办。漠河金厂。据户部片奏近年办理有名无实并著密加查访实力整顿至蒙古杜尔伯特诸部闲荒。事涉藩部毋庸置议其奉天大围场及大淩河牧地。吉林甯古塔三姓等处均有闲荒可垦并著盛京吉林各将军察看情形实力兴办。详细覆奏原摺片均著钞给阅看将此各谕令知之。现月　　

○又谕、御史胡蕙馨奏、近畿水患频仍宜筹补救之策一摺据称近畿宝坻。武清良乡各州县地势洼下。屡被水灾请于各该处酌拨防营。办理水利。再令地方官。遴选熟悉地势之人。会同相度形势。开穵沟洫陂塘及疏通河渠等事。并劝绅富雇募民夫。与营勇分段修治请饬筹办等语。畿辅兴办水利。屡议未成以致旱潦无从蓄洩。该御史所奏、如果可行于地方实有裨益著。王文韶。孙家鼐陈彝体察情形分别奏明办理。原摺均著钞给阅看将此各谕令知之。寻直隶总督王文韶奏、拟遴选讲求水利之员。周历通省各河测量原委高下。再定下手之处至防营治河。事属利便如应派拨。自当檄调赴工。报闻。摺包又谕有人奏浙江盐捐浙西之商。行贿浙东甲商吴紫绶、通同蒙禀随课带收。系照引额。不计销数浙西额少销多。通年得免捐四万余串。浙东额多销少。通年须赔捐四万余串。以致商人叠次呈控。吴紫绶家无片引。惟知贪贿。竟置引地于不顾。请饬查办等语。办理盐捐。必须平允。何得认听商人蒙混。致有偏枯。著廖寿丰确切查明。秉公办理。据实覆奏。原片著钞给阅看。将此谕令知之。现月　　

○又谕。都察院奏。湖北麻城县生员袁洁三等。以该县徵收钱粮。知县张集庆等。任听里书种种舞弊等词。赴该衙门呈诉。案关里书包揽浮收。县官徇私纵容。亟应彻底根究。著谭继洵确切查明。如果属实。即行从严禁革。以苏民困将此谕令知之。　　

○又谕。电寄刘坤一。电悉。方友升愿拨五营赴甘。著俟陈湜入关。妥商办理。电寄　　

○又谕。电寄杨昌浚。河狄西甯回逆。近日剿办情形。著杨昌浚迅速电闻。电寄　　

○命副都统衔前驻藏帮办大臣延茂、驰往黑龙江查办事件。随带司员。著一并驰驿前往。现月　　

○调广东南韶连镇总兵郭宝昌、为安徽寿春镇总兵官。寿春镇总兵任祖文、为南韶连镇总兵官。现月　　

○以报效军饷钜款。赏江苏附贡生沈应熊举人。一体会试。现月　　

○以滥刑毙命。革署云南甯州知州永平县知县李馥职。摺包

　　

○庚申。谕军机大臣等、有人奏。直隶吴桥甯津东光各县。有名草上飞者。白昼抢掠吴桥县捕役。亦为杀毙一名。请饬拏办等语著王文韶速派兵弁。严密捕拏毋任漏网。以靖地方原片著钞给阅看。将此谕令知之。现月　　

○又谕、电寄张之洞电悉。甘回煽乱。经张之洞筹解枪械。具见力顾大局。所请将陈凤楼吴凤柱两军调甘一节。陈凤楼无所表见。吴凤柱屡被参劾。且所部在津滋事。均毋庸调往现派陈湜。调十营并方友升五营援甘当可得力。张之洞条陈铁路办法。语太恢张一时难办。至所云谭继洵奉旨查勘由鄂至粤等处铁路。则并无其事何缘妄传。著查覆。张之洞近来电奏。辞多繁冗嗣后如有陈奏。非数百字可尽者。即具摺以闻。电寄又谕电寄边宝泉等、电悉。首要各犯既无漏网。著讯取确供。与该领事妥实商办以期速结。电寄辛酉。上诣仪鸾殿问慈禧端佑康颐昭豫庄诚寿恭钦献崇熙皇太后安。诣瀛秀门。跪送皇太后幸颐和园驻跸。谕内阁、前据御史高燮曾奏参江西巡抚德馨贪婪荒纵当经谕令张之洞、按款确查兹据查明覆奏。德馨被参委缺委差。皆须贿赂一节。查无实据惟所赏拔任用。多系贪滑卑谄之人。平日收受属员馈送。纵容门丁遇事婪索。且于筹办防务之际兼旬演戏一味酣嬉实属辜恩溺职。江西巡抚德馨、著即革职。余干县知县何其坦、德安县知县朱士林、谄媚钻营招摇渔利。万载县知县周凤藻、贪婪鄙劣荼毒地方。候补知府前上饶县知县县朱锡祁、以暴济贪纵丁殃民。均著即行革职。候补知县王书臣、卑陋迎合不知立品。安徽候补道朱文藻、前在江西抚幕。物议甚多。该二员仅予降补。不足蔽辜。均著一并革职。门丁吴子昌、高宝树著分别查明姓名籍贯暨报捐职衔咨部斥革。严拏惩办。现月　　

○又谕前据都察院奏已革参将吴世恩、以被参冤抑等词赴该衙门呈诉。当经谕令谭钟麟、马丕瑶确查兹据查明奏称、已革参将吴世恩、因契典之田被原主未赎先卖。以致涉讼传讯未到系畏苛罚所致情均可原。总兵林宜华、虽无贿串实据惟出入衙门。恃符纵恣请将林宜华革职吴世恩开复原官等语。林宜华著即行革职以示惩儆。至所请吴世恩开复原官之处。著兵部核议具奏。现月谕军机大臣等、电寄依克唐阿所奏均悉仍著稳慎固守。毋涉孟浪。所请刊刻关防著刊用镶黄旗汉军都统字□□羕。电寄署两江总督张之洞等奏江苏拨款浩繁。遵查无锡等处米捐。尚难停免从之摺包又奏、江省防军。分驻清淮以北各营。以马队最为得力。又省城添练洋操马队。均须出口购买马匹请援案免税放行下部知之摺包甘肃新疆巡抚陶模奏、塔尔巴哈台。改设驿站。应支经费。请饬部立案下部知之。摺包又奏、色勒库尔地方。因地震坍塌炮台营房及附近民居多处得旨著饬属抚民血灾户。查勘工程妥为办理。摺包壬戌。谕军机大臣等、电寄德寿、本日已调补江西巡抚。并令即赴新任。毋庸来京请训。所有前次交查事件。著移交谭继洵办理。电寄署吉林将军恩泽奏遵旨察看吉林情形拟就甯古塔三姓等处。招佃垦荒先由向有之穆棱河垦局办起其各处矿产。并请一律弛禁由官发给执照准商民开采下部议寻户部奏遵议所请将垦荒旗民。概名屯丁归官兵钤束商办矿务亦派兵弹压一节恐不相安拟请相度要害遥驻兵营。以资捍卫。荒务矿务一律设局。派员经理从之。摺包　　

○山东巡抚李秉衡奏遵查东省远年未结各案。请分别核销。允之。摺包　　

○又奏防务紧要。请调江苏候补道李光久来东襄助。得旨、李光久现在带兵。著毋庸发往。随手　　

○调湖南巡抚德寿为江西巡抚。以直隶布政使陈宝箴为湖南巡抚。现月以浙江布政使胡聘之为陕西巡抚。现月癸亥仁宗睿皇帝忌辰。上诣寿皇殿行礼。遣官祭昌陵。起居注　　

○谕内阁吏部兵部会奏、遵议处分一摺。陕甘总督杨昌浚陕西固原提督雷正绾应得革职处分。均著加恩改为革职留任。该督等当知感奋。迅将回逆埽荡力赎前愆。现月又谕、步军统领衙门奏、拏获结夥持械伤毙事主抢劫盗犯。请交部审办一摺。所有拏获之刘顺即周元儿、田二即田得祥、小刘即刘志全、李大即李记儿、赵二即赵珠子、张全幅六名。著交刑部严行审讯。按律惩办原拏此案之员弁等。著俟刑部定案时声明请旨。现月谕军机大臣等文韶奏、遵旨查勘淀河淤浅情形。酌拟分别疏浚一摺。览奏已悉所称筹办霍家嘴石坝及疏通淀北各村积水。并淀南各减河应挑应缓各工。均尚周妥。即著俟秋后水落。派委妥员详细勘估。筹拨款项奏明办理。至下游铁轨阻隔之处应否加建旱桥。著一并勘明具奏另片奏请将提督谭清远。参将张奉先恤案撤销等语所有该二员前次奏请恤案著即撤销惟久陷敌营畏葸无用。谭清远、张奉先均著革职。将此谕令知之。现月　　

○直隶总督王文韶奏、天津道经徵海税前因海疆不靖。收数短绌。暂行尽徵尽解。现军务虽平。而失陷地方。尚未收回奉粮不能到津。仍难规复旧制。下部知之。摺包　　

○又奏直隶各州县添设马拨。接递军报现军务已定暂请裁撤下部知之。摺包管理镶蓝旗满洲都统事务端郡王载漪等奏、云骑尉秀俊出缺。并无应袭之人其妻可否赏给半俸。得旨著赏给终身半俸。随手派大学士麟书为崇文门正监督。右翼前锋统领芬车为副监督。现月甲子。谕军机大臣等电寄刘坤一电悉。陈湜到关后。著酌量添足马步二十营。并方友升营在内。陈善著饬令回皖。电寄帮办北洋军务四川提督宋庆奏、点验豫军三十营一律精壮堪备征调。此外各军。分别遣留。报闻。摺包以湖北按察使龙锡庆为浙江布政使。湖北汉黄德道恽祖冀为湖北按察使。现月调安徽布政使王廉为直隶布政使。以革职前福建台湾布政使于荫霖署安徽布政使。现月予因伤病命。河南候补参将阎士俊等议恤。随手乙丑。谕军机大臣等、电寄依克唐阿于荫霖昨已有旨署理安徽布政使。著赏给三品顶戴。由依克唐阿传知。来京陛见。电寄档丙寅。谕内阁在京文武大员。分理庶务。各有专司近来告假人员几于无日无之。殊非慎重公事之道嗣后非实系患病者。概不准率行请假。以重职守。现月　　

○又谕前据给事中胡俊章御史李念兹。奏称直隶冀州等处。匪徒滋扰请饬严拏。先后谕令王文韶查拏惩办。兹据查明覆奏。匪徒牛棠等持械夥众虏人勒赎实属目无法纪。若不从严惩治何以靖奸宄而安善良业经该督饬属将该犯牛棠即三茄皮、胡三豹、宋四、刘兰和等拏获正法枭示。足昭炯戒。仍著严拏逸犯雷大豁子等务获惩办毋任漏网冀州直隶州知州牛昶煦于张洛九家虏捉幼孩未成一案。获犯时漏未讯明亦未访闻传报。殊属失于觉察著交部照例议处。现月又谕、前据已革御史钟德祥奏参直隶蠡县知县马庆麒勒捐苛派等款当经谕令王文韶确查具奏。兹据查明覆奏马庆麒在蠡县任内。查无贪污苛酷劣迹。惟办事因循办工敷洐实属不胜州县之任。著开缺以府经历县丞降补。现月　　

○直隶总督王文韶奏遵查山东贼匪。扰及直境。办理情形。得旨仍著严饬盐山庆云两县会营。将逸犯从大庆等。协力兜拏毋任一名漏网。并著咨行山东巡抚。饬属一体严拏。随手又奏开穵格淀堤新河。及机器局接筑圈堤。所有占用民地。请豁除粮赋。下部知之。摺包以办团出力赏天津绅士浙江候补道张鸿翰二品顶戴。随手丁卯。上诣颐和园乐寿堂。问慈禧端佑康颐昭豫庄诚寿恭钦献崇熙皇太后安。奉皇太后幸颐乐殿。侍晚膳。起居注　　

○谕内阁、据都察院奏已革湖南候补知县张铭呈称前控被参冤抑之案。回鄂年余终未提讯。复行来京呈诉等语此案前谕令张之洞查奏。嗣经调署两江。奏明移交谭继洵承办。现已年余。何以尚未讯结。著谭继询迅即提集人证。研讯确情据实覆奏该革员张铭。仍著该衙门饬令前赴湖北。听候传讯。现月谕军机大臣等、御史熙麟奏顺直频年水灾。流徙之民相率来京城下路旁。男女老幼枕藉露处。道殣相望。请饬妥为资遣一摺。著顺天府、五城御史体察情形妥筹办理另片奏城南南下洼一带。及各城外薄棺浅葬秽恶填塞请饬培土瘗埋等语著该衙门一并筹办原摺片均著钞给阅看。将此各谕令知之。现月又谕有人奏、匪棍恣意横行。请饬查禁一摺。著步军统领衙门、顺天府、五城御史按照摺内所指住址人名确切访拏。照例惩办。现月又谕电寄张汝梅西甯告急。著董福祥迅速前进。派队往援所募马队已成军否。此旨著张汝梅转递董福祥知之。电寄又谕、电寄杨昌浚。西甯待援甚急。著杨昌浚迅拨军火。闲道运往。董福祥到甘。即著分拨一军。进援西甯。以固河湟大局。前张之洞电奏。有济甘军械。即著催提应用。电寄又谕、电寄边宝泉等电悉。古田案已办七犯。余须讯取在场动手确供。不可多杀。该领事既观审签字。自无异辞。一面即与商结案办法为要。电寄　　

○又谕、电寄奎顺、电悉。已饬催董福祥拨兵往援矣。该大臣当先请城厢之贼。极力固守。毋使内外句结。电寄
  </div>
  <div class="pagination">
   <a href="清实录光绪朝实录_page723.html">
    上一页
   </a>
   <span>
    ...
   </span>
   <a href="清实录光绪朝实录_page719.html">
    719
   </a>
   <a href="清实录光绪朝实录_page720.html">
    720
   </a>
   <a href="清实录光绪朝实录_page721.html">
    721
   </a>
   <a href="清实录光绪朝实录_page722.html">
    722
   </a>
   <a href="清实录光绪朝实录_page723.html">
    723
   </a>
   <span class="current-page">
    724
   </span>
   <a href="清实录光绪朝实录_page725.html">
    725
   </a>
   <a href="清实录光绪朝实录_page726.html">
    726
   </a>
   <a href="清实录光绪朝实录_page727.html">
    727
   </a>
   <a href="清实录光绪朝实录_page728.html">
    728
   </a>
   <a href="清实录光绪朝实录_page729.html">
    729
   </a>
   <span>
    ...
   </span>
   <a href="清实录光绪朝实录_page725.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
