<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 136 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 136 页/共 367 页</h1>
    <div class="content">　　○改礼部主客司员外郎詹沂为光禄寺寺丞补原任广西道御史董子行于河南道
　　○升礼科左给事中陆懋龙为刑科都给事中工科右给事中彭国光为吏科左给事中吏科给事中杨文举礼科给事中侯先春兵科给事中吴之佳各右给事中文举户科先春兵科之佳刑科
　　○壬戌策试礼部贡士三百四十七名制曰朕惟自古帝王立纲陈纪移风易俗一禀于礼法使尊卑有等上下相承然后体统正于朝廷教化行于邦国所以长久安宁有此具也当周之隆天子总六官六官总百执事分职率属而万国理朕甚嘉之甚慕之是操何术而臻此迨其叔季先王之遗泽固在也何以陵夷若是其兴衰得失之故可指而言欤至汉文时有以弃礼义捐廉耻长太息者神爵中有以述旧礼明王制为本务者宋嘉佑间有论审势称殷之先罚者有疏谨习比唐之季世者或谓西汉贵刑名而阙于礼文宋盛声容而疏于法制然则诸臣之言果皆应古谊合时宜者欤我  太祖高皇帝用夏变夷敷政立教尝谕侍臣曰礼法明则人志定上下安又曰制礼立法非难遵礼守法为难乃集为礼制著为定式颁律令大诰于天下洋洋  圣谟布在方策可得而杨厉欤朕以冲昧嗣守鸿业十有七年夙夜兢兢惟  成宪旧章是监是率间者深诏儒臣进讲礼经重辑会典使诸司有所遵守庶几绍休  圣绪以兴太平乃世教寝衰物情滋玩习尚亦少敝焉其甚者士伍辱将师豪右凌有司宗庶讦亲藩属吏傲官长陵替若此何以消其悖慢使就约束欤贪黩败节奢侈踰制谗说殄行虚声贸实诡异坏心术倾危乱国是浇漓若此何以救其頺靡使还雅道欤今诏书数下申令既严而帘陛之间辇谷之下犹有壅阏不行者无乃礼教不修法度不饬欤抑风会日流而不返积习已成而难变欤将朕闇于大道无能率作省成而示之极也兹欲礼达而分定法举而令行纲维振肃习俗淳美以觐扬  圣祖之光烈而远追成周之隆何施而可尔多士其悉抒所蕴详著于篇称朕意焉毋有所讳
　　○户部覆长芦巡盐刘应龙请自万历十七年始长芦盐行开封府属祥符等二十三州县山东盐行归德府属九县并开封属仪封等五县二运司共认河东额课银四万八千两解宣府充河东年例交纳外长芦余银七千六百有奇贮司备后来亏损山东余银二千三百有奇补辽东军饷其引目暂准给票从之
　　○甘肃巡按郭万里勘过灾伤免兰州等处存粮有差其应徵屯粮每石折银三钱
　　○郧阳镇军饷汉中府该银一千五百六十两有奇例于减扣民壮机兵弓兵银内徵解因部革额外一概停徵以致军饷无措抚治都御史裴应章以请部议仍咨狭西巡抚行查汉中府州县派徵解郧阳府交收备该镇团练军兵支用报可
　　○命大木经过地方所司严行攒运依限前来
　　○癸亥除补原任广东道御史连格于江西道
　　○云南腾姚两营兵大哗于行间先是腾永夙号乐土自岳罕倡乱始议募兵所募皆川蜀楚粤间亡命也设腾姚两营刘綎将腾邓子龙将姚两将不相能两营兵因而角斗刘天俸被逮邓子龙以副总兵兼统之腾兵亦隶麾下子龙始稍稍自戢兵将相安至半年后瑕衅复萌每以工作虐使腾兵暨用师陇川两营皆在子龙故为低昂椎牛飨士姚倍于腾姚兵又挟主将以凌腾腾不堪极矣三宣岁丰谷贱石米八钱兵利给银而子龙必给未兵愤恚日甚亡何有讹言罢子龙者腾兵讙噪欲结队归兵备姜忻令木元瑞摄腾兵因抚定之而子龙还姚营姚兵久为子龙所骄因索饷汹汹子龙欲俟腾营散遍乃给姚营众遂奋臂大呼至教场张大纛杀掠居民夺其马声言要赏且聚众至永昌城门昼闭黔国公沐昌祚以闻章下兵部
　　○南京吏科给事中杜华先劾宣府巡抚许守谦贪鄙不职吏部言谦边才当惜旨从部
　　○甲子以贡市竣赉总督郑雒等银币有差
　　○工部言运河水源浅涩全赖南旺蜀山马场等湖蓄水接济嘉靖间兵部侍郎王以旂筑大堤封为水柜年久圯废往年科臣常居敬踏勘议于南旺湖筑长堤蜀山马场湖各筑子堤今总理河臣潘季驯言水势弥漫长堤子堤俱在湖心难以施工宜将嘉靖年间旧堤培筑高厚其纳水处所不便筑堤仍密栽柳树以为封界报可
　　○乙丑赐贡士焦竑吴道南陶望龄进士及第其余出身有差是日  上不御殿传胪如常仪
　　○盖州卫风霾坏廨宇庐舍
　　○丙寅  潞王之国  上御皇极门王面辞  上降座临陛目送怃然弗怿群臣多感动者
　　○戊辰福州府地震
　　○吏部右侍郎兼翰林院侍读学士徐显卿三疏乞归许之以日讲官予金币驰驿○己巳进士焦竑等上谢恩表
　　○大学士王家屏复以病辞旨令沿途调理仍宜加慎以副眷怀
　　○以总督宣大太子太保兵部尚书兼都察院左副都御史郑雒协理京营戎政
　　○虏入义州仅二三十骑掠井家沟而出次日复入太平堡把总朱永寿指挥潘应商率百骑追之去堡稍远永寿欲还应商不可至贾家庄遇虏骑二百余将士死战复有虏骑四五百从西北来攻之官兵大败永寿等歼焉辽东巡抚顾养谦以闻又追叙正月中李如柏出塞事斩虏四十一级为功养谦多历兵事人称其才乃能借事饰败善归功边吏如此
　　○辛未升福建南路参将解节为潮漳副总兵
　　○升五军十营佐击陈仲堪为神枢三营参将○巡城御史陈汴请驱逐山人游客因论列周训等十人诸不法事有旨下锦衣卫捕逮法司究罪
　　○壬申升兵部右侍郎萧大亨为右都御史兼官如故总督宣大山西军务
　　○癸酉予原任南京都察院右佥都御史萧崇业祭葬如例
　　○巡旨给事中杨文焕等言畿民报商原非  祖制嘉靖间山东参政常道奏准徵银解部召商上纳乃一时救弊之权而不知其害至此也查得各商惟酒醋局供用库二项称难御马仓天师庵中府三项称便夫酒醋二项钱粮不过一万六千有奇而御马仓三项则二十余万也多者称便而少者反难盖缘数多则不敢委之于人御马仓诸商人皆殷实有材能者也若局库二项则殷实有材能者皆以计免非中人之家则庸琐之流其势必至于任人任人不当一二年间家业已荡然矣求去害之策莫若以多兼少以易兼难至象房牛房内者称难外者称便亦当一体均派内外钱粮各半又列为便商四事一曰平价值一曰省脚价一曰便堆草一曰杜重役户部酌议以其便者兼其难者将御马仓商人带供用库钱粮中府天师庵商人带酒醋局钱粮各五分其平价值则将库局豆麦各比照御马仓加斛每石加二斗钱粮当年支放亦比照御马仓每石止加一升五合其更堆草既将内象房草归并外象房并于西城围内堆梱以便看守其杜重役查系本部商人给与印票不许重报别役独省脚价一款恐禁地不便用小车寝之得旨如拟○原任礼部侍郎张位再疏以病辞召允之
　　○升蓟州守备程鹏为河南都司佥书
　　○升四川掌印都司蒋基为福建南路参将
　　○甲戌予定远侯邓世栋祭准合葬如例
　　○河东巡盐秦大夔称河东商人苦困欲将开封府所属州县自黄河以南二十五州县仍行河东盐以杜越贩户部以为河东盐法不便于开归盖以道里险远且晒盐味苦民不堪食除襄城一县行河东盐以通运道其二府改食山东长芦盐二运司分认河东盐课银四万八千两河东每年止该正课银十万二千四百两成命方新似难再议是之
　　○乙亥南京都察院右都御史耿定向乞归不许○升山西巡抚右副都御史沉子木为兵部右侍郎
　　○兵部覆南京兵部尚书吴文华条陈留都营务练精兵重要地诸事其参赞大臣请给令旗令牌遇惰卒煽奸许以军法从事巨寇临境听其便宜调兵仍增入参赞敕内以便遵守俱依拟
　　○巡抚浙江右副都御史滕伯轮卒予赠祭全葬伯轮瓯宁人嘉靖戊戌进士授番禺知县历升副使提督两浙学政寻转其省参政平罗旁有功□廿□(氵□存)□擢南京右佥都御史提督操江加副都巡抚浙江卒赠兵部左侍郎酬海上功也三品未满考予全葬自伯轮始
　　○丙子命顺天府官祈祷雨泽○右庶子黄洪宪引疾乞归以讲读需人不许
　　○授第一甲进士焦竑为翰林院修撰吴道南陶望龄为编修
　　神宗卷之二百九终
明神宗显皇帝实录卷之二百一十
　　万历十七年四月丁丑朔  上亲享  太庙
　　○升广东布政司右布政使程拱宸为广西左布政使
　　○戊寅以右春坊右庶子兼翰林院侍读盛讷充日讲官
　　○升山西布政司左布政使李采菲为都察院右副都御史巡抚山西
　　○广东琼州贼李茂陈德乐等与林凤各据海岛肆行劫掠林凤不知所往茂等阳就招抚尚拥众据住海南铺前其党屡盗珠池有司计散之留者买田归农茂自投督府宥罪久之为盗如故所司收其船器拆毁庐舍移居府城终弗悛也因捕治之参将陈居仁杨友桂各利其资纵去贼党扬帆入海袭破清澜城又犯万州陵水毁民居及兵船商舶总督刘继文先后以闻兵科都给事中张希皋□友桂可罪者四贼势可虑者四俱下兵部
　　○庚辰升彰德府知府钟昌为福建运盐使司运使
　　○升广西按察使沈应文为广东布政司右布政使四川按察司副使谢诏为云南布政司右参政贵州按察司副使黄文炳为狭西苑马寺卿兼佥事分巡平凉
　　○升狭西布政司右布政使艾可久为山西左布政使
　　○宁夏巡抚梁问孟言小盐池额课增至二十六万有奇第从□捞采未能足数报部半系虚捏请定额二十万其余减去部覆仍照原额但令增井召夫悉心捞办诏从部○户部覆两淮巡盐陈禹谟疏一复牒掣成规每岁该掣八单每单八万五千引定于五月十一日中旬牒掣务挨单顺序不得搀越一定催梱委官盐自内商上河发卖水商下河承买运之江广解作小梱装船启行若非委官于仪真盐所以时催督则延捱观望价必腾踊奸猾积棍把持行市莫可究诘宜将见在添注判官与该司运同运副轮流督梱俟梱装掣放已尽方许别委一豁疲场代办五祐场原额盐二万二千三百一十四引至正统间加代徐渎场三千二百引成化间加代天赐场二千三百二十引近连遭海患总灶消乏议欲将天赐场代办盐课改派逃亡项下召商买补免纳洮河赈济银两徐渎场照旧一建积谷仓庾两淮三十场灶丁每遇岁荒赈恤罔措宜于各属场分度量灶丁多寡于适中高阜所在每分司建仓二三处动支赈银买稻上仓遇荒请赈其开囤积一款恐势豪收买商盐囤放索价恤孤贫一款即将穷困灶丁收入各州县养济院不必创建垦草场一款恐灶丁分心他务且草荡尽垦煎烧不足俱寝允之
　　○怀仁隰川二王府庶宗充利□鱼等以奏请月粮为名擅入南京妄作马□匡财又怀仁府镇国中尉俊山□麻以故兄诰命借人山西抚按以闻命戒饬庶宗而夺俊山□麻禄三月
　　○辛巳兵部言武职袭替有奸宄诈托吏胥多方设骗无知堕其陷阱得旨捕逐已从法司拟遣戍
　　○壬午升山西按察使陈蕖为狭西布政司右布政使
　　○御史王之栋刘怀恕阅视宣大报竣循例举剌加前总督郑雒勋阶柱国余赏罚有差○南京巡视库藏给事中徐桓条议祛弊苏商四事部覆明职掌定收则二款举行其酌时估织造历日罗二款行勘诏从工部言
　　○癸未升浙江布政司右参政顾问为广西按察使四川布政司左参议来经济广西布政司右参议陈性学各按察司副使经济本省性学贵州
　　○南京国子监祭酒赵用贤以病诣告不允
　　○罗雄克捷叙功还原任巡抚刘世曾冠带沐昌祚等赏赉有差
　　○铸给四川新设屏山县龙源巡简司印
　　○乙酉赐辅臣及日讲官鲜藕
　　○升四川按察司副使郭子章为浙江布政司右参政湖广按察司佥事丁此吕为四川布政司左参议
　　○调四川布政司右参议王士性于广西○刑科左给事中杨恂论劾南京总督粮储户部右侍郎方弘静衰颓当致仕部覆两请报留
　　○以五军营佐击都指挥佥事沈栋为蓟辽总督标下游击
　　○以神枢营参将署都指挥佥事阎金皋为山西中路参将
　　○加蓟镇总兵营中军以都指挥体统行事茹宗汤游击仍隶总兵标下
　　○妖僧李圆朗谋乱于广东始兴县先是圆朗居朔源下洞水宝庆庵造妖书煽动人心言有易死还生先天演禽及剪纸为人马夜则飞动并飞劫杀人诸秘法诡称翁源人王子龙为黄巢之后有巢遗金十二窖愿从者瓜分之又言子龙乃弥勒降生子丑年天有大灾鬼将啖人捐资自投者给朱符可免因聚众数百人分兵至东桃隘饭罗峒刲牲祭纛鸣金下令东桃人惊走因肆焚劫又犯南雄府有司集乡兵以御之斩子龙擒圆朗余党悉平南赣巡抚以闻赉耀等有差圆朗伏诛
　　○太子少保兵部尚书兼都察院左副都御史总督狭西三边军务郜光先卒光先长冶县人嘉靖己未进士授上海知县徵为御史按黔发中丞奸状按楚冶强藩党置之辟累升右佥都御史抚延绥襄款贡议移镇狭西擒徊贼渠魁加右副都再加左协理院事寻阅视蓟辽军务升兵部左右侍郎右都御史总督狭西三边叙边勋晋尚书兼左都御史又晋太子少保在制府八年条具四十余事皆得请虏王拥众西牧往来无哗海虏犯甘州炒胡儿犯峡口卜失兔犯永兴庄秃赖犯水塘湖俱堵截不害剿罗贼数百人甘州卒谋乱不成亡出塞捕得首事者皆伏诛然言者犹以此资之卒于官赠太子太保予祭葬护送如例
　　○丙戌大学士申时行等上疏曰国家之患有二曰水旱曰盗贼伏睹三四年间山狭河南及真顺等府屡有旱灾江浙直隶苏松等处屡有水灾蒙  皇上特采廷议捐金发粟蠲逋赋折漕粮赈恤之具无不备至乃今自春徂夏雨泽愆期从兹不雨则四方大半皆被旱灾此臣等所大虑也异时山西之矿贼狭西之罗贼江南之湖贼皆以荒年乏食啸聚出没幸地方有备不至延蔓然蕲黄安庆之间刘汝国等二三逋贼耳杀二武臣一州官郡县为之骚动至会省直之兵调播州之卒仅乃克之近赣州南雄等处又有妖僧圆朗之事琼州又以珠贼报矣李茂陈德乐皆以据贼听招今虽就擒而徒党甚众联＜舟宗＞出海未可旬月荡平臣等才识无奇不能销弥制驭焉  皇上纾宵旰之怀无所逃罪然愿  皇上体仁爱谴告之心务恐惧修省之实朝讲临御以时章奏逐日览裁此感孚天意维系人心之大端臣等所惓惓愿望而不容默者
　　○南京兵部尚书吴文华乞归不允后再疏许之
　　○吏科都给事中陈与郊等论劾南京户部尚书王友贤久不赴任巡抚狭西右副都御史王土□□异病缠绵皆当去旨留友贤准璇回籍
　　○升山西提学副使成宪为山东布政司右参政
　　○丁亥火星自氐度逆行历亢入角○升南京河南道御史方万山为四川按察司副使提督学政
　　○调浙江按察司佥事史旌贤于湖广
　　○升江西按察司佥事丁应诏为四川布政司右参议
　　○广西巡按孙愈贤言粤西抚镇同在会城两江皆属遥制以宾州为两江门户议将总兵移镇其地又言各省皆四通八达惟云贵仅一线之路粤之田州经行十三程可达普安由普安入云走贵往来甚便故道可寻驿站可复议将上驿改流建哨榷税其利有五从之
　　○德王薨承奉杨进等素不利于世子颇行魇魅进水银药物放火焚宫事露词连安陵王常清纪城王常澍法司拟辟以请进等诛革夺二王禄米有差○广东道御史陈勖言除民蠹二事一曰宗室骄横之害一曰积年访察之害下部议
　　○临清州孀妇秦镗妻张氏输米八百石赈荒诏旌其门
　　○戊子大雨雹
　　○戚畹带俸都督同知郑承宪卒其子国泰请袭父职兵部言承袭非例然持之不甚坚  上予国泰都指挥使越数日兵科都给事中张希皋言都指挥使下都督一等原系流官例不承袭会典昭然郑承宪既居极品国泰又得崇阶  皇贵妃之家如此则  皇后之家又当何如乞收回成命以示节制不报
　　○乙丑  孝□庄皇后忌辰遣伯吴国乾祭  昭陵
　　○予原任南京工部右侍郎董尧封父母祭葬如例
　　○降补原任福建按察司副使邹迪光为浙江按察司佥事○复除原任山东按察司副使张一坤于江西
　　○南京刑部右侍郎李江以病乞休不允
　　○庚寅调狭西按察司佥事范守已以原官提督山西学政
　　○辛卯广西巡按孙愈贤请以湖南衡永等府但行粤盐地方其州县即听粤按臣统辖从之
　　○通政司右通政黄克念以病乞休允之
　　○壬辰内阁考过愿就教职举人三百九十三名取中上卷八卷中卷三百六十八卷
　　○起原任巡抚顺天都察院右副都御史赵可怀巡抚狭西
　　○癸巳复除浙江按察司佥事匡铎于狭西
　　○甲午铸给四川新设新乡镇安边抚夷各通判关防○乙未沅陵王薨无嗣奉国将军宪□自言王侄当承嗣因讦署国广元王术雕虐害科索下抚按勘奏因申饬宗室毋得诬讦本管
　　○吏部推太常寺少卿徐一槚为通政司左通政旨升邵仲禄为左以一槚右之
　　○调分守南赣参将署都指挥佥事吴绅为神枢营参将
　　○丙申福建巡抚周采言漳州沿海居民往贩各番大者勾引倭夷窥伺沿海小者导引各番劫掠商船今列为二款一定限船之法查海禁原议给引以五十张为率每国限船二三只今照原禁势所不能宜为定限如东洋吕宋一国水路稍近今酌量以十六只其余大率准此以后商贩告票造船应往某国者海防官查明数外不准打造一薄税银之征商饷规则每货值一两者税银二分又西洋船阔一尺税银六两东洋船阔一尺税银四两二钱既税其货又税其船无乃苛乎除船税照旧其货物以见在时价哀益剂量兵部覆东西二洋各限船四十四只
　　○丁酉予原任兵部左侍郎吴嘉会祭葬如例
　　○除补原任河南道御史饶位于福建道
　　○唐王硕爌言新野王府辅国中尉硕烧及其子器＜山垒＞毒杀发冢剌王吞产诸不法状下抚按勘究
　　○直隶巡按方万策请逐真人张国祥不得以醮坛符法惑人并禁假借入觐携带道徒劳费驿递不允
　　○命阳曲王府镇国中尉知魵管理府事
　　○四川总兵官李应祥虚冒营粮为巡按御史傅霈面诘行贿千金乞免霈发之旨禠祥而旌霈
　　○戊戌免经筵阁臣候安请寡欲以清心平顺以养气不报○顺义王乞庆哈投书总督郑雒言乃祖俺答先年迎奉佛僧今僧物故欲会各台吉送归乞照旧额市赏雒令其从边外行甘肃巡抚李廷仪言套虏瓦剌原有夙讐纠结虏王已非一日先年俺答西来假以迎佛未遂所图比时借道经行原有抚赏事例今乞庆哈假以送佛倾巢而西无非俺答故智也但犒赏似难峻绝而戒备自当加严开列二款一议防守酌虏情众寡地方远近左行则左应右行则右应倘有紧急不待调遣速行策救一议抚赏俺答经过本镇先任抚臣预买赏犒等物共用一万四千四百余两今乞庆哈西来抚赏止照旧规固不可峻拒生嫌亦不可滥予糜费兵部覆请如议
　　○调湖广黎平参将署都指挥佥事黄斌于南赣
　　○己亥予原任刑部左侍郎陈瓒祭葬如例仍赠右都御史
　　○予诚意伯刘世延父母祭葬如例○礼部尚书兼东阁大学士王家屏入阁办事
　　○革琼崖参将杨友桂听御史勘奏升掌印都司邵曾和代之
　　○庚子复已故户部尚书张守直言后仍予二品祭葬
　　○辛丑予原任南京兵部尚书郭宗皋祭葬如例宗皋福山县人嘉靖己丑进士授刑部主事改御史抗疏廷杖累升兵部侍郎总督宣大以地方失事廷杖谪戍隆庆初释归寻起刑部侍郎至南京兵部尚书乞休奉旨存问年九十卒虽备尝艰苦而末荷恩恤云
</div>
    <div class="pagination">
<a href="明实录神宗实录_page135.html">上一页</a><span>...</span><a href="明实录神宗实录_page131.html">131</a><a href="明实录神宗实录_page132.html">132</a><a href="明实录神宗实录_page133.html">133</a><a href="明实录神宗实录_page134.html">134</a><a href="明实录神宗实录_page135.html">135</a><span class="current-page">136</span><a href="明实录神宗实录_page137.html">137</a><a href="明实录神宗实录_page138.html">138</a><a href="明实录神宗实录_page139.html">139</a><a href="明实录神宗实录_page140.html">140</a><a href="明实录神宗实录_page141.html">141</a><span>...</span><a href="明实录神宗实录_page137.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
