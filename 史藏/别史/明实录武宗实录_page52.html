<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 52 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 52 页/共 127 页</h1>
    <div class="content">　　○海西兀者并毛怜等卫女直都督佥事斡黑能等来朝贡马赐宴并赏彩叚衣服绢帛有差
　　○复原任锦衣卫指挥同知樊瑶指挥佥事蔡遇为良樊琦千户蔡遵百户马循蔡逵樊琮职遇等皆公主子以诏例递降级至是奏乞复原职许之
　　○宥原任右参将分守燕河营署都指挥刘玉罪玉以失事罪永戍廉州卫父山奏年老缺养改戍山海至是援同事者得免例乞贷诏免之仍授百户原卫带俸差操
　　○己酉太监李时奏差官南京织造乞支领长芦盐三万二千引应用  上以太监乔忠吴经往焉忠等复乞关津及巡盐衙门不得盘诘阻滞于是户部尚书杨一清奏盐法之设专以供边储非边报紧急不得擅开非□人正名不许代支往年织造官员夤缘乞盐辗转贩鬻盐法大坏三边开报往往无人近者庶政一新奉诏停止而忠等复行奏带至欲破巡诘之禁以遂己私生事扰民弊将何及请依先年权宜事例将长芦原拟盐引准折银三万二千两于两淮运司给出支用庶织造盐法两无所碍得旨仍支长芦盐一万二千引两准盐价银二万两
　　○复山两镇虏卫指挥同知温恭原职恭先充大同总兵继为征西将军镇守宁夏以奏功不先白瑾瑾怒捏旨以恭尝在大同失事降指挥佥事至是自辩兵部议瑾例过刻乃得复
　　○庚戌工春顺天府官进春  上御奉天殿受之文武群臣行庆贺礼以祫享斋戒免宴
　　○以岁暮祫享遣驸马都尉蔡震游泰告  太庙及  懿祖皇帝  熙祖皇帝祧庙
　　○太监魏彬传旨锦衣卫指挥使朱宁同刘璋等堂上管事都指挥佥事冯钺指挥使朱安朱福俱南镇抚司管事百户姚文朱达升正千户总旗朱麟张铎俱副千户总旗高文友王琦小旗朱秀舍人谷仓俱百户舍人朱相朱招朱贤赵铭王永俱所镇抚
　　○辛亥祫享  太庙
　　○遣太常寺官祭五祀旗手卫官祭旗纛之神
　　○以明日正旦节遣驸马都尉樊凯马诚崔元分祭  长陵  献陵  景陵
　　裕陵  茂陵  泰陵
　　○遣仪宾杨淳祭  景皇帝陵寝　　○遣内臣祭恭让章皇后陵寝
　　○太监魏彬传旨升御用监各色官匠锦衣卫副千户姜准为正千户总旗王谔相雄为所镇抚工部文思院副使方景为锦衣卫百户儒士刘沂为鸿胪寺序班人匠康忠等三十四人俱为文思院副使陆祥等六十五人俱为皮作局副使各给与牙牌厮役杂流之冒滥莫此为甚而府库日竭矣
　　○是岁天下户共九百一十四万四千九十五户口共五千九百四十九万九千七百五十九名口田四百六十九万七千二百三十三顷一十六亩九分二厘七毫五丝四忽九微五织田赋二千二百一十六万七千三百七十六石九斗八升一合四勺五撮五圭三粟三粒七微麦四百六十二万六千六百四十八石七斗三升九合一勺八抄二撮七圭七粟九粒四微五纤丝三万一千五百五十三斤一两三厘一忽四微五尘绵一十六万九千六百斤一两九钱八分八厘七毫七丝绢一十二万六千七百六十七匹三丈六寸六分二厘一毫八丝三忽布一百六十六万六千四百六十匹四尺四分绵花一十一万二千八百九十四斤一十一两二钱二分二厘四毫三丝三忽草二千五百九十四万四千二百四束包六斤五两二钱八分九厘三毫三丝九忽七微六纤户口钞八千七百九十七万六千六十七贯七百七十八文五分六厘杂课钞七千三百九十二万七千一十九贯折米三万三千三百三十六石七斗四升七合三勺盐课二百一十八万二百四引九十一斤九两三钱三分六厘折米五千七百八十七石四斗折布四万六千六十三匹一丈八尺五寸五分八厘茶课一十一万三千三百一十一斤九钱七分屯田一十六万一千三百二十七顷一十八亩四分四厘四毫七丝一忽粮一百四万一百五十八石三斗九升一合五勺八抄九撮金银课三万二千九百二十两水银二百二十九斤朱砂四十六斤八两儧运四百万石各处运纳一千一百七万五千六百一十九石八斗四升一合三勺三抄三撮七粟六粒减免粮六十一万八千一百七十八石三斗二升一合八勺六撮三圭
　　大明武宗毅皇帝实录卷之七十
　明武宗毅皇帝实录卷之七十一
　　正德六年春正月壬子朔  上诣  □先殿  奉慈殿
　　太皇太后  皇太后宫行礼毕出御奉天殿文武群臣及天下朝觐官四夷朝使行庆贺礼  太皇太后  皇太后  皇后俱免命妇朝贺
　　○免群臣宴赐以节钱钞
　　○户部言太平仓廒乃乃刘瑾所建劳民伤财无益治体其官吏斗攒印信俱不必设止令各卫佥拨老幼军斗护视从之
　　○大宁等卫都督索来罕等以贺正旦节遣纳哈出等来朝贡马赐宴并赏彩叚绢帛有差
　　○甲寅  宣宗章皇帝忌辰  奉先殿行祭礼遣驸马都尉樊凯祭  景陵
　　○改户部尚书杨一清为吏部尚书太子少保如旧南京兵部尚书何鉴为刑部尚书
　　○乙卯太监魏彬传旨御用监太监甄瑾镇守河南等处地方
　　○丁巳南京六科给事中毛玉十三道御史张叔安等以当考察之期劾奏参政寗举副使杨二和李＜宀十见＞薛英史俊佥事陈暐知府陈威李达刘武臣赵铎曹琚顾璘治中韩纮同知于茂皆奔兢布政使李思明参政罗列参议茹銮李恕运使吕贤知府余稳陈旦董忱杨简张什石存礼皆贪暴参政尚衡副使李麟何宗理蔡炼胡希颜参议徐＜王卸-卩＞匡翼之沈文华金山佥事赵继宗王锦龙霓金逵知府喻敬曹恕赵鹤王璟萧柯刘昭车梁陈腆皆不谨府尹孙春知府瞿廷陆坡皆老疾参政杭济知府江昌皆才力不及乞照例罢黜降调章下吏部请会都察院定其去留以俟  圣裁报可时玉等所劾多符公论若杨二和寗举罗列李恕石存礼赵继宗之贪污刘武臣赵铎萧柯之奔兢龙霓未第时受金逵贿为之代名入试皆士论所不齿也
　　○朝鲜国王李怿遣陪臣边脩等来朝贡马赐宴并赏衣叚等物有差
　　○戊午孟春享
　　太庙
　　○遣内官祭司户之神
　　○录甘肃庄浪红城子等处斩获达贼功游击将军都指挥佥事吴英都指挥同知鲁经各升一级参将吴鈜已故升其子一级镇守太监宋彬总兵官卫勇巡抚佥都御史张翼各赏银二十两纻丝二表里副总兵徐谦银五两纻丝一表里官舍以下升赏者凡八百四十六人
　　○己未夜月犯毕宿右股第一星
　　○庚申以大祀  天地  上御奉天殿誓戒文武群臣致斋三日
　　○陕西膻哈等族番人圭哈等永宁寺番僧劄石烟丹等各来朝贡马盔刀方物赐宴并赏彩叚宝钞等物有差
　　○泰宁等卫都督孛来罕等差头目纳哈出等各来朝贡马赐宴并赏金织衣叚等物有差
　　○壬戌赐都指挥同知李瑾等十人金织飞鱼衣各一袭自刘瑾专政以来名器僣滥以蟒鱼服色为黩货之资武将阉＜穴臣＞下至厮餋陈乞纷然时有五十两一件蟒之谣云
　　○甲子大祀  天地于南郊祀毕  上还宫谒  太皇太后  皇太后毕出御奉天殿文武群臣行庆成礼
　　○谪后军都督府右都督毛伦于大同右卫永远充军逆瑾党也
　　○乙丑以大祀礼成  上御奉天殿大宴文武群臣天下朝觐官及四夷朝使
　　○丙寅上元节免群臣宴
　　○戊辰  英宗睿皇帝忌辰  奉先殿行祭礼遣驸马都尉蔡震祭  裕陵
　　○盗陷江津县按察佥事吴景死之初重庆人曹弼为盗亡命播州复紏众近千人寇南川将与蓝贼合时佥事郝绾领兵追捕来至御史俞缁在江津闻贼且至遂趋重庆士民留之不得因委景及都指挥庞凤御之凤要景与俱亡景不可率典史张俊迎敌手杀三贼矢被面亟收兵入保而城已陷乃大呼曰宁杀我毋杀百姓贼强之跪景不屈遂被害县学生传礼委金于贼得景尸歛之俊亦死既而绾兵至食尽又为贼所绐被执知府何珊以金赎之得释至是巡抚都御史林俊以景死事闻诏赠景按察副使赐祭葬录其子为国子生仍立祠江津祀之○己巳吏部会都察院考察天下诸司官以参政黄皞参议符观邹虞副使丁隆运使黄琪苑马寺卿李王□赞知府陈旦江昌陆坡瞿霆李哲龚允俱年老有疾左布政使马＜棥心＞李思明参政蔡余庆居达何俊陈顺金山副使薛英胡英佥事李瑾知府陈禄黄英陈腆俱罢软无为参政罗列寗举周晣李恕参议沈文华徐＜王卸-卩＞＜王卸-卩＞裘壤茹銮副使惠隆何宗理李＜宀十见＞胡希颜史俊蔡炼杨二和贾瓘佥事龙霓朱本端谢瑚王铨金逵赵继宗王锦郭浃杨奎运使郝海行太仆寺卿杜驯知府陈文辅张什王惠金＜宀十见＞王子成徐绍先刘武臣荣节杨简陈威李诚俱不谨佥事毛广知府董忱俱贪按察使郑端参政杭济张吉知府陈杲曹来旬曹琚曹恕俱才力不及并贪酷在逃等官知州陈玺等共一千三百二十五员诸杂职衙门官老疾等顷又一千一百四十二员请俱如例令老疾者致仕罢软不谨者冠带闲住贪酷及在逃者为民才力不及者调用从之
　　○庚午改南京户部尚书张澯为南京吏部尚书升户部左侍郎乔宇为南京礼部尚书
　　○辛未大学士刘忠上＜锍-釒＞曰臣以疏谬戆直之资待罪省院三十四年顷来未及数月遽进公孤惶悚缩恧有待于乞归者久矣今旧病时发而幼子稚仆病妻寡女不知道途倘进退狼狈后悔无及望悯至情将所加少傅许令辞免以旧官致仕庶慰公论苟延余年  上曰卿事朕春宫学行闻望公论推重辅导重任倚毗方切况精力强徤岂可乞休宜勉起视事以答眷遇其勿辞
　　○建州右等卫女直都督等官尚哈等各贡貂皮马匹赐宴并赏金织衣叚等物有差○旌表晋府镇国将军钟锧孝行阳曲王为之请也
　　○壬申赐分守松潘总兵都指挥同知昌佐金织蟒衣一袭从其乞也
　　○升甘肃行太仆寺卿冯清为陕西按察司按察使
　　○癸酉除江西按察司副使王崇文于四川按察司以丁忧服阕也
　　○盗陷营山县分巡佥事王源苑之源行部川比会蓝鄢诸贼自大宁竹山转掠通巴至营山源率典史邓俊御之贼纵火焚门源出督战为所杀俊亦战死事闻兵部以总制尚书洪钟巡抚都御史林俊屡奏克捷而贼势猖獗如此请罪之  上乃降敕切责钟俊且命督同湖广副总兵康泰等陕西巡抚都御史蓝章总兵阎纲等协谋讨贼俟事宁之日并议功罪以闻源令有司给棺殓赠按察副使锡之诰命仍录其子为国子生
　　○甲戌贵州宣慰使司土官参政安贵荣差舍人安仁等贡马赐彩叚纱绢有差
　　○升巩昌府知府李钺马湖府知府张敏为四川按察司副使南京刑部主事陈钟为四川按察司佥事
　　○命署都指挥佥事吴昂守备德州地方
　　○初四川成都后卫指挥使陆震播州宣慰使杨斌常贿刘瑾震授署都指挥佥事斌授按察使至是为巡按御史俞缁奏劾诏皆裁之仍原职
　　○乙亥升吏部左侍郎李瀚为南京户部尚书
　　○升四川左布政使高崇熙为都察院右副都御史巡视四川征剿江津播州蛮寇
　　○升广东按察使任汉江西左参政杨茂元为右布政使汉江西茂元云南○以水灾免山东济南等府新城胶州等州县并济宁卫正德五年秋田税粮有差
　　○先是都御史许进巡抚大同议各卫所空闲舍余照民间均徭例每丁岁出银四钱以给公需上下便之后为瑾所革至是镇巡官以请乃复之
　　○发太仓银二十万两输四川以给军饷时四川三路用兵蓝五杨友之党所在攻劫抚按官累奏军饷缺乏给事中张王□赞等亦以为言故特给之并许以所在贮库及中盐银两支用
　　○以霜灾免万全都司所属开平蔚州等卫美峪等千户所正德五年屯粮有差
　　○陕西他失干等并哈密番王头目速坛马黑木等遣使臣火撒答等来朝贡马驼玉石赐宴并赏彩叚绢疋有差
　　○陕西临洮府天鼓鸣
　　○丙子升广东布政司左参政殴阳旦为广东按察司按察使○丁丑南京御史周期雍王佩奏原任给事中任惠李光瀚徐蕃牧相徐暹御史贡安甫史良佐曹闵王弘葛浩姚学礼张鸣凤王良臣俱以言罢黜都给事中赵士贤署郎中李梦阳主事王纶孙磐御史徐钰赵祐杨璋朱廷声刘玉等虽不因言获罪亦敕谕有名者其年力才识俱尚可用乞复其原职吏部覆请许之
　　○升福建布政司右布政使刘丙为四川左布政使保定府知府邹文盛浙江布政司左参议钟渤俱为左参政顺德府知府赵鉴镇江府知府丘经户科都给事中胡玥贵州按察司副使席书建昌府知府宋恺惠州府知府方良节俱为右参政文盛山东渤云南鉴浙江经山东玥书俱河南恺福建良节广东
　　○太监魏彬传旨以御马监太监王润镇守湖广地方御马监太监魏奉管四卫营
　　○己卯初饶州姚源洞汪澄三等为乱安仁县失守镇守太监王嵩巡抚都御史王哲及参政童朴等会兵三万讨之既而兵后期且营于泥淖间贼乘霾发伏我军扰乱陷泥淖死者无筭指挥餋勋通判梁奎等皆死嵩等以闻且请调两广土兵为助得旨贼情重大准调两广土兵或民快二千人嵩写敕切责哲取回别举有风力者代之朴戴罪杀贼阵亡者量加存恤
　　○六科给事中清一渶十三道御史曹岐等言近日考黜不职官有遗漏者如河南右布政使沈杰佥事张琎浙江佥事李情广西副使褚圻陕西副使来天球参议郑怀德苑马寺少卿王举贵州左布政使翁徤之四川副使王时中湖广佥事马应祥两淮盐运使吕贤福建两浙盐运司同知黄节仲本知府黄颙孛达刘昭刘钫等亦当黜退吏部议覆杰羊老宜致仕举罢软怀德贤听节达昭各不谨宜冠带闲住琎应祥不宜于提学钫才短宜调用建之时中情本才尚可用天球督军有功颙严而不苛俱宜晋诏从之
　　○升监察御史沙鹏王士昭王良臣杨璋大理府知府周宪陕西按察司佥事常赐广东右参议翁茂南为按察司副使原任给事中徐蕃丘俊工部郎中方天雨为布政司左参议兵科左给事中徐忱南京礼科给事中张九逵兵部郎中徐永为右参议鹏河南士昭良臣永山东璋福建宪审江西赐陕西茂南广西俊山西天雨贵州忱浙江九逵湖广
　　○赏毛怜卫夷人亦里哈等彩叚绢钞衣物以其来乞故都督佥事产察谕祭也
　　○以水灾免庐凤淮杨等处府州县并寿州等卫所正德五年粮草子粒有差
　　○庚辰大学士刘忠上＜锍-釒＞曰臣顷乞休荷蒙温旨勉留窃闻一日不得乎其官则不敢一日安于其位今日老病侵寻每思豊禄厚饩非餋老之资峻级崇阶非餋病之地况近来水旱灾荒民穷财尽臣既乏才德以协匡佐又复靡滥以蹈旷瘝心与初违罪随日积望许休退仍收回所加少傅以授能者  上曰朕以卿才德简命辅政遽求休退已留再三况今天下多事大臣体国当共图至理宜亟起勿复辞故事辅臣加官多始于太子少保或太子太保未有径跻少傅者忠入阁未几有旨加保傅同官议拟闻忠失于自审超进少傅既而心不自安故累＜锍-釒＞欲辞免云
　　○湖广四川贵州广西所属土官差通把头目人等汪哈等来朝各贡降香赐彩叚宝钞有差
　　○太监魏彬传旨太监毕真镇守山东□颷镇守福建张伦镇守云南李嵩分守居庸关张凤守备紫荆关许全守备怀安梁参广东市舶司管事
　　○太监魏彬传旨太监张景昌调管三千营并三千哨马营金义调管左哨并奋武营中军王方调管中军右掖三司并扬威营中军阎清调管神机营左掖头司并耀武营周聪管神机营中军张辅管中军右哨三司乔能管中军右掖二司
　　○升赏宁夏海子湖等处获功官军一百七十五人有差
　　○辛巳升福建按察使陈珂为福建右布政使御史赵应龙孙修盛仪兵部主事林琦南京御史凌相大理寺署左寺正刘伯秀刑部员外郎李志刚汪鋐主事郑宣河东盐运使司副使胡铎户部员外郎许承芳原任御史赵祐俱为按察司佥事应龙修琦陕西相伯秀志刚鋐广东宣江西铎福建仪承芳山东佑山西
　　○命岁给故辅国将军表杆夫人刘氏等食米五十石以庆成王奏也
　　○命陕西庆阳等卫所绥德等州县正德五年额徵粮草量徵二分以备边储余俱停免以旱灾故也
　　○陕西利族等族番人仓卜肖等来朝贡腰刀赐宴并彩叚宝钞绢物如例
　　○兵部言山东莱州等府及直隶徐淮间群盗窃发攻劫库狱执辱命官为害滋蔓请出师乃命坐营署都指挥同知李瑾统京营千人讨之以御史吴堂纪功兼治粮饷瑾至德州奏贼白英等约三四百人分为二一劫诸城高密安丘沂水一自穆陵关南陷鱼台直趋金乡贼所得皆民间马一昼夜驰数百里而官军马少何以追敌请于东兖济南及直隶餋马地方取给非马所产者令给价兵部议如所请且言宜稍假瑾权乃命瑾充参将提督捕盗○致仕南京国子监祭酒王敕卒敕字懋纶山东历城人成化甲辰进士第三人授翰林编脩丁未以尹龙事败谪夷降州判官弘治庚戌升四川按察司提学佥事考遗书遵国典定祭祀乐舞之式九载考绩升河南提学副使正德丁卯升南京国子祭酒己巳考察京官敕日陈遂令致仕敕体貌魁梧豊颐戟髯性颍悟博学多能然以才自负而不检于行士论轻之其为祭酒时贪声尤著居家杜门方二载而卒
　明武宗毅皇帝实录卷之七十二
　　正德六年二月壬午朔升湖广左布政使董杰为都察院右副都御史巡抚江西
　　○升户部郎中毕玺青州府知府董天锡俱为都转运盐使司运使玺两淮天锡山东
　　○南京工部尚书张宪卒宪字廷式江西德兴县人成化壬辰进士授吏部考功主事□厂□(林□止)□历员外郎郎中升山东参政浙江右布政使顺天府府尹工部右侍郎总理易州山厂寻兼右佥都御史理两浙福建盐法九年考满升右都御史久之入莅院事改南京都察院迁南京礼部尚书逆瑾柄政勒致仕瑾诛最先召用改南京工部至是卒赐祭葬如例宪在考功最久课核明审荐士多不识面在山东尤尚儒术修宗圣公祠墓督饷辽东暇即诣学召诸生讲授中贵镇浙江者其下暴横宪悉置之理复岳武穆王祭田为之立后公帑羡余毫发无取尹京时有声易州山厂素为奸利囊橐宪省供馈严薄书损柴夫耗银至今法之巡历盐场不避炎瘴历中外四十年端谨长厚人莫能瑕疵晚厄于瑾惜未能尽其用云
　　○癸未升浙江按察司副使匡翼之为陕西苑马寺卿陈珀为甘肃行大仆寺卿刑部郎中秦文户部员外郎李梦阳俱为按察司副使原任御史刘玉兵科右给事中蔡潮俱为按察司佥事文贵州梦阳江西玉河南潮湖广
　　○山东镇巡官奏盗贼猖獗欲选兵一千分领追剿仍荐指挥邓桂等可以统军事下兵部议山东地广所选兵少散处则力不能支聚守则应援不及名为添兵实难制胜宜令各该府卫务选精壮军余民快分布防御策应不必拘数而尤汰其弱懦不堪者军器马匹皆从官给所举桂等听其委用从之仍贡各该军卫有司巡捕官俱白衣领职以督擒捕○太监魏彬传旨尚宝监太监黎安镇守江西
　　○甲申升吏部右侍郎傅圭为左侍郎翰林院学士刘春为吏部右侍郎巡抚贵州右副都御史卲宝为户部右侍郎督理仓储
　　○升云南按察司副使刘逊为福建按察使
　　○升中军都督府带俸都督佥事张宁为都督同知寰太监永弟也自陈海子湖功乞加升故有是命
　　○镇守山东太监余庆等奏青州等府平度安丘等州县强贼功城杀人为患滋甚守巡参议吴江佥事王锦巡捕都指挥狄公唐等玩寇殃民宜治其罪指挥杨继宗奋勇杀贼可嘉宜加赏劳下兵部议拟上请诏江等俱停俸杀贼限外不获奏闻继宗赏银十两
　　○乙酉转湖广右布政使管琪为左布政使调河南右参政张吉为广西左参政吉以才力不及故也
　　○四川巡按御史俞锱言蜀盗克斥军兴费用不赀民告科徵近奉驾帖采辨禽鸟大木密煎川扇之类宜悉停免以纾民力礼部请从缁言乃免之
　　○丙戌大学士刘忠上＜锍-釒＞曰臣自冬及今求退凡五而屡蒙优旨慰谕勉晋窃惟臣子大节莫先于安义命朝廷大政莫先于辨忠邪臣夙婴疾衅宦况甚微此于命当去也滥竽崇峻偷安窃禄此于义当去也况臣平生惟知拙以守己公以奉法而嫉恶犯已甚之戒处世昧时务之宜故群议哓哓沸腾不已天日可表无愧于心而斗牛宿直古亦咎命于此不避则义命不安石教扫地伏望放归休养仍将所加少傅等官收回庶息群怒而安下情  上曰内阁重地要在得人朕以卿学瞻德方更化之始柄用方切而卿固怀谦退朕已具悉再旨勉留宜深体此意亟起勿复辞
　　○升兵科都给事中赵士贤为布政司左参政汉中府知府潘铎福建运使陈逵俱为右参政刑部员外郎罗钦德原任南京吏科给事中陈伯献俱为左参议御史孙恭四川按察司佥事郑阳云南佥事范渊扬州府知府邓文质俱为按察司副使士贤江西铎逵俱山西钦德浙江伯献广东恭杨俱浙江渊云南文质广西
　　○调河南按察司佥事张琎于陕西湖广佥事马应祥于河南
　　○丁亥□奠先师孔子遣大学士梁储行礼　　○巡抚凤阳都御史陶琰奏淮安至徐盗贼纵横各府卫掌印巡捕官不能擒捕俱有罪又贼起自山东北直隶请令诸镇巡官协谋乃可削平兵部议覆得旨诸失事者令白衣领职停俸督捕限外不获奏闻山东直隶镇巡官即选兵并力会剿且贡诸镇巡隐匿贼情不以寔报自今有隐匿者重罪之
　　○量留济南莱州青州等卫春班京操官军三之一以本地盗多从镇巡官请也
　　○戊子祭  大社  大稷遣惠安伯张伟代行礼
　　○遣顺天府官祭先农之神
　　○升四川成都府知府卲蕡为本布政司右参政时蜀寇方剧巡抚右副都御史高崇熙请添设管粮参政且荐蕡吏部议从之
　　○诏停造卤簿大驾及遣官南京监造军器以工部奏岁饥民困故也
</div>
    <div class="pagination">
<a href="明实录武宗实录_page51.html">上一页</a><span>...</span><a href="明实录武宗实录_page47.html">47</a><a href="明实录武宗实录_page48.html">48</a><a href="明实录武宗实录_page49.html">49</a><a href="明实录武宗实录_page50.html">50</a><a href="明实录武宗实录_page51.html">51</a><span class="current-page">52</span><a href="明实录武宗实录_page53.html">53</a><a href="明实录武宗实录_page54.html">54</a><a href="明实录武宗实录_page55.html">55</a><a href="明实录武宗实录_page56.html">56</a><a href="明实录武宗实录_page57.html">57</a><span>...</span><a href="明实录武宗实录_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
