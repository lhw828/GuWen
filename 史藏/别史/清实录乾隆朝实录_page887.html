<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 887 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 887 页/共 1860 页</h1>
    <div class="content">
○幸圆明园　　

○乙酉。谕、豫省本年漕粮。前已降旨加恩分别蠲缓。该省尚有应解交内务府麦一万石。该抚胡宝瑔摺奏、请于未经被水州县应完粟米内。改徵运解但念通省漕运俱停。何必为此一项。仍复行挽输著一体并停运解。所有内。务府明年应需麦石。暂令自行采买应用。该部遵谕速行　　

○谕军机大臣等、据刘统勋等奏、杨桥漫工。因东风倒吹。竹刷无力。漫口溜渐湍急。势需多费工力等语。口门愈小。则水势愈急若两头相对。直接合龙。则正溜湍急。下埽自属更难。或量避急冲。用参差襟抱之势。俾水流曲折稍缓。既易于挂淤。而中间夹空。随势堵断将来亦不过添埽填镶。庶为妥便著传谕刘统勋等、如此时原可计日竣事则已。否则竟用通变之法行之。可将朕所指朱笔片一并寄看　　

○两江总督尹继善覆奏、本年黄河盛涨堤工多有汕刷。又七月间异常风暴。堰盱高宝临湖砖石等工。掣卸甚多河臣高晋莅任未久。遇各处险急。且闻豫省漫口。被灾甚广将黄运湖河各工。亲勘请修为善后之计。因不详加斟酌。将急工而列为善后。复将缓工而并入急修致需费四十余万之多。臣两奉训旨。细心体察。除黄河工程。俟另行筹办惟堰盱粮河四厅风暴案内。实在应修之工。有今冬须先办料。俟明春兴工者。有今冬亟须赶办者。而四厅只有抢修。并无岁修。向来砖石等工。俱系另案请帑。兹将工段逐一确核。共需银二十三万余而。核之高晋原奏已减十七万余两。并无虚浮。得旨、高晋且不能回南即照所议速行。又谕军机大臣等据尹继善覆奏、高晋筹办黄运湖河。估需工程银两一摺。已于摺内批谕。所称、现在紧要工程。共需银二十三万余两。著即照所请核实妥办。如现在该处所存公项足敷。即行动用。倘有不敷。著速奏再由部动拨可也寻奏、河库无项可支。请于江安苏松。二粮道库项。照数拨解得旨、著照所请速行　　

○广东巡抚托恩多疏报。乾隆二十五年分。垦复广潮肇雷。兼五府属额内迁移税五十二顷四十九亩有奇。广肇。二府属屯田迁移税三十亩有奇黄潮肇连。嘉。五府州属额外水田。及沙坦税一百三十四顷五十五亩有奇　　

○增给河东本年续增余引七万道。从盐政萨哈岱请也　　

○丙戌。调河南按察使蒋嘉年。为陕西按察使以原任广西按察使梁翥鸿。为河南按察使　　

○丁亥。上诣畅春园、问皇太后安　　

○还宫　　

○谕曰胡宝瑔奏、闅乡县革役马现龙。因抢夺贾世锡银两。不服县差拘讯纠约刘建业等、持械拒捕。伤死差役数人该县知县李锳。闻信即亲往将首犯拏获。其闻风逃散之要犯刘建业等、经潼关同知李豫。拏获解闅等语。马现龙以革役白昼抢夺。复敢号召凶夥。拒杀官差。不法已极知县李锳。即日亲往擒获首犯。甚属勇往同知李豫。奉檄速缉四犯。不致远扬亦属可嘉。著各该抚出具考语。送部引见地方遇有聚众抗官重大之案。为有司者果能奋勉缉治不独谳牍可以无羁。且法立知惩众皆知所炯戒。所全不少。从来养奸诲盗。皆阘冗选软之吏实酿成之。朕时加留心整顿。该抚胡宝瑔能体朕意。是以此案办理迅速如此。俟审奏定拟外。先将此谕众知之　　

○谕军机大臣等、胡宝瑔奏、查拏闅乡县聚众拒捕一案。旬日之间。将首从各正犯。先后弋获。甚属迅速可嘉其该县知县李锳。及潼关厅同知李豫。俱能勇往缉拏。已有旨谕部调取来京引见矣。此案马现龙。以革退捕役。辄敢纠约匪党持械拒捕。伤至多人。不法已极。自应尽法处治。至该处地居山僻。界连山陕。村民等竟为马现龙吓逼。以致附和胁从。其为民风刁悍。为问可知。若不严行惩究。无以儆凶顽而靖恶俗。当国家法度清明之时。朕留心整顿。该抚又能深体此意。恶匪自无从漏网。设任地方庸劣有司。一切姑息。即可酿成事端。所谓涓涓不息。流为江河。彼前明李自成等、独非裁汰驿卒乎。此所关于风俗人心者甚大。著传谕胡宝瑔将案内从犯逐一严究。从重办理。其局外旁观者。原自无从株累。若迹涉附和之辈。其人本非安分。即多处数人。大示惩戒。亦不必略为瞻顾其马现龙家属。并著尽法重处总之惩治此种凶徒断不可稍存姑息之见也　　

○又谕曰、成衮扎布奏车木楚克扎布等呈称、俄罗斯铿格尔图喇玛玉尔等、伊奉吉纳尔衙门来文。将玛哈沁色布腾等一百余人。及军器马匹等物。全行送出等语。车木楚克扎布等、驻兵那林候俄罗斯信息。暂经降旨训饬。今俄罗斯既行送出。即已竣事。色布腾。虽系俄罗斯遵约呈献。非伊等擒获但远道追捕。亦与有劳绩。车木楚克扎布莽古赉著加恩赏缎四端。杜尔伯特贝勒巴桑。乌梁海散秩大臣图布慎。领兵追捕喀尔喀协理台吉恭格。向俄罗斯索取。颇属出力俱著赏缎三端。此次派出官兵。及杜尔伯特。乌保海等官兵。仍酌量赏赐。以示鼓励。色布腾。著严行押解来京　　

○兵部议覆、臣部右侍郎张映辰奏称内场黜名册。例于入场后书吏请外场监箭原册照写。殊不慎密应如所请令照臣部司员记箭册缮写。同试卷送入。其监箭原册。不准给看。至分东西坐号时止令监试。提调。等官密拆。亲印卷面。封固。俟受卷弥封后。始拆阅。分别双单好及合式字样交入内帘。从之　　

○赈长芦属沧州、南皮盐山、青县、衡水、海丰等七州县。严镇、海丰、芦台、丰财、富国、兴国、济民等。七场。被灾贫灶　　

○戊子。谕军机大臣等、陈宏谋覆奏、乾隆二十五年分。浒墅关徵收税额盈余短少一摺。称该年各处丰收。商贩无利。以致米麦豆货等船稀少等语。该关为南北商船流通总汇之区。乃岁歉既易致短少。而岁丰又以商贩无利。过船稀少为辞。然则必如何始当足额耶。向来比较。总视雍正十三年为准著传谕尹继善、令其密提该关雍正十三年亲填底簿。查明是年所过米麦豆杂货船只数目。实在若干。即速据实奏闻。毋任关员稍有含混。寻奏饬员密提该关印簿。年远无存。核对厎册。实较雍正十三年徵额短绌。访因过船稀少。并无徵多报少情弊报闻　　

○又谕、豫省堵筑杨桥漫工。已将就绪。可以指日合龙。现有刘统勋等、在彼督率经理。无需多人协办。高晋所管南河。如高邮。甘泉等曾被风暴之处。现有应行相度办理工程。且南巡在即。差务亦应料理著传谕高晋、令其即回南河总河之任。不必留驻豫省　　

○又谕、前据多尔济奏、请将从前罗布藏丹津游牧之洮赉郭勒等处。给与青海扎萨克等游牧经理藩院议驳。此等游牧系罗布藏丹津旧地。伊逃叛之后。久经入官。不应再给扎萨克等。但念此时新疆展拓。非旧日之比即酌给伊等游牧。亦无不可。惟是洮赉郭勒等处。是否牧放官马抑系向来闲旷之地。无防拨给。著传谕杨应琚。令其筹度如尚可查给该扎萨克等。即应酌办不必过于拘泥。俟奏到再降谕旨　　

○刑部议覆、调任江西巡抚胡宝瑔奏称、江省农民涉讼多在农忙。即为农工而起。遇有滩阴启闭。及界址等事。不急为断理。转妨耕作应如所奏令该州县随准随勘。即赴该处审断。无庸票拘至城。俾免羁候。并令直省督抚一体办理。从之　　

○己丑。谕、今岁恭逢圣母皇太后七旬大庆。在籍老臣。进京称祝虽出谊分情愿。第念年齿既高之人。即筋力未衰。而林下优游日久。非夙夜在公者比。朕视事甚早。日以为常。耆耇悬车者。每晨待漏奏名。节令届寒。殊非朕优老引年之意。可传谕诸臣。令其间数日。一至宫门俾得从容颐养。以示体恤　　

○又谕曰、熊学鹏奏、湖南湘乡县人邓廷贤等、冒充零陵县差役。私刻印票在广西兴安县各乡需索。知县张家熹盘获各犯。究出辗转经过武冈州。城步绥宁等县挂号各情一摺。熊学鹏办理甚是。粤西壤接湖南。为苗疆重地。匪徒滋事。最为地方之害。尤当加意整顿。此案冒差假票之犯。虽发自广西。而首从多系楚人。历经楚省州县。沿途挂号。所过地方。有司所司何事。冯钤并未查奏。该抚身任封疆。亦岂毫无闻见耶。著传谕该抚、令将该犯所经各州县。是否尚有此等刁徒潜踪漏网。及牧令等因何漫无知觉缘由。一并据实覆奏　　

○谕军机大臣等前刘统勋等奏杨桥漫口合龙。约在本月二十日嗣因东风溜紧。需费工力。核计二十五日以前。必可合龙俟拟定日期。即行飞奏等语。当即降旨并将指出朱片寄示。刻下又已逾时。约计合龙之期。未见奏到。深为廑念。著传谕刘统勋兆惠等速将近日工程情形如何。究系何日必可合龙。及应否需用所指通变办理之法。即行据实具奏　　

○又谕曰、冯钤奏、该省加卯鼓铸。钱文充裕请酌分于衡州。常德二府。暨长沙府属之湘湘县。设局易换。每钱一串。易银一两一钱六分一摺钱文既多。钱价自平。民用实为便利。但前此加卯。原为兴修城垣而设。今既减价其于成本有无亏缺。或尚有余利。足敷城垣工程之用与否。且现今市值。较乾隆十一年渐减。通核鼓铸成本余息。尚有若干。该抚现筹分发别属易价。该处钱法。谅已流通。或将湖南所有余钱。就便从粮艘搭运至京。是否尚可平减市价。以资利用亦裒多益寡之一法。著传谕冯钤。令其详悉酌筹。一并具奏。若不能行。不必勉强。寻奏、楚南地属苗疆。原估应修城垣。再迟坍颓愈甚。如以鼓铸余息。合铜价砂税。修益阳等十八处城工。足资兴筑。若将余钱全数运京。既多耗费。而余息较少。工竣需期。应留本省出易。充修城之用。得旨允行　　

○工部工侍郎范时纪奏、臣部掌印人员。例与各员一体派办工程。该员为一司主持。若派差务转难留心稿案。请嗣后祗派散走司员。其四司两库掌印人员。应停派遇保题处先尽保送。又前经升任尚书秦惠田奏准、司员到任未及一年。不入差委。此等扣除人员。岂一年外。差务即能熟谙。嗣后除紧要大工不派。其满郎中员外。一百两以内。主事。五十两以内。笔帖式。三十两以内。如查估验收各工。准签派。得旨允行　　

○恤赏广东巡港遭风被淹兵丁陈文友、梁羡、方得焕、何捷荣、龚时达等如例　　

○庚寅。谕、兵部奏、高晋保列一等之副将陈蔡鳌。该督尹继善、又称其不胜总兵之任。彼此互异。而高晋于咨送陈际鳌五年期满时。不将是否堪胜总兵之处声叙。尤属不合等语。陈蔡鳌于五年期满咨部。高晋未将是否堪胜总督之处声明。自属不合已有旨令其将因何不行声叙缘由。明白回奏矣。至保列一等之员。而尹继善称为不胜总兵。原自并行不悖。盖该员即不胜总兵。而在副将中原可保列一等。初非一等之副将必当胜总兵之任也。是尹继善办理。原无不协。亦无与高晋互异之处。该部未免误。会前旨。著将此通谕各省督抚知之　　

○谕军机大臣等、成衮扎布等奏、玛哈沁色布腾等供称、上年在斋尔地方。见一起玛哈沁踪迹。沿途住宿。约安六灶。向西行走。或藏匿额林哈毕尔噶山僻之处。亦未可定。已知会驻劄乌噜木齐大臣等语。著传谕阿桂等、俄罗斯已将色布腾送出。无庸搜捕可于回兵便道。将色布腾所供贼人。留意查拏。如不能弋获。即回伊犁办事。前据阿桂奏、已抵额尔齐斯。其如何搜捕玛哈沁之处一并奏闻　　

○御史毛永燮奏、直属拨米充裕。赈恤外应兼平粜。向例地方官。于赴籴者限以升斗祇许零籴乃狡狯行户。诱无赖穷民给零值令籴籴得仍入行铺。以图倍利。且有串通经手胥役朦混官司者。请敕直隶督臣。饬地方官于平粜时查有行户影射收买者。照例治罪。胥吏串通。并严惩。得旨、著照所请速行　　

○赈浙江仁和归安乌程。长兴德清武康。会稽。诸暨余姚上虞等十县。湖州一所。仁和曹娥。金山。下砂头二三等五场。被灾贫民军灶　　

○辛卯。上御乾清门听政　　

○策试天下中式武举。于太和殿前　　

○谕、本日引见理藩院官员。内有四人不但清语生疏。甚至有不能者。伊等皆满洲官。所办又系满洲事务。不谙清语。何以办事看来别部院官员。似此者必多。清语乃旗人本务。岂容荒废。从前各部院官员。禀事登答皆以清语。今则不知所重。甚属非是。著论各该堂官于属员中。平日留心试看。清语熟习者。加以策励。生疏者。加以训诫届明年京察时办事妥协之员必兼清语熟习者方许保列一等。否则办事即妥。亦不许保举倘视为具文。至京察引见时经朕诘问。有不能者。惟该堂官是问　　

○又谕据巴尔品、齐凌扎布奏、云骑尉乌尔津扎布等、本年解送木兰羊只。沿途私卖一摺。前因齐凌扎布、在军前效力。且系蒙古是以授为总管。牧群事务。是其专责该委员擅卖羊只。皆由平时管束疏懈殊不称职。著来京仍在散秩大臣上行走。所遗员缺。著奇成额补授。巴尔品仍著兼理　　

○谕军机大臣等、御史毛永燮奏、请严行户冒籴之禁一摺。已照所请速行矣。今秋直隶附近各属。先后截漕四十万石。以资赈粜。第恐地方狡狯行户。影射诱买。聚少成多。希图重利。此种弊端。总在有司实力稽查。严拏究治。小民庶得均沾实惠。著传谕方观承。令其饬属悉心查办。不得但委之胥役人等。以致奸牙从中滋弊。有妨善政　　

○又谕、据杨应琚奏、安西提督刘顺。腿疾增剧。气血渐衰等语。刘顺系明年轮派驻兵巴里坤之员。今现在有疾。办理安西事务。且难支持。岂复能前往巴里坤驻劄。该督祇筹及量派大员协办本任。而于移驻一节。尚未通盘计算著传谕杨应琚。将明年派往驻兵大员。或于附近提督内。如阎相师等、悉心酌议一员。具奏到日。再降谕旨　　

○户部等部议覆、闽浙总督杨廷璋奏台民搬眷期满。酌定防范各条。一船主澳甲治罪宜严也。查偷渡出洋。由厦门大担口正路者。多船主舵工。顶冒水手。招无照之人私住。其由青、浯、槟榔等屿小路者。系客头先于海澄。龙溪等县。招集小船由石玛潜出厦门。搭载大船。请嗣后遇拏获揽载船只。将各船户照客头包揽过台例。为首者发边卫充军为从者杖一百。徒三年。并究原保澳甲、及开张歇寓者。一体枷杖。一失察偷渡处分宜定也查台属淡水厅。及台凤诸彰。四县。所辖各小港。均进台捷径。嗣后如获犯即究出入口岸。将失察之该管文武员弁。照议处本籍地方官例。核数查参。一、获犯赏例宜优也。原议在洋获犯十人以上赏银二两。嗣后请加为四两。每十名以上照数递加。若尚未出洋。别汛兵目澳甲盘获者。减半赏。均应如所奏办理。其理在过台户口。该督即饬地方。官编入保甲安插管束仍将期满停搬缘由晓示。禁绝私渡。从之　　

○陕甘总督杨应琚奏报。高台。县毛目等处。劝垦水田五千二百亩有奇　　

○又奏报、肃州、安西、高台等处。先后募民三百户。送往乌噜木齐屯田。报闻　　

○以翰林院侍读学士张若澄。为内阁学士兼礼部侍郎　　

○壬辰。上御紫光阁。阅中式武举骑射　　

○谕、今年恭逢圣母皇太后七旬大庆。在籍诸臣。来京叩祝具见悃忱。献岁之初。朕恭奉安舆。时巡南服。诸臣甫及旋里。复当出境迎銮仆仆道途。于林下高年。诸多未便。可谕诸臣今冬曾经赴阙者。明春无庸越省候接在两浙者。不必至江南。在江南者不必至东省。如沉德潜即于苏州钱陈群即于嘉兴余均视此为例。副朕体恤至意　　

○谕军机大臣等裘曰修查勘豫省河渠灾赈事宜。已将次就竣此后应办之事。尽可交与胡宝瑔。妥协经理。且闻伊子裘麟病故。伊母年高。未免转增倚闾之望。著传谕裘曰修。令其即行回京任事可也　　

○又谕曰、钟音奏、陕省本年岁事有收。盖藏充裕请于附近渭河州县。拨米麦二十万石运至陕州以资豫省加赈一摺。河南秋水盛涨。工赈所需不无有资邻省前鄂弼奏、请拨粮协济。已令酌量举行。至陕西距开封较远。现在截漕拨运亦经屡为储备。著传谕刘统勋等就河南情形。悉心量度。如无可需用。则已。倘该处尚待济用一面咨会钟音两省妥协派员经理接运。仍一面具摺奏闻。并将此谕令钟音知之。寻会奏豫省截漕拨运。备明年籴借。已属宽余。又经侍郎裘曰修奏采办光州等处米麦。足资济用。无庸陕省接运报闻　　

○礼部奏、冬至庆贺礼仪。得旨奉皇太后懿旨。今年冬至著停止行礼　　

○癸巳。上御紫光阁。阅中式武举技勇　　

○谕军机大臣等、方观承奏、安肃县查出刨薓案内、解陕流犯刘祥、即杜三畏、系抚宁县人杜明顶替现将该犯解回吉林将军衙门严究等语。该犯杜明。虽自供代侄认解。其人既系匪流。焉知现在所供。其中更无捏饰规避情事。未可遽以为信。已传谕恒禄。令其严行审究。但由直隶解回吉林。道里甚长。此等狡狯之徒。中途尤不可不严为防范。著方观承。专派妥员。沿途加意押解。倘致疎脱。责有攸归。将此传谕知之　　

○户部议覆、江苏巡抚陈宏谋疏称、铜山、睢宁二县。本年猝被水灾。请先赈贫民一月。其余高邮、甘泉、扬州、三州县卫较重。山阳。桃源、清河、安东宝应、泰州、沛县等七州县次重。及稍轻之监城、江都、兴化、丰县、萧县、砀山、宿迁、海州、沭阳、淮安、大河、徐州等十八州县卫。均无庸赈恤。祇须酌借耔种。统俟来春。各借一月口粮。屯卫灾军。随坐落州县查办再长洲、常熟、昭文、昆山、新阳、华亭、娄县、青浦、太仓、并卫、镇洋、苏州、镇海、镇江等十四州县卫。灾分较重、上海、南汇、金坛、溧、阳、嘉定、宝山、金山帮等、七县帮次之。系一隅偏灾。均可无庸赈给。惟应将灾田应徵粮项银米。按分蠲免。又被灾稍轻之本年漕项银米。缓至明年麦后启徵。又勘不成灾田地。二十七年漕粮。及节年旧欠。均缓至明年秋冬徵还。应如所请办理。得旨依议。高邮等州县本年灾田。应徵漕粮漕项银米。蠲剩银米。并被灾稍轻之盐城等州县卫。及淮、扬、徐海、等属。勘不成灾田地。二十七年漕粮。应徵节年旧欠灾缓漕粮等项。俱著照该抚所请速行　　

○又议覆、安徽巡抚托庸疏称、寿州、凤阳、并卫、怀远、灵璧、凤台、阜阳、颍上、亳州、太和、泗州、并卫、盱眙、天长、五河。长淮等十六州县卫。本年水灾请将新旧钱粮。节年民借耔种。及供支牛草各项。暂停徵。灵璧县、耿工蛰卸猝冲。先赈一月口粮。应如所题。其怀灵、等属。节欠漕项漕粮。系灾田带徵之款。请俟明年秋成。照限分年徵运。得旨、依议。怀、灵、等属未完节年旧欠漕项漕粮。著照该抚所请速行　　

○赈湖南武陵、龙阳、安乡、三县。本年水灾贫民。并分别蠲缓额赋　　

○甲午。上诣奉先殿。寿皇殿。行礼　　

○御紫光阁。覆阅中式武与举骑射。　　
</div>
    <div class="pagination">
<a href="清实录乾隆朝实录_page886.html">上一页</a><span>...</span><a href="清实录乾隆朝实录_page882.html">882</a><a href="清实录乾隆朝实录_page883.html">883</a><a href="清实录乾隆朝实录_page884.html">884</a><a href="清实录乾隆朝实录_page885.html">885</a><a href="清实录乾隆朝实录_page886.html">886</a><span class="current-page">887</span><a href="清实录乾隆朝实录_page888.html">888</a><a href="清实录乾隆朝实录_page889.html">889</a><a href="清实录乾隆朝实录_page890.html">890</a><a href="清实录乾隆朝实录_page891.html">891</a><a href="清实录乾隆朝实录_page892.html">892</a><span>...</span><a href="清实录乾隆朝实录_page888.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
