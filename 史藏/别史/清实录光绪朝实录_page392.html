<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 392 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 392 页/共 1316 页</h1>
    <div class="content">
○谕军机大臣等、据军机大臣呈递李鸿章交到陶城埠至临清议办漕运铁路图说一分。据称河运漕粮。南自清江至陶城埠。北自临清至天津。设法浚导。尚可通行。独自陶城埠至临清二百余里。河身淤高。难于疏治。莫如试办阿城至临清铁路。为南北大道枢纽。阿城临清二处。各造仓廒数所。以备储米候运等语。所陈系为粮运起见。不无可采。惟阿城一带。距黄河甚近。傥遇河水漫决。向北冲刷。于铁路有无妨碍。不可不豫为筹计。著崧骏、成孚、陈士杰、派员前往该处。详加查看。据实覆奏。其建设仓廒及转运应办事宜。并著按照所陈各节。悉心会商。妥为筹议。一并迅速奏闻。其洋匠测量地段。并原节略二件。均著钞给阅看。将此由五百里各谕令知之。洋务　　

○赏广西巡抚张曜兵部尚书衔。　　

○癸卯。遣官祭都城隍庙。　　

○谕军机大臣等、前据礼部转奏、朝鲜国王请将驻防朝鲜各营。特加奖赏等语。前经派往朝鲜之亲庆等营。驻防四年。藉资镇抚。上年乱党滋事。一切因应机宜。尚称妥协。著李鸿章择其尤为出力者。核实保奖。毋稍冒滥。　　

○又谕、据都察院代递教谕。谢鼎卿条陈。拟造疏河转地桴。并绘具图说呈览。现在黄水穿运。屡次溃决。一切治河之法。自应兼收博采。该员所拟转地桴。是否可用。著李鸿章酌核具奏。原单二件。发给阅看。将此谕令知之。洋务　　

○以户部尚书崇绮为武英殿总裁官。礼部尚书延煦为国史馆副总裁官。现月　　

○以工部尚书麟书为翰林院掌院学士。现月　　

○命兵部尚书乌拉喜崇阿教习庶吉士。现月　　

○以前广州将军长善为正蓝旗蒙古都统。外记　　

○以前江苏海门镇总兵贝锦泉为浙江定海镇总兵官。现月　　

○以饰词狡卸。暂革提督胡定坤职解赴广西归案质审。随手　　

○予故记名提督福建建甯镇总兵张得胜战功宣付史馆立传。予谥刚勇。并于福建省城建立专祠。现月　　

○甲辰。钦奉慈禧端佑康颐昭豫庄诚皇太后懿旨。前据左宗棠议覆海防善后事宜。请裁额兵。并减沿海水师艇船。给事中秦钟＜闲＞亦有请裁水师防勇之奏。经醇亲王奕譞军机大臣、总理各国事务王大臣会同李鸿章详筹奏称、各省额兵存营多寡不一。应就应省情形酌量裁减。上年新募之勇。除滇粤边防酌留若干营外。余可全行裁撤。旧有各营。可裁十分之一二。沿海旧设水师。及红单艇船。可裁等语。前有旨令该将军督抚裁减兵勇。以节饷需。训谕谆谆。至为明切。此次复令王大臣等参酌众议。体察情形。期于必可施行。筹定办法。现在经理海防善后。需款甚钜。筹饷甚难。必须将糜费之款。痛加删节。各该将军督抚受国厚恩。务当仰体朝廷宵旰焦劳绸缪未雨之意。懔遵叠次谕旨。破除成见。切实办理。一面将如何裁减。及每年所节饷银若干。详晰具奏。将此由五百里各谕令知之。洋务　　

○又奉懿旨。醇亲王奕譞等遵议海防善后事宜摺内奏称长江水师岳州、汉阳、湖口、瓜洲、狼山、五镇之舢板船。宜令先裁一半。将营哨弁兵额缺。酌量裁并。即以裁出之饷。添制浅水轮船。分隶巡防等语。前于江南军务大定后。曾国藩等创立长江水师。固因江面巡防。不可不各专责成。亦为安置立功水勇起见。今已十有余年。各营旧勇。大半更换。巡防一切规模。亦不及从前之严整。每年糜饷甚钜。本应设法删汰节省。现在整理海防。如于长江水师中。参用浅水轮船。自较舢板船为得力。惟必须腾出饷项。方能次第办理。著彭玉麟、曾国荃、裕禄、李成谋、悉心会商。所有原设长江水师。能否酌裁一半。及浅水轮船。应添若干分隶各镇。详晰筹议具奏。将此由五百里谕知彭玉麟、曾国荃、裕禄、并传谕李成谋知之。寻两江总督曾国荃等会奏、酌裁长江水师。利少害多。浅水小轮。不及舢板巡缉合用。如废弃舢板一半。改造浅水小轮。实属有损无益。钦奉懿旨。下所司知之。洋务　　

○又奉懿旨。本日军机大臣呈递总理各国事务衙门送到郎中舒文、主事王咏霓各信函。据称前购济远快船。制造不精等语。除已有旨电知曾纪泽、许景澄、谕令暂缓照式定造外。著醇亲王奕譞、庆郡王奕劻、大学士直隶总督李鸿章、俟济远等船驶到天津。遴派妥员详加查勘。究竟是否应用。有无原信所指各弊。即行据实覆奏。毋稍回护。钞函二件。著发给阅看。洋务　　

○谕军机大臣等、张之洞奏、海防要策摺内。开地利一条。据称福建穆源等处。皆产善铁。兼饶煤垩。广东惠州等处。产铁亦佳。访求矿师开采。以制枪炮。实胜洋产等语。煤铁为制器必需之物。如果矿苗畅旺。自应及时开采。以资利用。惟矿本所需甚钜。亦应先事豫筹。能否招商集股。设法试办。于地势民情。两无妨碍。著杨昌浚、张之洞、倪文蔚、各就地方情形。详加酌度。奏明办理。张之洞原摺。著摘钞给与杨昌浚、倪文蔚阅看。将此由五百里各谕令知之。洋务　　

○又谕、电寄曾纪泽等、闻济远快船。不甚合式。应暂缓照式定造。著曾纪泽、许景澄、于著名各大厂。详加考察。何式最善。电奏候旨遵行。电寄　　

○甘肃新疆巡抚刘锦棠等奏、酌议伊犁参赞大臣塔尔巴哈台领队大臣各员缺。分别应裁应留。下部议。寻兵部议、伊犁将军之次。准其改设副都统二员。所有参赞大臣一缺。自应裁撤。其改设副都统。或与同城。或分防要地。应由该抚体察情形。奏明办理。至塔尔巴哈台领队大臣二缺。裁去满洲领队。仍留额鲁特领队。管理蒙部游牧。从之。摺包　　

○拨乌里雅苏台骟马二百匹。往科布多应用。摺包　　

○乙巳。出使俄英国大臣曾纪泽奏、与英国外部续议条约。下所司知之。随手　　

○改浙江永康县县丞为永仙分防县丞。金华协中军都司为巡防都司。均移驻八宝山。从浙江巡抚刘秉璋请也。　　

○丙午。遣官祭历代帝王庙。　　

○上御紫光阁黄幄。阅精捷营马步技艺。　　

○谕军机大臣等、金顺奏、前拨伊犁善后经费。浙江欠解银二万两。江西欠解银一万两。江苏欠解银九千两。至湖北原拨银三万两。粤海关原拨银三万两。均丝毫未解。现拟将欠发工匠各款。于各省关就近领给等语。伊犁应给工程银两。需款甚殷。著曾国荃等查照应解数目。如数筹出。交该将军催饷委员收领给发。毋再延欠。将此由五百里谕知曾国荃、裕禄、卫荣光、德馨、刘秉璋、彭祖贤、并传谕谭钧培、海绪知之。现月　　

○又谕、前有人奏、山东长清等处。劫案叠出。曹州府属有贼首丁万秋等结夥抢掠等情。当经谕令陈士杰查拏惩办。兹又有人奏、山东境内盗风滋甚。抢劫拒捕。层见叠出等语。与前奏大略相同。匪徒肆扰地方。亟应迅速缉捕。免致酿成巨患。著陈士杰严饬所属文武。访拏匪首。按律惩办。不得任听地方官饰词讳匿。并将前后饬查各节及办理情形。先行据实覆奏。原摺著钞给阅看。将此由四百里谕令知之。现月　　

○又谕、御史吴寿龄奏、请培固城根。并饬禁傍城居民。取土作践。墙之上下。树木丛生。尤宜及时翦除等语。著该衙门按照所奏各节查明办理。现月　　

○旌表节妇山东日照县庠生丁杲妻李氏、齐河县文童邵兰圃妻侯氏、武生邵兰英妾郝氏。　　

○丁未。上御紫光阁黄幄。阅精捷营马步技艺。　　

○谕军机大臣等、顺天府代递道员叶廷眷条陈内扶持商局一条。据称请准招商局轮船装运鄂盐。该局承运漕粮。请照沙船回空免税章程办理。并展缓运漕限期。藉客货水脚补其不足。湖北帽合茶酌减税课。归局装运等语。所陈各节。系专为维持商务起见。惟于各该省鹾政税厘。有无关碍。著李鸿章、曾国荃、体察情形。悉心筹商。奏明办理。至该局事务。应否令苏松粮道及江海关道就近会商。并著酌议具奏。原呈均著摘钞给与阅看。将此谕知李鸿章、并由五百里谕令曾国荃知之。寻直隶总督李鸿章等会奏、遵议维持商局事宜。查装运鄂盐及展缓运漕限期两条。不无窒碍。应毋庸议。其运漕回空免税二成。及装运湖北帽合茶两项。尚可酌准。惟所沾利益甚微。不足以资补救。应请将运漕水脚。仍照沙甯船现领之款支给。不再减扣。以免亏赔而保权利。并令江苏粮道与江海关道。随时会同局员筹商协助。俾资利便。下部知之。洋务　　

○又谕、据李元度条奏内称上海闽粤机器局三所。上年共支银八十四万有奇。各营所需枪械。仍须别购。究竟各局所造若干。是否可用。请责成经手各员。核实报销等语。各省设立机器局。制造炮械等项。原以筹备军需。为力图自强之计。若平时藉作开销。临事未能应用。虚糜帑项。殊不足以昭核实。著曾国荃、杨昌浚、张之洞、卫荣光、倪文蔚、谭钧培、随时认真稽查。严饬经手各员。据实开报。不得稍有浮冒。以杜弊端。将此谕知曾国荃、杨昌浚、张之洞、卫荣光、倪文蔚、并传谕谭钧培知之。洋务　　

○又谕、电寄曾纪泽、据电奏现定之船新式最佳等语。此项新出船式。必须查访明确。如业经试用有效。即著仿造。电寄　　

○戊申。署湖广总督裕禄等奏、司监羁禁命案人犯在狱自尽。请将臬司黄彭年等议处。得旨、曾传禄、黄彭年、均著交部分别照例议处。随手　　

○陕西巡抚边宝泉奏、七月分雨泽田禾情形。得旨、所有被灾各村。著该抚饬属查明。妥为抚恤。毋任失所。随手　　

○以吏部左侍郎松溎为满洲繙译乡试正考官。户部左侍郎嵩申为副考官。外记　　

○庚戌。谕军机大臣等、有人奏、浙江厘局委员藉捐苛索一摺。据称湖州府属委员通判刘舜年在双林镇分局劝捐。额外苛求。不胜枚举。乡人裹足。民怨沸腾。并有微服出游。狎妓饮酒。勒派寿分。声名狼藉各情。请旨饬查等语。抽厘助饷。本不得已之举。委员等宜如何洁己奉公。以期商民信服。若如所奏各节。剥小民之脂膏。供劣员之挥霍。实堪痛恨。著刘秉璋按照□□□尔□款。逐一详查。据实严□□□尔□惩办。不准稍涉回护。原摺著钞给阅看。将此谕令知之。现月　　

○又谕、电寄许景澄、据电奏定造快船各情均悉。此项船只。许景澄务须亲历大厂。详细考核。仿照西国通行有效船式定造。并与曾纪泽互相商搉。以期各船一律合用。将来造成后。如不得用。惟该大臣等是问。电寄　　

○山东巡抚陈士杰奏、查明齐河县知县王敬勋、与参将张福兴互禀各情。得旨、张福兴著革职留任。准其留营效力。郭世华著即行革职。王敬勋著交部察议。仍著严缉何得胜务获。同单西亮等一并解省审办。随手　　

○又奏、查拏长清等县匪犯。得旨、即著严饬各该州县勒缉逸犯。务获究办。随手　　

○予积劳病故。总兵余谭贵照军营例优恤。随手　　

○旌表节妇山西从九品章矞文继妻沈氏等二十口。摺包协修官

胡骏恭纂　　

总纂官钱骏祥恭辑监修总裁世恭阅五月初七日正总裁那恭阅九月初四日专司藳本陆恭覆阅癸丑三月二十日

　　

徐恭阅三签十二月初三日　　

荣月日副总裁唐月日　　

宗室宝恭阅二签八月十二日　　

陈恭阅十二月初四日　　

熙月日　　

郭恭阅十月初九日　　

宗室麒月日蒙古总裁恩月日
</div>
    <div class="pagination">
<a href="清实录光绪朝实录_page391.html">上一页</a><span>...</span><a href="清实录光绪朝实录_page387.html">387</a><a href="清实录光绪朝实录_page388.html">388</a><a href="清实录光绪朝实录_page389.html">389</a><a href="清实录光绪朝实录_page390.html">390</a><a href="清实录光绪朝实录_page391.html">391</a><span class="current-page">392</span><a href="清实录光绪朝实录_page393.html">393</a><a href="清实录光绪朝实录_page394.html">394</a><a href="清实录光绪朝实录_page395.html">395</a><a href="清实录光绪朝实录_page396.html">396</a><a href="清实录光绪朝实录_page397.html">397</a><span>...</span><a href="清实录光绪朝实录_page393.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
