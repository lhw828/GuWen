<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 371 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 371 页/共 1860 页
  </h1>
  <div class="content">
   ○是月。直隶总督那苏图奏、直隶盐、庆、宁、三邑。已沛甘霖。农民乘雨布种。得借耔粒荍麦。欢声遍野。其各府属、已种禾黍等项。值此透长之际。均沾雨泽。尤为得益。粮麦各价平减。臣饬令各属、停止平粜。为下半年青黄不接之备。四月中暑气颇盛。民间多有时疾。谕令各属制舍丹药。及于凉亭多备□□少药凉浆。以救暑疾。并劝谕农民、田功稍暇。搜灭蝻种。得旨、好诸凡留心。朕所嘉许。但须实力行之耳。　　

○又奏、烟郊、白涧、桃花寺、隆福寺、四处行宫。外围添设千总一员。外委四员。带兵七十六名。携眷长驻。内围兵丁。奉旨每名赏搬家银五两。其外围兵丁。未经议入。请于藩库内、借给两个月俸饷。得旨、外围虽不比内围、每兵亦赏给三两。其如何办理坐扣处。另议奏闻。　　

○又奏、蓟州、玉田、河水漫溢。设法疏洩堵筑。并查明被水村庄。捐银抚恤。得旨、览奏俱悉。加意抚恤。毋致失所可也。　　

○两江总督尹继善等、奏请动项挑掘坍山崖土。免致颓卸。壅塞运河。得旨、应兴修者。照例办理可也。　　

○江苏巡抚陈大受奏、苏、太、所属愚民。传习燃灯教。现据拏获宝山、太仓等处民人王徐氏男妇各犯。审讯属实。除将供出传教之凝山道人等。严拏务获外。查各犯、目下虽止托名烧香礼忏。经文亦不过寻常劝世之语。然防微杜渐。诚不可忽。且江苏滨海地方。防范尤宜严密。得旨、所见是。亦不止是。当时常留心。除此恶习。以靖闾阎。　　

○署理江南河道总督顾琮奏报、查阅淮、徐、一带。黄河两岸工程。遵旨查明、不应做工之曹家庄等处埽工。饬令该道厅等、分别应停应筑。详晰查办。又改挑蒋家营倒勾引河。并于各工淤滩切坡。以免大汛生工。得旨、伏秋汛正临。深虑汝迟疑迂执。致误事机。一切勉力为之。　　

○署两淮盐政吉庆奏、两淮盐法志一书。自雍正六年纂辑后。已阅十八年。所有引目场灶各事宜。增损兴革不同。应请急为编纂。得旨、知道了。　　

○闽浙总督马尔泰奏、浙东营制渐弛。宁郡营兵。甚至相率为盗。台协等处、亦多私贩。臣拟先往宁绍一带、查阅营伍。带便察看民情。再赴温台等府、分别操阅水陆营汛。得旨、览奏俱悉。浙省采生一案。常安所办、甚觉过宽。闻其有勾通兵役。谋为不轨之事。卿宜留心细察。据实奏闻。　　

○浙江巡抚常安奏、准户部咨查北新关应徵乾隆十年盈余银、四万六千八百九十余两。因何较上年、短少一万三千八百五十余两之处。臣查严衢一带、上年秋冬久晴。溪水浅涸。商贩阻滞。税亏并无别情。得旨、此等竟成铁板公案矣。另行详查具奏。　　

○福建巡抚周学健奏、据福宁府知府董启祚禀报。该属福安县境内。崇奉天主教者甚多。竟有西洋夷人、在彼传习。当即密遣臣标弁兵。会同该府镇等、严密查拏。据获到夷人费若用、堂主陈廷柱等、男妇各犯。并搜出画像经卷等件。严审办理。得旨、办理甚妥。知道了。董启祚尚能如此留心。亦属可嘉也。其人究如何。　　

○湖北巡抚开泰奏、楚北风土卑湿。入夏以后。炎威酷烈。各属解审案犯。于烈日炎蒸中。桎梏趱行。情殊可悯。应将寻常案犯、照盛暑停遣之例。暂缓解审。得旨、此见所谓好行小惠也。楚北虽炎暑酷蒸。岂尚烈于闽粤乎。且汝未到任之前。数十年之人犯。又何以当之。况易完不完。彼其有公事而待于本地者。转不若一至省而速了之为愈也。再楚省之人、自习楚省之热而不为苦。亦如黑龙江之人、自习黑龙江之冷而不为忧。想汝旗人、未经南方之热。故为是言耶。此皆拘墟而不达时务。莫若遵照定例。矜恤本意、固不在此。因汝尚可教导。故偶及之。　　

○又奏、湖北民田。最资塘堰灌溉。愚民往往任其淤垫。日久荒湮。竟有改田种谷。希图升斗者。应将各处所有塘堰。令业户等、各乘农隙。次第修浚。得旨、此见甚是而正。实力行之。　　

○湖南巡抚杨锡绂、贵州布政使爱必达、奏覆、会审原参长沙府知府叶建封、为考场提调。于已获代倩传递之生童王邦畿等案。并不按例究褫。仅予责逐。且署旁一任棍徒吵闹倒赃。毫无闻见。应照溺职例革职。其原参学政汪师韩、失察家人收受门包。票取朱油纸张。应降二级调用。臣杨锡绂、未能查出参奏。并请议处。得旨、览。不能查出、非杨锡绂之罪。而有意两可调停。及奉朕交查办、而尚敢瞻徇。则是汝向来好名习气。以为得计、而反失计者也。以是问汝。汝其何辞以对。　　

○湖南巡抚杨锡绂奏、请将臣标现存废坏腰刀。＜?扁刂＞刀、鸟枪、百子炮。等项。镕铁变价。改铸威远炮十位。令臣标兵丁学习施放。查臣标＜?扁刂＞刀兵、所习纵跳砍扎之技。与弓箭鸟枪较易。尽有余功。可兼演炮。得旨、总在实力。不在虚言。又批、此皆书生不识事机之语。技岂有难易乎。精益求精。易者亦难。苟且了事。难者亦易。凡事无不如此。今令满洲习＜?扁刂＞刀。彼必以为弓箭易而＜?扁刂＞刀难矣。　　

○湖南布政使徐杞、奏报长沙等属被水情形。请酌借耔种口粮。分别动项赈恤。得旨、虽属偏灾。亦应会商抚臣。加意抚恤料理。毋致失所也。　　

○山东巡抚喀尔吉善奏、济南武定等府所属之德州等十州县、被旱歉收。又青州府属寿光县。被水村庄、田禾、间有冲坍淹损之处。当即委员查勘。尚俱不致成灾。应分别酌借口粮。量为抚恤。得旨、览奏俱悉。虽云不致成灾。其一切接济抚恤之方。当加意料理。庶小民稍得沾实惠耳。　　

○山西巡抚阿里衮覆奏、段士英等、采办穆纳山木植一案。查口外大青山、与穆纳山、同产木植、大青山、准商出赀砍伐。穆纳山、久奉封禁。乾隆元年、绥远城兴建城工衙署营房。于穆纳山招商砍运。后因黄河冻结。令该商段士英等、就近在大青山买用。是以穆纳山存剩木植二十八万有余。乾隆四年、前抚臣石麟、议定运至托克托城等处。招商购买。仍给砍价。后经拏获陈养溥等、偷运木植。将陈养溥拟罪。木植入官。招商孙旺等认买。续查出穆纳山存剩木植甚多。将工商段士英等、陆续私卖木板入已价银、照数监追。数载未缴。嗣奉旨交臣等审拟。臣等以段士英、私卖木植银。系奉官采办。原有应得之砍运各价。自当酌给。以抵应追之数。余银再行著追。至所称赶办城工木料。俱从大青山购运。脚价未给。部议按依大青穆纳两山。各半均分。酌给扣抵。又该商运至托克托城河口木植私卖银。臣等议给砍运价外。余银追缴。部议原价太少。令再确查。此段士英应追银两、盈千累万。未完之由也。至招商孙旺等、认买木植。并无朽烂。现委员作速会办。其穆纳山余剩木植十三万六千零。业饬另行招买。并委员前往确查。有无朽烂。据实题报。此案延今十余载。文牍纷繁。臣等遵旨赶紧办理。不敢稽迟。得旨、此事汝所办殊属宽纵。汝固无他。属员中必有作弊者。可留心。又批、既盈千累万。何不派员查封其家产。将来定案时。余者给还。而任其展转延挨耶。　　

○四川巡抚纪山奏、审讯江油县奸民吴守忠、据供向在该处金光洞修行。学习降神咒。后因哄骗彭章等修庙开矿。起意招人。将厂内旧铁器。雇匠打造刀戟枪矛等项。要抢劫新都地方。旋因出首被拏。彭章等、供亦相符。俟司道等解审后。臣即当确讯办理。得旨、速行审明正法。以快人心。即平时类此者。仍应常为访察缉拏。毋致滋事可也。　　

○四川布政使李如兰奏、军务告竣在即。节次动用军粮。计碾运各属仓谷七万石。为数颇多。川省本年收成丰稔。捐监民人、亦甚踊跃。请将前项谷、仍收捐监谷补额。毋庸动项买补。得旨、所见亦是。与抚臣议行。　　

○丙广总督策楞奏、安南匪徒莫康武等、为番兵所败。领男妇数千人。在七源夷州居住。日事抢掠。臣现饬各边、悉心防范。严禁米粮出口。再广西宁明州所辖之五十三村土蛮、归化未久。本年三月内、因役田争竞。有黄文珍等、竟将邻寨之林文松捉回。用木刻传人。立时杀死。并将其子林德昭、绑缚勒赎。不许报官。臣以该土蛮既经向化。即属朝廷百姓。何可听其自相讐杀。随经勒限查拏。兹已据该地方文武、拏获首犯黄文珍、其林德昭亦经放出。得旨、如此认真。实合朕意。　　

○署广西巡抚鄂昌奏、桂林所属之临桂等县、被水灾区。查勘照例赈恤。并分别极次贫户。酌借口粮。其冲坏民房堰坝。俱酌给公费修治。得旨、览奏俱悉。粤西远在边陲。一切水旱赈恤。必待奏报而后施行。则缓不及矣。汝等封疆大吏。但无沽恩市誉之心。何妨担当办理。使泽必下逮、惠不久稽、可耳。　　

○贵州总督兼管巡抚事张广泗奏、拏获大乘教逆犯魏王氏、唐世勋等、男妇一百四十余名口。搜获与首逆张晓、刘奇、来往密札。格簿赦帖。又据魏王氏之徒弟邓光熙、呈首妖书等项。审讯该犯等、传习邪教。创立种种名目。阴谋不轨。党羽众多。请敕下川、滇、湖广、江南等省。严密访拏。毋致漏网。得旨、此所办、可嘉之外。无可批谕。有卿在黔省。虽百妖人邪教。亦能查拏。实可令朕无南顾之忧也。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百六十七


大清高宗法天隆运至诚先觉体元立极敷文奋武孝慈神圣纯皇帝实录卷之二百六十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十一年。丙寅。六月。乙丑朔。吏部月选正备官引见。得旨、拟备知县。原为扣除遗缺之用。今按班拟备之内。即有年力衰庸。应以教职改补者。非拟备本意矣。嗣后著吏部九卿、于验看时。亦一并甄别。带领引见。声明请旨。其拟备人数。仍挨班豫备足额。候朕简用。　　

○吏部议准、浙江巡抚常安疏称。浙省沿海州县各缺。定例三年俸满。即准保题升用。但不分晰有无实效。惟以缺为凭。未为允协。请嗣后浙省沿海各属。亦照山东之例。三年中教养实有成效。政绩卓越可考者。方准题升。若无、即照举人借补盐库大使循分供职之例。咨部停其报满。与腹地州县、较俸升转。从之。　　

○丙寅。上诣畅春园。问皇太后安。　　

○谕、九月初十日。朕奉皇太后。恭谒泰陵。即由易州前往五台。所有应行豫备事宜。著传谕各该衙门、照例豫备。　　

○又谕、今日景运门护军统领法丑参奏、拏获寿康宫苏拉。腰藏缎子两匹出门。称系寿康宫太监王瑞官缎。既系官缎。即应向敬事房、与景运门给票。因何暗藏出门。尔等太监、不知大体。何苦无端干犯功令。著传与各处太监、嗣后凡官物出门。俱向敬事房、景运门、给票照验。若官物不明出。即同偷盗。著将寿康宫总管议罪。　　

○大学士川陕总督公庆复奏报、会同钦差大臣班第、努三、提臣李质粹等、进攻了鲁泥日寨。生擒贼番塔巴四交、讯明班滚、现藏匿寨内。漏夜催兵攻扑。施放地雷。连烧大小战碉五十余座。烧毙贼番男妇七八百人。逆酋班滚、并泥日寨头目姜错太等、俱经烧毙碉内。随传讯各寨番人。佥称班滚实系烧毙。并未逃出。现仍饬各镇将弁。并附近土司。严密访拏。其沙加邦、丹批等、向为恶党。亦宜设法剿捕。不使稍留余孽。此外番众。俱各畏威投诚。不日即可蒇事。得旨、此贼甚狡猾。尚应留心踪迹。语云、适百里者、半九十里。言收局之应慎重者也。今如此、亦可谓之成功。但彼既与藏中暗通信息。保其不设计逃往乎。卿其速行留心、访查办理。若将来班滚复出。此局何以了之。　　

○钦差大臣兵部尚书班第等奏、臣等于四月十四日至军营。遂赴班滚所居如郎寨。彼时班滚。与伊弟恶木劳丁、携妻子逃脱。臣等询土守备汪结。并新降之班滚弟俄木丁等、班滚逃往何处。有无潜身处所。据称、班滚母舅沙加邦、并伊妻兄姜错太、俱在丫鲁地方居住。今班滚势必逃往彼处。此外断无可逃之处等语。臣即同提督李质粹、带领官兵。于二十日、追至丫鲁地方。将大小碉楼四十余座。全行烧毁。碉内所居男妇老幼。俱被火烧。一人未能逃脱。臣等诚恐逆酋班滚、诡诈多端。乘夤夜雨雾之便。又复逃脱。当遣官兵四处诘询。土人俱云、班滚实系烧死。再四访查无异。此皆仰赖天威。将贼首等全行扑灭。军务蒇竣。臣等带领官兵。即日回京。报闻。　　

○丁卯。谕、此番征剿瞻对。四川各土司、率领番众。承办军粮。催雇乌拉。莫不踊跃从事。将及一载。急公趋义。甚属可嘉。该土司等、本年应纳贡赋。已经普免。今军务告竣。著再加恩、将打箭炉口内口外效力之各部番众、应纳贡赋。再行蠲免二年。以示优恤勤劳之意。该部即遵谕行。　　

○谕军机大臣等、前经降旨。瞻对首逆班滚、倘逃窜赴藏。著副都统傅清、缉拏务获。兹据总督庆复奏报、官兵进逼贼巢。不分昼夜。奋勇攻击。将贼匪巢穴。全行攻克等语。但念贼匪班滚、素与藏内人等。彼此交通。有往返致信情事。今穷蹙窜奔该处。或隐匿容留。均未可定。著迅速札寄傅清、于贼匪通藏一带道路。分遣妥干人员。各处详加访查。倘有确信。即一面擒拏解京。一面奏闻。不可轻忽。　　

○又谕、据大学士庆复奏称、四月二十日。官兵到丫鲁。围攻泥日寨。至二十三日夜。一更时分。齐扑碉下。直冲碉门。劈开挖孔。施放地雷。连烧碉楼。贼番尽行烧毙。鸡犬无存。班滚及伊家口。并恶木劳丁、姜错太等、一齐烧毙等语。看此奏、瞻对一事。业已成功矣。虽未拏获班滚、明正典刑。若果系烧毙。亦与正法无异。但据报烧死情形。尚有可疑之处。班滚系众酋头目。危急之际。未必即坐以待毙。其潜逃藏匿。自必有之事。即使烧毙。想其形迹。亦必与众人不同。断无俱成灰烬。不可辨识之理。又据俄木丁等回禀、访闻班滚、于四月十四日。逃赴沙加邦家。住过三天。姜错太、以沙加邦寨小。难以久匿。暗为接赴伊寨藏匿。大兵围困。四面攻打。班滚实在烧死。我等情愿出结。又称沙加邦、与丹批等、向为恶党。亦经檄饬。速为设法查补。务尽根株。不使稍留余孽等语。奏内止称设法查捕恶党余孽。并未查及班滚实在曾到沙加邦寨与否。又系何日逃至泥日寨。此种亦未根究。又据奏、投诚各番。咸供班滚逃住姜错太家。官兵围攻。并未逃出。事属可信。惟是班滚家口。不止数人。岂能概为携带。自必另有潜匿。现饬各镇严拏等语。班滚家口。既可以潜逃。而班滚狡猾异常。反不为逃生之计乎。以上种种可疑情节。庆复不应遽信为确然。现在瞻对业已剿抚。官兵自应陆续减彻。惟班滚渠魁。断不可容其漏网。倘稍有疏虞。游魂未尽。则此番用兵。何能免收功不慎之讥耶。可密传谕与庆复、务必留心踪迹。毋留遗孽。毋堕狯计。至于善后事宜。最关紧要。众番总恃碉楼、为负嵎之计。此次我兵攻打。亦甚费力。其未经剿焚之各寨。自不便令其拆毁。若既毁之碉楼。任其复行建造。则将来伊等故智复萌。未必不又恃此为三窟也。从前业已降旨、令庆复亲至彼地。筹画定议。今可速行再寄谕与庆复、如何布置。不使复建碉楼。而众番又得栖身安业。详看彼地情形。妥协办理。以期万全。寻奏、臣初闻班滚烧毙。并无确据。不敢遽信。是以迟至半月。尚未奏报。迨各降番等、细向各寨躧探无踪。而汉土官兵、暨远近番众。万口一辞。歌呼称庆。臣见此光景。班滚烧毙。似属实情。且山箐崎岖。捕空穷追。势有所难。是时各路轻赍之粮。不及十余日。不得不乘势卷彻。以收大局。留兵四千。办理善后。恐事竣留兵全彻。魑魅露形。亦事理所或有。故但声言查拏家口。而密令汪结、阴为察访。汪结与瞻对仇讐。誓以必杀班滚为事。又令各土目、分布瞻地。复使邻近土司、分其地势。即使班滚复出。臣可保汪结等必能擒杀。是以专属汪结、以备意外。至班滚危急。必无坐以待毙之理。缘是时四路兵力齐集。班滚猝不及逃以致围困烧毙。并据俄木丁等、认出班滚随身鸟枪铜椀等物件。但以数千人围烧碉寨。大火数日。贼众俱成灰烬。实难辨识其碉楼一节。臣已列入善后条内。不敢草率了事。得旨、览奏俱悉。　　

○吏部议覆、云南总督兼管巡抚事张允随疏称元江府知事。并东川府移驻木欺古之则补巡检二缺。均请定为烟瘴要缺。三年俸满。如果称职。保题升用。应如所请。从之。　　

○戊辰。上诣畅春园、问皇太后安。　　

○还宫。　　

○奉恩辅国公功宜布故。以其子如松袭爵。　　

○己巳。上御太和殿视朝。文武升转各官谢恩。　　

○幸静宜园驻跸。　　

○谕、工部奏称、广大兵备道陈法揭称、去年陈家浦堤工漫溢。以致淹毙人口。是本道失于查察。未及详报。若止将总河议处。本道以调任幸免虽吏议可逃。而清夜难安理合检举。饬部一并议处。至黄河水势。焂忽变迁。河官不过补偏救弊。原无万全之策。若责令白钟山赔补。则任事益难其人等语。黄河水势不常。朕所深知。凡工程溃决之处。司其事者。向有追赔定例。亦非自朕创为。然遇此等案件。降旨豁免者甚多。此则因其平日居官尚优。或实系临时不能抢护。是以加恩于格外耳。白钟山身任总河。而措画布置。略无一当。及抢救之时。又不如法。以致虚糜帑项。且淹毙人口。隐匿不报。如此负恩溺职之大臣。尚可邀格外免赔之恩乎。况交部议处之旨。已经两月。陈法近在畿辅。彼时闻知。即应检举。何以迟回观望。以至于今。伊原系白钟山保荐之属员。显有受其嘱托。代为申辩情弊。且借检举之例。以博直诚无隐之名。而行其徇情袒护之私意。似此小臣、巧伪存心。阻挠公事。其风断不可长。况彼时淹毙人口。未曾详报。陈法之罪。已无可宽。著该部严加议处。以示惩儆。　　

○添建直隶忠顺营清风店汛、拨防弁兵营房。从总督那苏图请也。　　

○庚午。上幸圆明园。　　

○吏部议覆、江南总督尹继善议奏、安徽凤、颍、二府。界连徐豫。幅＜?巾员＞辽阔。奸匪易藏。是以臬司都隆额、请于三省适中之地。移驻同知一员。专司捕务。查三省交错适中之地。已有凤、颍、二府通判。及宿州州同。分驻安属。职司捕盗。并非乏员。该臬司所请、应毋庸议。惟是积盗之薮。缉捕不可不严。弭盗之法。不在设官多寡。惟在任用得人。该二府通判、及宿州州同、向系部选之缺。不皆精明强干之才。应请将凤、颍、二府通判。及宿州州同。俱改为调补之缺。再该通判、州同、衙门。俱止设民壮十名。并请通判衙门。各添设捕役六名。州同衙门。添设捕役四名。至于稽查督缉。不可无大员董率。应就近责成凤庐道、严督印捕各官。勤加查缉。平时则申严保甲。失事则上紧擒拏。即有逃匿邻省者。令其不分疆域。一面密行知会。一面差役追捕。不得歧视。应如所议。仍令该督、将改为调补之通判二缺。酌拟四项三项相兼字样。州同一缺。定为要缺。报部注册。从之。　　

○四川巡抚纪山奏、准贵州督臣张广泗咨拏大乘教。为首掌教之刘权、暨伊等手下办事之斋头人等、查川省地杂番蛮。习俗佞佛。男妇皆然。臣＜?艹泣＞任后、访闻有一种无极教名色。一面查拏。一面晓谕自首。并于朔望宣讲圣谕广训后。即将禁止师巫邪术律文。明白开导。凡遵示自首者。俱经开斋。销毁邪书。其执迷不悟之徒。节经法处。如涪州等处、拏获卢子林、刘奇、等数案。俱分别充徒枷责完结。今贵州咨拏之刘权、即刘奇。又名刘元亨。妄称教祖。私设度牒图记。捏造妖言。现据涪州知州拏获。据供、当年曾学无生最上一乘教。原是云南张保太传与泸州郑文元传授的。不过吃斋念佛。并无邪说惑人。为害地方。并据合江等县、拏获斋头骆东升等五人。已批饬押解赴省。所有黔省咨拏邪教。均已获全。查此案较从前拏究各案。情罪似重。现在委员严究办理。得旨、此事汝办错了。有旨向大学士等处颁发。　　

○辛未。上诣畅春园。问皇太后安。　　

○谕军机大臣等、据张允随拏获不轨要犯。搜查字迹。究出谋逆情由。奏闻一摺。朕已细阅。可抄录密寄各该省督抚、令其将摺内供出各省人犯。速行严审。按律定拟。其再有供出人犯。亦应拘讯。务绝根株。若情罪重大者。讯明口供。各省彼此关会。即行定案。在本处正法。使本地匪类。有所畏惧。免致解往他省。稽迟时日。或有疏虞。其次情节稍轻、应行发遣者。若照例充发。又在近地。伊等恶习终不悛改。不免煽惑人心。蔓延滋事。当发遣黑龙江等处。以杜复行勾结之患。此等事件。云贵川省居多。张允随、张广泗、尚能尽心查出。不使隐匿为害。此处可嘉。但未见恶风止息者。揆厥所由。盖因从前查拏审究之时。未免过宽。以致匪犯玩视国法。不知儆戒。人心纵肆。习为固然。而犯法者愈众矣。如此内之张二郎、刘奇、皆以为从漏网。而故智复萌。反为教首。伊等身犯谋逆之罪。自应置之于重典。著传谕各该督抚、务须时刻留心。早为查察。消弭于未形。其事发之后。更当按法惩治。不可稍存宽纵之意。以贻患于将来。庶地方宁靖。良善不致拖累矣。　　

○又谕、据云南总督张允随奏、据匪犯刘钧供称、掌教是保定唐登芳。请令直隶督臣、就近查拏等语。张允随此摺。著钞录寄与那苏图阅看。令其留心密访。即行查拏。务在缉获。毋致漏网。仍将办理情由。速行奏闻。
  </div>
  <div class="pagination">
   <a href="清实录乾隆朝实录_page370.html">
    上一页
   </a>
   <span>
    ...
   </span>
   <a href="清实录乾隆朝实录_page366.html">
    366
   </a>
   <a href="清实录乾隆朝实录_page367.html">
    367
   </a>
   <a href="清实录乾隆朝实录_page368.html">
    368
   </a>
   <a href="清实录乾隆朝实录_page369.html">
    369
   </a>
   <a href="清实录乾隆朝实录_page370.html">
    370
   </a>
   <span class="current-page">
    371
   </span>
   <a href="清实录乾隆朝实录_page372.html">
    372
   </a>
   <a href="清实录乾隆朝实录_page373.html">
    373
   </a>
   <a href="清实录乾隆朝实录_page374.html">
    374
   </a>
   <a href="清实录乾隆朝实录_page375.html">
    375
   </a>
   <a href="清实录乾隆朝实录_page376.html">
    376
   </a>
   <span>
    ...
   </span>
   <a href="清实录乾隆朝实录_page372.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
