<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1642 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1642 页/共 1860 页
  </h1>
  <div class="content">
   ○又谕曰、成都将军鄂辉、现在带领四川屯练兵丁、赴台湾剿捕贼匪。鄂辉久历行阵。于军旅较为谙习。亦著授为参赞。协同福康安、筹办进剿。以期迅奏肤功。　　

○谕军机大臣曰、福康安由厦门配渡、前赴鹿仔港。仍声言由鹿耳门前进。使贼匪猝不及防。所办甚好。其所称常青等调度失宜。官兵多有损失。及南北两路贼匪。处处相通。而我兵相距辽远。声势不能联络各情节。实为切中肯綮。福康安于抵鹿仔港后。振作士气。镇定人心。探视贼踪所至。沿途搜剿。实为此时要著。至贼人狡猾伎俩。往往于官兵过后。阻截道路。今福康安拟将贼匪屯聚相联之处。并力截断。使其首尾不能相顾。是即因贼人之巧计。用以攻贼。俾官兵所过之地。不致旋通旋塞。深合机宜。惟福康安摺内、所称沿途搜剿一节。贼匪到处屯聚。所过村庄民人。多被迫胁。今福康安统兵进剿。其经过地方。固应乘势扫除。不使于官兵过后。潜出滋扰。但所过村庄。若悉行歼戮。恐一处被官兵剿洗。而他处闻风畏惧。转坚其助贼之心。若不留心防范。而于所过村庄。听其聚处。又恐奸猾之徒。于官兵过后。生心梗阻。致为肘腋之患。福康安务须随时体访。加意密防。使良善得安其心。而奸宄无由逞其伎俩。此为最要。所过之处。其原派驻守官兵。不可轻易彻调。以免疎虞。　　

○钦差协办大学士陕甘总督办理将军事务福康安、护军统领参赞海兰察奏、臣等拟赴鹿仔港。于十九日登舟后。风信靡常。现在大担门守候。若得旁面顺风。亦可折戗行走。谕军机大臣等、海面九月内、风色不正。此原不可过于焦急。轻易冒险。但十月向系平顺易渡。此刻虽因守风。稍为稽待。然似此兵威壮盛。机宜凑合。未始非成功先兆。李侍尧派令郑国卿、带往本省兵三千名。亦在大担门候风。自即与福康安一同渡洋。此内一千五百名。前据李侍尧奏、拟拨往常青处。此时福康安到鹿仔港后。即日相机进剿。其郑国卿所带兵三千名。竟可全数俱赴鹿仔港。不必拨往南路。更为壮盛。　　

○己亥。上御太和殿视朝。文武升转各官谢恩。　　

○庚子。吏部议覆、河东河道总督兰第锡等疏称、兰仪厅旧管兰阳、仪封、及睢州七汛。堤河绵长。险工林立。请将兰仪通判。改为兰仪同知。专管兰阳、及仪封上汛。建衙署于兰阳县城内。其仪封下汛、及睢州上汛。改为新设仪睢通判经管。建衙署于睢州朱家寨。铸给开封府分管兰仪河务同知关防。归德府分管仪睢河务。通判关防。仪封主簿。改为经历。睢州县丞。改为睢州州判。并给仪封厅管河经历司印。睢州管河州判关防。均应如所请。从之。　　

○辛丑。上诣雍和宫行礼。　　

○壬寅。上御懋勤殿。勾到江苏、河南、情实罪犯。停决江苏斩犯十一人。绞犯七人。河南斩犯四人。绞犯九人。余七十一人予勾。　　

○谕、据书麟奏、安徽亳州等十八州县。连岁被灾。又寿州等四州县。亦系积歉之区。若将缓徵带徵钱粮。同时并徵。民力未免拮据等语。安省亳州等处、叠被灾祲。本年睢州复有漫口之事。该处地居下游。又被淹浸。自应分别蠲缓。以纾民力。所有成灾之亳州、蒙城、怀远、凤阳、灵璧、宿州、泗州、五河、旴眙、天长等十州县、及勘不成灾之定远、凤台、庐江、无为、和州、含山、滁州、全椒等八州县。其节年带徵缓徵正杂钱粮、及漕项漕米。著分别年限。递行展缓。寿州、合肥、巢县、来安、四州县。应徵五十年带徵。缓徵各项银米。著随同本年新粮徵收。其五十一年带徵缓徵银米。著缓至五十三年秋后开徵。俾小民次第输将。以副朕轸念灾黎至意。　　

○又谕曰、孙士毅奏、据署海丰县通判何钟禀称、亲赴海口。驻劄巡防。见有双桅船一只。形迹可疑。即会同汛兵截拏。旋据县丞张士熤、盘获三人。供系浙江温州船户。遭劫被禁在船。内闽省二十八人。均系江洋大盗。现在盗首王马成、带同夥盗十五人。驾三板船脱逃。其大船亦闻风开去。何钟即亲自驾船出洋。追至二十余里。贼人欲图拒捕。碣石守备彭日高、闻信驶至。四面围拏。将盗犯十三名。一并擒住。复派人役。赶至鹅埠地方。同巡检范桂、将盗首王马成等十四名拏获。脱去盗夥陈明一名。请将何钟、彭日高、送部引见。张士熤、范桂、议叙等语。王马成等、纠结多人。在海洋肆行劫掠。叠犯多案。甚至抢劫官兵船只。伤毙多人。可恶已极。孙士毅能督饬属员。留心查缉。无分畛域。将邻省首夥盗犯。拏获至二十七名之多。实属可嘉。通判何钟、守备彭日高、俱著给咨送部引见。仍将孙士毅。及究出根由随同追捕之县丞张士熤、巡检范桂、一并交部从优议叙。其已获各犯。著孙士毅于审明后。一面奏闻。一面即在该处正法。所有未获盗夥陈明一犯。即严饬所属。上紧查拏务获。毋致漏网稽诛。　　

○两广总督孙士毅奏、据护南澳镇副将郑元好禀称、千总庄大进、运送台湾兵丁鞋裤帐房等项。行至铜山营洋面。被贼行劫。现在躧缉查拏。谕军机大臣等、鞋裤帐房等项。俱系运送台湾军装物件。被劫至一百余篓之多。看来竟系林爽文、夥匪在洋面潜出邀劫。不可不严拏究办。此案被劫。系在闽省洋面。李侍尧自应饬属一体严拏。但该督驻劄厦门。办理军务。照料官兵配渡。事务繁多。无暇兼顾。徐嗣曾现在省城。并无经理要件。竟著责成该抚、督率所属。实力查拏。务期按名弋获。毋使漏网。徐嗣曾于台湾剿捕事务。初时尚知留心。随时陈奏。后见贼匪肆扰日久。一时未能办结。未免心存畏难。转似置身局外。缄默不言。若与已无干者。徐嗣曾系本省巡抚。何得漠不相关若此。著传旨严行申饬。　　

○癸卯。直隶总督刘峨奏、据霸昌道同兴禀称、昌平州属之鸡冠崖、僻处万山中。商人采有磺砂。试煎成效。查直隶绿营各驻防。岁需磺一万余觔。均赴山西采买。今若准该商开采。自可就近收买。以省繁费。得旨、知道了。但禁其滋事。及胥役滋扰可耳。　　

○甲辰。旌表守正捐躯山西长治县民原本利妻刘氏。　　

○乙巳。上幸圆明园。　　

○谕、据琅玕奏、闽民黄昆山商船、在洋被盗。将押米交卸、搭船回营之兵丁十五名、杀伤抛海。并劫去军器一案。先据太平县营会详。讯据兵丁等供称、被劫处所。是名披山。不知是何洋面。请委员会勘等情。当经檄委宁波府知府陈钟琛、并经提臣派委镇海营参将熊灏、前往确勘。实系太平县所辖外洋黄岩镇标右营水师汛地。请将捏详推诿之护游击事守备华封、太平县知县张景运、一并革职。留于该处协缉。如限满不获。即分别发往伊犁、军台效力。并讯据已获之夥犯郭亮、究出盗夥姓名。严行追拏务获等语。此案盗犯。前据孙士毅奏拏获首夥王马成等二十七名。业经降旨令将拏获各犯之员。送部引见。并将该督及在事出力各员交部从优议叙矣。海洋地面。最关紧要。孙士毅于邻省劫杀兵船盗犯。不分畛域。督饬所属。拏获要犯多名。实为奋勉可嘉。至黄岩镇标汛地。系浙江所属。该处文武各员。于本省劫盗重案。既不能先事豫防。又复互相推诿。并不上紧缉拏。外省积习。最为可恶。所有护游击之守备华封、著即革职。先枷号三月。再发往伊犁效力赎罪。太平县知县张景运、一并革职。发往军台。均不必留于地方协缉。以杜借端耽延之弊。其疎防之千总赵以仁、外委李朝龙、亦著一并革职协缉。至总督李侍尧、现在驻劄厦门。办理军务。自不能兼顾。而该抚琅玕、该提督陈大用。及黄岩镇弓斯发、于海洋劫盗重案。不能豫为防范。又未能饬属上紧拏获。咎无可辞。琅玕、陈大用、弓斯发俱著交部严加议处。仍著严饬地方文武员弁务将在逃各犯。实力严查务期弋获。毋致正犯漏网稽诛。其已获之郭亮一名。即著该抚严审定拟具奏。　　

○丙午。谕据毕沅奏、豫省商邱、宁陵、睢州、被水地方。应徵漕粮等项。分别缓徵带徵等语该省自本年睢州十三堡漫口商邱、宁陵、睢州三州县。地处顶冲。被灾较重民力未免拮据。所有该三属被水地亩。应徵米麦豆三项。缓至五十三年徵收。四十九、五十两年。带徵漕粮。并著递缓一年。其该三属。未经被水村庄。秋禾虽属有收。但与灾地毗连。亦应量加体恤。除本年应徵银粮照例徵收外。其节年带徵漕粮。亦著缓至五十三年输纳。以示朕轸念灾黎至意。至商邱等三属。应徵麦豆。亦准其于不被灾州县、应徵粟米内改徵。以纾民力。该部即遵谕行。　　

○谕军机大臣等、昨据琅玕奏、闽民黄昆山商船在洋被盗。将搭船回营之兵丁十五名。杀伤抛海。并劫去军器一案。将捏详推诿之营县参奏、一摺。已降谕旨分别办理矣。细阅该、抚所奏被盗情节。前经孙士毅奏、拏获在浙省行劫之盗犯王马成等、据供七月十八日。在浙江温州玉环地方洋面行劫。戳翻三人下水。戳死二人。劫去鸟枪腰刀火药铅弹衣物等件并文书一角知系运米到闽搭船回浙官兵随将受伤兵丁七人。水手六人一齐捆抛入海等语。与琅玕所奏情节相同。但琅玕摺内被盗日期。系七月二十三日而孙士毅前奏摺内、称系七月十八日、在温州地方行劫。又粤省拏获王马成等二十七人止有夥犯陈明一人未获而琅玕摺内、则称拏获盗夥犯郭亮一名。讯供共夥四十余人。该犯知其姓名者止周车等七名其盗犯姓名人数。及被盗日期。均不相符。该抚琅玕所奏劫杀兵船一案。与孙士毅前奏拏获盗犯。是否即系一案。抑或另是他案。著琅玕即行查讯确凿。据实覆奏。孙士毅原摺。并著钞寄阅看。将此传谕琅玕、并谕孙士毅知之。　　

○丁未。谕曰、兵部尚书庆桂差竣回京。福长安毋庸署理兵部尚书。现在舒常署理湖广总督。所有工部满尚书事务。即著福长安署理。　　

○谕军机大臣等向年东省运河有大修小修之例。于回空粮艘过竣后。拦河筑坝兴挑原因湖水来源微弱。河底淤浅。恐来岁新漕不敷浮送。豫为疏浚之地。今岁业经派令明兴前往山东、会同河臣抚臣等、将运河应行疏浚坡水河渠发帑兴挑。俾支干各河之水。下注归湖。以符定志嗣据明兴等节次奏报、微山湖夏秋以来水势增长运河一律深通漕船行走迅速。是该处湖河之水。已极充足。来年重运北上无虞匮乏自不得因向有大小修之例。仍踵行故事筑坝兴挑。徒留开销地步况挑挖运河。本虑河底淤垫。若于河内筑坝。则坝土必致冲卸入河。河底转增淤垫。于疏浚更为无益有损。原非靳费起见也。且拦河筑坝。商民船只。往来阻碍。尤多未便。昨巡视东漕御史和琳请训。业经面谕。令其到彼切实查勘。但该御史祇系巡视漕务。恐于地方呼应不灵亦未必深知河务。现在兰第锡、在豫省堵筑漫工。尚未能分身前赴东省会办此事。著交长麟亲赴该处。会同该御史、及运河道、逐加履勘。如果运河储蓄充盈。支干河渠。一律通畅来年重运。足资浮送。竟可无须筑坝兴修。即行据实具奏。毋任河员藉称向例。浮冒开销。以归核实将此各谕令知之。　　

○戊申。谕军机大臣等、昨因东省运河向有大修小修之例。虽为疏浚淤垫起见。但于河内筑坝。则坝土必致冲卸入河。河底转增淤垫。且拦河筑坝。商民船只往来阻碍。尤多未便有名无实。徒为属员开销地步。已有旨谕令该河督等会同切实查勘。因兰第锡现在豫省堵筑漫工未能分身前往会办。将此事专交长麟、令其亲赴该处。会同该御史、及运河道、逐加履勘核实办理矣。本日据兰第锡奏、前任运河道沈启震禀称、近因汛期已过。雨水无多。将曹济各属等处坡河。上下查勘间有停聚新淤水流稍滞之处。逐一疏导。现在支干各河身一律平顺倍极深通等语。该省坡河。甫经疏浚完竣若果实力挑挖。一律深通何至为时未久。即复有停聚新淤之处况筑坝兴挑。于水中捞淤本属虚应故事。且致坝土冲卸入河以及坝根挑铲未净。转将河底淤垫而建坝挑浚。复将现有之水全行涸去。更属无益有损但兰第锡既有此奏。若不及时兴挑又恐日久淤垫。前据阿桂等奏、豫省睢州漫工约本月初十前后可以合龙。此时谅已堵合所有一切善后事宜。有阿桂毕沅等商办自能妥协。兰第锡于合龙后竟不必在彼会办即当驰赴东省。会同长麟、和琳、及运河道、将运河逐一详细履勘。若河水充足。支干河渠俱能通畅。自当遵照前旨。毋庸挑挖。如实有必须疏浚处所。亦不必拘泥前旨。即秉公查明具奏。督饬河员。实力兴挑。以期一律通畅。但总宜工归实用。毋致河员等、有浮冒开销之弊。方为妥善。将此再行传谕知之。　　

○又谕、据永玮等奏、所有福陵周围鹿角木。内有曹□少朽者又察看各处房屋。内间有渗漏。及木植曹□少朽。油色脱落者。应派员修理等语。此项工程。甚关紧要。现在既有曹□少朽渗漏脱落之处。理应遍行验看。敬谨修理。以昭整齐。皆由三和当日采取木料平常。以致不久曹□少朽若此。著传谕永玮等、派出干员。采办坚固木料。仍悉心严查。妥协办理。以期巩固。　　

○福州将军恒瑞奏、近日贼匪滋扰盐水港。惟有悉力固守。谕军机大臣等、该处贼势尚在猖獗恒瑞兵力有限。未免进退掣肘幸所带之兵又续到五百名可资接应。恒瑞此时。亦不必过于焦急。惟当在盐水港。悉力固守。以待福康安到。若贼匪众多。势难守御。不妨竟弃盐水港。回至常青处。再图进取。亦是一策。但用兵之道。以攻击为先著。堵御为后著。今官兵所到。转被贼人攻扰。我兵日以抵御为事。是官兵祇办接应著著落后。而贼人转得占先。客主之势岂不倒置。恒瑞此时既不能前抵诸罗。又不能回至府城。亦断无在彼株守之理。况恒瑞在彼。贼匪不时滋扰。仍须堵御剿杀。不得休息。与其贼来始应何若侦探附近贼匪。何处单弱。有隙可乘。即带兵直前攻剿。使贼人救应不暇以成反客为主之势。岂不甚善。恒瑞当察看光景。酌量妥办。亦不必过于拘泥遵旨也。至福康安自九月二十四日、在大担门发摺后迄今未据续有奏报。前于陛辞时。曾令到厦门后。察看情形如台湾府城、及诸罗、设有疎虞。福康安应俟添调官兵到齐。再行放洋前进。倘此旨到日。福康安尚。在守风待渡。竟当俟川黔等省官兵到齐。再行开驾。若已得风配渡。前抵鹿仔港。不妨稍为等候。俟川黔粤西官兵陆续到彼。再行统领进剿。或先赴盐水港一带剿杀贼匪援应恒瑞或径由鹿仔港。直攻大里杙贼庄。使贼人回顾巢穴前后牵缀。则盐水港等处贼匪。自必纷纷解散。其围不攻自解。福康安惟当审度机宜。总以持重为要。至福建、广西二省召募新兵。未经训练。若即用以剿贼。难期得力。著传谕李侍尧、孙士毅、如遇福康安续有添调之处。先将各营练习之兵派令前往。其新募之兵。留于该省巡查防守仍一面督饬将弁。上紧训练。务期精熟可用。庶于战守均为有益。就目下情形而论。如贼匪尽往南路。大里杙贼庄。祇系家属老弱则徐鼎士自应由大甲溪乘虚进捣贼巢。以分贼势。若北路贼匪屯聚尚多。徐鼎士且勿轻进福康安到鹿仔港后。距彼更近。自悉该处确信。其应如何筹办之处。即当檄知徐鼎士遵照办理。　　

○又谕、前经降旨、令浦霖于湖南挑选兵二千名。以备檄调。自己豫为挑备今台湾剿捕逆匪。尚未蒇事现须添兵协剿。该省兵丁从前调赴金川军营。于驰陟山险。较为便捷今调往台湾。助剿自更得力著舒常浦霖即将挑备兵二千名派镇筸镇总兵尹德禧为总统。并著于副将内、曾经身历行阵者酌派一二员随同带兵前往。至湖南凤凰厅地方系苗疆紧要必须大员在彼驻劄以资弹压著俞金鳌、即行前往该处驻劄兼理总兵印务。　　

○礼部题、冬至节应行庆贺礼得旨今年冬至次日著停止行礼。　　

○予故固山贝子明韶祭葬如例。　　

○予故福建水师提督蓝元枚祭葬如例谥襄毅。　　

○己酉。谕据阿桂等奏、河南睢州十三堡漫工。昼夜镶筑于初十日、挂缆合龙至十二日、金门以上业经渐次停淤等语。以手加额览之此次睢州漫口命阿桂等前往。会同兰第锡等上紧堵筑。嗣因两坝水势湍急。屡经蛰陷阿桂等督令在工各员。连夜抢镶。不遗余力得以克期蒇事。阿桂、兰第锡毕沅、书麟均著交部议叙。其余在工出力大小文武员弁。著兰第锡、毕沅查明具奏交部分别议叙。　　

○又谕、据阿桂等奏豫省睢州漫工现已合龙。淮徐河营游击韩胜帮办河工最为得力请加恩赏给花翎。南河守备庄刚革职守备包宗尧、在工办事俱属奋勉。请将庄刚赏给四品顶带遇有应升缺出升用。包宗尧以千把等官降补等语。俱照所请游击韩胜、著赏戴花翎。守备庄刚、先赏四品顶带交与李奉翰等、遇有缺出补用革职守备包宗尧、亦交李奉翰降等以千把等官补用以示奖励又据另摺奏、革职开归道蒋果在工效力。往来催趱不辞劳瘁。该员在豫多年请留于该省河工差遣。如能始终勤奋。再行奏请捐复。又革职留工效用通判朱文炤。在工效力已将二年颇知奋勉。请俟明年大汛后如勤慎无过。即奏请录用等语蒋果著加恩留工差遣。并著该督等留心察看如果奋勉出力再行奏请捐复。朱文炤著俟明年大汛后。该员如果出力该督等即奏明酌量补用该部知道。　　

○又谕、据图萨布奏福建委员。试用知县王履吉、解赴淡水备用银米火药军装等项于。八月二十三日放洋忽遇狂风。将桅柁折断。随风飘荡。至九月初七日风狂浪涌。于广东新安县外洋。船遇礁石撞破。幸有渔船。将该员等救起。并抢出饷银火药军械等物。捞获湿米九十余石。计沉失米七百二十八石零。大炮一门等语。该员解运军饷。于外洋陡遇飓风。人力难施。且飘荡至十余日之久。几遭淹溺。情殊可悯。王履吉、著该督于台湾事竣后。给咨送部引见所有沉失米石等项自应免其赔补。以示体恤。　　

○又谕、据御史莫瞻菉所奏、此次详校三阁书册。签出错谬甚多。请将四库馆纂校议叙应升各员。概行注销。其已经升用之员。分别内外任酌罚廉俸等语。所奏甚是。从前办理四库全书时。朕因卷帙浩繁。编纂不易。原曾谕于敏中、凡兴作大事不能不徼幸数人。但朕此旨原指纂修详核讐校无讹而言。是以不靳恩施优加录叙。今文渊等阁、所贮四库全书。偶经批阅草率错讹。比比皆是因令诸皇子、及在廷诸臣覆加详校签出错误之处累牍连篇。不可枚举。是办理此书者。并未实心校阅。竟以稽古右文之举。为若辈邀恩牟利之捷径。大负朕意。此事发端于于敏中、承办于陆费墀、其条款章程。俱系伊二人酌定今所缮书籍。荒谬至此使于敏中尚在。必当重治其罪因伊业经身故。是以从宽止彻出贤良祠不复追论。保全始终陆费墀业已革职。亦不深究所有业经议叙纂校各员。其已经升用应行议罚廉俸、及未经升用、将议叙注销之处。著该部核议具奏。　　

○谕军机大臣曰福康安进剿官兵。多系调派劲旅。其本地兵丁屡经挫失。自不能如川黔兵丁之得力但现在台湾统兵大员内、如蔡攀龙等、即籍隶闽省其偏裨千把。谅复不少福康安仍当加以策勉鼓励。俾伊等各思振奋。不可因现带巴图鲁侍卫章京等、皆骁勇绝伦所调各兵俱系生力可恃遂置闽省兵丁于不齿。致阻伊等效用之心况现在各省调往兵力虽多于该处路径民情。未能熟悉亦须本省兵丁为之向导福。康安务须随时留心于闽省将弁兵丁中。视其出力者鼓励数人以作其气而收其用不可稍存歧视也。　　

○又谕、现在剿捕台湾逆匪。一切军粮火药等项皆由海洋运送。其派往之将军大臣、及随征将弁人等远陟重洋均须风色顺利。方可扬帆径渡因思该省向来崇祀天后最为灵应此次剿除逆匪官兵配渡尤必仰藉神庥恬波效顺。自应特隆昭报以祈助祐而达歆禋。著交李侍尧、即查明附近海口。向于何处建有庙宇。最称显应之处。如稍有倾圯。即另行修葺完整。以肃观瞻并将该处应用扁额开明尺寸奏闻候朕亲书。颁发悬挂。用昭虔敬将此谕令知之。　　

○又谕、刑部具题山东省民人李德、同夥行窃。拒伤事主依窃盗弃财逃走、事主追逐、执持金刃戳伤事主律、拟绞监候一本窃贼拒捕伤人。向论其赃物曾否入己。是重财而轻人也。况此案李德、同赵三、刘三、夥窃李纯武钱文。被事主知觉。出门追赶。刘三携钱与赵三奔逃。李德被绊跌地李纯武赶至。扭住衣袖。李德情急。即拔刀扎伤李纯武手背等处。是所窃钱文业已被刘三等偷携先逸。李德不过偶因绊跌。致被事主扭获。若幸而亦得走脱岂有不向同夥分赃之理。何得援引弃财逃走之例。外省劣幕刑书相沿恶习往往于罪人故为宽假之词比拟失当而臬司核转时。又不细心详核。率意转详。该抚亦即依样具题。虽于该犯罪名无所增减。而援引繁文殊属支吾无当。况长麟曾为刑部。此岂不知。嗣后遇有此等案件务宜悉心问拟。毋再任劣幕刑书高下其手以致罪名牵混也除就近传谕刑部外。将此谕令知之。　　

○又谕、前因东省运河大修小修之例有名无实。徒为属员开销地步。曾谕令该抚等、会同切实查勘如果无须筑坝兴修即行据实具奏。昨因兰第锡奏、曹济各属等处坡河上下间有停聚新淤之处复降旨令兰第锡、于豫省睢州漫口合龙后。即驰赴东省会同长麟和琳及运河道、详细履勘。如实有必须疏浚处所。仍即奏明兴挑。以期一律通畅。但思该省运河。究以不必兴挑为是。今岁派令明兴前往山东、会同河臣等、将运河应行疏浚坡水河渠。发帑兴修原为一劳永逸之计。该省支干各河。自应一律通畅。即或数年后间有淤垫之处。原可随时疏浚。若今岁甫经大办之后为时未久。即须动工挑挖又安用明兴等、前往勘估。大加兴修为耶。现据阿桂等奏睢州漫工已于初十日合龙稳固其善后事宜。此时自亦已办理完竣。兰第锡即著驰赴东省会同长麟和琳、及运河道等秉公履勘如果河水充裕。支干河渠。俱能通畅。竟可不必挑挖。以杜河员等浮冒开销之弊将此再传谕知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百九十



大清高宗法天隆运至诚先觉体元立极敷文奋武孝慈神圣纯皇帝实录卷之一千二百九十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十二年。丁未。十月。庚戌。上还宫。　　

○策试中式武举杨景芬等三十九人于太和殿前。　　

○谕、台湾自逆匪林爽文滋事以来。节经降旨。令各省拨运米石、及添调兵丁。前往接应。现据各该督抚、先后奏报。运闽米石、及调赴兵丁。俱各妥为照料。随到随行。办理甚为妥速。甚慰朕怀。所有总督保宁、舒常、李世杰、巡抚姜晟、浦霖、何裕城、闵鹗元、琅玕、孙永清、李庆棻、俱著交部议叙。闽广二省。于此项兵米到境时。照料配渡。亦为妥协。总督李侍尧、孙士毅、巡抚徐嗣曾、图萨布、亦著一并交部议叙。以示奖励。　　

○又谕、吏部议覆、琅玕题请以陆费鉴实授崇明盐大使一本。陆费鉴著该部于调补别省后。即准其实授。向来盐大使因无地方之责。并不回避本省。是以陆费鉴籍隶浙江。仍发浙江委用。但思盐场各员。与州县官专司民社者。虽属有间。然盐觔既关系民食。且所属晒丁灶户。钱粮词讼。俱系该员经理。究系有徇私瞻顾等弊。嗣后盐务各员。铨选分发。俱令回避本省。其现在各省盐务各员。有籍隶本省者。著该部一并查明签掣更调。以示慎重官方之意。著为令。　　

○钦差协办大学士陕甘总督办理将军事务福康安奏、此次由鹿仔港进剿。必须南北两路并力合攻。使贼匪分散。现咨会常青、恒瑞、柴大纪、蔡攀龙等。临期合攻。一面抚谕附近被胁民人。令其各保村庄。杀贼自效。道路自无虞梗塞。然后进逼大里杙、约会淡水官兵。由乌日庄夹攻。并令侍卫带兵在牛骂快官等庄。杜其奔窜之路。不难一鼓歼擒。俟臣到彼。如有应行布置。再当相机妥办。谕军机大臣曰、福康安奏筹办剿捕事宜。与朕节次所降谕旨。虽有大同小异。然已俱得要领。就此时情形而论。自先以援救诸罗为要。福康安到鹿仔港后。等候川黔广西兵到齐。即直抵诸罗。柴大纪、蔡攀龙、在彼日久。于该处情形。自为熟悉。福康安当与之悉心筹画。至台湾府城。现有常青在彼。看来虽未能进取。而自守尚属有余。即使府城守御难支。或竟有疎虞之事。亦不难再为收复。福康安不必因身当重寄。不能为郡城保全。即为有负任使。心怀疑虑。以致顾此瞻彼。所带巴图鲁侍卫章京等、皆系久经行阵。于行军机宜。皆能熟悉。统兵进剿时。其旁路后路。或有贼匪潜出滋扰。伊等自能随时察看。豫行防范。不致堕贼狡计。　　

○辛亥。上御懋勤殿。勾到山东情实罪犯。停决绞犯二人。余六十八人予勾。　　

○谕、据保宁奏、川东道黄轩、委令总理运闽米石。该道在重庆府地方。患病身故等语。此次川省办运闽米。该道黄轩、督率地方官悉心经理。不辞劳瘁。患病后仍复力疾监办。至米船全数开行。始请告假。实属急公可嘉。今因病身故。殊堪悯恻。著加恩赏给按察使衔。以示轸恤。所遗四川川东道员缺。著王启焜补授。　　

○谕军机大臣等、据琅玕奏勘明应办石塘坦水等工一摺。内称老盐仓以西。至章家庵一带。旧筑柴桩霉朽。并范公塘陆续建筑埽工。地当顶冲。间被泼损坍卸。均难以资捍卫等语。老盐仓以西一带。多有新修工段。甫经修竣。为时未久。而范公塘新建塘工。朕于四十九年南巡时。亲临指示。今冬将届完工。乃该抚奏称老盐仓范公塘工段。俱有霉朽坍卸之处。若果系旧筑柴埽工程。被水冲刷。间有坍损。尚属事之所有。如系新筑工程。则为时未及五年。何以即有坍损之事。恐系当日工员办理草率。或竟有偷减物料。任意冒销情弊。均未可定。德成现在出差。伊于工程事务。较为谙悉。著不必回京请训。即由该处驰驿前赴浙省。详悉履勘老盐仓以西应修各处。是否系属新工。并将范公塘一带新筑石塘。是否一律如式坚固之处。一并确切查明据实具奏。如不可待。一面兴工奏闻。将此各传谕知之。　　

○又谕、据保宁等奏酌定年班进京各土司名数一摺。内称除新疆杂谷各屯土弁员。半已派赴闽省。余饬留巢防守。免其赴京等语。川省各路土司。革布什咱等处。久隶版图。与内地土司无异。该督于摺内用留巢字样。措词殊属不通。巢字名目。系指匪徒聚集处所而言。今各土司归顺已久。何得称巢。其屯练兵丁。系属官地。更不得称留巢。如是则该督岂非巢长乎。保宁不谙文理。一任庸劣幕友。率意填写。殊属非是。著传谕保宁嗣后奏牍。务须留心检点。勿再仍前失当。　　

○又谕、本日据天津镇总兵强都奏、回空漕船。于十月初四日、全过天津。十四日、全出直隶境等语。回空漕船。催趱出境。固系该镇专责。但前因托宾泰于刘权之眷船。在天津地方被盗一案。降调出缺。是以将伊补放总兵。又天津道玉成、亦因此案降调。将庆章补授天津道。伊二人系特经简用之员。自应加意奋勉。所有前案盗犯。必当实力查拏。迅速缉获。何以至今并未见拏获一犯。著刘峨传谕强都、庆章、即督饬所属员弁。务须上紧严拏。克期就获。毋得因日久生懈。视为具文。以致案犯漏网稽诛。则惟该二员是问也。　　

○又谕、本年直隶宣化府属州县。因雨泽愆期。田禾被旱。致成偏灾。山西省大同府属各厅州县。秋禾亦被旱成灾。又河南省归德府属、及安徽省亳州、蒙城等各州县。俱因黄水漫溢。田亩被淹。又江苏甘泉、清河二县。秋禾被灾较重。又陕西华州、华阴、潼关三属、及甘肃皋兰、金县等州县。俱被水旱成灾。虽经节次降旨。分别赈济。令该督抚等实力抚恤。毋使一夫失所。第念各该处被灾地方。秋收失望。于明春青黄不接之时。民食恐不无拮据。是否应需展赈蠲缓、并此外勘不成灾地亩。应否量子加恩分别酌借口粮耔种之处。著传谕刘峨、明兴、毕沅、闵鹗元、书麟、巴延三、勒保、即行体察情形。查明据实覆奏。候朕于新正酌量加恩降旨。
  </div>
  <div class="pagination">
   <a href="清实录乾隆朝实录_page1641.html">
    上一页
   </a>
   <span>
    ...
   </span>
   <a href="清实录乾隆朝实录_page1637.html">
    1637
   </a>
   <a href="清实录乾隆朝实录_page1638.html">
    1638
   </a>
   <a href="清实录乾隆朝实录_page1639.html">
    1639
   </a>
   <a href="清实录乾隆朝实录_page1640.html">
    1640
   </a>
   <a href="清实录乾隆朝实录_page1641.html">
    1641
   </a>
   <span class="current-page">
    1642
   </span>
   <a href="清实录乾隆朝实录_page1643.html">
    1643
   </a>
   <a href="清实录乾隆朝实录_page1644.html">
    1644
   </a>
   <a href="清实录乾隆朝实录_page1645.html">
    1645
   </a>
   <a href="清实录乾隆朝实录_page1646.html">
    1646
   </a>
   <a href="清实录乾隆朝实录_page1647.html">
    1647
   </a>
   <span>
    ...
   </span>
   <a href="清实录乾隆朝实录_page1643.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
