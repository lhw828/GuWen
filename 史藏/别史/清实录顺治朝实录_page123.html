<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 123 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 123 页/共 242 页</h1>
    <div class="content">○以故二等阿达哈哈番塞棱职、令其弟拜他喇布勒哈番索诺木袭之。合为一等阿达哈哈番、仍带一拖沙喇哈番。　　

○谕六科、朕惟内外本章、关系民生国计。岂宜迟延时日。旧例下部院等衙门本章、六科逐月注销。立法甚善。今六部等衙门、速完者固有之。久延者亦不少。如往年部臣稽迟钦件、朕察出罚治。而科臣竟不预行摘参。又不具奏认罪。已职不尽、何以纠人。著六科将六部都察院从前奉上□日应销事件、挨顺年月、各造清册进呈。以后逐月造册进呈、俱照旧例、严行注销。应催完者催完。应摘参者摘参。务使各衙门承行事件、刻期注销。其行各督抚按者、亦定限报完。必内无留滞。外无推诿。庶职掌不负。政治有裨。若瞻徇容隐、罪必不宥。　　

○升詹事府詹事薛所蕴为内翰林弘文院学士。太仆寺卿黄熙允、为刑部右侍郎。　　

○升卫辉府知府沈奕琛、为河南按察使司副使彰卫怀河兴屯道。真定府同知胡士梅、为河南按察使司佥事、开归南汝兴屯道。　　

○工科都给事中刘显绩奏言、自古帝王。左史记言。右史记动。期昭示当时、垂法后世。我皇上种种美政史不胜书。乞仿前代设立记注官。凡有诏谕、及诸臣启奏、皇上一言一动、随事直书、存贮内院。以为圣子神孙、万世法则。报闻。　　

○辛巳。上幸内院阅会典、问大学士范文程等曰。凡定各项条例、会典可。备载否。文程等奏曰。备载。上览吏部覆重犯塔八未获疏问大学士陈之遴、陈名夏曰。黄膘李三、一小民耳。廷臣畏惮、不敢举发、其故何也。陈之遴等奏曰如讦奏其事、皇上睿明、即行正法、诚善。傥宥其死、则讦奏之人、必隐受其害、是以畏而不敢言耳。上曰。身为大臣、见此巨恶、不以奏闻。乃瞻顾利害、岂忠臣耶。之遴不能对。是日、赐内院满汉大学士、六部汉尚书宴于中和殿奏满汉乐。　　

○壬午。顺天府、举行乡饮酒礼。　　

○癸未。宴达赖喇嘛等于太和殿。赐金器、彩缎、鞍马等物有差。　　

○郧阳抚治都察院右副都御史赵兆麟、以病乞归允之。　　

○甲申。礼部奏言、凡外藩部长客臣、初次来京、间有奉上

□日令亲王郡王筵宴者。今达赖喇嘛初次来京、诸王应否筵宴得上□日、达赖喇嘛一行、诸王依次设宴、就彼馆舍款之。　　

○乙酉。上幸内院、谓大学士洪承畴、范文程、额色黑、甯完我、陈名夏、陈之遴等曰。顷乱法被诛之黄膘李三、一细民耳而住居之外复多造房屋、每间修饰整齐、其故何也。承畴对曰。其修造房屋、分照六部。或某部人至、或自外来、有事于某部者、即延入某部房内。上曰。以一细民、而越分妄行如此。故天使之败。致他案发觉、得置于法耳。又曰。凡人恶贯满盈、不久自败。因言及固山额真谭泰曰。可惜。朕亦尝宠爱之、但渠行事僣越、是亦自殒其躯也。　　

○丙戌。升福建提标中军副将侯全、为延平府城守副将　　

○以内翰林秘书院大学士陈名夏、充纂修太宗实录总裁官。　　

○以多罗额驸内铎、为议政大臣。　　

○降补原任户部左侍郎戴明说为河南布政使司右参政、分守汝南道。　　

○大学士范文程等奏言、治天下首在用人。内而部院卿寺。外而总督抚镇、皆佐皇上经理天下之大臣也。今奉上□日会推、诸臣敢不公慎。但顷刻商酌、势难详确。况拘于资格品序。其中有堪任乾有不堪任者。势不得不用一人。及用后坏事、又诿以会同推举竟无任其咎者。臣等窃谓与其取定于顷刻、何如抡备于平时。乞敕部院三品以上大臣、各举所知。不论满汉新旧不拘资格大小、不避亲疎恩怨取真正才守之人、堪任何官。开列实迹。疏名保举。各具专本奏闻。一官可举数官。数官可举一官。皇上将所举姓名。汇置御前。不时召对、察其议论。核其行事。并视其举主何如人。则堪任与否早在圣鉴中矣。遇有缺出、公同会推开坐职名、并保举官姓名、请皇上简用。若用后。称职、量其效之大小、保举官加以优典。若不称职、亦量其罪之大小、保举官议以连坐。此法实行、则内外皆得真才、而天下无有不治者矣从之。　　

○丁亥。刑部奏言九年十一月内、臣部奉上谕。凡有以冤枉叩阍、朕令议奏者、尔部必执原议。其复控情节竟不准理。如前者以户部启心郎布丹之罪、复令再议。乃偏执如故。及观其案卷、拟罪实属太过。诸如此类、朕于尔部、大失所望。钦此。随经臣部查得前处分巴哈纳等一案、未经分别赦前赦后。嗣布丹叩阍、已经覆议。巴哈纳等亦应覆议。奉有俞上□日。臣等议得巴哈纳、应复所革觉罗。硕詹、车克、王国光、止应各罚银五十两。削一拖沙喇哈番。复其一拜他喇布勒哈番。兼一拖沙喇哈番。及赎身银两。祝世允、止应罚银五十两。给还赎身银两复职。硕色还其拖沙喇哈番从之。　　

○戊子。上幸御马厂。阅视马匹。观睿王、及一等侍卫巴哈之甲胄。谓大学士范文程等曰。兵器固不可不备。然戈甲虽备亦不可徒恃军威。军威虽盛、而德政不足以合天心、顺民望、亦不可也文程奏曰。诚如上谕。　　

○达赖喇嘛奏言、此地水土不宜身既病、从人亦病请告归。上命议政王贝勒大臣会议具奏。寻议、喇嘛、原系特召当询其情事。其言宜于我则从。不宜于我则已。傥不一加询问、使喇嘛含愠而去。则外国喀尔喀、厄鲁特必叛。一议、不宜询问喇嘛。若询之而不用其言、喇嘛当益含愠而去。我朝荷天之佑。征服各处、以成大业。当年并无喇嘛也。喇嘛既系特召。当赐以金银缎币、酌封名号、给之册印。不加询问为便。奏入。上曰。不必询问事情、止令部臣往谕喇嘛、所云水土不宜良是。但我等始至、亦尝以水土不宜而病。后乃相宜。今喇嘛既来、且留此。从容往代噶。待草青时、更召外藩王贝勒等、与喇嘛相会。　　

○己丑。遣广西道监察御史白尚登、巡按湖南。山东道监察御史苏铣、巡按山西。　　

○庚寅。以兵部尚书金之俊、为都察院左都御史。升工部左侍郎刘昌、为本部尚书。　　

○补原任登莱巡抚朱国柱、仍以兵部右侍郎、兼都察院右副都御史、抚治郧阳、提督军务。　　

○赠大学士希福太保。荫一子中书舍人。谥文简。立碑。　　

○予故一等阿思哈尼哈番绰贝祭、立碑如例。　　

○壬辰。补原任内翰林秘书院编修卓彝原官。　　

○升工科左给事中姚文然、为兵科都给事中。转户科右给事中周之桂、为刑科左给事中。补原任工科给事中许作梅、为吏科给事中。改授庶吉士郭一鹗、为吏科给事中。周曾发、为户科给事中。季开生、为礼科给事中。林云京、为刑科给事中。　　

○增设吏部验封稽勋二司员外郎、各一员。　　

○癸巳。上幸内院、阅吏部大计疏、谓大学士范文程等曰。贪吏何其多也。此辈平时侵渔小民、当兹大察之年。亦应戒慎。文程奏曰。彼平居未仕时、亦知贪吏不可为。一登仕籍、则见利智氏矣。上曰。此由平素不能正心之故也。苟识见既明、持守有定、安能为货利摇夺。众皆顿首称善。　　

○更定多罗贝勒以下、及品官□山戊不□支俸禄。宗室贝勒、银二千五百两。固山贝子、一千三百两。镇国公、七百两。辅国公、四百两。一等镇国将军、三百两。二等镇国将军、二百七十五两。三等镇国将军、二百五十两。一等辅国将军、二百二十两。二等辅国将军、二百两。三等辅国将军、一百七十五两。一等奉国将军、一百五十两。二等奉国将军、一百二十五两。三等奉国将军、一百两。奉恩将军、七十五两。异姓一等公、七百两。二等公、六百八十五两。三等公、六百六十两。一等侯、兼一拖沙喇哈番、六百三十五两。一等侯、六百一十两。二等侯、五百八十五两。三等侯、五百六十两。一等伯、兼一拖沙喇哈番、五百三十五两。一等伯、五百一十两。二等伯、四百八十五两。三等伯、四百六十两。一等精奇尼哈番兼一拖沙喇哈番、四百三十五两。一等精奇尼哈番、四百一十两。二等精奇尼哈番、三百八十五两。三等精奇尼哈番、三百六十两。一等阿思哈尼哈番、兼一拖沙喇哈番、三百三十五两。一等阿思哈尼哈番、三百一十两。二等阿思哈尼哈番、二百八十五两。三等阿思哈尼哈番、二百六十两。一等阿达哈哈番、兼一拖沙喇哈番、二百三十五两。一等阿达哈哈番、二百一十两。二等阿达哈哈番、一百八十五两。三等阿达哈哈番、一百六十两。拜他喇布勒哈番、兼一拖沙喇哈番、一百三十五两。拜他喇布勒哈番、一百一十两。拖沙喇哈番、八十五两。固山额真、尚书、一百八十两。梅勒章京、侍郎、一百五十五两。甲喇章京、理事官、一等侍卫、一百三十两。牛录章京、副理事官、二等侍卫、一百五两。拖沙喇哈番品级官、三等侍卫、八十两。护军校、骁骑校、他赤哈哈番、六十两。七品等官、四十五两。八品等官、四十两。其禄米照俸银、一两支给一斛。　　

○大计天下大小官员、副使刘应锡等、九百六十九员。各革职、降调、致仕有差。　　

○乙未。补原任江西道监察御史李森先原官。　　

○裁广东广州、肇庆、二府捕盗通判。　　

○谕礼部、闻满洲、蒙古、汉军、汉人、及诸色人等。年当幼少。皆踢石球为戏。本朝平素学习艺业。骑射之暇、旁涉书史。各该旗牛录、及包衣牛录、即行严禁。　　

○丙申。上幸内院、阅通鉴、至唐武则天事。谓大学士范文程、额色黑、甯完我、陈名夏等曰。唐高宗、以其父太宗时之才人为后、无耻之甚。且武则天种种秽行、不可胜言。又问上古帝王、圣如尧舜、固难与比伦。其自汉高以下、明代以前、何帝为优。对曰。汉高、文帝、光武、唐太宗、宋太祖、明洪武、俱属贤君。上曰。此数君者、又孰优。名夏曰。唐太宗似过之。上曰。岂独唐太宗、朕以为历代贤君、莫如洪武。何也数君德政、有善者。有未尽善者。至洪武所定条例章程、规画周详。朕所以谓历代之君、不及洪武也。文程等奏曰。诚如圣谕。　　

○太子太保工部尚书张凤翔、以年老致仕。命驰驿归里。　　

○升山东兖州府知府白秉真、为本省按察使司副使、兼右参议兖青等处兴屯道。济南府同知戴圣聪、为本省按察使司佥事管布政使司右参议事、济东等处兴屯道。　　

○复设扬州府西河船政同知。　　

○丁酉。万寿节、遣官祭太庙、福陵、昭陵。　　

○遣官祭东岳、城隍真武之神。　　

○是日上御太和殿。诸王、贝勒、文武群臣、上表、行庆贺礼赐宴毕命学士图海、召大学士陈名夏至。上问天下何以治、何以乱、且何以使国祚长久。名夏对曰。皇上如天、上心即天心也。天下治平惟在皇上。皇上欲致天下治平、惟在一心。心乎治平、则治平矣。上曰。然。其道如何。名夏奏曰。治天下无他道、惟在用人。得人则治。不得人则乱。上曰。然得人如何。名夏奏曰。知人甚难、然所以知之亦易。今诚于群臣中择素有德望者、常赐召见访问。则天下人心鼓舞、无不欲宣力效能者矣。上又曰。唐朝家法、保以甚丑。名夏奏曰。由太宗家法未善、故致女主擅国、祸乱蔓延。然贞观政治、可比隆三代、惟能用人故耳。上又曰。黄膘李三、为民大害。诸臣畏不敢言。鞫审之日、甯完我、陈之遴、默无一语。叔和硕郑亲王诘责之。之遴始云。李三巨恶、诛之则已。傥不行正法、之遴必被陷害。观之遴此言。岂非重身家性命乎。名夏奏曰。李三虽恶、一御史足以治之。臣等叨为朝廷大臣、发奸摘伏、非臣所司。且李三广通线索、言出祸随、顾惜身家、亦人之恒情也。今皇上日召见臣等。满汉一体、视如家人父子。自今以后诸臣必同心报国、不复有所顾惜矣。上又曰。人君之有天下、非图逸豫乃身。当孜孜爱民、以一身治天下也。若徒身耽逸乐、又安望天下治平。惟勤劳其身以茂臻上理、誉流青史、顾不美欤。然朕虽勤于图治、岂遂无过失。专赖卿等、匡其不逮。傥朕躬有过、慎勿讳言。名夏奏曰。皇上宠眷诸臣、常加诫谕、人心大不同于曩时。况臣受皇上厚恩岂甘缄默。但恐指陈过当耳。上又曰。李三、孑然小民何以官民皆惮之。名夏奏曰。李三、诚非大害。官民果实畏之。盖都城五方杂处、如李三者、尚不乏人。今日一李三正法、明日又一李三出矣。李三与各衙门胥役、结纳最广。故使人皆惮之。其要莫如拔本塞源、令人皆凛凛不敢效尤。彼李三者、何足论也。上曰。李三一小人。勿谓朕屡言及之。朕之所以屡言者、欲诸臣改心易虑。有所见闻、即行陈奏耳。朕自今以后、不复更言李三矣。又曰。治天下大道、已略言之。更言其小者、如喇嘛竖旗动言逐鬼。朕想彼安能逐鬼、不过欲惑人心耳。名夏奏曰。皇上此言、真洞晰千载之迷。尝谓有道之世、其鬼不灵。光天化日、岂有逐鬼之事。上又曰。朕思孝子顺孙、追念祖父母、父母、欲展己诚、延请僧道尽心焉耳。岂真能作福耶。名夏奏曰。若果有学识之人、必不肯延僧道。为此者、多小民耳。以其爱亲之诚、故圣王不禁。上曰。尔可将朕言、传谕陈之遴、甯完我、知之。　　

大清世祖体天隆运定统建极英睿钦文显武大德弘功至仁纯孝章皇帝实录卷之七十一



大清世祖体天隆运定统建极英睿钦文显武大德弘功至仁纯孝章皇帝实录卷之七十二　　

顺治十年。癸巳。二月。戊戌朔。上幸内院批阅各部奏章悉览诸项簿籍　　

○己亥。工科副理事官祁通格疏言、国家设官定为九品之制非独以辨等级之尊卑。实用以衡量功罪、而使赏罚确当也。臣谓满汉世官、及无世职流官、同为办事之员。当立一体之法。今汉官有罪。或革或降或罚、其法甚备。满官与汉官、其法不一。满官之中、有世职而兼流官者。有无世职而止有流官者。宜斟酌画一、以昭皇上赏罚大典。至于满汉职官有犯、应鞭责板责者、准与折赎。但汉官板责折赎、在革职之后。满官鞭责折赎。照旧办事。似宜存其实罚。而去鞭责之虚名。以全朝廷待下之体。命所司详议。　　

○宴蒿齐忒部落台吉噶尔玛萨望等于礼部　　

○庚子。复设广东开平县。　　

○先是蒿齐忒部落瞻土谢图既殁。其妻杜圭、因察哈尔汗、不恤宗族。扰其部曲。率其子奔附喀尔喀。及太宗皇帝、既破察哈尔。杜圭遂弃喀尔喀、率子暨部众来归。至是以其功大、诰封为多罗苏勒福金。封其子噶尔玛萨望台吉、为多罗郡王。　　

○癸卯。宴厄鲁特部落贡使车臣等于礼部。　　

</div>
    <div class="pagination">
<a href="清实录顺治朝实录_page122.html">上一页</a><span>...</span><a href="清实录顺治朝实录_page118.html">118</a><a href="清实录顺治朝实录_page119.html">119</a><a href="清实录顺治朝实录_page120.html">120</a><a href="清实录顺治朝实录_page121.html">121</a><a href="清实录顺治朝实录_page122.html">122</a><span class="current-page">123</span><a href="清实录顺治朝实录_page124.html">124</a><a href="清实录顺治朝实录_page125.html">125</a><a href="清实录顺治朝实录_page126.html">126</a><a href="清实录顺治朝实录_page127.html">127</a><a href="清实录顺治朝实录_page128.html">128</a><span>...</span><a href="清实录顺治朝实录_page124.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
