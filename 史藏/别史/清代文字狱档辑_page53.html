<!DOCTYPE html>
<html>
<head>
    <meta charset="UTF-8">
    <title>清代文字狱档辑 - 第 53 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清代文字狱档辑 - 第 53 页/共 61 页</h1>
    <div class="content">　如此一诗岂不是中孚豚鱼吉利涉大川利贞

假如陛下命题曰九二见龙在田利见大大则请诵一诗以应之云

楚楚者茨言抽其棘自昔何为我黍稷我黍与与我稷翼翼我仓既盈我庾维亿以为酒食以享以祀以妥以侑以介景福

济济跄跄洁尔牛羊以往烝尝或剥或亨或肆或将祝祭于祊祀事孔明先祖是皇神保是响孙有庆报以介福万寿无疆

执爨踖踖为爼孔硕或燔或炙君妇莫莫为豆孔庶为宾为客献酬交错礼仪卒度笑语卒获神保是格报以介福万寿攸酢

我孔熯矣式礼莫愆工祝致告徂赉孝孙苾芬孝祀神嗜饮食卜尔百福如几如式既齐既稷既匡既敕永锡尔极时万时亿

礼仪既备钟鼓既戒孝孙徂位工祝致告神具醉止皇尸载起鼓钟送尸神保聿归诸宰君妇废彻不迟诸父兄弟备言燕私

乐具入奏以绥后禄尔殽既将莫怨具庆既醉既饱小大稽首神嗜饮食使君寿考孔惠孔时维其尽之子子孙孙勿替引之

　如此一诗岂不是九二见龙在田利见大人

假如陛下命题曰九二孚兑吉悔亡则请诵一诗以应之云

湛湛露斯匪阳不晞厌厌夜饮不醉无归

湛湛露斯在彼丰草厌厌夜饮在宗载考

湛湛露斯在彼杞棘显允君子莫不令德

其桐其椅其实离离岂弟君子莫不令仪

　如此一诗岂不是九二孚兑悔亡

假如陛下命题曰九二包蒙吉纳妇吉子克家则请诵一诗以应之云

浚哲维商长发其祥洪水芒芒禹敷下土方外大国是疆幅陨既长有娀方将帝立子生商

玄王桓拨受小国是达受大国是达率履不越遂视既发相土烈烈海外有截帝命不违至于汤齐汤降不迟圣敬日跻昭假迟迟上帝是祇帝命式于九围受小大为下国缀旒何天之休不兢不不刚不柔敷政忧忧百禄是遒受小共大共为下国骏庞何天之龙敷奏其勇不震不动不戁不竦百禄是总武王载旆有虔秉钺如火烈烈则莫我敢曷苞有三蘖莫遂莫达九有有载韦顾既伐昆吾夏桀

昔在中叶有震且业允也天子降于卿士实维阿衡实左右商王

　如此一诗岂不是九二包蒙吉纳妇吉子克家

不然请更为陛下解之

所谓无妄元亨利贞其匪正有眚不利有攸往者盖此等卦譬如千人合围中间撇开一快鹘以搏这狡免相似这快鹘便是无妄元亨利贞这狡兔便是其匪正有眚不利有攸往故曰无妄元亨利贞其匪正有眚不利有攸往

所谓六二鸿渐于磐饮食衎衎吉者盖此诗本周公既没其友来吊之词如此读者溺于季女硕女新昏之说而不考其前后文故不识此一诗故曰六二鸿渐于磐饮食衎衎吉

所谓六五悔亡厥宗噬肤往何咎者盖此诗本王姬下嫁于诸侯当其归宁之时其宫之人为之赋此诗读者不识此意别以他说当之其实不然故曰六五悔亡厥宗噬肤往何咎

所谓九五有孚挛如富以其邻者盖此诗惟周公乃能如此读者不识曾孙为何如人故不识此一诗故曰九五有孚挛如富以其邻

所谓六五不富以其邻利用侵伐无不利者盖此诗亦惟周公乃能如此读者不识曾孙为何如人故不识此一诗故曰六五不富以其邻利用侵伐无不利所谓九二咸临吉无不利者盖当宣王中兴之时其一时牧伯有能安定其民人者故当时之人为之赋此诗故曰九二咸临吉无不利

所谓九二眇能视利幽人之贞者盖此时不过八句就这上四句看则眇能视之说也就这下四句看则利幽人之贞之说也故曰九二眇能视利幽人之贞

所谓六二明夷夷于左股用拯马壮吉者盖凡妇人撑舟多用左股此明夷夷于左股之说也这舟到这极险处自彼撑舟者为之则不难此用拯马壮吉之说也故曰六二明夷夷于左股用拯马壮吉

所谓六五噬干肉得黄金贞厉无咎者盖此等诗本椎心取血之诗只就这桃棘观之则噬干肉得黄金之说也若剖其中观之则贞厉无咎之说也故曰六五噬干肉得黄金贞厉无咎

所谓六二或益之十朋之龟弗克违永贞吉王用享于帝吉者盖大伯所以吃紧为王季者乃在不言之中虽王季亦无如之何不然何以传国至文王也故曰六二或益之十朋之龟弗克违永贞吉王用享于帝吉

所谓六五或益之十朋之龟弗克违元吉者盖周公一生惟知勤劳王室而已矣王曰叔父建尔元子俾侯于鲁大启尔为宇周室辅此则周公梦想不到之事也故曰六五或益之十朋之龟弗克违元吉

所谓中孚豚鱼吉利涉大川利贞者盖就这一片一片雪一一浃洽于地中看则中孚之说也就这未角之牛犊看则豚鱼吉之说也就这治水者耕田者看则利涉大川之说也就这不敢贪天之赐而必以祝其尸宾隆其祀事者看则利贞之说也故曰中孚豚鱼吉利涉大川利贞

所谓九二见龙在田利见大人者盖商周之杰正以治易乱之时纣惟弃其田而不治故当武王伐纣之后其田犹荒芜不治不有周公其孰治之楚楚者茨言抽其棘自昔何为我黍稷此见龙在田之说也神嗜饮食使君寿考孔惠孔时惟其尽之子子孙孙勿替引之此则见大人之说也故曰九二见龙在田利请大人

所谓九二包蒙吉纳妇吉子克家者盖生商亦汤也玄王亦汤也武王亦汤也特语有不同耳韦顾一蘖也昆吾一蘖也夏桀又一蘖也此之谓三蘖率履不越遂视既发相土烈烈海外有截此营南巢之始也苞有三蘖莫遂莫达九有有截韦顾既伐昆吾夏桀此放于南巢之事也当其受小国是达受大国是达处叫做包蒙吉当其受小大为下国缀旒受小共大共为下国骏庞处叫做纳妇吉当其有虔秉越如火烈烈处叫做子克家其前之言禹后言阿衡亦子克家之事故曰九二包蒙吉纳妇吉子克家

又臣之来也不愿如何如何亦别无愿求之事惟有一事未决请对陛下一叙其缘由臣本赵氏之子臣祖赵增寿臣父赵国英不幸早殁臣母刘氏以臣父素无遗业只有捣钱铺一座都被债主分去乃昼夜不息力为针缝之事以乳养臣兄及臣妹者数年竟以此卧床不起不能复为针缝之事矣萧然一室之中日闻啼饥之声臣外祖刘金辅谓臣母只如此自苦如此幼辈者何于是臣母乃携臣兄及臣妹等同到冯门未踰十年而臣母遂亡臣妹又亡于是臣兄乃复先人之姓改名赵清字是渭川以奉先人之祀而臣以母亡太苦妹亡又苦之故凡事不敢自惜一向只仍冯氏之姓而已矣因自名曰冯起炎字是南州尝到臣张三姨母家见一女可娶而恨不足以办此此女名曰小女年十七岁方当待字之年而正在未字之时乃原籍东关春牛厂长兴号张守忭之次女也又到臣杜五姨母家见一女可娶而恨力不足以办此此女名小凤年十三岁虽非必字之年而已在可字之时乃本京东城闹市口端生号杜月之次女也若以陛下之力差干员一人选快马一匹克日长驱到临邑问彼临邑之地方官其东关春牛厂长兴号中果有张守忭一人否诚如是也则此事谐矣再问东城闹市口端生号中果有杜月一人否诚如是也则此事谐矣二事谐则臣之愿毕矣然臣之来也方不知陛下纳臣之言耶否耶而必以此等事相强乎特进言之际一叙及之

　山西巡抚农起折奏　军机处档　　
山西巡抚臣农起跪奏为奏闻事乾隆四十八年二月十七日准直隶督臣咨开拿获山西临汾县生员冯起炎在身边搜出呈词并易诗二经注解讯因家贫不能与伊表妹结婚任意混写意欲上渎天聪奏明今臣委员前赴该犯家内严查平日有无不法情事等因咨行到臣臣随密委署按察使沈之变星赴临汾县严密搜查讯究去后兹据禀称遵于二十一日驰抵临汾督同平阳府知府保定临汾县知县李早荣等亲至冯起炎亲属冯珠家内逐细搜查并无不法书籍字迹讯悉该犯不与冯珠同居亦无房产向在平阳营子识文在兹家学堂借往复赴该处搜查仅有该犯遗留之破烂不全四书古文诗经并西厢记等书并无别项不法字迹亦无所造易诗二经注解底稿随提该亲属乡约及应讯人等到案逐一研讯缘起冯起炎系已故赵国英之子自幼同兄赵清随母刘氏改嫁与冯珠之胞兄冯珍取名冯起炎伊兄赵清于四十年复姓归宗闻在北京贸易原籍并无家室冯起炎于四十一年科考入学未经娶妻迄四十二年冯珍病故该犯训蒙度日后因无人延请于四十六年借住平阳营子识文在兹家学堂抄写文册糊口该犯日益贫难抑郁成病得有痰迷之症曾于四十七年七月间跳堕城墙将腿跌伤嗣父在兹于十二月间令其搬出该犯与伊戚王朝贵言及谋生无术意欲出门此后即不知去向不料该犯潜行赴京该犯亲属并不知情在籍亦别无为匪不法情事至该犯表亲张守忭实有一女名小女现年十七岁杜月亦有一女名小凤年十四岁均未字人核之该犯原供据亲属人等佥供平日并无不法情事在籍亦无别项违背字迹但伊胞兄赵清在京贸易该犯至京时曾否见过现在何处前在直隶未据供明所有呈词并易诗二经注解底稿赵清是否知情自须质讯明确除备录各供飞咨直隶督臣查传赵清到案讯明办理外谨将查办缘由恭折奏闻伏乞皇上睿鉴谨奏乾隆四十八年二月二十九日

乾隆四十八年三月初五日奉朱批览钦此

　置直隶总督袁守侗折奏　军机处档　　
署直隶总督臣袁守侗谨奏为审拟具奏事窃查本年二月内据臣标清道官守备王凤诏拿获山西临汾县生员冯起炎形迹可疑身旁搜出呈词一纸查阅呈内系抄袭诗易二经并图娶张杜二姓表妹为妻语多狂悖经臣奏明将原呈进呈并遵旨会同军机大臣等讯供复奏一面飞咨山西抚臣在于该犯原籍严密查讯有无别项不法事迹暨檄饬大宛二县传讯伊戚杜月伊弟冯兆荣是否知情照例究拟嗣准山西抚臣农起咨称委员前赴该犯家内逐细严查并无别项不法事迹在籍亲属亦不知该犯有进京递呈谋娶表妹之事惟查该犯本宗亲兄赵清向系在京贸易是否知情尚须查讯等情已缮折奏明并抄折咨会到臣当又飞饬大宛二县速行查拿赵清到案一并讯供具报并提讯冯起炎坚供伊兄赵清久已不知去向该犯在京并未晤面等语又据大宛二县讯明杜月冯兆荣等俱不知该犯带有呈词录供详复由署按察司梁肯堂审明定拟详解前来臣复亲提研鞫另录供单恭呈御览外该臣查得冯起炎图娶表妹为妻妄写呈词尚未投递即被拿获一案缘冯起炎籍隶山西临汾县本属赵姓因伊父赵国英早故自幼同兄赵清随母刘错改嫁与冯珍为子冯珍刘氏后先病故伊兄赵清即复姓归宗该犯仍由冯姓于乾隆四十年入学训蒙度日嗣因无人延请贫苦难度忧欎无聊见有两姨表妹张守忭之女小女杜月之女小凤意欲聘娶为妻又自揣贫穷恐不见许痴心迷妄随写呈词一纸以诗易二经作为问答以显其素通文墨妄思赴京递准则亲事可成于四十八年正月初六日自原起身二十一日至京先至伊戚杜月店内复赴伊弟冯兆荣铺中告知意欲归宗再思学习买卖杜月等以其向曾读书恐不能贸易各给盘费劝令回家该犯出京后总欲图谋亲事复在长新店一带逗遛闻知圣驾谒陵起意在道旁跪求及投递即被拿获等语反复究诘坚供实因图娶表妹起见并无别项情弊查冯起炎以婚姻细故私写呈词欲于仪仗前呈递实属妄不法其图娶人女虽系迹类痴迷而语言尚属清楚又安知非色令智昏肆其狂吠自未便稍为宽贷且阅其呈首胆敢于圣主之前混讲经书而呈尾措词犹属狂妄核其情罪较冲突仪仗为更重冯起炎一犯应从重发往黑龙江等处给披甲人为奴俟部复到日照例解部刺字发遣该犯原籍已经山西抚臣农起查明并无别项不法事迹亦未与张杜二姓求婚邻右亲属人等亦不知该犯有赴京递呈之事应毋庸议其失于约束之教官应仍咨山西抚臣查明照例参处该犯之弟冯兆荣及伊戚杜月均不知该犯带有呈词亦未言及亲事应均于省释该犯本宗亲兄赵清讯明不知去向现饬大宛二县再行查拿到案另行讯议完结是否允协理合缮折具奏伏祈皇上睿鉴训示谨奏乾隆四十八年四月十六日

乾隆四十八年四月十八日奉朱批该部议奏钦此


　第九辑　
　曾静遣徒张倬投书案　
　陕西总督岳钟琪奏折　缴回朱批档　　
陕西总督臣岳钟琪谨奏为冒昧密陈恳祈恩凿事窃臣于九月二十六日巳刻拜回署署前西街有人持书趋向臣舆被从人呵止臣见其形貌不似投书官役令接书入舆阅封面题签称臣系天吏元帅臣甚为惊讶当将其人交巡捕看守随入署密拆内写南海无主游民夏靓遣徒张倬上书其中皆诋毁天朝言极悖乱且谓臣系宋武穆王岳飞后裔今握重兵居要地当乘时反叛为宋明复仇等语臣不敢卒读亦不忍详阅惟有心摧目裂发上冲冠恨不立取逆兽夏靓烹食其肉即刻遣人密邀抚臣西琳以便会讯张倬奈抚臣西琳因署将军印务在教场考验满洲官兵未能即至臣署臣逡巡数刻忖度逆情既敢明目张胆致书及臣必非无所凭依空言相耸若遽加鞠讯怨难得实情又思彼书以叛逆劝臣臣若一人独问张倬旁无见闻确证将来重刑拷讯彼反得恣意造言而臣遣人邀抚臣时又不便明言所以固未能促其速至因传按察司硕色坐于密室然后唤张倬进署命坐待茶霭颜相接问其里居则云昔年曾在江夏住过至现在居址并师夏靓里居皆立誓不说臣云然则欲见尔师当于何处接取彼答云但实用来书所言我自往邀师来见问汝师今在何处则云今在广东问汝自何处来则云自广东来问何时起身则云五月起身由贵州到四川打听皆言总督去年便往西安故我又自川来陕昨九月十三日方到问尔师有何所见突敢远致此书答云在广东闻得朝廷三次召你不去我师因此致书及我到陕方知并无三召不应之说此书已不愿投后思万里远来不可虚返故决意投递臣云方今圣明在上如此盛时尔师何故谋反彼云百姓贫穷只为救民起见臣云陕西百姓不穷你知道么彼云你陕西虽好我湖广连年大水积尸载路臣云此乃天灾何与人事且闻湖广不过几县被荒朝廷已屡加赈贷况各省比陕西更好的去处甚多你却不尽知道彼云官吏又性急又刻薄不知百姓苦楚等语臣复云尔若不将尔师并尔实在住处开心见诚说出则安知非我雠家遣尔持书设局诱我我岂有轻信误堕仇人术中彼坚称实在住处死也不说时届未末申初抚臣西琳亦至臣署随公同细讯奈张倬依旧含糊不肯实供臣等方行夹讯张倬仍坚供宁死不说臣等再三诘讯但混供在南海之滨广南交趾交界之处臣等恐遽加叠夹重刑致毙则此案愈无根据随商之抚臣西琳约次早密至臣署再以甘言曲诱或可得其实情至二十七日抚臣西琳复来于密室坐听臣复唤张倬入署殷勤慰劳设法问之臣先给之云即如你们湖广有个邹鲁始与年羹尧同谋后来便去首你们这些游说之士如何可以轻信且安知不是有人打发你来特地试我我昨晚所以不得不刑讯一番看你诚伪张倬云你昨日如彼举动我今日万不肯信了臣云尔以利害说人人亦以利害试尔尔昨日既不该当街递书昭张耳目又不该于初见时含糊其说无一着实语使我怀疑至于刑讯自古设鼎镬以待说客实有深意作见你视死如归知你大有气节非利害所能摇夺我今日所以推诚奉问尔须切实指陈使我心里了然方不是捕风捉影之论彼云总之有昨晚举动知你断不肯行知我断不得活你这些话我万不肯信等语因复再三婉询彼终一日不吐臣复云自古以来总因天下多故方有人从中取事今天下承平并无一省响动尔师夏靓突令陕西冒昧举事则接应者是何地方何等人物何处传檄可定何处必须用兵今询尔茫然一言不吐终是胸无成见耳张倬云此固不难但要尔确实凭据则湖广江西广西广东云南贵州六省在我一呼可定臣问其何所见而云然则云此六省百姓愁苦颠连流离逃窜入川而僵仆道路者皆何处人民此亦显而易见者也臣云我在四川深知云贵官民相安你如何也说易动彼云吴三桂一麾即起乃云贵之明征臣问江浙如何答云不知问晋豫如何亦云不知问四川如何亦云不知且云我惟知此六省耳六省之外若再有川陕他省不足忧也臣云尔求确实凭据莫如我处遣人随尔往聘尔师并尔意中人物彼方唯唯忽又云无是理也我意中人物虽不多亦断无使尔知悉之理臣云尔始终疑惑不如意放尔去任尔自为我亦不问何如彼云你放我不得了昨晚刻讯之后外间必有人知将来朝廷责问你岂不自贻祸患乎臣云我若不放你去势必据实奏闻从此朝廷知谋反的人都来约我势必疑我虑我我何能一日自安今日骑虎之势不得不放你去倘因外人传言朝廷觉察我只说是迂腐儒生条陈时事语言狂妄当经刑讯逐释便无形迹了彼云言亦至理但我断不信且我此来死得其所你即实意放我我亦实意不去等语臣伏念受恩深重今遇此等奇幻之事但臣知有国不知有身故为种种诡言意在得其实状方可奏闻乃臣等细勘张倬狡黠奸深加以严刑既无惧色即百计诱之而仍坚不可破不但一时不能确讯即讯明请旨折奏往返未免时日耽延为此密恳圣恩准将张倬解送到京请敕亲信大臣设法细讯务得其实以便就近请旨缉拿同党庶事机可密完结亦速不至久羁时日矣至夏靓逆书理应随折进呈但其言绝灭彝良悖乱罔极臣不敢冒昧呈览上亵天聪　朱批犬吠兽号之声耳有何可介意送来闲观之　谨同抚臣西琳密封候旨又搜出张倬随身携带书二本一系抄录坐拟生员应诏书一系刻本握机图注俱经密封一处除将张倬严加收禁外谨会同抚臣西琳冒昧据实缮折密奏伏乞皇上睿鉴施行为此谨奏请旨雍正六年九月二十八日

朱批竟有如此可笑之事如此可恨之人朕观此人不似内地匪类就其言论天下时势光景朕之用人行政一些不知未闻之人非是苗疆内多年汉奸即系外洋逆党其语言口声果似湖广人否人品相貌学问何如人也近文近武不过市井俗人也可将内闲言语试问便可知矣此事在卿利害所关朕量卿不得已而然但料理急些了当缓缓设法诱之何必当日追问即加刑讯伊既有是胆为此事必是一忘命闵不畏死之徒便解京亦不过如此审问伊必料无生理何能得其实情可从容暂缓徐徐设法诱问或此间有人探问消息之同来人亦未可知未必止此一人来也密密访拿或问他言将你情节书字未曾尽奏将大概情节奏闻有旨言你必系疯痴之人不然此人岂无耳目着我随便发放你并未动大怒如此言毕作卿意将圣祖六十年深仁厚泽百姓沦肌浃髓朕继统六年勤政爱民将各省朕加恩于百姓之善政整饬官防大法小廉用人行政处将朕待卿之恩卿便负恩而势亦不能处详细开示宣朕之仁爱公明汝等亦系人类何不思在光天化日之下共享太平之福而造此无故涂毒生灵之念便就你这一人聪明胆量不论文武足可以取功名干世业只就你今日不审本宪之心迹不料本宪之能否如此孟浪轻生取笑天下后世实为汝惜之耻之据汝所言似非汝一二无知之人必有有识见人将你性命为伊等侥幸之谋也何不将你送之死地之仇人举出或如此再不然看你如此豪杰则伊师又不知如何超越之人物汝既言六省一呼即应汝同事人各省必多何不回去将伊等劝化归正为国家臣子不但不徒老死于匪类抑且垂名竹帛矣将此等言语诱问看再将本朝得天下之正待前朝之体实前明之恩代也再将明时百姓不聊生之处本朝百姓蒙福处备悉言之将伊听闻对答辞色不必隐讳一二据实奏闻再另有旨谕

　陕西总督岳钟琪奏折　缴回朱批档　　
陕西总督臣岳钟琪谨奏为逆犯已吐造谋之人谨缮密折恭呈御览事窃查逆犯张倬持其师夏靓逆书到臣臣会同抚臣西琳设法讯诱未得实状缘由于本月二十八日具折密奏臣因见张倬坚忍练刑复难计诱故请辞赴京师审讯但思此等重情不求速得实状以慰君父之心则臣子所司更有何事大于此者故拜发密折以后未即令其赴狱遣署长安县事咸宁县丞李元假称臣仆就近署闲房与之共寝又遣人送裘致酒缓言相询彼乃一味支吾至二十九日酉刻臣复传按察司硕色于密室坐听然后令张倬入署与之盟誓　朱批览虚实不禁泪流满面卿此一心天祖鉴之此等誓盟再无不消灾灭罪赐福延生之理朕嘉悦处实难笔谕朕与卿君臣之情乃无量劫之善缘同会自乘愿力而来协朕为国家养生者岂泛泛之可比拟朕实嘉悦之至　伪为激切之言彼方将其师实在姓名居址并平素与伊师往来交好诋毁天朝之人各姓名居址一一吐出臣谨亲缮密折恭呈御览伏乞皇上遴选忠实干员潜行密捕自当悉获以正典刑至张倬未吐各情臣现在设法陆续相绐务令悉吐以便次第芟除使逆党尽绝庶稍尽臣子之职分为此缮折密奏伏乞睿鉴施行谨奏雍正六年九月三十日朱批开单留中朕自命妥协之人前往捕拿料理将张熙仍好好设法宽其心而羁留之

　陕西总督岳钟琪奏折　缴回朱批档　　
陕西总督臣岳钟琪谨奏为逆犯续吐情由谨再密奏兼封诗册进呈事窃查逆犯张倬持其师夏靓即曾静逆书到臣臣随将设法讯诱缘由于九月二十八日三十日两次缮折奏闻其时因刑讯之际搜出张倬贴身随带之书故于前折内逐一声明而其行李中所有抄写易经诗册医方各一本臣未暇细阅惟同行李封贮恭候谕旨到日连逆犯一并解赴京师但臣因其有湖广等省一呼可定之言虑逆党已有成谋必须速得实情早图殄灭故三十日酉刻复传按察司硕色于密室坐听然后令张倬入署臣伪为恳切之言以相试探力问湖广等处何以一呼可定彼言但据民情乃不易之理臣云皇上御极以来察吏安民民情悦服尔以民情为据万不可信矣尔等自必有兵有粮将于何处举动方自信一呼可定耳彼云我等但有同志数人讲此义理其他悉非所知臣伪诘之云汝昨所言大抵迂腐儒生必更有智勇兼备之人方可济事彼云我师曾静并刘之珩严赓臣等俱有本领韬略大不可量但能聘用吾师何愁不济即何以使湖广等六省一呼可定之法亦惟吾师有此智略我后生小子岂能见及不过奉命致书传达吾师面嘱之言有六省传檄可定之语耳臣细听其言详审其状但问及兵粮等语彼即支吾而第极力崇奖其师劝臣聘用方此辈大约到处惑乱人心潜谋不道其谋逆确据俟拿获伊师曾静严讯必得实情因又细问其平日往来相与之人并其所祖述师承之据彼云我辈同志之人素所宗者系吕晚村号东海夫子我曾亲到其家见其所著备忘录并吕子文集惜其子孙不肖忽背先志贪慕荣利已作仕宦可为痛恨今行李中所有抄录诗册即晚村作也臣云诗无关系本朝语彼云其诗内如钱墓松歌如此江山图歌及凡空字处皆是也臣又坚问其父兄名字并同谋诋毁者更有何人彼一一吐出臣谨详开密折并诗册一本密封进呈御览但密伏查吕晚村名吕留良本前朝逋儒我朝定鼎之后彼惟以著书论文为事与绅士讲艺往来未闻有不法形迹是以伊孙前于一念和尚案内犯赤族之诛蒙圣祖仁皇帝念其为读书明理之人必无知情怙恶之事不特宥其子姓抑且原其本身此诚天高地厚之仁而吕留良自有当洗心感戴凡从前所作悖逆诗谣即应销毁乃竟敢留存如故以致传抄匪人由此推之罪大恶极实神人之所共愤国法之所不容者也虽吕留良久已身故而其子孙尚存保无踵继前恶伏慝衔奸况据张熙现供吕留良著有备忘录藏匿在家则其奸罔之辞窃恐不止于此抑恳圣主密饬浙江督臣李卫遴委亲信文武干员密至吕留良家内仔细搜查备忘录等书并拘拿吕留良子孙嫡属讯有实据上请天威严戮尸之典行族灭之诛庶可靖逆孽以灭妖邪正人心而彰国法即臣于痛恨之中亦惟有额手上庆矣除张熙发交按察司硕色牢固监禁外臣谨缮折密奏伏乞皇上睿鉴为此谨奏雍正六年十月初二日

朱批卿此忠诚之心天祖自然鉴之朕之嘉悦之怀笔难宣谕湖南已差钦差前往江浙已谕该督密审矣此等匪类如此自寻败露者实皆上天神明之大德非人力之所能者朕实庆幸而感畏之情愈加数倍矣期共勉之

　上谕　缴回朱批档　　
和硕怡亲王大学士张蒋字寄浙江总督李雍正六年十月初九日奉上谕岳钟琪处有投书之奸民始初不肯供出伙党之姓名后被岳钟琪设计发誓引诱始陆续供出十余人其在楚省者已差人前往查拿可将供出浙江之人开出令李卫密行缉捕明白究问并将所供别省之人亦开单内令李卫知之总之查拿匪类以速慎为要正犯勿使漏网无辜不可拖累又奸民口中供出浙江吕留良等可将岳钟琪奏折抄寄李卫一一研究并查其书籍倘伙贼既获之后再当诘问党羽其应行拘缉者即着李卫一面办理一面奏闻钦此遵旨寄信前来并将岳总督奏折及名单抄录驰寄总督可遵旨慎寄速行办理切切十月初十日

　陕西总督岳钟琪奏折　缴回朱批档　　
</div>
    <div class="pagination">
<a href="清代文字狱档辑_page52.html">上一页</a><span>...</span><a href="清代文字狱档辑_page48.html">48</a><a href="清代文字狱档辑_page49.html">49</a><a href="清代文字狱档辑_page50.html">50</a><a href="清代文字狱档辑_page51.html">51</a><a href="清代文字狱档辑_page52.html">52</a><span class="current-page">53</span><a href="清代文字狱档辑_page54.html">54</a><a href="清代文字狱档辑_page55.html">55</a><a href="清代文字狱档辑_page56.html">56</a><a href="清代文字狱档辑_page57.html">57</a><a href="清代文字狱档辑_page58.html">58</a><span>...</span><a href="清代文字狱档辑_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
