<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1523 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1523 页/共 1860 页</h1>
    <div class="content">
○甲申。上还宫。　　

○谕、内廷宫殿。易换琉璃瓦工料等事。著派福隆安、和珅、胡季堂、刘墉、金简、德成、督办。　　

○又谕、西直门等处石道。除总理工程大臣和珅、金简外。著再派胡季堂、德成、一同办理。　　

○谕、据福康安具题、民人贝开富等、用药迷人。未经得财。问拟斩候。永远监禁。前因滇省有王奉一案。曾经降旨、令刑部另行酌定条例具奏矣。今思斩之与遣。轻重有分。若概与发遣。不足明刑。此案用药迷人之犯。如人已被迷。虽经他人救醒。而用药者本有杀人之心。自应将该犯问拟实斩。入于秋审情实。不得以未经得财。稍为宽贷。若甫经学习。及虽已合药。即行败露。或欲迷之人知觉。未经受累。则情节较轻。尚可宽其一线。将该犯发往伊犁、给与厄鲁特为奴。已足蔽辜。著交刑部、一并分别核拟具奏。所有贝开富等一案。即照新例定拟。　　

○乙酉。上御太和殿视朝。文武升转各官谢恩。　　

○幸圆明园。　　

○谕军机大臣等、向来川省地方。啯匪为害最甚。曾经屡降谕旨、严饬查办。福康安调任川督。董率员弁。实力访拏多犯。大加惩创。近始稍为歛迹。今又有大足县贝开富、用药迷人之案。而前日滇省用药迷人之王奉、亦系川省民人。在彼发觉。可见该省五方杂处。易藏奸宄。不可不严行惩究。已降旨将贝开富一案。交部另行定拟。著传谕李世杰、即饬属将大足县用药迷人之逸犯贝老四、严缉务获。并通饬各属、严密访查。如有学习药术匪徒。立即拏究。务使搜捕净尽。以靖地方。　　

○又谕、今岁晋豫两省。雨泽较为沾足。近闻山东泰安、东昌、一带。雨泽未免缺少。其直隶之河间、景州等处。亦觉缺雨。现在曾否得有渥泽。于该处田禾有无妨碍。著传谕袁守侗、明兴、各将该省现在麦苗情形。及各属何处缺雨。并有无续报得雨之处。迅速覆奏。又保定省城。前据袁守侗奏报、得有＜雨澍＞雨。现在是否已经沾足。亦著一并查奏。寻袁守侗奏、保定省城。望雨甚殷。臣谨设坛虔祷。其河间、景州等处。望雨情形。大约相等。报闻。明兴奏、济南、东昌、泰安、三府。四月以前。雨水调匀。二麦可望丰收。近因晴久。于大田究不相宜。现督饬三府所属、虔祷雨泽。得旨、济南即汝省城。汝惟饬府属求雨。竟似与汝漠不相关。岂有此理。汝丧良心乎。　　

○丙戌。谕、前据何裕城奏淮安头帮漕船。在桥头店地方。被风沉溺二十只。业经降旨、将应赔漕米豁免一半。并传谕该督等、将有无淹毙人口之处。详查具奏。本日据何裕城奏、漕船失风情形。各船丁舵人等、落水甚多。除设法捞救正丁邱世泰等六名外。尚淹毙大小男妇十一名口等语。淮安帮船。猝遇暴风。人力难施。以致沉溺。所有淹毙人口。著即行照例赏恤。其漂失米石。著照上年江西赣州卫帮船失风之例。加恩全行豁免。以示体恤。该部即遵谕行。　　

○谕军机大臣等、据毓奇奏、淮安头帮漕船。在桥头店遇风沉溺一事。应即亲赴该处确勘办理。但现在浙江、湖广、江西、各帮。源源渡江来淮。必须亲加盘验。是以不能分身亲往等语。所奏是。粮船过淮。必须总漕亲加盘验。若毓奇因东省沉溺漕船。立即驰往履勘。则各帮在淮。必致守候需时。迟误期限。毓奇之不亲往。深知事理轻重。若明兴安坐省城。又去失风处所甚近。何以不行亲往。乃仅委之道将查勘乎。是同一事。而应亲往与不亲往。各有所宜。在毓奇又以不去为是。而明兴则以去为是也。再本日何裕城奏到、漕船失风情形。各船丁舵人等、落水甚多。除救起正丁邱世泰等六名外。尚淹毙大小男妇十一名口等语。是此次漕船。实系遭风沉溺。人力难施。业经查明。并无别项情弊。已明降谕旨、令将淹毙人口。即照例赏恤。漂失米石。加恩全行豁免。著遵照妥办。将此传谕毓奇、明兴、并谕何裕城知之。　　

○又谕、据福康安奏、通计川省缉获逃兵分数一摺。内称、至本年九月。业经届满。现在未获各犯。尚有六百十七名。设立章程。檄饬承缉各员。如一年之内。果能按名全数获首。并于别属逃兵招首弋获多名者。准其专摺保荐。若首获逃兵。审出曾在某处久匿。及出入境汛。并不查拏者。从重参革。如有怠玩之员。仍随时密察严参。其余分晰等差。专立档案。记功记过等语。前因川省逃兵。各省奏报缉获、及自首者。甚属寥寥。曾将承缉不力之员。明定降调处分。后因人数未免过多。加恩再予展限一年。以期按名弋获。今川省扣至本年九月。展限业经届满。而未获之犯。尚有六百余名之多。如再逾定限。其处分自难宽贷。现在福康安、虽已设立章程。饬令上紧躧缉。但为期不远。其承缉逾限各员。应行处分者。人数必多。著传谕李世杰、详晰熟筹。上紧严办。并将议处人员共有若干。作何办理之处。查明覆奏。再川省谳案纷繁。臬司缪其吉又属初任。所有本年秋审。事关重大。并著传谕李世杰、务须督同司道、悉心商榷。妥协定拟。毋得畸重畸轻。致有出入。　　

○又谕、据福康安奏、川省逃兵。节年拏获。及自行投首。共二百余名。尚有未获逃兵六百余名等语。金川军营脱逃兵丁。节经降旨加恩。令其自首免死。并于原限外加恩展限一年。将承缉不力之文武各员。宽其处分。俾感激奋勉。实心查办。今四川省经福康安认真办理以来。而未获者尚有六百余名。其各省之未能实力查办、奏报寥寥者。未获之数。自必更多。现在扣至本年九月初。即届限满。况此等逃兵。为数尚多。其中又有死亡事故。搜捕匪易。而逾限之地方文武员弁。一届限满。即行降调。自必甚多。著传谕各该督抚、将现在如何设法晓谕。饬属擒捕。并将来逾限后。该地方文武应行议处人数若干。即行查明据实覆奏。候朕另降谕旨。将此由五百里各谕令知之。　　

○四川总督福康安奏、灌县西门外之镇夷关。路通桃关。为新疆要路。请于灌县汛新募实兵数内。拨驻五名。设为一汛。从之。　　

○丁亥。谕、朕于五月启銮。驻跸热河。七月十一日起程。前往盛京。恭谒祖陵。著质郡王、克勤郡王、大学士阿桂、英廉、留京办事。所有吏兵二部。应行引见官员。文职知县以上。武职守备以上。著于未启銮赴盛京之前。该部每月派堂官一员。轮流带赴热河引见。其文员内。佐杂等官。武员内。八旗护军校、骁骑校、及外省送到之补放水手官、骁骑校、并年满千总等官弁。仍著王大臣照例验放。至七月以后月选等官。亦照向例办理。其东三省补放水手等官。即就近于行在引见。至外省督、抚、提、镇、等奏摺。其驻跸热河。及自盛京回銮至京。俱著赍摺人。自行赍赴行在投递。至自热河前赴盛京。系由边地行走。所有各省赍递奏摺。著照向例交留京办事处。加封转交内阁。随本报驰递。批示后。仍由本报发回留京办事处。交赍摺人祇领。该部通行传谕知之。　　

○又谕、向例总督俱兼兵部尚书、右都御史衔。巡抚俱兼兵部侍郎、右副都御史衔。但漕运河道总督。并无地方之责。究与各省总督不同。况又有由道员升署、及简擢初任之员。若一例兼衔。未免太优。不可不量为区别。嗣后漕运河道总督。该部俱奏请给与兵部侍郎、右副都御史衔。著为令。　　

○吏部议奏、两广总督觉罗巴延三奏、请将原任广东临高县知县徐藩送部引见。与原参案前后不符。奉旨饬令据实具奏。今所奏拏获黎匪出力缘由。仍与从前所参、未便因其入黎全获匪犯、稍为姑容之奏不符。仍应议驳。得旨、此案徐藩、因署崖州任内。失察民人入黎滋事。讳匿欺饰。参奏革职。该员会营缉捕。本属分内之事。乃已隔年余。该督等复以该员搜捕匪夥全获。奏请调取引见。是获咎于前。仍即邀恩于后。地方官尚何所儆畏耶。部驳不准开复之处甚是。依议。巴延三著饬行。　　

○戊子。谕、此次前往盛京。遇升殿庆贺行礼。所有随从王公大臣。俱著穿蟒袍补褂。无庸携带朝服。其盛京官员。亦著一体穿蟒袍补褂行礼。至尊藏册宝行礼时。亦并著穿蟒袍补褂。　　

○又谕、向来南粮余米。俱准在通州变卖。以资日用。现在各省粮艘。陆续抵通。旗丁于兑足正供之外。所有多余米石。情愿出售者。仍著加恩准其就近于通州粜卖。在旗丁等既所乐从。而近畿地方。粮食益充。于市价民食。均有裨益。该部即遵谕行。　　

○谕军机大臣等、前因东省泰安、东昌、一带。雨泽缺少。曾降旨询问。兹据明兴奏报、通省二麦收成。约计九分有余。是该省麦收已属丰稔。朕心深为欣慰。但现在各属大田。是否均已播种。有无望泽情形。著传谕明兴、据实覆奏。至豫省今岁雨泽较为沾足。二麦自应丰收。向来该省收获较早。何以尚未据该抚奏报。著传谕何裕城、即将豫省麦收分数。详晰查明。迅速覆奏。再豫省现在有无续报得有＜雨澍＞雨。大田曾否播种齐全。并著何裕城、一并覆奏。将此由四百里各谕令知之。　　

○以故敖汉扎萨克多罗郡王巴勒丹子德沁袭寿。　　

○己丑。上诣黑龙潭祈雨。　　

○旌表守正被戕广东永安县民罗锦才妻翟氏。　　

○是月。署直隶总督袁守侗奏、恭报二麦情形。顺天、永平、保定、承德等处。约收八分。河间、天津、正定、大名等处。约收七分。得旨、未必能如此也。近甚望雨。实切忧郁。　　

○江南河道总督李奉翰奏、丰砀北岸石林地方。从前溜走中泓。二十年来。旧工淤闭。黄流下达。溜向北趋。现饬该管厅员、运贮料物。为有备无患之计。再御桩亭之西。应筑磨盘大坝。庶河工不至卧进。有碍木龙。既可保护南岸。又可挑溜东趋。得旨嘉奖。　　

○山东巡抚明兴奏、明年恭逢圣驾南巡。经由东省。需用马匹。将营驿一并筹拨。尚有不敷。请照乾隆三十年奏案。将东省原裁驿马六百匹。暂时复额。自本年十一月起。支销草料各项。俟差竣时。仍将马匹变价归款。得旨、如所议行。　　

○原署河东河道总督何裕城奏、运河应办堤岸工程。虽定于秋令兴修。而添办木石秸料。应即时备办。以免贻误。其现可兴修之工。并严催承办各员趱办。以期得尺则尺。得旨。已用汝河南巡抚、将此详悉告兰第锡。汝亦当时刻留心。明年南巡回銮时。汝自当来也。　　

○又奏、彭口塘河。向易停淤。必须即时捞浚。方能利运。但此际重运盛行。未免有碍。请将应挑工段。酌分东西。更番捞浚。东岸兴工。令粮艘就西岸行走。俟西岸兴修时。又可移就东岸。庶两无妨碍。得旨、亦告之兰第锡。汝二人当如一人。和衷共济。此旨即与彼看。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百七十九


大清高宗法天隆运至诚先觉体元立极敷文奋武孝慈神圣纯皇帝实录卷之一千一百八十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年。癸卯。五月。辛卯朔。谕、三月二十八日。京师及近畿得雨后。近已弥月。虽屡微雨。总未优沾。现在时交芒种。朕心望泽孔殷。因思清理庶狱。或可感召甘膏。著刑部堂官、查明军流以下罪名情节。分别减等发落。其因事牵涉拘系候质者。亦速行讯明省释。至寻常案件。并著即行完结。毋得稽延留滞。其直隶省。并交该督袁守侗、一体遵照查办。该部即遵谕行。　　

○壬辰。谕、京师近日以来。虽屡得微雨。尚未沾霈。朕心深为廑念。宜申虔祷。以吁甘霖。著礼部即速查照定例。敬谨奉行。　　

○又谕曰、福隆安、因病后体弱。不能御前当差。屡次奏请、将御前大臣、领侍卫内大臣开缺。朕俱未准行。此次驻跸热河。秋间临诣盛京。福隆安再三奏请随往。但伊身软气虚。终日远行。不能调摄。朕启銮后。福隆安著留京。署步军统领事务。其原管各处事务繁多。恐伊精神不能周遍。所有正黄旗领侍卫内大臣、銮仪卫掌卫事大臣、盟长、总管健锐营官兵大臣等缺。俱著福康安补授。　　

○又谕曰、福隆安、现在气体微弱。所有清字经馆总裁。并稽察功课。及四库全书馆总裁。并稽察功课。著派八阿哥管理。　　

○又谕曰、李奉翰、擢用河道总督。已逾数年。且办理河务。尚属奋勉。著加恩仍兼兵部尚书、右都御史衔。漕运总督毓奇、甫经擢用。著照新例。改授为兵部侍郎、右副都御史衔。　　

○旌表守正捐躯安徽庐江县民汪朝献妻王氏。河南宁陵县民马谷让女马氏。　　

○癸巳。孝诚仁皇后忌辰。遣官祭景陵。　　

○定月选文武各官豫借养廉、由各省报拨例。户部议奏、月选文武官员。例得在部豫借养廉。向于到任后扣存藩库。遇便解京还款。查此项银两。每因乏便员。三四年方汇解一次。往返查催。徒尘案牍。请嗣后即归于各该省春秋二拨册内。报部听候拨用。从之。　　

○前署福建巡抚杨魁疏报、闽县、侯官、长乐、同安、浦城、霞浦、福鼎、福安、漳平、龙岩等十州、县、乾隆四十五年分、开垦荒地十六顷七十三亩有奇。　　

○甲午。谕军机大臣等、据何裕城奏、东省湖河水势。及筹济重运情形一摺。内称、河南卫辉、彰德、一带。雨水稀少。以致卫源日弱。亟须筹济等语。豫省河北一带。既经缺雨。何以未据该抚奏及。现在于大田有无妨碍。曾否续得＜雨澍＞雨。著传谕何裕城、据实迅速覆奏。再东省泰安、东昌等府属。雨泽缺少。曾降旨询问。现在曾否得雨。并著明兴据实覆奏。至所称卫河浅弱。咨会明兴、分檄临清等州县。多雇剥船之处。刻下重运衔尾北上。所有沿途河道浅涩之处。亟应筹办。并著传谕兰第锡、督率所属。于水浅段落。设法疏浚。并相机启放湖水。酌量接济。务使济宁迤北河道。一律宽深。足资浮送。以利重运遄行。不致逐段起剥。方为妥善。将此由五百里各谕令知之。　　

○乙未。谕、据李世杰参奏、夏邑县知县李光德、典史刘应琏、于殴死亲嫂化氏一家三命之凶犯欧阳十、既不赶紧审解。又不严行锁锢看守。以致该犯乘间磨拷欲逃。复殴死禁卒二命。请将李光德等革职一摺。此等连杀一家数命之凶犯。一经拏获。自应立即审解。决不待时。况该犯自知罪重。既拚一死。必致逞恶行凶。乃情事所必有。今欧阳十、杀死亲嫂化氏一家三命。收禁在狱。又磨拷欲逃。经禁卒喊拏。复逞凶殴毙二命。凶恶已极。欧阳十、著即凌迟处死。至该县等、于此等重案。既不赶紧审办。又不严行锁锢。以致酿成该犯、复有在狱逞凶之事。实属怠玩。知县李光德、典史刘应琏、固应革职。其该管知府。平日率属无方。督饬不力。非寻常失察可比。并著交部严加议处。看来外省迟缓懈弛恶习。牢不可破。即如查拏逃犯等事。并不认真办理。屡经降旨饬谕。亦不过以一奏塞责。至审办重案。动輙稽迟。致屡有越狱逞凶等事。竟成积弊。如豫省欧阳十之案。若该抚等、早能督饬速办。又何至酿成事端耶。所有各省督抚俱著饬行。嗣后各督抚、务须督率属员。实力整顿。毋得仍前疎缓。将此通谕知之。　　

○谕军机大臣等、据李世杰奏二麦约收分数一摺。内称、武安一县。自三月十五日得雨后。已届一月有余。未得雨泽。收成约止五分。又阳武等九县。约收六分。暨六分有余。现在分饬确查。于常例粜借之外。宽为粜借等语。前据何裕城奏、河南卫辉、彰德、一带。雨水稀少。曾经降旨询问。于田禾有无妨碍。今李世杰奏报二麦约收分数摺内。始称武安、阳武等县。雨泽缺少。麦收分数。仅止五六分。未免奏报迟延。李世杰、现已起程前往川省。著传谕何裕城、务须督饬所属。详悉查明。实力妥办。于常例粜借之外。酌量宽为粜借。毋任吏胥从中滋弊。俾小民均沾实惠。口食有资。以副朕轸念黎元至意。将此由五百里传谕何裕城、并谕李世杰知之。　　

○丙申。谕军机大臣等、袁守侗奏、审拟参革三河县知县王治岐、那用旗租。商同巳革滦州知州蔡薰、捏造民欠分别定拟一摺。已批交该部议奏矣。但摺内声叙情节。殊未明晰。如王治岐捏造民欠一事。既据蔡薰供称、当日告知王治岐、不可将那移据实说出等语。是蔡薰之意。已明令王治岐设法捏饰。即与知情授意无异。袁守侗于此等情节。何以未切实根究。除就近谕知刑部外。著传谕袁守侗、再行严查。据实覆奏。又大名道熊恩绂、既称委令查办滦州节年民欠旗租。则此事系其专责。且熊恩绂、曾任永平府。本不当令其查办也。至兰第锡等、不过暂署。应轻于熊恩绂。何以转置熊恩绂于不问。亦属疎漏。并著查明。一并覆奏。寻奏、办理此案。种种错误。实切悚惶。至熊恩绂未经参劾。因现查出那移掩饰之三河县。系通永道所属。滦州之有无亏那。尚未查明。俟另委道员前赴清查。并再将蔡薰切实根究。如有情弊。再将熊恩绂附参。报闻。　　

○谕军机大臣等、本日明兴覆奏、山东各属得雨情形。惟济南、泰安、东昌、三府所属。虽得雨数次。究未能普遍沾足。其泰安、东昌、二府所属。土性本燥。于大田究不相宜。现在虔诚祈祷等语。该省三府缺雨。而摺内止称泰安、东昌。且虔诚祈祷者。究系何人。摺内并不声叙。殊未明晰。该抚前次摺内。于济南省城。饬属求雨。未经亲往。曾经批饬。想尚未奉到。至此次奏到之摺。仍未奏明。其泰安、东昌、二府。又系何人祈雨。何含糊若此耶。将此由四百里谕令知之。仍将现在该处曾否得有透雨。于大田有无妨碍之处。迅速具奏。　　

○以四川布政使秦承恩、湖南布政使王站柱、对调。　　

○豁除福建闽县乾隆四十七年分、水冲地三顷七十三亩有奇额赋。　　

○丁酉。恩免豫工摊徵银款。谕、据李世杰奏、豫省堵筑青龙冈漫工。及筑堤浚渠。历次酌增夫料价值银、九百四十五万三千九百余两。请分作三十年摊徵。以纾民力一摺。豫省自办理大工以来。历次部拨。及动用司库银千万余两。无非为百姓保护田庐。辑宁家室。所有采办料物。雇募人夫。俱于例价之外。宽裕给值。俾小民踊跃趋事。以期迅速蒇工。其例价外酌增银两。自应分年均摊带徵还款。在百姓等依限输将。亦属分内之事。但此次为数甚多。而上次漫工案内。又尚有摊徵未完银九十余万两。若按年带徵。民力未免拮据。朕自御极以来。勤恤民依。覃敷恺泽。普免天下地丁钱粮者三次。普免各省漕粮者二次。不惜万万帑金。俾闾阎共臻康阜。又何靳此千余万库帑。而令小民每年于正赋之外。多此徵输耶。况现在仰荷上天孚佑。大工告蒇。自应广泽推仁。与斯民咸庆盈宁之福。所有此次该抚等、所请分年摊徵银九百四十五万三千九百二十余两。以及上次摊徵未完银九十四万五千余两。俱著加恩普行豁免。以仰答昊苍嘉贶。并示朕惠爱黎元。为民藏富至意。该抚其遍行晓谕。茅檐蔀屋。咸使闻知。均沾实惠。毋任不肖官吏。从中滋弊。该部即遵谕速行。　　

○戊戌。恩免甘肃带徵银粮。谕、甘省积年带徵银粮。前据李侍尧查明。系地方官从前冒混。并非实因灾歉所致。但递年积压。为数较多。若按限徵输。民力不无拮据。特加恩展限八年带徵。以示轸恤。昨河南带徵之项。千万尚且全豁。兹甘省地瘠民贫。此项银粮有几。而分年带徵。仍不免追呼之扰。著亦全行宽免。俾边氓均沾渥泽。所有自乾隆三十六年起、至四十六年止。未完银、二十四万六千四百五十六两零。粮、一百三十八万九千二百九十一石零。均加恩全行豁免。以纾民力。该督其遍行晓谕闾阎。咸使闻知。普沾实惠。毋任不肖官吏。仍前弊混。该部即遵谕行。　　

○谕军机大臣等、豫省南岸开挖新河。自考城、商邱、以下。山东曹县所属地方。原估挑河。暨大河抽沟。土方共七十余万。由东省承挑。此项挑河工程。其应销例价。自应报部核销。至例价之外。亦必有酌增银两。为数共计若干。该省是否亦照豫省办理之处。著传谕明兴、即行查明据实具奏。候朕另降谕旨。　　

</div>
    <div class="pagination">
<a href="清实录乾隆朝实录_page1522.html">上一页</a><span>...</span><a href="清实录乾隆朝实录_page1518.html">1518</a><a href="清实录乾隆朝实录_page1519.html">1519</a><a href="清实录乾隆朝实录_page1520.html">1520</a><a href="清实录乾隆朝实录_page1521.html">1521</a><a href="清实录乾隆朝实录_page1522.html">1522</a><span class="current-page">1523</span><a href="清实录乾隆朝实录_page1524.html">1524</a><a href="清实录乾隆朝实录_page1525.html">1525</a><a href="清实录乾隆朝实录_page1526.html">1526</a><a href="清实录乾隆朝实录_page1527.html">1527</a><a href="清实录乾隆朝实录_page1528.html">1528</a><span>...</span><a href="清实录乾隆朝实录_page1524.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
