<!DOCTYPE html>
<html>
<head>
    <meta charset="UTF-8">
    <title>国朝献征录 - 第 122 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 122 页/共 245 页</h1>
    <div class="content">　　中宪大夫南京通政使司左通政湘阴夏公崇文墓志铭（储巏） 
　　中宪大夫南京通政司右通政南湖余公本墓志铭（张邦奇） 
　　中顺大夫南京通政使司右通政介立林公时行状 
　　南京右通政前礼科给事中会稽沈公束墓志铭（张元忭） 

　　△南京通政司右通政强珍传（实录） 

　　实录 
　　强珍沧州人字廷贵成化丙戌进士初知泾县奏减赋额人立祠御史负气敢言尝按甘肃及江北诸府人凛然畏之按辽东会权阉汪直挑衅偾事时无敢论者珍独上其罪下诏狱挞辱备至谪戍辽东三年有旨复职致仕弘治初起山东按察司副使未几大理少卿迁右佥都御史廵抚宣府坐言官论列召还改南京右通政以母老乞归弘治十八年八月卒珍性强鲠政尚严刻所至有风釆时所重 

　　△中宪大夫南京通政使司左通政湘阴夏公崇文墓志铭（储巏） 

　　储巏 
　　太师夏忠靖公有孙曰崇文字廷章仕至中宪大夫通政使司右通政考讳瑄历官太常寺少卿有大志慨然自负不售知于人凡太师所以佐本朝者授诸廷章语辄解悟盖其父子自知巳故廷章议论行谊克肖其家　敬皇帝初临朝羣臣争上书言事进士李文祥忤执政者谪咸宁丞廷章适考绩寓京师拜疏言明诏首求言故忠义之士咸感激以进今文祥以言获谴彼一人奚足惜第恐人人以戒塞忠谏路且新政抑何以示四方众皆危之无何执政者相继罢去文祥仍改京秩继又言慎终惟始宜选儒臣日勤讲读祖宗谟训宜书屏障观览宜召用大臣如故事朝夕接见以议国政宜慎名器禁奇巧斥异端裁冗费录功臣后褒节义之臣皆今日所宜先者寻又指大臣之邪正者乞进退之所谓正者前兵部尚书王公竑暨给事中王公徽也弘治辛酉北虏跳边兵踰年不解廷章罹内难服巳阕卧病家居泫然曰吾世臣也岂以私戚而忘国家之忧疏十事入逓上之亲大臣举贤才理财用任将帅修武备采羣策明赏罚敷忠信广仁恩正士风其凡也覼缕盖数千言未报传边剧日甚复櫽括前事力言之在太仆寺丞有上言岁罢民间俵马请征价者廷章言祖宗藏马于民岁孳牧之以备调发虑盖远矣若槩征价久之种马亦耗脱有警何从得马乎言者计非便乙丑五月　敬皇帝弃羣臣　上宅忧属有星变即奏言敬天惟在思孝赏罚用舍一守成法变异将自弭矣是月虏寇宣府我师尖利复惶遽极言备御之策殷勤郑重若不测在旦夕者且曰此虏中国患史册所书痛不忍言矧星文示儆尤不可忽会诏诸司陈利病驰上五事勤政学慎起居节冗费谨边防公荐举皆切务也廷章每建白辄传以家世旧闻祖宗典故忠诚溢发其言明白痛快　天子察其忠诏有司多议行之间有强直语亦不以忤初以进士选南京吏部验封司主事进郎中在署久当转官太宰耿文恪公语人曰夏崇文太师孙不宜补外乃荐升通政使司左参议转太仆少卿始至今官以便母养官南京廿有五年得年五十有二正德丁卯春三月庚戌以疾卒于织锦坊之私第廷章始以援李进士知名其后愈慷慨论天下事当世公卿奇其才率以公辅望之扬历留都官寝显矣使臻柄用恢张所蕴蓄要其功当不止文字间览其章奏可以悲其用世之志矣 

　　△中宪大夫南京通政司右通政南湖余公本墓志铭（张邦奇） 

　　张邦奇 
　　嘉靖己丑十二月十六日日将中矣南京右通政余公过予予迓之庭升阶闻友人汪汝成都宪没也愀然动容焉坐定谈汝成事秩秩不少乱巳乃咨嗟悼惜殊不自堪忽晕眩喘急戴目垂手欲僵予惊泣呌呼不应手灌汤药弗愈踰时气渐微乃绝其子九畴辈奔至大尸而哭乃以卧舆舁归其第呜呼痛哉公讳本字子华世居鄞城南临月湖故号南湖余氏参知政事天锡之后公曾祖讳烟南安府同知生恺恺生谦德即公父也豁易慈孝乡称善人以公贵封翰林院编修阶文林郎母夏氏封孺人恺以弟愃早卒弗嗣命文林公后之公孝爱性生而英迈逴厉动师圣贤娶未逾岁遭母丧终其制不入私寝今刑部左侍郎闻静中先生时就读其庐卧起必偕能悉其情云始公少游府庠斤斤自持不少刓觚角每候谒上官诸生多业聚踞谈而公与闻汪二子恒敛襟独坐一日相就问姓名语合遂契友焉正德庚午领乡荐辛未廷对擢进士第二授翰林编修明年念父老无兄弟疏乞归省时例京官省亲离庭帏六载乃许公未及再朞而特旨允归又明年奉其亲就养京邸寻充经筵官时权奸迭兴文事废不用公慨然具疏指切无所忌至再上不报乃疏乞补近地儒学官便禄养当道难之乃请擢广东按察司副使提督学校至则毅然以厘俗□士巳任秉公力勤务行厥志然素性肮脏视卑陬咕嗫之态不啻若臭秽行事一不当于理即义形于色或面折不少容用是与廵按毛御史凤积不相能劾其不法数事而毛遂肆其莠言以相诋诬诏各回籍听勘毛以京考落职而公适罹外艰服阕当道令公赴选公不可嘉靖丁亥起复山东按察司提学如故行事不改岭南戊子秋试士之中式经公所首选者几半其年四月升南京通政司右通政凡文牒无细大一一讯辨择可否罢行之曰不尔则无以遏谗说讵殄行非朝廷设官意也官宇颓圯会以时诎禁工役公乃计处工食若干佐以俸余费不涉公帑役不越舆隶而堂庑焕然严饬庄固见者服其能焉今廵抚山西都御史王天宇先生者公友也尝曰吾每有举措或沉吟未决思子华之风即沛然矣盖公临义必赴于得丧是非死生祸福不一置于怀故能无所瞻顾若鹰攫澜趋莫或牵掣家居食贫称贷无虚月亲族有急辄倾囊济之或假贷而公自偿焉从父兄某弟某皆早孤文林公抚养如公比长室之且给之田若干亩公于书无所不读见古人奇伟事跃然期必之至奸臣传其击节骂詈不释口礼乐天文阴阳律吕皆研穷其数诗文直写巳意不屑磨鍜崇华饰作世俗语□而典雅确实克禆世教其雄才大节使当大任当国家长城太阿无疑而遽止于此知者惜之公生成化壬寅月日得年四十有八 

　　△中顺大夫南京通政使司右通政介立林公时行状 

　　公讳时字懋易号曰介立山人姓林氏其先徽之休宁人也大父曰志贤成化间以商家汝阳志贤配王氏生松轩先生云云配沈氏生一子即公公配毛氏生二子宏密继曹氏生一子寓侧室苑氏生一子定公既贵松轩先生累封奉议大夫南京通政使司右参议母沈氏累封宜人继母潘氏封宜人毛氏封孺人赠宜人曹氏封宜人公以弘治辛亥十二月十一日生十三年癸卯入郡学庚午举河南乡试第二丁丑举进士翰林庶吉士己卯授检讨寻以内艰归壬午起复会修　武庙实录纂修官癸未会试同考试官乙酉实录成进编修经筵官丁亥擢国子监司业辛卯改南京通政使司右参议甲午擢右通政乙未改提督誊黄会继母丧归遂卒是年十月二十五日也寿才四十有五公幼奇嶷颖悟绝人六七龄读书一目成诵弘治之己未也大父卒值家中匮时甫九龄或日一食或竟日不食读书不辍名翘然起乃后益贫郡学生有倪子聪李子松熊子选者约以文会互食初松轩先生里张氏塾师公亦寓张氏既张氏子不学乃脱毛宜人簪珥僻卷僦草屋三间居之屡空自得虽戚属富者一介不以取也后举人则有郡守新城毕公昭间周之毕重公学每夕必轻舆造访至巷不容舆必踵就与论古今常变经史信疑或以私托毕日绝不道及在馆务学益勤劬每读书夜半文深思不苟盖自少笃确不嬉戏寡言笑至是德益成阁老梁文康尝曰吾阅人多矣馆中惟君一人□考礼闱也阅卷精慎退卷复再三阅故最后得朱佐者会议大礼忤旨与同官俱逮狱杖三十病踰月乃间　武庙实录且成惟迎立　今上等二事未决众议纷然公奏记副总裁中峯董公曰昨闻迎立一事或云由中或曰由内阁诛贼彬或云由张永或云由杨廷和疑信之间漫然无据史万世是非之权衡固不可以偏重时窃意廷和以忤旨罢归永坐罪废　今上方综核名实书进二事必首登乙览恐将以永有功廷和有罪不待左右汲引排摈而君子小人进退之机决矣矧夫信以传信疑以传疑史臣体也二者既未尝亲与其事可信可疑宜严其有关于治忽者庸讵私一廷和哉幸执事裁择轻重之固是非之权衡也董公以白之总裁鹅湖费公可之书进　天子由是乃倾心任宰辅而宦寺之权轻矣司业立十二会选博士堂官文行扰者六人分领之月终稽核亲改正戊子举乡试三十七人而元与亚胥此出每会讲博士堂官呈稿必痛改或不存一字集讲章二百余篇教勋戚定国公而下二十二人授业日礼遇如书生体貌峻绝坐亡所绌怠者必斥勋戚至有缩颈流汗者曰西厢宗师难亲如此临诸生务实守法不少假借以说人诫阍者不得于私第约见终四年门亡班坐一迹诸生中有悍惰久不至请托者一切绳以法曰朝廷法非吾意也异日有持当路之亲面抗者曰吾以司业治监生非治当路也尔何抗痛责之巳而阁老有遣祭文庙者作诗得御和遂欲立石于庙司业曰不可文庙具瞻之地一物不可损益况有圣制可轻举邪事遂寝及孔子祀典成有欲上表称谢者司业曰吾既不能正又从而谢之人其谓何事又寝亡何慎选师儒之议起公上疏请休其畧曰臣职在佐祭酒提调六堂比之各官不称尤甚缘臣叨任前职巳踰四年当教典废坠之余不能振饬久媿素餐然犹可于因陋就简之中少致兴滞补敝之力今　圣明锐意修复先朝积分之法将使善者举不能者知所劝贤者进不肖者亡所容臣虽至愚殊切愿幸顾尝私念此法之行非公亡以服人非明亡以辨类非严亡以警隋非恕亡以悉情四者教之所由兴也臣未能一焉诚难以表率人才作新善类乞勑吏部将臣罢归田里选任才贤则道尊教成而儒善治之功可计日也　上下吏部覆奏获升在京别用之命巳乃改升南京在南公事殊简升堂后寂如也暇则取诸经传阅之作文赋诗亡虚日尝着介立子未就会忧归焚焉初奔丧急途中积热十月疾作谓子宏等曰吾所尔曹极知之能勉于善吾死亡恨矣天下事平生尽有志卒不能一命也当复柰何越十二日遂卒是日大风霾汝人闻者皆曰吾汝泰山颓矣至有愤惋泣下者介立子刚方英敏人不能□亦不敢干以私不善谀人亦不喜人谀质直坦易亡隐曲亡蓄宿人有过必面规之亡私诋险者必深绝之亡所顾寡合自信在南尝署篆工部又署太常光禄虽权摄弊亦稍革光禄署丞数人深服之所至吏隶虽不加以威亡不惴栗闲居亡惰容说则放歌独酌疏爽慷慨其襟度恢如也 

　　△南京右通政前礼科给事中会稽沈公束墓志铭（张元忭） 

　　张元忭 
　　呜呼自昔忠臣烈士感激于一时引领就斧锯而不避世尚以难至若以直谏幽囚十有八年既出而辞荣忍冻饿以终其身如吾会稽沈公者古今有几哉公讳束字宗安自称梅冈子当　肃皇帝季年分宜父子怙宠专政诸所进退一以贿入低昂公初拜给事中每触事愤忾将论列其罪状语稍漏会总兵周尚文卒请恤典严氏憾其素不附巳报寝公抗疏曰臣闻上有必行之赏斯下有必效之忠尚文忠勇素着国之长城其死也边人亡不洒泪者而身后之典格而不议其何以示劝夫当事之臣不能上体　圣心任巳意予夺臣窃悼之疏入嵩大恚条旨杖公阙下寻系诏狱垂绝者三四恍惚见神人金甲颀然立于前呼先生者三徐曰少忍亡恙既数月而创始愈先是公配张孺人自会稽来念公未有子置妾潘与俱既至则公巳下狱三日矣张孺人语潘曰吾忍死以视夫朝夕分也若艾年且未识大而宁能共守乎潘涕泣誓以死待卒相与茹荼苦拮据女红易升斗狱中槖饘赖以仅继日惟兀坐玩周易着周易通解及文言说内外本末称名辨多要眇自得不苟袭先儒齿颊发诗歌悲壮凄惋令读者裂眦酸鼻庚戌冬虏入犯阙京师戒严诏集廷臣策所以退虏者国子司业赵公贞吉抗言于朝曰醳沈束之囚以求直言录周尚文之功以励边将即虏可不战而退亡何赵公竟斥去公在狱闻虏状辄具疏请得精骑五千往来督战以外疑虏而内翼蔽都城且度虏饱而归必道涿鹿出遵蓟或冲突于宣大宜传檄诸路乘其惰归设奇夹击必大胜嵩见疏辄又斥去曰囚安得上书其后余姚赵公锦以御史上虞徐公学诗以刑部主事会稽沈公炼以锦衣经历先后上书论严氏卒被逮谴谪以去时号越中四谏而严氏恨越人特甚会有构者谓锦衣与公本同宗疑有连于是益切齿欲甘心于公属主者加械公手足公分且死诫家人庀后后事张孺人彷徨纫衣袂具两棺期俱死巳而华亭徐少师闻之中救得免然严氏日夜以蜚语中公浸惑　上听壬戌严氏败公系狱既十有四年而公父邠州公年八十有七疾且革思一见公于是张孺人大阙上疏请以身代系令夫得一见父以瞑凡三上乃下部部议上不报然　上意稍稍动矣当是时　上常居斋宫好钩察外事即狱中一语动目录以闻谓之监帖然守者或亡所得则姑塞以谩语丙寅冬帖进云有鹊当沈束前噪不休束曰岂有喜及罪人者耶盖谩语而　上信之会何公以尚疏救海公瑞忽有旨下何于狱而释公公归而邠州公巳不待矣乃踊而号曰痛乎生不菽死不含吾尚得人乎于是枕块水饮佯狂自废丁卯　庄皇帝登极首录诸谏者起公原官上疏乞补制寻迁都给事中再迁南通政竟以疾辞自是独扫一空左右经史日夕研讨其中所著有易图洪范律吕诸说书诗春秋周礼诸解及潮候集杂诗藁惜多逸者家故贫仅有田十余亩妇妾并日而食处之怡然有司蕲一望见颜色不可得也辛巳年六十有八微疾而逝少时好读苏武传每读辄掩卷欷歔当食或废箸由今观之苏处北海十九年白首归汉公系狱十八年亦白首归田苏之归也以鴈书公之归也以鹊帖皆托之人而成于天事诚有不偶然者然苏尚拜官而公不拜苏有子而公卒无子其节愈苦而数愈奇天道其何如哉公之先本宋文肃公绅之裔世居会稽之皋步里高祖潭以子性御史封御史曾祖恪祖琨并善书父尽倅袁守邠并有声公生而警敏嗜学其举于乡癸卯第一人甲辰成进士出理徽郡三年而拜给事中礼科财三月而上书下狱矣其出狱也潘犹一处女张孺人冀公有后日令潘进御而身出汲入炊无难容父没未几而潘亦寻没矣凡公之劲节介行虽所自树亦其妇妾能成之也山阴徐侯贞明表其里曰一门风节太守萧侯良干请祀公于学宫 

　　○参议 

　　南京通政司左参议李文郁传（实录） 
　　南京通政司左参议张公诩传（黄佐） 
　　南京通政司参朱公廷益传（郭正域） 

　　△南京通政司左参议李文郁传（实录） 

　　实录 
　　南京通政司左参议李文郁湖广襄阳人由教官擢通政司参议永乐初升户部侍郎未几坐事谪戍辽东　仁宗皇帝即位召至复参议文郁性介直谨持守久处患难不移其志宣德七年五月以年老自陈遂命致事 

　　△南京通政司左参议张公诩传（黄佐） 

　　黄佐 
　　张诩字廷实少负经济力行好古不口耳之学莆田彭韶见其少作诗美之曰岭海孤凤也成化甲辰登进士疏乞养病归总督两广都御史屠滽俾有司促之仕遂北上授户部主事寻丁艰归隐居二十余年弘治辛酉廵按御史费铠疏诩学问优长操履端慎杜门高尚不干时事部书下有司速驾诩以疾辞不起正德初御史程材王旻前后疏诩少从陈献章讲学祖濂洛正派岭南学者所宗师友渊源践履纯笃闭门养疴读书求志可大用部书再下诩复辞如前继而吏部以诩敦庞博雅绰有古风恬静清修欲忘世累荐不报壬申廵按御史周谟疏诩议论明正事体疏通言不忘道志不忘君癸酉御史高公诏疏诩学有体用不一偏之行以闻有旨起用之甲戌拜南京通政司左参议檄下趣上道先具疏辞遂抱疾赴南畿谒孝陵而归扺家不阅□卒年六十诩尝赞白沙遗像有曰呜呼噫嘻大道堂堂其显也镜中鼻现其隐也海底金藏盖其所见类如此 

　　△南京通政司参朱公廷益传（郭正域） 

　　郭正域 
　　朱公廷益字洪虞别号虞崶先世婺源徙武塘曾祖凤祖贤父建侯三世广文母张孺人以嘉靖丙午生公幼慧攻苦习勤篝灯于帷伺父母寝熟拥被起读十四补诸生有声慨然曰古人以秀才任天下岂其时乎祖象斋公喜曰是儿非常未氏其兴乎庚午举于乡不办牢醴不鲜仆从读书兰若丁丑登进士令漳浦下车问民疾苦谢绝馈遗岁不登捐俸籴粟徒跣郊埛手调粥糜全活无算凡城堑之壆圯者衢路之填隘者焕然拓新时朝政刻核草疏千余言且上大宗伯林公阻之曰其然勿撼二尊人乎瞿然谢之乃巳屇试期以短丧策诸生邑诸生莫不色动亡何以救荒论列得旨降级怡然而行父老攀号踰五百里建祠罗山归家研精理学将终身焉癸未谪判连州随令嘉定饥疫相仍百计勤恤邑苦漕兑恳言于大司农得改输又疲于征布控于监司少宽其期凡浚川源垦芜田稽赋籍核纳田功倍于漳三载不通家问丙戌担簦跨蹇上都门槩无所修贽治行第一且注铨曹依依二亲不能北请南遂以南仪部行过嘉定邑人镂方舟檀象而祝之大宗伯徐公学谟列其政于道左邑人又祀之娄塘在仪部时阐易数万言故事礼曹郎宴享费出诸伶悉屏去之移南选司主事革吏椽纳班银迁考功郎请托不行少宰海公瑞曰朱君嶷嶷中流之石氏柱乎下交同志友己丑奉勑提督江西学政访先贤陆象山徐孺子谢枋得罗文贞杨文恪及死事忠臣邹瑾魏冕后裔优录之复访布衣章汉黄托躬诣其庐币聘主白鹿洞凡二载校士环十三郡者再一日临建武益王馈古琴受而檄于学宫以备羽钥翌日以妃弟请不应诸豪贵人不敢干人服其公严辛卯擢南光禄寺少卿汰冗食涓祀品便粮役亡何□上特用南大理丞每刺狱殚精竭思僚友忧其羸弱以言叹曰问学之功祗在人事天行徤不行息矣癸巳岁都御史李公世达侍郎赵公用贤相继去上疏言老成当惜不报冬以忧归哀毁骨立冒絮冲寒以卜窀穸戊戌奉母北行至丹阳以病请季秋起南通政参议明年之任公署司事每黎明问讯两造时珰□横行多所株逮江湖道梗上疏言小人蛊惑万乘骚动畿辅不报明年修通政司志成庚子春推提督四夷馆太常少卿命未下仲秋患痢十余日卒先是梦天乐盈空乘云雾而上复见巨星如斗呜呼岂其乘箕尾列宿聆□天游帝所乎卒之日乡人检其遗囊仅得餐钱数铢曁一葛耳呜呼世有官大夫列仕版二十余年而贫如此者乎公天性至孝甘毳先奉二亲出入请命祭祀躬自涓涤一禀于古待宗党友朋多所赈贷食无兼味衣无重纩人有所请曰某不敢以子弟干人可他人请谒乎祖父遗田不增一畦凡片长一节之士虚心引荐不令人知不受人报曰行一善曷若成一人所著有语录几卷诗百余首名曰清白遗稿言志也邑令郑公闻于学使者祠之乡贤公自丙午迄庚子年五十五岁子衷纯 
　　论曰贤士大夫无不饰簠簋而或不信于人或小推而大攫或阳吐而阴茹朱公之贫贫也批鳞君子筮仕而侃侃末路而墨墨岂其殊操后乃金注矣朱君静而止之麤而翘之白首如一遇事风生绰有条理听者□动不陨获于贫贱不充诎于富贵天假之年矫矫铮铮古之遗直乎 

　　焦太史编辑国朝献征录卷之六十七终 

　　●焦太史编辑国朝献征录卷之六十八 

　　大理寺（掌寺事尚书　卿　少卿　寺丞　寺正　寺副　评事） 

　　◆掌寺事尚书 

　　掌大理寺事工部尚书杨守随传 

　　○掌大理寺事工部尚书杨守随传 

　　掌大理寺事工部尚书杨守随字维贞浙江鄞县人成化丙戌进士授江西道监察御史庚子升应天府府丞丁未调南宁府知府弘治戊申升应天府府尹己丑调广西布政司右参政甲寅升广西按察使乙卯升南京都察院右佥都御史提督操江丙辰升南京大理寺卿庚申改大理寺卿乙丑以九载考绩升工部尚书仍掌大理寺事正德丙寅致仕正德十□年六月卒赐祭葬赠太子少保谥康简守随人□朴少邃易学与从兄吏部侍郎守陈从弟南京吏部侍郎守址相砥砺雅有士望居官刚直建白甚多遇事无所顾忌御史时尝按赃吏李孜省罪及孜省以左道得进遂调南宁府尹时尝按太监蒋琮罪所中遂调广西大理时尝偕三法司谳太监张瑜狱抗众杖之必欲尽法与内意忤遂致仕未复刘瑾所构系狱凡八年罚粟凡千石守随素清□□至屡空而其心谷如也 

　　◆卿 

　　嘉议大夫大理寺卿金坛虞公谦墓碑（杨士奇） 
　　通议大夫大理寺卿王公宇墓表（李贤） 
　　大理寺卿王霁传（实录） 
　　大理寺卿田景旸传（实录） 
　　通议大夫大理寺卿赠刑部尚书燕公忠墓志铭（杨一清） 
　　大理寺卿东羸陈公珂墓志铭（何□） 
　　大理寺卿陈恪传（实录） 
　　大理寺卿沂乐汤公沐传（张璧） 
　　大理寺卿赠刑部右侍郎葛公浩墓志铭（瞿景淳） 
　　通议大夫大理寺卿龙湫王公綖墓志铭（韩邦奇） 
　　通议大夫大理寺卿浦南胡公岳墓志铭（徐阶） 
　　汪文盛传（廖道南） 
　　嘉议大夫大理寺卿后庵李公珏墓志铭（许成名） 
　　大理寺卿李公香行状（傅鹗） 
　　大理寺卿余公胤绪传（胡直） 
　　大理寺卿龙池张公梦鲤墓志铭 
　　大理卿浒东张公卤墓表（冯琦） 
　　大理卿宋公仪望传（王世贞） 

　　○嘉议大夫大理寺卿金坛虞公谦墓碑（杨士奇） 

　　杨士奇 
　　公讳谦字伯益姓虞氏虞之先家河南陈留代有仕籍宋讳南者从宋南渡遂家金坛世业诗书南六世至文宝生仲仁公祖也祖母徐父德华母周以公贵祖父皆赠嘉议大夫大理寺卿祖母母皆赠淑人公自幼秀朗端重异常儿聪敏好学洪武乙亥由太学生擢刑部山东司郎中授奉议大夫升杭州知府授中顺大夫　太宗皇帝入正大统召大理寺左少卿授中宪大夫永乐己丑车驾廵北京时　仁宗皇帝监国奉升都察院左副都御史授嘉议大夫甲辰转大理卿公自少壮有志世用既仕恪勤夙夜务尽职分持大体恒曰臣之道爱君爱民二者爱君崇其德爱民厚其生初郎中巳骎骎起时誉在杭州尝建议僧道民之蠧今江南寺院多者或数百顷而官府徭役未尝及之贫民无田往往徭役所困请定制僧道每人田无过五亩余田以均贫民初是之巳而谓非旧制遂寝升大理寺卿都察院论□□准洪武榜例枭首示众公奏言比奉诏书自今准□断罪诓骗在律当杖而流枭首非诏书意　上曰□□□是竟从律天津卫仓灾焚粮数十万事闻遣□吏□说还言主者盗用多故纵火以自盖追逮几八百人不胜考掠皆诬服应死者百余人余坐徒流察其冤卒白于　上得减论于两法司具狱及四方所上狱议必亲阅之必当必平于大辟罪尤加意曰彼无憾斯我无憾矣都御史尝奉命廵视扬州淮徐州旱灾至则疏民所苦请发廪赈贷又请官赎还所卖男女奴婢者皆从之又奉命督两浙苏松诸郡逋赋输南北京及徐州淮安先是富民贿有司率得近地而贫民多运北京公建议四等丁多而粮最少运北京丁多而粮次者运徐州丁粮俱中运南京淮安丁少而粮多存留本郡县仓又言两京往来官员军民商旅舟聚徐州吕梁二洪动一二月不能进者请每洪增夫二百人协力挽送如例给月粮仍官拨牛每洪一百分畜近洪民家闲暇听民以耕大舟行则用挽之亦皆从之又督运木道颍州阳武陆行下卫以达北京所督军万余公节其力而厚抚之人不言劳会夏暑疫役者多病公曰此聚之过密宜疏畅之遽命散处之病者悉起奉命廵抚浙江察廉纠贪用建议便民十数事多见施行　仁宗皇帝嗣位于刑狱尤隆钦恤而严大理之选曰是天下之平也于是大理寺卿阙遂改公卿时有诏求言公上言七事其一用人曰用得其人则治道兴非其人则治道隳人主之职惟在择人而巳二兴学校曰教育之道本于师范今内而祭酒司业外而郡县学官不在于备而在得人庶有成効三曰都察院耳目纲纪之职用以激浊扬清雪理冤抑今专俾治狱非朝廷设风纪本意四曰广储蓄今国用空乏宜预备五曰北京八府之民困于养马极矣宜分给无马郡县牧养以苏畿内六曰钞法不通其弊原于出多而入少今但多方之而不轻出民艰得钞则自流通七曰京师盗贼之繁由军民杂处官司不便管束邻里不相通知今固不能遽厘正之宜勑五城兵马司于各坊街巷不分军民工匠每十家编一甲使互相觉察出入一家有犯十家连坐有能捕首免其连坐之罪庶辇毂之下可以肃清皆切中时务盖公于臣必思尽其所当然者一日朝还得风疾　上命医往视赐药历半岁竟不起宣德二年三月廿四日也讣闻赐祭给舟还其丧命有司治坟其生以丙午岁正月二日享年六十有二其居家善事父母父母殁丧祭咸尽礼于其弟友爱与人处温恭怡怡其仪观伟然风采凝洁潇洒绝俗也以诗名于时所著有玉雪斋稿若干卷喜写山水木石幽澹简远有倪云林韵致嗜蓄法书名画邂逅心之所好辄赠不靳 

　　○通议大夫大理寺卿王公宇墓表（李贤） 

　　李贤 
　　公讳宇字仲宏别号厚斋河南祥符人曾大父敦本隐居不仕大父友德父希哲俱以公贵赠通议大夫大理寺卿母丁氏封淑人公自幼颖秀异于羣儿父母独钟爱之童丱时从师受业日记万言廵抚侍郎于谦一见之曰此远大器也即遣邑庠生正统戊午遂发解乡闱明年登进士第擢南京户部主事刬革宿弊廉能之声大振都宪周铨时总京储篾视属吏见公独敬爱之三载以绩最进阶承德郎公益砥砺名节在郎署中特立独行不顾流俗时郎佐秩满例转正郎吏部以公才能显著荐升江西抚州知府是郡地俭民伙素号难治公至以简御烦阖郡翕然称颂里有隐士吴与弼以道自高足迹不至城府公欲往造其庐与弼闻之即先诣府谒拜接谈竟日乃叹曰明府也公益劳心民事凡渔利害民之弊悉罢之吏有奸黠者盗府金自若公廉得其状置于法众皆畏服以神明抚民多商给之钱岁计累万前守皆自取以当然公曰可以勿取而取之是伤廉也悉以属官郡治傍有穴地前守引水畜鱼以自给公以土实之仓储粟数万石以济饥民郡人题其壁有关节一毫无地入公廉两字有天知之句远迩传诵宜黄多山虎患公文告神而驱之虎皆遁去金溪有聚众暴掠者公曰此吾良民迫于饥馁故耳即开仓济之众皆感泣曰吾父也实时散去藩臬书公绩曰剸繁治剧才识有余清白操持纤毫无玷都宪廵抚者上公治行于朝特赐诰命以旌异之进阶中宪大夫天顺改元　皇上复位首念方岳重臣郡邑表率属廷臣会荐公在首选遂升山东右布政使时廷议山东累岁不登民皆流移必属能者抚安之　上以玺书托公凡赈济之策不遗余力民赖全活者数十万人明年　上念宣府北边重地宜得宪臣廵抚遂召公都察院右副都御史以往公至训练士卒坚完城堡凡刍粟屯田边备戎务一切便宜处之刬弊刈奸士卒感恩而权贵则不悦矣赖　上知公人谮毁不行未几兼廵抚大同时石亨与其侄彪皆骤迁高爵恃宠自肆而大同乃旧镇之地索取尤横众莫敢撄公独上章劾之以大蠧大奸莫甚于此乞置于法以消未形之患词气剀切闻者叹服巳而亨彪果以奸败朝廷益嘉公忠直庚辰丁内艰还家一年　上起复公至京将有南台之命□□理卿缺员持天下之平者无踰□公遂以命之□亨恳乞终制弗获在任惟以洗冤泽物心清研狱状务得其情不知案牍之劳形也癸未春进阶通议大夫公质干奇伟心性刚介慎廉隅重名节操履端方确乎不可拔事亲尽孝处兄弟笃于友爱自奉甚薄虽居显贵服食不异寒士视货财如污秽见不廉者若将凂巳避而远之卒之日囊箧罄然无以敛　上闻讣恻然伤悼曰可惜佳士遣官谕祭其家复令有司营葬事 

　　○大理寺卿王霁传（实录） 

　　实录 
　　大理寺卿王霁字景明直隶上海县人天顺四年进士拜南京刑部主事迁员外郎再迁郎中累辩疑狱有能声迁黄州府知府尝有虎害火灾又江水尝暴至怀民庐舍霁祈祝有应以是民爱信之迁广西参政未几迁江西按察使进太仆寺卿时马政废弛霁条陈十事奏行之宿弊之一革用荐遂迁佥都御史廵抚山东值岁饥民多死徙霁区画银五十余万两米二百万石赈之存活者甚众召拜大理寺卿称用法平易弘治九年九月卒赐祭葬如例霁务和厚所与交无不得其欢心虽舆隶辈亦鲜有怨之□故历官中外三十余年所至皆因以得美誉□ 
</div>
    <div class="pagination">
<a href="国朝献征录_page121.html">上一页</a><span>...</span><a href="国朝献征录_page117.html">117</a><a href="国朝献征录_page118.html">118</a><a href="国朝献征录_page119.html">119</a><a href="国朝献征录_page120.html">120</a><a href="国朝献征录_page121.html">121</a><span class="current-page">122</span><a href="国朝献征录_page123.html">123</a><a href="国朝献征录_page124.html">124</a><a href="国朝献征录_page125.html">125</a><a href="国朝献征录_page126.html">126</a><a href="国朝献征录_page127.html">127</a><span>...</span><a href="国朝献征录_page123.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
