<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 89 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 89 页/共 505 页</h1>
    <div class="content">○命喀尔喀扎萨克亲王达尔玛在御前行走。　　

○予江苏夏湖阵亡副将蔡东祥等祭葬世职加等。　　

○予广西贵县阵亡在籍知州蒋上治祭葬世职。如道员例。　　

○免塔尔巴哈台厄鲁特地方赔补冻毙牲畜。并给蒙古贫民银。　　

○壬午。谕内阁、都察院奏、候选知州甯曾笏以伊胞兄浙江按察使甯曾纶守城殉节。恳请赐恤等语。因思上年十一月闲。贼陷浙江省城。据薛焕奏称、访查学政张锡庚、副都统杰纯、署布政使杭嘉湖道麟趾等、殉难各情。当经交左宗棠详查具奏。迄今事阅年余。而该员等尚未仰邀优恤。殊非朝廷褒励忠节之意。著左宗棠会同李鸿章、再行详查张锡庚等殉难情形。与甯曾纶一并奏请议恤。此外浙江殉难各员。并著查明具奏。　　

○谕议政王军机大臣等、张之万奏、遵旨将吴正谊等押赴僧格林沁军营。并历陈苗练情形一摺。吴正谊、李德英等、均在胜保军营。历经保举奖励。且劄赴颍亳寿州一带募勇。难保不与苗练为影射。业经押赴僧格林沁军营。即著该大臣察看情形。妥为安置。张之万所奏驭苗之法。湘军不宜操之太蹙。北兵亦不宜信之过坚。与该大臣前奏。隐相符合。其所称颍寿东西两团。东团为苗沛霖所部。西团归吴正谊等管辖。西团本非苗党。若僧格林沁曲加笼络。俾移其畏苗之心。坚其为国之志。并严谕苗沛霖。如有各团中私自弄兵寻仇者。即是与官为仇。移兵讨之。其势既孤。其计自穷各等语。所寿亦不为无见。并著该大臣妥筹办理。张之万摺著钞给阅看。将此由六百里谕令知之。　　

○又谕、张之万奏、临漳内黄境内。土匪蜂起。派兵剿捕一摺。河朔为豫省完善之区。地方最关紧要。现值东省降众复叛。冠莘一带。寇踪充斥。与临内各境。壤地毗连。万一互相句结。其势恐成燎原。张之万现已派李世玉、杨长春等、督兵驰往剿办。该二员向来打仗。均称勇往。此次进剿初起匪徒。必易蒇事。即著该署抚严催李世玉等迅速起程。驰赴临漳等处。务将各股土匪。悉数歼除。不准稍有迟延。致成滋蔓。河北道周煦徵、有统辖地方之责。并著责成该道督率兵团。实力防剿。毋得稍事玩忽。自干罪戾。河北镇牛浩然、带兵能否得力。并著张之万查明具奏。河朔临内各境。与大名广平二郡。犬牙相错。现在张锡珠等被击南窜。难保不与豫匪句通为患。著文煜妥筹防剿。毋得稍有疏虞。遮克敦布办理直东防务。业经贻误于前。此时务当激发天良。认真剿贼。傥敢仍前玩泄。任令直豫各匪。联为一气。惟该副都统是问。张之万另片奏、收抚熊蓝二寨。明港驿路。当可疏通等语。即著饬令在事员弁。相机剿抚。并饬李续焘派兵会剿邢集。以靖南圉。至收抚各寨。如果系地方官绅等实力剿办。使该匪等畏威向化。永无反侧。出力人员。该署抚当为之破格请奖。傥系粉饰邀功。旋降旋叛。亦当明明贻误各员。严参治罪。不得稍有回护。将此由六百里各谕令知之。　　

○引见钤出文职废员。得旨、前任内阁学士朱兰著以三品京堂候补。　　

○命荆州副都统萨萨布随同左翼前锋统领熙拉布、山海关副都统成保、赴直隶山东交界地方剿贼。　　

○癸未。孝惠章皇后忌辰。遣官祭孝东陵。　　

○谕内阁、户部奏、筹济年内饷需。并撙节来年用款一摺。京师旗绿各营兵丁。世受国家豢养之恩。现因各省军务未竣。解款延宕。库藏未能充盈。暂时减成放饷。在该兵丁等固所共见共闻。第念伊等历年困苦情形。已堪矜悯。当此天寒□山戊不□暮。人人皆谋卒□山戊不□之资。该部职司度支。平日未能先事豫谋。破除情面。认真催提各省饷项。以致放款支绌。已属筹画无方。乃此时又欲将年例相沿豫行支放之饷。遽行议减。岂朝廷轸恤旗民之意。所有豫放明年正月兵饷。著该部仍照旧给发五成实银。二成现钱。自明年二月起。方准照户部所请。暂减一成。统以四成实银二成现钱放给。以示体恤。嗣后该部仍当尽心筹画。严催各省应解饷项。毋令稍有拖欠。傥各该省仍前观望。迁延不解。即著该部将各该督抚监督指名严参。毋得稍涉瞻徇。　　

○又谕、曾国藩奏、带兵大员。闻讣丁忧。可否循例无庸开缺等语。浙江提督鲍超、现在闻讣丁忧。呈请给假奔丧。惟甯国一带。现值剿防吃紧之时。该提督系带兵大员。勇敢善战。久为各军倚重。更不可轻离防所。鲍超著照例无庸开缺。改为署理。即著在军营穿孝二十七日。俟江南军务大定。再由该大臣奏请给假回籍营葬。以遂孝思。　　

○又谕、前因知府曾贞干击退援贼后。降旨询问该知府扎营何处。兹据曾国藩覆奏。该知府自五月驰赴江甯大营。秋闲遘病。适值援贼大至。力疾督战。解围后积劳身故等语。曾贞干自赴江南军营。屡著战功。朝廷早欲擢用。因曾国藩再三恳辞。拟俟江甯克复后。从优奖励。兹乃力疾督战。积劳身故。悼惜殊深。虽未经曾国藩奏请给恤。而曾贞干系效力疆场。战功卓著之员。著即追赠按察使。即照按察使军营立功后病故例议恤。以示优异。　　

○又谕、前因袁甲三奏参已革运使金安清等承办捐局。诸多含混。当经谕令曾国藩秉公查办。兹据奏称委员讯取各供。分别拟结等语。此案金安清承办江浙皖捐局。收解尚属相符。其在苏杭所失印照实收。均经咨部。杭卡续收等捐。均在已解数内。其程恺亭书捐一款。捐多缴少。或亦事所恒有。其原参该革员在上海等处贩运丝茶。据奏访查尚无其事。筹饷局经手各款。逐查簿据。亦无侵吞重情。惟吴丙斋等捐款。该革员均化两款为一款。实属有意合混。且于经手银钱。滥支滥应物议沸腾。咎无可辞。业经革职。著毋庸议。惟应赔缴局用银一万六千八百余两。钱二万二千串零。未便悬宕。该革员泰州等处赀财。业经查封。除赀财备抵外。并将抄出物件。交江北粮台变价备抵。其余所短数目。仍勒令分限解缴吴棠、唐训方、军营充饷。至汪耀奎经办苏捐监照饷票等项。如数措缴。与金安清虽无交涉事件。惟现于查办胜保案内。有牵涉事件。碍难照请开复。仍著曾国藩迅饬该员前赴多隆阿军营。听候查办。　　

○谕议政王军机大臣等、户部奏、请饬催各省关经徵洋药税厘银两。开单呈览各摺片。洋药税银。自咸丰九年徵收以来。各省关每多蒂欠。解款寥寥。皆由不肖官吏。展转那移。意存侵渔。以致将此项钜款。寖归无著。殊属不顾大局。著各省关督抚监督等。迅即查明本年收银若干万两。一面奏报数目。一面于奉到谕旨之日起。限一月内。将徵收税银。飞速解部。傥再迟延玩误。或零星起解。藉图塞责。著户部查照吏部新章。严参惩办。来年洋药税银。尤应力图整顿。涓滴归公。著即按照户部单开数目。年清年款。不准稍有亏短。亦不准以别款抵解。常年京饷。更不得牵混减抵。其办理厘卡各员职名。仍著开明报部。以凭查核。将此由五百里谕知各该将军督抚、并传谕各关监督等知之。　　

○又谕、曾国藩奏、旌德泾县解围。克复绩溪祁门。并遵覆北岸和含各情。冯子材等奏、击败句容窜匪各一摺。曾国藩一门忠义。不避艰险。兄弟均在行闲。为国宣劳。不料曾贞干遽尔病故。曷胜悼惜。绩溪祁门虽已克复。而石埭太平一路。东西均虞窜越。著曾国藩严饬朱品隆等分路剿击。肃清徽境。庶已复各城。不至再有他虞。鲍超所募湘军。已否到营。著于到营后。饬令酌量情形。妥筹战守。现在该营情形若何。实深廑系。如有攻剿情形。著该大臣随时具奏。北岸官军。已由无为进剿运漕镇。即著饬令各将。弁迅速攻克。毋任迁延。芜湖等处防兵尚厚。是雨花台后路。可以无虞。足慰悬系。逆贼洪春沅既未薙发。何以有假冒官军情事。著该大臣查明办理。冯子材等所奏。剿办丁材等处贼屯贼卡数十处。悉行蹋毁。直至句容县境之上会村。是军情极为得手。该逆诡谲百出。该提督等不可因得有胜仗。稍涉大意。务当格外谨慎。以免疏虞而副委任。将此由六百里各谕令知之。　　

○又谕、吴棠奏、西捻大股出窜。扼剿获胜。并败匪北趋东境。谭廷襄奏、官军收复濮州。生捦首逆。并南捻被击。窜入兰山界内各摺片。逆捻李城等纠众出窜。经吴棠调拨兵勇。会同僧格林沁、唐训方、派出之富和、克蒙额等军。合力进剿。斩获无算。邳宿睢境。一律肃清。余匪折向东境台庄渡河。据谭廷襄奏、该股匪现在盘踞兰山境内之成全山车辋一带。该处匪圩甚多。若不迅图扑灭。势必句结各寨。联络奔突。剿办更形棘手。总兵黄国瑞带队赴东。剿办棍匪。现据吴棠飞饬该总兵移缓就急。著即催令驰赴兰境。会同春寿等军。并力兜剿。并著谭廷襄速饬管带楚勇之员弁。由平邑集相机进剿。务将此股窜匪。悉数歼除。傥任令该匪与棍教各匪。联成一片。合夥东趋。复蹈上年覆辙。恐该前抚不能当此重咎也。濮州首逆毛得平等。虽经捦获正法。所有余匪。仍恐摉捕未尽。且水套内匪首吴锡溃、尚未缉获。即著责成署总兵常存、督同游击禄彰等、酌量兵勇。以资防范。仍著饬令该地方文武员弁。赶紧摉剔余匪。尽绝根株。不准草率了事。将此由六百里各谕令知之。　　

○先是黑龙江将军特普钦奏、遵复开垦荒地。移屯京旗。下户部议。至是议上。该省呼兰城迤北百里。据查有荒场一段。可移住京旗三百户。编为十屯。即令该将军豫招民户代垦。俟京旗到屯。以所垦之地。半归旗户耕种。半作该民田产。至招民垦地。应照开垦蒙古尔山荒地成案。先交押荒钱文。俟五年后升科。以收地利。从之。　　

○以鸿胪寺卿汪元方为太仆寺卿。　　

○以安徽旌德泾县解围。并克复绩溪祁门二县城。赏副将王开琳、王品高、巴图鲁名号。余升叙有差。予阵亡总兵官胡太旂等祭葬世职加等。　　

○予山东濮州阵亡游击桂林、把总胡凤池、祭葬世职加等。　　

○予江苏宿迁阵亡在籍知州叶锡藩祭葬世职。　　

○予安徽定远合族殉难监生陈鼎霈等男妇七十六名口分别旌恤。并建专祠专坊。贡生蔡祥、赏恤如例。附祀陈鼎霈专祠。　　

○予安徽黟县阵亡从九品余熙等祭葬世职。殉难从九品李春华等绅民妇女七百八十三名口分别旌恤如例。　　

○展缓甯古塔三姓歉收地方代徵银谷有差。　　

○甲申。谕内阁、前因军营积习日深。曾经通谕各营。痛除诸弊。力加整顿。乃近闻各营武弁。尚多狃于积习。平日徒事嬉游。临敌辄行退缩。迁延畏葸。每至贻误事机。殊堪痛恨。嗣后各路统兵大臣及各直省督抚。务当申明纪律。如有日事恬嬉。不习军旅。或遇贼接仗。观望不前。甚至文员当先陷阵。而武弁等反拥兵坐视。不肯救援者。一经查出。即行从严惩办。断不准稍涉徇纵。并著兵部将此项劣弁应得处分罪名。从严拟定。以肃军律。将此通谕知之。　　

○又谕、前因直隶之大名顺德广平、山东之东昌曹州、各府所属。上年被扰。本年复遭歉□山戊不

□。降旨令直隶总督山东巡抚查明奏请蠲缓。量加抚恤。近日直东交界之大名等府属。复被匪徒滋扰。小民流离失所。困苦难堪。亟应立沛恩施。优加赒恤。著直隶总督、山东巡抚、赶紧查明各该地方情形。其无力完缴钱粮者。即著奏请概行豁免。各该督抚务当迅派贤员。确切查勘。以期实惠及民。毋任不肖官吏。暗中舞弊。用副朝廷勤恤民隐至意。　　

○谕议政王军机大臣等、前因匪首张锡珠窜扰南宫等处。当经谕令文煜带兵督剿。旋据遮克敦布奏、兵勇节节追剿。贼之马队。已不满千。当以此股匪徒。虽经官军击败。而匪首尚未弋获。并恐遮克敦布虚词捏报。令文煜等查明具奏。数日以来。未据该督奏报。现在是否出省。即著赶紧覆奏。孙治、徐志导出省。驻兵何处。曾否与贼接仗。并著查奏。熙拉布等带领京兵。计日当可赶到。军情旦夕变迁。应如何分别布置。先剿何路之贼。并著文煜等会商妥办。毋误事机。遮克敦布专办防务。日久无功。前于降众办理不善。致酿巨患。已属咎无可逭。若不迅将此股埽除。任令与东豫各匪句结。或至首逆漏网。必当重治其罪。毋谓宽典之可幸邀也。山西臬司王榕吉、在大名一带。深得民心。前经谕令英桂酌度情形。如汾州防务稍松。饬该臬司暂赴直隶。或移防平定州一带。即著详加体察。如汾州防所。可以派员更替。即饬该臬司赶赴直晋之交界地方。相机办理。事竣仍令回晋。该抚务即妥商速办。克日复奏。将此由五百里各谕令知之。　　

○又谕、毛昶熙奏克复正阳捻匪寒堡多座。并确山项城官军。会剿获胜一摺。官军进攻正阳贼巢。连克黄寨陈寨。收抚姚庄等寨。确山知县王观瀛、复带练会克熊王寨。将熊家围蓝店降众收抚。项城知县恒伦、复将傅寨攻克。此时捻众纷纷投诚。办理正在得手。著毛昶熙乘此声威。会合各军。迅将稔恶各匪首。尽数捦斩。不可轻率收降。致贻后患。至陈大＜?氵喜＞、张＜?氵凤＞林、均系倡乱首逆。断难网开一面。陈大＜?氵喜＞现袭踞淮南之萧王寨。已由李续焘前往攻剿。仍著张之万、毛昶熙、督饬该总兵迅速歼捦。毋任窜逸。并著督饬赵鸿举、刘成忠等、兵练民团。速将张＜?氵凤＞林踞寨及陡沟各匪巢悉行埽除。陈大＜?氵喜＞、霍广玉等捻首。必应捦斩。以申国法。何必定须张＜?氵凤＞林捦献。且张＜?氵凤＞林情罪重大。毛昶熙之不准其投诚。办理甚是。毛昶熙务宜督饬诸军。一意攻剿。不准因其有立功自赎之语。轻信缓攻。堕其狡谋。至汝甯信阳光州所属一带。贼寨尚有若干座。盘踞村镇何处。各寨贼数若干。并已经攻克贼寨若干座。就抚贼圩若干处。及官军民练驻扎营盘。围攻贼垒地名形势。兵练数目。均著张之万、毛昶熙、迅速绘图帖说驰奏。将此由六百里各谕令知之、寻奏、遵查桐柏至项城共五百余里。兹将所有贼寨。绘图帖说呈览。其已就抚之寨。计汝阳六十七处。确山项城五处。信阳十三处。新蔡五十二处。确山项城各五处。至匪踪飘忽无常。人数难详多寡。我军追剿靡定。时或移动营盘。未便列入图中。前后致形错迕。报闻。　　

○予河南项城阵亡把总江凤山等祭葬世职加等。　　

○乙酉。谕内阁、左宗棠奏、官军攻克严州府城一摺。浙江逆匪。踞守严州府城。叠次纠党出扰。均经官军击退。十一月十二日。知府魏喻义、侦知贼欲倾巢出犯。先令官军设伏以待。是晚。该逆前队窜至钟岭脚地方。伏兵齐起。四面围杀。悍贼五百余人。无一脱者。后阵惊窜回城。十三日夜半。魏喻义亲率诸军。潜抵郡城西北两门。竖立云梯。通判李昌彩等首先登城。官兵一拥齐上。杀毙守城之贼百余。城内悍贼。分段拥上。洋枪如雨。官军奋勇冲杀。鏖战三时之久。杀贼二千余人。旋复下城巷战。毙贼不知其数。其河下贼船。经炮船轰击。焚毁殆尽。越城脱者。复被马队追斩千余名。残匪无路可遁。弃械投诚。立将严州府城克复。共计杀贼万余。焚溺无数。焚烧贼船二百余只。摉获伪印二百九十三颗。夺获马匹旗械无算。剿办甚属得手。所有尤为出力之知府魏喻义、著以道员留于浙江补用。并赏加振勇巴图鲁名号。　　

○又谕、前因御史华祝三奏参山东运司桂亮、性耽嬉戏。亏课累累。当经谕令谭廷襄确查参奏、兹据奏称、厘头一项。该运司于未经奉文之先。先已徵收。奉文以后。因本年领引过少。饬令商人俟新引足数。再将已徵银两。拨抵发还。尚无弊窦。验单之费。系照旧章办理。并据该抚访查确切。实无骑马游猎情事。惟于奉旨展缓恤商之款。任意阻格。并不详明。甚属错谬。且近年地方被扰。盐务萧索。该运司一筹莫展。尤属溺职。幕友刘荔堂、虽讯无招摇情形。惟性情乖张。致招物议。请旨惩办各等语。撤任山东盐运使桂亮、著即行革职。幕友刘荔堂、著即勒令回籍。不准在山东逗遛。　　

○谕议政王军机大臣等、前因张锡珠股匪滋扰南宫冀州等属。谕令文煜亲行出省督剿。此时自已出省。何以尚未奏到。文煜前奏孙治业已带兵出省。现在督兵何处。著即与遮克敦布探贼所向。跟踪追击。迅将此股余匪。合力埽除。毋得稍有迁延贻误。致干罪戾。贼既窜往馆陶。直隶所属地方。自已肃清。所有前派熙拉布带领之神机营兵三千名。已谕暂缓起程。如果直隶境内。确已肃清。此兵即可无庸调发。或贼势仍未少衰。必须京兵前往之处。均著文煜体察情形。迅速奏到。再定京兵行止。并著文煜即将张锡珠股匪日内剿办如何。并该督究于何日出省。近畿各属地方情形。迅速驰奏。毋再稽迟。并须从实奏报。不准有一字虚假。至遮克敦布既已贻误于前。著即督饬各军。越境追剿。会合东省官军。将张锡珠一股。迅速扑灭。文煜仍一面督饬各军。力图蒇事。以靖地方。将此由六百里谕令知之。　　

○又谕、左宗棠奏、官军克复严州。并汤溪龙游贼情各摺片。严州克复。杀贼逾万。兰溪贼胆已寒。著即迅催刘典一军。趁势规复。如兰溪可克。则严州之水运亦通。金华贼势遂孤。杭城亦将震动。剿办更易得手。龙游汤溪。贼援已断。诸贼自相猜贰。正可设计攻拔。各处剿办情形。并著随时奏闻。以纾南顾之忧。各营自夏徂秋。为疾疫所苦。近虽痊可。而缺饷数月。仍能耐苦力战。览奏实深廑念。已催令沈葆桢、晏端书、迅筹拨饷接济。该抚仍即策励诸军。奋勉图功。以期节节肃清。同膺懋赏。将此由六百里各谕令知之。　　

○又谕、左宗棠奏、浙省军情。并饷项匮乏等语。左宗棠之军。现已收复严州。进攻兰溪龙游等城。军务正形得手。而该抚所部二万七千余人。积欠口粮至八月之多。且自夏徂秋。军中苦疫。将士荷戈枵腹。犹复力疾冲锋。轸念行闲。实深廑系。现当攻城吃紧。若令停兵待饷。贻误何可胜言。著晏端书、沈葆桢、迅将协济该省饷银。源源报解。以济饥军。不得以无款可筹。稍涉迟误。用副朝廷轸念戎行之意。将此由五百里各谕令知之。　　

○又谕、谭廷襄奏、南捻围扑费县。被击窜赴东北一摺。捻逆李城由兰山成全山车辋一带。攻扑费县同石民围。经官军击退。又有匪徒直扑县城。我军登陴守御。毙匪百余名该逆由费县北窜。李城招集余党。并句结兰峄等匪。合夥欲赴登莱青一路打粮。谭廷襄现催德楞额迅速追击。并饬沂州文武一体协剿。并据称贼如向东奔窜。即饬现驻淄川之道员陈显彝、督带兵围扼截。一面咨登州镇总兵曾逢年、带官兵一千五百名迎剿。贼如窜近北路。即抽拨前敌各队。驰往堵扼。所筹尚属妥协。著即就现有兵力。相机剿办。迅埽逆氛。登莱青地方。尚多完善。尤须加意严防。毋令匪踪阑入。德楞额一军。仍驻峄县。并未星驰进剿。实属不知缓急。著僧格林沁、谭廷襄、饬令迅速带兵前进。将此股贼匪。实力歼除。傥再任意迁延。必治德楞额以应得之罪。僧格林沁派出之富和一军。即饬赶紧赴东协剿。黄国瑞一军。业经行抵邳州。并著吴棠飞催前进。会同东省官军。并力兜剿。傥富和、黄国瑞等、迁延观望。意存畛域。即著僧格林沁、吴棠、谭廷襄、严参治罪。毋稍姑容。将此由六百里各谕令知之。　　

○又谕、前据吴桂奏、阎敬铭恳请终制一摺。当经明降谕旨。仍令迅赴山东接署抚篆矣。近日南捻李城欲窜登莱青打粮。兖沂东曹各府。贼匪充斥。谭廷襄交卸在即。未免呼应不灵。东省带兵大员。仅有德楞额一员。该革员平日带兵。本不甚得力。此次经谭廷襄参劾。尤难望其与该抚和衷商办。山东屏蔽畿南。地方极关紧要。似此军情涣散。朝廷实深廑系。著英桂迅催严敬铭即日驰赴山东。接署抚篆。俾资统率。阎敬铭惟当移孝作忠。遵旨赶紧起程。不得再行固辞。将此由六百里各谕令知之。　　

○山东巡抚谭廷襄奏、军务吃紧。请将山东省及河工大计暂缓办理。从之。　　

○以克复浙江严州府城。予通判李昌彩以同知用。与守备魏光翰等、均赏花翎。外委杨信成等蓝翎。余升叙有差。　　

○予山东甯海阵亡团长王明芳、暨嫂李氏、侄女正嫚、分别旌恤。并入祠建坊如例。　　

○予山东长山阵亡外委张照远祭葬世职。　　

○丙戌。谕内阁、前因御史裘德俊奏、京控案件。请专归臬司审理。当经谕令各直省督抚。遇有交审案件。专派臬司虚衷研鞫。兹复据御史刘毓楠奏、各省积习。牢不可破。迩来京控案件。仍行发交首府等语。各省臬司。为刑名总汇。劄调案件。甚为＜??闲＞便。州县亦断不敢抗违。自可随问随结。若如该御史所奏。虽经奉有严谕。臬司仍未亲提。似此耽于安逸。于民闲冤抑。漠不关心。深堪痛恨。嗣后凡京控交审之案。各该省督抚。务当严饬臬司。恪遵前旨。亲提审讯。不可仍归府局审讯。任意延宕。自经此次申谕之后。傥敢仍前玩泄。视若具文。即著据实严参。将此通谕知之。　　

○又谕、多隆阿奏、请将乘闲私逃之武弁革职拏究等语。都司向通元、守备罗双林、经多隆阿带由樊城拔队西行。辄敢乘闲私逃。实出情理之外。向通元、罗双林、著一并革职。永不叙用。并著咨明该革弁等各原籍地方。一体查拏究办。以肃军律。　　

○谕议政王军机大臣等、前因东省降众张锡珠等滋事。扰及南宫一带。畿南防剿紧要。特命熙拉布统带京兵三千。并令山海关副都统成保。会同带兵前往助剿。现在张锡珠股匪。败窜馆陶等处。直隶所属地方。已可无虞。是以将熙拉布所带官兵。谕令暂缓由京起程。再行听候调遣。惟此股降众。并未大受惩创。而豫省临漳内黄两处。土匪蜂起。与山东之冠莘等县。直隶之大名广平两郡。境壤毗连。畿辅重地。不可无知兵大员。统带劲旅。实力防剿。成保曾隶僧格林沁营中带兵。其人才具。能否独当一面。畀以重任。是否不至偾事。著僧格林沁迅速具奏。将此由六百里谕令知之。　　

○又谕、都察院奏、江苏监生周同珏奏、请分兵攻取常州一摺。据称金陵城贼。根深蒂固。我兵顿于坚城之下。旷日持久。兵家大忌。莫若饬都兴阿一军。速由靖江潜渡。袭取常州。此城一得。则贼首尾不能相救。上下游之贼。势必解散。金陵孤立无援。必有捦首逆以献者。并请奉诏南旋。号召义民。为都兴阿向导各等语。现在江南大股贼匪北渡。江北防剿。万分吃紧。都兴阿一军。断无撤令由靖江进兵之理。该监生流离迁徙。于八月闲来都。尚未知目下军情。故有此出奇制胜之论。且其所请奉诏南旋号召团练之举。尤属不谙体制。至李世忠一军。如果得力。则春闲之贼。何至越天六而直扑扬州。此次窜陷和含等处之贼。又何能越过该提督营盘。周同珏未知朝廷厚待李世忠之意。与该营现在情形。辄欲以江北防务。资其独任。亦属一偏之见。第苏常等处。千里陆沈。百姓惨遭荼毒。果有机势可乘。则早复一城。即早脱一日生民之涂炭。该监生身经兵燹。所陈百姓望救等语。自系实在情形。且奇正相生。制胜之长策。顿兵坚城。兵家之大忌。所论亦不为无见。著曾国藩酌度情形。妥筹办理。原摺著钞给阅看。将此由五百里谕令知之。　　

○又谕、前因有人奏、直隶延庆州知州汪桂、有酷刑婪赃等款。当经谕令文煜确切查明。据实参奏。本日又有人奏、汪桂由佐杂历升知州。卑鄙贪污。声名狼藉各等语。知州为亲民之官。果如所奏贪赃枉法。害理灭伦。大为地方之害。著文煜汇入前参各款。确切查明。从严参办。以儆官邪。不准稍有瞻徇。原片著钞给阅看。将此谕令知之。　　

○又谕、文煜奏、直隶军营。饷需甚讵。请饬邻省协济等语。直东一带。防剿紧要。文煜、孙治、均带兵出省。筹备军火口粮。情形已极支绌。遮克敦布军营饷需。实有兼顾不遑之势。著谭廷襄迅速筹款协拨。毋得意存畛域。致误戎机。又有人奏、淄川匪徒刘得培占踞县城。官兵并未开仗。日事抢掠等语。淄川团匪。踞城戕官。叠经谕令谭廷襄妥速剿办。不啻至再至三。现闻该匪愈聚愈众。该带兵官不惟不敢接仗。且任兵丁摉括民财。漫无纪律。殊堪痛恨。似此任用非人。该前抚其能当此重咎耶。况现在李城股匪。向东北纷窜。势易句连。且去省城不过一二百里。尤属可虞。著谭廷襄迅即确切查明带兵各官。如有前项劣款。即著据实参办。另派得力将弁。督队攻剿。迅图蒇事。毋得一误再误。致贼踪日事蔓延。原片著钞给阅看。将此由五百里谕令知之。　　

○又谕、多隆阿奏、移营进偪贼巢。攻毁逆营获胜名摺片。多隆阿于攻克东西韩村八座后。即督率诸军。痛加剿洗。连克背坡等村庄三处。现在同州城围已解。粮运已通。著即直捣王阁村羌白镇老巢。以期节节埽荡。肃清陕境。此次摺内所叙。皆系该大臣所部各军。胜保所带之马步官兵。及宋景诗、刘占考等降众。现在作何布置调遣之处。尚未据该大臣声叙。直东土匪。如张锡珠等。系该降众等从前同类。难保不闻风思逞。多隆阿不可遽行裁撤。恐乘闲东归。蔓延句结。而留之肘腋。尤须妥为驾驭。方无后患。惟在该大臣随时相机酌办。甘省回匪鸱张。著熙麟探明道路如果稍通。即迅遵前旨。驰赴新任。甘省现乏带兵得力大员。马德昭宜带兵随该督前往为是。如果多隆阿所奏甘省回务松之语属实。方可令于穆腾阿抵西安后。前往汉中。是在该大臣权衡缓急。相机办理。潼关扼秦豫之冲。最关紧要。并著多隆阿选派得力员弁。前往驻扎。俾熙麟得以克日起程。将此由六百里各谕令知之。　　

○直隶总督文煜奏、布政使石赞清到任未久。按察使孙治出省防剿。请将本年大计展限办理。从之。　　

</div>
    <div class="pagination">
<a href="清实录同治朝实录_page88.html">上一页</a><span>...</span><a href="清实录同治朝实录_page84.html">84</a><a href="清实录同治朝实录_page85.html">85</a><a href="清实录同治朝实录_page86.html">86</a><a href="清实录同治朝实录_page87.html">87</a><a href="清实录同治朝实录_page88.html">88</a><span class="current-page">89</span><a href="清实录同治朝实录_page90.html">90</a><a href="清实录同治朝实录_page91.html">91</a><a href="清实录同治朝实录_page92.html">92</a><a href="清实录同治朝实录_page93.html">93</a><a href="清实录同治朝实录_page94.html">94</a><span>...</span><a href="清实录同治朝实录_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
