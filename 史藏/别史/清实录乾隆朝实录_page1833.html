<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1833 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1833 页/共 1860 页
  </h1>
  <div class="content">
   大清高宗法天隆运至诚先觉体元立极敷文奋武孝慈神圣纯皇帝实录卷之一千四百七十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六十年。乙卯。三月。壬子朔。谕军机大臣曰、勒保奏、查阅营伍之便。亲督各属。密查刘之协并无踪迹等语。刘之协一犯。日久稽诛。节经降旨。令于该犯原籍江南、并该犯传习邪教之河南、湖北、各犯家内。实力严密查拏。且恐该犯因搜缉紧急。逃窜口外。命陕甘督抚一体留心严缉。嗣江南河南解京各犯。屡经严讯。俱不知该犯去向。而湖北省节经搜查。亦究无踪迹。看来该犯或因原籍及附近省分查拏严急不敢存留藏匿。竟思西窜陕甘潜出口外。冀图漏网。此时当严缉之际。或未能出关。仍在陕甘地方该犯同教家潜藏。亦未可定。著传谕勒保、秦承恩、密饬所属。于关津要隘地方。留心实力躧缉。毋得日久玩生。稍存疏懈。致要犯终于无获也。　　

○又谕、据岳谦奏报到任一摺。该盐政甫经到任。一切缉私疏引事宜。自应认真经理。但该省商力。究不如两淮之充裕。盐政惟当按照旧定章程。实心妥办。于整饬盐法之中。时寓体恤商人之意。毋令地方官滋扰。以期该省盐务日有起色。于应办公务。不可意欲见长。令其勉强从事。以致商力竭蹙也。将此谕令知之。　　

○豁江苏上元县捐施义冢公费地一顷九亩有奇额赋。　　

○癸丑。谕曰、福康安征剿逆苗。连解三处围城。并攻克各路贼寨。所有随征打仗文武出力员弁。带领官兵。攀崖越岭。争先奋勇。均当加以奖励。除总兵花连布、前已有旨。赏戴花翎。及赏给刚勇巴图鲁名号外。副将张玉龙、知府常明、游击刘廷奇、都司施缙、陈绍先、马瑜、均著赏戴花翎。守备杨遇春、著赏换花翎。守备陈尚德、廖寅、吴应隆、王宗佑、千总傅廷佐、邸于明、外委保元奉、均著赏戴蓝翎。都司姜敏功、德宁、守备冯继玉、均著以应升之缺加等升用。以示鼓励。　　

○谕军机大臣曰、福康安自抵黔省后。连解围城。兵威已振。而正大营嗅脑松桃一带山内。多有未经剿净贼匪。亦经探明道路。由老虎岩、小陇塘等处。分路进攻。痛加追截。杀毙殆尽。并将正大营迤东、与楚省连界之上下岩坳。所有贼寨。尽行烧毁。官兵奋勇。实属可嘉。至贼匪于沿途要隘。挖断道路。官兵进剿时。胆敢持矛放枪抵拒。不法已极。必当悉数歼除。方足以快人心而伸国宪。又据奏、各路黔苗畏罪归诚一摺。该处苗民。因见官兵连胜。贼匪奔溃。纷纷投营乞命。已有六十五寨之多。经福康安厚加抚恤。藉可解散贼党。仍不令随同打仗。致有纠连。所办更觉周到。至苗民陇保二、运粮叩献。情愿帮同杀贼。颇能效顺。乃因住寨孤悬。回寨后。被石三保等纠众围绕。陇保二被杀身死。殊属可悯。著追赠四品职衔。并著赏给银一百两。以为埋葬之用。此案首恶各犯前因吴陇登捏词煽诱。最为可恶。今石三保因良苗投效。辄敢纠众围绕杀害。尤属不法已极。看来黔省苗匪。屡经歼戮之后。自已望风胆落。而湖南逆苗。心怀畏惧。是以石三保由楚至黔。勾结滋扰。冀图牵缀官兵。不能直趋楚境。今福康安等、将黔苗痛加剿戮。石三保计无可施。自必仍窜回湖南。与吴陇登、石柳邓、聚集一处。妄思抗拒。福康安、和琳、进临楚省。正可督兵搜捕。一鼓而擒。务须将石三保、吴陇登、石柳邓、为首重犯。按名生致。尽法处治。使苗匪知所儆畏。其带兵出力之文武各员弁。分别加恩。并著赏给福康安银一万两。以为赏需之用。即于黔省军需项下动支。又据刘君辅奏、赶赴保靖剿捕苗匪一摺。该处新寨一带。俱有贼苗屯聚。经刘君辅令副将庆溥等、带兵分路攻击。杀毙贼苗一百余名。所办尚好。庆溥向未经历行阵。竟能将沿途苗寨。尽行烧毁。甚属可嘉。且系尹继善之子。著赏戴花翎。并赏励勇巴图鲁名号。俾其益加感奋。至张廷彦、前因保靖紧急。派令带兵堵御。惟见屡请添兵。未见奋勇杀贼。现据刘君辅奏、张廷彦已离保靖。拟由新寨带兵进剿。是张廷彦转不在保靖要地、悉力堵御。因见刘君辅带兵前往。仗其声势。率行迎赴前途。随同攻剿。实属不知轻重。著福康安查明。如果有逗留懦怯。绕路行走情事。即行据实参奏。又德楞泰、系特派带兵之员。福康安处。已有额勒登保、带同巴图鲁前往。则德楞泰于刘君辅前赴保靖时。自应带兵同往。乃留住镇筸。惟知坐待福康安檄调。试思镇筸已有福宁及苏灵在彼防守。岂尚不能堵御。犹待德楞泰帮同固守耶。看来德楞泰见贼匪势重。未免心存取巧规避。亦著福康安据实查奏。　　

○吏部等部议奏、各省教职佐杂、及千把等官。现奉旨如甄别不及百之二三者。该督抚学政提督。准于摺内声明无可参劾缘由。第各上司等因无处分。恐仍蹈因循姑息之弊。嗣后凡奏明无可参劾省分。或经别案究出因衰庸贻误者。请将该上司严加议处。至营千总一项。例应六十以上。即行勒休。现今展限三年。应令查明实堪留任者。方准咨送引见。如将年力就衰之员。滥行送部。亦即严议。卫千总事同一例。应并行知漕臣。画一办理。从之。　　

○甲寅。上还圆明园。　　

○乙卯。谕军机大臣等、川河盖一带。为秀山后路。和琳出其不意。带兵剿捕。所杀贼匪。虽尚不及福康安之大加歼戮。然该贼众经此一番剿杀。情形震慑。且后路廓清。设卡防堵。亦不致有乘虚抄袭之虑。更可安心前进。不料和琳竟能如此。著赏大小荷包。以示嘉奖。至头起屯练、于十五日行抵军营。十六日即随同杀贼。实为出力。著赏给一月钱粮。其续到之屯练降番。虽尚未打仗。但念近年以来。屡经檄调。俱各争先勇往。此次复远道跋涉。并著加恩各赏半月钱粮。俾伊等倍知感奋。于剿贼更为有益。其都司何元卿、前巳有旨超赏参将衔。并赏戴花翎。马建纪、亦以守备升用。现据和琳查明。该员等实为奋勇。著交孙士毅遵照前旨。遇有缺出。即将该员等先行补用。此外如尚有出力之文武员弁。亦著和琳查明。分别具奏。候朕加恩。前因秀山与松桃接壤。恐苗匪剿散后。窜入川省是以谕令和琳就近接印前赴该处。豫备防堵。不意贼众四出滋扰。蔓延三省。今川黔境内虽渐次肃清。而湖南贼匪。尚未剿除。首恶亦未就获。和琳现带兵前往松桃。与福康安会剿。所有四川总督印篆该省应办秋审奏销、及地方一切公务。皆需钤用。和琳仍将总督印篆。派员送交孙士毅署理。孙士毅此时。自应留于秀山。防范后路。并督办粮运。冯光熊已仍留贵州之任。其粮运台站一切。该抚本当随时妥办也。至此次福康安所带。系黔省兵丁。和琳所带。系川省兵丁。一抵湖南境内。俱属客兵。但既会合剿贼。无论客兵、及本省官兵。悉应听福康安和琳调度派拨。庶事权归一。呼应更灵。大功易于告竣。又和琳奏、黔楚交界从逆之苗。无虑数百寨。想不过为石柳邓等迫胁所致。已发给檄谕。详加开导等语。行军之际。自不得不剿抚兼施。以为解散贼党之计。但福康安前奏、讯据生擒贼匪供称、此次石柳邓、石三保等、纠众起事。系为石满宜报复。石满宜、系五十二年勾补寨抢劫抗拒匪犯。查办未久。又有苗匪滋扰。可见上次办理。未经搜捕净尽。恐数年后又启衅端。况和琳所奏、苗匪肆扰。皆在秀山一带地方。其中岂尽系楚苗。抑或川省酉阳一带苗民。亦有与楚苗勾合情事。未据确查声叙明晰。阅和琳前奏图内。秀山所属十一里甲。被贼焚抢者。竟有七甲。如尽系楚苗阑入川省。苗众何以并不抵御。听其肆行焚抢。看来川省苗民。亦难保无暗中勾结之处。和琳当留心访察。如川省苗民中。亦有被贼胁惑勾串者。并当痛加歼戮。事竣后再以次办理。勿留后患。至此次贼匪滋事。虽系楚苗石三保、起意前往黔省勾结。其党羽屯聚。亦系楚省较多。福康安节次带兵进剿。苗民已知畏惧。但贵州苗匪。既与楚苗勾结。亦不可不详细根究。以防余孽复萌。看来剿捕首恶。搜捕余党。福康安、和琳、谅所优为。惟善后事宜。最关紧要。尤宜加意筹画。为永靖苗疆之计。　　

○以泰宁镇总兵緼布为内务府大臣。　　

○丙辰。谕军机大臣等、前据李奉翰奏到黄河南岸工程一摺。内称商邱一带防风。系上年甫经镶筑之工。乃竟称间段残缺。因于摺内批示。令其明白覆奏。兹据奏称、商邱防风。缘上年七月间。黄河盛涨。风浪拍岸。是以该处头堡至九堡。间有应行补镶段落等语。既有此故。自不得不加镶完整。但前此该督奏报查勘之时。何以不将防风残缺缘由。据实声明。逮降旨询问。始据查明登覆。且此项工程。若果从前镶筑坚固。何致甫经秋汛。即有残缺。总之河工各员。每以多筑坝工。为开销地步。又不肯认真坚筑。以致易于残缺。转得藉口镶修。此最为河员向来陋习。著传谕李奉翰、嗣后于一切工程。务须实力查勘。其果应行修筑者。自宜饬属修筑坚固。毋任工员草率偷减。影射罔利。致日后又复藉词漫水汕刷。再请补镶。以为昌销之计。方为妥善。　　

○又谕曰、福宁奏、苗匪因见永宁哨农民渐次归耕。携有粮糗什物。复肆焚抢。经官兵前往剿捕。尚敢负险抗拒。实为可恨。但官兵所杀贼匪。仅六十余名。又因黑夜彻回。岂不被贼所笑。现在福康安、和琳、肃清松桃秀山后路。统领川黔劲兵。前赴楚省会剿。贼匪即可荡平。福宁等既已迟延于前。此时亦祇可仍固守镇筸。以待福康安和琳之至耳。兹因张廷彦不在保靖。转带兵前往新寨。恐有怯懦避贼情事。巳有旨交福康安查奏。本日刘君辅复奏由新寨进兵。道险难行。应仍留保靖进攻。但同日又据张廷彦奏到、于二十三日。在下官坝一带。剿杀贼匪。尽力攻进。迅抵永绥等语。永绥被围日久。此时自以解散该处贼众为最急。阅张廷彦所奏。是刘君辅欲从保靖进攻。亦未免为迁延之计。著一并交与福康安查明。总以解散永绥贼围为断。如刘君辅系避贼由远路绕道前往。则张廷彦所奏为是。如张廷彦系避贼由僻路绕道前往。则刘君辅所奏为是二者必居一于此。福康安当秉公确查。据实具奏。勿稍偏袒。又据毕沅奏、乾州附近苗寨。亦有相率来辰州悔过投诚者。分别赏恤令归本寨。此时镇筸永绥一带贼众。屯聚未散。自不得不权时招抚。以为解散党羽之计。但苗性诡谲无常。断难深信。该督当倍加谨慎。防其反覆。勿被贼人所欺。再昨因秀山所属地方。被贼焚抢者竟有七甲。恐酉阳一带苗民。亦有与贼勾合情事。已有旨交和琳留心访查。今又思该处苗民。若果与黔楚苗匪。暗中勾结。则所过焚抢之处。于苗民庐舍什物。亦必暗相照应。不肯概行毁掠。况庐舍之存毁。尤无难一望而知。著传谕和琳、即派委妥员。亦此七甲内。详细履勘。若该处民居苗寨。俱被烧毁。则是川省苗众。未经从贼。尚属可信。若该处民居被焚。而苗寨竟完整无恙。则其互相勾结。已属显然。岂可置之不办。必须悉心访查。以杜后患。　　

○丁巳。祭先蚕之神。遣妃行礼。　　

○谕曰、惠龄奏、蕲州民吴应名、图奸十三岁族弟吴应青不遂。用刀砍伤毙命。又因吴应青之母柳氏、婶王氏、闻喊趋救。该犯起意一并杀死。并将幼女卯姑、毛女、同时砍死。审明后。即将吴应名凌迟处死等语。吴应名因图奸同族幼弟不遂。辄敢杀死五命。实属淫恶凶残。不法已极。近来屡有杀毙一家数命之案。前据奇丰额奏、溺毙一家五命。昨又据长麟等奏、审拟曲江县民妇温氏、同子陈复受、将伊夫陈松九谋死、图诈陈观复一案。几于不忍披阅。兹复有淫凶如吴应名者。不意天下竟有此等行同禽兽之人。皆缘教化未敷。朕实愧之。朕临御六十年。凡所以教治斯民者。训诫叮咛。不啻家喻户晓。乃化之不行。百姓时复蹈于法网。甚至若吴应名、陈复受等、罔顾伦纪。肆恶逞凶。殊出情理之外。不特朕当引以为愧。凡有司牧之责者。均应共切怀惭。夫治民之道。教化为先。今不能道之以德。齐之以礼。不得已齐之以刑。而莠民仍不知悛惧。悖弃伦常。屡蹈重辟。良用恧然。嗣后各该督抚、及地方官等。务宜广宣朕谕。随时劝导。俾民俗丕变。悉臻上理。以仰副朕教诫谆谆至意。至吴应名之父吴介眉、弟吴既望、虽据该抚查明。远在陕西佣工。并不知情。吴介眉、系吴应名之父。自未便因伊子而累及其父。但吴应名惨杀五命。致吴柳氏乏嗣。该犯并无妻子。若使伊弟吴既望、仍得安居乐业。又复何以示惩。吴既望著发往回疆为奴。并查明吴既望有无子嗣。一体送内务府照例办理。以为淫凶残暴者戒。　　

○谕军机大臣曰、孙士毅、朱圭奏、恭和御制诗章二摺。均已于摺内批示。本日朕因惠龄奏湖北蕲州民吴应名、图奸同族幼弟。惨杀五命。及昨据长麟等奏、蔑伦之陈复受等案。不意天下乃有此等之人。是朕教化不行。深以为愧。已明降谕旨。颁发中外矣。乃孙士毅等所奏。仍觉过颂忘规。殊非朕谆谆垂询之意。著将本日谕旨。抄寄伊二人阅看。孙士毅、朱圭、俱有牧民之责。不可不共知愧勉。助朕勤求治理也。　　

○又谕、据奇丰额奏、苏松等府重运粮船二千一百七十八只。已于闰二月十六日。全数渡江。其浙江帮船。现已尾随前进等语。上年南粮重运漕船。于三月二十六日。已全入瓜口。乃本年苏松等帮船只。至上月十六日。始行过竣。其浙江帮船。尚未前抵京口。未免迟延。著传谕管干贞、奇丰额、务饬属上紧催趱。毋任沿途逗留。以致节节迟误。又昨据仓场侍郎奏、本年东省漕船抵通日期。较上年迟至二十余日等语。去年秋冬。山东一带。雨雪沾渥。运河水势通畅。足资浮送。漕船行走。倍应迅速。不比京口渡江。或遇风阻何以本年东省漕船抵通。迟滞至二十日之多。自系该督抚等不能实力催趱所致。虽本年二月逢闰。节气较迟。但似此迟逾。日复一日。恐又误冬兑冬开定限。所有湖广、江西、江浙等帮船。现已陆续北上。著传谕管干贞、玉德等、当沿途实力查催。俾重运遄行无滞。衔尾北上。依限抵通。毋得藉口遇闰潮微。再有迟误。致干咎戾。并谕江南山东巡漕御史知之。　　

○又谕、据贺长庚奏、筹办军行粮运事宜一摺。所办尚妥。黔省军营粮运。冯光熊驻劄铜仁。就近督运。俱属妥协。贺长庚在省弹压。支应军需一切。俱系该藩司分内应办之事。惟当妥实勉为。以期无误。但至今始一奏。未免疎略。至所奏正月分米粮时价单。朕详加披阅。所称各属价值。俱填注中平字样。米粮时价。原系长落无定。况该省现有军务。各属粮价。或未能平减。今该藩司一律填注中平。与上月相同。祇一二处略有不同。未免疎忽。未足凭信。岂该藩司但知办理军需事件。竟无暇顾及地方诸务耶。著传谕贺长庚、即将各府属正月分粮价。较上月有无增贵之处。确实查明。再行具奏。毋得稍有讳饰。嗣后于办理地方事件。务须加意留心。以期无负任使。并谕冯光熊知之。　　

○以礼部侍郎铁保、署副都御史方维甸、为会试知贡举。左都御史窦光鼐、为正考官。内阁学士瑚图礼、礼部侍郎刘跃云、为副考官。　　

○戊午。谕、据保宁奏、伊犁领队大臣和双额、现在患病。请另派人员更换等语。和双额、准其回族调理。著巴特玛驰驿前往伊犁。充补索伦部落领队大臣。　　

○己未。谕、湖南永绥厅苗匪。滋扰地方。业经降旨。令该督抚等、查明辰州府属之永绥、乾州、凤凰、及泸溪各厅县。将应徵春季钱粮。概行缓徵。俟事定后。查有被贼蹂躏。春收歉薄。再行降旨豁免。第念辰州府属之沅陵、辰溪、永顺府属之永顺、保靖、龙山、沅州府属之麻阳、芷江等县。俱多险要卡隘。该处各募乡勇。昼夜把守。自应一体缓徵。以纾民力。所有沅陵等七县。本年春季钱粮。概行缓徵。仍俟事竣后。再行查明春收分数。分别奏明办理。以示朕抚绥良善。加惠闾阎至意。　　

○又谕、此次黔楚边境一带。逆苗滋扰。附近居民。致误东作前经降旨。将湖南辰州府属之各厅县。贵州铜仁府所属各处。应徵春季钱粮。概行缓徵。俟事定后。查明分别办理。兹四川秀山一带。亦被贼苗蔓延侵扰。该处平民。未能及时耕作。所有秀山一带。应徵春季钱粮。并著加恩一体缓徵。统俟事定后。该督查明春收分数。奏明办理。用示抚绥良善。加惠黎元至意。　　

○又谕曰、福康安、和琳奏、带领将弁兵丁。痛剿贼匪。福康安前经屡降恩旨。叠加奖赉。并赏三眼花翎。和琳初次带兵。于抵秀山后。连剿逆匪。今复将炮木山黄坂一带屯聚之贼。悉力击杀。攻克木城。贼匪望风逃窜。实属可嘉。和琳、著加恩赏戴双眼花翎。用昭优奖。又据福康安奏、都司孙清元、守备黄上达、千总汪连栋、反总田中桂等、每遇贼匪。均能极力剿杀。甚为奋勇。孙清元、黄上达、著加恩赏戴花翎。汪连栋、田中桂、著加恩赏戴蓝翎。其秀山炮木山一带打仗、实在奋勇出力将弁。并著和琳随时查明具奏。听候分别加恩。至屯练降番。屡次调遣。实为奋勉勤劳。前已有旨同营兵分别赏给钱粮。今著再加恩将此次出力兵丁、及屯练降番。各赏给一月盐菜口粮。以示鼓励。　　

○谕军机大臣等、正大松桃一带。经福康安剿通后。贼匪虽已心怀震慑。而该处附近苗寨尚多。自应廓清后路。方可放心前进。今福康安探知大寨营地方。聚有贼众。遂派额勒登保等、带兵分翼前进。将长冲塘贼匪。奋勇围杀。直追至卡落塘。逃窜贼匪。尽奔大寨营而去。嗅脑盘垛地方。有楚苗三四千前来攻扑。经都司德宁带兵剿杀。贼皆逃散。杀贼共有六百余名。实为可嘉。其投顺苗民人口。约三万有余。究难深信。朕为此颇深廑念。今福康安令其自往杀贼。不令随官兵打仗。并察明虚实。分别安顿。所办甚为得要。至炮木山黄坂等处。为贼苗总汇要口。山后苗寨林列。路径丛杂。经和琳等带领屯土兵丁。分路攻剿。三面冲杀。将草房一齐烧毁。杀贼甚多。实属可嘉。和琳初次督兵。于抵秀山后连次痛剿贼匪。今又在炮木山黄坂一带。悉力追击。攻克木城。运筹布置。均合机宜。福康安前已赏银一万两。用备赏需。和琳亦著赏银五千两。以资赏需之用。此外福康安、和琳、如随时有需奖赏之处。俱著于军需项下动支。以示体恤。至派驻嗅脑都司德宁、在盘垛地方奋勇杀贼。著加恩即以游击升补。其两路打仗伤亡兵丁。俱著查明加恩照例恤赏。现在松桃一带。已将长冲卡落苗匪。悉数歼除。进兵楚境。后路已就肃清。而和琳亦将炮木山木城攻克。前赴松桃。可无阻碍。现据福康安等、讯据获犯供称、石柳邓在大寨营。石三保在黄瓜寨。吴陇登在鸭保寨。是贼匪首恶。巳得其聚集窝巢。福康安、和琳、合兵进剿时。正可分路直前。捣其巢穴。将首恶擒捕。其夥党自可不攻而散。至福宁在镇筸。仅能自守毫无展布。兹据福康安奏、拟俟川黔兵力会齐。知会福宁。并力夹攻。恐福宁一路甚不足恃。全在福康安、和琳、二人。督率劲旅。速临楚境。直抵镇筸。以期一鼓集事。至秀山一带。前经和琳连次剿杀。疏通道路。直至川河盖。而现在小溪地方贼匪。尚敢乘间攻扑。即松桃嗅脑屯聚贼匪。亦经福康安悉力歼除。而嗅脑长冲卡落等处。亦多有贼匪设卡堵拒可见两处后路。虽屡经剿杀。贼匪尚在蚁聚。现在小溪地方。业经和琳知会孙士毅、俟诸神保到彼。即协同袁国璜堵截。此等要隘。自应严密防范。当于二人中。令一人督兵防守。一人在附近隘口。将潜匿贼匪。痛加歼戮。使知畏惧。不敢复出滋扰。福康安于正大嗅脑等处。亦应如此办理。方为妥善。又据刘君辅奏、在保靖连日剿杀贼匪。刘君辅自到镇筸后。未见出力。今于保靖带领官兵。分路合击。追杀贼匪。焚烧苗寨。所办差强人意。其进兵时。饬令各卡官兵不许乱放枪炮一节甚是。向来绿营兵丁。未见贼踪。辄先放鋡炮。以致遇贼时火药转致短少。最为绿营陋习。今刘君辅豫行饬禁。颇为得当。并著福康安、和琳等、传知各路随征将弁兵丁。一体饬禁。以期剿捕得力。至张廷彦前次奏到。欲由新寨带兵进剿贼匪。今又据奏、接准刘君辅知会。仍由新寨起程。驰赴保靖。会合进剿。是前次所奏。未免迁延之计。著福康安查明。如张廷彦实有绕道避贼情形。即行据实参奏。又据湖南委员解送兵丁林胜仲到京。当令军机大臣询问。该兵丁于明安图得受枪伤时。系伊背下山坡。其兄弟二人。俱已阵亡。情殊可悯。已加恩以千总用。并令前赴湖南军营。遇有差委事件。藉资得力。　　

○又谕、本日长麟等奏到拏获洋盗一摺。内称都司李林贵、在洋巡见盗船。率兵追赶。适合浦县典史邓廷相自雇乡勇。乘坐渔船八只。出海捕盗。协同该都司拏获盗犯李朝才等十二名等语。典史邓廷相、以微员捐赀雇募乡勇。出洋捕盗多名尚属奋勉。都司李林贵、亦能认真巡缉。并著送部引见。以示鼓励。该员等于缉捕颇为得力现在盗首大辫贵、尚未就获。自应留缉于盗首弋获后。再行给咨送部引见。将此传谕长麟等知之。　　

○封闭陕西略阳县兴隆湾铜矿。从陕西巡抚秦承恩请也。　　

○庚申。谕、据周樽奏、本年安徽省漕粮。轮应蠲免。所有随漕各项。分别徵缓等语。向来免漕之年。仍有应徵随漕一切赠月兵孤。南屯本色正耗米麦等项。安徽省轮应免漕。其随漕各项。自应分别缓徵。除该省办运漕粮、及向无正漕各府州县。随漕应完银米。照旧徵收外。所有宁国、旌德、太平、英山、四县、民折官办之行月、赠米。应俟下年再行徵办。该部知道。　　

○谕军机大臣等、昨据伍拉纳等奏、汀州府知府和静患病员缺。已将李炜补授矣。但各省遇有请旨道府缺出。该督抚自应奏明。候朕简员补放。即或因该省候补人员需次日久。补缺无期。其中有才具出色。堪胜繁缺之员。该督抚等专摺陈奏。请旨简放。朕亦有俯从所请者。乃伍拉纳等、于汀州府知府员缺。将候补知府李炜等四员。用夹片声叙。笼统开单。请于数员内简放一员。似此胪列多人。朕将何凭简用耶。伍拉纳、浦霖、所奏殊属糊涂。著传旨申饬。此次汀州府知府一缺。姑就该督等所开四人内。将现在署理此缺、开列在前之李炜补授。嗣后不得援以为例。　　

○吏部奏、遵旨议处办理秋审情实案件失入之山西巡抚蒋兆奎等、应照例分别降革。得旨、蒋兆奎、著从宽免其革任。仍注册。善泰、著降一级留任。祖之望、前在刑部司员中。尚为谙习刑名。是以用为臬司。乃于秋审案件。并不细心核拟。以致有此失入之案。本应照部议降调。姑念究系公过。著从宽改为降三级留任。嗣后由刑部所用臬司。均当倍加感激。审谳平允无负委任　　

○以故克勤郡王雅朗阿子恒谨、袭爵。　　

○辛酉。谕军机大臣曰、全德奏、九江关库项、接收清楚一摺。九江关税课盈余。福英在任时。于乾隆五十八年。亏短银八万余两。五十九年。则短至一十五万余两。今据全德所奏。自上年十一月起、至本年闰二月止。为期仅四个月。已徵银十四万九千余两。为数已不为少。且据全德另摺所奏。有九江大姑两关来往商船亦多。似此源源而来。税课可冀丰盈之语。以现在徵收数目、及商船到关情形而论。税课不为不旺。且系冬月。到关船只已有如此之多。则春夏商船。自更辐辏。何以福英在任。连年俱形亏短。至有十余万之多。是否系福英在任时。办理不善。抑或家人胥吏滋弊侵渔之处。自应查明于摺内声叙具奏。何得仅以照例接收清楚。一奏塞责。谓可含糊混过。作为宽厚无事之人耶。全德著传旨申饬。仍著将该关从前徵收。何以屡行亏短。是否实系办理不善。有无侵隐之处。查明覆奏。不可以与福英同系内务府人员。稍存瞻狥回护之见。自干咎戾也。　　

○又谕曰、长麟奏、广西省苗民安静一摺。前据该督奏称、广西与黔楚二省。有水陆相通之处。驰赴柳州一带。巡查阅视。当经降旨。以广西相距苗匪滋事地方甚远。无虞滋扰。长麟不得过事张皇。转致苗民惊疑。该督到彼后。自应巡查营伍。不动声色。暗为体察。今据奏称、各寨苗人。俱极安静。又以黔楚苗匪滋事。与广西苗民无干之处。向其晓谕。并赏给糖布等物。是不能释其疑而转以滋其疑。且似畏其闻风生事。故加以赏赉。适足启其轻视之心。殊觉多此一事。可谓自称知事。而正大不晓事矣。即所称苗民听谕后。顿释忧疑。更深感激之语。祇系外省饰词恶习。亦不足信。长麟所办。惟知意存见长。实属不晓事体。著传旨严行申饬。该督拟于柳州暂驻数日。亦可不必。惟广西与黔楚相通之山僻小路。或恐有黔楚苗匪。潜行逃窜入境。当严饬地方员弁。密为留心。毋任乘间窜匿。亦不得过事张皇。转致苗民疑畏也。　　

○又谕、昨据和琳奏到、攻克炮木山一带。游击长春、抢上山梁。望见贼城火光。即令枪兵钩火齐发。又于东面山坡贼匪迎扑时。带兵压下。击毙贼匪。实为奋勇出力。长春、著即以参将升补。并赏戴花翎。把总廖廷超、兵丁李明贵、至木城左近。先行赶上。将火弹抛入。烧毁草房窝棚。贼匪惊惶逃窜。亦属奋勇。廖廷超、著即以千总拔补。兵丁李明贵、即以把总拔补。其守备叶攀凤、千总郑启贵、直入贼寨。砍死贼目。甚为勇往。并著和琳查明具奏。量加奖赏。又昨据福康安奏、额勒登保于抵辰州后。即单骑驰抵军营。实属可嘉。特赏给大小荷包。用示奖励。又昨据福康安等奏、石柳邓在大寨营。石三保在黄瓜寨。吴陇登在鸭保寨。三人系属首恶。现分三处屯聚。势分力单。易于搜捕。但福康安和琳进剿时。不宜分路领兵前往攻击。松桃及炮木山两处虽经剿通。而贼匪蚁聚正多。尚须廓清后路。若于会合后。二人各领官兵。分路进剿。未免兵势不能联络。或贼匪转得乘间抄截。所关非细。竟当察看贼情。先将贼首屯聚紧要之处。并力歼除。肃清一路。擒一首恶。再行攻剿一路。则兵威壮盛。可无后顾之虞。而贼匪首恶三人。亦无难次第搜擒。尽行就获。此为最要。　　

○壬戌。孝贤皇后忌辰。遣官祭陵寝。　　

○癸亥。祭先农之神。遣郑亲王佛尔果崇额行礼。　　

○甲子。谕曰、陈淮奏、贵州委员领运京铅。在德化县北关地方。遇风沉溺铅十一万斤。当飞饬德化县。协同文武各官。上紧设法打捞。已全数捞获该处并非险滩。所有文武员弁。毋庸议叙等语。德化县北关地方。虽非险滩。但此次沉溺铅共十一万斤。经该抚饬令文武各官多雇水摸。于旬日之间。全数捞获。尚属认真奋勉。若不予以议叙。不足以示鼓励。所有出力文武员弁、及该抚陈淮均著交部照例分别议叙。　　

○乙丑、谕、前已降旨将贵州四川湖南三省。凡被逆苗滋扰各厅县。春季应纳银粮。概行缓徵。并令该督抚查明经贼蹂躏。收成歉薄之处。即行奏闻。再予豁免。兹又念各该处边界村堡小民。被贼焚掠。四出逃避。一时不能各归本业。尤为可悯。著再加恩川黔楚省。所有逃难民人。均著该督抚查明。分别大小口普行给予一月口粮。用资养赡。其川黔两省剿清贼匪处所。业已搬回原处者。仍著地方官借给耔本。俾得及时耕作。共资生计以示朕体恤被难穷黎。恩施逾格至意。　　

○谕军机大臣曰、福康安和琳奏、川黔两省官兵。克期会合。大获全胜。览奏实深欣慰。又据奏、松桃秀山后路。甚关紧要。现赶紧将各处边界滋扰楚苗。分路剿尽。并将投顺各苗。安置妥协。立即赴楚。相机办理。所办甚合机宜。楚省苗匪。尚敢潜赴川黔边界滋扰。而投降苗寨。复环列两省进兵后路。自应布置清楚。始可安心前进。朕虽为军务宵旰焦劳。然亦不忍加之促迫。又据奏、石柳邓见官兵屡次痛剿。不敢潜居大塘本寨。往依石三保。勾合负嵎。为苟延残喘之计。前据福康安奏称、石三保、在黄瓜寨。吴陇登、在鸭保寨。已有谕旨令福康安等、合兵攻击。次第搜剿。今石柳邓既往依石三保。若吴陇登亦与石三保聚在一处。更属易办。福康安、和琳统率川黔劲兵会合进剿。但能破贼所守巢穴。生擒石柳邓、石三保、吴陇登、三犯。其余党羽。自必纷纷瓦解。惟当察看贼情。先至黄瓜寨、或鸭保寨、贼首屯聚紧要之处。合兵攻剿。使贼猝不及备。为一鼓歼擒之计。转不必亟赴镇筸。该处有福宁、姜晟、苏灵等在彼。断不致有他虞。即德楞泰亦祗须在兰里一带巡查。使粮运无虞梗阻。福康安、和琳、更可专力进攻贼巢。擒拏首恶。克日蒇功。其镇筸一带。福康安、和琳、俟剿贼完竣。办理善后事宜。再到彼查看抚绥未为迟也。　　

○丙寅。谕、此次川黔官兵。攻剿炮木山大塘汛一带苗匪。焚烧贼寨四十余处。杀毙贼匪八九百名。并擒获活口多人。虽由福康安和琳亲临行阵。督率调度。而将备等俱各迎头分剿。奋勇争先。实堪嘉奖。所有副护军参领巴图鲁赛音库、著授为护军参领。二等侍卫色灵阿、著授为头等侍卫。都司马登朝、著赏换花翎。守备方和、千总郑启贵、徐得海、刘彪、郭本仁、把总马正乾、何占鳌、杨逢春、杨春合、廖廷超、武生马兵李腾霄、俱著赏戴蓝翎屯把总行营守备索勒吉斯甲、著赏给都司顶戴。并赏换花翎。屯守备纳尔吉、亦著赏戴花翎。屯土千总沙纳尔吉、甲木楚、诺尔布雍忠、占底阿吉、外委坤朋、特巴塔尔、可凯、可乌古吉、穆塔尔、干古绒塔尔、俱著赏戴蓝翎至向来征兵。不出本省境界者。祇支口粮不支盐菜银两。但此次黔蜀二省汉屯官兵。进剿逆苗。不避险阻。累战克捷。实属奋勇出力。除前经降旨赏给钱粮外。著再加恩将该二省所调汉屯官兵。以及乡勇。无论进剿留防。并准其照征兵出境之例。一体赏给盐菜。以示鼓励。　　

○谕军机大臣等、此次楚省苗匪。在镇筸地方滋扰。经福宁督率兵将。奋勇击杀。并冒雨奋击。歼毙贼苗甚多。而刘君辅与张廷彦。在保靖分兵前进。追绕截杀。贼匪奔窜。福宁、刘君辅、此次所办。差强人意。其镇筸后路高村滥泥一带。有德楞泰带兵在彼堵剿。往来查察。贼匪不敢侵扰驿道。自可防范严密。昨已有旨。以镇筸现有福宁苏灵等在彼。尽可固守无虞。令德楞泰不必回至镇筸。今高村一带。贼匪尚在窥伺。德楞泰自应遵照昨旨。在彼督率防御其保靖一路。业经刘君辅等大加歼戮。自应速赴花园。相机进剿。至永绥地方。逆苗百计攻城该都司吴开泰率同弁兵昼夜苦守。相持两月。并无疎失。尚属出力。并著福康安等查明。如果实在奋勉。即行奏明奖擢。又据刘君辅奏、永绥武生宋开范、引苗生员杨绍武到营投诚。经逆苗闻知。即将其寨落焚烧。宋开范、杨绍武、房屋俱经被毁。家属逃散。情殊可悯。著即查明伊二人家属被害重者、赏给银二百两。轻者赏银一百两。以示抚恤。其宋开范、著加恩以千总拔补。苗生员杨绍武、著赏给举人衔。俾其益知感奋。　　

○旌表守正被戕山西汾阳县民曹钦妻郑氏。逼嫁被戕贵州龙泉县民毛德有妻刘氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百七十四



大清高宗法天隆运至诚先觉体元立极敷文奋武孝慈神圣纯皇帝实录卷之一千四百七十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六十年。乙卯。三月。丁卯。谕军机大臣曰、玉德参奏、惠民县民人阎镐等挟讐谋杀。烧尸灭迹一案。已将原检原审、及覆检之府州县等。分别革职解任。交该抚严审具奏矣。但此案已隔三年。阎锡夫妇被火焚烧后。当经伊子刨寻尸骨。见伊父母均有缺少臂膀。并起出铁锛带有血迹。赴县禀究是阎锡夫妇显被凶杀。何以原检之知县王修龄称系生前火烧墙塌压死而节次委审覆检之府州县各员均未究出实情。扶同详报案关服制。且尸子阎培麟之祖母。因火起墙倒。一并被压身死。关涉服制三命。而先后检验委审各员。又何值为之袒护。率据原详完结。恐有不实不尽难成信谳。玉德所奏。尚未明晰。著传谕该抚。即提集案内人证。确切严讯。务得实情及委员等覆审不实情弊。以服其心此案皆系前任之事。玉德无所用其偏袒。亦不可有心即完此案。以致屈害无辜。惟当秉公审究。据实速奏。毋得稍存回护。致有屈抑也。　　

○戊辰。谕曰、苏凌阿等奏、徐州、淮安、海州等处。所有民堰堤工。前经动借司库银两给办。现在查明。尚有未经徵完之项。均系实欠在民等语。徐州淮安海州等属。所有民堰及水利河道等工借动司库银两。本应按年摊徵。第念砀山等州县。系属积歉之区节年因灾停缓。尚有未经徵完之项。其实欠在民银十万一千四百五十五两零。俱著加恩宽免。以示朕廑念歉区。优加轸恤至意。　　

○又谕曰、哈当阿等奏、台湾凤山县和尚庄民人陈光爱等、散播流言。希图乘机滋事。当经查拏审明办理等语。此案陈光爱等、编造谣言。希图滋扰营汛抢夺军械。实属不法已极。当经哈当阿等、闻信带兵搜拏。将陈光爱等首夥六十四犯。即时擒捕。分别凌迟斩枭办理尚属迅速。哈当阿、杨廷理俱著交部议叙所有随同搜拏匪犯之文武员弁等。著将所奏清单。交部查照各员弁等获犯名数。分别议叙。在事出力之兵丁等。各赏给一月钱粮。以示鼓励。其受伤及伤毙之兵丁等。著交部照阵亡及受伤例议恤。该地方文武应得失察处分。并著加恩宽免。　　

○谕军机大臣曰、哈当阿奏、凤山县和尚庄民人、陈光爱等、散播流言希图乘机滋事。当经查拏审明办理一摺。台湾当清厘整饬之后。甫阅数年。该犯等复敢布散流言。惊恐庄民。希图夺汛攻城。今据陈光爱等犯所供有一百余人。经该提督等拏获正法者止六十四名。其余未获之犯尚多。不可不严拏惩办。至李畨一犯。虽两目青盲。陈光爱等并未邀其入夥。但该犯居住贼巢。明知商谋结会情事。并不举首。即非善类。仅止拟流。仍恐到配后。不免造言煽惑。著将该犯即在台湾府永远监禁。免滋事端。其未获各犯。并著哈当阿等。严饬地方文武各员。严密查拏。务期迅速就获办理。毋任一名漏网。以靖地方而安良善。
  </div>
  <div class="pagination">
   <a href="清实录乾隆朝实录_page1832.html">
    上一页
   </a>
   <span>
    ...
   </span>
   <a href="清实录乾隆朝实录_page1828.html">
    1828
   </a>
   <a href="清实录乾隆朝实录_page1829.html">
    1829
   </a>
   <a href="清实录乾隆朝实录_page1830.html">
    1830
   </a>
   <a href="清实录乾隆朝实录_page1831.html">
    1831
   </a>
   <a href="清实录乾隆朝实录_page1832.html">
    1832
   </a>
   <span class="current-page">
    1833
   </span>
   <a href="清实录乾隆朝实录_page1834.html">
    1834
   </a>
   <a href="清实录乾隆朝实录_page1835.html">
    1835
   </a>
   <a href="清实录乾隆朝实录_page1836.html">
    1836
   </a>
   <a href="清实录乾隆朝实录_page1837.html">
    1837
   </a>
   <a href="清实录乾隆朝实录_page1838.html">
    1838
   </a>
   <span>
    ...
   </span>
   <a href="清实录乾隆朝实录_page1834.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
