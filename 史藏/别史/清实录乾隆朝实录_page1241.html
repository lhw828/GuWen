<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1241 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1241 页/共 1860 页</h1>
    <div class="content">
○还宫　　

○谕曰、内阁学士博清额、著即驰驿前往四川军营　　

○谕军机大臣等、温福等参奏李煦、常保住、捏报一案。已谕将李煦、常保住、革职枷示矣。今思温福、因其禀报支离。察出疑窦。尚属揆度之词。未得此案要领。盖李煦等捏报、谓系小金川沃克什换班穷番。此即其紧要关键。小金川沃克什。如果有换班之事。无难按册而稽。若小牛厂失事时。并无番众换班。则所报全虚。诘讯自无能置喙。已派内阁学士博清额前往。会同刘秉恬、秉公严讯。博清额审讯具摺后。驰住温福军营。看视该处情形。即行回京覆奏　　

○辛卯。谕、昨据陈辉祖奏、拏获竹溪县图奸杀死四命、并致伊母自缢之凶犯张世华、现在按拟具题一摺。内称该犯久匿谷城县境内。知县王之黻、并无觉察。业于另案参革等语。因检查该县被参原案。系滥准书吏请发谕单、清查编审。致令索钱舞弊一事。题请革职。至此案张世华、系淫凶悖恶、罪应寸磔之重犯。在谷城县境内。各处佣工。为期至一年之久。王之黻毫无觉察。致凶犯得以匿迹稽诛。其纵恶玩公之罪。较之参革原案。尤为重大。岂可因其已经革职。遂置不问。王之黻、著照管狱官重犯越狱革职拏问之例。交陈辉祖、即行拏问、严讯定拟具奏　　

○是日起。上以常雩祀天于圜丘。斋戒三日　　

○壬辰。谕、户部议覆彰宝奏、水银定价。改收折色一摺。请照该督抚所定酌中之价。无论市值低昂。俱照数折收之处。尚未允协。此项水银。从前每百斤。自三十六两、渐加至五十四两。后复递减至三十九两。是前后售价长落。本无一定。而今年汉口及苏州。时价仅至三十一二两。经各该督抚确查。自不至尚有虚假。若以彰宝等所定四十两之价而计。每百斤较时价短至八两。非累及商人。即官为赔补。名为酌中。而实乖平允。岂可为训。此等在官物价。如经手之员。从中侵欺牟利。固应有犯必惩。若明知所值不敷。亦断不可无端令其赔垫。著交该部另行妥议具奏　　

○癸巳。上诣南郊斋宫斋宿　　

○甲午。常雩。祀天于圜丘。上亲诣行礼　　

○诣畅春园、问皇太后安　　

○幸圆明园　　

○乙未。谕、朕于五月初八日。恭奉皇太后安舆。幸避暑山庄。著派諴亲王、裕亲王、大学士刘统勋、协办大学士尚书官保、留京办事。所有吏兵二部应行引见官员。文职、知县以上。武职、守备以上。著于未启銮往木兰之前。每月汇齐。派该堂官一员。轮流带至热河引见。其文员内佐杂等官。武员内八旗护军校、骁骑校、及外省送到之补放水手官骁骑校、并年满千总等官弁。仍著王大臣照例验放。其八月以后月选等官。亦照向例办理。至外省督抚提镇等奏摺。俱著赍摺人、前赴热河行在投递惟进哨以后。仍照例交留京办事处加封转交内阁。随本呈进。候朕批示发回。仍于留京办事处。交付赍摺人祇领。该部即通行传谕知之　　

○又谕、现在派出随往热河之吏部堂官。止曹秀先一员。将来引见官员即有程景伊等前赴带领。但于承旨时。不谙清语著派福隆安、一体带领引见　　

○又谕据伟善奏称由宁夏移驻巴里坤官兵。所有欠项请查明行文乌噜木齐巴里坤大臣。俟官兵到日照原定年限坐扣等语。宁夏移驻巴里坤官兵初到彼处。一切未能就绪。若即坐扣欠项。于伊等生计。甚无禆益。自应俟移驻后稍有就绪再照年限坐扣为是。且移驻乌噜木齐巴里坤兵丁固应如此办理。即由凉州庄浪移驻乌噜木齐、及由京移驻西安、宁夏等处官兵。亦俱应照此办理。著交乌噜木齐、巴里坤、西安、宁夏、凉州、庄浪、大臣等、所有现在移驻官兵。到各该处后所有欠项。俱著展限二年后。再定年限坐扣　　

○谕军机大臣等、本日户部议奏、闽省缴照迟延一摺。所驳甚是。已依议行矣。贡监换照。立限二年。为期本属甚宽。现在各省俱经陆续咨部换给。何以闽省、独逾限一载有余。方行呈缴。并声明尚有未查各县。现在饬催。是闽省初奉部文时。竟全未办及。直待满限逾年。始为汇咨。即或该贡监等观望不前。亦何不及早饬催。听其迟误若此。钟音、余文仪、前后两任。所办何事。著传谕钟音、余文仪、令其即行明白回奏。寻钟音奏、贡监换照。宽限二年。闽省接准部咨。连闰扣至三十六年十二月二十五日。限期届满。臣于是年七月到巡抚任。旋于三十六年七月卸事。移交抚臣余文仪接办。臣以同城不能督催。请交部议处。得旨、但上紧督办。此次姑免。余文仪奏、臣于三十六年七月到任。札檄勒催。各州县总以各生远出未回。无凭催缴为词既已逾限。乃更称现已饬催。实属舛错请交部议处。得旨、该部察议具奏　　

○又谕曰、徐绩奏、据衮沂曹道松龄禀称、曹仪厅所属崔家坝。因对岸新长沙滩。逼溜北趋。渐成兜湾。河滩连日塌崖。离堤数丈。该道飞往筹办。并闻河臣姚立德、亦已前往。徐绩、亦即星赴该处。督饬防护等语。黄河既有险工。姚立德亲往查勘。何以尚未见奏到。但此时桃汛已过。伏汛未来。又不应有急于防抢之事。或系松龄未谙河务。所报过涉张皇。现在有无应行筹办之处。即速据实覆奏。　　

○添建山东东昌府恩县县丞衙署。从巡抚徐绩请也　　

○丙申。谕、据丰昇额等奏、副将佛逊等、将因病留养兵丁王登甲、至四五月之久。忽报脱逃。殊属漫不经心。现在行查确实外请将副将佛逊、守备饶祥、把总王一虎、交部严加议处等语。佛逊等、俱著交部严加议处　　

○丁酉。上诣畅春园、问皇太后安　　

○谕、户部奏、荒地招民佃垦。定限起租一摺。所办尚无实济。前以荒芜地亩、及低洼之处。每易滋生蝻孽。曾令裘曰修亲往履勘。并令会同英廉等、酌量可垦者。令业主佃户垦种成熟。其实系沮洳之区。即为开掘水泡。以杜虫孽而资潴蓄。数年以来。尚未办及。现在裘曰修患病未愈。英廉承办事务亦多。难于兼顾。此事于畿辅农田。最有关系。著交周元理、专派明干妥员。逐加踏勘。将实可施工、民间乐于认垦者。听从其便。其荒芜低洼之区。即酌开水泡。以期日久利赖。并派道府大员、督率稽查。该督仍亲往悉心相度。董司其事。务即详细筹画。妥定章程。于朕启銮前。将如何办理之处。即行覆奏。寻奏、现委霸昌、通永、天津、清河、四道。各按地段细勘。又现因阅河之便。由永清、东安、固安、宛平、大兴一带。将官荒旗荒地、及流石庄等处察勘。其未经河占堤压、及沙碱尚轻、可垦复者甚多。至沮洳积水处。若遍开泡子。水无去处。积久必生鱼虾。涸后遗子多化蝻孽。似不若就低洼荒地开挖沟道。引水入河。较为有济。现札各道、照此章程查办。其可垦地若干。何处宜种树果宜种五谷。疏通旧沟。添设新沟。及某沟应通某河之处。俱官为经理。恳限两月勘议妥办。得旨、览奏俱悉　　

○又谕、据刘秉恬奏、现在发往四川在省各员。莫不必怀观望。视军营为畏途。到省后。惟恐军营一有闻见。调来办差。每多不通闻问。现在新安各站人员。由省城经派来营者甚少。因一时乏人经管。将解饷各员截留济用。又系无任微吏。诸事时形掣肘等语。殊出情理之外。此等恶习。不可不亟加整饬。朕因川省现在办理军务。差委需员甚多。是以节次引见人员内。视其尚堪策励者。俱陆续发往。以供任使。此等人员到川后。富勒浑即当量其人材高下。先尽其中勤干者。派往军营。其余留省坐办。方为合理。乃将发往之员。概留省城。并不令各员、与刘秉恬一通闻问。富勒浑所办、殊属非是。至刘秉恬于此等人员。接准吏部知照。何妨指名向富勒浑咨取。谅富勒浑、断不敢扣留不放。何竟见不及此。是二人竟属分办。非朕本意。二人皆误矣。至所称欲将畏缩不前之人。查明参奏。通省大半如此。参之不胜其参。此语殊觉失当。刘秉恬如果见各员中、有规避不赴军营者。即当指参一二人。以示惩儆。不应仅付空言。设果通省官员、畏葸者过半。又何难概加参劾。即行拣发前往。亦不致于乏员。何乃束手无策。至于如此耶。刘秉恬与富勒浑、虽一在军营。一在省城。而所办同系一事。况刘秉恬系实授川督。富勒浑不过暂行署理。仍系代其办事。即发川各员。在省在营。均系伊所正属。原不必视有分歧。而富勒浑系代刘秉恬办事之人。更不应少分畛域。若将到川人员。尽留省会。止图自便。而不顾刘秉恬之驱使无人。公忠之义安在。况富勒浑于军务告竣后即回本任。又岂能将川省之员、携往楚省乎。大臣为国任事。总宜和衷共济。不当存丝毫私见。况伊两人。皆朕所特简倚畀者。若因此稍积猜嫌。致误公事。又岂朕属望伊两人之意乎。至节次发往川省人员。不但拣选特交刘秉恬者。应在军营办差。即随时命往之员。均当感激报效。视军务为重。踊跃赴营。若徒耽逸惮劳。畏难就易。为臣子者。如此居心。尚可望其将来成材乎。著刘秉恬、将畏避不赴军营各员中之最甚者。据实劾奏一二人。严加惩究。庶足以饬吏治而儆恶习。并将此明谕刘秉恬、富勒浑、知之　　

○谕军机大臣等、前据徐绩奏报、崔家坝等处河堤形势一摺。因思黄河果有险工。姚立德既亲身前往。何以未见奏到。或系松龄未谙河务。所报过涉张皇。当经传谕姚立德、将河堤实在情形。并有无应行筹办之处。据实覆奏。本日据姚立德奏到、则该处堤工。并非险急。果不出朕所料。至所称恐厅汛张皇料理。激溜生工。驻工相度数日。并与何煟札商。意见相同。止令挂柳帮戗。并酌贮料物。以资防备。不许轻于进埽。所见甚是。著传谕姚立德、督饬道厅等留心妥办。勿致张皇多事。或有未能真知灼见者。即与何煟商酌行之　　

○定边将军大学士温福、参赞大臣都统海兰察奏、臣等由达扎克角山梁。夺获得斯东贼寨。随攻对面高峰木栅。因连日雨雪。未能攻克。二十五日亥时。于雪雾中。乘贼不备。分兵进攻。额森特等、直抵碉根。杀贼二十余名。夺卡拆碉。富兴等、抵木栅近处。贼在高处放枪抛石。又限于泥泞。随行彻回。贼来冲截。我兵迎战。杀贼四十余名。余皆败窜。谕军机大臣等、温福等、此次剿杀贼番。官兵皆各奋勉。但杀贼究少。今天时已热。雪渐消化。若相机尽力。自必夺取要隘深入。此际彼处情形若何。著即作速奏闻　　

○又谕曰、温福奏、近日攻剿情形。又将原图签说覆奏据称朱笔所标道路。从此抄截功噶尔拉丫口之后。实为直捷。从前曾派土兵悬绳而下等语。是朕现在所指之处。温福早经筹及。甚属可嘉。至另签所称、攻打木栅。其地最为隘要。自当上紧攻打。以期乘间冞入又于山冈黏签。称此处有小路斜通萨木喀。亦系抄截功噶尔拉之后。但深沟密箐。必将沟内贼寨剿洗方可进攻等语。就图中所列形势而论。官兵既经攻占之山。与萨木喀贼寨。仅隔一峰似不甚远。今称沟内贼寨尚多。则此沟必在两山中间。难于画出。温福惟当相机筹画努力妥速为之。又同日阿桂等奏称、二十日夜。官兵乘大雨。将八处石卡攻获。复于二十三等日。乘夜潜至碉卡尽力攻击。又德赫布等、奋击潜出碉卡之贼。立毙十余人各等语。连次派出之将领弁兵。攻碉杀贼。均属奋勉。但尚未得实在险要。难以交部议叙。即温福一路官兵亦然。均著查明存档。俟将来一并交部录叙　　

○又谕、前因进剿金川。再需酌调黔兵。曾谕图思德、豫行选派。续经丰昇额、以现在毋庸调兵具奏。随又降旨、令图思德停止。今据阿桂奏、丰昇额一路兵力稍单。仍请添调黔兵二千。以资协剿等语。著传谕图思德、即于附近川省各营原备兵丁内。拣选二千名。迅令原派之员。带领前往。并令富勒浑、于沿途经过应行豫备之处。早为妥办　　

○戊戌。谕曰、绰克托、著授为参赞大臣。前往乌什。换安泰回京　　

○谕军机大臣等、据高晋、吴嗣爵、同日奏到。现因湖水盛涨。酌将山盱五滚坝内、义智两坝封土启除。听其过水高宝诸湖等语。洪湖骤涨。于清口畅开之后势仍未减自应酌启滚坝。以资分洩。但洩下之水归于高宝诸湖。未知尚能容纳有余不致溢及下河一带否甚为廑念。至湖水宣洩过多亦恐势弱不足以敌黄。于河务机宜尤关紧要今天气既已晴定。连日湖水并未加长又当酌量情形豫为节蓄之计。即将义智两坝筑土封闭。勿令再洩。方为合宜。著传谕高晋、吴嗣爵、相机妥办仍将启坝时。高宝诸湖形势若何。及现在作何办理之处。迅速覆奏。寻奏、自洪湖骤涨。将义智两坝封土启除洩水归高宝诸湖。容纳有余于下河并无妨碍俟再消一二尺后。即行封筑。并将东西坝酌量收束。以御黄流总期蓄洩合宜。不致有黄盛清弱之患报闻　　

○又谕、据满斗奏巡查风水围墙内山树仪树俱皆茂盛。惟海树疎密不等。请令该管之总兵照山树仪树之例遇有回乾者。查明照数栽补。仍于年底汇总奏明派工部大臣查验核销等语。海树一项。非山树仪树可比。且每岁俱有小树萌生日滋月益。易于繁茂。皆为海树。即有回乾之树。原可无庸如数补栽。总当就此两项相衡。以定补栽之准。若新生之树。多至五百株而回乾者仅三百株。则是新多于枯。止须视林内稀疎处。补植百余株。仍属有盈无绌。设或新树少而回乾多。则应为补植。久之、自更荣盛。其事向系兵丁自行经理。听该总兵核办。原不免漫无稽考。但亦不必与山树仪树。一律奏闻。派工部堂官查验。嗣后著该总兵、每年查明新树若干。回乾树若干。报知总理衙门。即令就近查明。会同该总兵酌量妥办。将此传谕知之　　

○又谕、昨以丰昇额一路兵力稍单。因传谕图思德、令将原备之兵。选派二千。迅速起程前往。今思添调黔兵。原为协助进剿之势。若黔兵到时。丰昇额业已攻克日旁等处。进攻勒乌围。自当令调到之兵。随其继进。若日旁尚未攻克。或温福阿桂两处。不拘何路攻得要隘。带兵冞入。即当令此二千黔兵。由彼接续而进。若两路俱已攻得。则将黔兵各分一千。相随续进。以壮声势。尤足令贼番丧胆。而于后路声援。亦更为得力。朕偶念及此事。特为详晰谕知。温福等、于黔兵到时。查何路急需续进。即飞檄贵州带兵之员。令其遄程驰往。以资实用　　

○己亥。谕、据范时绶奏称、现在官学读书之镶白旗满洲恩骑尉倭什洪额、素日庸愚懒惰。教习等欲加责惩。讵倭什洪额、即以小刀自伤头颅。请将倭什洪额革职。交该旗养伤。俟平复时、严责管束。所遗恩骑尉、照例另行拣选承袭等语。设立官学。令年幼世袭官员。在彼学习清语骑射。原系造就伊等之隆恩。倭什洪额、素日并不上紧学习。而教习等欲加责惩。伊竟不服从。反用小刀自伤头颅。其属无耻。倭什洪额、身系满洲世职。岂宜如是。况恩骑尉一官原系伊等祖先所得世职。袭次已满。朕复念彼劳绩。特恩赏给。正宜感激朕恩。上紧学习而反甘自暴弃。实属不堪。若不严行处治。何以儆戒满洲世仆。著将倭什洪额革职。销除旗籍。发往黑龙江。所有恩骑尉停止承袭。其管理官学之大臣章京教习等。著照所奏。交部分别查议。并将此通谕八旗知之　　

○庚子。谕、此次常雩大祀。豫期诣皇穹宇拈香。仰瞻列祖神牌。见有字色糢糊之处。谕交太常寺堂官查办。乃该堂官、祇将上年冬至祭祀时。恭请出龛入龛之祀丞任策祥、送交刑部治罪。而刑部亦并未切实根究。仅以任策祥照律问拟。颟顸具奏。朕夙知郊坛大典。非一祀丞专司其责。恭请神牌。系捧爵赞礼郎之事。且其日即经德福奏称、向例如是。何得仅诿之微末祀丞。而置赞礼郎于不问。必系德福袒护满员。希图朦混了事。因令军机大臣、详悉查询。始据德福称、恭请神牌出龛入龛。系祀丞任策祥。其自供案请入亭内。恭舁至坛及祭毕、由坛迎奉供案。系赞礼郎珠通阿。并查明珠通阿、系原任副都统雅尔呼达之孙。是德福之意存袒庇。已属显然。而素尔讷。当德福面奏时。亦在旁与闻其语何亦随同附和乎。朕临御三十八年。办理庶务。从不肯稍涉含糊。亦无人能于朕前取巧欺饰。德福何人。竟敢以此尝试耶。此案若非朕洞鉴其隐。则任策祥独当重罪。而珠通阿、竟因堂官袒庇。得以脱然事外。何以服任策祥之心。而使太常寺官员、知所儆惧。纵以任策祥、过或无心。不即如部议正法。秋审时亦不予勾。而临期绑赴市曹。其惊悸亦去死无异。朕综理庶狱。凡笞杖小罚。尚不使其稍有枉纵。况大辟重犯乎。朕尝读唐史云。人君无不锐始而工于初。其半稍怠卒乃澶漫不振。朕尝引以为戒。今朕虽逾六袠。而精力强盛如常。不惮万几之劳勚。尝欲俟八旬以后。春秋渐高。酌量精神。视古帝王耄期倦勤之义。或可稍安颐养。而此时正振作有为之日。方当乾惕日加。励精求治。不肯纤毫自懈。大臣中或有高年者。亦当体朕之用心。服勤勿怠。所谓庄敬日强。堂廉交儆之道。亦正在此。所有任策祥、珠通阿、一案。现据军机大臣审拟具奏。另降谕旨。将此通谕中外知之。寻议奏、坛官任策祥、珠通阿、应依大不敬律治罪。堂官素尔讷、德福、请旨治罪。其余新旧各堂官。交部严加议处。得旨、任策祥、珠通阿、俱著从宽改为应斩监候秋后处决。德福、素尔讷、著革去花翎。仍交部严加议处。永贵、及其余太常寺堂官。俱著交部分别严加议处　　

○又谕、据申保等奏。本年南粮头进帮船内。徐州江北帮、及镇江前帮、长淮三帮、庐州头帮、俱脱空一二日。其脱空俱在天津以南。现经催挽、尚在限内抵坝起卸。惟头进尾帮之大河二漕船。于本月初七日。甫报过关。与前帮竟至脱空五日。并闻二进之大河三等帮、尚未跟接前进。现在土石各坝。俱停斛以待。请饬交漕臣、查明分别议处等语。漕船抵通。例有定限。历年俱衔尾前进。从未有脱空数日之事。况本年直隶山东一带。雨泽沾足。运河水极充盈。粮艘更可遄行北上。何至有脱空一二日、甚至五日之久。殊不可解。该运员等。何竟怠玩从事。听帮丁等任意逗遛。沿河员弁。亦复漫不经心。并不上紧催趱。均难辞咎。著嘉谟查明各船因何脱帮、及在河处停泊确情。据实参奏。交部分别议处。至巡漕御史张光宪、天津以南运务。是其专责。乃任粮船如此脱帮。并不上紧催督。又不据实查参。所司何事。张光宪、著交部严加议处　　

○谕军机大臣等、据申保等奏、南漕头进帮船内。徐州江北等帮船。脱空一二日、至五日不等。已明降谕旨、令嘉谟查明因何脱帮、及在何处逗遛情由。将运员及沿途员弁据实参奏。并将巡漕御史张光宪、交部严加议处矣。漕船任意耽延。脱帮至五日之久。实历年未有之事。嘉谟身任总漕。转漕是其专责。乃竟漫无整饬。一任运员帮丁等、玩忽稽延。所司何事。嘉谟由道员加恩超擢漕运总督。冀其实力办公。一切黾勉报效。何甫经大用。意存自满。不知淬厉若此。著传旨严行申饬。并令其自行检举、明白回奏　　

○辛丑。谕、据高晋等奏、四月初三等日。因洪湖盛涨。会黄下注。又值海潮涌阻。以致黄河北岸安东县十堡汛地方堤工。坐蛰漫水。当将王营减坝开放。一面分头抢筑。业经断流。惟口槽稍大一二处。现在上紧堵筑。所有疎防各员弁。查明另行参奏。并自请先行交部严加议处等语。清水会黄下注。坐蛰之工。已距海口不远。尚无大碍。且又将上游减坝开放宣洩。仍上紧抢筑断流。所办尚合机宜。高晋、吴嗣爵、著加恩免其交部。其该管之道府参游厅营县汛各员弁。亦不过照常疎防处分。著高晋等、照例查参。交部议处　　

○谕军机大臣等、据高晋等奏、四月初三日黄河北岸安东县十堡汛地方堤工。坐蛰漫水。当将王营减坝开放。业经抢筑断流。其口槽稍大一二处。亦已将次堵住。请查参疎防各员弁。并自请先行交部议处一摺。现已降旨、令将该管员弁查参照例议处。并将高晋等加恩免议矣。清水盛涨。会黄下注。以致蛰堤漫水。该督等随饬开放上游王营减坝。俾得宣洩分势。办理甚合机宜。但漫下之水。经由附近村庄。虽据称其地庐舍无多。且因雨水淹浸。早已搬移高处。而濒河田亩。遇水淹浸者。春收恐不免减损。著传谕该督等、董率各属。实力确查。如果有成灾之处。即照例妥办。毋致稍有失所。不得略存讳饰。并将漫口曾否堵筑完全。及被水之处。大田能否赶种各情形。迅速覆奏　　

○又谕曰、徐绩自闰三月初七日奏到、东昌登州等府属。于三月下旬。续报得雨。各处沾足。迄今又一月有余。续经三次奏事。并未见有奏报雨泽之摺。朕心深为廑念。近据何煟奏、河南通省。于闰三月内。俱获有膏雨。其麦收分数。约在九分以上。数年来最为丰稔等语。山东与河南。境壤毗连。气候亦略相仿。今豫省麦收分数。早已奏闻。东省何以尚未奏及。著传谕徐绩、将山东现在有无盼雨之处、及二麦收成、禾苗长发情形。迅即查明据实速奏。以慰注念。寻奏、东省春间雨泽透足。现在登麦。约十分收成。禾苗长发。并无盼雨之处。得旨、览奏欣慰　　

○兵部议奏、伊犁等处、设卡缉捕逃人。该驻劄大臣、有督率稽查之责。向未定有议处专条。请嗣后拏获逃犯。究出经过卡座地方。未经查拏者。将失察之经过官员、并失察地方官。降一级留任。该管大臣、罚俸一年。兵丁、鞭七十。如经过地方、藏匿负罪潜逃之犯。将失察官员、并失察地方官。降一级调用该管大臣、降一级留任。兵丁、鞭八十。行知各处驻劄大臣遵办。从之　　

○壬寅。上诣畅春园、问皇太后安　　

○还宫　　

○定边右副将军尚书公丰昇额、参赞大臣副都统舒常奏、近查得珠孜寨对面。有路盘旋而上。即派领队大臣永平等、带兵从此处仰攻。与日旁西大营。东西夹击。并令达尔图军营。同时并举。以牵贼势。谕军机大臣等、丰昇额等奏称、现在筹画分路进兵。合攻要隘。如此悉心筹办。伫望捷音。近来各路进攻。俱为冰雪所阻。问之章嘉呼图克图云、彼处四月十一日以后。即不复有雪。兹已交四月半。自当日就暄和。兵力更易施展。温福等惟当知金川不灭不休。断无中止之势。努力图功。以成懋绩　　

○吏部议覆、盛京刑部侍郎喀尔崇义奏称、盛京刑部羁禁人犯。约有一百二三十名、至四五十名不等。原设汉司狱一员。如遇疾病事故。防范难周。请添员管理。应如所请。添设满司狱一员。协理监务。定为满缺。该侍郎于本部满洲笔帖式内。慎选送部。带领引见、补授。仍食笔帖式俸。管理五年。仍回原任。任内无过。出具考语、咨部注册。俟盛京各衙门应升之主事缺出。归单月升选。从之　　

○调吉林副都统克星额、为伯都讷副都统　　

○癸卯。上御太和殿视朝。文武升转各官谢恩　　

○幸圆明园　　

○旌表守正捐躯之河南浚县民张玉女张氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百三十二



大清高宗法天隆运至诚先觉体元立极敷文奋武孝慈神圣纯皇帝实录卷之九百三十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十八年。癸巳。四月。甲辰。谕军机大臣等、彰宝奏、先据镇道等报称、车里宣慰土司刀维屏、因江外有匪类潜伏形迹。过江探听堵御。至夜有贼数十、拥入土司家内。刀维屏、与其妻小。即行逃避。又据禀报、贼匪系由猛笼潜至九龙江。其宣慰土司刀维屏、带同土兵等过江。现与贼匪同在一处各等语。所报甚不明晰。刀维屏既系土司。焉肯弃其职守土地。挈眷潜逃。即或云、因其父胁制。不能自安。亦何至转与贼匪同在一处。若非降顺缅匪安能与贼混处无别。其故殊不可解。至刀绍文、前因莽匪侵扰。并不防御。辄即逃遁。本系有罪之人。既已革退。即不应令其仍居故地。从前杨应琚所办。原未妥协。且土职既令其子承袭。并为换铸印信。另给号纸。尤不应复令其父在彼。以致把持滋事。今彰宝既已亲往该处。自应查明妥办。但现在正当瘴盛之时。断不宜轻举妄动。不但彰宝、不可触瘴而行。即孙尔桂、为总兵中熟习边情得力之员。亦不可冒昧轻往。下至弁兵等、又岂可使之与气候尝试。彰宝查明后。如有必须兵力整理之处。先行具摺奏闻。俟秋深瘴退时。再行酌办。但此时不可豫洩机宜。使贼匪得以豫作准备将此由六百里传谕彰宝知之　　
</div>
    <div class="pagination">
<a href="清实录乾隆朝实录_page1240.html">上一页</a><span>...</span><a href="清实录乾隆朝实录_page1236.html">1236</a><a href="清实录乾隆朝实录_page1237.html">1237</a><a href="清实录乾隆朝实录_page1238.html">1238</a><a href="清实录乾隆朝实录_page1239.html">1239</a><a href="清实录乾隆朝实录_page1240.html">1240</a><span class="current-page">1241</span><a href="清实录乾隆朝实录_page1242.html">1242</a><a href="清实录乾隆朝实录_page1243.html">1243</a><a href="清实录乾隆朝实录_page1244.html">1244</a><a href="清实录乾隆朝实录_page1245.html">1245</a><a href="清实录乾隆朝实录_page1246.html">1246</a><span>...</span><a href="清实录乾隆朝实录_page1242.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
