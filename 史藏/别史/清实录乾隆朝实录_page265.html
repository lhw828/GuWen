<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 265 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 265 页/共 1860 页
  </h1>
  <div class="content">
   监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆八年。癸亥。闰四月。甲寅朔谕军机大臣等。阅准噶尔噶尔丹策零、所与提督永常书词。甚属和顺。且复馈送永常马匹。永常自应报以礼物。但恐伊以噶尔丹策零系外藩。不肯酬答。著寄信永常。俟准噶尔人回去之便。亦以礼物酬答噶尔丹策零。如其人业经起程。则俟来使吹纳木喀等事峻回时再行附去。　　

○兵部议准、署两广总督庆复疏称。右翼镇所辖南雄、韶州、连江一带。另设桨船三十二只。经年停泊。徒糜公帑。应裁。择旧料坚固者。改三板船四只。以为递送公文差务之用。从之。　　

○乙卯。谕、据侍郎阿里衮摺奏承审许容参劾谢济世一案。与从前孙嘉淦会同许容审理之处。情节多有不符。朕思湖南上下各官。瞻徇成风。固结难解。许容、张灿系现任抚藩。通省畏惧。谁敢吐露实供。难成信谳。许容、张灿、俱著解任。知府张琳、知县樊德贻、李澎、俱革职。交与阿里衮审明定拟具奏。再抚藩一时解任。不便令按察司一人兼行护理。湖南巡抚印务。著蒋溥速行前往署理。蒋溥未到任之前。著阿里衮暂管。其布政司印务。著按察司照例署理。孙嘉淦既草率扶同于前。此时不便会同审理。该部即速行文前去。　　

○户部议准、漕运总督顾琮疏称。截留各丁支领钱粮在先。定例扣追在后。若于现运应得钱粮扣还。旗丁未免拮据。请一概免追。从之。　　

○大计河南、山西、广东、广西、云南、贵州、江南河员、河东河员、暨奉天等处、卓异官四十七员。分别升赏如例。　　

○旌表守正捐躯之河南新乡县民刘治国妻田氏。　　

○丙辰。谕、陕西宁夏满兵。乾隆六七两年。应需粮草。前因宁郡地震。新渠、宝丰、等县。仓贮空虚。不敷估拨。在于平罗县估拨粮、一千七百二十五石。草、一万八千三百余束。中卫县估拨粮、一万六千六百余石。所需脚价。因从前无给予之例。是以部议未准。但宁夏当震灾之后。物价昂贵。不能概估折色。使兵自买。故于改支折价之外。于附近之中、平、二县。搭估供支。以济兵食。其运价一项。势不能免。况彼时已经照数运交满兵支用。今若不准找给。小民力难赔补。用是特颁谕旨。将乾隆六七两年挽运粮草脚价。准其找给。其乾隆八年满饷。已经循照旧例办理。亦不至遂为成例。该部即遵谕行。　　

○总理行营事务和硕庄亲王允禄等奏。皇上往谒祖陵。沿路安设台站。请将山海关内附近各站马内。拨五百匹送赴关外。令盛京刑部侍郎兆惠。会同兵部侍郎阿山、派员酌量各站需用数目。通融安设应付。其关外各驿调去之马。交直隶总督、会同古北口提督、于附近各镇协营骑操马内。按数暂拨补额。不敷即会同奉天将军。将别项马调用。得旨。依议速行。　　

○转通政司右通政张映辰、为左通政。以侍读学士张若霭、为右通政。　　

○琉球国王尚敬、遣使表贡方物。赏赉筵宴如例。　　

○丁巳。谕、昨于正大光明殿。考试翰林詹事等官朕亲加详阅。按其文字优劣。分为四等。一等。王会汾、李清植、裘曰修等三员。二等。观保、万承苍、于振、张若霭、周长发、陈兆仑、沉德潜、秦蕙田、周玉章等九员。三等。夏之蓉、朱荃、宋楠、周煌、董邦达。双庆、齐召南、金文淳、沈昌宇、张鹏翀、周礼、秦勇均、世臣、程恂、于敏中、夏廷芝、于辰等十七员。四等。孙人龙、吴绂、阮学浚、张九镒、叶酉、张灏、闻棠、张映斗、邵铎、周正思、冯元钦、朱良裘、潘乙震、万年茂、欧堪善、蔡新、官献瑶、李文锐、张为仪、吴嗣富、何其睿、宋邦绥、徐文煜、杨开鼎、田志勤、陆秩、兴泰、金相、刘慥、沈景澜、唐进贤、白瀛、傅隆阿、姚廷祐、陆嘉頴、德保、肇敏、陈世烈、黄明懿、钟音、朱桓、吴泰、朱璂、林蒲封、双顶、路斯道、朱若炳、冯秉仁、喻炜、倪师孟、龚渤、孙景烈、杨黼时、郑志鲸、陈中龙、蒋允焄、蒋祖培、赵德昌、李质頴、鞠逊行、王锦、甄＜?釒芮＞、伊兴阿、丁一焘、鄂伦、王居正、常保住、罗愔、周连登、陆仪、吴兆雯等七十一员。内编修王会汾、著升授侍读学士。庶子李清植、著升授少詹事。编修裘曰修、升授侍读学士。编修观保、升授侍讲。编修万承苍、升授侍讲学士。中允于振、升授左庶子、编修沉德潜、升授左中允。编修秦蕙田、升授侍讲。其二等未经升用之张若霭、周长发、陈兆仑、周玉章四人。于伊等应升之处。具名提奏。中允孙人龙著降补编修。侍读学士张灏、降补编修。少詹事朱良裘、降补右庶子。侍讲学士潘乙震、降补编修。侍读学士金相、降补编修。侍讲肇敏、降补编修。侍讲冯秉仁、降补编修。庶子龚渤降补右中允。检讨朱若炳、编修倪师孟、杨黼时检讨郑志鲸、蒋允焄、蒋祖培、周连登、俱著以知县用。检讨赵德昌、著以主事用。编修甄＜?釒芮＞、著以同知用。检讨伊兴阿、编修鄂伦、俱著以七品笔帖式用。编修吴绂、阮学浚、闻棠、何其睿、陆嘉頴、朱桓、检讨吴泰、编修路斯道、喻炜、检讨孙景烈、编修陈中龙、李质頴、鞠逊行王锦、丁一焘、王居正、常保住、检讨罗愔、陆仪、编修吴兆雯、俱著休致。其四等未经降调休致者均罚俸一年。以示彰瘅。　　

○户部议准、仓场侍郎觉罗吴拜疏称。制斛口大边阔。易于滋弊改用小口。一攩即平。且斛式虽改。而斛内所盛米数。原与部斛毫无亏缺。应移咨工部。照式铸造。从之。　　

○又议准、仓场侍郎觉罗吴拜疏称。大通桥排造剥船价银。准部议将赢余酌减。查剥船二十八只。每只原定价一百八十六两。今酌减去五十六两。实给价银一百三十两。共给银三千六百四十两。仍于该车户应领脚价内、分作六年扣还。从之。　　

○免云南宁、云二州。无徵公件银三百八两零。　　

○戊午。上诣畅春园、问皇太后安。　　

○谕、昨考试翰林时。由部属等官。用入翰詹衙门者皆不与。朕思伊等已升用翰詹。读书作文。乃其职分事。既不似侍卫之足供差遣。又不似部曹之日办簿书。若徒虚糜俸禄。岂不贻素餐之讥。且伊等虽不由庶吉士升转。实俱科甲出身。纵使不能诗赋。如作论繙译。亦岂得谢曰不能。著传于初七日。齐集圆明园。候朕出题考试。嗣后考试翰林时。即将此等由别衙门改授者。一并传集。另题考试。永著为例。　　

○己未。谕、李清植、著为三礼馆副总裁。闻休致之编修吴绂、通晓三礼。著仍留编修任。在馆纂修。照四等例罚俸一年。　　

○吏部等部议准、四川巡抚硕色等疏称。绵州所属之魏城驿。地处冲繁。且统辖五县。应添设驿丞一员。专司驿务。至该州属绵竹县主簿一员。向管茶盐。今拟归知县兼管。其主簿员缺可裁。即以移驻魏城。专管驿务。原设典吏一名。归绵竹县供役。仍照原著役日期接算。满后一体考职。原设巡役四名。亦归该县。工食照旧扣支。其衙署估计变价。至驿丞衙门、原设攒典一名。仍令著役。旧有驿记。毋庸另颁关防。其俸银、照剑州剑门驿之例。岁支三十一两零。添设皂役二名岁支工食六两。于绵州地丁银内扣支。该驿衙署。仅存基址。照杂职之例估建。从之。　　

○庚申。谕、天津副都统常久。著即赴任所。协同都统阿扬阿办事。　　

○辛酉。谕、昨因考试休致之翰林十九人。著于初十日。齐集圆明园。候朕覆试。　　

○又谕、山西提督印务。前命归化城将军补熙、暂行兼管。朕思山西提督印务。向系巡抚兼理。并未另设标营。一切提督衙门承应。即用抚标兵弁。今将军驻劄之地。去晋省路远。如欲调太原将备兵丁。赴彼承应。殊属未便。且营员调考。亦未免跋涉之苦。其提督印务。即著太原镇总兵官冯吉品、暂行署理。补熙服满后。不必交代。　　

○又谕、直隶、山西、沿边地方。满洲补放绿旗官员。原议如果弓马娴熟。谙练营伍者。不拘年限。以应升之缺题补。其余未得题补之员。五年为满。该督、提、出具考语。咨部带领引见。发往有题缺之省分。遇缺题补。如不能熟悉营伍。不宜外任者。咨回各该旗。仍在原处当差。近见五年俸满保题。发往各省题补之满员渐多。不惟伊等一时不能得缺。致有拮据之虞。于绿旗人员升用之途。亦恐有碍。著交兵部再加详酌议奏。　　

○又谕、初七日考试满洲。由别衙门升用翰詹诸臣。既阅其文理。又验其人才。分别等次。一等。石介、赫瞻、共二员。二等。世贵、文保、朱兰泰、仙保、共四员。三等。法亮、阿琳、吴尔泰、官保、僧格勒、共五员。四等。孔泰、春台、色臣、苏岱、桐保、共五员。内、庶子文保、侍读赫瞻、俱著升授侍读学士。侍读世贵、升授庶子。其侍读学士孔泰、春台、俱著降补侍读。谕德苏岱、降补中允。中允色臣。降补赞善。赞善桐保、著以旗员对品用。侍读学士石介、遇伊应升之缺。具名提奏。此系初次考试。朕是以从宽办理。伊等既为翰詹。学问乃其本业。若不加勉励。仍复荒疎。下次考试时。不能屡邀宽典也。　　

○免河南郑州、新郑、永城、鹿邑、夏邑、柘城、上蔡、新蔡、淮宁、西华、商水、沈邱、郾城、十三州县。本年水灾额赋有差。　　

○壬戍。上诣畅春园、问皇太后安。　　

○谕、湖广吏治。废弛已极。前谢济世一案。许容冤诬锻炼。孙嘉淦瞻徇扶同。朕已降旨。将许容解任。孙嘉淦不准会审。今又闻楚省。盗案甚多。营伍更属废弛。水路无巡江船只。陆路无会哨官兵。所谓游巡。皆虚应故事。以致盗贼肆行。全无畏惧。其水师营汛。竟有哨船久泊江岸。无人驾用。致有船多于兵之谣。是孙嘉淦、许容、身任封疆。惟事敷衍虚文。并无一毫实际。因而文武效尤上下颓废。其罪已至不可问矣。谢济世一案情节现已显著。孙嘉淦、许容、亦无可再问。著即来京候旨。若有应行质审之处。著阿里衮奏明留彼。俟事竣带回。　　

○户部议准、江苏巡抚陈大受疏称。江苏省额赋之外。杂办项下。有牧马场租等款。共银三万一千三百六十两零。闰月银二百一十四两零。均系有款可徵。应请按则徵收。从之。　　

○又议准、湖广总督阿尔赛疏称。湖北长乐县、与湖南石门县。疆界毗连。中有芦黄山一座。请以山脊分水为界。山南均属石门。山北悉归长乐。所有山北一带田粮。向隶石门者。应饬造册、移拨长乐县徵收。从之。　　

○癸亥。鸿胪寺卿梅珏成奏。近奉圣谕。停止采买收捐。以足民食。而常平仓贮。额不可缺。请于每年起运漕粮。暂行酌截十分之一二。以补紧要仓贮。又查各省州县。离水次太远。将漕粮改徵折色者。令其仍徵本色。即存贮本州县、作常平之谷。俟仓额已足。仍徵折色。得旨。奏内所称将起运漕粮。每年酌截十分之一二。以补各省仓贮。殊不可行。且有漕之省分。得以接济。无漕省分。又将如之何。其所云离水次太远。改徵折色之州县。仍徵本色之处。或属可行。著大学士会同该部议奏。寻议、查徵漕之地。不过江浙数省。其西北各省。大半俱不产米。岂能悉转东南额运之岁漕。用充各省常平之储蓄。诚如圣谕。殊不可行。至所奏各省州县漕粮。改徵折色者。令其仍徵本色存贮。查漕运议单开载。山东、河南、江南、湖广、等省。折米石数。大概非地不产米。即离水窎远。因而改徵折色。自明至今。数百年来。纳户相安巳久。一旦议令仍徵本色。非特输纳维艰。且恐地不产米。及产米无多之州县。往他处采买。必至谷贵伤民。殊非轸念民食之意。况折漕价值。每石自五钱至八钱不等。现在各省米价昂贵。民间岂能以五钱至八钱之价。采办本色一石之漕米是欲充仓贮。而民已先受其累。应将该寺卿所请。毋庸议。从之。　　

○驻防哈密提督永常奏。噶尔丹策零、令巴布等至境。报称进藏熬茶。仍遣吹纳木喀等、于四月初旬。起程前来。巴布等带有马羊求货。臣谕以今非贸易之年。与定例不符。该夷甚为悔惧。哀恳再三。求将疲乏不能驱回者变卖。臣查马虽疲乏。尚可行走。羊则擦掌乏弱者甚多。实难驱回。除将马匹仍留卡外。准其将羊二千余只、与兵民交易。仍谕以嗣后非贸易之年。羊亦不许携带。巴布等欣喜叩谢。即日起身回巢。奏入、报闻。　　

○旌表守正捐躯之安徽阜阳县民王成妻胡氏。　　

○甲子。谕、前次考试休致之翰林。朕于本月初十日。复行考试。其阮学浚、何其睿、陆嘉頴、王居正、路斯道、王锦、俱著仍留原任。照四等例、罚俸一年。　　

○乙丑。谕军机大臣等。闻山东查拏老瓜贼。遍张告示于外。如此办理。甚属错误。凡一应盗贼。皆应捕缉。今专指出老瓜贼。岂他盗皆可不问乎。况捕盗惟在严密踹缉。如一见告示。则匪类等非闻风远扬。即防避愈巧。将漏网者更多矣。可密寄信与喀尔吉善、包括、知之。　　

○丙寅。上诣畅春园、问皇太后安。　　

○谕、朕闻山东。今年春夏。雨泽衍期。二麦有歉收之处。查历城、章邱、齐东、济阳、长清、陵县、邹平、临邑、平原、肥城、平阴、茌平、博平、等十三县。并历城、章邱、济阳、长清、肥城、等五县收并之卫地。有未完四五六年等旧欠钱粮。并六年灾案出借之口粮耔种。因六年秋禾被灾。七年夏麦不登。经朕降旨。缓至乾隆八年麦收后起徵。今届开徵之期。而麦收又复歉薄。朕心轸念。著宽至本年秋收后起徵。仍照例分别缓带。以纾民力。该部、即遵谕行。　　

○谕军机大臣等。闻四川风俗。信尚邪教。名目种种不一。其间或勾结匪类。或诓骗钱财。甚为地方之蠹。为大吏者。时当留心查拏。严行禁止。不可徒张告示。敷衍虚文。至于无知乡人。迎神赛会。如古人傩蜡之类。亦不必概行查禁。以致滋扰。可密寄信硕色知之。　　

○衍圣公孔广棨故。以其嫡长子孔昭焕、袭爵。　　

○予故福建陆路提督苏明良、祭葬如例。　　

○丁卯。上御勤政殿听政。　　

○训地方官整饬风俗。谕、国家子惠黎元。教养由来并重。朕君临天下。宵旰维勤。重农桑。轻徭赋。所以养民者。惟恐不周。至于正人心。厚风俗。皆国之大务。尤所时廑于怀者。凡中外臣工。莫不谆切诫谕。务使民间习尚驯良。讼狱衰息。以渐臻风移俗易之效。乃数年以来。民风仍未还醇。习俗每轻犯法。岂小民之不可牖迪欤。抑牧令之教化不浃、而德意未孚也。古者朝廷之政。象魏悬书。闾里之教。月吉读法。三物六行。匪徒具文。我圣祖仁皇帝圣谕十六条。饬纪敦伦。型方正俗。精义超越前古。世宗宪皇帝万言广训。益加详明。剀切开导。所以牖民觉世者至矣。使地方有司。竭诚宣布。虽甚愚顽。谁无天性。亦必洗心涤虑。革薄从忠。骎骎于上理。无如实力奉行者甚少。即朔望宣讲。不过在城一隅。附近居民。聚集观听者。仅数十百人。而各乡镇间有讲学之所。亦多日久废弛。全无实际。至所奉谕旨。有关于教民者。亦惟张挂告示。视为通行之常例。焉能使之悦耳革心。翻然悔悟。是以尚气轻生。狃于性成。作奸犯科。常为俗染。及其怙终不悛。而刑罚随其后。朕甚悯之。夫守令者。民之父母。古所称忠信之长。慈惠之师。惟本至诚恻怛之意。以感动愚民。使之各自警省。又能随时随事。委曲劝诱。谅无有不可化诲之人。亦无往。而非敷教之地。即听讼一端。两造具在。邻佑亲族。齐集公庭。正百姓耳目所属。推诚晓谕。最易提撕。不徒现犯者各自愧悔。并使旁观者亦因此传播。交相劝勉。若公事稍暇。或讲读编审。或劝课农桑。即可单车简从。亲历乡村。遇父老子弟。奖其善良。惩其不率。申之以劝诫。示之以荣辱。循谨者益加鼓舞。即强悍者亦知戒惩。渐摩日久。性情和顺。贪利好胜之心不作。而一道同风之盛可几矣。惟是百姓以守令之行事为观感。守令以督抚之意旨为从违。为督抚者。果能董率所属。留心化导。实力奉行。日计不足。月计有余。断未有为其事而无其功者。若徒视为虚文。接到谕旨。转行牌示。遂以为已经遵奉。则亦何益之有。各省督抚等。受朕深恩。畀以封疆重寄。尚其儆惕黾勉。以无负朕谆谆诰诫之至意。　　

○谕军机大臣等。直隶一省。外连边徼。内拱神京。畿南一带、又属各省官民往来要道。于设营分汛之外。州县更有捕役巡缉。而报窃之案。仍然络绎。其最甚之区。莫过大名、正定、顺德、广平、以及开、磁、等处。有司研讯现获之犯。颇有革捕受贿。通同情毙。小窃不戒。劫盗将生。兼之大名、开、磁各处。或通豫省。或邻晋地。数处奸匪。举足即非所管地方。凡遇失事。缉捕匪易。欲戢此风。必须该地文武。塞源拔本。共为觉察。极力防范。闾阎始得安枕。再河间一协。虽非大名可比。然水陆俱与东省相接。被窃时闻。就获亦少。朕所闻如此。尔等可寄信与总督高斌、及提镇等令其时刻留心。督率所属官弁。实力稽查。务使宵小敛迹。地方宁谧。　　

○正黄旗满洲都统福彭、带领应袭三等男爵人员引见。得旨。此男爵已袭过数次。今明泰绝嗣。不应再袭。仍加恩著增福承袭。与明泰继嗣承祀。　　

○以辅国公弘曣、为宗人府右宗正。　　

○戊辰。镶黄旗汉军都统裕亲王广禄等奏。臣等会议杭州将军富森等。咨送该处与另户一体任用之养子。业经开档人等。与八旗另记档案者无异。请一体另记档案。查八旗另记档案人等。其开档过继缘由。于雍正八年、令伊等据实检举。有现任前锋护军者。仍著加恩准登仕籍。其子孙并与另户一体办理。止将伊等出身缘由。另记在案。今杭州照另户一体任用人等。系由部查出另记。非自行检举。准与另户一体升用者可比。若因其效力军前。本身既与另户一体任用。子孙亦得另记档案。殊属不合。但此内曾经出兵打仗。著有劳绩。及弓马娴熟之人。亦宜酌量鼓舞。请将开档人丁内。祖父本身。得有军功者。交部另记。嫡派子孙。作为另户一体任用。择才具优长。堪任职官者。照例带领引见。若出兵并无劳绩。及未曾出兵之人。止将本身作为另户。一体任用。其伯叔兄弟之子孙。概不许入。得旨。这所议好。依议。　　

○工部议准、漕运总督顾琮等疏称。徒、阳、运河。自乾隆三年大挑后。应至甲子年六年大挑。上年冬底。该县曾经捞浅。今春仍然浅阻。莫若即在今年大挑。嗣后仍以六年为期。将两岸陡高、无碍民居之处。照走马式。铲削坦坡。不致泥土坍卸。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百九十


大清高宗法天隆运至诚先觉体元立极敷文奋武孝慈神圣纯皇帝实录卷之一百九十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅
  </div>
  <div class="pagination">
   <a href="清实录乾隆朝实录_page264.html">
    上一页
   </a>
   <span>
    ...
   </span>
   <a href="清实录乾隆朝实录_page260.html">
    260
   </a>
   <a href="清实录乾隆朝实录_page261.html">
    261
   </a>
   <a href="清实录乾隆朝实录_page262.html">
    262
   </a>
   <a href="清实录乾隆朝实录_page263.html">
    263
   </a>
   <a href="清实录乾隆朝实录_page264.html">
    264
   </a>
   <span class="current-page">
    265
   </span>
   <a href="清实录乾隆朝实录_page266.html">
    266
   </a>
   <a href="清实录乾隆朝实录_page267.html">
    267
   </a>
   <a href="清实录乾隆朝实录_page268.html">
    268
   </a>
   <a href="清实录乾隆朝实录_page269.html">
    269
   </a>
   <a href="清实录乾隆朝实录_page270.html">
    270
   </a>
   <span>
    ...
   </span>
   <a href="清实录乾隆朝实录_page266.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
