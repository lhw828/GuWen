<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 8 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 8 页/共 263 页</h1>
    <div class="content">　　○广西南丹州土官莫祯四川天全六番招讨司副招讨杨显昭湖广椒山玛瑙长官司土官覃志忠葛称奇等卫女直指挥锦滕奇等并四川石柱宣抚司土官冉允琛等所遣土人各来朝贡马及方物赐彩币等物有差△升四川布政司右参议沈升为北京行太仆寺少卿给事中张崇屈伸潘信监察御史商贤俱为按察司佥事△四川松茂等处用兵馈运烦夥民兵各以劳苦为言布政司都司为上其事行在户部定拟馈运以十分为率民运七分兵运三分从之
　　○乙丑
　　○升广西按察司副使张翼为布政司左参政李寅为右参政广东按察司佥事曾曰□折为副使俱以九年任满行在吏部会官举升以待缺也△左通政余可才先任吏部郎中狥私改拨吏典己而事露奉诏陈状不实下都察院鞫之赎杖还职○丙寅岁暮享  太庙遣卫王瞻埏行礼△遣太常寺官祭五祀之神遣旗守卫官祭旗纛之神以明日正旦节遣官祭  长陵  献陵  景陵△是岁天下户口户九百七十万二千四百九十五口五千六十二万七千五百六十九田地四百二十七万一百七十二顷四十三亩田赋米麦二千八百四十九万九千一百六十石一斗五升丝一十五万二千二百八十一斤绵二十三万一千八百三十四斤绢一十四万八百九十疋布一十三万五百七十一匹绵花二十四万二千二百六十八斤折色钞二万五千三百六十锭有奇杂课钞九百五十三万八千二百九十九锭有奇米麦五万九千七百五十五石铁七万四千五百八十三斤有奇布一千八十三疋盐课盐二百四十四万二百六引折色钞二千二百五十四万五千三百四十八锭有奇米四十九万九千二百九十七石布七百八十六疋茶课茶五十五万三千七百五十一斤折色钞一十八万九千四百七十四贯屯田子粒二百七十七万六千一百四十一石采纳水银九百四十四斤朱砂一百六十二斤石绿二百五十五斤雄黄二十斤七两漕运京师儧运过粮四百五十万石各处运纳粮一百四万三千六百八十五石减免天下官田等项税粮计米麦二十一万七千三百八十八石有奇
大明英宗睿皇帝实录卷之十三
　　正统元年春正月丁卯  上诣  奉先殿  太皇太后宫  皇太后宫行礼毕出御正朝文武群臣及四夷朝使行庆贺  太皇太后  皇太后俱免命妇朝贺
　　○戊辰琉球国中山王尚巴志遣使者伍是坚等来朝贡马及方物赐宴并彩币等物有差
　　○己巳  宣宗章皇帝小祥遣卫王瞻埏祭  景陵  上不视朝率弟郕王祁钰奠于  几筵
　　○庚午  命行在右军都督佥事丁信充宁夏左参将时宁夏屡有警  上以总兵官都督同知史昭年老特命信副之召甘肃总兵官太保宁阳侯陈懋守备延安绥德行在都察院右佥事御史郭知还京升可令河卫指挥佥事者得兀为指挥同知授福余卫头目哈儿古歹为副千户以招谕远夷功也
　　○辛未  命文山卫故指挥佥事阿卜哈子木花连袭职
　　○壬申  太庙遣卫王瞻埏行礼  遣中官祭司户之神  山东登州府知府杨颐奏山东六府布花钞俱运赴登州卫拨舡装送过海给赏辽东军士而船运不时堆积守候多致损坏欲以废军储仓为库收贮候船至领运司下行在户部请如其言从之  赏南京守东安门留守后等卫千户王贵等钞币有差以擒获妖贼缘旭林等功也
　　○癸酉兀者左等卫指挥阿都赤等阿者迷河等卫指挥佥事必桑如等海西呕罕河等卫女直牙失等俱来朝贡马赐宴并赐彩币等物有差  巡抚直隶行在刑部右侍郎曹弘奏直隶淮安府所属饥民蒙关赈济粮米方得苏息但去岁薄收若复追徵民实艰难乞候丰岁徵纳事下行在户部覆奏从之
　　○甲戌辽东操备都指挥孙安奏各卫粮料俱本处屯种自给今屯军艰难所欠官粮宜俟秋收补纳又欲量减广宁以东屯田分数事下行在户部覆奏行总兵官都督巫凯定夺以闻○乙亥行在吏部奏天下朝觐官吏过期后至者云南等处州县凡九十六处虽称事故于法皆当逮治  上以远方官吏既有事故俱宥之
　　○丙子以大祀  天地  上御正朝誓戒文武群臣致斋三日  以大统历颁赐琉璃国中山王尚巴志付其使臣伍是坚赍回  贵州宣慰使司白纳等长官司俱遣人来朝贡马及方物赐彩币等物有差  升行在锦衣卫指挥同知任启为指挥使署都指挥使事掌狭西行都司事赐敕勉之  守备赤城署都督佥事李谦奏守御龙门都指挥汪贵等专职守备不严督哨了致贼入境抢掠人畜请罪之  上命姑录其罪罚俸半年  革贵州铜仁府税课司以课少故也○丁丑立春顺天府官进春  上御正朝受之文武群臣行庆贺礼  封劄失三竹为净慧禅师赐以诰命  夜有流星大如杯色赤有光出天囷东南行至天社后有四小星随之
　　○己卯大祀  天地于南郊遣卫王瞻埏行礼  命府军右卫指挥佥事金玉署都指挥佥事镇守西甯升潞州卫正千户陈钦为锦衣卫指挥佥事署狭西行都司都指挥固知事先是西宁镇守及狭西行都司缺官  上命行在兵部会举至是以玉等闻故有是命  升赏狭西庄浪等八卫官军以征剿胡寇功也先是总兵官太保宁阳侯陈懋等奏比因胡寇围困镇番城臣懋同侍郎徐晞等率众往援贼即解去复来山丹毁红寺儿关入至是孛罗口等处劫掠右副总兵都督李安先率官军侦知贼营臣懋等拥兵继进与贼战于平川贼败循入山追及黑山又战败之甘州左卫指挥刘杰跃马入阵剌贼首一人获其枢密院印一颗抵迤北沙山设伏贼至伏发其众扰乱自相蹂践生擒贼孛罗云阿台朵儿只伯循去追至苏武山官军贾勇奋击获其马骡辎重等物领军而还捷闻  上命行在礼部兵部议功赏议上升都督佥事赵安为都督同知指挥佥事汪寿后能刘永俱为都指挥同知指挥使陈斌为都指挥佥事指挥同知王溶等七人俱为指挥使指挥佥事倪安等六人俱为指挥同知正千户袁通等十四人俱为指挥佥事副千户把都等十八人俱为正千户百户杨名等三十六人所镇抚藏卜等七人俱为副千户仍赏银两彩币有差其余官军亦皆升赏有差  湖广永顺军民宣慰使司宣慰使彭仲等海西纳剌吉河等卫指挥塔失等并贵州宣慰使司底寨长官司俱遣人来朝贡马赐彩币等物有差
　　○辛巳以初即位改元赐彩币等物有差
　　○辛巳以初即位改元遣公侯驸马伯侍郎都御史通政使给事中等官魏国公徐显宗等二十七人祭告  祖陵  皇陵  孝陵及晋恭王历代帝王陵寝并先师孔子岳镇海渎等神敕谕中外文武群臣曰仰惟天下佑民我  祖宗隆膺景命开创国家君临四海建制百司简任贤良以安黎庶以副天心纪纲法度罔不备具朕以眇躬嗣承大统思以天下相安于无事夙夜敬恭惟  祖宗成宪是遵亦惟尔贤良是赖咨尔群臣各敬乃职各勤乃事政令所出必明必允以求至当耳目所寄必详必慎以求至公理民者以民为心徭役必均赋税必平不夺其时不伤其财禁遏强暴惠鲜鳏寡衣食充延礼让兴行斯尔之称典军者以军为心察其饥寒恤其劳苦毋纵贪刻毋私役使使屯种必时训练必精抚绥得宜功守有备斯尔之称朕体  祖宗奉天保民之心一切不急之务悉已停罢惟尔群臣尚体朕心保养军民国家长享太平之福尔亦保禄位于悠久矣如或瘝官废事纵私背公为人患害者  祖宗成宪具在尔其钦哉
　　○  御制洪恩灵济宫碑文曰盖闻天地之大德曰生凡覆载之间有生之类洪纤高下天之心皆欲俾之遂其性得其养不失其所而又生圣智英杰以禆助夫造化之功故灵神之奇勋伟绩代有著焉君天下者体天之心嘉神之德列诸祀典用展祈报亦代有载焉我  皇曾祖太宗文皇帝临御尝梦二神人言南处海滨来辅国家  上异之明日适有礼官言闽中灵济二真君事正符所梦遂专使函香迎请神像至于北京而于宫城之西南作洪恩灵济宫以奉祀事因神旧号加以徽称惟神至仁有祷輙应降福弭灾捷如影向所协  宸衷不可殚述岁时荐祭式丰以严  皇祖仁宗昭皇帝  皇考宣宗章皇帝率循旧章咸隆祗礼朕承天序统御大宝上荷  圣祖母太皇太后  圣母皇太后恩德之隆愿洪福于万年下念四海庶邦林林总总属望之深愿咸跻于庶富顾非德其奚能惟神明之允赖仰体  先志增崇祠宇以寅奉威灵导迎祥庆复加神号曰九天金阙明道达德大仙显灵漙济清微洞玄冲虚妙感慈惠护国庇民崇福洪恩真君九天玉阙宣化扶教上仙昭灵博济高明弘静冲湛妙应仁惠辅国佑民隆福洪恩真君惟神之先厥有原本盖出颛顼之后封国于徐屡有功于夏商周之世至偃王修行仁义得国人心致后嗣之繁历汉暨唐功德累著至神伯仲皆南唐义祖忠武皇帝之子伯封江王仲封饶王并天赋异常具仁圣之资全忠孝之行而潜心大道精其实奥初俱奉命守金陵勋德兼盛民咸感悦后俱奉命率师入闽爱民之至心与天谋民用慕戴归者如雨闽人建生祠于金鳌峰之北图像致敬如严父焉一日谓众曰来岁吾与汝别然不忍汝违及期相继化去未几神降于人言并奉  上帝命列职斗宫以佑下土于是闽人益虔祀礼而祷无弗应祠下有潭遇旱祷者潭出赤蛇而云气随起潭面甘雨如注岁则大熟潢溪霖潦暴溢民庶仓皇望祠致恳忽有役夫如云操畚锸＜锍-釒＞瀹水不为患而竟失役夫所在宋熙宁中闽人刘彝知桂州御蛮寇韩世忠战大仪镇吴玠战和尚原皆得神助以捷若拯民于水火延民之嗣续奇效尤数悉具纪载曒然著明盖神储天地之精禀五行之秀故生有至德没著明灵握气机赞玄化为国家生民殄遏邪沴茂集祥禧愈远而愈盛也朕因书修祠之成并书神之世系及其功德之大者刻诸贞石以示久远而系以诗云二仪之精五纬之英来为哲人往为神明并晔联辉金昆玉季笃孝与忠惠泽当世乘飙驾云言归帝乡功赞化育位参魁衡俯矜下民顾諟弗已祛灾捍患凝祥降祉金鳌之峰肇初有祠灵化昭宣有祠京师皇矣三圣寅奉惟一惟灵之扬允若曒日予承大宝祗率典常爰饬禋事爰迓福祥宝祚之隆佑家暨国至理之兴漙被民物宫城之西灵宇岿然皇图神祀同千万年
　　○壬午行在六部都察院六科十三道劾奏天下朝觐官典方面者不能宣扬德化职风纪者不能振肃宪纲居盐运而不明出纳为守令而不勤抚字掌兵者私役军人司马者牧养无法凡诸政事日就懈弛悉有徵验请寘诸法  上俱宥之赐敕戒勉
　　○癸未命故阿者迷河卫指挥佥事纳哈出子答赤袭职
　　○以  献陵  景陵二卫仓归并  长陵卫仓革罢官吏○行在都察院右都御史顾佐等劾奏广东布政司左参议黄翰徇私用有过之吏请治其罪  上以翰罪固不可免但无赃姑宥之
　　○甲申海西劄岭等卫女直兀昌哈等竹墩等卫女直指挥佥事阿成加等云南大理府副长官李罗些等贵州龙里卫长官司头目杨肆等四川长河西鱼通宁远等处军民宣慰使司番僧结失坚敦巴俱来朝贡马及方物赐宴并赐彩币等物有差
　　○迤北鞑靼完者帖木儿来归奏愿留京自效命为试所镇抚仍给冠带赏赐
　　○乙酉广东左参议黄翰言四事一今之荐人者恐被其连累惟求无过之人是以患难之中行伍之内抱负才器未尽举扬乞令有司今后遇有真材实学不拘行伍不限徒流皆得推举庶无遗才一考黜生员充吏惩已往之荒嬉勉方来之勤谨近因定拨阻隔关山动经千里携妻挈子艰苦可矜乞令有司今后黜退生员拨发附近衙门充吏庶免失所一差官清理军伍本以勘查隐漏不许妄攀奈何各官肆其偏见以同其姓者为关亲住其地者为得业连年诉告不得解分乞令有司今后凡若此者皆须重为研究庶绝偏私以祛民患一各处奸狡之徒多将妇女残疾老幼出名告状诈害平民及致反坐抵诬不过的决收赎以此得计倚法为奸乞令有司今后凡若此者即将籍册查明追究壮丁坐以其罪庶消诬罔以安良善  上命行在礼部会议行之○行在都察院右都御史顾佐等劾奏四川布政司左布政使甄实以私马作官马卖之多取价资为侍郎郑辰所劾命其自陈乃敢饰词实职居方面剥削害民如此请究其罪从之
　　○丙戌召镇守湖广行在都察院右副都御史贾谅还京
　　○巡抚河南山东行在兵部右侍郎于谦等奏考察淂布政司按察司府州县官左布政使马麟等称职参议刘登等不称职事下行在吏部覆奏欲将称职者给与诰敕旌异不称职者悉皆罢黜从之
　　○四川行都司奏盐井卫极边地寒不生五谷军储劳于挽运支给不敷乞召商中盐纳米以省民力事下行在户部议拟覆奏淮浙盐每引米三斗五升四川盐每引米四斗五升从之
　　○罢贵州铜仁府金场局以诏书停采办故户部奏请罢之也○丁亥升行在兵部武选司郎中吕爰正为行在通政使司右通政爰正宣德间秩满加正四品禄仍掌郎中事至是尚书王骥荐其老成谙谏宜进其职俾清理武选贴黄续诰故有是命
　　○戊子广西镇安府遣头目农保贵州龙里卫平伐长官司遣总把阿令贵州宣慰使司养龙坑长官司长官蔡昇俱遣人来朝贡马及方物赐宴并赐彩币等物有差
　　○命兀的河卫故指挥佥事王失答子凡察袭职
　　○湖广五开卫奏本卫旗军因撙节事例月支粮米五斗食用不足今屯粮数多乞准每月全支一石庶免匮乏事下行在户部覆奏从之
　　○辽东都督同知王真等遣人奏事  上启封见中有字纸一叶谓行在礼部尚书胡溁曰真等姑宥不问治其首领之罪可也
　　○己丑升礼部主事刘孟铎为本部郎中以九年考称也○庚寅少传兵部尚书兼华盖殿大学士杨士奇等言国家岁用粮储浩大皆仰给江南军民转运不胜劳苦况河道难通少有阻隔则粮饷不足实非长久之计今在京官军数多除操练造作应用外余者悉令于北京八府空闲田地屯种倘遇丰年必有蓄积可省南方转运之费此实国家经久长策  上命行在户部兵部议行于是拨京军三万就近地下屯又言先因巡边调选大宁都司并南北直隶卫所官军更番赴京操备今天下安靖请不必赴京俱令下屯又言先因巡边调选大宁都司并南北直隶卫所官军更番赴京操备今天下安靖请不必赴京俱令下屯命巡抚巡按官巡视比较务求实效既省转输之劳又养军士精锐之气  上谓亦良策也俟从容行之○行在礼部尚书胡濙等奏亦马剌卫指挥完者秃来朝贡方物言古州地面野人克里忒奇伏塔哈欲赴京师但伺敕旨招抚  上曰帝王之待夷狄来者不拒可也何必招抚
　　○壬辰升山西行都司署都指挥佥事石亨为都指挥佥事都指挥佥事孙智为都指挥同知大同右卫百户薛盛为副千户以获虏寇功也
　　○甲午命行在中军左都督任礼佩平羗将军印充左副总兵行在左军都督同知赵安充右副总兵仍镇守甘肃升右军都督佥事李安为都督同知同与行在兵部右侍郎徐晞镇守凉州安有征剿胡寇功故升任之  上命行在吏部都察院考察天下朝觐方面官贤否方面官各言所属府州县官贤否而去留之凡退老疾官二百五人阘茸柔懦官七十四人嗜酒怠惰临政暴虐官五人不谙刑名官一人
　　○行在吏部奏广西左布政使周干托故不躬朝觐令都事代行请治罪  上以广西僻远况干独员任事姑宥之仍令巡按监察御史责其罪状使臣下知所警
　　○减狭西苑马寺官吏先是少卿姜荣言本寺并所属监苑官吏五十六员名事简官繁乞量裁减事下行在吏部覆奏以为本寺宜留卿一员寺丞一员主簿一员甘泉祁连二监各留监正一员录事一员广牧麒麟西宁大通四苑各留圉长一员从之凡减去官吏三十余人
　　○乙未销颜河等地面野人指挥着不你等福余卫指挥脱欢等四川盐井卫军民指挥使司指挥使董贵云南者乐甸长官司长官刀谈贵州思南府沿河祐溪等长官司长官张旺等俱遣人来朝贡马赐彩币等物有差
　　○丙申升工部主事王佑为本部郎中
　　大明英宗法天立道仁明诚敬昭文宪武至德广孝睿皇帝实录卷之十三
大明英宗睿皇帝实录卷之十四
　　正统元年二月丁酉朔释奠先师孔子遣礼部尚书兼翰林院学士杨溥行礼
　　○升沙州卫都指挥佥事阿赤不花为都指挥同知指挥使撒力为都指挥佥事正千户翁失台瓦失加为指挥佥事副千户薛得失加著失加为正千户百户亦剌马丹舍人彻米彻为副千户从本卫都督困即来奏请也
　　○敕谕剌麻领占斡则儿等五人各赐以图书
　　○海西呕罕河等卫野人女直指挥使卜不剌等福余卫指挥得都等泰宁卫指挥月儿欢等并广西镇安府土官岑永寿泗城州土官知州岑豹遣人来朝贡马及方物赐宴并赐彩币等物有差○戊戌以三月清明节遣卫王瞻埏往南京祭  孝陵
　　○遣官祭  太社  太稷
　　○遣顺天府官祭先农之神
　　○行在户部言河南税粮已运给京师其折粮布亦运赴狭西边卫给赏军士存留数少今伊王奏乞添禄米难为措办  上从之仍遣书谕王以粮不足用之意
　　○敕谕琉球国中山王尚巴志日本国王源义教曰我国家统有天下薄海内外罔不臣服  列圣相承无间远迩一视同仁尔为国东藩世修职贡益永益虔王遣使来朝献马及方物礼意勤至朕嗣承  祖宗大宝期与四海群生同乐雍熙矧王笃于事大良可嘉尚使者还特赐王及王妃白金彩币以答远意王其钦崇  天道仁恤有民永保蕃邦以副朕望○敕谕沙州卫都督佥事困即来罕东卫指挥佥事可儿即等还所掠西番贡物先是西番阿端头目舍哈三米儿咱遣使臣兀马儿沙等三十人来朝贡玉石方物至卜隆吉境上被可儿即弟写令阿只加等率所部劫掠杀死兀马儿沙等二十一人止存亦的力思等九人脱走至京总兵官太保宁阳侯陈懋以闻至是遣使赍敕往谕之曰尔等各守尔土自宜敬畏何乃肆其凶虐劫杀远人强掠方物自取灭亡敕至即将所掠诸物给还俾得贡献庶遂远人向化之心尤见尔等忠事朝廷之意
　　○镇守辽东都督同知巫凯等奏义州等卫原报军余牛旺等九十五人李杰等十八人节次潜入贼营斩获首级意图升赏切详旺等所获止是近边生聚鞑靼一家男妇不系入境剽掠贼人难照钦降榜文滥施恩例  上以榜文明示贼来犯边出奇斩获者升赏今旺等擅出边境害及无辜何功可录敕谕总兵镇守等官钤束部伍毋生边衅
　　○己亥  皇太后圣节  上率亲王上寿免命妇朝贺
　　○庚子升行在兵部主事龚永吉为本部郎中以九年考称也
　　○升沙州卫指挥同知兀鲁思卜花为都指挥佥事副千户哈儿哈老疾以其子失兰卜代仍升为指挥佥事以其来朝愿居边自效也命故亦迷河卫指挥使出羊哈子失列木益实卫指挥佥事锁罗哥秃子阿的纳俱袭职札岭卫指挥佥事撒儿乞纳老疾无嗣以其侄木哈连代之○命右佥都御史郭智参赞宁夏军务
　　○敕太监李德今命尔与通政使李暹提督在京太仓并象马牛羊等房仓场巡视通州直抵临清徐州淮安等处一应仓粮尔宜用心革弊毋令隐漏及下人生事虐害纳户务在事妥人安庶副朕之委任
　　○赏大同卫副千户李安等绢布钞锭有差以崖头墩获虏功也
　　○行在户部左侍郎王佐等言狭西延安庆阳临洮绥德宁羗汉中巩昌秦州洮州岷州十卫金州文县二千户所缺粮其部运官俱宜治罪  上命行在户部移文促之限以两月不完问罪如律
　　○行在户部员外郎罗通奏开平卫广积仓原监收粮官俱以事系京其接管指挥不俟交盘遽自开封支放必有侵盗乞命监察御史等官诣仓盘核奏下行在户部请如其言从之○行在户部言近访得行在光禄寺署丞周友信受揽纳户银虚出收粮五百余石批单请治其罪  上命行在都察院执友信下狱鞫之
　　○修羽林等二十五卫仓廒共五百二十三间
　　○辛丑黜山西行都司都指挥佥事吕整为为事官守备辽东法司论整杀降当赎罪还职  上特有是命
　　○壬寅行在户部言向者狭西甘肃卫仓客商中纳盐粮虚出通关事觉遇赦今宜仍行巡抚巡按官覆勘果纳米者准令支盐虚出通关者追盐还官庶革奸弊从之
　　○狭西岷州卫千户苏＜王巳＞奏本所旧额旗军一千一百二十名先调甘州操备七十二名继调凉州听征二百五十名屯田四百八十八名而守城之数十存其二且岷州西去四百余里烽堠关隘五十余所外薄西番番寇不时出没乞照洪武间事例一分屯田九分守城庶缓急有备边境无虞事下行在兵部覆奏从之
　　○四川永宁宣抚司土官同知王瑄建言五事一天下卫所官军多有父祖遣下义男女壻等项随住者丁力渐多为非不一宜通行勘实官留应袭亲属军留应存余丁其余悉发原籍当差一本司土民多被邻境军民掠去四川贩卖乞行巡按御史查究略卖之徒悉治其罪被掠之民还业给亲一各处有司设有皂隶不行采割薪刍却令里甲逐日供应病损小民一各府州县官亦有挟带弟侄男壻放债兴贩依势扰人一旧例都司卫所吏典皆民间佥拨近见各处于民吏外每房又多设军吏二三名科害军士俱宜禁止事下行在户部覆奏从之○浙江平阳县知县章惠奏沿海富豪官军多倚法为奸暴横生事虐害善良排陷官长及诓骗兜揽为民患  上诏自今沿海卫所官军有犯该徒流纳米完日俱以三千里程为则调沿海别卫所
　　○癸卯赐秦王志＜土絜＞庶长子名曰公铭其母周氏追封夫人从王奏请也
　　○擢进士王偡为刑科给事中陈浩为兵科给事中郑建刘实方熙为广东南雄等府通判蔡锡陈惠虞瑛吴任为浙江永嘉等县知县
　　○命少詹事兼翰林院侍读学士王直侍讲学士陈循为礼部会试考官锡宴于本部
　　○禁内外法司鍜炼刑狱时河南布政司右参议邢旭言今后人命务要正官检验强盗要追真赃凶仗申详会审若有异词即与办明违者在内从监察御史在外从按察司官究问从之
　　○乙已遣顺天府官祭宋丞相文天祥
　　○直隶永平府知府李文定奏南京及在外衙门每遇  圣寿正旦冬至节预期进表举行十二拜礼至期止行八拜礼俱无山呼舞蹈之仪实为太简恭遇  皇上嗣登大宝宜考定礼仪增其旧制俾万姓得罄尊君亲上之诚事下行在礼部覆奏  上以礼有定制宜遵旧行之无改
　　○以四川长宁安抚司改隶叠溪守御千户所先是都督方政平历日诸寨设长宁安抚司隶松潘指挥使司至是总兵官都督同知蒋贵言长宁与松潘相去辽邈难以管辖而叠溪与之密迩改隶为便从之○丙午严逃民不复业之禁先是累诏逃民复业者厚加优恤而民多匿邻境州县闲住间有复业者有司又不善加抚恤被人扰害由是逃者如故河南等布政司右参议邢旭等官屡以为言至是行在户部请揭榜晓谕督令复业其亲管州县给帖开写应免粮役并毋令军民粮里人等逼取私债及陪纳过税粮等项有违犯者听持帖告理其不复业者如律治罪若有逃久附籍应办粮差者审覆无碍存留及令在京在外官员军民之家书揭于门壁毋得隐藏逃户仍令巡抚巡按官比较复业人户按季报数有司怠慢者悉听究治  上从之
　　○丁未命故辽东都指挥佥事俞海侄孙泰袭指挥使燕山左卫带俸都指挥佥事崔本子曙袭指挥佥事金吾右卫指挥同知王宗子弘府军左卫指挥同知朱能弟铭燕山前卫流官指挥同知王成从弟忠俱袭职狭西都指挥同知周贵子通代为指挥使孝陵卫流官指挥佥事刘海子能代职
　　○命故肥河卫都指挥佥事剌令哈子别里格袭为指挥使嘉河卫指挥使阿必察子那剌秃兀者右卫指挥使喜列尼子桑吉塔玄城卫指挥同知秃路苦子朵儿哈兀者卫指挥同知撒哈连子托因帖木儿俱袭职
　　○定通州五卫仓名在城中者为大运中仓城内东者为大运东仓城外西者为大运西仓从通政使李暹等请也
　　○下应城伯孙杰于锦衣卫狱时给事中御史劾杰诱取良家子为妾  上令戴头巾于国子监读书学礼杰惭不谢恩为鸿胪寺所奏下三法司廷鞫论以大不敬斩  上命固禁之○应天府江宁县民奏本县抛荒官田令民佃种已有诏例准民田起科而粮长不遵一依官田全徵民受其害又巧立过乡名色每年夏税秋粮索取麦稻以致小民逋欠奏下行在户部覆奏令巡抚侍郎体实具闻以凭究问  上恐累及平人但令移文禁止之
　　○行在户部言先因布贱米贵奏准于秋粮内每米一石折布二匹今广西等布政司奏称折重亏民宜仍旧米一石折布一匹从之
　　○戊申贵州金筑安抚司头目赵荣及上马桥等十六长官司广西太平府奉议州土官知州黄宗荫万承州土官知州许永诚安平州土官知州李森都康州土官男冯智海等俱遣人来朝贡马赐彩币等物有差○己酉先是行在兵部奏大兴左卫军人胡用等系四川建昌交阯云南贵州等处土民自陈孱弱不堪操用兼且不服水土乞调四川雅州等处边关守备  上念跋涉远役不无失所给与越王卫王郕王府中使令每府六十余户
　　○赐庄浪等卫指挥王英等银两绢布有差以杀虏寇功也
　　○直隶隆庆州永宁县知县张宣奏永乐间人民荒落虽立县分未设学校近者筑完城垣又将永宁隆庆二卫移入城内军民子弟颇知向学乞设儒学作养人才事下行在礼部覆奏从之
　　○山东登州府栖霞县奏奉行在户部勘合催徵宣德九年十年饥民关过米麦一万四百余石还官缘本县连年旱涝人民缺食见纳粮草俱未完足乞暂停止奏下行在户部请俟今岁秋成徵纳从之○巡按直隶监察御史尹镗言臣奉敕赴两淮等处巡捕私盐而所获盐徒多江南常熟江阴等县民在于直隶扬州府通州及泰州如皋县石庄等巡检司界往来兴贩官兵巡捕反被伤害其亲管官司故纵不禁所在巡捡司亦不擒捕宜并治罪乞行江南军卫有司巡捡司各设法巡捕禁约从之
　　○夜五鼓月犯轩辕右角星白虹一道贯月
　　○庚戌行在吏部言北京行太仆寺寺丞崔奎九年任满七十二岁例当致仕  上以奎精力未衰特留用之
　　○徙辽东广宁卫大牵马岭驿于小牵马岭以总兵官巫凯奏大牵马岭山路迂险故也
　　○辛亥贵州乌罗府朗溪蛮夷司土官田任泰乖西蛮夷长官司土官杨暹等遣人贡马赐彩币等物○壬子升行在鸿胪寺左少卿张隆为行在通政司右通政隆在永平等处督理粮草至是九年任满故有是命
　　○命故弗提卫指挥使陈帖木子木当哈兀者卫指挥佥事不彦不花子忽剌答俱袭职
　　○减通州等五卫军斗一百六十余名时通州卫诉本卫军多役占佥用不敷故也
　　○癸丑以呕罕河卫头目卜儿格沙笼哈阿里哈沙儿忽忽失剌兀者右卫头目弗剌答俱为指挥佥事从本卫都指挥乃胯等奏请也
　　○命贵州宣慰使司故宣慰使安中侄聚弗思木卫故指挥使察罕帖木子木当哈俱袭职
　　○河南布政司右参议邢旭言天下府州县仓粮例应正官监临收放近见各府州县多委属官监收纵容官攒作弊粮多亏折乞令巡按监察御史点察究问事下行在户部覆奏从之○少师隆平侯张信奏臣故毋詹氏殡于南京有年自臣扈从北来坟茔尚未修葺臣今年及八□存日无多乞暂往南京少加营理庶尽人子之心不然死不瞑目矣事下行在礼部覆奏从之
　　○诛行在户部郎中蔡穟锦衣卫百户王兴穟初以粮储事差往广东索求财物人口枉道回家为巡按御史金敬所发命兴往执之兴受其赂在途迁延差人逮捕至京法司会问拟罪以闻  上以穟等情罪深重法司拟非其律复命鞫之法司覆以重罪  上曰蔡穟王兴受赇玩法蔑视朝廷其可容乎命斩之于市以警其余
　　○甲寅行在吏部言各处府州县典史吏目税课并河泊仓官多缺员今国子监生淹久有白首不能沾一命者乞毋拘常例将宣德元年以前入监年四十五十之上者授以前职  上以太学储育人才以备任用而淹滞如此听其授职○乙卯敕谕袭爵公侯伯曰尔等皆由祖父秉忠效诚事我  祖宗披坚执锐冒犯矢石艰难万状建立功勋获膺爵禄以传子孙为子孙者当思前人致之之难而勉夫保之之道若应城伯孙杰昔在  先帝时尝经任使所至之处贪淫无耻屡罹刑宪朕念厥祖之功特垂宽恕但令于国学读书俾之迁善改过彼乃不知感激反怀怨恨罪何逃焉孔子曰见贤思齐见不贤而内自省尔等其视善者以为法不善者以为戒讲究兵略精通武艺悉从成国公提督操习不许怠堕稍暇宜究书史讲明义理而笃行之庶几朝廷将来得尔之用尔祖父爵禄亦永远不隳矣岂不垂芳名于无穷哉其勉之敬之
　　○命兀者卫指挥佥事伯颜不花子忽剌答袭职
　　○海西劄童卫女直头目亦克来贡方物并献所收铜印一颗赐彩币等物○云南金齿军民指挥使司奏本处亦有俊秀子弟乞开设学校以教育之事下行在礼部覆奏从之
　　○徙四川威州保子关巡检司于三岔月口仍命巡检董敏莅司事从总兵官都督同知蒋贵言也
　　○夜月生五色晕
　　○丙辰行在礼部尚书胡濙等进经筵仪注先是少傅兵部尚书兼华盖殿大学士杨士奇少傅工部尚书兼谨身殿大学士杨荣礼部尚书兼翰林院学士杨溥言伏惟  皇上肇登宝位上以继承  列圣下以统御万邦然其根本在致力于  圣学自古圣贤之君未有不由讲学而能致治者也书曰王人求多闻时惟建事学于古训乃有获又曰仆臣正厥后克正仆臣谀厥后自圣后德惟臣不德惟臣由是观之凡经筵讲读之官左右侍从之人必皆选正人用之君德庶有成也于是  上命太师英国公张辅等推举讲读官以闻  上赐敕谕以辅知经筵事士奇荣溥同知经筵事少詹事兼侍读学士王直少詹事兼侍讲学士王英侍读学士李时勉钱习礼侍讲学士陈循侍读苗衷侍讲高谷修撰马愉曹鼐兼经筵官翰林春坊等衙门儒臣分直侍讲又以太子太保成国公朱勇少保兼工部尚书吴中吏部尚书郭琎礼部尚书胡濙兵部尚书王骥刑部尚书魏源都察院右都御史顾佐侍班至是礼部进仪注一每月初二十二二十二会讲直殿内官先一日于文华殿设御案于御座之东稍南设讲案于御案之南稍东是日早司礼监官先陈所讲经书书以大学一册经以尚书一册置御案书在东经在西又各以一册置讲案讲官二员各撰讲义一篇预置于册内  上御奉天门早朝毕退御文华殿将军侍卫如常仪鸿胪寺官引三师三少尚书都御史学士及讲读执事等官于丹陛上行五拜三叩头礼毕以次上殿依品级东西序立侍仪御史给事中各二员于殿内之南分东西北向立序班二员举御案置御座前二员举讲案置御案之南正中鸿胪寺官赞进讲讲官一员从东班出一员从西班出诣讲案前北向并立鸿胪寺官赞鞠躬拜叩头兴平身毕翰林执事官一员从东班出进诣御案前跪展书册毕退立于御案之东稍南讲官一员进至讲案前讲书讲毕稍退执事官复诣御案前跪掩书册毕退就东班又执事官一员从西班出进诣御案前跪展经册毕退立于御案之西稍南讲官一员进至讲案前讲经讲毕稍退仍并立执事官复诣御案前跪掩经册毕退就西班鸿胪寺赞讲官鞠躬拜叩头兴平身礼毕各退就东西班序班二员举御案二员举讲案退置原所鸿胪寺官赞礼毕  上还宫一每日止用讲读官四员学士轮流侍班不用侍卫侍仪执事等官侍班讲读等官入见行叩头礼东西分立先读书次读经或读史每伴读十数遍后讲官直说大义惟在明白易晓讲读后侍书官侍  上习书毕各官叩头退
　　○敕谕兀也吾卫故指挥使倒罗沙男阿哈你曰尔父在昔能敬顺  天道归向朝廷特隆恩命授以官职不幸为人杀戮尔年尚幼离去有年能克成立遣指挥牙失纳来朝又欲亲诣阙庭诚意可尚尔宜斟酌彼处事情可来则来否则任于本处安居遂命阿哈你袭父原职　○敕总兵官都督同知巫凯等曰得奏欲于原调在京官军二千人内选留七百人操备已敕兵部准尔所言令都指挥王钦统率至明年春还京不必更代其余官军即令都指挥孙安冀亮领回其都指徐政仍遵前敕往开原协同都指挥邹溶等整饬边备马疋兵器亦准尔等择堪用者存之马疋须调习兵器须点检毋致损失军士远役劳困尤须加意抚恤之
　　○大同总兵官都督同知方政奏有达贼二百余人入采掠山至车房口与阳和等卫官军交战阳败千户叶林等奋勇酣战而指挥丘昂李政千户邓昇等畏缩不进林与其部下五人力竭而死百户马俊等亦被创官军遂溃又贼近百人从黄牛坡掠人畜北去都指挥石亨等率众追夺争先奋击贼大败走获马三十余疋铠甲弓矢衣裘等物称是上降敕责之曰尔等平素不严备御以致边境多虞寇至不能出奇制胜以挫其锋事败却又支吾具奏以掩己过论法俱在不宥姑从宽贷其指挥丘昂李政即枭首以徇千户邓昇等六人俱杖一百编入戎伍使图自效叶林等已令兵部议功赏仍从邓昇等追取米布给其家
　　○丁巳琉球国中山王尚巴志遣陪臣程安等并海西女直那木塔山等卫赛罕等俱来朝贡马及方物赐晏并赐彩币等物有差
　　○升户部郎中房兴正四品俸主事李文祯为本部郎中复贾方户部主事时兴文祯俱九年考满方候缺适户部以马牛房草场新收粮草甚多欲不为常例增设官监收吏部以闻故有是命
　　○命修商王中宗庙从佥都御史鲁穆言其朽敝也○甘肃左副总兵都督同知刘广奏比闻来降胡妇脱欢等言贼首阿台并朵儿只伯等向被大军杀散各遁于亦集乃并亦不剌山潜住马疲粮绝欲紏合入寇脱欢夫阿曾出同叔脱欢合儿窘迫来降为镇番巡哨官军杀死其官军擅杀来降者法宜究问  上以胡妇所言恐设间诱我师远出乘虚入寇宜遣敕谕总兵镇守等官严加哨备毋失事机其擅杀罪悉置不问
　　○己未敕南京守备太监王景弘等及襄城伯李隆参赞机务少保兼户部尚书黄福曰朕夙夜惓惓惟体  祖宗爱恤百姓之心一切造作悉皆停罢今南京内官纷纷来奏欲取幼小军余及匠夫指以不敷为名其实意在私用俱不准理敕至尔等宜益警省凡事俱从俭约庶副朕爱恤百姓之心○行在吏部言浙江右布政使艾瑛奏称风疾乞还乡调治缘瑛先以九载任满户部劾其任内税粮逋负者多责瑛徵完未报  上以瑛或托疾求免俟查报完日许之
　　○罢贵州按察司佥事程远为民以行在吏部言远尝点视驿传受贿侍郎郑辰等考其有玷风宪故也
</div>
    <div class="pagination">
<a href="明实录英宗实录_page7.html">上一页</a><span>...</span><a href="明实录英宗实录_page3.html">3</a><a href="明实录英宗实录_page4.html">4</a><a href="明实录英宗实录_page5.html">5</a><a href="明实录英宗实录_page6.html">6</a><a href="明实录英宗实录_page7.html">7</a><span class="current-page">8</span><a href="明实录英宗实录_page9.html">9</a><a href="明实录英宗实录_page10.html">10</a><a href="明实录英宗实录_page11.html">11</a><a href="明实录英宗实录_page12.html">12</a><a href="明实录英宗实录_page13.html">13</a><span>...</span><a href="明实录英宗实录_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
