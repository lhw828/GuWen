<!DOCTYPE html>
<html>
 <head>
  <meta charset="utf-8"/>
  <title>
   清实录顺治朝实录 - 第 18 页/共 242 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录顺治朝实录 - 第 18 页/共 242 页
  </h1>
  <div class="content">
   ○喀尔喀部落喇玛塔尔达尔汉诺颜进香。献马。酌纳之　　

○己酉先是诸王以下官民人等祭神无定制至是下谕曰祭以致敬若渎祀无度过差必多反为无益以后各分等次以时致祭务从俭约定诸王以下官民人等祭葬礼和硕亲王薨上辍朝三日礼部官视祭葬和硕亲王以下、奉国将军以上、固山额真昂邦章京以下、牛录章京以上、固伦公主、和硕福金以下奉国将军妻以上皆会丧。设亲王仪仗。鞍马十五匹。空马十五匹王属下官员及妻俱丧服。用彩棺。内衬五层。王属下官员及妻大祭毕除服王属下在部院衙门及闲散各官未毕祭、入署、戴缨帽。穿常服。上坟日、仍去缨。其茔垣享殿、皆王府及所属牛录下人夫起造。初祭。赐牛一羊八酒九瓶纸钱三万。次祭赐亦如之加封谥。勒石茔所初祭次祭日除上赐外。自增入引旛一杆。金银锭七万纸钱四万羊九只桌三十张。百日周年金银锭一万纸钱一万羊九只桌十五张多罗郡王薨上辍朝二日礼部官视祭葬和硕亲王以下会丧属员服丧除服、及棺、衬、造坟、封谥、立碑等仪俱如和硕亲王例设郡王仪仗。鞍马十四匹。空马十四匹初祭赐牛一。羊六酒七瓶。纸钱二万三千。次祭赐亦如之初祭次祭日除上赐外。自增入引旛一杆。金银锭六万。纸钱三万七千。羊七只。桌二十五张。百日周年金银锭一万。纸钱一万。羊七只。桌十三张多罗贝勒薨上辍朝一日礼部官视祭葬和硕亲王以下会丧属员服丧除服及棺衬造坟封谥立碑等仪俱如多罗郡王例设贝勒仪仗鞍马十三匹。空马十三匹初祭赐牛一。羊四酒五瓶纸钱一万五千次祭赐亦如之。初祭次祭日除上赐外自增入引旛一杆金银锭五万纸钱三万五千羊五只桌二十张百日周年金银锭一万。纸钱一万。羊五只。桌十张。固山贝子薨。礼部官视祭葬。多罗郡王以下会丧。属员服丧除服、及造坟、俱如多罗贝勒例。用彩棺内衬三层。设贝子仪仗。鞍马十二匹。空马十二匹。初祭赐羊五只。酒五瓶纸钱一万次祭赐亦如之。初祭次祭日除上赐外。自增入引旛一杆。金银锭四万。纸钱三万羊三只。桌十五张。百日周年、金银锭八千纸钱八千羊五只。桌八张镇国公卒。礼部官视祭葬多罗贝勒以下会丧。属员服丧除服及棺衬造坟俱如固山贝子例设执事鞍马十匹空马十匹初祭赐羊四只。酒四瓶纸钱九千次祭、赐亦如之初祭次祭日除上赐外自增入引旛一杆。金银锭三万。纸钱二万一千。羊三只。桌十五张。百日、周年、金银锭七千。纸钱七千。羊四只。桌七张。辅国公卒。礼部官视祭葬。多罗贝勒以下会丧。属员服丧除服及棺衬、造坟、俱如镇国公例。设执事鞍马八匹。空马八匹初祭赐羊四只。酒四瓶。纸钱八千。次祭、赐亦如之。初祭次祭日除上赐外自增入引旛一杆。金银锭二万。纸钱一万二千。羊三只。桌十五张。百日周年、金银锭六千。纸钱六千。羊四只。桌七张。镇国将军卒礼部官视祭葬。辅国公以下镇国将军以上、皆会丧。用红棺。内衬一层设执事。鞍马五匹。初祭赐羊二只。酒二瓶。纸钱五千。次祭赐亦如之。初祭次祭日、除上赐外。自增入引旛一杆。金银锭六千。纸钱一千。羊一只。桌六张。辅国将军卒。礼部官视祭葬。镇国将军以下会丧。棺、衬、如镇国将军例。设执事。鞍马四匹。初祭、赐羊一只。酒一瓶。纸钱四千。次祭赐亦如之。初祭次祭日除上赐外。自增入引旛一杆。金银锭五千。纸钱一千羊二只。桌五张。奉国将军卒。礼部官视祭葬。辅国将军以下会丧。棺、衬、如辅国将军例。设旗四杆。鞍马三匹初祭次祭日除上赐、羊一只、酒各一瓶、纸钱各三千外。自增入引旛一杆。金银锭四千。纸钱一千。羊一只。桌四张。宗室卒。用红棺。内衬一层。鞍马二匹。初祭次祭日、用引旛一杆。金银锭三千。纸钱三千。羊二只。桌三张。和硕福金薨。礼部官视祭葬。和硕亲王以下、奉国将军以上、固伦公主、和硕福金以下、奉国将军妻以上、皆会丧设仪仗。鞍马六匹。用彩棺。内衬五层王属下官员、帽除缨官员妻俱丧服大祭毕除服。初祭次祭日除上赐牛一只羊八只、酒九瓶、纸钱二万外。自增入引。旛一杆。金银锭七万。纸钱五万。羊九只。桌三十张。百日。周年金银锭一万。纸钱一万。羊九只。桌十五张。多罗福金薨。礼部官视祭葬。多罗郡王以下会丧。属员服丧除服、及棺、衬、俱如和硕福金例。设仪仗。鞍马五匹。初祭次祭日、除上赐牛一只、羊六只、酒七瓶纸钱一万五千外。自增入引旛一杆。金银锭六万。纸钱四万五千。羊八只。桌二十五张。百日周年、金银锭一万。纸钱一万。羊七只。桌十三张。多罗贝勒福金薨。礼部官视祭葬。多罗郡王以下会丧。属员服丧除服及棺衬、俱如多罗福金例设仪仗鞍马四匹初祭次祭日除上赐羊五只、酒五瓶、纸钱一万外自增入引旛一杆金银锭五万。纸钱四万。羊五只。桌二十张。百日周年金银锭一万。纸钱一万。羊五只。桌十张固山贝子福金薨。礼部官视祭葬。多罗贝勒以下会丧。属员服丧、除服、俱如多罗贝勒福金例。用彩棺。内衬三层。设仪仗。鞍马三匹初祭次祭日、除上赐羊三只、酒三瓶、纸钱七千外。自增入引旛一杆。金银锭四万。纸钱三万三千。羊五只。桌十五张。百日周年、金银锭八千。纸钱八千羊五只桌八张。镇国公妻卒。礼部官视祭葬。固山贝子以下会丧。属员服丧、除服、及棺衬、执事马匹俱如固山贝子福金例。初祭次祭日、除上赐羊二只酒二瓶、纸钱六千外。自增入引旛一杆。金银锭三万纸钱二万四千。羊五只。桌十五张。百日、周年、金银锭七千。纸钱七千。羊四只。桌七张辅国公妻卒。礼部官视祭葬。固山贝子以下会丧。属员服丧、除服及棺衬执事马匹俱如镇国公妻例。初祭次祭日除上赐羊二只、酒二瓶、纸钱五千外。自增入引旛一杆。金银锭二万。纸钱一万五千。羊五只。桌十五张。百日周年金银锭六千。纸钱六千。羊四只。桌七张。异姓超品一等公卒。礼部官视祭葬。设执事。鞍马七匹。用红棺。内衬一层。闻讣初祭次祭凡三遣官往视。初祭次祭日除上赐羊三只、酒六瓶、纸钱二千五百外。自增入引旛一杆金银锭八千。纸钱五千五百。羊一只。桌八张。一等公、二等公、三等公和硕额驸卒。用红棺内衬一层。设执事。鞍马六匹初祭次祭日用引旛一杆。金银锭七千。纸钱七千。羊四只。桌七张。固山额真尚书昂邦章京、多罗额驸卒。用红棺。内衬一层设执事。鞍马五匹。初祭次祭日、用引旛一杆。金银锭六千。纸钱六千。羊三只。桌六张。内大臣、大学士、梅勒章京、侍郎护军统领前锋统领、贝勒壻多罗额驸、镇守盛京总管官卒。用红棺内衬一层设执事。鞍马四匹初祭次祭日、用引旛一杆。金银锭五千。纸钱五千。羊三只。桌五张。甲喇章京一等侍卫、前锋参领、固山额驸、学士、满洲启心郎理事官盛京副守官、守外城三品以上等官卒用红棺内衬一层。设旗四杆。鞍马三匹。初祭次祭日用引旛一杆金银锭四千。纸钱四千。羊二只。桌四张牛录章京、二等侍卫镇国公辅国公壻汉启心郎副理事官都察院理藩院启心郎赞礼郎祭酒镇守盛京固山章京、哨长、镇守各外城官、迎送官两翼管台官卒。用红棺。内衬一层。设旗二杆。鞍马二匹。初祭次祭日、用引旛一杆。金银锭三千。纸钱三千。羊二只。桌三张。半个牛录章京卒。用红棺。内衬一层。鞍马一匹。初祭次祭日用引旛一杆金银锭二千。纸钱二千。羊一只桌二张。民用红棺。内衬一层鞍马一匹初祭次祭日、用引旛一杆。金银锭一千。纸钱一千。羊一只。桌二张。凡官民焚所服衣及随葬衣共五袭围棺帐幔各听其便自超品一等公以下牛录章京以上等官父母妻及未分家之子故者。各视其家官职大小用金银纸锭羊桌等物。鞍马止用一匹。其各官百日周年祭、或常祭、用金银锭一千。纸钱一千羊一只。桌三张。自半个牛录章京以下、暨民、用金银锭一百。纸钱一百。羊一只。桌一张。在八分内和硕亲王子、已娶妻未受封卒者。用鞍马七匹。多罗郡王子、鞍马六匹。多罗贝勒子鞍马五匹。妻卒用鞍马二匹祭用金银纸锭羊桌等物各视其父不用牛从减者听。固山贝子子卒。用鞍马四匹。镇国公辅国公子卒。鞍马三匹妻卒鞍马二匹。祭用金银纸锭羊桌等物各视其父从减者听。上不赐羊及纸钱。初丧造室于墓所。三年满乃毁室筑坟其妻造室筑坟如夫例若未娶妻之子不造室。在八分内无品宗室卒。其马匹金银锭纸钱羊桌等物、俱如镇国将军例。超品一等公以下、梅勒章京以上、愿造室与否。各听其便。葬于五里外。甲喇章京以下、及民人不许造室旧造者毁亦令葬于五里外。盛京周围五里内民坟、各令移葬本屯墙外其在远地葬者、亦毁室筑坟迁葬。亲王以下民以上清明节。止许插纸钱于墓。树枝彩花、永行停止凡官民祭时金银锭纸钱不许悬挂。奠酒如前。欲全焚纸币者听酒浆面食随便酌用若额外祭、及祭物踰分者坐以应得之罪　　

○壬子虎什喀里等八姓部落贡貂皮。宴赉如例守门甲喇章京郭郎噶护军校埽丹、坐擅放病疯者入大内掖门。法司论斩。命免死折赎。军前立功。守门人各加鞭责　　

○丙辰。鄂尔多斯部落济农下达席和晋善达下陶礼等来奏。中原流寇、势愈披猖、攻陷陕西郡县。渐逼边境遣使贻书晓谕之。　　

○己未万寿节朝鲜国王李倧、遣陪臣表贺。贡方物二月庚申朔　　

○辛酉多罗武英郡王阿济格多罗豫郡王多铎以失朝各罚牛一　　

○癸亥。夜月中见黑子　　

○甲子都察院承政公满达海、劾奏多罗豫郡王多铎、未经奉上□日擅领部员按籍集视八旗女子下部勘实。罚多罗豫郡王多铎银五百两。户部侍郎库礼银一百两。理事官雅泰、以籍内一无名女子、私与王视。削半个前程。仍罚银五十两。　　

○丁卯。遣官祭先师孔子。　　

○叙征锦州、松山、山东、兼克中后所、前屯卫黑龙江功。以三等昂邦章京巴颜、祖泽润、为二等昂邦章京。一等梅勒章京兼半个前程墨尔根侍卫李国翰一等梅勒章京佟图赖、为三等昂邦章京。二等梅勒章京吴进胜吕应学为一等梅勒章京三等梅勒章京邓长春胡有升孙有光为二等梅勒章京。二等甲喇章京格尔特杨正泰刘之源朱万策张大猷三等甲喇章京马光辉为一等甲喇章京。三等甲喇章京罗延祚王国光、张中第、吴士俊张朝璘牛录章京兼半个前程佟国允、为二等甲喇章京前削职金砺、吴守进牛录章京兼半个前程何济吉尔李明、牛录章京金玉和、为三等甲喇章京。前削职刘汉英、半个牛录章京阿克善、屯泰、林家保、王栋、高拱极、熊仁、高即元、刘曰科、宜永贵、徐大贵、金维城、赵宗科、李茂、戴笃、张师孟、杨名高、刘仲金、为牛录章京。加一等梅勒章京祖可法、张存仁、许尔显、一等甲喇章京阿济格尼堪、牛录章京和托曹光弼、孟乔芳、路有良郭肇基、郎绍贞、各半个前程。授护军参领东噶赉、管甲喇章京事伊尔都齐、管牛录章京事赵国彦、王允久、任名世、佟养量、王成功、金廷宝、刘文高、李永盛、祖应元、郭朝忠、郎赛、林继友、尚好仁、李度、刘泰、李天象、裴登宽、伊哈纳、高第、孙得胜、刘应选、黄得功、伊宗宁、姜一魁、赵汝清、杨松、陈一德、水柏舟、张起凤、马汝弼、周天玉、朱和尚、董廷伯、柯永盛、高尚义、佟学文、钟国盛、王国明、王宗善、高明忠、赵国祚、各半个牛录章京。授克色牛录章京。赐号巴图鲁。授巴达半个牛录章京。赠阵亡牛录章京冯京运为三等甲喇章京。雍贵、阿习谭、管牛录章京事刘汉、辛化德、陈惟道、为牛录章京。以冯景运弟文运、雍贵兄穆成格阿习谭兄隋兰、刘汉弟国璩、辛化德子有名、陈惟道子奇策各袭职。赐翁牛特部落固山额真噶尔玛号达尔汉。以其子古穆袭职。复其家。　　

○以松山投诚副将夏成德为三等昂邦章京。游击夏玉、守备夏绪、孙成功、中军线应琦、把总夏景梅俱为三等甲喇章京。都司郑蛟麟、李世贵、守备夏国柱、张端、刘应举、蔺继儒、韩有德、高万里、尹得才、张梁、李三极、黄世仁、赵民敬、吴万福、王睿、周文奇、蔡国登、千总董永恭、俱为牛录章京　　

○以随总兵祖大寿势穷投诚之参将。吴良辅、盛宗、韩栋、高光辉、俱为二等甲喇章京。游击胡弘先、吴丰城、刘武元、刘良臣李仪宗俱为三等甲喇章京。都司孙登第、陈进聂廷进、陈光祚、彭自强、李廷梁、曹天寿、线自新、祖邦武、方德胜、朱成伯守备赵大节赵国英、张存义、线维琦桓滋萧永祚、李定邦、卢文进、舒有功、陈三杰、董光裕、吴三凤、郭文焕、刘文德、祖锡祥李胜张国柄、顾用极、魏守祚、何龙、祁云程、马佐、白仲文、傅文科、王自平萧永贤裴禄陈大典、王国俊、王梦周、娄希昊、吴永福、张宗武、钟显祖、蔡士英陈嘉谟。冯京、许世昌、马应元、蒋成良、俱为牛录章京。又叙克中后所、前屯卫功。升胡弘先、为二等甲喇章京。赵大节、为三等甲喇章京。祖邦武、方德胜、朱成伯、马应元、蒋成良、各加半个前程。　　

○以创造红衣炮功。授丁启明为牛录章京。　　

○以明革职副将杨文魁为二等甲喇章京。　　

○戊辰月祭大行皇帝。　　

○己巳。增设内三院学士各一员。以觉罗伊图为秘书院学士。来衮为国史院学士查布海为弘文院学士以镶白旗满洲苏法管甲喇章京事以艮特为刑部理事官　　

○辛巳。命固山额真镇国公艾度礼同梅勒章京伊尔德等更番驻防锦州。　　

○戊子。清明节。祭太庙。遣固山额真阿山行礼。　　

○遣官祭大行皇帝。福陵。　　

○以大妃博尔济锦氏祔葬福陵。改葬妃富察氏。于陵外。以富察氏在太祖时获罪赐死故也。　　

三月。己丑朔　　

○辛卯。和硕肃亲王豪格多罗豫郡王多铎、白于摄政和硕郑亲王济尔哈朗、出外放鹰。日久始归。多铎又猎于山林禁地。因下部议。拟罚豪格以应得之罪。多铎倍其罚。议上。免之。以部臣不取二王口供定罪、反问和硕郑亲王曾否定限。侍郎卓罗、孟乔芳、启心郎额尔格图、各罚银百两。理事官都尔德、噶达浑、罗硕、董阿赖阿尔布尼、吉山、各罚银五十两。　　

○壬辰。以阿汝极为礼部侍郎。　　

○以镶白旗满洲董果罗、阿思哈镶红旗满洲何尔多俱为护军参领。　　

○以克伊克德为兵部理事官。硕尔兑为工部理事官。喀喇为户部理事官。　　

○丙申。申刻。盛京地震。　　

○丁酉月祭大行皇帝　　

○戊戌。丑刻盛京地震。　　

○鄂尔多斯部落济农等贡驼马。宴赉如例。　　

○甲辰。防守锦州镇国公艾度礼等所解逃人禀称、大兵既下前屯等城。宁远一带。人心震恐。闻风而遁随下令修整军器。储糗秣马。俟四月初旬、大举进讨。　　

○戊申。礼部议定摄政王及诸王贝勒等仪仗。凡出猎行军、摄政王仪仗前导。奏乐而行。其余和硕亲王、多罗郡王、多罗贝勒、随带仪仗。不前导。或专领兵马。或镇守城池。仪仗前导。奏乐而行。凡在内及出猎行军、摄政王正坐。诸王两旁叙坐。摄政王仪仗。原定红伞二柄。条纛二杆。小旗十杆。立瓜一对。星一对。吾仗二对。增红伞一柄。大纛一对。红仗一对。撒袋二副。大刀二口。枪二杆。贝子仪仗内。增条纛一杆。其旗幅视多罗贝勒条纛短五寸。　　

○定和硕亲王以下、庶民以上造屋筑基之制和硕亲王多罗郡王多罗贝勒、照例台上造屋五座。固山贝子镇国公。辅国公、屋基高二尺。超品一等公以下、庶民以上、屋基高一尺。违者罪之。　　

○甲寅。大学士希福等奏言窃稽自古史册所载。政治之得失。民生之休戚。国家之治乱。无不详悉具备。其事虽往、而可以诏今其人虽亡而足以镜世故语云善者吾师。不善者亦吾师。从来嬗继之圣王、未有不法此而行者也。辽金虽未混一。而辽已得天下之半金亦得天下之大半。至元则混一寰区奄有天下其法令政教皆有可观者焉。我先帝鉴古之心。永怀不释特命臣等将辽金元三史、芟削繁冗惟取其善足为法。恶足为戒。及征伐畋猎之事译以满语缮写成书。臣等敬奉纶音。将辽史自高祖至西辽耶律大石末年、凡十四帝。共三百七年。金凡九帝。共一百十九年。元凡十四帝。共一百六十二年。详录其有裨益者。始于崇德元年五月。竣于崇德四年六月。今敬缮成书以进。伏乞皇上万几之暇。时赐省览。懋稽古之德。弘无前之烈臣等不胜幸甚。奏入上展阅再四。深加奖赏。命赐大学士希福鞍马一匹。银四十两。学士胡球查布海、王文奎、员外郎刘弘遇、他赤哈笔帖式能图、叶成格、马各一匹。银各三十两。铿特、卜尔凯、卦尔察、银各四十两。卞为凤、科尔科代、尼满、银各三十两。硕尔格、刘朝卿、李允昌、银各二十两。　　

○乙卯。以故一等昂邦章京布尔噶图代达尔汉子班准、三等梅勒章京陈邦选子维德。一等甲喇章京吴纳海叔桑噶尔寨查噶尔莽鼐子折尔门二等甲喇章京张良弼子自乾、三等甲喇章京张屯子图勒深卫齐子巴哈夸克塔喀兄子巴萨喀休致米赛子吴尔哲各袭职　　

大清世祖体天隆运定统建极英睿钦文显武大德弘功至仁纯孝章皇帝实录卷之三

大清世祖体天隆运定统建极英睿钦文显武大德弘功至仁纯孝章皇帝实录卷之四　　

顺治元年。甲申。夏四月。戊午朔。先是固山额真何洛会等讦告和硕肃亲王豪格曾向何洛会及议政大臣杨善甲喇章京伊成格罗硕曰。固山额真谭泰护军统领图赖启心郎索尼向皆附我。今伊等乃率二旗附和硕睿亲王。夫睿亲王素善病岂能终摄政之事。能者彼既收用。则无能者我当收之。杨善曰。此皆图赖诡计也。若得亲视其寸磔死亦无恨。肃亲王曰。尔等受我之恩当为我效力。可善伺其动静。杨善对曰。我等务致之死。以一身抵之。王岂不宴然处乎。伊成格亦以此言对。肃亲王谓何洛会及固山额真俄莫克图曰。和硕睿亲王将五牛录人、给与硕塞阿格。其意何居。何洛会对曰。此正为国效力以垂名于万世也。王不悦。遂怫然而退又肃亲王以派令从征。曾谓何洛会俄莫克图杨善曰。我未经出痘。此番出征令我同往。岂非特欲致我于死乎我欲诣摄政二王言之。何洛会对曰。死生天命也。大兵将发正宜为国报效不应往问。俄莫克图对曰。我等业以为不可。即往问亦以为不可也。又肃亲王曾。向何洛会俄莫克图杨善曰。和硕睿亲王、非有福人。乃有疾人也。其寿几何而能终其事乎设不克终事。尔时以异姓之人主国政、可乎多罗豫郡王曾语我云和硕郑亲王、初议立尔为君。因王性柔、力不能胜众。议遂寝。其时我亦曾劝令勿立由今思之。殆失计矣。今愿出力效死于前其为我言如此至于塔瞻公乃我母姨之子。图尔格公素与我善此辈岂忘我乎又肃亲王曾向俄莫克图曰。我岂似彼病夫尔何为注目视我我岂不能手裂若辈之颈而杀之乎。又肃亲王召甲喇章京硕兑谓之曰。尔与固山额真谭泰郎舅也尔可说令附我。前曾给侍卫穆成格妻。岂非我之厚爱于彼乎于是何洛会偕硕兑、胡式、凌图喀木图、开禅、硕格达古等因王言词悖妄、力谏不从。恐其乱政。特讦告于摄政和硕睿亲王和硕郑亲王诸王贝勒贝子、公、及内大臣、会鞫俱实。遂幽和硕肃亲王。既而以其罪过多端、岂能悉数。姑置不究。遂释之。夺所属七牛录人员。罚银五千两废为庶人俄莫克图、杨善伊成格、坐附王为乱不行出首弃市罗硕以乱法谄謀、曾禁止不许近王。后复往来王所私相计议亦弃市。杨善、罗硕、因护军统领图赖、为国效力。致成仇隙。乃籍其家产、给与图赖。固山额真何洛会能矢忠义举发伊主悖乱。籍俄莫克图、伊成格家产给之安泰不将罗硕往来王所之处出首。至质讯时。始从实供出。鞭一百。夏塞、亦于安泰实供后、始供罗硕往来王所是实。鞭一百。籍其家产之半、给与硕兑。以谭泰、图赖、索尼、为国尽忠。致为恶党所仇怨。乃集众于笃恭殿、宣示之。各赏以全副玲珑鞍辔。马一匹银二百两。　　

○以正蓝旗满洲梅勒章京觉罗巴哈纳、为蒙古旗额真。甲喇章京富喇克塔、管满洲旗梅勒章京事。　　

○己未朝鲜国王李倧表谢遣世子归省恩附贡方物宴赉如例　　

○晋封多罗饶余贝勒阿巴泰、为多罗饶余郡王。增录其军功于册曰围困锦州城之次年、败洪承畴骑兵时。尔率所部兵奋力进击。又败洪承畴三营步兵时。镶白旗、正蓝旗、与敌二营对垒。中间有马步兵一营、尔率所部兵击败之。又过燕京往征山东时命尔总统大军尔遵上□日奉行。且多克取城池。斩获甚众兹以尔功、封尔为多罗饶余郡王。　　

○命故辅国公篇古子尚善袭封辅国公。　　

○辛酉。大学士范文程上摄政王启曰迺者有明流寇踞于西土水陆诸寇、环于南服兵民煽乱于北陲我师燮伐其东鄙四面受敌。其君若臣安能相保耶顾虽天数使然良由我先皇帝忧勤肇造诸王大臣、祇承先帝成业夹辅冲主忠孝格于苍穹上帝潜为启佑此正欲摄政诸王、建功立业之会也窃惟成丕业以垂休万禩者此时失机会而贻悔将来者亦此时何以言之中原百姓、蹇罹丧乱荼若已极黔首无依思择令主以图乐。业虽间有一二婴城负固者、不过自为身家计。非为君效死也是则明之受病种种已不可治河北一带定属他人其土地人民不患不得患得而不为我有耳盖明之劲敌惟在我国而流寇复蹂躏中原正如秦失其鹿楚汉逐之我国虽与明争天下实与流寇角也为今日计我当任贤以抚众使近悦远来蠢兹流孽亦将进而臣属于我彼明之君知我规模非复往昔言归于好亦未可知傥不此之务是徒劳我国之力反为流寇驱民也夫举已成之局而置之。后乃与流寇争非长策矣曩者弃遵化屠永平两经深入而返。彼地官民必以我为无大志。纵来归附、未必抚恤。因怀携贰盖有之矣。然而有已服者。有未服宜抚者是当申严纪律。秋毫勿犯复宣谕以昔日不守内地之由。及今进取中原之意而官仍其职。民复其业。录其贤能恤其无告将见密迩者绥辑。逖听者风声。自翕然而向顺矣。夫如是则大河以北可传檄而定也。河北一定。可令各城官吏、移其妻子避患于我军因以为质。又拔其德誉素著者、置之班行俾各朝夕献纳、以资辅翼王于众论中、择善酌行。则闻见可广而政事有时措之宜矣此行或直趋燕京。或相机攻取。要当于入边之后山海长城以西、择一坚城、顿兵而守。以为门户。我师往来、斯为甚便。惟摄政诸王察之。　　

○壬戌。加授固山额真兼牛录章京何洛会、为一等甲喇章京。以讦告和硕肃亲王豪格故也。　　

○甲子。以出师祭告。太祖武皇帝。大行皇帝太祖祝文曰。去年九月中。摄政和硕郑亲王济尔哈朗、统兵征明。以红衣炮攻克中后所、前屯卫二城。山海关附近中前所人皆弃城走。今年三月中。明宁远沙后所二城人、亦弃城走。山海关外地方尽为我有。此皆我皇祖太祖武皇帝素志。用是昭告上慰神灵。今又命摄政和硕睿亲王多尔衮爰代＜耳少＞躬。统大军前往伐明。伏冀皇祖在天之灵俯赐默佑。大行皇帝祝文同。　　

○朝鲜世子李＜溰-豆王＞以省亲还朝谢恩。并贡方物。　　

○乙丑。上御笃恭殿。赐摄政和硕睿亲王多尔衮大将军敕印敕曰我皇祖肇造丕基。皇考底定宏业。重大之任付于眇躬。今蒙古朝鲜俱已归服汉人城郭土地虽渐攻克。犹多抗拒念当此创业垂统之时。征讨之举、所关甚重。朕年冲幼未能亲履戎行。特命尔摄政和硕睿亲王多尔衮、代统大军。往定中原。用加殊礼。锡以御用纛盖等物。特授奉命大将军印。一切赏罚、俱便宜从事。至攻取方略尔王钦承皇考圣训谅已素谙。其诸王贝勒贝子公大臣等事大将军、当如事朕。同心协力、以图进取。庶祖考英灵为之欣慰矣尚其钦哉王受印敕。行三跪九叩头礼赐王黄伞一纛二。黑狐帽。貂袍貂褂。貂坐褥。凉帽。蟒袍。蟒褂蟒坐褥仍赐从征诸王贝勒贝子公等衣服鞍马有差。　　

○丙寅月祭大行皇帝。　　

○是日摄政和硕睿亲王多尔衮、同多罗豫郡王多铎多罗武英郡王阿济格、恭顺王孔有德、怀顺王耿仲明、智顺王尚可喜、多罗贝勒罗洛宏固山贝子尼堪博洛辅国公满达海吞齐喀博和托和托续顺公沉志祥、朝鲜世子李＜溰-豆王＞暨八旗固山额真梅勒章京诣堂子。奏乐。行礼。又陈列八纛。向天行礼毕。统领满洲蒙古兵三之二及汉军恭顺等三王续顺公兵。声炮起行。　　

○戊辰谕朝鲜国王李倧曰东边瓦尔喀人民在尔境未经察解者。皇考念在尔朝鲜、与在我国无异。久欲停其察解。但未降上

□日今朕仰体皇考圣意。其察解人民、永行停止。闻尔陪臣沈启元等、谋为不轨。王已歼其党羽。是上天仁爱。式靖乱阶。朕深为王欣喜。恐有余孽诛之未尽。后将复发。宜急行搜剪以弭后患。又谕曰。我皇考宽温仁圣皇帝曾降明上□日以李明汉、李敬舆、许启闵圣徽李景奭、朴璜、曹汉英、申得渊等俱系罪废。不许复录。今尔违上□日复用李敬舆入议政府。充谢恩使。及究其故。知因肆赦录用。其同时罪废者亦俱复录用。诏内并无李敬舆等复用之款。尔辄悖上□日厥罪实大。朕仰承皇考眷顾尔国至意。姑置不问。将李敬舆留置世子李＜溰-豆王＞所。不令回国。其李明汉、闵圣徽、李景奭、朴璜、曹汉英、申得渊等均宜罢黜如复悖朕命恐非得计也。己巳。调正蓝旗蒙古固山额真觉罗巴哈纳为满洲固山额真。升满洲梅勒章京富喇克塔为蒙古固山额真。
  </div>
  <div class="pagination">
   <a href="清实录顺治朝实录_page17.html">
    上一页
   </a>
   <span>
    ...
   </span>
   <a href="清实录顺治朝实录_page13.html">
    13
   </a>
   <a href="清实录顺治朝实录_page14.html">
    14
   </a>
   <a href="清实录顺治朝实录_page15.html">
    15
   </a>
   <a href="清实录顺治朝实录_page16.html">
    16
   </a>
   <a href="清实录顺治朝实录_page17.html">
    17
   </a>
   <span class="current-page">
    18
   </span>
   <a href="清实录顺治朝实录_page19.html">
    19
   </a>
   <a href="清实录顺治朝实录_page20.html">
    20
   </a>
   <a href="清实录顺治朝实录_page21.html">
    21
   </a>
   <a href="清实录顺治朝实录_page22.html">
    22
   </a>
   <a href="清实录顺治朝实录_page23.html">
    23
   </a>
   <span>
    ...
   </span>
   <a href="清实录顺治朝实录_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
