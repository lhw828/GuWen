<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 349 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 349 页/共 367 页</h1>
    <div class="content">　　○起升南太常寺少卿添注曹珍光禄寺少卿添注吕纯如稽勋司郎中王大智广西左参议何士晋
　　○甲午以重阳令节颁赐辅臣上尊珍馔　　○乙未兵科署科事给事中赵兴邦参劾永平卫百户官舍陈卫国以四十五年十二月比试不中题给半俸候二年送比至今年七月兵部题袭替优养又开卫国比试得中乞下法司严究书吏作弊情繇至武选郎中贺万祚稽查不严以致冒替所当量加罚治以儆失职兵部亦以为言  上曰贺万祚罚俸三个月陈卫国等法司究问
　　○准给授仓场尚书张问达等散官
　　○原任广东参政蔡梦说以水灾漂夫敕轴诰命请乞照例改给从之
　　○升山西右布政王畿为浙江左布政太原府同知邵建封为广南知府
　　○礼部奏南直吴松守御千户所并镇海卫崇明等所赍  圣寿表不到行巡按鞫罪发落从之
　　○番僧马你完卜等八人进贡上命照例给与应得赏赐
　　○礼部以各王府差官贺  中宫千秋应赏叚疋等物  上命照例给赏
　　○序班王所擢盗失牙牌该寺以闻  上命该寺拟罪行尚宝司补给
　　○修船坞乾光殿王蝀牌坊
　　○准原任湖广布政王一祯诰命行人龚世法陈良训移赠
　　○准给周府各成婚及吉王翼銮遗下宫眷各王镇国将军县主仪宾高桥庶人子女等禄米衣粮
　　○兵部奏辽左待援甚急诸将观望非忠  上着经略再行严催作速抵镇有仍前抗旨逗遛的参来重处
　　○南京都察院宋仕礼部右侍郎孙如游以病辞职  上各优旨留之令在任调理
　　○布政秦大夔提学副使吕邦燿参政施复明各考满复职
　　○丙申直隶巡按王象恒奏援辽诸将仅一杜松出关其余则闻刘綎住三河柴国柱住永平官秉忠住台头今方抵关张万邦已至抚宁又回台头迤逦于协路之间令人扶掖以见督臣且闻所部横暴见于抚臣之＜锍-釒＞乞敕下兵部移文及臣限以日期抵关听调其已抵关者如期赴辽如有仍前逗遛肆虐者请以军法从事  上令续到诸将都着严限出关违者参来重治
　　○礼部以发还漂海人丁应赏朝鲜国押送陪臣银八百二十两  上以内库缺乏命太仆寺支给
　　○又奏回夷炰烋无法毒害官民议穆应登子替袭之日姑降一级转行各地西番王严究
　　○戊戌  孝靖皇后忌辰遣官祭  定陵
　　○旌表德府泰安康惠王妃吕氏孀节从山东抚按之请也
　　○锦衣卫北镇抚司陆逵言狱犯怨恨久监至有持刀断指者乞亟简新臣以安刑狱不报
　　○东厂访获盗换库银违法男子施一栋等  上命拏送法司究问
　　○己亥大学士方从哲题项  皇上用一陈王庭按辽数月以来筹边策虏颇效劻勷核罪勘功时腾白简今待命诸臣其才识精力与夫匡时报国之心岂在王庭下乞将考选散馆诸臣同赐允用使国家收任人之效而臣愚少逭溺职之辜不报
　　○湖广巡按彭宗孟奏景陵钟祥潜江来阳四县水旱为灾乞议蠲赈改折
　　○起升张辅之为南太常寺卿副使曹尔祯为山东参政按察使毕懋良为福建右布政
　　○武英殿中书郭万程自请蠲赀籴谷千石越海济辽许之
　　○大理寺奏解官王立恭等擅侵解银罪应充军从之
　　○庚子兵部以调募主客二兵仅止七万分防势孤议欲再调宣大三千山西二千延绥三千宁固二千真定二千五百其安家月粮等费照前发新饷银二十五万差官分解各镇按数给发以原管千把总统之如兵马不精则责在督抚沿途雇替骚扰则责在领兵官以秋防将撤各镇犹可随为募补也从之
　　○升河南副使贾之凤为天津兵备道参政浙江参政周著为四川按察使
　　○辛丑准赠原任少保兼太子太保礼部尚书文渊阁大学士沈鲤官太保荫一子尚宝司丞鲤河南商丘人嘉靖乙丑进士选中秘侍  神庙东宫讲官及即位每廑  圣问特命先补原官以待比至当辍讲为再展一日以副会典总裁成加太子少保与山阴朱赓同召拜后以飞语请疾归为人羞报复严取予在秩宗及政府时有献替至于核庙祀请复建文年号及罢矿税诸＜锍-釒＞尤其著者
　　○经略杨镐奏八月二十四日西虏乃蛮等七营各差夷使悔罪求款已许更换圆金蟒叚头七个兄弟七妻脑阿大儿并弟二名满主什利台吉古路台吉共九名每准新箭赏一九俱绒妆头子其余各赏有差认罚九九以今四十一年为始旧赏止增银二百三十三两一钱三分二厘各夷悦服领讫盟誓其招谕勤劳则正安堡游击都司王牧民之功居多应从纪录优用
　　○升河南参政董光宏为狭西按察使营缮司郎中李纯元为河西道左参政福府左长史张士俊为分守陇右道右参议
　　○准武进伯朱自洪祖母倪氏恤典照例与祭一坛开圹合葬
　　○编修林欲楫考满
　　○工部题汶上等县地方淤浅先期挑浚以便新运从之　　○蓟辽总督汪可受奏奴酋本月初四日拥五千骑繇抚顺关入犯总兵李如柏督游击尤世功王平等分左右翼击却之斩级七十六颗达马八十七匹盔甲炮纛夷器甚多是日杜松马林亦报出师清河松捉获活夷二名俱应下部分别议叙从之
　　○贵州巡抚张鹤鸣奏铜兵缺饷多年因而鼓噪红苗乘机劫掠地方乞斥臣以为误边疆者之戒  上曰军士鼓噪苗众劫虏大为地方之害张鹤鸣着用心安抚处置毋得推辞楚蜀饷银都着作速发解不许稽迟误事
　　○壬寅大学士方从哲又以储讲日期请  上曰适见天气暴寒不便暂免着于明春举行
　　○经略杨镐以正三品考满
　　○癸卯狭西巡按牟志夔奏原任山东兖州府通判李克元先以丁忧后经大察罢黜复朦胧起复赴部该司查驳潜逃回籍请提问枷号发遣如律其结勘官吏里邻俱应拟杖乞下部院议覆从之
　　○漕运总督王纪以三年考满
　　○甲辰贵州巡抚张鹤鸣奏镇筸守备何天宠等剥兵起衅致红夷乘之劫掠当下部院议处以申法纪从之
　　○起原任右布政李开芳为江西右布政管参政事
　　○升知府程应龙为江西参政赵性粹为云南副使
　　○工部言收贮军器久旷简阅  上曰各门军器系防守急需着先造一半勒限报完余俟接续补造料价等银尔部出六分太仆出四分不许再有争执仍与兵部委司官一二员督理务要精致坚利有禆实用如有侵渔冒破等弊听巡视科道官参来重处
　　○予都察院左副都御史詹沂祭葬　　○丙午直隶巡按潘汝祯奏陈保昌事宜一增防守营兵欲以车营修防之兵移驻该镇一行宣昌会哨法欲于两镇适中之所各千总领兵巡逻交查登簿本道月终查处一定考核移将欲以永南二将属蓟差考察庶彼此不敢推诿一核陵军谓陵军旧设三千今无籍可考宜移咨该道稽核差臣点验一筑城堡河岸欲以左哨官军分驻堡城增其高厚而于沿河两岸筑堡设墩翼以营房使了军栖息有地并议紫马津海及移左营于大水谷诸款乞下部酌议施行从之
　　○户部奏本年锦衣卫军士布花俱折银钱从之
　　○戊申刑科给事中姚若水以封差行因言本科与刑部都察院锦衣卫相表里内而法司之问拟时有抄酌外而抚按之奏请间行驳参台臣捧敕巡方批限皆出其手金吾奉旨逮罪驾帖悉繇此签其他刑名诸牍日有批发胡可一署无官乞以考选本科周之纲署掌印务不报
　　○兵部尚书黄嘉善以职方事烦欲仿正统十年例添设该司郎中一员协理司事
　　○裁革临邑沾化蒙阴等县县丞武定大使蒙阴训导等官从山东抚臣李长庚之请也
　　○革东协副总兵任日谦任以按臣劾其昏庸也
　　○大理寺谳各省所详重犯童曜等  上命便会审处决有该枭示者照例枭示余俱监候处决
　　○  上谕户兵二部曰迩者黠夷肆逆边鄙荡摇朕博访廷臣议调各处援兵共图剿灭今师期已近挞伐将行所赖诸将士戮力齐心歼兹小丑近日抚顺之捷足徵血战之功朕甚嘉焉目今天气严寒边方犹甚深念诸将士披坚执锐暴露沙场劳苦忠勤可悯朕眷焉东顾未尝顷刻忘怀宜霈恩施用彰抚恤除御史陈王庭所请赏功银两应照例速发外尔两部再凑银二十万两题差一官赍赴军前将主客官兵从优犒赏务使人沾实惠士有奋心益摅敌忾之忠早奏荡平之迹刻期给发毋或迟延故谕
　　○己酉户科给事中官应震奏东抚李长庚加升户部侍郎督饷辽东不便者四不若以长庚实升户部侍郎兼理饷事庶居中易于调度也
　　○广西巡按潘一桂奏浔贵宾迁间八寨三里之地猺贼纵横两江为梗除一面抽拨相机处置外乞推补督抚道将命抚臣林欲厦照旧供职以资调度剿处下兵部
　　○顺天巡抚刘曰梧六年考满
　　○庚戌兵部奏山海关为蓟辽咽喉京师门户今大将东援官兵一空乞将原起总兵柴国柱移驻山海镇守策应其出防兵马应照京营原议拨一千五百名以营将毛有伦领赴防守  上曰柴国柱以原官留驻山海关镇守策应蓟门调发空虗着该督抚严行镇道等官作速募补加谨防御务保无虞
　　○掌河南道事御史房壮丽奏当今纲纪凌夷风俗怙侈把棍游僧横行充斥奸细潜伏讹言繁兴而各省直吏治窳惰水旱相仍商贾困于榷税青衿把持有司大乘无为龙天等教无处无之隐然瓦解之势乞下考选诸臣以巡视五城弹压郡国不报
　　○礼部题驸马冉兴让已经教习九年德器日长宜将主事孙体元等送吏部升补别用
　　○给河南副使刘策管理河道敕一道
　　○准原任巡抚梁见孟张偲各造坟以殁于王事也
　　○准肃世子识鋐给敕管理府事赐吉世孙冠服
　　○辛亥贵州巡抚张鹤鸣奏黔饷全赖协济湖广积欠甚多乞敕该部议定将屡奉  明旨应解五万之数准作三十五年以前逋欠之数不拘恩例以救遐荒仍令速将三十五年以后带徵及四十一年以后正徵严限前来以济急需庶黔地宁而三省赖以奠安
　　○署都察院刑部尚书李志言河东两浙长芦茶马四差系军储营马所资报满已久乞将新咨候命诸臣点用庶军国有禆
　　○准南京户部郎中等官方应明等诰命　　○差郎中潘宗颜经历王之佐等领工部银二十万太仆寺银十万赴辽东军前济用
　　○户部以辽饷缺乏援征倭征播例请加派除贵州地硗有苗变不派外其浙江十二省南北直隶照万历六年会计录所定田亩总计七百余万顷每亩权加三厘五毫惟湖广淮安额派独多另应酌议其余勿论优免一概如额通融加派总计实派额银二百万三十一两四钱三分八毫零仍将所派则例印填一单使民易晓无得混入条鞭之内限文到日即将见在库银星速那解随后加派补入设督饷抚臣一员请敕节制庶军实充而肤功可奏计浙江派银一十六万三千四百三十九两四钱三分八厘江西派银一十四万四百二两九钱四分四厘湖广派银三十三万三千四百二十两九钱一分一厘福建派银四万六千九百七十八两七钱五分二厘山东派银二十一万六千一百二十四两六钱四分八厘山西派银一十二万八千八百一十三两七钱四分五厘河南派银二十五万九千五百五十二两八钱三分一厘狭西派银一十万二千五百二十三两三钱四分七厘四川派银四万七千一百八十九两六钱八分五厘广东派银八万九千九百两七钱八分七厘广西派银三万二千九百两二钱六分一厘云南派银六千二百九十七两七钱五分五厘应天府派银二万四千二百九十一两七钱九分九厘苏州府派银三万三千五百三十五两八钱二分六厘松江府派银一万四千八百六十六两九钱六分一厘常州府派银二万二千四百八十九两五钱八分三厘镇江府派银一万一千八百三十五两九钱九分八厘庐州府派银二万三千九百三十六两一钱八分八厘淮安府派银三万五千九百七十七两二钱五分一厘保安一百六两六钱五分四厘四毫五丝扬州派八千九百一十九两三钱九分六厘宁国派一万六百一十五两七钱七分四厘池州派三千一百八十一两二钱二分九厘太平派四千五百四两六钱八分六厘安庆派七千六百六十六两八钱五分七厘广德派七千五百八十五两三钱五分五厘徐州派七千五十八两五钱七厘四毫滁州派九百八十三两四钱六分六厘三毫和州派二千一百七十五两五钱二分八厘顺天派三万四千八百五十四两四钱九厘永平派六千四百一十八两八钱一分二厘七毫保定派三万三千九百八十三两四钱二分七厘八毫河间派二万九千五两二钱六分九厘三毫真定派三万五千九百三十六两二钱七分二厘顺德派四千九百七十一两四钱一分六厘八毫广平派七千八十三两四钱三分四厘七毫五丝大名派一万九千六百六十八两八钱一分八厘延庆派三百七十两七钱九分八厘四毫  上曰辽左虏氛未息军饷不敷照例暂于各省直田亩量行加派事宁即为停止各司府官将见在库贮银两依限那解随派徵抵补毋得迟延养兵原以卫民朝廷甚非得已有司官宜仰体德意不许指称多派事平之后不许朦胧再徵有司违者参处吏书等役访拏治罪尔部便通行各抚按等一体遵行督饷大臣着吏部速议题覆
　　○壬子浙江钱塘富阳余杭临安新城孝丰归安长兴临海黄岩太平天台仙居宁海等县洪水为灾田舍人民淹没无筭按臣乞照四十二年留钱粮赈济　　○天寿山守备万寿奏  茂陵失火参奉御刘受等提问下法司
　　○以九江知府项惟聪升补副使管九江事
　　○升兖州同知龚道醇为云南府知府
　　○准河南参政董光宏山东巡抚李长庚等诰命
　　○癸丑兵部尚书黄嘉善以叆阳抚顺之捷题总兵贺世贤李如柏宜首论王宣杜松马林宜并论柯汝栋尤世功王平等宜次论其他获功员役宜刻期颁赏以激励忠义请于太仆寺马价内动支十万解赴该镇听经略按臣给赏  上曰该镇御虏有功委宜叙赉示劝马价准如数解发将获功员役先行给赏贺世贤李如柏等着巡按御史作速勘奏以便优叙
　　○甲寅甘肃巡抚祁伯裕奏六月二十九日午时宁远堡东北天鼓如大炮震响一声往西北去又红崖堡地震二次有声如雷
　　○直隶巡按董元儒以粮运先期乞敕户部将苏州府同知张大武等移咨纪录
　　○乙卯谕元辅曰卿辅政有年忠清参慎亮节小心惓惓以爱君忧国为念朕素鉴知且四方多事之时正赖卿分猷赞化弘济时艰况今颁历在迩卿为辅弼重臣岂可久延私寓差鸿胪寺堂上官宣谕朕意卿宜即出入阁视事以慰眷怀慎勿再陈其枚卜阁臣诸事朕知道了钦哉故谕
　　○有长星见于东南其星白气一道形如疋布阔尺余长二丈余东至轸西入翼凡一十九日而灭
　　○是日京师地震礼部侍郎何宗彦以发帑用人恤典诸事为言
　　○四川巡抚饶景晖奏水西违旨擅兵深入蔺地乞敕行禁撤以靖边圉
　　○补给山西河东参政梁应泽敕书以本官奏前敕被火也
　　○复除广东右布政沈光祚
　　○给原任礼部尚书东阁大学士吴道南原任礼部尚书黄凤翔右都御史蔡应科总督吴崇礼汪道亨侍郎林如楚沈＜氵隺＞巡抚张鹤鸣右布政使臧尔劝按察使张崇礼光禄卿李憭鸿胪卿汪民敬副使李叔元参议秦一鹏知府项惟聪佥事张尔基巡按崔尔进等诰命以考满故也
　　明神宗显皇帝实录卷之五百七十四
　明神宗显皇帝实录卷之五百七十五
　　万历四十六年十月丙辰朔孟冬享  太庙颁历群臣
　　○差兵部武选司员外董承诏解银二十万犒赏辽左主客将士
　　○加升肃州兵备副使李应魁按察使榆林兵备佥事张尔基为副使各照旧管事以三年考满督抚保荐之也
　　○丁巳  孝洁肃皇后忌辰遣官祭  永陵
　　○江西巡抚包见捷奏八月间奉新等州县蛟灾四出洪水横流漂荡城郭庐舍人民无数因陈宗禄日广宜裁丝绢弓箭胖袄等项宜折湖税宜罢遗佚宜起数事
　　○吏部以多官候凭日久隆寒渐逼乞敕下科臣以便严限到任
　　○戊午大学士方从哲以京师地震乞点吏科及差巡城御史不报
　　○  皇太子妃郭氏坟工完遣侍郎韩爌行礼
　　○浙江巡抚刘一焜以江洋盗贼参杭州同知戴日强等罚俸从之
　　○己未  中宫千秋令节文武百官朝贺命妇免赐辅臣上尊珍馔
　　○升工部郎中吴大山云南参政
　　○庚申以许定国为加衔守备赴辽东抚院标下团练兵马于援兵内酌选标兵三千隶之从抚臣之请也
　　○总督三边军务杨应聘奏废弁高从龙已经参革犹任事如故冒占军丁四百九十二名乞行巡抚提问如律从之
　　○兵科给事中薛凤翔奏从来未有五年不下之考选三咨并候之言官责辅臣不能挽回匡救于是从哲乞罢斥不报
　　○广西巡抚林欲厦移驻梧州以病乞归
　　○河南巡抚李养正以强劫参宗室东川竹山等俱下法司
　　○辛酉浙江巡抚刘一焜遣兵援辽以挑选四千人分为八营总捕彭天翔为主将领左右中前后五营原任备倭把总周翼明为副将领正奇游三营给以衣甲器械因奏本官职卑难以统驭请加游击备御等衔从之
　　○巡视十库刑科给事中姚若水言广积库永乐年间土磺尚堪拣用将此项作教场操演并各门取给之需而以召买新磺备军前之用亦可省无限金钱不报
　　○昏有星如斗霹雳一声陨于南京安德门外化为石重二十一斤而万善乡亦报星石二块重一百三十斤俱存京库
</div>
    <div class="pagination">
<a href="明实录神宗实录_page348.html">上一页</a><span>...</span><a href="明实录神宗实录_page344.html">344</a><a href="明实录神宗实录_page345.html">345</a><a href="明实录神宗实录_page346.html">346</a><a href="明实录神宗实录_page347.html">347</a><a href="明实录神宗实录_page348.html">348</a><span class="current-page">349</span><a href="明实录神宗实录_page350.html">350</a><a href="明实录神宗实录_page351.html">351</a><a href="明实录神宗实录_page352.html">352</a><a href="明实录神宗实录_page353.html">353</a><a href="明实录神宗实录_page354.html">354</a><span>...</span><a href="明实录神宗实录_page350.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
