<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 467 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 467 页/共 505 页</h1>
    <div class="content">
大清穆宗继天开运受中居正保大定功圣智诚孝信敏恭宽毅皇帝实录卷之三百四十九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十二年。癸酉。二月。庚戌朔。上诣钟粹宫问慈安端裕皇太后安。长春宫问慈禧端佑皇太后安。至丙辰皆如之。　　

○谕内阁、御史吴鸿恩奏、敬陈管见一摺。所称修身亲贤量才恤民知言责实各条。不无可采。朕躬亲庶政。夙夜兢兢。不敢稍萌暇逸。尤赖在廷王大臣及各省督抚等共相赞助。庶几集思广益。民物乂安。至为政之要。首重得人。前经谕令各直省督抚各举所知。仍著悉心访察。如有贤能出众之员。即行随时保奏。用备任使。军兴以来。饷需支绌。抽收厘金。原属朝廷万不得已之举。据奏办理厘局官绅。往往假公济私。任意侵渔。殊堪痛恨。著各直省督抚严加查察。傥有前项情弊。即行严参惩办。并著户部将各直省每年收支厘金数目。认真稽核。以杜弊端。现当言路广开之际。凡属臣工。均当竭诚献纳。嗣后有言责诸臣。务于政治之得失。民生之疾苦。剀切敷陈。用资采择。内而部院诸臣。外而封疆大吏。责任至重。尤当随时严饬属僚。矢慎矢勤。实事求是。不得粉饰因循。致负谆谆诰诫至意。　　

○谕军机大臣等、前因乔松年奏、筹办黄运两河情形。文彬、丁宝桢奏、请仍挽复淮徐故道。并御史游百川奏、河运并治。宜详筹妥办等情。当经降旨交军机大臣会同六部九卿妥议具奏。兹据遵议会奏、请派大员前往山东查勘各等语。黄河自铜瓦厢决口改道北行后。汛滥山东境内。久为漕运民生之害。现在淮徐故道。既难规复。岂可听其自然。不为修治。乔松年前奏。堵合霍桥决口。筑堤束水。使由张秋八里庙一口下注入海。旁流分注。藉以济运。所拟办法。究竟是否可行。有无窒碍。必须筹画万全。方可兴办。此事关系重大。固不可日久因循。亦未便轻率从事。李鸿章曾在山东剿办捻匪。于黄运两河情形。阅历既久。自必熟悉。著该督将乔松年等所奏。悉心体察。从长计议。应如何妥筹办法。期于漕运民生两有裨益。及办理有无把握之处。据实详细具奏。原摺片。著钞给阅看。将此谕令知之。　　

○辛亥。谕内阁、御史吴凤藻奏、敬抒管见一摺。所陈各条。尚有堪备采择之处。守令为亲民之官。必久于其任。始能将地方利弊从容讲求。次第兴革。据奏近日吏治积习最坏者。莫如调剂。以致守令等官。视职守如传舍。急囊橐以营私。似此情形。何以副朝廷察吏安民之意。嗣后各直省督抚于所属各员。务当慎选贤能。以期吏治蒸蒸日上。如有循声卓著之员。务令久于其任。俾得尽心民事。毋得率行更调。贻误地方。科道职司谏纳。必须品端守洁之员。方能胜任。嗣后各部院衙门保送满汉御史。务须慎加选择。不得但计资俸。循例保送。以重谏职。　　

○又谕、内阁学士马恩溥奏、请将殉难绅民饬部议恤等语。云南举人段登云、生员马光藻、杨映桂、耆民苏愉、均因逆匪胁授伪职。先后自尽。实属深明大义。马光藻系回民。不肯从逆。尤堪嘉尚。段登云、马光藻、杨映桂、苏愉、均著交部分别议恤。并准于大理原籍入祠建坊。以彰忠义。该省自逆匪扰乱以来。所有回汉殉难绅民。均属可悯。著该督抚设局采访。一体奏请旌恤。毋任湮没。至逆匪杜汶秀叛乱有年。该处回汉居民。有被其迫胁陷入贼中者。均所不免。念其身处颠危。不能自拔。非甘心从匪者比。现在首逆既经就戮。悍党亦已歼除。此外顺甯腾越云州等处贼众。自必闻风胆落。大兵所至。除实系始终助逆者悉予骈诛外。其余被胁之人情有可原者。著量加宽宥。予以自新。并著该督抚剀切晓谕汉回人等。不得挟仇讦告。用示覆帱生成咸与维新至意。　　

○谕军机大臣等、内阁学士马恩溥奏、滇省渐就肃清。请饬抚臣暂驻大理一摺。据称大理攻克。逆首就捦。恐事平之后。蔓引株连。不分良莠。率行诛戮。请饬抚臣暂驻该郡数月。抚辑居民等语。前因顺甯云州等处尚未收复。谕令岑毓英督同杨玉科、将围埂贼巢迅速攻拔。惟大理善后事宜。亦关紧要。该抚应否暂在大理驻扎数月抚辑居民、一面分军进攻各路逆巢之处。著岑毓英体察情形。妥筹办理。将此由五百里谕令知之。　　

○壬子。遣官祭文昌帝君庙。　　

○癸丑。谕军机大臣等、荣全奏、俄情叵测。饷绌兵单。豫筹办法一摺。荣全接到俄官来咨。不令管理伊犁人民。并摊派伊黎官员银两。不遵即治其罪。且传闻有东进之说。窥伺玛纳斯等处。包藏祸心。大局何堪设想。荣全豫筹防范。以调兵必先集团。饷项支绌。各省报解寥寥。自系实在情形。所请将山西等省月协饷银三万五千两。由户部先拨现款。批交神机营。与前请每月一万三千两之项。源源解济。再令各该省将应协之饷解还部库等语。著户部核议具奏。俄情叵测。该署将军务当临机应变。妥筹挽回补救之方。一面将调兵集团及进兵道路并运解军火各事宜。先行妥为布置。以图进取。俟户部议定后。如何筹济饷需。即行谕知该署将军遵照办理。另摺奏、因病恳请开缺。又片奏、病如增剧。拟先赴京就医各等语。荣全宣力边疆。历有年所。且数年来备尝艰苦。兹因积劳病发。恳请开缺。廑念殊深。惟现在新疆各城未复。伊犁之事。办理甚形棘手。非熟悉该处情形者。断难胜任。荣全当力疾从公。以副委任。未可遽萌退志。著加恩赏假一个月在营调理。无庸开缺。刻下事关系要。接替乏之。不得率行起程回京。致误事机。将此由五百里谕令知之。　　

○引见各衙门京察保送一等人员。得旨。此次京察一等圈出人员。著各该堂官再行出具切实考语。交吏部带领引见。圈出之满洲蒙古中书笔帖式等官。著归入理事同知通判内。遇有缺出。与旧记名人员。一体带领引见。汉军汉人。著交部以抚民同知通判等官分别选用。起居注主事依凌阿、大理寺左寺丞郑德基、太常寺寺丞兼读祝官哈明阿、光禄寺署正富英、魏锡经、钦天监夏官正杜春芳、冬官正陈希龄、顺天府治中萧履中、唐古特学助教奎凤、上谕处委署主事荣昌、宝泉局中厂大使璧良、翰林院待诏伊绵泰、通政司知事延熙、太常寺赞礼郎庆联、花沙布、伊仁布、普英、博士仓植、国子监助教成霖、侍卫处委署主事长安、銮仪卫鸣赞鞭官觉罗广福、俱著交部照例以应升之缺升用。所有内阁侍读恩霖等二百七十六员。俱著准其一等加一级。　　

○甲寅。遣官祭先医之神。　　

○乙卯。谕军机大臣等、成禄奏、特参规避出关倡众私逃之副将。请旨就地正法一摺。据称副将王节文投效军营。愿随出关。旋托词潜逃。访得该副将在甘州达达营。署甘凉道萧宗干派令管带马队。将营官胡可均派往弁勇勒留不放。并接王仁和函称。王节文前在伊营。种种不法。其人决不可留等语。著左宗棠将王节文被参各节严密确查。如实有倡众私逃情事。即著饬令萧宗干将王节文就地正法。以肃军律。原摺著钞给阅看。将此由五百里谕令知之。寻奏、遵查王节文虽无倡逃实据。惟强横躁妄。种种不法。应俟讯明照军法惩办。报闻。　　

○又谕、恩麟等奏、达赖喇嘛下山唪经。并改期掌管任事一摺。现在藏地清平。达赖喇嘛拟于本年二月闲下山。率领众僧。亲赴大招。攒招唪经。为国祈福。具见出于至诚。洵堪嘉尚。即著恩麟等前往布达拉山妥为照料。并发去黄哈达一个。银曼达一个。铃杵一分。菩提念珠一串。玉盌一个。王碟一个。小卷五丝缎二卷。传谕该达赖喇嘛令其祗领。用昭恩赉。将此各谕令知之。　　

○上以祭社稷坛。自是日始、斋戒三日。　　

○丙辰。孝淑睿皇后忌辰。遣官祭昌陵。　　

○谕内阁、本年轮应查阅福建浙江广东广西四省营伍之期。福建著即派李鹤年。浙江即派杨昌浚。广东即派瑞麟。广西即派刘长佑。逐一查阅。认真＜??闲＞校。如有训练不精军实不齐者。即将废弛之将弁据实参奏。毋得视为具文。　　

○引见内务府三院等处京察保送一等人员。得旨。此次内务府三院等处京察一等圈出人员。著各该堂官再行出具切实考语。带领引见。圈出之堂主事俊启、茶膳房主事爱崇阿、造办处六品库掌恩福、堂笔帖式文玙、庆升、世奎、文廉、增浩、文德、舒忠、庄健、嵩山、那苏图、稽察内务府事监察御史衙门笔帖式定安、都虞司笔帖式桂荫、会计司笔帖式连福、掌仪司笔帖式文连、庆丰司笔帖式福善、营造司笔帖式德禄、桂泉、廷辅、管理内管领事务处笔帖式桂亨、茶膳房笔帖式伊精阿、甯寿宫笔帖式广来、上驷院主事端璞、委署主事玉麟、武备院主事伊昌阿、六品库掌世纲、六品虚衔委署库掌广明、笔帖式长泰、八品催总德恒、七品衔无品级库掌福祥、奉宸苑六品库掌福英、笔帖式文亿、圆明园委署主事福惠、六品苑丞崇福、笔帖式诚培、清漪园六品苑丞承善、诚英、俱著交吏部记名。照例选用。所有一等官员笔帖式达他等员。俱著准其一等加一级。至年已逾岁之慎刑司员外郎景佑、上驷院员外郎克峻圆明园七品苑副金保、清漪园七品苑丞文斌、年力就衰。均著以原品休致。　　

○引见京察年至六十五岁以上人员。得旨。宗人府笔帖式泉敬、理藩院郎中海通、礼科笔帖式圣保、光禄寺署丞伊勒通阿、均著以原品休致。余著照旧供职。　　

○丁巳。以崇上慈安端裕皇太后慈禧端佑皇太后徽号。前期遣官告祭天。地。太庙。社稷。上礼服御中和殿。恭阅奏书毕。上升舆。由右翼门至永康左门。降舆。大学士捧奏书。由中路前行。至慈宁门。上由东阶升。至门下东旁立。慈安端裕皇太后慈禧端佑皇太后御慈宁宫。升座。仪驾全设。中和乐作。上诣正中拜位跪。大学士捧奏书在左旁跪进。上受奏书恭献。授右旁大学士跪接。置正中黄案上。宣读官捧起。跪宣慈安端裕皇太后奏书曰。宏恩广被。百年启昌炽之符。至德难名。六合切尊亲之戴。冀仰酬夫高厚。用抃颂以显扬。钦惟母后慈安端裕皇太后功赞乾元。道侔坤德。禔躬而福增绥履。集燕喜于家邦。训政而化洽垂裳。普鸿庥于中外。臣祗遵懿命。亲理万几。敬晋徽称。光昭四表。伏冀圣慈俞允。俾展微忱。书星辉云烂之祥。欢腾宇宙。上日升月恒之颂。瑞霭宫庭。臣不胜惓惓之至。谨奏。跪宣慈禧端佑皇太后奏书曰。鸿慈垂训。衍景祚以凝庥。燕翼诒谋。启昌期而裕后。礼既隆夫尊养。典尤重于显扬。钦惟圣母慈禧端佑皇太后性协安贞。德符厚载。训藐躬而敷政。十一年时切钦承。熙庶绩以延厘。德兆姓同登仁寿。臣祗遵懿命。几务亲裁。敬考彝章。崇称肃上。伏冀圣慈俞允。俾展微忱。偕万国以胪欢。道归有极。合九州而晋颂。福介无疆。臣不胜惓惓之至。谨奏。上率王大臣官员行礼。礼成。慈安端裕皇太后慈禧端佑皇太后还宫。上诣钟粹宫问慈安端裕皇太后安。长春宫问慈禧端佑皇太后安。　　

○祭先师孔子。遣大学士单懋谦行礼。　　

○戊午。祭大社。大稷。上亲诣行礼。　　

○恭上慈安端裕皇太后慈禧端佑皇太后徽号册宝。上礼服御太和殿。恭阅册宝毕。奉安于彩亭前行。上升兴随后。由右翼门至永康左门。上降舆行。至慈宁门外东旁立。册宝陈设于正中黄案。慈安端裕皇太后慈禧端佑皇太后御慈宁宫。升座。仪驾全设。中和乐作。上诣正中拜位跪。左旁大学士捧册宝依次跪进。上受恭献。授右旁大学士跪接。置正中黄案上。宣读官捧起。跪宣慈安端裕皇太后册文曰。慈晖远播。万方蒙乐利之庥。鸿号加崇。四海极尊亲之戴。欢腾宫掖。颂溢寰区。钦惟母后慈安端裕皇太后德协坤贞。道符巽顺。禔躬恭俭。仪型式著于家邦。逮下宽仁。惠泽覃敷于中外。璇闱起化。佐皇考而治切旰宵。黼座绥猷。训藐躬而时廑惕厉。昨以中宫正位。已虔晋夫崇称。今兹庶政亲裁。益光昭夫至德。虽圣不自圣。弥形谦抑之怀。而名莫能名。倍切显扬之愿。祗遵成宪。懋举隆仪。谨告天。地。宗庙。社稷。率诸王贝勒文武群臣。恭奉册宝。加上徽号曰慈安端裕康庆皇太后。伏愿洪庥洊至。纯嘏弥增。歌星辉云烂以呈祥。永绵景祚。仰日升月恒之并曜。共荷仁帡。臣稽首顿首谨言。跪宣慈禧端佑皇太后册文曰。慈恩式训。燕诒彰启迪之隆。懿范垂庥。鸿号懋显扬之典。欢胪朝野。喜溢宫庭。钦惟圣母慈禧端佑皇太后地道同符。坤元合撰。著温恭之令则。内治克勤。秉恺悌之渊衷。仁声允洽。念藐躬丕基寅绍。恩勤训诲之频劳。体先皇大统留贻。兢业祗承之时切。曩者礼成椒掖。总百禄以承欢。今兹训禀萱帏。俾万几之亲理。在圣怀冲抑。莫窥至德之高深。而薄海瞻依。共仰徽音之懋著。肃遵经礼。虔展悃忱。谨告天。地。宗庙。社稷。率诸王贝勒文武群臣。恭奉册宝。加上徽号曰慈禧端佑康颐皇太后伏愿蕃厘茂集。嘉贶骈臻。延亿万年昌炽之祥。永绥福履。合千百国尊亲之戴。同荷生成。臣稽首顿首谨言。上率王大臣官员行礼。礼成。慈安端裕康庆皇太后慈禧端佑康颐皇太后还宫。　　

○上诣钟粹宫慈安端裕康庆皇太后前行礼。长春宫慈禧端佑康颐皇太后前行礼。　　

○奉慈安端裕康庆皇太后慈禧端佑康颐皇太后幸漱芳斋。侍午膳。　　

○谕内阁、前因御史袁方城奏参前甘肃西甯道舒之翰阻挠战事。受贼重赂。游击萧兆元暗中通贼等情。当谕令左宗棠查奏。兹据奏称舒之翰被参受贼重赂。为贼道地。访查均无实据。惟该员在首府任内。索取各属规礼。前署靖远县知县金麟因案被讦。曾送给舒之翰银两作为贽敬。其被参在首府任内作寿一节。亦属确实。至得受馈遗多少。无从稽核等语。前甘肃西甯道舒之翰、身任监司。辄有索取规礼等事。实属行为卑鄙。有玷官箴。舒之翰著即行革职。驱逐回籍。永不叙用。并著穆图善饬令该革员迅速回籍。不准藉词留营。以儆官邪。至游击萧兆元被参通贼一节。既据该督奏称查无其事。即著无庸置议。　　

○谕军机大臣等、左宗棠、豫师奏、官军攻拔大通逆巢。左宗棠奏、肃州官军攻破城西贼堡各摺片。大通逆目马进禄等、鼓惑叛弁马寿、诡谋煽变。经刘锦棠督军进剿。攻破向阳堡逆巢。并将著名逆酋悉数捦斩。剿办尚属得手。叛员马本源等、久踞巴燕戎格。遍诣各军求抚。仍持两端。暗行句结。必须迅速剿办。左宗棠已派陈湜等军由河州前进。著即饬令实力攻剿。并严扼米拉沟等处窜路。以期一鼓歼除。大通一带回匪。仍著饬令刘锦棠等乘胜进兵。剿抚兼施。速筹戡定。平番碾伯一带防剿事宜。著豫师督饬所部。与左宗棠派出各营联络策应。毋稍松懈。肃州城西贼堡。经官军用地雷轰破。城内贼势已蹙。惟回情狡诈。未可轻听乞抚之词。致堕诡计。现在陶生林等军计已抵肃。兵力较厚。著宗棠饬令徐占彪。激励将士。奋力围剿。迅拔坚城。毋任日久盘踞。将此由五百里各谕令知之。　　

○赏恭请册宝龙亭执役校尉银。　　

○以甘肃攻克大通逆巢。赏回目马占鳌等顶翎。　　

○予甘肃肃州阵亡提督朱南英等五十六员祭葬世职。　　

○己未。上诣钟粹宫问慈安端裕康庆皇太后安。长春宫问慈禧端佑康颐皇太后安。至戊寅皆如之。　　

○恭上慈安端裕康庆皇太后慈禧端佑康颐皇太后徽号礼成。颁诏天下。诏曰。朕惟化起宫庭。盛治莫先于教孝。礼经邦国。上仪首重夫尊亲。矧以任姒之徽音。克绍唐虞之隆轨。普八纮而遍德。闿泽覃敷。合兆姓以同瞻。彝章式洽。钦惟慈安端裕皇太后萱帏笃祜。兰殿凝庥。垂教育之深仁。著温恭之令范。慈禧端佑皇太后度昭金玉。德协珩璜。肃雝表壸掖之型。乐利溥寰区之福。畴咨庶政。殚十一年宵旰之勤。厎定中原。启亿万世灵长之祚。兹者仰承巽命。亲揽乾纲。秉懿训以绥猷。遵成谟而图治。用集佥同之议。敬申归美之诚。爰晋崇称。丕扬大烈。谨告天。地。宗庙。社稷。于同治十二年二月初九日。率诸王贝勒文武群臣。恭奉。册宝。加上慈安端裕皇太后徽号曰慈安端裕康庆皇太后。慈禧端佑皇太后徽号曰慈禧端佑康颐皇太后。璆册翔华。益焕星云之瑞。金瓯巩固。咸沾雨露之施。茂典聿光。湛恩宜沛。所有事宜。开列于后。一、在内亲王之福晋以下。公之妻以上。著加恩赐。一、外藩蒙古诸王之福晋以下。公之妻以上。著加恩赐。一、民公候伯以下二品大臣以上命妇。著加恩赐。一、从前尚过公主格格之额驸等。照伊等品级。著加恩赐。一、从前恩诏后升职加衔补官者。悉照现在职衔。给与封典。一、贡生监生在监肄业者。免坐监一月。一、天下之本农为重。各州府县卫。果有勤于耕种务本力作者。著地方官不时嘉奖。以示鼓励。一、历年军兴。驿站甚属劳苦。著各省督抚加意抚恤。一、吉林黑龙江官兵及各省旗绿官兵之出征调防在他省者。著该督抚将军查明各该官兵家属。赏给一月钱粮。一、罚赎积谷。原以备赈。冬月严寒。鳏寡孤独贫民无以为生。著各直省督抚饬令有司。务将积谷酌量赈济。毋任奸民假冒支领。一、太监等赏给一月钱粮。一、上三旗辛者库当差妇人。酌议赏赐。于戏。广圣慈而锡类。愿熙鸿号于无疆。合臣庶以胪欢。垂示燕诒于有永。布告天下。咸使闻知。上御太和殿。王以下文武大臣官员行庆贺礼。　　

○奉慈安端裕康庆皇太后慈禧端佑康颐皇太后幸漱芳斋。侍午膳。　　

○遣官祭昭忠祠。　　

○庚申。孝康章皇后忌辰。遣官祭孝陵。　　

○谕军机大臣等、常顺等奏、督队进扎以扼贼冲。并豫筹军储。景廉奏、请采买战马耕牛各摺片。乌城防剿紧要。现在肃州军务。正在得手。诚恐贼匪窜出纷扰。该城防堵未可稍疏。常顺等拟飞催福珠哩马队并宣化等练军到城。分起扼扎。惟福珠哩一军。前经谕令杜嘎尔饬令驰赴荣全军营。该城不得截留。宣化等练军。亦据李鸿章奏称该处存兵无多。未能抽调。谕令该署将军等咨商张廷岳等、于库防练军内酌量抽拨。就近赴乌。常顺、多布沁扎木楚、志刚、务当就现有兵力。扼扎严防。勤加侦探。傥贼势紧急。常顺等当亲往督剿。毋稍疏虞。该城需用火器甚急。著神机营调拨洋马枪五百杆。随带洋火药铅箭铜帽。酌带什物以及擦枪器具。排枪二百杆。随带铅丸二万出。配带什物弹模等项。即行解赴察哈尔都统衙门。并著定安调拨子母炮四十位。随带马架擡枪一百杆。随带铅丸一万出。配带什物弹模等项。统由常顺等即派官兵。分往迎提。以资防剿。景廉剿办贼匪。马匹缺乏。并奇古屯田牛只短少。采买维艰。著常顺、多布沁扎木楚、志刚、托伦布、保英、各饬所属。会同景廉委员。在蒙古部落采买战马一千匹。耕牛一千头。解送到营。俾咨应用。所需价值。先由该城垫发。俟景廉军饷到乌扣还。常顺等另摺奏、遵查乌科两城。具报贼数互异情形。据实覆奏等语。军营侦探。最关。紧要。常顺等前奏贼匪数目。系据该部落探报。仓卒驰陈。未克确查。嗣后惟当确切侦探。妥筹防剿。毋得稍涉张惶。致滋贻误。将此由五百里各谕令知之。　　

○又谕、景廉奏、古牧地回情反覆。请饬李天和等队迅速赴营一摺。古牧地回目马明、与乌噜木齐玛纳斯逆回句结。图扑古城新渠。经孔才等将济木萨古城贸易回民剿洗。绝其内应。并在滋泥泉地方与贼接仗获胜。据孔才等所禀情形。是该回等诡谲性成。中怀叵测。投诚之说。万不可恃。第回众经此惩创。马明得信。难保不报复寻仇。投顺安集延回。伺隙滋扰。景廉务当檄饬各营。严密侦探。妥为防范。以备不虞。孔才等有无启衅别情。著查明据实具奏。现在春气渐融。景廉当激励将士。拔营西进。以壮前敌声威。迅图进取。毋得迟误机宜。成禄所部。前已谕令金顺接统。刻下景廉军营需兵甚亟。著金顺懔遵前旨。克期出关。接统成禄所部。一面迅饬李天和率所部三营。驰赴景廉军营听候调遣。毋稍迟延。景廉所调之吉林黑龙江马队。计应早抵成禄军营。并著金顺一并檄令星速前进。毋稍濡滞。将此由六百里各密谕知之。寻景廉奏、孔才等实因古牧地回酋有暗扑济古消息。该处贸易。又有回逆溷迹。恐变生肘腋。是以概行剿洗。并无启衅别情。报闻。　　

○辛酉。谕军机大臣等、金顺奏、前队进扎肃州。设法催运军粮一摺。金顺所派前队总兵俞厚安等军。现已驰抵肃州。该前将军拟将甘肃高台各处粮运办理稍有端倪。即由高台滚营前进。规取肃州。日内计早抵肃。惟前因成禄情罪重大。谕令该前将军酌带所部。兼程出关。接统其军。传旨将该提督革职拏问解京。又因景廉需兵孔亟。复谕令该前将军于接统成禄所部后。即饬李天和三营。驰赴景廉军营。听候调遣。关外事机紧要。金顺当懔遵正月二十一日本月十一日两次密谕。酌带劲兵。克日出关。将谕办各事妥速筹办。以慰廑怀。肃州贼锋屡挫。机有可乘。该前将军所部各队。应否酌留若干助剿。抑须全行调赴前敌之处。著金顺斟酌军情。妥筹办理。该军所需粮石。即照所议。随时与左宗棠和衷商办。俾利师行。将此由六百里密谕知之。　　

○又谕、金顺奏、请饬四川就近协济饷项。并请饬陕西加拨军饷各等语。金顺一军西行。剿贼正当吃紧。需饷甚殷。自上年八月以来。仅西安解到协饷一万八千两。山西河东应拨协饷。尚未报解。前由山西奏请粤东改拨协饷十万两。道途遥远。运解需时。该前将军所请饬四川就近接济之处。自系为军需紧急起见。著吴棠督饬藩司。自本年正月起。按月协济金顺军饷一万两。由该前将军派员领解。瑞麟、张兆栋、仍应赶紧筹款解还川省。以清款目。河东应拨协饷。著鲍源深迅速设法筹解。不得以盐课减收藉词。至陕西月协金顺饷银九千二百两。据称按月拨解。未有贻误。惟该军进剿方殷。饷项奇绌。并著邵亨豫每月加拨协饷银五千八百两。俾资饱腾。毋稍延宕。将此由五百里各谕令知之。　　

○复引见京察一等圈出人员。得旨、除额图珲、刘恩浚、王之翰、孙诒经、毕保厘、尹萧怡、梅启熙、张清华、嵩溥、春岫、黄大鹤、承勖、王守基、管贻萼、王兆兰、文海、松林、李桂林、英敏、余上华、奎光、薛允升、董学履、余撰、敖册贤、玉珩、阿克达春、庆锡纶、林凤官、清瑞、英谦、佛尔恭额、玉英、王道源、毕应辰、王荣琯、毓璋、毋庸记名外。宗室钟泰、奕年、均著以五品京堂用。李衢亨、启庄、文治、董润、本系专用道员。均著交军机处记名。仍专以道员用。恩霖、丁士彬、徐郙、徐致祥、赵曾向、董兆奎、曹秉浚、王绪曾、孙凤翔、增林、惠龄、何枢、瑞斌、廷彦、耆彬、塔明阿、王福保、广荫、曾椿寿、锡恩、多龄、锡光、国钧、吴潮、斌鉴、庄锡级、裕昆、文沛、额勒经额、禧麟、崇缮、续昌、福宽、春庆、奇臣、佘培轩、文增、均著交军机处记名以道府用。恒裕、著记名心关差道府用。　　

○以理藩院右侍郎成林兼镶白旗蒙古副都统。　　

○壬戌。谕内阁、兵部奏、书吏舞弊潜逃。请旨饬拏惩办一摺。正红旗汉军闲散黄萃、因本旗不肯将伊子侄送考。赴兵部具呈。经该部咨行盛京将军。查明该闲散是否应行考试。旋据该将军咨称。原文内将是否二字贴补。改写实准字□□羕。其为书吏舞弊。情节显然。该吏等俱已闻风藏匿。难保无贿属通谋情事。所有书吏高文武、董春江、著步军统领衙门顺天府五城一体严拏务获。交刑部讯究惩办。兵部承办司员。于书吏行文补改字句。毫无觉察。非寻常疏忽可比。著查取职名。先行交部议处。　　

○谕军机大臣等恩锡奏、续获会匪。讯明正法等语。哥老会匪刘东伯、陈锦汶、于匪首王占汶等拏获后。闻风逃逸。现经恩锡派员于江阴寺方。将刘东伯拏获正法。惟逆匪陈锦汶尚未弋获。难保不潜逃回籍。亟应迅速躧拏。以绝根株。著王文韶饬令该省文武员弁。一体严密访拏。毋任漏网。将此谕令知之。　　

○复引见内务府三院等处京察一等圈出人员。得旨、除海全、恒延、毋庸记名外。祥泰、福长、锡奎、明勋、文铦、英奎、文治、定昌、舒麟、毓秀、廷琦、俱著交军机处记名。　　

○以詹事府少詹事苏勒布为大理寺卿。　　

○追予江苏各属阵亡殉难同知朱宝等绅民妇女一千八百四十六员名口分别旌恤如例。　　

○癸亥。谕内阁、醇亲王奏、戕害僧格林沁之捻逆就捦。请派员赴该亲王坟园赐祭一摺。前据丁宝桢奏、捻匪张淩云、系戕害僧格林沁之犯。漏网潜逃。于上年八月闲访拏获案。讯明正法。并将该犯摘心。于山东省城僧格林沁专祠致祭等语。张淩云一犯。罪不容诛。既经丁宝桢讯明正法。并于僧格林沁专祠。摘心致祭。足以纾义愤而慰忠魂。醇亲王所奏。著毋庸议。　　

○又谕、稽察左翼宗学大理寺卿王榕吉奏、两翼宗学。宜亟加整顿一摺。国家设立宗学。法良意美。据称近来该学日形懈弛。肄业各生。月给米石。自改支折色以来。愈形苦累。以致教习各员。并不与该生等时常晤面。殊属不成事体。应如何认真整顿之处。著管理左右翼宗学之王公妥议章程具奏。　　

○谕军机大臣等、据御史边宝泉呈递匿名书信一件。其封面开明本年正月十三日杭城崇信堂许封。由杭城吕广泰京信局递寄。该局住竹椅子恭内。著杨昌浚严密访查。杭州城内是否有崇信堂许姓。该信局是否知其来历。正月十三日是否有许姓寄御史边宝泉之信。查明后即行据实覆奏。毋稍含混。将此谕令知之。　　
</div>
    <div class="pagination">
<a href="清实录同治朝实录_page466.html">上一页</a><span>...</span><a href="清实录同治朝实录_page462.html">462</a><a href="清实录同治朝实录_page463.html">463</a><a href="清实录同治朝实录_page464.html">464</a><a href="清实录同治朝实录_page465.html">465</a><a href="清实录同治朝实录_page466.html">466</a><span class="current-page">467</span><a href="清实录同治朝实录_page468.html">468</a><a href="清实录同治朝实录_page469.html">469</a><a href="清实录同治朝实录_page470.html">470</a><a href="清实录同治朝实录_page471.html">471</a><a href="清实录同治朝实录_page472.html">472</a><span>...</span><a href="清实录同治朝实录_page468.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
