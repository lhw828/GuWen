<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 608 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 608 页/共 1860 页
  </h1>
  <div class="content">
   ○湖南正考官邵树本丁忧。以翰林院侍讲学士温敏、为湖南正考官。　　

○乙丑。上诣畅春园、问皇太后安。　　

○谕军机大臣等、方观承覆奏、昌平飞蝗捕除完竣。并饬查白家疃。是否从前漏捕遗孽等因一摺。词语甚属支离。即所称武清、香河、二处。据清河道宋宗元禀称、一二日内均可完竣之语。殊不足信。武清、香河、等处。久已据奏扑捕净尽。何以又云一二日内、始可捕完。此其不可凭信益明矣。且南苑地方。前报扑捕已竣。近闻该处蝗蝻。又复生发。现复遣人前往查捕。岂得如该督所云。各处俱已查报净尽。数日来并无报有复起之处乎。今年直隶各属蝗蝻。若非朕时刻留心。查访督饬。并特遣大员经理。又叠派侍卫、带领弁兵搜捕。势必禾稼伤损。有减收成分数矣。再看来飞蝗所过。即复生子。有遗留绵延不绝。可传谕该督方观承、令其即速查明。各属飞蝗经过。及落地处所。逐细搜刨。务早绝其根源。勿使稍有遗孽若今年报捕完竣之处。明岁复有生发。朕将惟该督是问矣。至现在直属蝗蝻。未尽共若干处。如何办理情形。仍遵前旨详查。据实覆奏。寻奏覆、直属蝗蝻。宛平等、三十二州、县卫。俱于七月初六以前。先后结报扑净。其续报蝻孽生发。现在扑捕未尽者。滦州已除十之六七。玉田、丰润、已除十之七八。现饬员扑捕。以期净尽。报闻。　　

○以翰林院编修刘星炜、为河南乡试正考官。编修叶观国、为副考官。编修林明伦、为山东乡试正考官。编修张裕荦、为副考官。侍讲学士金牲、为山西乡试正考官。宗人府主事眭朝栋、为副考官。　　

○丙寅。钦差署侍郎。李因培奏覆、查各路蝗蝻。惟滦州情形最重。据通永道王楷、原立三局派捕。村庄共二百二十二处。实在净尽者。一百三十五处。未净者、八十七处。约捕完十分之六。其未净村庄。皆在团山、土山、州城、三大局内。现在多添员役。严限督催。尚须三五日方能廓清。至王楷、自六月在滦。祇坐驻调度。并不前往查催。以致委员弛惰。蝗蝻日益。得旨、有旨谕部。谕曰、侍郎李因培奏、滦州被蝗村庄二百余处。通永道王楷、自六月内前往。惟坐驻开平调度。并不亲往查验。立限督催。以致委员弛惰等语。王楷自翰林不数年间。用至监司大员。亦因其小有才。该督称其奔走勤劳耳。今该属蝻孽生发。乃不躬亲督率。上紧扑除。玩视民瘼。莫此为甚。玉楷著革职。仍留该处。令其随同委员亲身扑捕。并守至明春。若无蝻孽萌生。该督再行请旨。以为苟安溺职者戒。今年直隶各属。自六月中旬以后。甘霖叠沛。田禾长发茂盛。但蝻孽萌生。虽云贻害田稼。不过百分之一。何若地方官及早查捕。并此百分之一。亦不贻害乎。目今南苑东南蔓延者、即永平未经实力扑捕所致。而白家疃之滋孽。又昌平所未净者也。虽经屡派御前侍卫前往督理。而地方官所司何事。且天津所属。春末夏初之蝗。何尝不盛。经吉庆亲行督率。竭力搜除。今并不为害。足见本属人力可施。惟在实心办理耳。吉庆著交部议叙。方观承虽屡经督饬。终不实力查办。以致日益滋生。且该督近来办理诸务。又觉蹈上和下睦之故智。王楷系专委督捕之员。而有心姑息。并不查参。显属徇庇。著明白回奏。现在直属未尽蝗蝻共若干处。如何办理情形。该督一并详悉确查速奏。寻奏覆、查滦州蝻孽蔓延。彼时王楷在武清捕蝗。臣因滦事紧要。而王楷上年在保定府任内。办理捕蝗。属员皆畏其过严。臣因专委查办。谓可倚信。不图王楷并不亲身查催。以致委员弛惰。臣不早觉察。咎实难辞。应请将臣交部严加议处。下部严议。寻议、照徇庇例、降三级调用。得旨、方观承著革职。从宽留任。　　

○旌表守正被戕之直隶大兴县民韩柱儿妻杨氏。安平县民崔盛印女崔氏。　　

○丁卯。谕军机大臣等、喀尔吉善等摺奏、台湾营兵胡胜喜、持刀入镇署。欲行剌总兵一案。该督现在提讯办理情形。甚属妥协。陈林每以专阃大员。召衅营兵。致欲持刀行剌。其中或别有情由。自当确实审究。该员本属武臣。因其汉仗技勇。尚属可用。是以简任台镇。其平昔于礼法官箴。不能防检之处。看此案情节。自所不免。如查明应行参劾。即将该镇照例参奏。至台湾海疆重地。人心刁悍。营兵怀挟私愤。辄敢行剌本镇大员。断不可不严加惩儆。务即查讯明确。速行按律从重办理。传谕该督等知之。　　

○兵部议覆、闽浙总督喀尔吉善奏称、漳州镇山海奥区。左右两营。游击及城守营守备驻劄之地。离府治二百里。形势隔越。请将附近之漳浦、海澄、二营。改为镇标左右两营。将镇标原驻之平和、龙岩、二处。改为平和、龙岩、二营。仍归镇属。并将原驻漳平之城守营守备。彻回郡城。与游击同驻。而以新改龙岩营守备。驻劄漳平。其镇标左右两营。原额马步守兵九百余名。漳浦、海澄、二营。原额马步守兵八百余名。多寡不符。镇标两营。系援剿之师。原设马二步八。漳浦、海澄、二营。系城守防兵。原设马一步九。营镇更换。则马步之数。亦应彼此改拨。原颁漳浦、海澄、游击关防。应送部销毁。新改龙岩、平和、二营游击。应请铸给关防。均应如所请。从之。　　

○调福建漳州镇总兵马大用、为台湾镇总兵。福宁镇总兵富海、为漳州镇总兵。　　

○戊辰。中元节遣官祭永陵。福陵。昭陵。昭西陵。孝陵。孝东陵。景陵。泰陵。　　

○遣官祭孝贤皇后陵。端慧皇太子园寝。　　

○谕、定例州县等官捕蝗不力。藉口邻封。希图卸罪者。革职拏问。该管上司、不速催扑捕者。降级留任。向来督抚往往以该道府前经节次督催。现在揭报情由。于本内声叙。遂得邀免处分。以致道府玩视民瘼。并不留心督察。今岁直隶自春徂秋。捕蝗未尽者。即由于此。嗣后州县捕蝗不力。应拏问者。俱应将道府一并题参。交部议处。该督抚等、不得有心姑息。于本内滥为声叙以为宽贷之地。该部通行传谕知之。　　

○又谕、江苏巡抚庄有恭覆奏、学政任内。接将丁文彬逆书。昏愦纵逆。罪无可逃。请交部严加治罪一摺。此案前据杨应琚奏到。降旨询问庄有恭。令查取逆书进呈。旋据奏称、于乾隆十四年。曾有疯人丁文彬跪献此书。当时并未留心查阅。后亦不复寓目。事隔五年。不知败簏破箧中。果存此册否。俟捕蝗回署细检等语。朕即知其存心取巧。必不将原书查取呈览。姑先为此奏。豫存掩饰地步。当即批令细查书来。不得终归乌有。今果以空言回奏。不出朕之所料。丁文彬逆书内。敢于指斥本朝。妄肆诋讪。庄有恭之意。盖恐进呈此书。则罪戾显然。故藉词寻觅不见。以避重就轻。夫大逆不道之词。岂有曾经寓目。致令迷失之理。必系闻信查出。私为销毁耳。庄有恭受朕深恩。不应狡诈为鬼蜮伎俩至是也。即拏问治罪。亦所应得。但天下之似此者。未必仅庄有恭一人。伊为巡抚。尚属能办事。且伊巡抚任内。若见此等。必早为奏办。当在学政时。其意不过以学政司文衡之员。何必多此一事。是其罪不在巡抚而在学政且欲保全学政俸禄养廉耳。著照伊学政任内。所得俸禄养廉数目。加罚十倍。交两江总督请旨。以为徇名利而忘大义者戒。该部知道。摺并发。　　

○谕军机大臣等方观承题参滦州知州孙昌鉴捕蝗不力一本。所办非是。蝗蝻生发。州县不亲身力捕者。例应革职拏问该管上司亦各有应得处分今该督乃仅将该员题参革职。并不按例拏问。而该管上司则概置之不问将来捕蝗州县。其何知所惩儆。前李因培亦曾以该员智识昏庸。仅奏请革职。在李因培或因未谙成例。或因署任不为已甚。若方观承则久任封疆。不应如此草率了事也。此本著驳回。并朱馥一案。皆令其按照定例。另行题参。并该管道府。一并查参请旨议处。可将此传谕方观承知之。　　

○调直隶泰宁镇总兵任澍、为福建福宁镇总兵。以一等护卫养善、为泰宁镇总兵。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百四十二


大清高宗法天隆运至诚先觉体元立极敷文奋武孝慈神圣纯皇帝实录卷之四百四十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十八年。癸酉。七月。己巳。上诣畅春园、问皇太后安。　　

○谕军机大臣等、李因培奏报滦州捕蝗已净村庄一摺。据称滦州未净蝻孽。莫甚于团山、土山、州城、三局。已多派员弁扑捕。定限完竣。约五六日可以竣事。当星驰回京等语。看来永平所属。蝻孽势甚蔓延。尚须实力查捕。以期净尽。且蝗蝻最易滋生。甫经扑灭。遗种旋复萌动。即如海子一带。经派令御前侍卫等、前往搜捕略尽。现在又有续生蝻孽。此即其明验。而查办之法。亦惟有尽力搜捕。毋俾遗种。未可以一经扫除。遽保无虞也。李因培应在彼多驻数日。督率地方官。上紧扑捕。务尽根株。更宜于净尽后。细查有无蝻种复出。必十分放心。再行回京。伊兼管府尹。科场监临。乃八月初间之事。现在不必急于回任。即行传谕知之。　　

○又谕、据高斌等奏称、六月间清黄水势过盛。五霸同时启放。减水下注。淮扬运河。西堤以西。自宝应以下。临近湖边下地。俱淹浸成灾等语。当清黄异涨之时。自不能不启坝以资宣洩。但水势直趋下流。滨湖地亩。必多被其淹浸。虽据称高阜处所。尚无妨碍。其已经被浸田亩。共有若干。及实在成灾分数。俱应一一确勘。如有应行抚恤者。即宜豫为办理。此皆督抚大吏专责。乃据鄂容安止称铜山等邑、被淹颇宽。下游高宝等州县、被水轻重不等之语。所奏尚未查报明晰。庄有恭则竟未奏闻。著传谕该督抚、令其据实查明。一面速奏。一面即行抚恤。以慰轸念。寻庄有恭奏覆、臣会同河臣高斌、查勘邵伯湖之减水二闸。金门冲开共八十一丈。水大溜急。高邮之车逻坝。其土坝被风浪漫开六十余丈。至两边石裹头而止。查石脊至土堤上、止七尺余寸。今逐日渐减。现止过水三尺余寸。此两处冲漫之情形也。至民田则湖西一望汪洋。堤东一带。亦多被淹。臣查勘各村舍。高处无碍。低处迁附近地。惟邵伯二闸以北。高邮城外以南。沿堤搭棚。栖止灾民。此现在田亩庐舍之情形也。臣细访舆论。灾虽较重于七年。而高宝一带。数年来收成较稔。元气尚未大伤。臣一面令该府县亲查搭棚户口。给以印票。先行动项抚恤。臣拟查勘淮徐事竣。即回邵伯。协同河臣督办堵御事务。仍驻扬州办理一切赈恤。得旨、览奏俱悉。看来此灾匪轻。应竭力妥办抚恤。余有旨谕。谕曰、据高斌等奏称、七月初二日夜。桃源南岸颜家庄、溜势下移紧急。下埽不及。随就近开放水戗顶溜一洩。气势渐缓。化险为平等语。开沟引放。溜势自可藉以渐缓。但所画图内。朕尚有未甚明了处。如画圈处系开放水口。然所进之水。仍由此出。则格堤内亦必逐日加增。无从宣洩。则冲溜险急之际。何以遂得无恙。又如朱点处原挑放淤之倒沟。因何未用。可传谕高斌等、令将现在水势情形。及所问未明晰之二处。详悉绘图贴说奏来。又覆奏开放智信二坝一摺。看来今年黄河异涨。实有必需启坝畅洩不得已情形。但据奏称自宝应以下。临近湖边之下地。田禾淹浸成灾等语。其某州县被灾田亩若干。及高阜田亩。是否实系全无妨碍。所奏尚未明晰。亦著速行查明据实奏闻。寻奏覆、查颜家庄堤工被冲。势甚危险。幸塘内积水较低。就近通放。溜势得以平缓。塘内黄水。亦可停淤澄清。所有朱圈处堤口、暂就宽塌。东西两头。先经裹护平稳。再查黄河放淤。若形势不甚危迫。原应倒沟细流放水。今因急溜冲堤。迫不及待。所有朱点处原挑放淤之倒沟。是以未用。至自宝应以下。临湖洼地。田禾被淹。系就当日情形具奏。其中分别成灾与否。及被灾田亩若干。一时尚未得确数。得旨、览奏俱悉。　　

○铸给京口水师右营游击关防。从署两江总督鄂容安请也。　　

○直隶总督方观承奏、据邢台县禀报、拏获邪教李起奉、史珍、高荣等。讯供李起奉所藏经卷。系师韩士英所给。史珍系王会引诱入教。高荣系南和县郗成业之徒。皆冯进京党弱。并供出县民胡学诗等。均与王会往来。是此案各犯。必须严究交通。并案细鞫。得旨、所办非是。　　

○又奏、续拏邪教王文臣、郗成业、孟加明等。讯系王会夥党。而王会纠合为逆。指称冯进京、佛力帮助。今据邢台县将王会缉获。讯供王文臣等黄纸合同。皆伊亲写散给。其所供冯进京言词。似挟有妖术。现已移咨晋抚。将冯进京解直质审。再武安县、获冯进京党羽刘夫荣、并续究收受王会合同之郗春子、王勤学、现拘究审。其余各犯黄纸合同。经卷歌谣。臣拟于本月十八日。亲赴顺德详鞫。得旨、所办好。　　

○庚午。谕军机大臣等、方观承奏报、邢台县访获邪教李起奉等二摺。其第一摺内有必须严究交通、借名入教。谋为不轨情节之语。是以批谕所奏非是。盖谓邪教不能保其必无。必逐案皆究以不轨。是教之反叛也。及阅第二摺内、显有依附经典。编造歌谣。谋为不轨实迹。故又批以所办是、而准其前往。足见朕之处分一切。原无成见。及阅各犯供情。及王文成等、所收字迹。虽有悖逆之词。然不过造作妖言。传播煽惑。与仅骗财物者不同。惟应严密查拏究治。以正风俗。而究非谋叛大案可比也。可传谕方观承、令其讯取确情。按律速行定拟可耳。　　

○户部议覆、四川总督黄廷桂奏称、青云营地处偏僻。不通商贩。河水阻隔。各汛兵籴运维艰。请照威茂协例。将该营每年四季米。于头年九月豫行折色给领。乘时采买。按月支放。应如所请。从之。　　

○补行云南、贵州省、十七年分军政。年老官二员。才力不及官二员。分别处分如例。　　

○壬申。谕曰、署尚书策楞、尚书刘统勋、命往江南。有会同高斌查办事件。著即驰驿前去。　　

○又谕、江南歙县、太湖、太平、等处地方。于五月二十五、六、等日。山水涨发。田亩淹浸。房屋民人。间有损伤。前据鄂容安等奏到。朕已批示。被水村庄。虽属一隅。亟宜抚恤。毋致失所。著传谕该督抚等、督饬所属。实力查办。所有被伤处所。务宜照例赈恤。倘有成灾。即行加意抚绥。一面奏闻。一面办理。俾灾黎得沾实惠。该部遵逾速行。　　

○又谕、从前将八旗满洲人员。选用外省文武等官。其蒙古旗人。分用部院者。员缺本少。是以外任未经议及。朕思满洲蒙古。均属本朝世仆。伊等于外任分缺铨用之处。亦宜量予疏通。现在满洲司员。升用道府。既经暂行停止。其文职同知以下。著将蒙古人员。与满洲一体拣选引见选用。武职副将以下。著就满洲应得缺内。酌予十分之二。其作何分班轮选之处。仍著该部定议具奏。寻议、蒙古人员。向无外用之例。是以遇拣选保送之处。不得与满洲一体录用。今遵谕文职同知以下。将蒙古与满洲一体拣选引见。查满洲人员。外用同知以下等官。或拣选保送。或按俸截取。其选用班次。向有成例。嗣后应用满洲人员时。将蒙古人员。一体截取保送。拣选考试。按照各班带领引见。其奉旨记名者。入于满班内、通较俸次深浅。名次先后选用。又遵谕蒙古人员。于武职副将以下。满洲应得缺内。酌予十分之二。请嗣后应用满员缺出。俱于补放满洲四缺之后。补放蒙古人员一次。照例行文咨取。至轮用千总一项。兵部行文八旗蒙古。于所属亲军前锋护军内。每旗保送四五名。咨部考验。拣选引见。记名注册。亦俟满洲补用四缺后。第五缺将蒙古掣补一名。命下即按旗分办理。并载入例典遵行。从之。　　

○又谕、州县捕蝗不力。既有革职拏问之定例。又有不申报上司者革职之例。一事而多设科条。适足滋弊。即堂司官或知奉法。而吏胥之称引条例。上下其手。被议者或重或轻。纷滋讹议。年来直隶查参捕蝗不力之案。办理多未画一。即其证也。至州县捕蝗。需用兵役民夫。并换易收买蝻子。自有费用。其勤民急公者。或不费而事已济。而锱铢是较。玩视民瘼者。多往往藉口无力捐办。现在各省寻常事件。尚得动公办理。似此要务。何以转不动支公项。朕谓捕蝗不力。必应遵照皇考世宗宪皇帝谕旨。重治其罪。不可姑息。而费用则应准其动公。嗣后州县官、遇有蝗蝻不早扑除。以致长翅飞腾。贻害田稼者。均革职拏问。著为令。其有所费无多。自行捐办。而实能去害利稼者。该督抚据实奏请议叙。其已动公项。而仍致滋害伤稼者。奏请著赔。又今岁江南各属、蝻孽萌生。虽经该督抚具奏。乃从未将地方官据实题参。岂非庇下而欺远。著该督抚明白回奏。寻奏覆、查沛县蝗蝻。因新旧令彼此推诿。扑捕不力。挨延之咎。固在前署令邱深造。而面诳饰说。则新令孙循徽。更不可信。经臣参奏。部议革职在案。继巡查至安东海州。据道府禀揭、安东五港司巡检李师悦、海州惠泽司巡检金昊、皆查捕不早。至长翅搭鞍。捏报飞蝗。希图卸责。是以将两巡检咨部革职拏问。余印委各员。尚能黾勉办理。不致有伤禾稼。报闻。　　

○吏部议准、江苏巡抚庄有恭奏称、赣榆县知县毕宿瀆、受王子上嘱托。纵令附会邪教之牛其禄出境。复播妖言惑众。应照徇情例降调。得旨、牛其禄曾因附会邪教。交地方官严行管束。乃毕宿瀆受王子上嘱托。许其出境。以致该犯复播妖言。煽惑众听。若仅照寻常瞻徇之例。议以降调。未足蔽辜。著革职。发往军台效力。以为地方官徇情不实心者戒。　　

○太常寺奏、八月初五日。上丁、释奠先师孔子。请遣官行礼。得旨、春秋释奠。例应遣官。朕自往岁恭诣孔庙行礼后。已阅五年。仰止宫墙。心殷景慕。此次亲诣行礼。　　

○旌表守正捐躯之陕西武功县民金库妻冯氏。　　

○癸酉。上诣畅春园、问皇太后安。　　

○谕、奉皇太后懿旨。那苏图之女戴佳氏。著封为嫔。钦此。所有应行典礼。该部察例具奏。　　

○甲戌。上诣畅春园、问皇太后安。　　

○幸静宜园驻跸。至丙子皆如之。　　

○谕曰、鸿胪寺卿储麟趾、请令各省道员。兼带宣谕化导官衔。分地周巡一摺。所见非是。宣谕化导。不过偶一行之。若竟定为例。则督抚大吏、以至州县。均有教养斯民之责。而专委之道员。久之反成虚应故事。且教人以言。其感已浅。分地周巡。安能以一人之力。使穷乡僻壤。无不家喻户晓。但风俗未淳。地方有司。诚不得辞其责。国家条教。具已详明。嗣后务当实力奉行。随时教导。留心整顿。俾民风日归淳朴。储麟趾此奏不必行。　　

○乙亥。谕军机大臣等、高斌等奏、高邮汛水增长。现在东堤受险。随启放南关坝。以减盛涨一摺。高邮汛水盛涨。则东堤亟宜保护。自不得不将南关一坝。暂行启放。实亦出于无可如何。但启放之后。下游民田。不无淹浸。如当水溜下趋。势稍平减。东堤可保无虞。即应亟为堵闭。水少下一分。下游即少受一分之患。可传谕高斌、张师载等、令其酌看情形。迅速办理。至前奏临近湖边卑下田禾。俱因滚坝减水。致多淹浸。并此次放水受害之处。其成灾地亩。统计有几何。著即一并详悉查明。速行奏闻。并谕巡抚庄有恭、确查成灾处所办理。寻高斌等奏覆、查车逻坝现过水三尺。若再消退。即可断流。惟邵伯二闸、冲缺口门二十八尺。臣现督令连夜进埽。筑坝堵闭。不敢刻缓。至下河此次被淹受害。成灾地亩。现在臣庄有恭详细查办。尚未得有确数。报闻。　　

○又谕、据李因培奏、查捕滦州蝗蝻情形一摺。内称州城、土山、二局。已经完竣。惟团山一路。冈峦连接。北有近边大山。辽远深邃。已委员率领人夫。前往根求。即不可登蹑之处。亦令设法搜索等语。蝗蝻遗孽在山。亦必藉土滋长。若崇冈峭壁。有石无土之处。蝻孽亦无从滋蔓。如果人力难施。而塞外又无禾稼。著传谕李因培、所有该处蝗蝻。惟于土多易生之地。设法尽力搜捕。俾无余孽。如所奏石山塞外。不必办理之处。无庸多派兵役。过为搜索。至现在查捕事宜。约计办理分数。何时可以报竣。禾稼究竟稍有损伤与否。李因培所奏。尚未明晰。著再详悉查明。据实具奏。寻奏覆、查西北团山一路。冈峦连接。蝗蝻所起。不能遽定根株。凡有土之区。难保必无遗种。是以令人前往根求。现在分别办理。设法扑捕。其崇冈峭壁。人力难施之处。遵谕无庸过为搜索。至办理分数。告竣日期。尚容另摺具奏。报闻。　　

○又谕曰、署山西巡抚胡宝瑔奏、访获忻州、及长子县、二处邪教匪犯王正德、冯进京等。现在查拏办理一摺。前据方观承奏、邢台邪教李起奉等一案。称从史珍之妻胡氏。究出王会一犯。供称得自山西冯进京。看其情节。乃依附经典。编造歌谣。虽非谋叛大逆之案可比。而供词乃有悖逆之语。今胡宝瑔所奏、原钞邪经。皆里巷荒诞之词。其直隶究出王会所供冯进京悖逆妖言。俱未奏及。若果已究出。胡宝瑔必不肯为之隐讳。或系甫经访查。尚未详究耳。但据邪词。甚属鄙俚。何以能诓骗银钱、多至数百两。其中或另有煽惑之处。不肯实供耳。宜并加穷究。著将方观承原奏、钞寄胡宝瑔。胡宝瑔此摺、亦钞寄方观承。参互阅看。此案蔓延两省。人犯既多。辗转根究。又必有逐层供出之犯。往返关提。长途解送。易致疎虞。著传谕伊等、令其各究所获案犯。根寻研究。彼此知会。应归何省办结之处。详细妥酌。其解送人犯。必应严饬所属。加紧防护。设有疎虞窜逸情弊。该督抚等、无所辞咎。又方观承前奏、亲往邢台查办此事。至今未见奏到。现在情形若何。著一并奏闻。寻奏、查直隶访拏邪教案内。究出王会等所供冯进京言词悖逆。似有妖术情节。当经密移山西抚臣胡宝瑔、速行查究。冯进京在彼。既有应行根究之处。臣遵谕各就所获案犯。将现在情形研究。俟办理大局已定。照以少就多之例。再将冯进京解直质讯。并案完结。报闻。　　

○旌表守正被戕之山西繁峙县民刘有宝妻韩氏。　　

○丙子。谕曰。泰宁镇标中军游击李超、守备孙士英等、亏那营项一案。前经总督方观承题参革审。并未将前任镇臣马世岱那亲等。有无知情、及失于觉察。一并查参。本欲部议时降旨。今据该镇总兵任澍奏称、那亲曾将亏缺缘由知会。随查得马世岱、并李超任意私那。经咨明督提二臣等语。则那亲已经移交查办。尚无不合。而马世岱则通同舞弊。罪状显然。方观承仅参该弁。而不将任澍咨明之处叙入。必因近日题参独石口副将安泰。曾经降旨训谕。马世岱亦属满员。且已降调。遂不行一并查参故耳。不思朕办理庶务。初无成心。满汉全无歧视。即如安泰一案。不过因使酒启衅。而悍卒刁风。宜先示惩创。不可先治所管之罪。即汉人当此任。亦应如是办理。方观承何乃一味取巧。所见卑鄙错谬。一至于此。著严行申饬。并令明白回奏。马世岱著解任。一并解交该督严审定拟具奏。寻奏、营员亏空。累任统辖上司。例应于疏内声明附参。但查李超亏那扣存兵丁号衣银项。孙士英亏那生息截旷还官等项。数目烦碎。先后参差。应查其亏那月日。是何镇臣任内之事。于审明具题日、分别参处。是以原疏内未即声明。至任澍奏内所称、马世岱、李超、任意私那。经咨明督提二臣之处。缘马世岱、有私那典当生息银两。并浮当衣服至一千一百余两之多。例应专案参追。当经委清河道查办揭报。臣于七月二十六日题参在案。臣职任封疆。如属内有骩法营私者。无论满汉官员。均应据实纠劾。不敢稍存瞻顾。得旨、此奏又属用巧。何必廿六廿八之日。不可倒移乎。　　

○丁丑。上诣畅春园、问皇太后安。　　

○回圆明园。　　

○谕、据河道总督高斌等奏称、本月十二日。西风大暴。湖水奔注。高邮城南、车逻坝过水四尺八寸。沿河小船。多被冲损。西岸人家房屋。打坏二百余家等语。前因江南被水州县。已降旨令该督抚等、加意抚恤。今遇湖水盛涨。车逻坝过水至四尺有余。下游田禾。必多被淹之处。现在民房已有损坏。一切俱宜亟加抚绥。毋俾失所。著庄有恭速赴高邮一带。亲行查勘。督率所属。实心筹画。一面奏闻。一面办理。仍将临湖田亩被淹若干。及如何办理情形。据实速奏。以慰轸念。该部即速传谕知之。　　

○又谕、朕此次行围。著履亲王、裕亲王、大学士来保、史贻直、在京总理事务。其月选之文员内通判州县等官。武员内八旗护军校骁骑校。及外省送到之补放水手官骁骑校。并年满千总等官弁。俱著王大学士、照从前之例验看。其外省督抚提镇等奏摺。亦著照例、自起銮之日为始。俱赍赴在京总理处。加封交内阁随本呈送行在。候朕批示。随本发回。仍于总理处、交付赍摺人祇领。该部即通行传谕知之。
  </div>
  <div class="pagination">
   <a href="清实录乾隆朝实录_page607.html">
    上一页
   </a>
   <span>
    ...
   </span>
   <a href="清实录乾隆朝实录_page603.html">
    603
   </a>
   <a href="清实录乾隆朝实录_page604.html">
    604
   </a>
   <a href="清实录乾隆朝实录_page605.html">
    605
   </a>
   <a href="清实录乾隆朝实录_page606.html">
    606
   </a>
   <a href="清实录乾隆朝实录_page607.html">
    607
   </a>
   <span class="current-page">
    608
   </span>
   <a href="清实录乾隆朝实录_page609.html">
    609
   </a>
   <a href="清实录乾隆朝实录_page610.html">
    610
   </a>
   <a href="清实录乾隆朝实录_page611.html">
    611
   </a>
   <a href="清实录乾隆朝实录_page612.html">
    612
   </a>
   <a href="清实录乾隆朝实录_page613.html">
    613
   </a>
   <span>
    ...
   </span>
   <a href="清实录乾隆朝实录_page609.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
