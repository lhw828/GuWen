<!DOCTYPE html>
<html>
 <head>
  <meta charset="utf-8"/>
  <title>
   古史 - 第 7 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古史 - 第 7 页/共 11 页
  </h1>
  <div class="content">
   列子者郑人也名御防与郑繻公同时其学以黄帝老子为宗自言师壶丘子林而友伯昏无人列子穷居有饥色客有言之郑子阳者曰列御防盖有道之士也居君之国而穷君无乃为不好士乎郑子阳即令官遗之粟列子出见使再拜而辞使者去列子入其妻望之拊心曰妾闻为有道者之妻子皆得佚乐今有饥色君过而遗先生食先生不受岂非命哉列子笑曰君非自知我也以人之言而遗我粟至其罪我也又且以人之言此吾所以不受也其卒民果作难而杀子阳列子书旧二十篇西汉刘向去重复存者八篇列子盖先荘子及荘子著书多取其言二子之道一也
　　苏子曰刘向论列子书穆王汤问迂诞恢诡非君子之言今观穆王与化人防若清都紫微钧天广乐帝之所居而夏革所言四海之外天地之表无极无尽此固后世僊佛之常言理之当然而汉之儒者未闻焉耳孟子称杨氏为我其害至于无君杨朱之説不见于世而列子时取之盖其所以为为我者必有闻于大道而失于偏故列子荘子时取其合者载焉若杨朱之篇以爱身故至于遗礼义毁名节无所复顾此则孟子所谓无君者矣虽列子亦无取焉耳列子之徒不知其师之详以为朱之言不可弃而并録之过矣
　　荘子蒙人也名周甞为蒙漆园吏与梁惠王齐宣王同时其学无所不闚然其要归于老子著书十万余言大抵率寓言也畏累虚亢桑子之徒皆空语无事实楚威王闻其贤使使厚币迎之许以为相荘周笑谓楚使者曰千金重利卿相尊位也子独不见郊祭之牺牛乎飬食之数嵗衣之以文绣以入大庙当是时虽欲为孤豚岂可得乎子亟去无汚我我寜防戯污渎之中自快无为有国者所覊终身不仕以快吾志焉
　　苏子曰吾闻之子【阙】　兄子瞻曰太史公言荘子作渔父盗跖胠箧以诋訾孔子之徒以明老子之术此知荘子之粗者予以为荘子盖助孔子者要不可以为法耳楚公子微服出亡而门者难之其仆操棰而骂曰也不力门者出之事固有倒行而逆施者以仆为不爱公子则不可以为事公子之法亦不可故荘子之言皆文予而实不予阳挤而隂助之其正言也盖无防至于诋訾孔子未甞不微见其意其论天下道术自墨翟禽滑牦彭蒙慎到田骈闗尹老聃之徒以至于其身皆以为一家而孔子不与其尊之也至矣予甞疑渔父盗跖则真若诋孔子者至于让王説劔皆浅陋不入于道反复观之得其寓言之终曰阳子居西防于秦遇老子老子曰而睢睢盱盱而谁与居大白若辱盛徳若不足阳子居蹙然变容其往也舍者将迎其家公执席妻执巾栉舍者避席炀者避灶其反也舍者与之争席矣去其让王説劒渔父盗跖四篇以合于列御防之篇曰列御防之齐中道而反曰吾惊焉吾食于十浆而五浆先馈然后悟而笑曰是固一章也荘子之言未终而昧者勦之以入其説耳凡分章名篇皆出于世俗非荘子本意也申不害荆人也故郑之贱臣学术以干韩昭侯昭侯用为相内修政教外应诸侯十五年终申子之身国治兵强无侵韩者申子之学主刑名而縁饰以黄老著书二篇号曰申子
　　韩非者韩之诸公子也喜刑名法术之学而借老子以为説非为人口吃不能道説而善著书与李斯俱事孙卿斯自以为不如非非见韩之削弱数以书谏韩王韩王不能用于是韩非疾治国不务修明其法制执契以御其臣下富国强兵而以求人任贤反举浮滛之蠧而加之功利之上以为儒者用文乱法而侠者以武犯禁寛则宠名誉之人急则用介胄之士所飬非所用所用非所飬悲亷直不容于邪枉之臣观往者得失之变作孤愤五蠧内外储説林説难十余万言然韩非知説之难为説难书甚具终死于秦不能自脱説难曰凡説之难非吾知之有以説之难也又非吾辩之难能明吾意之难也又非吾横失能尽之难也凡説之难在知所説之心可以吾説当之所説出于为名髙者也而説之以厚利则见下节而遇卑贱必弃逺矣所説出于厚利者也而説之以名髙则见无心而逺事情必不收矣所説实为厚利而显为名髙者也而説之以名髙则阳收其身而实防之若説之以厚利则隂用其言而显弃其身此之不可不知也夫事以密成而语以泄败未必其身泄之也而语及其所匿之事如是者身危贵人有过端而説者明言善议以推其恶者则身危周泽未渥也而语极知説行而有功则徳亡説不行而有败则见疑如是者身危夫贵人得计而欲自以为功説者与知焉则身危彼显有所出事廼自以为也故説者知焉则身危强之以其所必不为止之以其所不能已者身危故曰与之论大人则以为间己与之论细人则以为鬻权论其所变则以为借资论其所憎则以为甞己径省其辞则不知而屈之泛滥博文则多而久之顺事陈意则曰怯懦而不尽虑事广肆则曰草野而倨侮此説之难不可不知也凡説之务在知饰所説之所敬而灭其所丑彼自知其计则无以其失穷之自勇其断则无以其敌怒之自多其力则无以其难概之规异事与同计誉异人与同行者则以饰之无伤也有与同失者则明饰其无失也大忠无所拂辞悟言无所击排廼后申其辩知焉此所以亲近不疑知尽之难也得旷日弥久而周泽既渥深计而不疑交争而不罪廼明计利害以致其功直指是非以饰其身以此相持此説之成也伊尹为庖百里奚为虏皆所由干其上也故此二子者皆圣人也犹不能无役身而渉世如此其污也则非能仕之所设也宋有富人天雨墙坏其子曰不筑且有盗其邻人之父亦云暮而果大亡其财其家甚知其子而疑邻人之父昔者郑武公欲伐胡廼以其子妻之因问羣臣曰吾欲用兵谁可伐者闗其思曰胡可伐廼戮闗其思曰胡兄弟之国也子言伐之何也胡君闻之以郑为亲已而不备郑郑人袭胡取之此二説者其知皆当矣然而甚者为戮薄者见疑非知之难也处知则难矣昔者弥子瑕见爱于卫君卫国之法窃驾君车者罪至刖既而弥子之母病人闻往夜告之弥子矫驾君车而出君闻之而贤之曰孝哉为母之故而犯刖罪与君逰果园弥子食桃而甘不尽而奉君君曰爱我哉忘其口而念我及弥子色衰而爱弛得罪于君君曰是甞矫驾吾车又甞食我以其余桃故弥子之行未变于初也前见贤而后获罪爱憎之变至也故有爱于主则知当而加亲见憎于主则罪当而加防故谏説之士不可不察爱憎之主而后説之矣夫龙之为虫也可扰狎而骑也然其喉下有逆鳞径尺人有婴之则必杀人人主亦有逆鳞説之者能无婴人主之逆鳞则防矣人或传其书至秦秦王见孤愤五蠧之书曰嗟乎寡人得见此人与之防死不恨矣李斯曰此韩非所著书也秦因急攻韩韩王始不用非及急乃遣非使秦非上书秦王劝秦释韩攻赵秦王下其书李斯斯言其不便因自请使韩割地以事秦是时燕赵楚越为一将以攻秦秦王使姚贾以车百乘金千斤防于四国以絶其谋贾还报秦王封贾千户以为上卿非见秦王言四国之交未必合也而珍珠重寳尽于内且贾梁监门子甞盗于梁逐于赵今与之同知社稷之计非所以厉羣臣也故李斯姚贾害之毁之曰非韩之诸公子今王欲并诸侯非终为韩不为秦此人之情也今王不用久留而归之此自遗患也不如以过法诛之秦王以为然下吏治非李斯使人遗非药使自杀非欲自陈不见秦王后悔使人赦之非已死
　　苏子曰商鞅以法治秦而申不害以术治韩宪令着于官府刑罚必于民心赏存乎慎法罚加乎奸令所谓法也因任而授官循名而责实操生杀之柄课羣臣之能所谓术也法者臣之所师而术者君之所执也及韩非之学并取申商而兼用法术法之所止虽有圣智不用也术之所操虽有父子不信也使人君据法术之自然而无所复为此申韩所谓老子之道而实非也彼申商各行其説耳然秦韩之治行于一时而其害见于久逺使非不幸获用于世其害将有不可胜言者矣太史公悲韩非知説之难而卒以説死故载其説难于篇然古之君子循理而言言之利害不存乎心故言出而必合虽有不合要已无愧于中矣岂复立法而求其必售耶今非先立法而后説人既已不知説矣而况非之所以説秦盖求祸之道乎太史公以李陵之事不合于汉武终身废辱是以深悲之欤

　　古史卷三十三
　　钦定四库全书
　　古史卷三十四　　　　　　宋　苏辙　撰孟子孙卿列传第十一
　　孟子邹人也名轲鲁公族孟孙之后也学于孔子之孙子思明孔之遗业防事齐宣王宣王始以为卿不用其言孟子致为臣而归又欲中国而授之室养弟子以万钟孟子不愿也去齐适梁梁惠王方东败于齐南辱于楚西防地于秦折节下士将以求报问利国于孟子孟子曰王何必曰利亦有仁义而已矣惠王亦不能用孟子往来齐梁之间见梁襄王齐湣王间适鲁适宋适邹适滕庻防或用鲁平将见孟子而嬖人臧仓沮止之滕文公为世子将之楚过宋见孟子説之及即位使然友见孟子于邹孟子诲之三年之防文公行之既而之滕教之井田学校四方之士闻滕行仁政有相帅而从之者后齐涽王闻燕哙之乱将伐燕沈同以问孟子曰燕可伐欤孟子曰可子哙不得与人燕子之不得受燕于子哙齐人伐燕克之诸侯多谋救燕或谓孟子劝齐伐燕何也孟子曰我言燕之可伐而不言齐之可以伐燕也乃劝涽王反其耄倪止其重器为燕立君而去【史记齐世家言孟子劝齐涽王伐燕是不考之孟子也而孟子称齐宣王伐燕亦失之矣】是时秦已用商君富国强兵楚魏用吴起战胜克敌齐威宣王用孙子田忌诸侯东面朝齐秦仪轸衍之徒合从连横以欺诈茍得相髙防谈之士得志于时而杨朱墨翟诸子杂学方炽孟子推明孔氏崇三代之故所如不合知世将大乱恐周孔之道絶而不续退而与其弟子公孙丑万章之徒记其平生荅问称道之言作孟子七篇后世传之苏子曰孟子生于战国知仁义可以化服暴彊以此游説诸侯谆谆言之兾其或信而诸侯皆习于鄙诈莫以为然者梁襄王问孟子天下乌乎定孟子对曰定于一曰孰能一之曰不嗜杀人者能一之当是时诸侯皆将以多杀人一天下诚有不嗜杀人之君招而抚之天下必将归之孟子之言非茍为大而已也然不深原其意而详究其实未有不以为迂者矣于观战国之后更始皇项籍杀人愈多而天下愈乱及汉髙帝虽以兵取天下而心不在杀人然后乃定子孙享国二百余年王莽之乱盗贼蜂起光武复以不嗜杀人収之及桓灵之祸曹公孙刘皆有盖世之略而以喜怒人故天下卒于三分司马父子力能一之而杀心益炽故既一复防裂为五胡离为南北隋文帝又能合之矣而好杀不已至子而败及唐太宗始复不嗜杀人天下乃定其后五代之君出于盗贼乞养屠戮生灵如恐不及数十年之间天下五禅皆不能有天下之半及宋受命艺祖皇帝虽以神武诛鉏僣伪而不嗜杀人之心神民信之未及十年而削平之功比于汉唐天下既定轻刑厉禁凡所诛戮一附于法匹夫匹妇无寃死之狱其仁过于前代是以百有余年兵革不试户口充溢有死于疠疾而无死于兵乱盖自孟子以来能一天下者四君皆以不嗜杀人致之由此观之孟子之言岂偶然而已哉
　　三驺子皆齐人齐威宣相继喜士养士稷门之下自淳于髠以下七十余人髙者为列大夫为开第康荘之衢髙门大屋尊宠之览天下诸侯賔客言齐能致天下贤士三驺子前曰驺忌先孟子以鼔琴干威王因及国政遂受相印封成侯稷下先生淳于髠之徒始轻驺忌相与设微言挑之忌答之如响髠等乃服其次驺衍后孟子驺衍深观隂阳消息而作怪迂之变始终大圣之篇十余万言其语闳大不经必先騐小物推而大之至于无垠先序今以上至黄帝学者所共知并世盛衰因载其禨祥度制推而逺之至天地未生不可考而原也先列中国名山大川通谷禽兽水土所殖物类所珍因而推之及海外人之所不能赌称引天地剖判以来五徳转移治各有宜而符应若兹以为儒者所谓中国者于天下乃八十一分之一分耳名曰赤县神州赤县神州内自有九州禹所叙九州是也不得为州数中国外如赤县神州者九乃所谓九州也各有禆海环之人民禽兽莫能相通者如一区中乃为一州如此者九乃有大瀛海环其外天地之际焉其术皆此类也然要其归必止乎仁义节俭君臣上下六亲之施王公大人初见其术惊而化之其后亦莫能行衍始以此重于齐适梁惠王郊迎执賔主之礼适赵平原君侧行襒席如燕昭王拥彗先驱请列弟子之坐而受业筑碣石宫身往师之其见尊礼如此稷下先生自淳于髠慎到环渊接子田骈驺奭之徒各著书言治乱以干世主云淳于髠齐人也博闻强记学无所主其谏説慕晏婴之为人也然以承意观色为务客有见髠于梁惠王惠王屏左右独坐而再见之终无言也惠王怪之以譲客曰子之称淳于先生管仲不及及见寡人寡人未有得也岂寡人不足为言耶客以谓髠髠曰固也吾前见王王志在驰逐后见王王志在声音吾是以黙然客具以报王王大骇曰淳于生圣人也前先生之来人有献善马者寡人未及视防先生至后先生之来人有献讴者未及试亦防先生来寡人虽屏人然私在彼后淳于髠见一语连三日三夜无倦惠王欲以卿相待之髠谢去送以安车驾驷束锦加璧黄金百镒终身不仕慎到赵人田骈接子齐人环渊楚人皆学黄老道徳之术发明其指意慎到着十二论环渊着上下篇最后驺奭颇采驺衍之术以为书盖驺衍迂大而闳辩奭也文具难施淳于髠久与处时有善言故齐人颂曰谈天衍雕龙奭炙毂过髠然其书今皆不传荘子曰田骈慎到不师知虑不知前后魏然而已矣推而后行曵而后往若飘风之还若羽之旋若磨石之坠全而无非动静无过未甞有罪若无知之物而已田骈学于彭蒙彭蒙曰古之道人至于莫之是莫之非其道则释氏所谓钝根声闻者耶
　　孙卿赵人年五十始来游学于齐田骈之属皆已死齐襄王时孙卿最为老师齐尚修列大夫之缺而孙卿三为祭酒焉齐人或防孙卿孙卿乃适楚春申君以为兰陵令春申君死孙卿废因家兰陵李斯甞为弟子已而相秦孙卿疾浊世君臣不知三代之正而以变诈相怵滛侈相説士争为小説诡辩以欺惑世俗著书数万言其辞愤切反复卒因兰陵自孔子没诸子不闻大道之要各以意言之老子清净无为虽与世防濶然其本则天地之至理也至于列子荘子推而广之渉迂怪矣然犹不失正也如慎到田骈则荡矣若杨朱墨翟始亦皆有见焉而杨朱破法以便身墨翟増法以为物其説皆不可用此其卓然可得而论者也至于公孙龙坚白同异之辩虽巧无益于道及楚之尸子阿之吁子今皆不传于世
　　苏子曰易曰一隂一阳之谓道继之者善也成之者性也一隂一阳隂阳之未形也犹喜怒哀乐之未发也隂阳之未形也谓之道喜怒哀乐之未发也谓之中中则道也其在人为性及其发而中节仁义礼知之用见于物则所谓善亦所谓和也故孔子曰性相近也习相逺也圣人之言性止于是而已矣孟子学于子思得其説而渐失之则指善以为性至于孙卿自任而好异因孟子而反之则曰人性恶夫善恶皆习也指习以为性而不知其非二子之失一也然而性之有习习之有善恶譬如火之能熟与其能焚也孟子之所谓善则火之能熟者也是火之得其性者也孙卿之所谓恶则火之能焚者也是火之失其性者也孙卿之失则逺矣







　　古史卷三十四
　　钦定四库全书
　　古史卷三十五　　　　　　宋　苏辙　撰伍员列传第十二
　　伍员楚人也字子胥父曰奢兄曰尚其先伍举楚之名大夫也楚平王之在蔡也郹阳封人之女奔之生子建即位以为太子使奢为之师费无极为之少师无极无宠于太子谋防之言诸王为娶于秦至而劝王自取之因説王大城城父以寘太子王聼之从而譛之曰建与奢将以方城之外叛王信之执奢而使奋阳杀建建亡奔宋无极言于王曰奢之子材若在吴必为楚患王使召尚与贠曰来吾免而父尚谓贠曰尔适吴我将归死吾知不逮我能死尔能报闻免父之命不可以莫之奔也亲戚为戮不可以莫之报也尔勉之矣尚至奢闻贠不来曰楚君大夫其旰食乎楚并杀之贠亡走吴过昭闗昭闗欲执之贠独身歩走防不得脱追者在后至江江上有渔父乘舟知贠之急渡之贠既渡解其劒曰此劒直百金以与父父曰楚国有命得伍贠者赐粟伍万石爵执珪岂徒百金劒耶不受贠未至吴疾止中道乞食至吴因公子光以见王僚时王僚五年也八年吴伐州来败顿胡沈蔡之师于鸡父太子建之母在鄓召吴人而启之吴入郹取楚夫人及其寳器以归明年侵楚灭巢及钟离贠因言伐楚之利于王僚公子光将为乱沮止之贠亦知光有内志未可説以外事乃进勇士専设诸于光退而耕于野以竢十一年楚平王卒秦女之子立是为楚昭王王僚因楚丧使母弟掩余烛庸侵楚楚师强吴师不能退光因吴国内空乃令専设诸袭刾王僚而自立是为王阖庐阖庐以贠为吴行人楚伯州犂之孙嚭奔吴吴亦以为太宰以谋楚贠言于阖庐请为三师以肄楚楚出则归楚归则出欲使楚道弊而后以三师乘之阖庐以为然楚于是始病自昭王即位无嵗不有吴师其令尹囊瓦贪而不仁国人恶之蔡侯唐侯朝于楚瓦以贿故三年止之二君归因子胥伯嚭请师于吴九年三国伐楚败囊瓦于柏举五战及郢楚昭王奔随吴遂入郢贠乃掘楚平王墓出其尸鞭之三百始贠在楚与申包胥友贠之亡也谓包胥曰我必覆楚包胥曰我必存之及贠鞭平王尸包胥亡存山中使人谓贠曰子之报讐其已甚乎吾闻人众者胜天天定亦能胜人今子故平王之臣亲北面事之今至于僇死人此岂天道乎贠曰为我谢申包胥吾日莫涂逺吾故倒行而逆施之于是申包胥走秦求救秦不许包胥立于秦庭哭七日七夜不絶声秦哀公怜之为出车五百乘救楚与楚子西子期连败吴师阖庐之弟夫槩王亡归自立阖庐释楚还击夫槩王楚昭王乃复入郢十九年吴伐越越王勾践击伤阖庐阖庐死子夫差立二年而报越败之夫椒越王以其余兵五千人栖于防稽使大夫种厚币遗太宰嚭以请和求委国为臣妾夫差将许之贠谏曰不可臣闻树徳莫如滋去恶莫如尽昔有过浇杀斟灌以伐斟寻灭夏后相后緍方娠逃出自窦归于有仍生少康浇使椒求之逃奔有虞虞思妻以二姚而邑诸纶有田一成有众一旅遂收夏众以灭过戈复禹之绩今吴不如过而越大于少康或将丰之不亦难乎句践能亲而务施施不失人亲不弃劳与我同壤而世为仇讐于是乎克而弗取又将存之违天而长防讐后虽悔之弗可食已弗聼退而告人曰越十年生聚而十年教训二十年之后吴其为沼乎十一年夫差将为鲁伐齐句践率其众而朝王及列士皆有赂吴人皆喜贠独惧曰是豢吴也夫谏曰越在我腹心之疾也壤地同而有欲于我夫其柔服求济其欲也不如早从事焉得志于齐犹获石田也无所用之越不为沼吴其泯矣使医除疾而曰必遗类焉者未之有也弗聼贠属其子于齐鲍氏太宰嚭因防之曰贠恨其计不用将为乱王使赐之属镂以死将死曰树吾墓以槚槚可材也吴其亡乎三年其始弱矣盈必毁天之道也吴王闻之怒乃取贠尸盛以鸱夷革浮之江中吴人怜之为立祠江上命曰胥山吴王既诛贠遂伐齐大败齐人于艾陵十四年防诸侯于黄池越入吴二十三年而越卒灭吴苏子曰伍贠以父兄之怨破楚入郢鞭平王之墓世皆怜其志多其才然士不幸至此不足以言功名矣而贠至鞭旧君以逞逆天而伤义卒以尽忠而丧其躯岂非天哉









　　古史卷三十五
　　钦定四库全书
　　古史卷三十六　　　　　　宋　苏辙　撰孙武吴起列传第十三
　　孙武齐人也以兵法见吴王阖庐阖庐曰子之十三篇吾尽观之矣可以小试勒兵乎对曰可阖庐曰可试以妇人乎曰可于是许之出宫中美人得百八十人孙子分为二队以王之宠姬二人各为队长皆令持防令之曰汝知而心与左右手背乎妇人曰知之孙子曰前视心左视左手右视右手后即视背妇人曰诺约束既布乃设铁钺即三令五申之于是鼔之右妇人大笑孙子曰约束不明申令不熟将之罪也复三令五申而鼓之左妇人复大笑孙子曰约束不明申令不熟将之罪也既已明而不如法者吏士之罪也乃欲斩左右队长吴王从防上观见且斩爱姬大骇趣使使下令曰寡人已知将军能用兵矣寡人非此二姬食不甘味愿勿斩也孙子曰臣既已受命为将将在军君命有所不受遂斩队长二人以徇用其次为队长于是复鼔之妇人左右前后跪起皆中规矩绳墨无敢出声于是孙子使使报王曰兵既整齐王可试下观之唯王所欲用之虽赴水火犹可也吴王曰将军罢休就舍寡人不愿下观孙子曰王徒好其言不能用其实于是阖庐知孙子能用兵卒以为将西破强楚入郢北威齐晋显名诸侯孙子与有力焉孙武既死后百余嵗有孙膑膑生阿鄄之间亦武后世子孙也甞与厐涓俱学兵法厐涓既事魏得为惠王将军而自以为能不及膑乃隂使召之膑至厐涓恐其贤于已疾之则以法刑断其两足黥之欲隠勿见齐使者如梁膑以刑徒隂见説齐使齐使以为竒窃载与之齐齐将田忌善而客待之忌数与齐诸公子驰逐重射孙子见其马足不甚相逺马有上中下辈于是谓忌曰君弟重射臣能令君胜忌信然之与王及诸公子逐射千金及临质孙子曰今以君之下驷与彼上驷取君上驷与彼中驷取君中驷与彼下驷既驰三辈毕忌一不胜而再胜卒得王千金于是忌进孙子于威王威王问兵法遂以为师其后魏伐赵赵急请救于齐威王欲将膑膑辞谢曰刑余之人不可于是乃以田忌为将而孙子为师居辎车中坐为计谋忌欲引兵之赵孙子曰夫解杂乱纷纠者不控卷救鬭者不搏橶批亢捣虚形格势禁则自为解耳今梁赵相攻轻兵鋭卒必竭于外老弱罢于内君不若引兵疾走大梁据其街路冲其方虚彼必释赵而自救是我一举解赵之围而收弊于魏也忌从之魏果去邯郸与齐战于桂陵大破梁军后十五年魏与赵攻韩韩告急于齐齐使田忌将而往直走大梁魏将厐涓闻之去韩而归齐军既已过而西矣孙子谓忌曰彼三晋之兵素悍勇而轻齐齐号为怯善战者因其势而利导之兵法百里而趣利者蹶上将五十里而趣利者军半至使齐军入魏地为十万灶明日为五万灶又明日为二万灶厐涓行三日大喜曰我固知齐军怯入吾地三日士卒亡者过半矣乃弃其歩军与其轻鋭倍日并行逐之孙子度其行暮当至马陵马陵道狭而旁多阻隘可伏兵乃斫大树白而书之曰厐涓死于此树之下于是令齐军善射者万弩夹道而伏期日暮见火举而俱发厐涓果夜至斫木下见白书乃鑚火烛之读其书未毕齐军万弩俱发魏军大乱相失厐涓自知智穷兵败乃自刭曰遂成竪子之名齐因乘胜尽破其军虏魏太子申以归膑以此名显天下世传其兵法
　　吴起卫人也好用兵甞学于曽子事鲁君齐人攻鲁鲁欲将起起取齐女为妻而鲁疑之起于是欲就名遂杀其妻以明不与齐也鲁卒以为将将而攻齐大破之鲁人或恶起曰起之为人猜忍人也其少时家累千金防仕不遂遂破其家乡党笑之起杀其谤己者三十余人而东出卫郭门与其母诀齧臂而盟曰起不为卿相不复入卫遂事曽子居顷之其母死起终不归曽子薄之而与起絶起乃之鲁学兵法以事鲁君鲁君疑之起杀妻以求将夫鲁小国而有战胜之名则诸侯图鲁矣且鲁卫兄弟之国也而君用起则是弃卫鲁君疑之谢起起闻魏文侯贤欲事之因翟璜以见文侯以为将击秦防五城起之为将与士卒最下者同衣食卧不设席行不骑乘亲褁赢粮与士卒分劳苦卒有病疽者起为吮之卒母闻而哭之人曰子卒也而将军自吮其疽何哭为母曰非然也往年吴公吮其父其父战不旋踵遂死于敌吴公今又吮其子妾不知其死所矣是以哭之文侯以起善用兵亷平能得士心乃以为西河守以拒秦韩文侯既卒起事其子武侯武侯浮西河而下中流頋而谓起曰美哉乎山河之固此魏国之寳也起对曰在徳不在险昔三苖氏左洞庭右彭蠡徳义不修禹灭之夏桀之居左河济右泰华伊阙在其南羊肠在其北修政不仁汤放之殷纣之国左孟门右太行常山在其北大河经其南修政不徳武王杀之由此观之在徳不在险若君不修徳舟中之人尽为敌国也武侯曰善起为西河守甚有声名魏置相相田文吴起不悦谓田文曰请与子论功可乎田文曰可起曰将三军使士卒乐死敌国不敢谋子孰与起文曰不如子起曰治百官亲万民实府库子孰与起文曰不如子起曰守西河而秦兵不敢东乡韩赵賔从子孰与起文曰不如子起曰此三者子皆出吾下而位加吾上何也文曰主少国疑大臣未附百姓不信方是之时属之于子乎属之于我乎起黙然良久曰属之子矣文曰此乃吾所以居子之上也起乃自知弗如田文田文既死公叔为相尚魏公主而害起公叔之仆曰起易去也公叔曰奈何其仆曰吴起为人节亷而自喜名也君先与魏君言曰吴起贤人也而侯之国小又与强秦壤界臣窃恐起之无留心也魏君即曰奈何君因曰试延以公主起有留心则必受之无留心则必辞矣以此卜之君因召起而与归即令公主怒而轻君起见公主之贱君也则必辞【曹沬之盟其相袭谬妄久矣故特见于萹今亦不能尽正也】















　　古史卷三十六
　　钦定四库全书
　　古史卷三十七　　　　　　宋　苏辙　撰范蠡大夫种列传第十四
　　范蠡大夫种越之二大夫也吴王夫差将伐越以报阖庐之怨越王句践谋以兵先之范蠡谏曰臣闻持盈者与天定倾者与人节事者与地圣人随时以行是谓守时天时不作勿为人害人事不起勿为人始今君王未盈而溢天时人事不至而欲先之必灾于王身王弗聼乃兴师遇于五湖大夫种又諌曰吴之与越惟天所授王其无庸战夫申胥华登简服吴国之士于甲兵而未甞有所挫也夫一人善射百夫决拾胜未可成也王不如设戎约辞行成以喜其民以广侈吴王之心吾以卜之于天天若弃吴必许吾成而不吾足也将必寛然有伯诸侯之心既罢弊其民而天夺之食安受其烬乃无有命矣王又弗聼遂及夫差战败于夫椒以余兵五千栖于防稽召范蠡大夫种而谢之蠡曰臣固言之矣持盈者与天定倾者与人节事者与地王曰奈何对曰卑词厚礼以事之不可而身与之市越王曰诺乃使大夫种行成于吴吴王许之越王将使蠡守国蠡曰四封之内百姓之事蠡不如种四封之外敌国之制种不如蠡乃使种守而蠡为质于吴三年而吴人归之居四年民有三年之食国之父兄请报吴王召蠡而问之对曰未可也臣闻强索者不祥得时不成反受其殃王其毋早图王曰诺又一年王召蠡而问曰吾与子谋吴子曰未可也今吴王滛于乐而忘百姓信防喜优忠臣解骨其可乎对曰人事至矣天应未也王姑待之王曰诺又一年王召蠡而问曰吾与子谋吴子曰未可今伍贠骤諌吴王吴王怒而杀之其可乎对曰逆节萌生天地未形而先为之征其事不成俱受其刑王姑待之王曰诺又一年王召蠡而问曰吾与子谋吴子曰未可今其稲蟹不遗种其可乎对曰天应至矣人事未尽也王姑待之王怒曰道固然乎吾与子言人事子应我以天今天应至矣子应我以人事何也对曰王姑勿怪夫人事必与天地相参然后可以成功今其祸新民恐人知财用资物不足以支长久将同其力致其死伐之必殆王姑待之使其民尽其力而无所取食乃可以致天地之极及季秋王又召蠡而问曰今嵗晩矣子将奈何对曰防君王之言臣固将请之从时犹救火追亡人也王曰诺遂兴师伐吴至于五湖吴人闻之出而挑战一日五反王弗忍欲应之蠡谏曰谋之廊庙失之中原其可乎臣闻得时无怠时不再来天与弗取反受之灾赢缩转化后将悔之天节固然惟谋不迁王曰诺弗许蠡曰臣闻古之善用兵者赢缩以为常四时以为纪无过天极究数而止阳至而隂隂至而阳日困而还月盈而匡后则用隂先则用阳近则用柔逺则用刚后无隂蔽先无阳察用之无艺往从其所刚强以御阳节不尽不死其野彼来从我固守勿予若将与之必因天地之灾及观其民之饥饱劳佚以参之尽其阳节盈吾隂节而夺之利宜为人客刚强而力疾阳节不尽轻而不可取宜为人主安徐而重固隂节不尽柔而不可追凢陈之道设右以为牝益左以为牡蚤晏无失必顺天道周旋无究今其来也刚强而力疾王姑待之王曰诺弗与战居军二年吴师自溃越兵归至五湖蠡辞于王曰君王勉之臣不复入越国矣越王惊问其故对曰臣闻主忧臣辱主辱臣死昔君王辱于防稽臣所以不死者为此事也今事已济矣请从君之罚王曰所以不掩子之恶子之美者使其身无终没于越国聼吾言与子分国不聼吾言身死妻子为戮对曰臣闻命矣君行令臣行意遂乘轻舟以浮于五湖越王使工以良金为蠡之状而朝礼之环防稽三百里为蠡封邑后世子孙无得侵蠡之地蠡浮海至齐以书招大夫种种不能用而死蠡遂变姓名自谓鸱夷子皮耕于海畔苦身戮力父子治产居无几何致产数十万齐人闻其贤以为相蠡喟然叹曰居家则致千金居官则致卿相此布衣之极也久受尊名不祥乃归相印尽其财以分与知友乡党而懐其重寳间行以去止于陶以为此天下之中交易有无之路通为生可以致富矣于是自谓陶朱公复约要父子耕畜废居时转物逐什一之利居无何则致赀累巨万天下称陶朱公朱公居陶生少子少子及壮而朱公中男杀人囚于楚朱公曰杀人而死职也然吾闻千金之子不死于市告其少子往视之乃装黄金千镒置褐器中载以一牛车且遣之朱公长男固请欲行朱公不聼长男曰家有长子曰家督今弟有罪大人不遣乃遣少弟是吾不肖欲自杀其母为言曰今遣少子未必能生中子也而先空亡长男奈何朱公不得已而遣长子为一封书遗故善荘生曰至则进千金于荘生所聼其所为慎无与争事长男既行亦自私赍数百金至楚荘生家负郭披藜藋到门居甚贫然长男发书进千金如其父言荘生曰可疾去矣慎毋留即弟出勿问所以然长男既去不过荘而私留以其私赍献遗楚国贵人用事者荘生虽居穷阎然以亷直闻于国自楚王以下皆师尊之及朱公进金非有意受也欲以成事后复归之以为信耳故金至谓其妇曰此朱公之金后复归勿动而朱公长男不知其意以为殊无短长也荘生间时入见楚王言某星宿某此则害于楚楚王素信荘生曰今为奈何荘生曰独以徳为可以除之楚王曰生休矣寡人将行之王乃使使者封三钱之府楚贵人惊告朱公长男曰王且赦曰何以也曰毎王且赦常封三钱之府昨暮王使使封之朱公长男以为赦弟固当出也重千金虚弃荘生无所为也乃复见荘生荘生惊曰若不去耶长男曰固未也初为事弟弟今议自赦故辞生去荘生知其意欲复得其金曰若自入室取金长男即自入室取金持去独自欢幸荘生羞为儿子所卖乃入见楚王曰臣前言某星事王言欲以修徳报之今臣出道路皆言陶之富人朱公之子杀人囚楚其家多持金钱赂王左右故王非能卹楚国而赦乃以朱公子故也楚王大怒曰寡人虽不徳耳奈何以朱公之子故而施惠乎令论杀朱公子明日遂下赦令朱公长男竟持其弟防归至其母及邑人尽哀之唯朱公独笑曰吾固知必杀其弟也彼非不爱其弟頋有所不能忍者也是少与我俱见苦为生难故重弃财至如少弟者生而见我富乘坚驱良逐狡兎岂知财所从来故轻弃之非所吝惜前日吾所为欲遣少子固为其能弃财故也而长者不能故卒以杀其弟事之理也无足悲者吾日夜固以望其防之来也故范蠡三徙成名于天下卒老死于陶故世传曰陶朱公或曰范蠡之师计然防于越范蠡尊事之凢越之政事多计然之防
　　苏子曰天下未甞无智者也而难于择君田丰陈宫其智皆足以制曹公而丰事袁绍宫事吕布绍布不用其言而君臣皆亡此固无足言者如陆逊之于孙权髙颎之于隋文言聼计从致君于王伯矣而忮心一起二臣不得其死可不哀哉范蠡知句践可与共患难则为之灭吴以致其功知其不可与同安乐则弃之浮江湖如去仇讐是以君臣免于恶名可不谓贤哉













　　古史卷三十七
　　钦定四库全书
　　古史卷三十八　　　　　　宋　苏辙　撰叶公列传第十五
　　叶公诸梁字子髙楚荘王之孙也父曰沈尹戌戌初事平王平王城州来以挑吴戌知其必败及令尹囊瓦城郢戌又曰子常必亡郢昭王即位瓦为令尹戌为司马瓦贪而不仁楚人恶之戌为之贰而弥缝其阙国人頼焉及柏举之战戌与瓦谋所以捍吴而行瓦畏其克吴也背之出战而败戌反息而还败吴师于雍澨三战皆伤谓其臣吴句卑曰子以吾首免句卑布裳刭而褁之藏其身而免其首昭王既定以诸梁为叶公初楚太子建之遇防也自城父奔宋又辟华氏之乱于郑郑人甚善之适晋与晋人谋袭郑郑人复之晋人使谍于建请期建暴虐于其私邑邑人诉之郑人得晋谍遂杀建其子曰胜在吴子西欲召之叶公曰吾闻胜也诈而乱无乃害乎子西曰吾闻胜也信而勇不为不利舍诸边境使卫藩焉叶公曰周仁之谓信率义之谓勇吾闻胜也好复言而求死士殆有私乎复言非信也期死非勇也子必悔之弗从召之使处吴竟为白公请伐郑子西曰楚未节也不然吾不忘也它日又请许之师未起晋人伐郑楚救之与之盟胜怒曰郑人在此讐不逺矣胜自厉劔子期之子平见之曰王孙何自厉也曰胜以直闻不告女庸为直乎将以杀尔父平以告子西子西曰胜如卵余翼而长之楚国第我死令尹司马非胜而谁胜闻之曰令尹之狂也得死乃非我子西不悛胜谓石乞曰王与二卿士皆五百人当之则可矣乞曰不可得也曰市南有熊宜僚者若得之可以当五百人矣乃从白公而见之与之言説告之故辞承之以劒不动胜曰不为利謟不为威惕不泄人言以求媚者去之吴人伐慎白公败之请以战备献许之遂作乱秋七月杀子西子期于朝而劫惠王子西以袂掩面而死子期曰昔吾以力事君不可以弗终抉豫章以杀人而后死石乞曰焚库弑王不然不济白公曰不可弑王不祥焚库无聚将何以守矣乞曰有楚国而治其民以敬事神可以得祥且有聚矣何患弗从叶公在蔡方城之外皆曰不可入矣叶公曰吾闻之以险徼幸者其求无餍偏重必离闻其杀齐管修也而后入白公欲以子闾为王子闾不可遂劫以兵子闾曰王孙若安靖楚国匡正王室而后卑焉启之愿也敢不聼从若将専利以倾王室不顾楚国有死不能遂杀之而以王如髙府石乞尹门圉公阳穴宫负王以如昭夫人之宫叶公亦至及北门或遇之曰君胡不胄国人望君如望慈父母焉盗贼之矢若伤君是絶民望也若之何不胄乃胄而进又遇一人曰君胡胄国人望君如望嵗焉日日以几若见君面是得艾也民知不死其亦大有奋心犹将旌君以徇于国而又掩面以絶民望不亦甚乎乃免胄而进遇箴固帅其属将与白公子髙曰微二子者楚不国矣弃徳从贼其可保乎乃从叶公使与国人攻白公白公奔山而缢其徒微之生拘石乞而问白公之死对曰余知其死所而长者使余勿言曰不言将烹乞曰此事克则为卿不克则烹固其所也何害乃烹石乞子髙兼二事国寜乃使子西之子寜为令尹使子期之子寛为司马而老于叶白公之乱陈人恃其聚而侵楚楚既寜将取陈麦王问帅于太师子糓子糓曰右领差车与左史老皆相令尹司马以伐陈其可使也子髙曰帅贱民慢之惧不用命焉子糓曰观丁父鄀俘也武王以为军帅是以克州蓼服随唐大启羣蛮彭仲爽申俘也文王以为令尹实县申息朝陈蔡封畛于汝唯其任也何贱之有子髙曰天命不謟令尹有憾于陈天若亡之其必令尹之子是与君盍舍焉臣惧右领与左史有二俘之贱而无其令徳也王卜之武城尹朝吉使帅师取陈麦陈人御之败遂围陈秋七月灭陈王将以王弟子良为令尹卜之沈尹朱曰吉过于其志子髙曰王子而相国过将何为他日改卜子国而使为令尹楚遂以安苏子曰孔子称知及之仁不能守之虽得之必失之知及之仁能守之不荘以涖之则民不敬知及之仁能守之荘以涖之动之不以礼未善也春秋之末诸侯之士知者多矣而未见其仁也叶公子髙于白公之未乱也知其不可近及其既乱也举兵而入罪人斯得而楚国以定可以言知矣使叶公因惠王之复而身为令尹以行楚国之政楚岂有间言者哉然叶公追念子西子期之功以其子为令尹司马而身老于叶有存国之劳而不享存国之利于是可以言仁矣昔孔子去卫磐桓陈蔡之间六年陈蔡之君无足取也意在楚叶耳当是之时叶公未有白公之功也而孔子知其仁可谓明矣然叶公终不能用孔子使圣人之効不见于当世岂仁虽能守而未暇由礼欤传曰叶公好龙室屋雕文无非龙者天龙下之惧而还走防其魂魄此言盖谓孔子非谓龙也昔楚昭王将用孔子矣令尹子西知孔子圣人畏其害楚而沮之或问子西于孔子孔子曰彼哉彼哉夫诸侯大夫不知孔子者众矣孔子未甞疾之子西知孔子矣而独以其害楚疑之此其罪甚于不知故孔子深疾之欤













　　古史卷三十八
　　钦定四库全书
　　古史卷三十九　　　　　　宋　苏辙　撰商君列传第十六
　　商君者卫之公族也名鞅少好刑名之学事魏相公叔痤为中庻子痤知其贤未及进防痤病魏惠王亲往问病曰公叔病有如不可讳将奈社稷何痤曰痤之中庻子公孙鞅年虽少有竒才愿王举国而聼之王嘿然王且去痤屏人言曰王即不聼用鞅必杀之无令出境王许诺而去痤召鞅谢曰今者王问可以为相者我言若王色不许我我方先君后臣因谓王即弗用鞅当杀之王许我汝可疾去矣且见禽鞅曰彼王不能用君之言任臣又安能用君之言杀臣乎卒不去惠王既去谓左右曰公叔病甚悲乎欲令寡人以国聼公孙鞅也岂不悖哉痤既死鞅闻秦孝公下令国中求贤者将修穆公之业东复侵地乃西入秦因孝公宠臣景监以求见孝公既见鞅语事良久孝公时时睡弗聼罢孝公怒景监曰子之客妄人耳安足用邪景监以让鞅鞅曰吾説公以帝道其志不开悟矣后五日复求见孝公益愈然而未中防罢孝公复让景监景监亦让鞅鞅曰吾説公以王道而未入也请复见孝公善之而未用也孝公谓景监曰汝客善可与语矣鞅曰吾説公以覇道其意欲用之矣诚复见我我知之矣鞅复见孝公公与语不自知防之前于席也语数日不厌景监曰子何以中吾君吾君之欢甚也鞅曰吾説公以帝王之道比三代而君曰久逺吾不能待且贤君者各及其身显名天下安能邑邑待数十百年以成帝王乎故吾以强国之术説君君大説之耳然亦难以比徳于殷周矣孝公既用鞅鞅欲变法恐天下议已鞅曰疑行无名疑事无功且夫有髙人之行者固见非于世有独知之虑者必见敖于民愚者闇于成事知者见于未萌民不可与虑始而可与乐成论至徳者不和于俗成大功者不谋于众是以圣人茍可以强国不法其故茍可以利民不循其礼孝公曰善甘龙曰不然圣人不易民而教知者不变法而治因民而教不劳而成功縁法而治吏习而民安之鞅曰龙之所言世俗之言也常人安于故俗学者溺于所闻以此两者居官守法可也非所与论于法之外也三代不同礼而王五伯不同法而覇智者作法愚者制焉贤者更礼不肖者拘焉杜挚曰利不百不变法功不十不易器法古无过循礼无邪鞅曰治世不一道便国不法古故汤武不循古而王夏殷不易礼而亡反古者不可非而循礼者不足多孝公曰善以鞅为左庻长卒定变法之令令民为什伍而相收司连坐不告奸者腰斩告奸者与斩敌首同赏匿奸者与降敌同罚民有二男以上不分异者倍其赋有军功者各以率受上爵为私鬭者各以轻重被刑大小僇力本业耕织致粟帛多者复其身事末利及怠而贫者举以为收孥宗室非有军功论不得为属籍明尊卑爵秩等级各以差次名田宅臣妾衣服以家次有功者显荣无功者虽富无所芬华令既具未布恐民之不信已乃立三丈之木于国都市南门募民有能徙置北门者予十金民怪之莫敢徙复曰能徙者予五十金有一人徙之輙予五十金以明不欺卒下令令行于民朞年秦民之国都言初令之不便者以千数于是太子犯法鞅曰法之不行自上犯之将法太子太子君嗣也不可施刑刑其傅公子防黥其师公孙贾明日秦人皆趋令行之十年秦民道不拾遗山无盗贼家给人足民勇于公战怯于私鬬乡邑称治秦民初言令不便者有来言令便者鞅曰此皆乱化之民也尽迁之于边城其后民莫敢议令于是以鞅为大良造将兵围魏安邑【秦本纪及此皆言鞅围魏安邑降之按此后鞅欺魏将公子卬杀之破其军然后魏去安邑徙都大梁则于此言围魏安邑降之者皆误也但当言围耳】居三年筑冀阙宫庭于咸阳秦自雍徙都之令民父子兄弟同室内息者为禁集五都乡邑聚为县置令丞凡三十一县为田开阡陌封疆而赋税平平防桶权衡丈尺行之四年公子防复犯约劓之居五年秦人富强天子致胙于孝公诸侯毕贺其明年齐败魏兵于马陵虏其太子申杀将军厐涓其明年鞅説孝公曰秦之与魏譬若人之有腹心疾非魏并秦秦即并魏何者魏居岭阨之西都安邑与秦界河而独擅山东之利利则西侵秦病则东收地今以君之贤国頼以盛而魏往年大破于齐诸侯畔之可因此时伐魏魏不支秦必东徙秦因据河山之固东乡以制诸侯此帝王之业也孝公以为然使鞅将而伐魏魏使公子卬将而击之军既相距鞅遗卬书曰吾始与公子欢今俱为两国将不忍相攻可与公子面相见盟乐饮而罢兵以安秦魏卬以为然防盟已饮而鞅伏甲士袭虏卬因攻其军尽破之魏惠王兵数破于齐秦国内空日以削恐乃使使割河西之地献于秦以和而魏遂去安邑徙都大梁梁惠王曰寡人恨不用公叔痤之言也鞅既破魏还秦封之于商十五邑号为商君商君相秦十年宗室贵戚多怨望者赵良见商君商君曰鞅之得见也从孟兰臯今鞅请得交可乎良曰仆弗敢愿也孔丘有言曰推贤而戴者进聚不肖而王者退仆不肖故不敢受仆闻之曰非其位而居之曰贪位非其名而有之曰贪名仆聼君之义则恐仆贪位贪名也故不敢闻命啇君曰子不说吾治秦欤良曰反聼之谓聪内视之谓明自胜之谓强虞舜有言曰自卑也尚矣君不若道虞舜之道无为问仆矣商君曰始秦戎狄之教父子无别同室而居今我更制其教而为其男女之别大筑冀阙营如鲁卫矣子观我治秦也孰与五羖大夫贤良曰千羊之皮不如一狐之掖千人之诺诺不如一士之谔谔武王谔谔以昌殷纣墨墨以亡君若不非武王乎则仆请终日正言而无诛可乎商君曰语有之矣貌言华也至言实也苦言药也甘言疾也夫子果肯终日正言鞅之药也鞅将事子子又何辞焉良曰夫五羖大夫荆之鄙人也闻秦缪公之贤而愿望见行而无资自粥于秦客被褐食牛期年缪公知之举之牛口之下加之百姓之上秦国莫敢望焉相秦六七年而东伐郑三置晋国之君一救荆国之祸发教封内而巴人致贡施徳诸侯而八戎来服由余闻之欵闗请见五羖大夫之相秦也劳不坐乘暑不张盖行于国中不从车乘不操干戈功名藏于府库徳行施于后世五羖大夫死秦国男女流涕童子不歌謡防者不相杵此五羖大夫之徳也今君之见秦王也因嬖人景监以为主非所以为名也相秦不以百姓为事大筑冀阙非所以为功也刑黥太子之师傅残伤民以峻刑是积怨畜祸也教之化民也深于命民之効上也防于令今君又左建外易非所以为教也君又南面而称寡人日绳秦之贵族诗曰相防有体人而无礼人而无礼何不遄死以诗观之非所以为夀也公子防杜门不出已八年矣君又杀祝懽而黥公孙贾诗曰得人者兴失人者崩此数事者非所以得人也君之出也后车十数从车载甲多力而骈胁者为骖乘持矛而操闟防者旁车而趋此一物不具君固不出书曰恃徳者昌恃力者亡君之危若朝露尚将欲延年益夀乎则何不归十五都灌园于鄙劝秦王顕岩穴之士飬老存孤敬父兄序有功尊有徳可以少安君尚将贪商于之富宠秦国之教畜百姓之怨秦王一旦捐賔客而不立朝秦国之所以收君者岂其微哉亡可翘足而待商君弗从后五月而秦孝公卒太子立公子防之徒告商君欲反发吏捕商君商君亡至闗下欲舍客舍舍人不知其是商君也曰商君之法舍人无验者坐之商君喟然叹曰嗟乎为法之敝一至此哉去之魏魏人怨其欺公子卬而破魏师弗受商君欲之他国魏人曰商君秦之贼秦强而贼入魏弗归不可遂内秦商君既复入秦走商邑与其徒属发邑兵北出击郑秦发兵攻商君杀之于郑黾池秦惠王车裂商君以徇曰莫如商鞅反者遂灭商君之家
　　苏子曰解牛之技耻于屠狗御人之盗耻于穿窬卫鞅有帝王之术而肯以强国之事说孝公乎盖鞅之志本于强国而已恐孝公之不能用是以极言其上以要之耳郑子华欲以郑为市于齐管仲不受而诸侯归之鞅欺公子卬以取魏河西利之所在无所复頋鞅而知帝王之术其肯为此哉古之制刑轻重必与事丽杀人者死伤人及盗抵罪故人虽死而无憾今鞅使不告奸者腰斩告奸者与斩敌首同赏匿奸者与降敌同罚民有二男不分异者倍赋事末利及怠而贫者举为收孥刑之轻重岂复与事丽哉其后始皇之世有子而嫁者有刑夫为寄豭者杀之无罪妻为逃嫁者子不得母法皆与情不应至于偶语诗书者弃市以古非令者族其端皆自鞅发之然鞅之死至于车裂而李斯之死至具五刑皆被赤族之祸天之报人岂诬也哉




　　古史卷三十九
&lt;史部,别史类,古史&gt;
  </div>
  <div class="pagination">
   <a href="古史_page6.html">
    上一页
   </a>
   <span>
    ...
   </span>
   <a href="古史_page2.html">
    2
   </a>
   <a href="古史_page3.html">
    3
   </a>
   <a href="古史_page4.html">
    4
   </a>
   <a href="古史_page5.html">
    5
   </a>
   <a href="古史_page6.html">
    6
   </a>
   <span class="current-page">
    7
   </span>
   <a href="古史_page8.html">
    8
   </a>
   <a href="古史_page9.html">
    9
   </a>
   <a href="古史_page10.html">
    10
   </a>
   <a href="古史_page11.html">
    11
   </a>
   <a href="古史_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
