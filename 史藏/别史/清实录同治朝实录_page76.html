<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 76 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 76 页/共 505 页
  </h1>
  <div class="content">
   □予著以知府用。　　

○谕议政王军机大臣等、瑛棨奏、请饬催西安两翼副都统到任。并请将多隆阿调补西安将军各摺片。据称陕省回匪。蔓延千里。省城重地。四面贼氛。驻防兵丁。统带乏人。甚觉空虚各等语。穆图善现在楚北。追剿捻匪。正当吃紧之时。势难折赴西安。德兴阿现在晋省。协同英桂带兵防堵边境。可以就近前赴西安。新放乌什帮办大臣伊昌阿、现令其前赴晋省。接替德兴阿管带兵丁。协办操练防堵事宜。英桂俟伊昌阿到防后。即催令德兴阿迅赴西安副都统新任。至多隆阿统带重兵。断不能为职守所拘。西安将军前已＜??闲＞放穆腾阿。亦即行由京起程赴任矣。将此各谕令知之。　　

○兵部以武会试中额请。得旨、满洲、蒙古、取中二名。汉军取中三名。奉天取中一名。直隶取中十三名。陕甘取中二名。广东取中五名。河南取中三名。山东取中三名。山西取中四名。湖北、湖南、四川、广西、福建、浙江、江西、各取中一名。　　

○调正黄旗汉军副都统宝善为镶黄旗蒙古副都统。以镶蓝旗满洲参领扎克当阿署正黄旗汉军副都统。　　

○丙寅。谕议政王军机大臣等、前因巡视东城御史舒明等奏、东城外城垣墙各垛口及墙空等处。均有往来并绳子拉磨各形迹。当经谕令步军统领衙门左右两翼总兵。前往确查各该处情形。据实具奏。兹据步军统领瑞常等奏称、会同该署右翼总兵崇纶。带同司员等前往各该处。逐一详查。与该御史原奏。大略相同。并拟将失察外城专汛各官。查明参办等语。惟东便门左安门既有此等情形。其各城水门栅栏有无情形。亦应认真查勘。该衙门现已分派司员笔帖式。带同两翼翼尉等分往各处。一体确查。著即严饬该员逐处详细查明。有无前项情形。及应行修理者共若干处。确实具奏。毋许稍有含混。将此谕令知之。　　

○又谕、僧格林沁等奏、督军攻克捻巢。收复贼寨。亳北肃清一摺。亳州迤北捻逆。盘踞数载。四出滋扰。实为地方大害。此次僧格林沁督军进剿。于旬月之闲。将著名捻首李廷彦等捦获正法。收复贼巢多处。亳州迤北。一律肃清。剿办甚合机宜。第苏添幅一股。尚未歼灭。著僧格林沁严饬苏克金等督率降众。实力攻击。尽歼丑类。前据官文等奏、另股亳捻。由陈家河等处窜偪枣阳。又据毛昶熙奏。河洛捻股。恐夏邑马队。沿途扼截。不敢回巢。现在尚无一定去向各等语。是该捻慑于声威。旁趋纷窜。已有明证。此时该大臣乘胜进兵。直捣捻匪巢穴。该逆闻风震慑。更难保不四出纷窜。东窥清淮。西走楚豫。为移巢避兵之计。若非各路兜剿。为患终无了期。现在防守颍寿等城之兵。截贼南窜。实其专责。即著责成唐训方督饬蒋疑学等军。认真扼守。毋得稍有疏虞。至清淮一带防务。叠经吴棠奏称、布置已属周密。即著先事豫防。妥筹战守。并迅商黄开榜一军。秣马厉兵。听候僧格林沁调遣。会合进兵。以剿为防。力顾东路。将来大兵深入。傥吴棠唐训方等防剿无方。致令贼踪纷扰。或东或南。何路有失。即惟何路之统兵大员是问。决不宽贷。僧格林沁公忠体国。想必能统筹全局。调度得宜也。将此由六百里各谕令知之。　　

○又谕、沈葆桢奏、江省边防万紧。拟增募勇丁。以资战守。请暂留漕折银两一摺。金陵援贼。由东坝窜新河庄东门渡一带。鲍超所统各营。退回甯国。皖南军情万紧。豫捻蔓延楚界。上游下驶。一苇可杭。非有精锐之师。相机随势。与之相持。则乘隙而来。各防几同虚设。沈葆桢现饬参将韩进春赴兴国募勇五千名。以备折冲。自应如此办理。惟所奏本年漕折提解银两。关系京皖各饷。全行停止。势有难行。现在江省情形急迫。准其悉数提充本省军饷。俟防务稍松。仍应酌量分拨。至金陵贼势猖獗。大营既苦守待援。甯国又复吃紧。鲍超之病。已否痊愈。曾国荃受伤。是否平复。颇深廑念。揆度贼情。北犯楚境。南则图窜江西。均欲断曾国藩、左宗棠等军之上游。且以阻其饷源。计甚狡毒。叠谕酌调蒋益澧所部十营。驰赴金陵。以厚兵力。未审已否酌调。傥徽防有警。仍需调拨蒋益澧之师。则左宗棠军营。兵力又单。前据耆龄奏称、拟调林文察所部六千。赴龙游以助浙军。该总兵素称得力。距左宗棠大营。近在咫尺。傥蒋益澧之师。分赴各处。即著该抚檄调林文察所部。藉资攻剿。沿江上下。竭将士年余苦战之力。克复数十州县。曾国藩等务当先保已成之功。再图进取。其各营现在疾疫情形。并著随时详细具奏。将此由六百里各谕令知之。　　

○又谕、胜保奏、派兵追剿败窜川匪获胜。并移兵会剿回巢一摺。川匪由汉中西窜。经胜保调派副将王佐臣。督队由鄠县涝峪等处。跟踪追击该匪窜踞民寨。官军分路攻剿。该匪铤险奔逃。营总讷恩、德善等沿途兜击。先后毙贼数千名。剿办正在得手。而胜保因泾阳凤翔被围。辄令王佐臣移得胜之兵。驰往剿办。深恐余贼未能歼尽。其势必将复炽。自应俟此股窜匪剿除净尽后。再行相机调遣。方不至顾此失彼。毛震寿攻剿洋县匪徒。正当吃紧。恐难分兵截剿。仍著胜保严饬该副将尽力追击。务将逃窜贼匪。悉数歼除。毋留余孽。胜保驻军西安。将近两月。并未出省督办。实属任意延玩。著即克日起行。亲率各军。迅将咸阳一带回巢。节节埽荡。并分饬将弁。兼顾同朝。其亭口华亭三水等处官兵。仍遵前旨。即令马德昭前往统带。以杜该匪窜越甘境之路。胜保另摺奏、请将已革知府廖庆谋留营。免其解往查办等语。廖庆谋被参各款。系在胜保未经调赴军营之先。业经降旨交僧格林沁查办。自应静候该亲王查明办理。如廖庆谋果无劣迹。所参各款。尽属虚诬。僧格林沁自不难秉公昭雪。胜保何得多方袒护。遽请留营。著即派委妥员。速将该革员押赴僧格林沁军营。听候查办。不准迁延。将此由六百里谕令知之。　　

○又谕、前因有人奏、贼匪扑犯陕西西乡县城。护汉中镇总兵邹学镛不肯往援。以致失陷。并有日纵兵勇。抢掠财物等情。当经谕令爱仁等查讯具奏。兹据胜保奏、转据毛震寿禀称。邹学镛前在护汉中镇总兵任内。剿贼尚知认真。亦无拥兵畏缩情事。撤任后尚知愧奋。恳请免其置议等语。邹学镛被参情节较重。未便因胜保奏请。率予免议。仍著爱仁、王茂荫、于道路疏通时。驰抵陕省。将胜保所陈各节。汇入原参交查各件案内。严密查讯。据实覆奏。胜保片著钞给阅看。将此谕令知之。　　

○钦差大臣僧格林沁奏、帮办军务都统西淩阿病难速痊。恳请回京调理。允之。　　

○以恭送梓宫。赏直隶办差员弁各一级。兵丁一月钱粮。　　

○以安徽攻克亳州捻巢。予翰林院侍读学士全顺以三品京堂候补。赏守备冯恩福等蓝翎。余升叙有差。　　

○予陕西洋县阵亡游击恭额勒祭葬世职加等。千总陈得胜祭葬世职如都司例。均附祀洋县昭忠祠。　　

○丁卯。以都察院左都御史李棠阶署礼部尚书。　　

○予江苏溧阳阵亡殉难教授潘砺襄等绅民妇女六十九员名口分别旌恤如例。　　

○戊辰。谕内阁、翰林院侍讲学士杨秉璋奏、各部院大臣职事繁重。请将考试拟题。及逢五逢十验放。于军机大臣书房人员各部院直日大臣内。轮流＜??闲＞派一摺。各项考试拟题。及各官验放。凡三品以上人员。均于是日毕集听宣。候旨＜??闲＞派。原以昭慎密而重考核。各部院大臣。虽或身膺繁剧。然拟题终□山戊不□不过数次。验放亦为时无几。该大臣等于事毕后。入署办公。为时尚属从容。即如军机大臣及书房各员。夙夜趋公。于该管衙门事件。仍应妥为办理。亦不得因每日入直内廷。遂将公事全行废弛。该部院大臣等、何至遽因拟题验放。遂致车殆马烦。消磨时日。且军机书房各员。皆众人拟议所及。若轮班＜??闲＞派。尤非严密防闲之道。该学士所奏。徒为性耽安逸起见。无裨政体。实属荒谬。所请著不准行。　　

○又谕、前因武会试考官赵光等奏、武举试卷不合。可否取中请旨。当经谕令遵例取中。违式者不得录取。兹据御史张晋祺、梅启照、各奏称、武闱乡会试定例。应先于双好字号内选取。如不足额。始取单好。至内场默写武经。违式者不得取中。例有专条。本年壬戌科武会试。山东等省武举。有外场列入双好。因内场误写题目。或越幅书写。未经取中。核与例载违式者不同。请饬嗣后武场照例办理等语。武闱乡会试。均以外场为重。内场试卷小疵。原可不必苛求。惟有干例载违式专条者。不准取中。其内场试卷。或别有舛误。并非例文所指违式专条。外场已列双好。应否仍行录取。并无明文。应如何画一办理之处。著兵部妥议章程具奏。寻议、武闱以外场为主。至内场有犯违式专条者。应遵照定例。不准取中。其余舛误。仍准取中。但不得滥置前列。从之。　　

○又谕、前因吏部户部会议御史裘德俊所奏。商贾人等。不准捐纳正印官。以示限制。当经降旨允准。续据户部奏称、捐铜局接奉此旨后。捐生观望。有碍饷需。请仍照旧章办理。复经有旨依议。兹据御史刘毓楠、孟传金奏称、前后所奉谕旨未符。复请折中办理。并明降谕旨各等语。户部所奏捐铜局捐输章程。请仍暂照旧章办理。因恐捐生畏难观望。不能不权宜一时。是以于原奏内声明军务稍平。再行遵办。于所奉谕旨。尚非不符。惟该御史等所奏。系为澄清流品起见。著该部一俟军务稍平。即将商贾人等不得报捐正印。及捐生取具京外各官印结章程。遵照前旨办理。　　

○谕议政王军机大臣等、传谕署锦州副都统恩合。有人奏、大淩河牧场日蹙。马政日弛。请饬查办一摺。近来马政废弛。积弊日深。以致调赴各路军营。率多疲□□穸□□。总由该牧群官员舞弊营私所致。若如所奏。侍顺昏愦无知。受人挟制。乌云泰巧诈跋扈。任意把持。马政之坏。伊于胡底。恩合现署锦州副都统。牧群归其统辖。且到任伊始。无所用其回护。著即按照所参各款。破除情面。认真查办。据实具奏。并勒令乌云泰将私藏底图交出。以凭查核。毋得稍涉徇庇。代人受过。原摺著钞给阅看。　　

○又谕、英桂奏、捻逆窜围河洛。请调重兵援剿一摺。捻逆已由河洛蔓及孟津。总由豫省官军。不能扼剿。以致任贼鸱张。设该逆由孟津偷渡。西则晋省垣曲阳城。首当其冲。北则直省渐形侵偪。所关实非浅鲜。僧格林沁进剿亳北捻巢。正在得手之际。兵力本不宜分拨。惟逆氛已切近河堧。而豫省官军。既不能痛加剿击。晋防兵力。更为单弱。若竟任贼猖獗。时交冬令。黄河冰冻。贼之偷渡。更为可虞。不得不先其所急。调拨劲旅。痛殄凶锋。著僧格林沁即行抽拨精兵若干。派委得力将弁管带。驰往洛阳。迅加剿洗。俾免北窜。郑元善亲驻洛阳。尤应督率豫军。实力进剿。若以坐待济师。致贼益滋蔓延。或竟渡河肆扰。自问当得何罪。晋省东滩渡风门口及白云口一带。均形吃紧。英桂仍即严督所派都司淩安、王文奇等兵勇。择要严防。毋稍疏忽。致干咎戾。将此由六百里各谕令知之。　　

○又谕、英桂奏、河洛发捻。蔓及孟津。回逆滋扰陕省。探闻川匪亦有窥伺豫晋之势。非有得力之军。实无保全之策。各处练勇。最称得力者。莫过楚南。若晋省亦募楚勇为助。实属缓急可恃。拟由湖广督臣官文等、于楚南代募练勇二三千名。派委得力将弁。管带赴晋等语。山西本省兵勇。未能得力。所调津兵及黑龙江等处马队。合计不过千名。兵力实形单弱。各路贼匪。现俱窥伺晋疆。而陕省回氛偪近。防务在在均关紧要。自应先事豫防。以保完善。著官文、毛鸿宾、即在湖南挑选壮勇二三千名。遴派得力将领管带。迅速赴晋。以资防剿其行装口粮银两。仍由山西筹款解往。俾供支放。将此由六百里各谕令知之。　　

○又谕、冯子材等奏。汤冈踞逆。恣肆掳粮。官军设伏剿胜一摺。金陵援贼。悍而且多。实有分犯镇江之意。汤冈之逆。恃有党援。驱其丑类。大肆剽掠。若不赶紧歼除。势必窥伺府城。京口设有动摇。关系江南全局。即著冯子材、魁玉、派文龙德等以得胜之师。进攻匪巢。为先发制人之计。曾国藩添派水陆各军。先将汤冈逆匪剿除。上游援贼。如闻警趋救。则曾国荃一营。不至十分吃重。且免该逆图窜镇防。著酌度办理。不为遥制。前因镇城防守已固。上海一隅。军情甚紧。是以令李鸿章暂驻上海督剿。俟该处防务稍松。仍即移扎镇江。以图进取。现闻嘉定县城。业已克复。尚未据李鸿章奏报。上海防剿事务。较前已松。而悍贼麕聚金陵。时图下窜。京口情形。甚为岌岌。著该署抚即察度情形。或亲带劲兵。或分拨得力兵弁。前赴镇江。相机防剿。力保要区。以期顾全大局。至上海防剿事宜。著仍随时力加整顿。毋致稍有疏失。以保饷源。所有镇江防剿事宜。冯子材等务当实力筹办。不得坐待援兵。致滋贻误。懔之慎之。将此由六百里各谕令知之。　　

○又谕、谭廷襄奏、截剿出巢捻匪。大获胜仗。并筹剿淄博匪徒情形。请留刑部员外郎刘锡鸿。在营差委各摺片。该匪经此大创。自应震慑军威。亟宜乘此声势。力图进攻。此时匪巢党与。势必益形涣散。该抚更可购觅内应。离其腹心。以期攻克老巢。为一鼓歼捦之计。著即相机办理。毋稍疏忽。至淄博匪徒。虽经官军将太和庄等处匪众击散。收复各庄。而淄川县城仍为匪踞。费县棍匪数股。复扑犯蒙沂边界。势将径趋青州。与淄博匪徒句结。该抚现派副将范正坦、都司马春峤各军。分赴蒙阴兰山截击。并调青州驻防兵严堵要隘。著即严饬带兵各员。实力堵剿。毋令窜越句结。致滋蔓延。傥有堵剿不力之员。即著严参惩处。匪首刘得培、现已率众南窜。句结棍匪。由蒙阴松仙岭北扰。青州守高镇、带勇驰往博山一带地方。突遇棍匪接仗。阵亡委员郑启勋。匪众复将高镇围困于石门山寨内。是该匪党与甚多。股数纷繁。若非及早扑灭。势将四出滋扰。渐至燎原。该抚现调恩县兵勇前往。会合各军夹击。著即饬令就地歼除。不准纵令各匪延及他处。并严饬吴载勋将淄川县城。速行克复。尽歼丑类。傥督责不严。致令匪踪蔓延日广。必治该抚以贻误地方之罪。吴载勋前以匪首刘得培与太和庄匪徒并无句结。未即立时拏究。现在高镇摉捦太和庄逃匪。即有刘得培之弟刘得沅在内。是吴载勋之畏葸贻误。已可概见。著即从严查办。刘锡鸿既能晓畅戎机。即著该抚留营差委。以资得力。将此由六百里谕令知之。　　

○命吏部左侍郎张之万驰赴河南。查办事件。　　

○命直隶布政使文谦留京。以顺天府府尹石赞清为直隶布政使。顺天府府丞林寿图为府尹。　　

○以山东邹县截剿教匪获胜。赏守备苏泰等花翎。副都统海群等升叙有差。予阵亡外委赛保成祭葬世职加等。　　

○予山东博山阵亡未入流郑启勋祭葬世职加等。　　

○予江苏汤冈阵亡外委李顺全、刁士钦、祭葬世职加等。　　

○己巳。以故车臣汗头等台吉巴雅尔什达子玛哈巴哩第袭职。　　

○以户部左侍郎沈桂芬兼署吏部左侍郎。　　


大清穆宗继天开运受中居正保大定功圣智诚孝信敏恭宽毅皇帝实录卷之四十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。九月。庚午。谕内阁、吏部奏、革职知县。开复原官。与例不符。请旨撤销一摺。另片奏、嗣后各路军营保奏失守人员。不符定章。请汇案奏驳等语。山东失守县城。已革堂邑县知县张逢壬、著照二次劳绩章程。给与知县虚衔顶带。遮克敦布等奏、请开复原官。仍留山东补用之处。即行撤销。惟所请汇案奏驳一节。恐时日稽延。转致吏胥舞弊。嗣后凡保奏失守人员。核与定章不符。仍著随时具奏。以杜流弊。　　

○谕议政王军机大臣等、曾国藩奏、各路军情甚紧。请饬多隆阿回皖。并甯国县失守。及藩司未能实心办理厘金各摺片。览奏曷胜驰念。逆首李秀城等图犯金陵营盘。曾国藩本拟调鲍超朱品隆两军驰援。而甯邑既陷。皖南吃紧。蒋益澧已否驰援。当此军情万紧之时。朝夕情形不同。一切调度。即著该大臣妥为筹办。陕西回匪。据胜保所奏各情。未可尽信。已谕多隆阿星驰入关。克期剿办。该将军此时万难南旋。本日已谕李续宜迅速回皖。并著曾国藩函催。令其在楚南或有勇丁可募。酌带数千。驰回皖省。以备补足各营缺额。袁甲三在营年久。著暂缓回籍。俟李续宜到后。再行交卸。唐训方所带亲军。即著曾国藩酌量情形。应驻何处。或在舒桐一带驻扎。均由该大臣妥为调度。以顾上游。李世忠人虽桀骜。而贪功喜胜。此时不能不加意笼络。曾国藩现已檄调其军。即著传旨嘉奖其奋勉立功之意。并催其迅速渡江。俾其部下人人思奋。不与逆贼同立。该提督素有此志。此时谅更不肯稍为退缩。致启人言。曾国荃前此乘破竹之势。直抵雨花台。原冀逆首闻风詟栗。此时援逆麕集。断不可撤退。致为所乘。若能坚守旬月。俟各路援兵齐至。该逆技无所施。必可望转危为安。曾国荃务当激励士卒。竭力固守。所有出力各员弁。著曾国藩随时奏请奖励。已经克复地方。务须竭力支持。断不可得而复失。前谕左宗棠檄调林文察一军。现在蒋益澧已赴徽州。则浙军又形单薄。该总兵本系援浙之军。耆龄自当以大局为重。即著该抚恪遵前旨。赶紧檄调。用资防剿。江西厘金。系皖军饷需所依赖。藩司李桓并不实心经理。殊属玩泄。该大臣现在添委刘于浔等力图整顿。即照所拟办理。傥李桓始终疲玩。著即严行参奏。袁甲三另片奏、副都统善庆等分别回旗等语。现当军务方急。善庆张得胜、平日打仗勇往。尚称得力。与穆克德布均著暂缓离营。俟军务稍定。再行请旨遵行。又据冯子材等驰奏、蹋平汤冈逆垒一摺。该逆遁回句容。尚未大受惩创。难保不去而复来。著冯子材、魁玉加意严防。毋稍疏懈。有人奏、曾秉忠自革职后。延不交卸。纵兵通贼。到处掳掠。并厘局委员金姓、闵姓、贪婪庸劣。请饬查办等语。曾秉忠之缺。既令黄翼升接署。何以尚未交卸。著曾国藩、李鸿章查明。勒令交卸。迅速赴营差委。该革员所部。均系广勇。此时未便操之过蹙。致生他变。著李鸿章查明。如有前项劫掠等弊。设法遣散回籍。免生事端。委员金姓谅系知府金鸿保。该员与闵钊等狼狈为奸。人所共知。闵钊、俞斌、既经李鸿章查参。金鸿保事同一律。岂可独邀宽免。著该署抚懔遵前旨。即行严参。毋为人言所欺。致除恶不尽。于吏治难期整顿也。将此由六百里加紧谕知曾国藩、袁甲三、耆龄、李鸿章、左宗棠、冯子材、魁玉、唐训方、并传谕马新贻知之。　　

○又谕、据曾国藩奏、逆首李秀城等屡扑金陵营盘。拟调鲍超朱品隆两军来援。而甯邑既陷。徽防又警。皖南军情万分紧急。并以发逆窜扰德安府一带。有取道皖境回援金陵之说。请饬调多隆阿一军还驻舒桐。兼顾皖鄂。是皖北情形。亦甚吃紧。而多隆阿调赴陕西。剿办回匪。恐不能克期竣事。返旆东行。马新贻虽已抵临淮。于该处兵将。恩义未能深洽。袁甲三拟将各营事件。办理就绪。再交马新贻接手。并咨催唐训方赶紧来临。自系为慎重军务起见。而唐训方现因江南军情吃重。留驻安庆省垣。恐一时不克赴临接受关防。本日已谕令袁甲三勉力支持。暂缓交卸。惟袁甲三病体支离。于防剿一切事宜。难期悉协。设有疏失。关系非轻。李续宜回籍后。既已慰伊父倚闾之望。并足遂该抚哀慕之私。现值各路军情告警。李续宜身受厚恩。自应移孝作忠。与曾国藩等维持大局。该抚接奉此旨。著即克日启行。前来皖省。接篆任事。断不可拘拘于假期百日。致误戎机。该抚忠勇素著。国尔忘家。想闻此警信。定能迅速就道也。将此由六百里加紧谕令知之。　　

○又谕、寄谕钦差大臣僧格林沁。前因郑元善奏攻克平舆。直偪该逆老巢。当经明降谕旨宣示。兹有人奏称、该闻平舆并未克复。贼之粮道。并未能断。现在河南发捻横行。良民居乡者。皆偪令领旗蓄发等语。平舆究竟是否克复。郑元善前奏攻破平舆后。余贼遁入甎寨老巢。是否属实。发捻各逆。是否有偪令良民领旗蓄发情事。著该大臣按照所奏。确切查明具奏。原摺著钞给阅看。将此谕令知之。寻奏、平舆集业经张曜督兵攻破。现在并无贼踞。发捻偪令良民领旗蓄发。系属实在情形。报闻。　　

○又谕、前据恩麟奏、平远所突有匪徒滋事。其附近之同心城。亦有回民蠢动。拨兵前往剿捕。当经谕令迅速妥办。毋令滋蔓。兹据奕梁等奏、拣派官兵驰往防剿一摺。灵州中卫等处。与盐茶厅壤地毗连。为甯夏扼要之区。此次奕梁等闻有平远所之警。即日拣派官兵。驰往灵卫一带。择要扼守。又因灵州所属之韦州惠安二堡。被匪焚掠。复续调官兵壮丁。驰赴署提督定安行营候调。即著迅催派出兵弁。星夜前进。毋得稍有迟延。致干咎戾。恩麟前奏内。虽有平远所及同心城回民蠢动。与灵卫等处接壤之语。其如何防范情形。尚未据该护督续奏。此时匪已出窜。势将燎原。即著恩麟严饬道员李怀庚等迅速进兵。并饬令定安督率甯夏官兵。力筹剿洗。毋稍迟误。其同知屈升之激变情形。仍著查明据实具奏。将此由四百里谕知奕梁、并传谕恩麟知之。　　

○调镶黄旗护军统领伯彦讷谟祜为右翼前锋统领。以镶红旗蒙古副都统载容为镶黄旗护军统领。　　

○调镶黄旗汉军副都统存诚为镶白旗满洲副都统。以哲里木盟副管恒龄为镶黄旗汉军副都统。未到任前。以健锐营委翼长德克吉讷署理。　　

○以衍圣公孔繁灏叩谒梓宫。在京病故。命大学士倭仁往奠茶酒。赏银一千两治丧。　　

○以江苏六合击退窜匪出力。赏副将李显安、李世恒、巴图鲁名号。游击李显聚、知州陈炳等花翎。教谕林之江蓝翎。余加衔升叙有差。　　

○予安徽庐州阵亡游击黄国尧祭葬世职加等。　　

○辛未。谕议政王军机大臣等、前因沈葆桢奏、江省边防万紧。请暂留漕折银两。以济军需。京协各饷。暂停拨解。当以所请情形紧要。暂允所请。仍交户部速议具奏。兹据该部奏称、江西漕折一项。专备京师采买米石之用。现在仓储万分支绌。请仍饬江西将户部奏提漕折四十万两。照常筹解等语。京饷关系紧要。别无钜款可筹。著沈葆桢悉心筹画。按照户部所拟。妥速办理。源源运解。原摺著钞给阅看。将此由五百里谕令知之。　　

○又谕、郑元善奏、河防严密。捻股未能偷渡。匪窜白沙一带。现饬将弁追剿一摺。另片奏、捻匪攻扑项城。盘踞曹寨等语。捻首孙老畏纠众回扑洛郡。以东北两路未能窜越。现由白沙镇向汝州一带遁驶。亟宜跟踪追蹑。尽歼丑类。著郑元善飞饬卢得胜、迅速会同杨长春各军。克日拔队追剿。毋得以贼踪稍远。任令该将弁迁延不进。贻误事机。许州为东窜要路。毛昶熙现派陈禄兴驻扎。著即严饬该游击随时探明贼踪。迎头截击。前因洛阳吃紧。节经谕令僧格林沁派兵援剿。现在匪势南趋。有乘隙归巢之意。豫省止此兵力。深恐未能遏截。仍著该大臣酌度机宜。选派得力马队。改由洛河以东一带。绕出贼前。会同豫军夹击。截其回巢。以期聚而歼旃。毋稍迟缓。河岸渡口。现虽一律肃清。惟该匪飘忽无常。仍著郑元善谆饬该镇道等加意巡防。毋稍松懈。捻匪刘绍碌窜扰项城县境。盘踞曹寨。攻扑县城。虽经该县知县击退。而曹寨距县城甚近。郑元善调派已革参将尹嘉宾驰赴项城。著该抚速饬奋勇进攻。会合在城兵勇。协力剿击。务将刘绍碌股匪。迅速扑灭。毋令蔓延。郑元善另片奏、张曜难胜藩司之任。已明降谕旨。将该员开缺以总兵候补。并归僧格林沁节制矣。张曜屡立战功。朝廷用其所长。即著僧格林沁等传谕该员振刷精神。迅将陈逆老巢。克期攻拔。郑元善另片奏、洪贞谦带兵不能得力各情。亦经明降谕旨。撤去署理按察使。嗣后不准再令该员带兵。并不准其前赴胜保军营。夤缘入幕。宛南防剿。最关紧要。即著该抚迅派得力大员。前往接办。洪贞谦声名本属平常。仍著郑元善确查该员有无别项劣迹。据实参奏。不准稍有回护。将此由六百里各谕令知之。寻张之万奏遵查洪贞谦并无别项劣迹。报闻。　　

○又谕、毛鸿宾奏、各路防堵情形。韩超等奏、粤逆阑入黔境。调兵堵击各摺片。石逆大股。既不得肆于蜀。又不得逞于黔。势必拌死窜楚。毛鸿宾所称、恐该逆走黔之正安婺川。取道秀山。窥伺保靖各属等语。自系实在情形。即著饬令赵福元、周洪印等。赶赴乾绥之交。相机截剿。并严饬绥靖辰沅各镇道。严督兵团。豫筹布置。不得稍有疏懈。致为所乘。此时该逆全股。蔓延于桐梓黔西之闲。并有窥伺省城之意。军务万分吃紧。著韩超严饬沉宏富等实力迎剿。并将贼匪纷窜之路。妥筹遏截。毋稍疏虞。川省军情稍松。而粤逆如此猖獗。黔楚边防万紧。自应移兵会剿。即著骆秉章恪遵历次谕旨。迅派兵勇出境。会合夹击。务将积年巨憝。悉数歼除。是为至要。发捻各逆。由襄郧下窜随州。扰及应山孝感。偪近黄陂。毛鸿宾已派师船。驰赴武汉江面。协同扼防。所办甚是。其岳澧等处。亦应先事筹防。即著妥为办理。至莲塘股匪啸聚多年。不久必成巨患。著张凯嵩严饬在事员弁。迅图攻克。毋贻浔州大营后顾之忧。田兴恕屡经饬令赴川。何以日久尚未起身。实属玩泄。即著韩超饬令迅速赴川。毋再稽迟干咎。贵州提督。业令江忠义前往署理。现在黔务方急。江忠义岂可以亲兵远出。托病未行。著毛鸿宾传旨令其克日赴黔剿贼。以副委任。黔省兵疲饷匮。饥溃堪虞。著毛鸿宾督同藩司。迅速先筹银三十万两。分批解黔。不准再事迁延。致误军事。将此由六百里各谕令知之。　　

○以贝勒载治为宗人府右宗人。　　

○改河南布政使张曜以总兵官候补。归钦差大臣僧格林沁节制。　　

○以带兵不力。撤署河南按察使洪贞谦任。下部议处。　　

○予河南马坡阵亡都司王登举、守备李富德等、祭葬世职加等。
  </div>
  <div class="pagination">
   <a href="清实录同治朝实录_page75.html">
    上一页
   </a>
   <span>
    ...
   </span>
   <a href="清实录同治朝实录_page71.html">
    71
   </a>
   <a href="清实录同治朝实录_page72.html">
    72
   </a>
   <a href="清实录同治朝实录_page73.html">
    73
   </a>
   <a href="清实录同治朝实录_page74.html">
    74
   </a>
   <a href="清实录同治朝实录_page75.html">
    75
   </a>
   <span class="current-page">
    76
   </span>
   <a href="清实录同治朝实录_page77.html">
    77
   </a>
   <a href="清实录同治朝实录_page78.html">
    78
   </a>
   <a href="清实录同治朝实录_page79.html">
    79
   </a>
   <a href="清实录同治朝实录_page80.html">
    80
   </a>
   <a href="清实录同治朝实录_page81.html">
    81
   </a>
   <span>
    ...
   </span>
   <a href="清实录同治朝实录_page77.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
