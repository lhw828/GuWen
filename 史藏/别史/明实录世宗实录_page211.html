<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 211 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 211 页/共 518 页</h1>
    <div class="content">　　○甲申以织造绒服成升巡按陕西御史吉澄俸一级
　　○乙酉  诚孝昭皇后忌辰  奉先殿行祭礼遣都指挥同知陈书祭  献陵
　　○丙戌论三十二年陕西南山中寨堡死事官军司彦明等二十三人恤录如例
　　○丁亥升刑部浙江司主事丘秉文为光禄寺寺丞
　　○以驸马都尉谢诏掌宗人府事兼管大汉将军
　　○戊子命赈济宣大侍郎陈儒回部儒赈济宣大完请以便宜查核山东河南山西屯田钱粮之数兵部言兵荒之后恐益骚扰乃诏儒还
　　○复失事金山等处备倭官署都指挥佥事卢镗原职充分守浙江宁绍台温地方参将仍戴罪杀贼
　　○己丑夺灵丘王府镇国中尉充□火十□人七□充蕉充熡爵为庶人以充□火十□人七□兄弟前坐罪削禄禁锢复潜诣京师奏扰故也
　　○追治二十七年榆林归德等堡失事将官罪绥德卫带衘都指挥佥事白宪等三人戍边卫副总兵官李琦等四人降二级赎杖还职
　　○庚寅以修理  天寿山桥梁道路命大学士李本往视工
　　○辛卯四川乌蒙军民府差土官阿猡头目阿福等来朝贡马以过期给半赏
　　○壬辰选宁晋县子弟李和尚皇第三女宁安公主
　　○倭寇三千余人由金山突至西海口登岸分掠
　　○癸巳论缉获虏中奸谋黄钺功赏京营参将云冒银二十两把总指挥白宗等升赏有差
　　○甲午以南北告捷遣文武大臣成国公朱希忠英国公张溶驸马都尉谢诏平江伯陈圭大学士徐阶李本告谢  天地  宗庙  社稷先圣帝王
　　○乙未论三十二年虏入宁夏清水营等处失事诸臣罪下原任参将郜思忠把总指挥白珂于巡按御史问夺中军指挥刘继勋等俸一月
　　○命浙江都司佥书署都指挥佥事刘恩至充金山等处备倭官兼捕盐徒盗贼
　　○靖江王府辅国中尉经桾以睚眦杀其族弟中尉经棆事闻赐死其长兄辅国中尉经木□舍以训导不严夺禄一年
　　○丙申倭贼攻嘉兴府东关官兵拒走之
　　○丁酉以苑田收获赐户部左侍郎卢绅御马监丞高忠彩叚羊酒有差户部郎中石茂华绢二匹
　　大明世宗肃皇帝实录卷之四百十五


明世宗肃皇帝实录卷之四百十六
　　嘉靖三十三年十一月戊戌朔
　　○己亥礼部奏新选尚主子弟李和请如故事于内外教职中选补教习官一员量授主事职衔以本部侍郎督课之诏可
　　○追录采淘港阵亡指挥刘勇千户孙升胡应麒镇抚李继孜义勇官徐恭各升袭赠级命有司立祠如例并恤其从军死事者家参政许天伦副使周臣免降调各夺俸半年时李逢时等既得罪兵部复言天伦等皆山东监军官原无地方之责独都指挥卢镗佥事任环当坐而镗已戴罪杀贼环历战有功四臣俱在应议之列乞姑贯其罪而恤录死事诸臣又言御夷之法惟战与守然必守定始可议战民聚始可议守据险始可聚民今当事诸臣苟且目前未有为公家长虑者各郡邑一值贼至计无所出独拥孤城以待调兵至耳今东兵既挫复调广西湖广等兵征调愈多则民愈困民愈困贼愈不止乞敕守臣讲求据险聚民之策招集崇明等县沙船练习水战毋专恃调兵得旨岛夷肆掠地方实由逆徒勾引各有司未能多方擒捕以致猖獗日久苏松府卫州县诸掌印捕盗官俱当逮问以时方用人且俱令停俸戴罪立功自赎沙兵沙船付任环招集督令杀贼其赠恤死事官兵俱如拟天伦等姑夺俸留用
　　○壬寅  恭让章皇后忌辰遣中官祭  陵寝
　　○癸卯举谢玄大典于内殿遣文武大臣英国公张溶等祭告各宫庙
　　○大同巡抚王忬＜锍-釒＞陈预给马草酌增粮银督催民运折徵屯粮诸事户部覆议自三十三年为始每马冬春月支料豆九斗旧支本色四斗今加二斗共本色六斗其余四斗折色如故骑军与守边军月粮上半年每月旧支本色三斗今加二斗本折中半兼支余军不得概给山西河南所逋该镇民粮自二十八年至三十二年共七十余万即严限催徵岁终务完其半有过限不及数者听大同抚臣参劾中间或以道里险远不便转输当量为调停之法山西州县去大同三百里内者不拘分数多派本色三百里外者与河南俱酌地里远近派增僦费或四钱三钱二钱通计所增若干并入会计年例以补增给军粮折价之数在百姓虽派增而犹利折色之便在军士虽折支而实得本色之惠臣闻千里馈粮士有饥色屯田塞下且战且休此法之最善也大同屯粮视原额才五分之一其亏折不为少矣而年例增加自民屯外已至四十万若更折收仅得六万余金以时估计之可得米二万余石无穷之费何所取给乎其令仍收本色便  上从部议
　　○兵部尚书聂豹等类奏蓟镇山西宣大各守臣御虏功次九月二十一日虏自大同平虏城入犯山西镇西卫官兵前后斩首一百七十级生擒一人二十七日虏十万自潮河川入官兵连败之于龙王谷甎垛子沙领儿等处六月十八日宣府克虏台斩虏首六级二月十六日虏七骑驰至河坊口伺我有备遁去凡此皆荷玄威震叠所向有功乞录在外督抚诸将领及在内辅臣功  上曰然今岁仰荷  天地  庙社垂祐虏不能入犯且斩获功多内外文武诸臣效劳宣猷俱不可泯其升总督蓟辽杨博为右都御史兼兵部右侍郎宣大许伦为兵部尚书兼右副都御史各荫一子锦衣卫千户总兵蓟州周益昌山西韩承庆为都督同知各荫一子本卫所副千户巡抚蓟州吴嘉会山西王崇为兵部右侍郎兼右佥都御史各荫一子为国子生宣府总兵刘大章升右都督巡抚刘廷臣升右副都御史大同总兵焦泽升一级巡抚王忬升兵部右侍郎兼右佥都御史密云兵备副使李蓁升右参政兼副使各副总参游守备等官杨照刘守徐府李国珍等二十一员冯登李爵周文刘通等三十七员朔州鴈门兵备副使杨顺赵大纲及参议程绅等都督赵卿等十一员都指挥王禄等一百二员及阵亡军人俱升赏恤录有差辅臣严嵩荫一子尚宝司司丞徐阶李本各一子中书舍人成国公朱希忠都督陆炳岁增禄米五十石安平伯方承裕兵部尚书聂豹俱进太子太保吏部尚书李默王用宾俱进太子少保恭诚伯陶仲文岁增禄米百石兵部侍郎翁溥沈良才及该司郎中张重等各升俸一级平江伯陈圭户部尚书方钝侍郎马坤倪嵩吏部侍郎郭朴程文德礼部侍郎闵如霖吴山兵部侍郎谢九仪刑部侍郎陈儒各赏银币
　　○甲辰原任南京工部右侍郎欧阳塾卒赠都察院右都御史赐祭葬如例
　　○大学士严嵩＜锍-釒＞辞荫子  上曰论功虽以边臣卿尽诚赞玄实为忠首酬典宜加其勿复辞徐阶李本及尚书李默等亦各上＜锍-釒＞辞不允
　　○乙巳以灾免大同府所属州县宣府前等卫屯粮有差
　　○戊申命尚书李默王用宾俱兼翰林院学士侍郎郭朴吴山俱兼翰林院侍讲学士以直文撰故也
　　○己酉诏故南和伯方东子炳袭爵
　　○山东濮州地震
　　○以三十二年倭寇犯太平县及历海所等处官兵擒斩有功赏台州知府宋治银十两升太平知县方辂俸一级原任指挥孙敖叙用千户张应奎等三员升袭赠职俱如例
　　○庚戌  圜丘视牲命英国公张溶代
　　○壬子  上不御殿免传制誓戒百官
　　○诏更赐总督湖广川贵侍郎冯岳敕令其节制容美十四司初容美土官田世爵与把隘土官向元楫累世相讐元楫幼世爵佯以解讐为名遣女嫁之谋夺其产因诬元楫以奸有司恐激变令自捕元楫下狱世爵遂发卒尽俘向氏并籍其山场土田皆没入之义之抚按知其谋责与元楫对状世爵不出阴聚众自备与罗峒叛舍黄中等通于是湖广巡按御史周如斗奏请移荆南道分巡施州卫以便控制掣回广西清浪等处轮戍官军以实行伍＜锍-釒＞下督抚冯岳等议施州地势孤悬不可久居戍军亦非一时可尽掣但当移荆瞿守备于施州九永守备于九溪仍申明旧例以上荆南道守巡官更替巡历至于世爵骄横有司力不能摄治而独久系元楫何为今宜出元楫干狱假督臣节制容美之权问世爵抗违之罪若再不悛即绳以国法兵部覆奏从之
　　○癸丑初兵科给事中徐纲等查核金吾左卫指挥千百户尹鉴等四十余人父祖罪犯不孝俱当革袭已而鉴等各以世远文卷漫灭奏辩不已给事中王国祯言五刑之属莫大于孝今朦胧赐袭则新例甚严若一概绝之则旧籍无考请仿宣德十年之例鉴等姑令次房降一级承袭内无次房即革为民其原系次房承袭者各于原职上降一级其系新犯有招卷可查者乃以正德四年例处之本房次房俱停袭替兵部覆国祯议是第谓各官原无次第承袭遂革为民亦有可悯乞量革为总旗于原卫所食粮当差诏可
　　○甲寅以明日冬至节遣长宁伯周大经恭顺侯吴继爵怀柔伯施焘玉田伯蒋荣分祭  入陵兴安伯徐梦赐祭  恭仁康定景皇帝都指挥同知王极祭  孝洁皇后都督佥事沉至祭  哀冲  庄敬二太子中官祭  恭让章皇后各陵坟
　　○倭寇犯松江青村所等处
　　○乙卯冬至大祀  天于圜丘先期请  太祖配及是日行礼俱遣成国公朱希忠代
　　○孝惠皇后忌辰遣清平伯吴家彦祭  茂陵
　　○  孝烈皇后忌辰  奉先殿行祭礼遣玉田伯蒋荣祭  陵寝
　　○丙辰  上不御殿百官具朝服诣奉天门行五拜三叩头礼仍上表称贺
　　○免晏赐陪祀官胙及百官节钱钞
　　○朝鲜国王李峘差陪臣吏曹参判郑裕等朝贺贡方物晏赉如例
　　○戊午升刑部右侍郎陈儒为本部左侍郎改南京兵部右侍郎蔡云程为刑部右侍郎升四川巡抚右副都御史张臬为南京刑部右侍郎
　　○升兵部武选司郎中吴三乐为湖广按察司副使提调学校
　　○发太仓银十万两于宣府十万两于大同二万七千两于蓟州
　　○户部覆科道官甄成德黄国用奏请于岁终以度支之数为会计录献许之
　　○巡抚直隶御史孙慎勘上苏松御倭文武官功罪得旨备倭署都指挥同知王世科如原拟处决指挥使翁时弊等发遣知县万思谦等准以功赎仍夺俸一年知州熊桴知县喻显科降边方杂职以兵备佥事任环身亲战阵斩获功多升右参政兼副使兵备如故原任操江都御史蔡克廉都指挥韩玺覆勘无罪准遇缺推用原任浙江巡抚都御史王忬见任操江都御史史褒善巡江御史汪克用调度有功各赏银币有差其督粮参政翁大立命裁革赴部别用
　　○己未荫故死事云南左布政使徐樾子罃为国子生
　　○庚申荫大学士李本子元为中书舍人补荫故兵部尚书潘鉴孙尚朴为国子生
　　○命锦衣卫逮礼部仪制司署郎中聂静杖于廷黜为民夺员外陈全之主事贾衡吴仲礼俸各半年先是冬至类进贺表复写三十二字  上览之怒诏礼部查参该司官吏以闻静等伏罪遂皆被谴尚书王用宾等亦具＜锍-釒＞自劾得贳不治
　　○修景庆玄修醮典于内殿九日
　　○辛酉荫故大学士许赞孙茂祯为中书舍人
　　○升江西右布政使潘恩为浙江左布政使刑科左给事中黄元白为陕西按察司副使
　　○壬戌倭寇自柘林分掠嘉湖二府都指挥刘恩至逆战于嘉兴县却之
　　○甲子降顺天府府尹扈永通为河南按察司副使永通自应天府升任至京吏部劾其赴任违限请罚治得旨近年升任官肆意回籍旷废职业永通姑降二级调外任用今后两京大臣凡到任延迟者从实参奏
　　○降署掌中书舍人事大理寺寺副于麟三级调外任坐散给诰敕后至为吏部所劾也麟寻以故母奉圣夫人刘氏旧恩乞留内奉坟茔不报
　　○改提督两广兵部右侍郎鲍象贤为南京兵部右侍郎升太仆寺卿罗廷绣为都察院右佥都御史巡抚四川
　　明世宗肃皇帝实录卷之四百十六


明世宗肃皇帝实录卷之四百十七
　　嘉靖三十三年十二月丁卯朔陕西阶州地震
　　○升总督陕西三边兵部左侍郎贾应春为右都御史兼右侍郎宁夏总兵姜应熊为都督同知巡抚王梦弼为右副都御史仍各赏银三十两纻丝二表里佥事潘玙等副总兵孙朝等俱升一级初套虏数万人屯宁夏山后先遣精骑五百余出掠红井应熊等戒将士固守红井以缀虏师而密遣兵绕出虏后薄其营虏大惊乱我兵斩首一百四十级夺马一百余匹至是巡按御史吉澄上首功状兵部请录诸臣功因言副总兵崔麒前逮问未决亦宜宥免得旨麒仍候问明奏处余如议
　　○戊辰秦宁朵颜福余三卫夷人都督只儿挨等差头目升合儿等及都指挥主兰台等各来朝贡马宴赉如例
　　○崇信伯费炜卒赐祭葬如例
　　○升江西布政使司左参政傅颐为陕西按察使
　　○录三年内厂卫缉访及镇抚司理刑功荫司礼监太监黄锦弟侄一人及掌锦衣卫事左都督陆炳一子俱为百户右都督朱希孝一子为所镇抚升锦衣卫署指挥佥事掌镇抚司事万文明为指挥同知千户李隆为署指挥佥事旗校等各升一级
　　○庚午  慈孝献皇后忌辰  奉先殿行祭礼遣东宁伯焦栋祭  显陵
　　○四川播州宣慰使杨烈差长官都春等来朝贡马给赏如例
　　○荫礼部左侍郎吴山子一惺顺天巡抚兵部右侍郎吴嘉会子蒙俱为国子生以三年考满也
　　○令浙江按察司副使陈宗夔陕西左布政使孔天胤右布政使何其高闲住各坐贪污为巡按御史孙慎吉登所紏也
　　○荫故提督两广兵部右侍郎应槚孙崇元为国子生
　　○户部覆刑部右侍郎陈儒言委官勘实大同屯地定为上中下分数上等起徵本色中等折色七钱下等三钱山西河南民运银量地之远近险易以定本色折色之例兵马按伏防御出百里之外过五日者许支行粮临阵对敌遭罹锋刃者虽在五日百里内亦准支给其副总兵马登驻营近地冒支行粮游击高尚古折支军饷多所乾没宜论治如律诏俱依拟尚古夺俸半年登下所司逮至京问
　　○辛未升南京太仆寺卿高耀为顺天府府尹
　　○广西道御史黄国用言  皇上近因霖雨为灾议兴  陵京诸处工役事非得已但京师比当水旱疾疫之后民力困竭物价腾踊商人畏买办之艰车户病载运之苦往往毁家鬻具以逃闾并萧然可为太息且各工计费不下数百万而工部贮库之银不及三分之一上下公私困匮至此若将各工并举恐民愈不堪工亦难以就绪不若酌量缓急姑择其一二要重者并力兴工余俟丰年以次及之庶国计民生两无所妨御史阴秉晹徐绅亦以为言得旨各工先尽见在物料修理  山陵桥路余如议渐举
　　○壬申以冬深无雪遣文武大臣英国公张溶等祭祷各宫庙是日礼部类奏灾异  上报曰灾异屡见仁爱下垂朕敢不仰承  天意尔内外臣工未宜一以归上须分理有责若能同寅恤民和衷乃职岂无感动即今祷雪之日为始各青衣辨事九日思省以诚勿但白已
　　○癸酉永康候徐源卒赐祭葬如例
　　○升南赣巡抚右副都御史谈恺为兵部右侍郎兼都察院右佥都御史提督两广军务兼理巡抚
　　○甲戌罢百官腊宴
　　○诏遣原募山东御倭兵还自采淘港之败东兵遂不振会主将李逢时等被逮皆郁思归稍自引去总督张经请下有司追捕兵部言此辈俱系北土乌合之兵驱之苏松水泽之地固非其宜今不如悉放遣之诏可
　　○命调永顺宣慰司彭明辅保靖宣慰司彭荩臣各帅所部土兵三千人前赴苏松剿贼先是总督张经议调广西狼兵及湖广民兵尚未至而苏松自十月后新倭继至者又万余人经至是告急因复以调兵请许之
　　○乙亥以苏州被倭暂令浒野钞关收折色一年
　　○兵部覆巡按直隶御史徐绅三议一议简兵谓迩者京营兵既冗而又增募至四万人中间多老弱冒替者宜精简而时练之厚以衣粮俟秋防有警量遣征戍一议备倭谓倭贼尝以设伏取胜不系兵众寡今苏松常三郡民兵军余及诸路所调募者殆四五万众而兵多无制何以克敌请自今严行守臣简练本处壮快沙民使之人自为战因汰去客兵之无用者其供亿诸费或以应天徽宁池太庐州安庆滁和广德等府州所属民壮弓兵于十分之内其六存留守御其四暂免应役每名输工食银七两二钱给军或以南京兵部积贮船料银暂借二十万两俟事宁渐次补偿一议修边谓比岁霪雨为灾各边塞垣倾圮亟宜修葺而司计告匮请以山东河南两班民兵汰去一班但留三千壮者入卫其余每名徵其原派工食银三十六两输以修边仍将徐邳入卫民兵一体折徵暂行二年得旨允行南兵部银准借十万两各处民壮弓兵今提编三十五年折银如绅原拟之数其余均徭不分银力二差俱纳银一两送各军门充饷
　　○湖广四川守臣诱擒龙潭安抚司叛夷黄俊及其党李仲实等俊子中诣军门降施州平初俊据支罗洞寨贪暴不法以睚眦杀人坐告系狱会白草番反中因为父请贳罪立功及自求为副安抚黄軏后指挥杜过入其贿为言于军门许之俊出益骄乃与中及群盗李仲实等逆命横行四川奉节云阳万县间官军捕之反为所败至是副使熊逵参议万文朝佥事陈其乐等计擒俊与仲实等俊死狱中中惧肉袒诣同知田助降执俊余党谭景雷等自赎抚按官以闻  上从部议俊追戮枭示仲实等论斩中免死谪戍过等俱下御史问逵等各赏银十五两一表里助与府县官各赏银十两
　　○丁丑夜月犯毕宿
　　○戊寅京城内外盗起兵部以闻  上曰京师多盗巡捕官不加意缉捕每私以军马倩人骑坐玩法罔戒其令巡视科道协管主事参将等官严核之
　　○录三十二年延绥等镇捣巢获功阵亡被伤官军杨正等九百二十七人及浮图峪石门村等处获功死事官军张文学等八百七人各升赏有差
　　○诏原任贵州总兵沈希仪松潘副总兵何卿亟帅家丁赴苏松军门侯用
　　○己卯巡按御史黄季瑞勘上三十二年山西失事守臣功罪  上从部议下老营堡守备高尚古及太原参将杜承勋等六十五员于御史问千户郭承恩等十七员准赎升赏有功指挥王世忠等八员及优恤死事者俱如例
　　○居庸关把总杨淳获奸细猾尚守备太监贾堪以闻诏斩尚升淳堪各一级
　　○庚辰升浙江布政使司右参政吴岳为湖广按察使
　　○升太仆寺少卿黄懋官为本寺卿
</div>
    <div class="pagination">
<a href="明实录世宗实录_page210.html">上一页</a><span>...</span><a href="明实录世宗实录_page206.html">206</a><a href="明实录世宗实录_page207.html">207</a><a href="明实录世宗实录_page208.html">208</a><a href="明实录世宗实录_page209.html">209</a><a href="明实录世宗实录_page210.html">210</a><span class="current-page">211</span><a href="明实录世宗实录_page212.html">212</a><a href="明实录世宗实录_page213.html">213</a><a href="明实录世宗实录_page214.html">214</a><a href="明实录世宗实录_page215.html">215</a><a href="明实录世宗实录_page216.html">216</a><span>...</span><a href="明实录世宗实录_page212.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
