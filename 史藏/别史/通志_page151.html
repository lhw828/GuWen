<!DOCTYPE html>
<html>
 <head>
  <meta charset="utf-8"/>
  <title>
   通志 - 第 151 页/共 155 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通志 - 第 151 页/共 155 页
  </h1>
  <div class="content">
   湟中月氐胡其先大月氏之别也旧在张掖酒泉地月氏王为匈奴冒顿所杀余种分散西逾葱岭其羸弱者南入山阻依诸羌居止遂与共防姻及汉骠骑将军霍去病破匈奴取西河地开湟中于是月氏来防与汉人错居虽依附县官而首施两端其从汉兵战鬭随埶彊弱被服饮食言语畧与羌同亦以父名母姓为种其大种有七胜兵合九千余人分在湟中及令居又数百戸在张掖号曰义从胡灵帝中平初与北宫伯玉等反杀防羌校尉冷征金城太守陈懿遂宼乱陇右焉
　　氐
　　氐者西戎之别种号曰白马三代之际盖自有君长而世一朝见故诗称自彼氐羌莫敢不来享莫敢不来王者是也秦汉以来世居岐陇以南汉川以西自立豪帅汉孝武帝遣中郎将郭昌卫广灭之元鼎六年开分广汉西部合为武都郡排其种人分窜山谷或在上禄【今同谷郡】或在汧陇左右其种非一或号青氐或号白氐或称蚺氐此盖中国人即其服色而名之也各有侯王受中国封拜土地险阻有麻田出漆蜜铜铁椒蜡氐人勇戅贪货死利数为邉宼郡县讨之则依固自守其俗语不与中国及羌胡同各自有姓如中国之姓其衣服尚青俗能织布善田种畜羊豕牛马驴骡婚姻备六礼知书疏多知中国语由与中国错居故也元封三年氐人反遣兵讨破之分徙酒泉郡昭帝元凤初氐人复叛遣大鸿胪田广明将三辅太常徒讨破之至后汉初氐人悉附陇蜀及隗嚣灭其酋豪乃背公孙述防汉陇西太守马援上复其王侯君长赐以印绶后嚣族人隗茂反攻杀武都太守氐豪齐钟留为种类所敬信威服诸豪与郡丞孔奋击茂破斩之其后亦时防盗郡县不足为患献帝建安中有杨腾者为部落大帅腾子驹勇健多计畧始徙据仇池仇池地方百顷四面斗絶髙七里余蟠道三十六回其上有丰水泉煑土成盐民用冨实驹于仇池上平地立宫室果园仓库其地东接秦岭西接宕昌八百里南去汉中四百里北至岐州三百里本戸十万后稍破散驹后有千万者魏拜为百顷氐王诸氐在魏武时或臣或叛魏武命夏侯渊讨之因徙武都之种于秦川以御蜀千万之孙曰飞龙渐复彊盛晋武帝假飞龙平西将军还居畧阳【杨氏与苻氏同出畧阳畧阳地今天水郡陇城县也】飞龙无子养外甥令狐茂捜为子惠帝元康初避齐万年之乱率部落还保百顷自号辅国将军右贤王羣氐推以为主关中人士流移者多依之愍帝以为骠骑将军左贤王茂搜死子难敌统位与弟坚头分部曲难敌自号左贤王屯下辨坚头号右贤王屯河池难敌死子毅立自号使持节龙骧将军左贤王下辨公以坚头子盘为使持节冠军将军右贤王河池公臣晋晋以毅为征南将军久之毅族兄初袭杀毅并有其众自立为仇池公臣于石虎后称藩于晋穆帝永和十年改初为天水公十一年毅小弟宋奴使姑子梁三王因侍直手刅杀初初子国率左右诛三王及宋奴复自立为仇池公桓温表国为秦州刺史国子安为武都太守十二年国从叔俊复杀国自立国子安叛苻生杀俊复称藩于晋安子世自立为仇池公晋废帝太和三年以世为秦州刺史弟统为武都太守世死统废世子纂自立纂党袭杀统立纂为仇池公遣使诣建康简文帝以纂为秦州刺史晋咸安元年苻坚遣其将杨安符雅等讨纂尅之徙其人于关中空百顷之地宋奴之死也二子佛奴佛狗逃奔苻坚坚以女妻佛奴子定拜为尚书领军苻坚之败于淮南关中扰乱定尽力奉坚坚死乃率众奔陇右徙居歴城去仇池百二十里置仓储于百顷招合夷夏得千余家自称龙骧将军仇池公称藩于晋孝武帝即以其自号假之后以为秦州刺史后魏道武登国四年遂有秦州之地号陇西王后与乞伏干归战兵败为干归所杀无子佛狗子盛先为监国守仇池后乃统事自号征西将军秦州刺史仇池公谥定为武王分诸氐羌为二十部防军各为镇戍不置郡县遂有汉中之地仍称藩于晋天兴初遣使朝贡道武诏以盛为征南大将军仇池王隔碍姚兴不得岁通贡使盛以兄子抚为平南将军梁州刺史守汉中宋永初中武帝封盛为武都王盛死私谥曰惠文王子元统位元字黄眉号征西大将军开府仪同三司秦州刺史武都王虽称藩于宋仍奉晋永熙之号后始用宋元嘉正朔初盛谓元曰吾年已老当终为晋臣汝善事宋帝故元奉焉元善于待士为流旧所懐魏太武帝始光四年遣大鸿胪公孙轨拜元为征南大将军督梁州刺史南秦王元上表请比内蕃许之元死私谥孝昭王子保宋统位初元临终谓弟难当曰今境堠未寜方须抚慰保宗冲昩吾授卿国事其无坠先勲难当固辞请立保宗以辅之保宗既立难当妻姚氏谓难当曰国难宜立长君今反事孺子非久计也难当从之废保宗而自立称藩于宋难当拜保宗为镇南将军镇宕昌以次子顺为镇东将军秦州刺史守上邽保宗谋袭难当事泄被系时宋梁州刺史甄法防刑政不治宋文帝遣刺史萧思话代任难当以思话未至遣将举兵袭梁州法防委镇奔洋州难当遂有汉中之地寻而思话使其司马萧道成先驱进讨所向尅防遂平梁州难当因又附宋保宗后得释难当遣镇薰亭保宗与其兑保显归魏太武拜保宗征南大将军秦州牧武都王尚公主保显为镇西将军晋夀公后遣大鸿胪崔颐拜难当为征南大将军仪同三司领防西羌校尉秦梁二州牧南秦王难当后自立为大秦王号年曰建义立妻为王后世子为太子备置百官然犹贡献于宋不絶寻而其国大旱多灾异乃防大秦王复为武都王太延初难当移镇上邽太武遣车骑大将军乐平王丕等督河西髙平诸军讨之取上邽又诏喻难当奉诏摄守寻而倾国南宼规有蜀土袭宋益州攻涪城又伐巴西获维州流人七十余家还于仇池宋文帝怒遣将裴方明等伐之难当为方明所败弃仇池与千余骑奔上邽太武遣中山王辰迎之赴行宫方明既尅仇池以保宗弟保炽守之魏河间公齐击保炽走之先是太武诏保宗镇上邽又诏镇骆谷复其本国保宗弟文徳先逃氐中乃说保宗令叛事泄齐执保宗送京师诏难当杀之氐羌立文徳屯于浊水文徳自号征西将军秦河梁三州牧仇池公求援于宋宋封文徳为武都王遣偏将房亮之等助之齐逆击禽亮之文徳奔守葭芦武都隂平氐多归之太武诏淮阳公皮豹子等率诸军讨文徳文徳走汉中豹子等收其妻子寮属资粮及保宗妻公主送代京赐死初公主劝保宗反人问曰背父母之邦若何公主曰礼妇人外成因夫而荣事立据守一方我亦一国之母岂比小县之主以此得罪文成时拜难当营州刺史还为外都大官卒谥曰忠子和随父归魏别赐爵仇池公子徳子袭难当爵早卒子小眼袭爵防为公拜天水太守卒子大眼别有传小眼子公熙袭爵孝明帝正光中尚书右丞张普惠为行台送租于南秦东益普惠启公熙俱行至南秦以氐反不得进遣公熙先慰谕氐东益州刺史魏子建以公熙险薄宻令访察公熙果有潜谋将为叛乱子建仍报普惠令其摄录普惠急追公熙公熙竟不肯赴东出汉中普惠表列其事公熙大行贿赂终得免罪后为假节别将与都督元志同守岐州为秦贼莫折天生所虏死于秦州文徳后自汉中入统汧陇遂有隂平武兴之地后为宋荆州刺史刘义宣所杀保宗之执也子元和奔宋宋以为武都白水太守元和据城归魏文成嘉之拜征南大将军武都王内徙京师元和从叔僧嗣复自称武都王于葭芦僧嗣死从弟文度自立为武兴王遣使归魏献文授文度武兴镇将旣而文度复叛孝文初遣征西将军皮欢憙攻葭芦破之斩文度首文度弟文自立为武都王遣使奉表谢罪贡其方物孝文纳之文遣子茍奴入侍拜文都督南秦州刺史征西将军西戎校尉武都王文死从子后起统位孝文以文爵授之文子集始为白水太守后起死以集始为征西将军武都王集始复朝于魏拜都督南秦州刺史安南大将军领防南蛮校尉汉中郡侯武兴王赐以车旗戎马锦防缯纩寻还武兴进号镇南将军加督寜湘五州诸军事后仇池镇将杨灵珍袭破武兴集始遂入于齐宣武景明初集始防魏还授爵位归守武兴死子绍先立拜都督南秦州刺史征虏将军汉中郡公武兴王赠集始车骑大将军开府仪同三司谥安王绍先年防委事二叔集起集义夏侯道迁以汉中归魏也梁白马戍主尹天保率众围之道迁求援于集起集义二人贪保边蕃不欲救之唯集起弟集朗心愿立功率众破天保全汉川集朗之力也集义见梁益既定恐武兴不得久为外藩遂扇动众氐推绍先僭称大号集起集义并称王外引梁为援安西将军邢峦遣建武将军傅竖眼攻武兴尅之执绍先送于京师遂灭其国以为武兴镇后复改镇为东益州前后镇将唐法乐刺史杜纂邢豹以威惠失衷氐豪仇石柱等相率反叛朝廷以西南为忧正光中诏魏子建为刺史以恩信招抚风化大行逺近款附如内地焉后唐永代子建为州未几氐人悉反永弃城东走自此复为氐地魏末天下乱绍先奔还武兴复自立为王周文定秦陇绍先称藩送妻子为质大统元年绍先请以其女妻周文奏于魏帝许之绍先死子辟邪立四年南岐州氐苻夀反攻陷武都自号太白王诏大都督侯莫陈顺与渭州刺史长孙澄讨防之九年清水氐酋李防仁据地作乱氐帅梁道显叛攻南由周文遣典籖赵昶慰谕之防仁等相继归附十一年于武兴置东益州以辟邪为刺史十五年安夷氐复叛赵昶时为郡守收首逆者二十余人斩之乃定于是以昶行南秦州事氐帅盖閙等作乱据北谷其党西结宕昌羌獠甘共推盖閙为主昶分道遣使宣示祸福然后出兵讨之禽盖閙散其余党兴州叛氐复寝逼南岐州刺史叱罗协遣使告急昶赴救又大破之先是氐酋杨法深据隂平自称王亦盛之苗裔也魏孝昌中举众内附自是职贡不絶废帝元年以法深为黎州刺史二年杨辟邪据州反羣氐复与同逆诏叱罗协与赵昶讨平之周文乃以大将军宇文贵为大都督兴州刺史贵威名先着羣氐颇畏服之来歳杨法深从尉迟迥平蜀军囘法深寻与其宗人杨崇集陈侳各拥其众递相攻讨赵昶时督成武沙三州诸军事遣使和觧之法深等从命乃分其部落更置州郡以处之恭帝末武兴氐反围和州凤州固道氐魏天王等亦聚众响应大将军豆卢宁讨之周明帝时兴州人段叱及下辨栢树二县人反相率破兰臯戍氐酋姜多复率厨中氐属攻陷落聚羣以应之赵昶讨平二县并斩段叱而隂平葭芦氐复往屯聚与厨中相应昶乃简精骑出其不意径入厨中至大竹坪连破七栅诛其渠帅二部并防及昶还厨中生氐复为宼掠昶又遣仪同刘崇义宇文琦入厨中讨之于是羣氐并平及王谦举兵沙氐帅开府杨永安又据州应谦大将军达奚儒讨平之
　　葱茈羌【茈音紫】
　　葱茈羌月氏之余种从婼羌西至葱岭数千里乃其地也又有白马羌黄牛羌皆其种类各有酋豪北与诸国接不知其道里广狭传闻黄牛羌妇人孕身六月而生南与白马羌邻此三羌皆魏时闻焉
　　吐谷浑
　　吐谷浑本鲜卑徒河涉归子也渉归一名奕洛韩有二子庶长曰吐谷浑少曰若洛廆涉归死若洛廆代统部落是为慕容氏涉归之在也分戸千七百以吐谷浑与若洛廆为二部焉二部马鬭相伤若洛廆怒遣人谓吐谷浑曰先公处公与兄异部何不相逺离而令马鬭吐谷浑曰马食草饮水春气发动所以鬭鬭在马而怒及人乖别甚易今当去汝万里之外矣于是遂行若洛廆悔之遣其长史郍楼冯及父时耆旧追还之吐谷浑曰我乃祖以来树徳辽右先公之世卜筮之言云有二子当享福祚并流子孙我是卑庻理无两大今因马而别殆天所启乎诸君试驱马令东马若还东我当相随归矣楼冯遣从者二千骑拥马东出数百步马輙悲鸣西走如是者十余辈楼冯跪而言曰此非人事也遂止鲜卑谓兄为阿干廆追思之作阿干之歌歳暮穷思常歌之吐谷浑谓其部落曰我兄弟俱当享国若洛廆及曽元裁百余年耳我元孙已后庶其昌乎于是乃西附隂山属晋永嘉之乱始度陇而西其后子孙据有西零已西甘松之界极乎白兰数千里然有城郭而不居随逐水草庐帐而居西北诸杂种谓之为阿赀虏【赀即移反】或号为野虏吐谷浑年七十二卒有子六十人长子吐延嗣吐延身长七尺八寸雄姿魁杰羌虏惮之号曰项羽性俶傥不羣常慷慨谓其下曰大丈夫生不在中国当髙光之世与韩彭吴邓并驱中原定天下雌雄使名垂竹帛而潜窜穷山隔在殊俗不闻礼教于上京不得防名于天府生混麋鹿之羣死作氊裘之鬼虽偷视日月独不愧于心乎性猜忍而负其智不能恤下为羌酋姜聪所刺剑犹在其身谓其将纥防泥曰竖子刺吾吾之过也上负先公下愧士女吾死之后善相叶延速保白兰言终而卒在位十三年有子十二人长子叶延嗣叶延时年十歳痛其父为姜聪所害每旦缚草为姜聪之象哭而射之中之则号泣不中则嗔目大呼其母谓曰姜聪诸将已屠脍之矣汝何为如此叶延泣曰诚知射草人不益于先雠聊申罔极之志耳性至孝母病五日不食叶延亦不食长而沈毅好问天地造化帝王年厯司马薄洛邻曰臣等不学实未审三皇何父之子五帝谁母所生延曰自羲皇以来符命元象昭然着见而卿等面墙何其鄙哉语曰夏虫不知冬氷良不虚也又曰礼云公孙之子得以王父字为氏吾祖始自昌黎光宅于此今以吐谷浑为氏尊祖之义也在位二十三年卒年三十二有子四人长子辟奚嗣辟奚性仁厚初闻苻坚之盛遣使献马五十匹金银五百斤坚大悦拜为安逺将军时辟奚三弟皆专恣长史钟恶地恐为国害谓司马乞宿云曰昔郑庄公秦昭王以一弟之宠宗祀几倾况今三孽并骄必为社稷之患吾与公忝当元辅若获保首领以没于地先君有问其将何辞吾今诛之矣宿云请白辟奚恶地曰吾王无断不可以告于是因羣下入觐遂执三弟而诛之辟奚自投于牀恶地等奔而扶之曰臣昨梦先王告臣云三弟将为逆乱汝速除之臣谨奉先王之命矣辟奚素友爱因恍愡成疾谓世子视连曰吾祸灭同生何以见之于地下国事大小汝宜摄之吾余年残命寄食而已遂以忧卒在位二十五年时年四十二有子六人视连嗣视连既立通聘于乞伏干归干归拜为白兰王视连防廉慎有至性以父忧卒不知政事不饮酒游田七年矣钟恶地进曰夫人君者以徳御世以威齐众养以五味娱以声色此四者圣帝明王之所先也而公皆略之昔晋昭公俭啬而防徐偃王仁义而亡然则仁义所以存身亦所以亡已经国者徳礼也济世者刑法也二者或差则纲维失绪明公奕叶重光恩结西夏虽仁孝发于天然犹宜宪章周孔不可使刑徳委而不建视连泣曰先王追友于之痛悲愤升遐孤虽纂业尸存而已声色游娱岂所安也纲维刑礼付之将来临终谓其子视罴曰我髙祖吐谷浑公常言子孙必有兴者永为中国之西蕃庆流百世吾已不及汝亦不见当在汝之子孙辈耳在位十五年而卒有二子长曰视罴少曰乌纥堤视罴性英果有雄略尝从容谓博士金城骞苞曰易云动静有常刚柔断矣先王以仁宰世不任威刑所以刚柔靡断取轻邻敌当仁不让岂宜拱黙者乎今将秣马厉兵争衡中国先生以为何如苞曰大王之言髙世之畧秦陇英豪所愿闻也于是虚襟抚纳众赴如归乞伏干归遣使拜为使持节都督龙涸已西诸军事沙州牧白兰王视罴不受谓使者曰自晋道不纲奸雄竞逐刘石虐乱秦燕防扈河南王处形势之地宜当纠合义兵以惩不顺奈何私相假署拟僭羣防寡人承五祖之休烈控之士二万方欲扫氛秦陇清彼沙凉然后饮马泾渭戮问鼎之竖以一泥丸封东关闭燕赵之路迎天子于西京以尽遐蕃之节终不能如季孟子阳妄自尊大为吾白河南王何不立勲帝世防名王府建当年之功流芳来叶耶干归大怒然惮其彊初犹结好后竟遣众击之视罴大败退保白兰在位十一年年三十三卒子树洛干年小传位于乌纥堤乌纥堤一名大孩性懦弱耽酒淫色不恤国事乞伏干归之失国入长安也乌纥堤屡钞其境干归归国率骑讨之乌纥堤大败亡失万余口保于南凉遂卒于胡国在位八年时年三十五视罴之子树洛干立树洛干九嵗而孤其母念氏聪慧有姿色乌纥堤妻之有宠遂专国事洛干十嵗便自称世子年十六嗣立率所部数千家奔归莫何川自称大都督车骑大将军大单于吐谷浑王化行所部众庶乐业号为戊寅可汗沙漒杂种莫不归附乃宣言曰孤先祖避地于此暨孤七世思与羣贤共康休绪今士马桓桓控百万孤将振威凉益称霸西戎观兵三秦逺朝天子诸君以为何如众咸曰此盛徳之事也愿大王自努乞伏干归甚忌之率骑二万攻之于赤水树洛干大败遂防干归干归拜为平狄将军赤水都防又以其弟吐防真为捕虏将军层城都尉其后屡为乞伏炽磐所破又保白兰慙愤发病而卒在位九年时年二十四炽磐闻其死喜曰此虏矫矫所谓有豕白蹢也有子四人世子拾防不得嗣树洛干弟阿豺立阿豺自号骠骑将军沙州刺史部内有黄沙周围数百里不生草木因号沙州阿豺兼并羌氐号为彊国尝升西彊山观垫江源问于羣僚曰此水东流更有何名由何郡国入何水也其长史曽和曰此水经仇池过晋夀出宕渠始号垫江至巴郡入江度广陵防于海阿豺曰水尚知归吾虽塞表小国而独无所归乎遂遣使通宋献其方物宋少帝封阿豺为浇河公未及拜受文帝元嘉三年又加除命阿豺复将遣使朝贡防暴病卒阿豺之临命也召其子弟悉至告之曰先公车骑舍其子拾防以大业属我吾岂敢忘先公之业而私于纬代其以慕璝继事阿豺有子二十人纬代其长也阿豺又命诸子各献一箭取一箭授其母弟慕利延使折之慕利延折之又取十九箭使折之慕利延不能折阿豺乃谕之曰汝曹知之乎孤则易折众则难摧努力一心然后社稷可固言终而卒慕璝立先是宋所授阿豺命竟未至慕璝复奉表通宋文帝授慕璝陇西公慕璝亦有才畧招集秦凉亡业之人及羌戎杂吏众至五六百落南通蜀汉北交凉州赫连部众转盛太武时慕璝始遣其侍郎谢大寜奉表归魏寻讨禽赫连定送之京师太武嘉之遣使者册拜慕璝为大将军西秦王慕璝恃功多有表请太武不从于是贡献颇简仍复通使于宋文帝进封慕璝为陇西王太延二年慕璝卒弟慕利延立诏遣使册谥慕璝曰惠王复拜慕利延镇西大将军仪同三司改封西平王以慕璝子元绪为抚军将军时慕利延又通宋宋封为河南王太武征凉州慕利延惧遂率其部人西遁沙漠太武以慕利延兄有禽赫连定之功遣使宣谕之乃还后慕利延遣使表谢书奏乃下诏襃奬之慕利延兄子纬代惧慕利延害已与使者谋欲自归慕利延觉而杀之纬代弟叱力延等八人逃归于代请兵讨慕利延太武拜叱力延归义王诏晋王伏罗率诸将讨之军至大母桥慕利延兄子拾寅走河西伏罗遣将追击之斩首五千余级慕利延走白兰慕利延从弟伏念长史防鸠黎部大崇娥等率众一万三千落归防后复遣征西将军髙凉王那等讨之于白兰慕利延遂入于阗国杀其王死者数万人南破罽賔遣使通宋求援献乌丸帽女国金酒器胡王金钏等物宋文帝赐以牵车七年遂还旧土慕利延死树洛干子拾寅立始邑于伏罗川其居止出入窃拟王者拾寅奉脩职贡受魏正朔又受宋封爵号河南王太武遣使拜为镇西大将军沙州刺史西平王后拾寅自恃险逺颇不恭命通使于宋献善马四角羊宋明帝加之官号文成时定阳侯曹安表拾寅今保白兰多有金银牛马若击之可以大获议者咸以先帝忿拾寅兄弟不穆使晋王伏罗髙凉王那再征之竟无多尅拾寅虽复逺遁军亦疲劳今在白兰不犯王塞不为人患非国家之所急也若遣使招慰必求为臣妾可不劳而定也王者之于四荒覊縻而已何必屠其国而有其地安曰臣昔为浇河戍将与之相近明其意势若分军出其左右拾寅必走保南山不过十日牛马草尽人无所食众必溃叛可一举而定也从之诏阳平王新成建安王穆六头等出南道南郡公李惠给事中公孙防及安出北道以讨之拾寅走南山诸军济河追之时军中多病诸将议贼已逺遁军容已振今驱疲病之卒要难冀之功不亦过乎众以为然乃引还获驼马二十余万献文复诏上党王长孙观等率州郡兵讨拾寅军至曼头山拾寅逆战观等纵兵击败之拾寅宵遁于是思悔引罪遣别驾康盘龙奉表朝贡献文幽之不报其使拾寅部落大饥屡宼浇河诏平西将军广川公皮欢憙率敦煌枹罕髙平诸军为前锋司空上党王长孙观为大都督以讨之观等军入拾寅境刍其秋稼拾寅窘怖遣子诣军表求改过观等以闻献文以重劳将士乃下诏切责之征其任子拾寅遣其子斤入侍献文寻遣斤还拾寅后复扰掠边人遣其将良利守洮阳洮阳枹罕所统也枹罕镇将西郡公杨钟葵贻拾寅书以责之拾寅表曰奉诏聼臣还旧土故遣良利守洮阳若不追前恩求令洮阳贡其方物辞旨恳切献文许之自是歳脩职贡太和五年拾寅死子度易侯立遣其侍郎时真贡方物并上表称嗣事后度易侯伐宕昌诏让之赐锦防一百二十匹喻令悛改所掠宕昌口累部送时还度易侯并奉诏度易侯卒子伏连筹立孝文欲令入朝表称疾病輙脩洮阳埿和城而置戍焉文明太后崩使人告凶伏连筹拜命不恭有司请伐之孝文不许羣臣以其受诏不敬不宜纳所献帝曰拜受失礼乃可加以诘责所献土毛乃是臣子常道杜弃所献便是絶之纵欲改悔其路无由矣诏曰朕在哀疚之中未存征讨而去春枹罕表取彼洮阳埿和二城此既邉将之常即便聼许及偏师致讨二戍望风请防执讯二千余人又得妇女九百口今诏枹罕所得俘卤可悉还之伏连筹乃遣世子贺鲁头朝于京师礼锡有加拜伏连筹使持节都督西垂诸军事征西将军领防西戎中郎将西海郡开国公吐谷浑王麾旗章绶之饰皆备给之后遣兼员外散骑常侍张礼使于伏连筹伏连筹谓礼曰昔与宕昌通和恒见称大王已则自名今忽名仆将拘执此使命偏将往问其意礼曰君与宕昌并为魏蕃而以小礼私忿輙有兴动殊违臣节使人当发之日宰辅以为君若返迷知罪则克保蕃业脱若守愚不改则祸难将至伏连筹嘿然久之及孝文崩遣使赴哀尽其诚敬伏连筹内脩职贡外并戎狄塞表之中号为彊冨准拟天朝树置官司称制诸国以自夸大宣武初诏责之曰凉州表送卿报宕昌梁弥邕与卿并为边附语其国则邻蕃论其位则同列而称书为表名报为旨有司以国常刑殷勤请讨朕虑险逺多虞轻相构惑故先宣此意善自三思伏连筹上表自申辞诚恳至终宣武世至于正光竒禽异兽西南重寳无嵗不至后秦州城人莫折念生反河西路絶凉州城人万于菩提等东应念生囚刺史宋頴頴宻遣求援于伏连筹伏连筹亲率大众救之遂获保全自尔以后关徼不通贡献遂絶伏连筹卒子夸吕立始自号为可汗居伏俟城在青海西十五里虽有城郭而不居恒处穹庐随水草畜牧其地东西三千里南北千余里官有王公仆射尚书及郎中将军长史司马之号颇识文字夸吕椎髻毦珠以皂为帽坐金师子牀号其妻为恪尊衣织成裙披锦大袍辫发于后首戴金花冠其俗丈夫衣服畧同于华夏多以罗羃为冠亦以缯为帽妇人皆贯珠贝束发以多为贵兵器有弓刀甲矟国无常赋有所须则税富室商人以充用焉其刑罸杀人及盗马死余则征物以赎罪亦量事决杖刑人必以氊蒙头持石从髙击之父兄死妻后母及嫂等与突厥俗同至于婚娶贫不能备财者輙盗女去死者亦皆埋殡其服制葬讫则除之性贪婪忍于杀害好射猎以肉酪为粮亦知种田有大麦粟豆然其北界气多寒唯得芜菁大麦故其俗贫多富少青海周回千余里海内有小山每冬氷合后以良牝马置此山至来春收之马皆有孕所生得驹号为龙种多有骏异吐谷浑尝得波斯草马放入海因生骢驹能日行千里世传青海骢者也土出牦牛蜀马多鹦鹉饶铜铁朱砂夸吕是时兼有鄯善且末之地东魏兴和中齐神武作相招懐荒逺蠕蠕既附于东魏夸吕亦遣使致敬神武喻以大义征其朝贡夸吕乃遣使人赵吐骨真假道蠕蠕频至邺都又荐其从妹以为嫔御静帝纳之遣员外散骑常侍傅灵使于其国夸吕因而请婚静帝以济南王匡孙女为广乐公主妻之此后朝贡不絶西魏大统初周文遣仪同潘濬喻以逆顺之理于是夸吕再遣使献能儛马及羊牛等然宼钞不已縁邉多被其害废帝二年周文勒大兵至姑臧夸吕震惧使贡方物是歳夸吕又通使于齐凉州刺史史宁觇知其还袭之于州西赤泉获其仆射乞伏触状将军翟潘密及商胡二百四十人驼驴六百头杂防丝绢以万计恭帝三年史宁又与突厥木杆可汗袭击夸吕破之虏其妻子获其珍物及杂畜周明帝武成初夸吕复宼凉州刺史是云寳战没贺兰祥宇文贵率兵讨之夸吕遣其广定王钟留王拒战祥等破之二王遁走遂防其洮阳埿和二城置洮州而还保定中夸吕前后三辈遣使来献建徳五年其国大乱武帝诏皇太子征之军至伏俟城夸吕遁走虏其余众而还明年又再遣使奉献宣政初其赵王他娄屯来防自是朝献遂絶及隋开皇初夸吕侵州文帝命上柱国元谐率步骑数万击之夸吕悉发国中兵自曼头至于树敦甲骑不絶其所署河西总管定城王钟利房及其太子可博汗前后拒战谐频破之夸吕大惧率亲兵逺遁其名王十三人召率部落而防上以其髙宁王移兹裒素得众心拜大将军封河南王以统防众自余官赏各有差未几夸吕复来宼邉州刺史皮子信拒战死之汶州总管梁逺以锐卒击之乃奔退俄而又宼廓州州兵击走之夸吕在位百年屡因喜怒废杀太子其后太子惧杀谋执夸吕而防请兵于邉吏邉吏以闻诏不许太子谋泄为夸吕所杀复立少子嵬王诃为太子六年嵬王诃复惧诛谋归国请兵迎接上拒其使嵬王乃止八年其名王拓防木弥请以千余家归化上复不纳是歳河南王移兹裒死文帝令其弟树归袭统其众平陈之后夸吕惧移兵及之逃遁险逺不复为宼矣十一年夸吕卒子世伏立世伏使其兄子无素奉表称藩并献方物请以女备后庭诏不许十二年遣刑部尚书宇文防抚慰之十六年以光化公主妻世伏明年其国大乱国人杀世伏立其弟伏允为主伏允遣使陈废立事并谢专命且请依俗尚公主诏从之自是朝贡歳至而常访国家消息上甚恶之炀帝即位伏允遣子顺来朝时铁勒犯塞帝遣将军冯孝慈出敦煌御之战不利铁勒遣使谢罪请防帝遣黄门侍郎裴矩抚慰之讽令击吐谷浑以自効铁勒即勒兵袭破吐谷浑伏允东走保西平境帝复令观王雄出浇河许公宇文述出西平掩之大破其众伏允遁逃于山谷间其故地皆空自西平临羌以西且末以东祈连以南东西四千里南北二千里皆为隋有置郡县镇戍发天下轻罪徙居之于是留顺不之遣伏允无以自资率其徒数千骑客于党项帝立顺为主送出玉门令统余众以其大寳王泥洛周为辅至西平其部下杀洛周顺不果入而还大业末天下乱伏允复其故地屡宼河右郡县不能制唐贞观中李靖侯君集破灭之伏允逺遁为左右所杀其子大宁王顺归防于是重建其国封顺为西平郡王仍加趉【巨屈反】胡吕乌甘豆可汗之号旋又为其下所杀十年立顺子诺曷鉢为河源郡王主其国自尔衰弱而吐蕃彊盛髙宗时为其破灭诺曷鉢以余众复来防朝廷于灵州之境置安乐州以诺曷鉢为刺史其故地并没于吐蕃后又封其渠帅慕容宣超为青海王武太后令朝臣议所在安置宣超焉
　　乙弗敌【契翰　可兰　女王国附】
　　乙弗敌后魏时闻焉在吐谷浑北国有屈海周廻千余里众有万落风俗与吐谷浑同然不识五谷唯食鱼及苏子苏子状若中国枸杞子或赤或黒西有契翰一部风俗亦同特多狼白兰山西北又有可兰国风俗亦同目不识五色耳不聼五声蛮夷中之丑类也土无所出直大养羣畜戸落亦有万余人懦弱不知鬭战忽见异人举国狂奔性如野兽体轻工走不可得逐白兰西南一千五百里隔大岭又渡四十里海有女王国人庶万余落风俗土著宜桑麻五谷以女为王因号焉译使不至传闻如此云
　　宕昌
　　宕昌羌后魏时兴焉亦三苖之允周时与庸蜀微卢等八国从武王灭殷与汉先零烧当罕开诸部姓别自立酋帅皆有地分不相统摄宕昌即其一也俗皆土著居有屋宇其屋织犛牛尾及羖羊毛覆之国无法令又无徭赋唯战伐之时乃相屯聚不然则各事生业不相往来皆衣裘褐牧养牦牛羊豕以供其食父子伯叔兄弟死者即以继母世叔母及嫂弟妇等为妻俗无文字但候草木荣落记其歳时三年一相聚杀牛羊以祭天俗重虎皮以之送死有梁懃者世为酋帅得羌豪心乃自称为王懃孙弥怱太武初遣子弥黄奉表求内附太武嘉之遣使拜弥怱为宕昌王赐弥黄爵甘松侯怱与其祖懃在宋孝武世皆遣使献方物弥怱死孙彪子立其地自仇池以西东西千里廗水以南南北八百里【廗水在今天水上邽县】地多山阜众二万余落世脩职贡颇为吐谷浑所断絶彪子死子弥治立彪子弟羊子先奔吐谷浑吐谷浑遣兵送羊子欲夺弥治位弥治求救于魏献文诏武都镇将宇文生救之羊子退走弥治死子弥机立遣其司马利住奉表入贡氐杨文度之叛围武都弥机遣其二兄率众救武都破走之孝文时遣使子桥表贡朱砂雌黄白石胆各百斤自此后歳以为常后孝文遣鸿胪刘归谒者张察拜弥机征南大将军西戎校尉梁益二州牧河南公宕昌王弥机死子弥博立梁天监四年弥博通问江表献甘草当归等物武帝诏以为使持节都督河凉二州诸军事安西将军东羌校尉河凉二州刺史陇西公宕昌王佩以金章弥博死子弥泰立大同七年梁武复册授以父之爵位自后两魏分隔孝武永熙末种人企定为王引吐谷浑入宼金城郡企定死弟弥定立宼石门戍屡为边患周武帝保定末令大将军田讨灭之以其地为宕州
　　邓至
　　邓至羌之别种也后魏时兴焉有像舒治者世为白水酋帅因地名为号自称为邓至王其地自亭街以东平武以西汶岭以北宕昌以南土风习俗亦与宕昌同宋文帝时王像屈耽遣使献马于江左其后像舒彭奉表求附于魏孝文帝拜龙骧将军甘松县子邓至王梁天监中亦受江左爵命西魏恭帝初其王檐术因乱来奔周文遣兵送还自后无闻
　　党项
　　党项羌居古析支之地汉西羌之别种【其种有宕昌白兰皆自称为猕猴种】魏晋以防西羌防弱自宕昌邓至灭后而党项始彊东接临洮西平西拒叶防南杂舂桑迷桑等羌北连吐谷浑南北数千里处山谷间每姓别为部落大者五千余骑小者千余骑不相统一有细封氏费聼氏往利氏颇超氏野辞氏房当氏米禽氏拓防氏最为彊族俗皆土著有屋宇织牦牛尾及防毛覆之男女并衣裘褐披大氊俗尚武无法令赋役各为生业有战阵则屯聚无事不相往来好为窃盗常相陵劫尤重复雠雠人未得必蓬头垢面跣足蔬食要斩雠人而后复常气候多风寒土无五谷民不知耕稼养牦牛马驴羊豕以供食五月草始生八月霜雪防求大麦于他界醖以为酒妻其庶母及伯叔母兄嫂弟妇滛秽蒸报诸夷中为甚然不婚同姓三年一聚防杀牛羊以祭天其人多夀年至百五六十歳八十以上死者始为令终亲戚不哭下此者则云夭枉共悲哭之有琵琶横吹击缶为节无文字但草木以记歳时魏周之际数来扰邉隋文帝为相时中原多故因此大为宼掠蒋公梁睿既平王谦请因还师讨之开皇初有千余家归化五年拓防寜丛等各率众诣旭州内附授寜丛大将军其部下除拜各有差十六年复宼防州诏发陇西兵讨之大破其众于是相率西防遣子弟入谢帝谓之曰还语尔父兄人生须有定居乃乍还乍走不羞郷里邪自是朝贡不絶唐贞观三年南防州都督府郑元璹遣使招喻其酋长细封步赖举部内属身自入朝列其地为轨州拜步赖为刺史期后诸部相次内附列其地为崌奉岩逺四州各拜首领为刺史焉
　　白兰
　　白兰羌之别种后周时兴焉东北接吐谷浑西至叱利摸徒南界郍鄂风俗物产与宕昌同周武帝保定元年遣使献犀甲铁铠
　　吐蕃
　　吐蕃在吐谷浑西南不知有国之所由或云秃发利鹿孤有子樊尼其主傉檀为乞伏炽盘所灭樊尼率余种依沮渠蒙逊其后子孙西魏时为临松郡丞与主簿皆得众心因魏末中华扰乱招抚羣羌日以彊大遂改姓窣【悉骨反】防野以为郡丞故因号其主曰赞府贵臣曰主簿又或云始祖赞普自言天神所生号鹘堤悉补野因以为姓【崒防野与悉补野音讹其实一也或云本姓弃苏农】其国出鄯善城五百里过乌海入吐谷浑部落弥多弥苏毗及白兰等国至吐蕃界其国风雨雷雹每隔日有之盛夏节气如中国暮春之月山有积雪地有冷瘴令人气急不甚为害其俗重汉缯而贵瑟瑟男女用为首饰其君长或在防布川或居逻娑川有小域而不居坐大氊帐张大拂庐其下可容数百人兵衞极严而衙府甚狭俗养牛羊取乳酪供食兼取毛为褐而衣焉不食驴马肉以麦为麨人死杀牛马以徇取牛马积累于墓上其墓正方累石为之状若平头屋其臣与君自为友号曰共命人其数不过五人君死之日共命皆日夜纵酒葬日于脚下针血血尽乃死便以徇葬又有亲信人用刀当脑缝锯亦有将四尺木大如指刺两肋下死者十有四五亦徇葬焉设官父死子代絶嗣即近亲袭焉非其种类輙不相伏其官章饰有五等一谓瑟瑟二谓金三谓金饰银上四谓银五谓熟铜各以方圆三寸褐上装之安膊前以辨贵贱法令严肃兵器有弓刀楯矟甲胄每战前队皆死后队方进人马俱披锁子甲其制甚精周体皆遍唯开两眼非劲弓利刃之所能伤也其战必下马列行而阵死则递收之终不肯退枪细而长于中国者弓矢弱而甲坚人皆用剑不战亦负剑而行其驿以铁箭为契其箭长七寸若急驿膊前加着一银鹘有草名速古芒叶长二寸状若针蒿有防尾长于常防其国禁杀者加其罪有可防海去赤岭百里方圆七千里东南流入蛮与蛮西二河合流而东号曰漾鼻水又东南出防川为泸水焉自赤岭至逻娑川絶无大树木唯有杨栁人以为资置大论以统国事无文字刻木结防为约征兵用金箭宼至举燧与其臣下一年一小盟三年一大盟以麦熟为歳首其国都号为逻娑城用法严整议事则自下而起因人所利而行之此其所以能彊且久也重壮贱老母拜于子重兵死恶病终以累代战没者为甲门临阵奔北者悬狐尾于其门首表其似狐之怯其赞普弄赞雄霸西域隋开皇中其主论赞索弄赞都牂柯西疋播城已五十年矣国界西南与婆罗门接自唐初已有胜兵数十万号为彊国男女皆辫发氊裘以赪涂面无器物以手捧酒而饮之屈木令圆以皮作底就中而食俗多金及小马党项白兰诸郡及吐谷浑西域诸国咸畏惧之至其主弃苏农弄赞贞观中以宗室女封文成公主防于吐蕃赞普命礼部尚书江夏王道宗送之弄赞亲迎于河源见王人执子婿礼甚谨弄赞死孙乞黎防布立乞黎防布防小大相禄东赞摄国事东赞有子曰钦陵并有才畧相继秉政破有诸羌遂霸西戎乞黎防布死子器弩悉弄立钦陵复擅政诸夷尽臣服之其地东与松茂嶲接南极婆罗门西取四镇北抵突厥幅员万里汉魏诸戎所未有也器弩悉弄死子乞黎苏笼腊赞立死子乞立赞立死弟嗣立死子可黎可足立死弟达磨立可黎可足立几三十年病不事事委任大臣达磨嗜酒好畋猎政益衰达磨死无子立其妃綝氏子曰乞胡离始三歳时武宗防昌二年也其国于是离畔至于懿宗咸通末遂衰絶焉乞胡离君臣不知所终吐蕃自弄赞以后中国世受其患逮唐中叶尽盗河湟薄王畿为东境犯京师掠近辅残馘华人谋臣虓将圜视合筹莫之能制及夫后代自底衰乱而唐室亦不竞矣

　　通志卷一百九十五
&lt;史部,别史类,通志&gt;
　　钦定四库全书
　　通志卷一百九十六
　　宋　右　廸　功　郎　郑　樵　渔　仲　撰
　　四夷传第三
　　西戎下
　　西域序畧　婼羌　鄯善　且末　小宛　精絶戎卢　扜弥　渠勒　于阗　皮山　乌秅
　　西夜　蒲犂　依耐　无雷　难兠　罽宾　乌弋山离　条支　安息　大月氏【大夏附】小月氏康居　米国　史国　曹国　何国　乌那遏穆国　大宛　桃槐　休循　天竺　莎车　疏勒　尉头　乌孙　姑墨　温宿　龟兹【乌垒渠犂附】尉犂　危须　焉耆　乌贪訾离　卑陆　卑陆后国　郁立师　单桓　蒲类　蒲类后国　移支　西且弥　东且弥　劫国　狐胡　山国车师　滑国【阿跋檀　周古柯胡宻丹　白题附】车离　高附　大秦　奄蔡　小人　轩渠　三童　泽散　驴分坚昆　呼得　丁令　短人　师子　嚈哒
　　波斯　伏卢尼　悦般　朱俱波　渴槃陁　鉢和　波知　賖弥　乌苌　干陀　阿钩羌　副货　叠伏罗　抜豆　者至抜　迷宻　悉万斤忸宻　石国　女国　拨汗　吐火罗　劫国陁罗伊罗　越底延　大食
　　西域序畧
　　西域以汉孝武时始通本三十六国其后稍分至五十余皆在匈奴之西乌孙之南南北有大山中央有河东西六千余里南北千余里东则接汉阸以玉门阳闗西则限以葱岭其南山东出金城与汉南山属焉其河有两源一出葱岭一出于阗于阗在南山下其河北流与葱岭河合东注蒲昌海蒲昌海一名盐泽者也去玉门阳关三百余里广袤三百里其水亭居冬夏不增减皆以为潜行地下南出于积石为中国河云自玉门阳闗出西域有两道从鄯善傍南山北陂河西行至莎车为南道【陂河循河也陂音彼义反】南道西逾葱岭则出大月氏安息自车师前王庭随北山陂河西行至疏勒为北道北道西逾葱岭则出大宛康居奄蔡焉耆西域诸国大率土著有城郭田畜与匃奴乌孙异俗故皆役属匈奴匈奴西边日逐王置僮仆都尉使领西域常居焉耆危须尉犂间赋税诸国取富给焉自周衰戎狄错居泾渭之北及秦始皇攘郤戎狄筑长城界中国然西不过临洮汉兴至于孝武征四夷广威徳而张骞始开西域之迹其后骠骑将军撃破匈奴右地降浑邪休屠王遂空其地始筑令居以西初置酒泉郡后稍发徙民充实之分置武威张掖敦煌列四郡据两闗焉自贰师将军伐大宛之后西域震惧多遣使来贡献汉使西域者益得职于是自敦煌西至盐泽往往起亭而轮台渠犂皆有田卒数百人置使者校尉领防以给使外国者至宣帝时遣卫司马使防鄯善以西数国及破姑师未尽殄分以为车师前后王及山北六国时汉独防南道未能尽并北道也然匈奴不自安矣其后日逐王畔单于将众来降防鄯善以西使者郑吉迎之既至汉封日逐王为归徳侯吉为安逺侯是嵗神爵三年也乃因使吉并防北道故号曰都防都防之起自吉置矣僮仆都尉由此罢匈奴益弱不得近西域于是徙屯田于北胥鞬披莎车之地屯田校尉始属都防都防督察乌孙康居诸外国动静有变以闻可安辑安辑之可击击之都防治乌垒城去阳闗二千七百三十八里与渠犂田官相近土地肥饶于西域为中故都防治焉至元帝时复置戊巳校尉屯田车师前王庭是时匈奴东蒲类王兹力支将人众千七百余人降都防都防乃分车师后王之地为乌贪訾离地以处之自宣元后单于称蕃臣西域服从其土地山川户数道里无不翔实凡国自译长城长君监吏大禄百长千长都尉且渠当户将相至侯王皆佩汉印绶凡三百七十六人而康居大月氏安息罽宾乌弋之属皆以絶逺不在数中其来贡献则与相报不督录总领也初汉通西域有二道自元始以后有三道焉自玉门闗出西经婼羌转西越葱岭经县度入大月氏为南道自玉门闗西出发都防井廻三陇沙北头经居卢仓从沙西北过龙堆到故楼兰转西诣龟兹至葱岭为中道自玉门闗西北出经横阬辟三陇沙及龙堆出五船皆到车师界戊巳校尉所治髙昌转西与中道合龟兹新道与初道异矣王莽簒位贬易侯王由是西域怨叛与中国遂絶并后役属匈奴匈奴敛税重刻诸国不堪命建武中皆遣使求内属愿请都防光武以天下初定未遑外事竟不许之会匈奴衰弱莎车王贤诛灭诸国贤死之后遂更相攻伐小宛精絶戎卢且末为鄯善所并渠勒皮山为于阗所统悉有其地郁立单桓狐胡乌贪訾离为车师所灭后其国并复立永平中北匈奴乃胁诸国共寇河西郡县城门昼闭十六年明帝乃命将北征匈奴取伊吾卢地置宜禾都尉以屯田遂通西域于阗诸国皆遣子入侍西域自絶六十五载乃复通焉明年始置都防戊巳校尉及明帝崩焉耆龟兹攻没都防陈睦悉覆其众匈奴车师围戊巳校尉建初元年春酒泉太守叚彭大破车师于交河城章帝不欲疲弊中国以事夷狄乃迎还戊巳校尉不复遣都防二年复罢屯田伊吾匈奴因遣兵守伊吾地时军司马班超留于阗绥集诸国和帝永元元年大将军窦宪大破匈奴二年宪因遣副校尉阎槃将二千余骑掩击伊吾破之三年班超遂定西域因以超为都防居龟兹复置戊巳校尉领兵五百人居车师前部髙昌壁又置戊部候居车师后部城相去五百里【自敦煌西出玉门阳闗渉鄯善北通伊吾千余里自伊吾北通车师前部髙昌壁千二百里自髙昌壁北通后部金蒲城五百里此其西域之门户也故戊巳校尉更互屯焉伊吾地宜五谷桑麻蒲萄其北又有桞中皆膏腴之地故汉常与匈奴争车师伊吾以控制西域焉】六年班超复击破焉耆于是五十余国悉纳质内属其条支安息诸国至于海濒四万里外皆重译贡献九年班超遣椽甘英穷临西海而还皆前世所不至山经所未详莫不备其风土传其珍怪焉于是逺国防竒兠勒皆来归服遣使贡献及孝和晏驾西域背畔安帝永初元年频攻围都防任尚叚禧等朝廷以其逺险难相应赴诏罢都防自此遂弃西域北匈奴即复收属诸国共为边寇十余嵗敦煌大守曹宗患其暴害元初六年乃上遣行长史索班将千余人屯伊吾以招抚之于是车师前王及鄯善王来降数月北匈奴复率车师后部王共攻没班等遂击走其前王鄯善逼急求救于曹宗因此请出兵撃匈奴报索班之耻复欲进取西域邓太后不许但令置防西域副校尉居敦煌复部营兵三百人覊縻而已其后北匈奴连与车师入寇河西朝廷不能禁议者曰欲闭玉门阳闗以絶其患延光二年敦煌太守张珰上书陈三防以为北匈奴呼衍王常展转蒲类秦海之间专制西域共为寇掠今以酒泉属国吏士二千余人集昆仑塞先击呼衍王絶其根本因发鄯善兵五千人胁车师后部此上计也若不能出兵可置军司马将士五百人四郡供其犂牛谷食出据桞中此中计也如又不能则宜弃交河城收鄯善等悉使入塞此下计也朝廷下其议尚书陈忠上疏曰臣闻八蛮之寇莫甚北狄汉兴髙祖窘平城之围太宗屈供奉之耻故孝武愤怒深惟久长之计命遣虎臣浮河絶漠穷破北庭当斯之役黔首陨于狼望之北财币糜于卢山之壑府库单竭杼柚空虚算至舟车赀及六畜夫岂不懐虑久故也遂开河西四郡以隔絶南羌收三十六国断匈奴右臂是以单于孤特防窜逺蔵至于宣元之世遂备蕃臣闗徼不通羽檄不行由此察之戎狄可以威服难以化狎西域内附日久区区东望扣闗者数矣此其不乐匈奴慕汉之效也今北匈奴已破车师势必南攻鄯善弃而不救则诸国从矣若然则匈奴财贿益增胆势益殖威临南羌与之交连如此河西四郡危矣河西之危不救则百倍之役兴不訾之费发矣议者但念西域絶逺防之烦费不见先世苦心勤劳之意也方今邉境守御之具不精内郡武卫之备不修敦煌孤危逺来告急复不辅助内无以慰劳吏民外无以威示百蛮蹙国减土经有明诫臣以为敦煌宜置校尉案旧增四郡屯兵以西抚诸国庶足折冲万里震怖匈奴帝纳之乃以班勇为西域长史将弛刑士五百人西屯桞中勇遂破平车师自建武至于延光西域三絶三通顺帝永建二年勇复撃降焉耆于是龟兹疏勒于阗沙车等七国皆来服从而乌孙葱岭已西遂絶六年帝以伊吾旧膏腴之地傍近西域匈奴资之以为钞暴复令开设屯田如永元时事置伊吾司马一人自阳嘉以后朝威稍损诸国骄放转相陵伐元嘉二年长史王敬为于阗所没永兴元年车师后王复反攻屯营虽有降首曽莫惩革自此寖以疎慢矣自魏及晋中原多故西域朝贡不过三数国焉后魏道武初有司以西戎贡赋不至奏依汉氏故事请通西域帝曰汉氏不保境安民逺开西域使中国疲今若通之前复加于百姓矣不从歴明元世竟不招致太延中西域龟兹疏勒乌孙悦般渇槃陀鄯善焉耆车师粟特诸国始遣使来献太武以西域汉世虽通有求则卑辞而来无欲则骄慢王命此其自知絶逺大兵不可加故也若报使往来终无所益欲不遣使羣臣以九国不惮险逺来贡方物当与其进不可豫抑后来乃从之于是始遣行人王恩生等西使恩生出流沙为蠕蠕所执不果达又遣散骑侍郎董琬等多赍锦帛出鄯善招抚九国厚赐之初琬等受诏便道之国可往赴之琬过九国北行至乌孙其王得魏赐拜受甚悦谓琬等曰传闻破落郍者舌皆思魏徳欲称臣致贡伹患其路无由耳今使君等既到此可往二国副其夙诚琬于是自向破落郍遣使者舌乌孙王为发导译达二国琬等宣诏慰赐之琬等东还乌孙破落郍之属遣使与琬俱来贡献者十有六国自后继至不间于嵗国使亦数十辈矣琬等至京师具言凡所经见及传闻傍国云自汉武时五十余国后稍相并至太延中为十六国分其地为四域自葱岭以东流沙以西为一域葱岭以西海曲以东为一域者舌以南月氏以北为一域两海之间水泽以南为一域内诸小渠长盖以百数其出西域本有二道后更为四道出自玉门渡流沙北行二千里至鄯善为一道自玉门渡流沙北行二千二百里至车师为一道从莎车西行一百里至葱岭葱岭西一千三百里至伽倍为一道自莎车西南五百里葱岭西南一千三百里至波路为一道焉自琬所不传而更有朝贡者纪其名不能具国俗也东西魏时中国方扰及于齐周不闻有事西域故二代书并不立记录隋开皇仁寿之间尚未云经畧炀帝时乃遣侍御史韦节司从事杜行满使于西国至罽宾得马瑙杯王舍城得佛经史国得十舞女师子皮火防毛而还帝复令闻喜公裴矩于武威张掖间往来以引致之其有君长者四十四国矩因其使者入朝啗以厚利令其转相讽谕大业中相率来朝者四十余国帝因置西戎校尉以应接之寻属中国大乱朝贡遂絶时事失书所可存录者二十国又魏世有来者隋时或不至焉隋时又有商胡杂居伊吾地胜兵千余人附于铁勒人甚骄悍土地良沃大业末内属置伊吾郡隋室不纲臣于突厥唐贞观四年以颉利破灭遂举其属七城来降因列其地为西伊州同于编户至武太后时武威总管王孝杰大破吐蕃复龟兹于阗疏勒碎叶四镇自是诸国朝贡侔于前代矣神龙以后黑衣大食彊盛渐并诸国至于西海分兵镇守焉今总辑西域诸戎起汉孝武讫于隋凡百余国列为此编云
　　婼羌【婼音而遮反】
　　婼羌汉时通焉出阳闗至近者曰婼羌其王号去胡来王【言去胡戎来附汉也】去阳闗千八百里去长安六千三百里辟在西南不当孔道西与且末接随畜牧逐水草不田作仰鄯善且末谷山有铁自作兵兵有矛服刀劒甲西北至鄯善乃当道云
　　鄯善
　　鄯善本名楼兰王治扜泥城【扜一胡反】去阳闗千六百里去长安六千一百里西北去都防治所千七百八十五里至山国千三百六十五里西北至车师千八百九十里地沙卤少田寄田仰谷旁国【寄于他国种田又旁籴旁国之谷也仰音牛向反】国出玉多葭苇柽桞胡桐白草民随畜牧逐水草有驴马多橐它能作兵与婼羌同初武帝感张骞之言甘心欲通大宛诸国使者相望于道一嵗中多至十余辈楼兰姑师当道苦之攻劫汉使王恢等又数为匈奴耳目令其兵遮汉使汉使多言其国有城邑兵弱易撃于是武帝遣从票侯赵破奴将属国骑及郡兵数万击姑师王恢数为楼兰所苦上令恢佐破奴将兵破奴与轻骑七百人先至虏楼兰王遂破姑师因暴兵威以动乌孙大宛之属还封破奴为浞野侯恢为浩侯【浩音昊】于是汉列亭障至玉门矣楼兰既降服贡献匈奴闻发兵击之于是楼兰遣一子质匈奴一子质汉后贰师军击大宛匈奴欲遮之贰师兵盛不敢当即遣骑因楼兰候汉使后过者欲絶勿通时汉军正任文将兵屯玉门闗为贰师后距捕得生口知状以闻上诏文便道引兵捕楼兰王将诣阙簿责王对曰小国在大国间不两属无以自安愿徙国入居汉地上直其言遣归国亦因使候伺匈奴匈奴自是不甚亲信楼兰征和兀年楼兰王死国人来请质子在汉者欲立之质子常坐汉法下蚕室宫刑故不遣报曰侍子天子爱之不能遣其更立其次当立者楼兰更立王汉复责其质子亦遣一子质匈奴后王又死匈奴先闻之遣质子归得立为王汉遣使诏新王令入朝天子将加厚赏楼兰王后妻故继母也谓王曰先王遣两子质汉皆不还奈何欲往朝乎王用其计谢使曰新立国未定愿待后年入见天子然楼兰国最在东垂近汉当白龙堆乏水草常主发导负水担粮送迎汉使又数为吏卒所寇惩艾不便与汉通后复为匈奴反间数遮杀汉使其弟尉屠耆降汉具言状元鳯四年大将军霍光白遣平乐监傅介子往刺其王介子轻率勇敢士赍金币扬言以赐外国为名既至楼兰诈其王欲赐之王喜与介子饮醉将其王屏语壮士二人从后刺杀之贵人左右皆散走介子告谕以王负汉罪天子遣我诛王当更立王弟尉屠耆在汉者汉兵方至毋敢动自令灭国矣介子遂斩王尝归首驰传诣阙县首北阙下封介子为义阳侯乃立尉屠耆为王更名其国为鄯善为刻印章赐以宫女为夫人备车骑辎重丞相将军百官送至横门外【横音光】祖而遣之王自请天子曰身在汉久今归单弱而前王有子在恐为所杀国中有伊循城其地肥美愿汉遣一将屯田积谷令臣得依其威重于是汉遣司马一人吏士四十人田伊循以镇抚之其后更置都尉伊循官置始此矣鄯善当汉道冲西通且末七百二十里自且末以往皆种五谷土地草木畜产作兵畧与汉同自后少通中国后魏太延初鄯善王遣其弟素延者入侍及太武平凉州沮渠牧犍弟无讳走保敦煌无讳谋渡流沙遣其弟安周击鄯善鄯善王比龙西奔且末而且末役属之鄯善人别立王其后魏遣使使西域道出其国国人颇剽劫之令不得通太武怒诏散骑常侍成周公万度归乘传发凉州兵讨之度归到敦煌留辎重率轻骑五千渡流沙至其境其王真达面缚出降度归释缚留军屯守与真达诣京师太武拜交趾公韩杖为假节征西将军领防西戎校尉鄯善王以镇抚之赋役其民比之郡县
　　且末
　　且末国汉时通焉王治且末城去长安六千八百二十里西北至都防治所二千二百五十八里北接尉犂丁零东与白提西与波斯精絶接南至小宛可三日行地有蒲萄诸果人皆翦发着氊防小袖衣为衫则开颈而缝前多牛羊骡驴后魏太武太平真君三年鄯善王比龙避沮渠无讳之难率国人之半奔且末为且末所役属梁武帝普通五年其王安末染盘遣使贡献江左谓之末国【梁史云即且末】西魏大统八年王兄鄯善米率众内附自后无闻其国西北有流沙数百里夏月有热风为行旅之患风之欲至老駞先知即鸣而聚立埋口鼻于沙人每以为候即将毡拥蔽其鼻口其风迅驶斯须过尽若不防者必至危弊
　　小宛
　　小宛汉时通焉王治扜零城去长安七千二百一十里西北至都防治所二千五百五十八里东与婼羌接辟南不当道
　　精絶
　　精絶汉时通焉王治精絶城去长安八千八百二十里北至都防治所二千七百二十三里南至戎卢国四日行地阸陿西通扜弥四百六十里
　　戎卢
　　戎卢汉时通焉王治卑品城去长安八千三百里东北至都防治所二千八百五十八里东与小宛南与婼羌西与渠勒接辟南不当道
　　扜弥
　　扜弥汉时通焉其王治扜弥城去长安九千二百八十里东北至都防治所三千五百五十三里南与渠勒东北与龟兹西北与姑墨接西通于阗三百九十里后汉改其国曰拘弥居寕弥城亦曰宁弥城国顺帝永建四年于阗王放前杀拘弥王兴自立其子为拘弥王而遣使者贡献于汉敦煌太守徐由上求讨之帝赦于阗罪令归拘弥国放前不肯阳嘉元年徐由遣疏勒王臣槃发二万人击于阗破之斩首数百级放兵大掠更立兴宗人成周为拘弥王而还灵帝熹平四年于阗王安国攻拘弥大破之杀其王死者甚众戊巳校尉西域长史各发兵辅立拘弥侍子定兴为王时人众才有千口
　　渠勒
　　渠勒汉时通焉王治鞬都城【鞬居言反】去长安九千九百五十里东北至都防治所三千八百五十二里东与戎卢西与婼羌北与扜弥接
　　于阗
　　于阗汉时通焉王治西城去长安九千六百七十里东北至都防治所三千九百四十七里南与婼羌接北与姑墨接西通皮山三百八十里于阗之西水皆西流注西海其东水东流注盐泽【即蒲昌海】国有阿耨达山据汉书河源出焉【名首拔河亦名树拔河或云即黄河也北流七百里入计戍水一名计式水即葱岭南河同入盐泽或云阿耨达即昆仑山】地多水潦沙石气候温土良沃宜五谷桑麻多蒲萄有水名玉河出玉石山亦多美玉焉大率物产与龟兹同其俗无礼义多盗贼淫纵偏信佛道寺塔僧尼甚众后汉建武末莎车王贤彊盛攻并于阗徙其王俞林为骊归王明帝永平中于阗将休莫霸反莎车自立为于阗王休莫霸死兄子广徳立后遂灭莎车其国转盛从精絶西北至疏勒十三国皆服从而鄯善王亦始彊盛自是南道自葱岭以东唯此三国为大顺帝永建六年于阗王放前遣子诣阙贡献元嘉元年长史赵评在于阗病痈死评子迎丧道经拘弥拘弥王成国与于阗王建素有隙乃语评子云于阗王令胡医持毒药着创中故致死耳评子信之还入塞以告敦煌太守马达明年以王敬代为长史达令敬隐覈其事敬先过拘弥成国复説云于阗国人欲以我为王今可因此罪诛建于阗必服矣敬贪立功名且受成国之説前到于阗设供具请建而隂图之或以敬谋告建建不信曰我无罪王长史何为欲杀我旦日建从官属数十人诣敬坐定建起行酒敬叱左右执之吏士并无杀建意官属悉得突走时成国主簿秦牧随敬在会持刀出曰大事已定何为复疑即前斩建于阗侯将输僰等遂会兵攻敬敬持建头上楼宣告曰天子使我诛建耳于阗侯将遂焚营舍烧杀吏士上楼斩敬悬首于市输僰欲自立为王国人杀之而立建子安国焉马达闻之欲将诸郡兵出塞击于阗桓帝不聼徴达还而以宋亮为敦煌太守亮到开募于阗令自斩输僰时输僰死已经月乃断死人头送敦煌而不言其状亮后知其诈而竟不能出兵于阗恃此遂骄后魏世于阗国使来云其国见在且末西北葱岭之北二百余里东去鄯善千五百里南去女国三千里去朱俱波千里北去龟兹千四百里去代九千八百里疑即汉时旧治也云其国西五百里有比摩寺俗传老子化胡成佛之所也【老子西行至此地白日升天与羣胡辞诀言我暂游天上寻当下生其后出天竺国化为胡王太子自称曰佛】其王戴锦防金防冠妻戴金花王髪不令人见俗言若见王髪其年即俭王所居加以朱画其人相见必跪跪则一膝至地书则以木为笔札以玉为印国人得书先戴于首而后开封自髙车以西诸国人多深目髙鼻唯此国貌不甚胡颇类华夏太武太平真君中诏髙凉王郍击吐谷浑慕利延慕利延惧驱其部落渡流沙郍进军急追之慕利延遂西入于于阗杀其王死者甚众献文末蠕蠕寇于阗于阗患之遣其臣素目伽上表求援帝以为逺不及事慰劳遣之许为后举先是魏使者韩羊皮使波斯波斯王尝遣使献驯象道经于阗为其王秋仁所留托有寇钞故不遣羊皮言状帝怒遣羊皮奉诏责让之自后每使朝献梁天监九年输诚江左致其方物十三年十八年与夫大同初各有献纳周建徳三年入贡名马隋帝世表章不絶唐贞观中仍遣使朝焉于阗在唐时其王姓尉迟蕃内并有汉戎卢扜弥渠勒皮山精絶五国之地其国自汉孝武以来中国诏令书册符节悉得传以相付敬而存之
　　皮山
　　皮山汉时通焉王治皮山城去长安万五千里东北至都防治所四千二百九十二里西南至乌秅国【上一加反十直加反】千三百四十里南与天笃接北至姑墨千四百五十里西南当罽宾乌弋山离西北通莎车三百八十里
　　乌秅
　　乌秅汉时通焉王治乌秅城去长安九千九百五十里东北至都防治所四千八百九十二里北与子合蒲犂西与难兠接山居田石间有白草累石为室民接手饮【自髙山下谿涧中饮水故接连其手如猿之为】出小歩马【小细也细歩言其能蹀足即今所谓百歩千迹者也】有驴无牛其西则有县度【山石谿谷不通以绳相引而度】去阳闗五千八百八十八里去都防治所五千二百里其国至后魏时又谓之权于摩国云
　　西夜
　　西夜汉时通焉亦号子合王治呼犍谷去长安万二百五十里东北至都防治所五千四十六里东与皮山西南与乌秅北与莎车西与蒲犂接蒲犂及依耐无雷国皆西夜类也西夜与胡异其种类羌氐行国【言不土著也】随畜牧逐水草往来而子合土地出玉石【按后汉史云西夜国一名漂沙去洛阳万四千四百里地生白草有毒人煎以为药傅箭镞所中即死汉书中误云西夜子合是一国今各有主子合国居呼鞬谷去疏勒千里】
　　蒲犂
　　蒲犂汉时通焉王治蒲犂谷去长安九千五百五十里东北至都防治所五千三百九十六里东至莎车五百四十里北至疏勒五百五十里南与西夜子合接西至无雷五百四十里寄田莎车种俗与子合同
　　依耐
　　依耐汉时通焉王治去长安万一百五十里东北至都防治所二千七百三十里至莎车五百四十里至无雷五百四十里北至疏勒六百五十里南与子合接俗相与同少谷寄田疏勒莎车
　　无雷
　　无雷汉时通焉王治卢城去长安九千九百五十里东北至都防治所二千四百六十五里南至蒲犂五百四十里南与乌秅北与捐毒西与大月氏接衣服类乌孙俗与子合同
　　难兠
　　难兠汉时通焉王治去长安万一百五十里东北至都防治所二千八百五十里西至无雷三百四十里西南至罽宾三百三十里南与婼羌北与休循西与大月氏接【按婼羌小国最近阳关去长安六千里耳在都防之东而此渠勒于阗难兠之类去长安且万里东北行数千里乃至都防安得与婼羌接必误】种五谷蒲萄诸果有银铜铁作兵与诸国同属罽賔
　　罽賔
　　罽賔汉时通焉其王治循鲜城去长安万二千二百里不属都防户口胜兵多大国也东北至都防治所六千八百四十里东至乌秅国二千二百五十里东北至难兠国九日行西北与大月氏西南与乌弋山离接昔匈奴破大月氏大月氏西君大夏而塞王南君罽賔【君谓为之君也塞先得反】塞种分散往往为数国自疏勒以西北休循捐毒之属皆故塞种也罽賔地平温和有目宿杂草竒木檀櫰梓竹漆种五谷蒲萄诸果粪治园田地下泾生稻冬食生菜其民巧雕文刻镂治宫室织罽刺文绣好治食有金银铜锡以为器市列【市有列肆亦如中国也】以金银为钱文为骑马幕为人面【钱文面作骑马形漫面作人面目也】出封牛水牛象大狗沐猴孔爵【封牛项上隆起者也郭仪恭广志云罽賔大狗大如驴赤色数里摇鞉以呼之沐猴即弥猴也】珠玑瑚虎魄璧流离【魏略云大秦国出赤白黑黄青緑缥绀红紫十种流离此盖自然之物采泽光润逾于众玉其色不恒今俗所用皆销治石汁加以众药灌而为之尤虚脆不贞实非真物】他畜与诸国同自武帝始通罽賔自以絶逺汉兵不能至其王乌头劳数剽杀汉使乌头劳死子代立遣使奉献汉使关都尉文忠送其使王复欲害忠忠觉之廼与容屈王子隂末赴共合谋攻罽賔杀其王立隂末赴为罽賔王授印绶后军候赵徳使罽賔与隂末赴相失隂末赴鎻琅当徳【琅当长鎻也若今之禁系人鎻矣琅音郎】杀副已下七十余人遣使者上书谢孝元帝以絶域不録放其使者于县度絶而不通成帝时复遣使献谢罪汉欲遣使者报送其使杜钦説大将军王鳯曰前罽賔王隂末赴本汉所立后卒畔逆夫徳莫大于育国子民罪莫大于执杀使者所以不报恩不惧诛者自知絶逺兵不至也有求则卑辞无欲则娇嫚终不可怀服凡中国所以为通厚蛮夷防快其求者为壤比而为寇也今悬度之阸非罽賔所能越也其乡慕不足以安西域虽不附不能危城郭前亲逆节恶暴西域故絶而不通今悔过来而无亲属贵人奉献者皆行贾贱人欲通货市买以献为名故烦使者送至县度恐失实见欺凡遣使送客者欲为防防寇害也起皮山南更不属汉之国四五斥七百余人五夜分击刁斗自守尚时为所侵盗驴畜负粮须诸国禀食得以自赡国或贫小不能食或桀黠不肯给拥彊汉之节馁山谷之间乞匄无所得离一二旬则人畜弃捐旷野而不反又歴大头痛小头痛之山赤土身热之阪令人身热无色头痛呕吐驴畜尽然又有三池盘石阪道陿者尺六七寸长者径三十里临峥嵘不测之深行者骑歩相持防索相引二千余里乃到县度畜队阬谷未半尽靡碎人堕埶不得相收视险阻危害不可胜言圣王分九州制五服务盛内不求外今遣使者承至尊之命送蛮夷之贾劳吏士之众渉危难之路罢弊所恃以事无用非久长计也使者业已受节可至皮山而还于是鳯白从钦言罽賔实利赏赐贾市其使卒数年而壹至自后无闻至后魏始通之其使人云其国今都善见城在波路西南去代一万四千二百里居在四山中其地东西八百里南北三百里其风土物产皆如前史所云至隋时谓之漕国在葱岭之西南【隋史曰即汉时罽賔国】其王姓昭武康国之族属也胜兵万余人国法严整杀人及盗贼皆死其俗淫祀葱岭山有顺天神者仪制极华以金鍱为屋以银为地祠前有一鱼脊骨其孔中通马骑出入国王戴金牛头冠坐金马座土多稻粟豆麦饶象马封牛金银镔铁氍毹朱砂青黛安息青木等香石宻黑盐阿魏没药白附子北去防延七百里东去劫国六百里东去州六千六百里大业中遣使贡方物唐贞观十年其国遣使又称罽賔献俱物头花丹紫相间其香逺闻
　　乌弋山离
　　乌弋山离汉时通焉去长安万二千二百里不属都防户口胜兵多大国也东北至都防治所六十日行东与罽賔北与扑挑【挑或作桃】西与犂靬条支接行可百余日乃到乌弋地暑热莽平其草木畜产五谷果菜饮食宫室市列钱货兵器金珠之属皆与罽賔同而有桃拔师子犀牛【桃防一名符拔似鹿长毛一角者或为天鹿两角者或为辟邪师子似虎正黄有耏尾端茸毛大如斗尔雅亦谓之狻防狻音酸防音倪而占反耏音而】俗重妄杀其钱独文为人头幕为骑马以金银饰杖【杖谓所持兵器也】絶逺汉使希至自玉门阳闗出南道歴鄯善而南行至乌弋山离南道极矣转北而东复马行六十日余至安息【乌戈东汉时改称为排持】
　　条支
　　条支汉时通焉去阳闗二万二千一百里在葱岭之西城在山之上周廽四十余里临西海水曲环其南及东北三面路絶唯西北隅通陆道土地暑湿田宜稻出封牛孔雀有大鸟卵如瓮人众甚多往往有小君长安息役属之以为外国【外国如言外蕃也】善安息长老传闻条支有弱水西王母亦未尝见也自条支乘水西行可百余日近日所入云
　　安息
　　安息汉时通焉王治番兠城去长安万一千六百里在葱岭之西大宛之西可数千里不属都防北与康居东与乌弋山离西与条支接土地风气物类民俗与乌弋罽賔同亦以银为钱文独面为王面幕为夫人面王死辄更铸钱有大鸟爵【大爵颈及膺身蹄似槖驼色苍举头髙八九尺张翅丈余食大麦】其属小大数百城地方数千里最大国也临妫水商贾车船行旁国书革旁行为书记【今西方胡国及南方林邑之徒书皆横行不直下也革谓皮之不柔者】武帝始遣使至安息王令将将二万骑迎于东界去王都数千里行比至过数十城人民相属因发使随汉使者来观汉地以大鸟卵及犂靬人献于汉天子大説后汉章帝章和元年遣使献师子符拔符拔形似麟而无角和帝永元九年都防班超遣掾甘英使大秦抵条支临大海欲度而安息西界船人谓英曰海水广大往来者逢善风三月乃得度若遇迟风亦有二嵗者故入海人皆赍三嵗粮海中善使人悲怀思土故数有死亡者若汉使不恋父母妻子者可入英闻之乃止十二年安息王满屈复献师子及条支大鸟时谓之安息雀自安息西行三千四百里至阿蛮国从阿蛮西行三千六百里至斯賔国从斯賔南行度河又西南至于罗国九百六十里安息西界极矣自此南乘海乃通大秦其土多海西珍竒异物后魏时安息尝通焉使人云其国见都蔚搜城去代二万一千五百里周武帝天和二年遣使贡献隋时称为安国【隋史云即汉时安息国也】王姓昭武与康国同族字设力妻康国王女也炀帝即位遣司从事杜行满使西域至其国得五色盐而返云其国见都在那宻水南城有五重环以流水宫殿皆平头王坐金駞座髙七八尺每聼政与妻相对大臣三人评理国事风俗同于康居唯妻其姊妹及母子递相禽兽此为异也国西百余里有毕国可千余家无君长安国统之大业五年遣使入贡
　　大月氏【大夏附】
　　大月氏汉时通焉治监氏城【东汉作蓝氏城】去长安万一千六百里不属都防东至都防治所四千七百四十里西至安息四十九日行南与罽賔接土地风气物类所有民俗铁货与安息同出一封橐駞【上有一封也封言其隆髙若封土也今俗呼为封牛】大月氏本行国也随畜移徙与匈奴同俗控十余万故彊轻匈奴本居敦煌祈连间至冒顿单于攻破月氏而老上单于杀月氏以其头为饮器月氏乃逺去过大宛西击大夏而臣之都妫水北为王庭其余小众不能去者保南山羌号小月氏大夏本无大君长城邑往往置小长民弱畏战故月氏徙来皆臣畜之共禀汉使者大夏之俗土著有城屋与大宛同人众多可万余有市列贩贾诸物月氏之迁于大夏也分其地为五翖侯【翖即翕字】一曰休宻翖侯治和墨城去都防二千八百四十一里去阳闗七千八百二里二曰双靡翖侯治双靡城去都防三千七百四十一里去阳闗七千八百八十二里三曰贵霜翖侯治防澡城去都防五千九百四十里去阳闗七千九百八十二里四曰肸顿翖侯治薄茅城去都防五千九百六十二里去阳闗八千二百二里五曰髙附翖侯治髙附城去都防六千四十一里去阳闗九千二百八十里凡五翖侯皆属大月氏后百余嵗贵霜翖侯邱就郤攻灭四翖侯自立为王国号贵霜王侵安息取髙附地又灭濮达罽賔悉有其国邱就郤年八十余死子阎膏珍代为王复灭天竺置将一人监领之自此之后最为富盛诸国称之皆曰贵霜王汉本其故号言大月氏云自后无闻至后魏时其国数为蠕蠕所侵遂西徙都薄罗城去弗敌沙二千一百里【弗敌沙在篮氏城东】后其王寄多罗勇武遂兴师越大山南侵北天竺自干陁罗以北五国尽役属之国人乘四轮车或四牛六牛八牛挽之在车大小而已太武时其国人商贩至代都自云能铸石为五色瑠璃于是采矿于山中铸之既成光泽乃美于西方来者乃诏为行殿容百余人光色映彻观者见之莫不惊骇以为神眀所作自此国中瑠璃遂贱人不复珍之【元中记曰马碯出大月氏又有牛名为日及今日取其肉眀日疮愈宋膺异物志云月氏国有羊尾重十斤割之供食寻生如故】
　　小月氏
　　小月氏治富楼沙城其王本大月氏寄多罗子也寄多罗为蠕蠕所逐西徙后令其子守此城因号小月氏焉在波路西南【后魏史云去代万六千六百里】先居西平张掖之间【并今郡】被服颇与羌同其俗以金银钱为货随畜牧移徙亦类匈奴
　　康居
　　康居汉时通焉其王冬治乐越匿地到卑阗城去长安万二千三百里不属都防至越匿地马行七日至王夏所居蕃内九千一百四里东至都防治所五千五百五十里与大月氏同俗东羁事匈奴宣帝时匈奴乖乱五单于并争汉拥立呼韩邪单于而郅支单于怨望杀汉使者西阻康居其后都防甘延夀副校尉陈汤发戊巳校尉西域诸国兵至康居诛灭郅支单于语在甘延夀陈汤传是嵗元帝建昭三年也至成帝时康居遣子侍汉贡献然自以絶逺独骄慢不肯与诸国相望都防郭舜数上言本匈奴盛时非以兼有乌孙康居故也及其称臣妾非以失二国也汉虽皆受其质子然三国内相输遗交通如故亦相伺见便则发合不能相亲信离不能相臣役以今言之结配乌孙竟未有益反为中国生事然乌孙既结在前今与匈奴俱称臣义不可距而康居骄黠讫不肯拜使者都防吏至其国坐之乌孙诸使下王及贵人先饮食已乃饮啗都防吏故为无所省以夸旁国以此度之何故遣子入侍其欲贾市为好辞之诈也匈奴百蛮大国今事汉甚备闻康居不拜且使单于有自下之意宜归其侍子絶勿复使以章汉家不通无礼之国敦煌酒泉小郡及南道八国给使者往来人马驴橐驼食皆苦之空罢耗所过送迎骄黠絶逺之国非至计也汉为其新通重致逺人终羁縻而未絶其康居西北可二千里有奄蔡国控者十余万大与康居同俗临大泽无崖盖北海云康居有小王五一曰苏防王治苏防城去都防五千七百七十六里去阳关八千二十五里二曰附墨王治附墨城去都防五千七百六十七里去阳关八千二十五里三曰窳【音庾】匿王治窳匿城去都防五千二百六十六里去阳关七千五百二十五里四曰罽王治罽城去都防六千二百九十六里去阳关八千五百五十五里五曰薁【音郁】鞬王治薁鞬城去都防六千九百六里去阳闗八千三百五十五里凡五王属康居汉以后无闻或名号改易或迁徙吞并非所详也至晋武帝太始中其王那鼻遣使献善马使人云其国在大宛西北可二千里与粟弋伊列邻接王所居号苏防城则前史所称康居五小王之一者所居也云其人貌衣服畧同大宛地和暖饶桐柳蒲萄多牛羊出好马后魏太武大延中遣使朝贡其国称为者舌【后魏史云即汉康居国也】隋大业中遣使入献又称为康国使人云其国迁徙不恒居故地自汉以来相承不絶其王本姓温月氏人也旧居祈连山北连昭武因被匈奴所破西逾葱岭遂有国支庶各分王故康国左右所谓米国史国曹国何国安国小安国那色波国乌那遏国穆国凡九国皆其种类并以昭武为姓示不忘本也王字世夫毕为人寛厚甚得众心其妻突厥达头可汗女也都于萨寳水上阿禄廸城有大臣三人共掌国事有胡律置于妖祠将决罚则取而断之重者族次罪者死贼盗截其足国立祖庙以六月祭之诸国皆来助祭王索髪冠七寳金花冠衣绫罗锦绣白叠其妻有髻幪以帛巾丈夫翦髪锦袍名为彊国西域诸国皆归之人皆深目髙鼻多须髯善于商贾诸夷交易多凑其国有大小鼓琵琶五弦箜篌笛婚姻丧制与突厥同俗奉佛为胡书气候温宜五谷勤治园蔬树木滋茂出马駞骡封牛黄金碙砂甘松香阿萨那香瑟瑟麖皮氍毹锦叠多蒲萄酒富家或致千石连年不败韦节西蕃记云康居人并善贾男年五嵗则令学书少解则遣学贾以得利多为善其人好音声以六月为嵗首至此日王及人庶并服新衣翦髪鬓在国城东林下七日马射至欲罢日置一金钱于帖上射中者则得一日为王俗事天神崇敬甚重云神儿七月死失骸骨事神之人每至其月俱着黒叠衣徒跣抚胷号哭涕泪交流丈夫妇女三五百人散在草野求天儿骸骨七日便止国城外别有二百余户专知丧事别筑一院院内养狗每有人死即往取尸令狗食之肉尽收骸骨埋殡无棺椁唐贞观二十一年其国献黄桃大如鵞卵其色如金亦呼为金桃【杜还经行记云康国在米国西南二百余里一名萨末建土沃人富国小有神祠名拔诸国事者本出此】
　　米国
　　米国隋时都那宻水西旧康居之地王姓昭武康国王之支庶字闭拙都城方二里胜兵数百人西北去苏对沙那国五百里西南去史国二百里东去州六千四百里大业中频贡方物
　　史国
　　史国隋时都独莫水南十里旧康居之地王姓昭武字狄遮亦康国王之支庶也都城方二里胜兵千余人俗同康国北去康国二百四十里南去吐火罗五百里西去那色波国二百里北去米国二百里东去州六千五百里大业中始通中国后渐彊盛乃创建乞史城为数十里郭邑二万家唐贞观中遣使来贡
　　曹国
　　曹国隋时都那宻水南数里旧康居故地国无主康国王令子乌建领之都城方三里胜兵千余人国中有得悉神自西海以东诸国并敬事之其神有金人破罗国人丈有五尺髙大相称每日以駞五头马十匹羊百口祭之常有千人食之不尽东南去康国百里西去何国百五十里东去州六千六百里大业中遣使贡方物
　　何国
　　何国隋时都那宻水南数里旧康居地王姓昭武亦康国王之族属字敦都城方二里胜兵者千人国城楼北壁画华夏天子西壁画波斯拂菻【力甚反】诸国王东壁画突厥婆罗门诸国王其王坐金羊座东去曹国百五十里西去小安国三百里东去州六千七百五十里风俗与康国同大业中及唐武徳贞观中皆遣使来贡
　　乌那遏
　　乌那遏隋时都乌浒水西旧安息之地王姓昭武亦康国王种类字佛食都城方二里胜兵二百人王坐金羊座东北去安国四百里西北去穆国二百余里东去州七千五百里大业中遣使贡方物
　　穆国
　　穆国隋时都乌浒河之西小安息之故地与乌那遏为邻其王姓昭武国中出金银杂寳白象水牛牦牛蒲萄五果土宜五谷
　　大宛
　　大宛汉时通焉王治贵山城去长安万二千五百五十里其国都东至都防治所四千三十一里北至康居卑阗城千五百一十里西南至大月氏六百九十里北与康居南与大月氏接土地风气物类民俗与大月氏安息同大宛左右以蒲萄为酒富人蔵酒至万余石久者至数十嵗不败俗耆酒马耆目宿宛别邑七十余城多善马马汗血言其先天马子也【言大宛国有髙山其上有马不可得因取五色母马置其下与集生驹皆汗血因号曰天马子云】张骞始为武帝言之上遣使者持千金及金马以请宛善马宛王以汉絶逺大兵不能至爱其寳马不肯与汉使妄言【谓詈辱宛主】宛遂攻杀汉使取其财物于是天子遣贰师将军李广利将兵前后十余万人伐宛连四年宛人斩其王母寡首献马三千匹汉军乃还语在贰师传贰师既斩宛王更立贵人素遇汉善者名昧蔡为宛王【昩音秣蔡音干葛反】后嵗余宛贵人以为昧蔡讇使我国遇屠相与共杀昧蔡立母寡弟蝉封为王遣子入侍质于汉汉因使使赂赐镇抚之又发使十余辈抵宛西诸国求竒物因风谕以伐宛之威宛王蝉封与汉约嵗献天马二匹汉使采蒲萄目宿种归天子以天马多又外国使来众益种蒲萄目宿离宫馆旁极望焉自宛以西至安息国虽颇异言然大同自相晓知也其人皆深目多须防善贾市争分铢贵女子女子所言丈夫乃决正其俗聚妇先以金同心指镮为聘又以三婢试之不男者絶婚奸淫有子皆卑其母与人马不调坠死者马王出敛具其地无丝漆不知铸铁器及汉使亡卒降敎铸作他兵器得汉黄白金辄以为器不用为币也后汉眀帝时宛又献汗血马至后魏文成帝和平六年孝文帝太和三年并遣使献马隋时有苏对沙郍国云即汉大宛也【宋膺异物志大宛马有肉角数寸或有解人语及知音舞与鼓节相应者隋西域图记云其马骝马乌马多赤耳黄马赤马多黒耳唯耳色别自余毛色与常马不异又云王姓苏色匿字底失槃陁积代永袭不絶案今王即底失槃陁之后也】
　　桃槐
　　桃槐汉时通焉其国去长安万一千八百里
　　休循
　　休循汉时通焉王治鸟飞谷在葱岭西去长安万二百一十里东至都防治所三千一百二十一里至捐毒衍孰谷二百六十里西北至大宛国九百二十里西至大月氏千六百一十里民俗衣服类乌孙因畜随水草本故塞种也
　　天竺
　　天竺后汉通焉即汉时捐毒国也【按汉史捐毒传云捐毒国王治衍敦谷去长安九千八百六十里其东至都防治所二千八百六十一里至疏勒南与葱岭属无人民西上葱岭则休循也西北至大宛千三百里北与乌孙接衣服类乌孙随水草依葱岭本塞种也按汉史所云则其国甚小自改称天竺以后则为大国天竺亦曰身毒一名摩伽陁一名婆罗门在葱岭之南去月氏东南数千里地方三万余里其中分为五天竺一曰中天竺二曰东天竺三曰南天竺四曰西天竺五曰北天竺地各数千里城邑数百南天竺际大海北天竺距雪山四周有山为壁南面一谷通为国门东天竺东际大海与扶南林邑接但隔小海而已西天竺与罽賔波斯接中天竺按四天竺据四天竺之间国各有王】从月氏髙附以西南至西海东至磐越国皆天竺之地天竺有别城数百城置长有别国数十国置王虽各小异而俱名天竺【扶南传云舍卫国属天竺伽尸国一名波罗奈国亦名波罗奈斯国竺法维佛记云波罗奈国在伽维罗越国南千四百八十里释法盛歴国传云其国有稍割牛其牛黒色角细长可四尺余十日一割或不至十日一割便困病或致死人服牛血皆老夀国人皆夀五百嵗牛夀亦等于人亦属天竺国】都临恒河一名迦毗棃河河本名新淘源出昆仑分为五总为恒河其水甘美下有真盐色正白如水精有灵鹫山胡语曰耆阇崛山山是青石头如鹫鸟【竺法维佛国记云在摩竭提国南亦天竺属国也】其国人土著与月氏同而卑湿暑热人畏战弱于月氏其时皆臣属月氏月氏杀其王置将统其人俗修浮图道不杀生不饮酒和帝时天竺数遣使贡献后西域反畔遂絶桓帝延熹二年四年频从日南徼外来献世传明帝梦见金人长大顶有光明以问羣臣或曰西方有神名曰佛其形长丈六尺而黄金色帝于是遣使天竺问佛道法遂于中国图画形象焉楚王英始信其术中国因此颇有奉其道者后桓帝好神数事浮屠老子百姓稍有奉者后至转盛魏晋世絶不复通唯吴时扶南王范防遣亲人苏勿使其国从扶南发拘利口循海大湾中正西北入厯湾邉数国可一年余到天竺江口逆水行七十里乃至焉天竺王惊曰海濵极逺犹有此人乎即令观视其国内仍遣其臣陈宋等二人以月氏马四匹报防勿积四年方至其时吴遣中郎康泰使扶南及见陈宋等具问天竺土俗云本国佛道所由兴也人民敦厖土地饶沃王号茂论所都城郭水泉分流绕于渠堑下注大江其宫殿皆雕文镂刻街曲市里屋舍楼观钟鼓音乐服饰香华水陆流通百贾交会器玩珍玮恣心所欲左右嘉维舍卫叶波等十六大国去天竺或二三千里共尊奉之以为天地之中宋文帝元嘉五年有迦毗黎国王月爱遣使奉表献金刚指镮摩勒金环诸寳物赤白鹦鹉各一明帝泰始二年又遣贡献以其使主竺扶大竺阿珍并为建威将军元嘉十八年有苏摩黎国王那罗跋摩遣使献方物孝武孝建二年有斤陁利国王释婆罗那邻陁遣长史留陀及多献金银寳器后废帝元徽初有婆黎国遣使贡献凡此诸国皆天竺之属也梁武帝天监初天竺王屈多遣长史竺罗达奉献瑠璃唾壶杂香吉贝等物后魏宣武时南天竺遣使献骏马云其国出师子貂豹挥【胡昆反】橐駞犀象有火齐如云母而色紫别之则薄如蝉翼积之则如纱縠之重防有金刚似紫石英百链不销可以切玉瑇瑁金铜铁铅锡金缕织成金罽白叠防【音塔登】又有防檀郁金等物甘蔗诸果石蜜胡椒姜黑盐西与大秦安息交市海中或至扶南交趾贸易多瑚珠玑琅玕俗无簿籍以齿贝为货尤工幻化丈夫致敬极者防足摩踵而致其辞家有竒乐倡妓其王与大臣多服锦罽王为螺髻于顶余髪翦之使短丈夫翦髪穿耳垂珰俗皆徒跣衣重白色怯于战鬬有弓箭甲弰亦有飞梯地道木牛流马之法有文字善天文算厯之术其人皆学悉昙章书云是梵天法书于贝多树叶以记事隋炀帝通西域遣裴矩应接西蕃诸国多有至者唯天竺不通帝以为恨唐武徳中其国大乱中天竺王尸罗逸多练兵聚众所向无敌象不解鞍人不释甲居六嵗而东西南北四天竺国之君皆北面臣之尸罗逸多姓乞利咥氏或云姓刹利氏贞观十年沙门元奘至其国将梵本经论六百余部而归初尸罗逸多问元奘曰尔国有圣人出作秦王破阵乐试为我言其人元奘乃言太宗神圣功徳故尸罗逸多奉表二十二年右衞率府长史王元册奉使天竺会尸罗逸多死国大乱其臣那伏帝阿罗那顺自立乃发兵拒元册元册遁抵于吐蕃之西南以书徴邻国之兵吐蕃发精鋭千二百人泥婆罗国发七千余骑来赴元册与其副将师仁率二国之兵进至荼镈和罗城即中天竺之所居也连战大破之斩首三千余级赴水溺死者且万人获其王妃及王子等虏男女万三千人牛马三万余匹于是天竺震响城邑聚落降者五百八十余所遂俘阿罗那顺以还【晋宋时浮图经云临倪国其王生浮图太子也父曰屑头耶母曰莫耶浮图身体色黄髪青如黛始莫耶梦白象始孕及生从母左脇出生而有髻堕地能行七歩此国在天竺域天竺又有神人名沙律昔汉哀帝元夀元年士景匿受大月氏使王使伊存口授浮圗经国以象乘入也伊蒲塞桑门比邱皆弟子号也浮圗所载与老子化胡经相出入盖皆为老子西出闗过西域之天竺教胡为浮圗徒属弟子号各有二十九不能详载故畧之诸家记天竺事多取诸僧法明道安之流所记録大率怪诞不经不复悉纂集也】
　　莎车
　　莎车汉时通焉王治莎车城去长安九千九百五十里东北至汉都防治所四千七百四十六里西至疏勒五百六十里西南至蒲犂七百四十里有铁山出青玉宣帝时乌孙公主小子万年莎车王爱之莎车王无子死死时万年在汉莎车国人计欲自托于汉又欲得乌孙心即上书请万年为莎车王汉许之遣使者奚充国送万年万年初立暴恶国人不説莎车王弟呼屠徴杀万年并汉使者自立为王约诸国背汉会衞侯冯奉世使送大宛客即以便宜发诸国兵击杀之更立它昆弟子为莎车王还拜奉世为光禄大夫是嵗元康元年也王莽之乱匈奴单于略有西域唯莎车王延最彊不肯附属延在元帝时常为侍子长于京师慕乐中国亦复参其典法常勑诸子当世奉汉家不可负也天鳯五年延死諡忠武王子康代立光武初康率傍国拒匈奴拥衞故都防吏士妻子千余口檄书河西问中国动静自陈思慕汉家建武五年河西大将军窦融乃承制立康为莎车建功懐徳王西域大都尉五十五国皆属焉九年康死諡宣成王弟贤代立攻破拘弥西夜国皆杀其王而立其兄康两子为拘弥西夜王十四年贤与鄯善王安并遣使诣阙贡献于是西域始通葱岭以东诸国皆属贤十七年贤复遣使奉献请都防天子以问大司空窦融以为贤父子兄弟相约事汉款诚又至宜加号位以镇安之帝乃因其使赐贤西域都防印绶及车旗黄金锦绣敦煌太守裴遵上言夷狄不可假以大权又令诸国失望诏书收还都防印绶更赐贤以汉大将军印绶其使不肯易遵廹夺之贤由是始恨而犹诈称大都防移书诸国诸国悉服属焉号贤为单于贤浸以骄横重求赋税数攻龟兹诸国诸国愁惧二十一年冬车师前王鄯善焉耆等十八国俱遣子入侍献其珍寳及得见皆流涕稽首愿得都防天子以中国初定北邉未服皆还其侍子厚赏赐之是时贤自负兵彊欲并兼西域攻击益甚诸国闻都防不出而侍子皆还大忧恐乃与敦煌太守檄愿留侍子以示莎车言侍子见留都防寻出冀且息其兵裴遵以状闻天子许之二十二年贤知都防不至遂遗鄯善王安书令絶通汉道安不纳而杀其使贤大怒发兵攻鄯善安迎战兵败亡入山中贤杀畧千余人而去其冬贤复攻杀龟兹王遂兼其国鄯善焉耆诸国侍子久留敦煌愁思皆亡归鄯善王上书愿复遣子入侍更请都防都防不出诚廹于匈奴天子报曰今使者大兵未能得出如诸国力不从心东西南北自在也于是鄯善车师复附匈奴而贤益横妫塞王自以国逺遂杀贤使者贤击灭之立其国贵人驷鞬为妫塞王贤又自立其子则罗为龟兹王贤以则罗年少乃分龟兹为乌垒国徙驷鞬为乌垒王又更以贵人为妫塞王数嵗龟兹国人共杀则罗驷鞬而遣使匈奴更请立王匈奴立龟兹贵人身毒为龟兹王龟兹由是属匈奴贤以大宛贡税减少自将诸国兵数万人攻大宛大宛王延留迎降贤因将还国徙拘弥王桥塞提为大宛王而康居数攻之桥塞提在国嵗余亡归贤复以为拘弥王而遣延留还大宛使贡献如常贤又徙于阗王俞林为骊归王立其弟位侍为于阗王嵗余贤疑诸国欲畔召位侍及拘弥姑墨子合王尽杀之不复置王但遣将镇守其国位侍子戎亡降汉封为守节侯莎车将君得在于阗暴虐百姓患之明帝永平三年其大人都末出城见野豕欲射之豕乃言曰无射我我乃为汝杀君得都末因此即与其兄弟共杀君得而大人休莫霸复与汉人韩融等杀都末兄弟自立为于阗王复与拘弥国人攻杀莎车将在皮山者引兵归于是贤遣其太子国相将诸国兵二万人击休莫霸霸迎与战莎车兵败走杀万余人贤复发诸国数万人自将击休莫霸霸复破之斩杀过半贤脱身走归国休莫霸进围莎车中流矢死兵乃退于阗国相苏榆勒等共立休莫霸兄子广徳为王匈奴与龟兹诸国共攻莎车不能下广徳承莎车之敝使弟辅国侯仁将兵攻贤贤连被兵革乃遣使与广徳和先是广徳父拘在莎车数嵗于是贤归其父而以女妻之结为兄弟广徳引兵去明年莎车相且运等【且音子余反】患贤骄暴宻谋反城降于阗【反音番】于阗王广徳乃发诸国兵三万人攻莎车贤城守使使谓广徳曰我归汝父与汝妇汝来击我何为广徳曰王我妇父也久不相见愿各从两人会城外结盟贤以问且运且运曰广徳女壻至亲宜出见之贤乃轻出广徳遂执贤而且运等因内于阗兵虏贤妻子而并其国鎻贤将归嵗余杀之匈奴闻广徳灭莎车遣五将发焉耆尉犂龟兹十五国兵三万余人围于阗广徳乞降以其太子为质约嵗给罽絮冬匈奴复遣兵将贤质子不居徴立为莎车王广徳又攻杀之更立其弟齐黎为莎车王章帝元和三年时长史班超发诸国兵击莎车大破之由是遂降汉事具班超传自后无闻后魏时有渠莎国云故莎车也
  </div>
  <div class="pagination">
   <a href="通志_page150.html">
    上一页
   </a>
   <span>
    ...
   </span>
   <a href="通志_page146.html">
    146
   </a>
   <a href="通志_page147.html">
    147
   </a>
   <a href="通志_page148.html">
    148
   </a>
   <a href="通志_page149.html">
    149
   </a>
   <a href="通志_page150.html">
    150
   </a>
   <span class="current-page">
    151
   </span>
   <a href="通志_page152.html">
    152
   </a>
   <a href="通志_page153.html">
    153
   </a>
   <a href="通志_page154.html">
    154
   </a>
   <a href="通志_page155.html">
    155
   </a>
   <a href="通志_page152.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
