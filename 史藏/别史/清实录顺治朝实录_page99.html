<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 99 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 99 页/共 242 页</h1>
    <div class="content">
○壬子。布颜图等十人、首告镶黄旗弓匠阿达哈哈番吴巴泰、不为上造弓、而谄事睿王。擅选两旗良弓匠十八人、私为制造。下部讯实。吴巴泰应革职。并其子嫩图、各鞭一百。其家产止照披甲人给与。余俱籍没。不许出入禁城。仍许在外为工匠。其子典仪讷雷、亦革职。鞭一百。奏入。从之。　　

○以公图赖子回色、无辜夺爵。复为一等公。　　

○晋谭泰为一等公。　　

○杨善、罗硕、俄莫克图、夏塞、伊成格、诉为河洛会诬讦、无辜坐罪、部议各还原职。奏入。从之。　　

○黑石痕、噶尔噶图、博波尔代、各诉其父并本身革职之故。部议授噶尔噶图三等阿达哈哈番。黑石痕、博波尔代、拜他喇布勒哈番。奏入。从之。　　

○癸丑。大学士刚林等奏言、臣等纂修明史。查天启四年及七年六月实录、并崇祯一朝事迹、俱缺。宜敕内外各官、广示晓谕。重悬赏格。凡钞有天启崇祯实录、或有汇集邸报者。多方构求。期于必得。或有野史、外传、集记等书、皆可备资纂辑。务须广询博访。汇送礼部。庶事实有据。信史可成。下所司知之。　　

○甲寅。谕吏部、迩来有司、贪污成习。皆因总督巡抚、不能倡率。日甚一日。国家纪纲、首重廉吏。若任意妄为、不思爱养百姓、致令失所。殊违朕心。总督巡抚任大责重、全在举劾得当。使有司知所劝惩。今所举者多属冒滥。所劾者以微员塞责。大贪大恶、每多徇纵。何禆民生。何补吏治。尔部须秉公详察奏闻。如有此等恶习、定当从重治罪不贷。部院堂官系各司楷模。尤当正身洁操砥砺自爱。殚心尽职。以不负朕惓惓用人求治之意。其京堂大小员缺、亦著选择有才望堪用者。不得循资挨转。以后内外官、各宜洗心涤虑。勤守职业不得仍蹈前弊。自取罪戾　　

○调太子太保刑部尚书党崇雅、为户部尚书。太子太保工部尚书金之俊、为兵部尚书。太子太保兵部尚书刘余祐、为刑部尚书。太子太保户部尚书谢启光、为工部尚书。　　

○免河南封邱、祥符、兰阳、孟、仪封、温等县、七年分水灾额赋。　　

○乙卯。谕吏部、榷关之设、国家藉以通商、非以苦商。关税原有定额、差一司官已足。何故滥差多人、忽而三员、忽而二员。每官一出、必市马数十匹、招募书吏数十人、绍兴棍徒、谋充书吏。争竞钻营。未出都门、先行纳贿。户部又填给粮单、沿途骚扰。鞭打驿官。奴使村民。恶迹不可枚举。包揽经纪。任意需索。量船盘货。假公行私。沿河一带、公然与劫夺无异。商贾恐惧不前。百物腾贵。天下通行河道、何以至此。朕灼知今日商民之苦、著仍旧每关设官一员。其添设者悉行裁去。以后不得滥差。其裁缺彻回之员、既不利于商贾、又何利于州县之民。户部不得妄咨勤劳。吏部不得更与铨补。国家爱惜牧民之官。岂得仍前朦混。尔部谨识朕谕。实心遵守。毋负朕通商爱民之意　　

○封多罗承泽郡王硕塞、为和硕亲王。增注军功于金册曰。我军破流贼、灭明福王、平定河南江南时、尔同多罗豫郡王、于潼关破流贼李自成兵二十万。遂入潼关得西安府。平定秦地。又定河南。克扬州府。渡扬子江。取江宁府。又追苏尼特部落腾机思时、闻腾机思在滚噶鲁台地方。尔同多罗豫郡王、凡两夜三日追及之。俘获腾机思部落、及其性畜。喀尔喀部土谢图汗兵、迎战于查济布喇克地方。尔率众列阵、大败彼兵。次日、硕雷汗兵迎战。复率众列阵、大败之。围困大同时、坚守汛地。贼兵有至者、辄同众挥兵杀败之。又贼众万余、入据代州关。尔与和硕端重亲王树梯攻克。又得胜路、助马路、贼兵七千、去我兵三里许。立为两营。尔亲督战败之。尔原系多罗郡王。加恩封为和硕承泽亲王。　　

○以一等公爱星阿祖有大功、加三等阿达哈哈番俸。三等公衮布自入燕京、未经升叙、晋为一等公。廓步梭革职在前、控告在后、准袭其父三等公爵。　　

○复额尔格图二等阿达哈哈番、加为一等阿达哈哈番、兼一拖沙喇哈番　　

○丙辰。谕吏部、迩来吏治、不肖者刻剥民财。营求升转。不顾地方荒残。民生徉苦。稍知自爱爱民者、因上官举荐不公。不觉操守顿易。至于不识文义之人、益不胜任。文移招详、全凭幕友代笔。转换上下。与吏役通同作弊。贻害百姓。督抚不行纠参。大乖法纪。著令各督抚官、严加甄别。有德有才、兼通文义者、著保奏。不识文字、听信吏役害民、不堪为民牧者、立行参劾。不得姑留地方害民。如徇情隐蔽、不行纠参、即为溺职。事发、一并治罪。至于铨选之时、吏部考试文移告示等项。优者选用。劣者除名。澄清吏治。大端在此。内外各官。著遵谕实力举行。　　

○又谕吏部、朕临御以来。深悉运粮之苦。交兑之处、收粮官吏、勒掯需索、满其欲壑、方准交纳。若稍不遂、必多方延挨、刁难日久。以致河水冻阻。船不能行。耽误运期。所携有限盘费、何以支持。一路怨声沸腾。朕思运粮官涉河渡江。已不胜劳苦。又经收粮官吏。多方需索。必至盗卖官粮。盗卖既多。必至亏欠。总督仓场、奉有专敕。曾否巡行清刷。节年拖欠、多至数百万石。总督曾否题参。仓场徒有其名。竟无实政。是何情弊。收粮需索、的系何人。拖欠若干、经管何人。曾否查明具报。漕运重务、上下通同作弊、一至于此。著赵京任一并明白回奏。　　

○丁巳。转内翰林秘书院侍讲学士吕崇烈为本院侍读学士。内翰林国史院侍讲乔廷桂、为内翰林弘文院侍读　　

○戊午。加恩宗室。以二等镇国将军郭赖、郭盖、三等镇国将军卫黑、和锡布、噶达浑、萨木哈、巴图、巴哈纳、塔哈纳、三等辅国将军托克托慧、为镇国公。三等镇国将军阿喇密、干图、华善、齐齐布、噶布喇、班布尔善、披都海、来祜、三等辅国将军海兰、席布锡伦、宋固图、能格、英额英额理、为辅国公。三等辅国将军穆臣、祜世布、为三等镇国将军。　　

○以一等精奇尼哈番冷僧机、为二等伯。一等阿达哈哈番觉罗巴哈纳、为三等阿思哈尼哈番。　　

○以莽嘉无辜坐罪。复觉罗宗姓。仍授为一等阿达哈哈番、加一拖沙喇哈番　　

○授佛科多拜他喇布勒哈番、以其祖自乌喇来归故也。　　

○己未。平南王尚可喜等奏报、总兵官许尔显、率将士克复肇庆府、及罗定州。徐成功率将士克复高州府。下兵部知之。　　

○升国子监祭酒高珩、为内翰林秘书院侍讲学士。内翰林弘文院修撰傅以渐、为内翰林国史院侍讲。　　

○陕西河州弘化、显庆二寺僧、旦巴查穆苏、诺尔卜查穆苏等、贡方物。宴赉如例。仍敕以后喇嘛不许进贡佛像、铜塔、及番犬。　　

○礼科给事中法若贞奏言、下人犯上、实由等威不辨。今大小诸臣、入朝虽有顶带分别。而燕居衣冠、与平民无异。吏胥华服、过于官长。优隶衣饰、同于公卿。非所以别等威也。宜分别贵贱以防僭滥。兼请复三品以上大臣肩舆旧制。以肃观瞻。下所司议。　　

○刑科都给事中袁懋功奏言、江南浙江等处、巧立机户名色。佥报富家承充。胥役百端苦索。民多破产求脱。请敕部禁止。下所司察议。　　

○以军功升三等侯鳌拜巴图鲁为一等侯。二等阿达哈哈番俄内巴图鲁为一等阿达哈哈番。拜他喇布勒哈番兼一拖沙喇哈番额色恩图、为三等阿达哈哈番。授白身沙纳哈、邦他喇布勒哈番、赐名巴图鲁。白尔黑特、拖沙喇哈番。加一等阿思哈尼哈番纳都户、一拖沙喇哈番。　　

○庚申。傅达理、熊仁、索诺木等、诉其父及己功。部议授傅达理、拜他喇布勒哈番。熊仁、索诺木、拖沙喇哈番。奏入。从之。　　

○壬戌。以初议英王阿济格、及贝子劳亲罪尚轻、命诸王大臣再议。议移英王原系之处、幽于别室。将先给用物酌给外、余俱籍没。贝子劳亲、降为庶人。酌给家产。其牛录、及他物俱籍没。仍将劳亲给与和硕巽亲王。其英王庶出四子、在劳亲家者、给与和硕端重亲王。从之。　　

○三等阿思哈尼哈番绰尔济有罪革职。以其弟噶尔马袭替。　　

○以贝子苏布图子噶尔萨、佛克齐库弟张泰、努赛子喇笃祜、为镇国公。镇国公恭阿子法塞、德马护子稽布达、辅国公阿喇密弟喇拉密、杜伦子苏努、为辅国公。辅国公噶布喇子辉塞、祜世塔子苏赫、篇古子巴尔善、范图子法喀、为三等镇国将军。　　

○以白身纳齐喀有军功、授拖沙喇哈番。　　

○癸亥。清明节。遣镇国公刑部尚书。韩岱祭太庙。　　

○刑科给事中赵进美奏言、臣阅大清律。凡大辟诸罪。有立决。有监候再审奏决。今律例久颁、未见遵行。请敕法司、以后应监候者、俱于秋后覆奏定夺。又按律例有热审一条。亦顺时行政、慎重民命之一端。似当修明举行。以副皇上如天好生之德。章下所司。　　

○甲子。偏沅巡抚金廷献疏言、湖南幅员辽阔。贼党繁多。虽经和硕郑亲王、定南大王创之后。仍复啸聚披猖。如伪平辽王孙可望、李定国、刘文秀、伪秦王、平东王、沐国公、及张先璧、万年策等、逼近沅州肘腋。而曹马、杨、何、毛、郝、赵、王等各逆、又复纠合跳梁。蚁聚靖州门户。又有红头、白头、梅獠诸贼、图逞于郴、桂、蓝山、宜章、兴宁间。所在蠢动。虽有续顺公驻镇、然地广兵单。未免有顾此失彼之虞。伏乞敕部酌覆、以湖北无事之兵。量移湖南有事之地。并足经制之额。堵防边界。则重地有兵。战守有具。封疆攸赖矣。下兵部议　　

○乙丑。日生晕　　

○谕吏部、国家设官图治。必公忠自持、殚力报效、方能禆益民生。共襄盛治。若藉权行私、肥己蠹国、不知开代纪纲。不念民生疾苦。此等不肯自爱之人、徒取备员。毫无实效。皆由用人无定衡之故。朕自亲政以来、屡下诏谕。嘉与更始。近见部院诸臣、因仍前弊。未能洗涤肺肠。托名熟练。持禄养交。习为固然。其有年届悬车。恋恋爵禄。岂真有心报国。不过假借朝廷之官、为养身之计。朕今令吏部具列各部院堂官职名。亲行更定。与天下见之。如冯铨先经御史吴达疏参、私得叛逆姜镶贿赂。殊失大臣之体。便当引去。乃隐忍居官。七年以来、毫无建白。毫无争执。著令致仕。谢启光、七年钱粮、全无销算。运粮官交兑费用。苦累难支、遂致挂欠漕粮三百余万石。关税原有定额。启光滥差多人、加倍需索。不顾商民贫苦。至于一差之出。不循次序、任意徇私。秽声盈耳。大玷官箴。著革职为民。永不叙用。李若琳、身任礼臣。憸险专擅、与冯铨交结亲密。朋比为奸。至于应用奉诏各官、忽取翰林院七员。又取六员。又改取三员。此诚何意。有司官例不差遣、亦得营求出差。冒滥实甚。著革职为民。永不叙用。都察院左都御史卓罗、副都御史罗璧、巴朗、启心郎朱拉察、不循职掌。缄默苟容。旷官之罪何辞。俱著革任。徐起元、任风宪之官。不能称职。念其守郧阳来归有功。著调用。吏部启心郎甯古里、前此铨选、越格滥用匪人。以为迎合之计。著革职。永不叙用。赵京仕年老。著回奏后致仕。熊奋渭、言语不明。著致仕。戴明说、同官贪婪、当秉公力争。乃反唯唯听命。历来销算、事属同官者、必据为己有。明系希望有司求已销算。其操守不洁可知。姑念年力尚壮、著降二级。调外用。自今以后、朕所亲定留任者、著尽心供职。不得虚应故事。苟且塞责。年老致仕者、仍著有司相待以礼。其调用者、须淬砺更新。惩改前非。以不负朕因才器使之意。内外大小臣工、亦应各遵所谕。自维何等官职。便应尽何等事业。若仍前上下交欺。不求实效。法必不贷。尔产可传谕通知。　　

○丙寅。谕兵部、国家设立驿递、原以传朝廷之命令。通天下之脉络。年来四方多故。兵马络绎。差遣繁多。驿递疲困。至今日已极。乃奉差官员、全不知地方苦楚。勘合火牌之外。恣意苦索。驿夫不足、派及民夫。骚动里甲。甚而牵连妇女。系累生儒。鞭驿官如罪犯。辱州县等奴隶。以致夫逃马倒。罢市止耕。上误公务。下害小民。深可痛恨。以后再有此等之人、不拘大小衙门、著各地方官即指名申报、该督抚飞章参奏。以凭重处。其地方官验明勘合、火牌、亦即照数应付。毋得稽迟取罪。如本无迟误情弊、该差员役、因需索不遂、驾言迟误、反卸罪州县者。尤为可恶。著该督抚一并查参治罪。各衙门亦不得滥差官员。多请应付。尔部可宣朕上□日、违者即著参处。　　

○又谕兵部、朕思各处土寇、本皆吾民。或为饥寒所迫。或为贪酷官吏所驱。年来屡经扑巢□刀。荡平无期。皆因管兵将领、纵令所部。杀良冒功。因而利其妇女。贪其财帛。真贼未必巢□刀杀。良民先受荼毒。朕甚痛之。嗣后各该督抚所属境内、有贼寇依山伏莽、啸聚焚劫者、即广侦密探。责令领兵官星驰相机巢□刀抚。勿令滋蔓。其附近贼巢居民、不得借搜捕为名。一概杀抢。至从贼营逃出难民难妇、及真贼革心投顺、即与讯明安置完聚。不许仍前杀掳。如有零星贼党、窜伏村落者、责成道将有司、设法掩捕。不得轻动大兵。使玉石俱焚。倘被人首告为贼者、该地方官须详审实情。勿听仇扳株累。近闻地方官一经首告、未辨真假。辄纵差役先行。乘机抄掠。甚属可恶。以后若有此等事、本官一体连坐。各督抚务严饬。各该道将等官、实力遵行。称朕除寇安民至意。如地方官仍蹈故辙、纵贼害良、著该督抚指名参奏。治以重罪。如该督抚徇情隐庇、经部臣参奏、定行一并治罪。　　

○吏部列荐原任吏部侍郎熊文举、兵部侍郎李元鼎、工部侍郎王永吉、都察院佥都御史赵开心、才品堪用。命起送来京　　

○礼部疏奏上幸太学。应差官行取衍圣公、四氏博士、及老成族人、来京迎驾陪祀。命择吉具仪举行。　　

○以知他喇布勒哈番兼一拖沙喇哈番马光辉有军功、加为一等阿达哈哈番兼一拖沙喇哈番。　　

○加封镇国公张泰、为固山贝子　　

○萨路自诉有竖梯攻城功、为翁阿岱所冒、部议夺翁阿岱职、予萨路。从之。　　

○授固伦额驸噶尔马索诺木、一等精奇尼哈番。和硕额驸诺尔布、一等阿思哈尼哈番。　　

○调刑部侍郎李率泰、为吏部侍郎。以佟图赖、为礼部侍郎。马光辉、为刑部侍郎。臧国祚、为工部侍郎　　

○户部侍郎库立、以病免　　

○正蓝旗蒙古固山额真伊拜、以年老致仕。　　

○以镶白旗满洲索浑、为本旗护军统领。正白旗满洲纳都祜、汉军杨麒祥、镶白旗满洲罗硕、俱为本旗梅勒章京。正白旗满洲席伯臣、为前锋参领。噶布喇、劳汉、镶白旗满洲达穆图、阿思哈、正蓝旗满洲噶都洪、俱为护军参领。正白旗满洲土什海、艾松古、蒙古董峨洛、孟格图、汉军吴万福、镶红旗汉军赵国祚、祝万春、俱为甲喇章京。　　

○以李迎春为户部启心郎。杭爱、为吏部理事官。赵山、刘芳誉、为户部理事官。恩克、高国允、索诺木、为礼部理事官。宜永贵、韩仲锦、为兵部理事官。参特赫、格善、侯锡爵、索尔敏、觉罗何特、为刑部理事官。喀世泰、吴什巴、为工产咺事官。觉和托、为东城理事官。　　

○丁卯。谕礼部、旧制黄红色带、原以分别宗室觉罗。今后异姓外藩及额驸等、除钦赐黄红色带许用外。和硕亲王以下、不得以黄带、红带、给与异姓外藩、及额驸人等。　　
</div>
    <div class="pagination">
<a href="清实录顺治朝实录_page98.html">上一页</a><span>...</span><a href="清实录顺治朝实录_page94.html">94</a><a href="清实录顺治朝实录_page95.html">95</a><a href="清实录顺治朝实录_page96.html">96</a><a href="清实录顺治朝实录_page97.html">97</a><a href="清实录顺治朝实录_page98.html">98</a><span class="current-page">99</span><a href="清实录顺治朝实录_page100.html">100</a><a href="清实录顺治朝实录_page101.html">101</a><a href="清实录顺治朝实录_page102.html">102</a><a href="清实录顺治朝实录_page103.html">103</a><a href="清实录顺治朝实录_page104.html">104</a><span>...</span><a href="清实录顺治朝实录_page100.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
