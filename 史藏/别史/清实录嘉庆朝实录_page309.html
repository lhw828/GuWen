<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 309 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 309 页/共 523 页</h1>
    <div class="content">
○是日。驻跸避暑山庄。至壬戌皆如之。　　

○庚申。谕内阁、那彦成奏请修理城垣以工代赈一摺。据称甘肃固原等各州县、均有应修城工、业经报部、除泾州等处尚可从缓兴修、惟皋兰固原二处、城身臌裂、亟宜赶修等语。皋兰固原城垣。坍塌过甚。自难缓办。且本年该处田禾被旱。现虽加恩赈济。而来春青黄不接之时。必须豫为筹画。著照那彦成所请、于来年开冻后。即行修理皋兰固原二处城工。以工代赈。俾贫民得资糊口。至该督估需工料银约计三十万两。请在办赈银一百万两内动支之处。亦照所请行。　　

○又谕、据钱楷奏、容县知县冉基安、前因会匪黎树等、结拜添弟会、仅获首夥七名、部议照例降二级调用、先经该县绅耆人等两次吁请保留、均经批驳、嗣该抚查明该员实系操守廉洁、能留心整饬地方、民情爱戴、现据呈请捐复、可否准其捐复原官留于广西候补等语。冉基安于会匪案犯。虽未拏获及半。但已获首夥七名。非缉捕怠玩不能全获者可比。且据该抚查明。该员操守政绩、尚系出色之员。著加恩照该抚所请、准其捐复原官。即留于广西候补。其捐复银两、著就近呈缴广西藩库。俟补缺后再行送部引见。　　

○又谕、钱楷奏候选卫千总莫奇荣、因强奸不遂、杀毙莫刘富一案。莫奇荣、身系武弁。图奸良家子弟不遂。辄起意杀死灭口。淫凶已极。无庸再交部议。莫奇荣、著即处斩。　　

○辛酉。缓徵甘肃巴燕戎格、武威、山丹、古浪、四厅县、被旱被雹地方新旧额赋。　　

○壬戌。上御依清旷。勾到上年及本年广西、福建、情实罪犯。停决广西斩犯三人。绞犯四人。福建官犯三人。斩犯六人。绞犯八人。余九十二人予勾。　　

○复学政暂停铨选外任例。谕内阁、本日召见广东学政程国仁、询知该员系截取御史。业经保送繁缺知府。将来遇有应选之缺。吏部仍行铨选。此项出差人员。闻向例本不归选。惟从前吴荫暄在陕甘学政任内。曾选补直隶州知州。办理殊属错误。学政系特派之员。职任较重。若仍照原职归部选用地方官。转将学政开缺。于体制未为允协。程国仁著停其铨选。俟任满后再照常归选。嗣后应行外选人员、有＜闲＞任学差者。应照此办理。著为令。　　

○又谕、方维甸上年升任闽浙总督。曾将伊母年老不能迎养情形、具摺陈奏。当经降上□日、令其速赴新任。经理一切。俟本年来京陛见。顺道先由江宁省视伊母。到京后、将伊母身体情形据实奏闻。兹据方维甸奏称、伊母上年自陕南旋、缓程数月、途中劳顿、心神日形恍惚、今年又两次患病、恋子情殷、势难刻离等语。闽浙地方紧要。方维甸在彼办理妥协。设此时海洋尚有要务。伊身膺重寄。亦难遽行＜闲＞员更换。今该处洋面肃清。巨盗均已埽除。地方宁谧。而方维甸母老多病。两地心悬。其情甚为可悯。若将伊调任他省。伊母仍不能就养。两江又系伊本籍。与例不符。朕以孝治天下。不忍拂人子至情。方维甸著加恩令其开缺。回籍养亲。以示体恤。　　

○调湖广总督汪志伊、为闽浙总督。以工部尚书马慧裕、为湖广总督。命俟南河大工告蒇。再赴新任。　　

○调礼部尚书恭阿拉、为工部尚书。以工部左侍郎福庆、为礼部尚书。转工部右侍郎常福、为左侍郎。调兵部右侍郎成格、为工部右侍郎。以内阁学士明志、为兵部右侍郎。　　

○予浙江出洋捕盗淹毙额外外委连国宝、兵丁俞继范等七十三名、赏恤如例。　　

○癸亥。上自避暑山庄回銮。　　

○诣城隍庙拈香。　　

○谕内阁、本日有民人姜五在道旁跪喊。当即拏交军机大臣会同行在刑部审讯。据供伊每日跟随大营卖柴为业、本月初六日、有头戴黄绒翎帽骑马校尉十余人、硬取柴枝、伊上前拦阻、被一校尉用马鞭殴打、伊走避后、所有柴捆银钱等物、均被抢失无存、伊难以回家、情急在道旁跪喊、讯以校尉面貌、伊匆促不能指认等语。经军机大臣等讯明。按例将该民人照冲突仪仗例问拟满杖充军具奏。朕跸路所经。严禁随从人等、丝毫不许扰及闾阎廛市。惟銮仪卫校尉、及各侍卫跟马人等、随驾外出。沿途滋事。强取民闲什物。抢掠出卖食物。以致各村店多有关闭门面者。此皆朕昔日目击之事。此次校尉十余人恃众强取柴枝。并用马鞭殴拏民人。其情甚为可恶。如该民人当时指认。喊诉到官。朕必将该校尉从重治罪。决不轻恕。今据供匆忙之际。不能辨识面貌。势难将随行校尉百余人。遍加刑讯。姑从宽免究。但不可不加以惩创。用示法纪。著銮仪卫堂官、将校尉头目传到。加以责处。令众校尉环视。并宣谕伊等、此次系从轻办理。嗣后如再有强取民闲什物者。一经查出。即照抢夺例治罪。其各项厮役人等、有犯亦必一律严惩。再自明日为始。该校尉等、毋许于换班处所在道旁积柴焚烧。如违、交该管官严行惩治。管理銮仪卫各堂官约束不严。均难辞咎。丹巴多尔济、著交部察议。博启图、长庆、著交部议处。至民人姜五柴捆银钱。俱被抢取净尽。贫民失业。情急喊诉。与具呈在临幸地方妄控者、稍有不同。著加恩免其治罪。交地方官递回原籍管束。　　

○又谕、三法司具题、湖北省民人张连、违犯伊母教令、致伊母自尽、问拟绞候一本。朕详核案情。张连之母吴氏、因乏钱使用。欲将家存木料卖钱二千文。其街邻陈大、祇给价一千五百文。吴氏未允。张连辄私令添钱二百文卖给。并不告知伊母。迨伊母因卖价短少。詈其擅自主张。令将木料讨回。张连不肯往讨。伊母赶殴绊跌。致碰伤眼胞。该犯并不上前扶救。径自奔避外出。嗣有尼僧探望伊母。经伊母备诉前因。适该犯自外回归。尼僧向其责备。该犯复斥其多管。互相争角。以致吴氏听闻之下。复又生气喊骂。而张连仍即避出。甚至经旬之久。值中秋节日尚不回家。伊母因此怨命啼哭。抱忿自尽。是该犯种种触忤。不顾伊母。其违犯教令。实非一次。情节甚重。从前湖南省曾有民人杜梅兆、亦因违犯伊母教令多次。经刑部问拟绞候具题。降上□日即行正法。张连、著即照杜梅兆之例。即行处绞。　　

○调正黄旗汉军副都统成林、为正黄旗满洲副都统。以散秩大臣德麟、为正黄旗汉军副都统。　　

○以兵部尚书明亮、为满洲繙译乡试正考官。刑部左侍郎穆克登额、为副考官。理藩院尚书佛尔卿额、为蒙古考官。　　

○是日。驻跸喀喇河屯行宫。　　

○甲子。上御行殿。勾到上年四川情实罪犯。停决斩犯二十一人。绞犯三十四人。余一百四十八人予勾。　　

○遣官祭都城隍之神。　　

○以大理寺少卿文宁、为内阁学士。兼礼部侍郎衔。　　

○调正红旗汉军副都统果勒丰阿、为正黄旗汉军副都统。正黄旗汉军副都统博启图、为正红旗汉军副都统。　　

○以永定河坝工合龙。赏直隶总督温承惠、花翎。道员李亨特、孙树本、下部议叙。余升用有差。　　

○命五城于冬春二季设厂煮赈。　　

○是日。驻跸常山峪行宫。　　

○乙丑。上御行殿。勾到本年四川情实罪犯。停决斩犯十二人。绞犯四人。余一百一十二人予勾。　　

○予福建出洋淹毙兵丁朱水等七十名、赏恤如例。　　

○是日。驻跸两闲房行宫。　　

○丙寅。谕内阁、向来乡会试文闱、各有例设汉字书籍。以备考官检查之用。其繙译考试、亦应仿照办理。著礼部酌议。应用何书。奏明交武英殿备办。每届试期。照例咨取应用。　　

○又谕、前据赛冲阿、玉衡奏、局员萨音保等浮收十四年分薓余银两、并捏开刨夫塌欠等款、未能查明参奏、又私裁卡伦、亦未能及早查出、请一并交部严议一摺。当经饬交文宁等查明核奏、再降谕上□日。兹据文宁等奏称、该局员等抽收十四年分薓余银四万五千八百余两、内捏开刨夫塌欠银五千六百二十两、该将军未能先行访出参奏、系于伊等讯供后行查、始据该将军咨覆、数目相符、又裁彻卡伦一节、因嘉庆二年四年调拨吉林官兵、前任将军秀林、暂将卡伦裁彻数处、八年官兵凯旋、遂因循未设、经文宁等按例咨查、该将军始以分派员弁照旧补设咨覆等语。赛冲阿等失察局员浮收捏报、及前任私裁卡伦。各有应得之咎。除秀林业已按律定罪、无庸再议外。赛冲阿、玉衡、均著交部严加议处。寻议上。得上□日、赛冲阿、玉衡、著加恩改为降四级留任。　　

○又谕、玉宁等奏称、剥船沈湿米石、请免经纪赔补等语。本年漕船北上。因将在后各帮米石、截卸寄拨北仓等处。方得回空无误。并非该经纪等赶办所致。且剥船偶值风雨水涨。非军船猝遇风暴、人力难施可比。所有玉宁等请将沈湿米六百七石零、免令经纪赔补之处。不准行。俟将来截留北仓寄拨杨村、及暂贮通仓应行运京米石、该经纪等如果依限悉数赶运无误。该仓场侍郎等再行奏明请上□日。傥有迟逾。不但著落该经纪等赔补米石。并当加以惩处。　　

○予全家被水漂没之盛京凤凰城总管满福、祭葬世职如例。　　

○是日。驻跸要亭行宫。　　

○丁卯。谕内阁、福长安奏、孝陵景陵仪树、均已补栽整齐、所有前定各树户每年交树十株之例、请行停止等语。孝陵景陵仪树。从前因该树户等栽种不善。回乾过多。树行内多有空缺。是以议令每名每年交树十株。以资添补。现既全行补齐。嗣后惟须于冬令前期。查明各陵仪树、限内限外回乾、并所补孝陵景陵树株、如再有回乾、俱责令该树户等如数补栽另限保固外。其从前议定每名每年交树十株之处。著自嘉庆十六年为始。即行停止。　　

○又谕、马慧裕等奏、勘明云梯关外海口挑河筑霸情形、督催兴工趱办日期一摺。览奏俱悉。海口挑复旧河。必须引河宽深。方能吸溜舒畅。今马慧裕与徐端会同覆勘。请照前此吴璥所估、再行酌量展挑。其马港口堵闭坝工。亦因进埽之后。中泓水势日深。且尚有二坝挑水坝等工。恐料物不足。现均续行购备。自应如此办理。均著照马慧裕等所请行。至于原拨钱粮。现既核算不敷。并著即照所请。交户部在于江南邻近省分各藩关库内、凑拨银六十万两。刻日解工。俾资接济。　　

○是日。驻跸密云县行宫。　　

○戊辰。缓徵河南孟津县、被水村庄本年额赋。　　

○是日。驻跸南石槽行宫。　　

○己巳。上还圆明园。　　

○诣安佑宫行礼。　　

○旌表守正捐躯四川华阳县民傅经女傅氏。河南柘城县民余允化妻宋氏。　　

○庚午。上御勤政殿听政。　　

○以降调吏部右侍郎荣麟、为内阁学士。兼礼部侍郎衔。降调盛京户部侍郎贵庆、为大理寺卿。太常寺少卿色克精额、为太常寺卿。太仆寺卿福兴额、为光禄寺卿。　　

○命在籍终养前任闽浙总督方维甸、驰往浙江审案。　　

○辛未。上御洞明堂。勾到上年及本年广东情实罪犯。停决官犯三人。斩犯十五人。绞犯十六人。余一百五十四人予勾。　　

○谕内阁、嵩年自七月内派令查缉私盐。督办认真。屡有缉获。前已施恩交部议叙。兹据奏又续获私贩十二起。著回恩赏戴花翎。以示奖励。其委员内实在出力者、并著查明保奏。毋许冒滥。惟查禁粮船夹带私盐。其要总在访拏囤户私贩。先绝其源。再于帮船过境时。毋令泊岸停留。船行迅速。自无买带装载之暇。现在军船回空限期已迫。嵩年不可因奉有恩上□日。专于缉私见长。若因盘验稽留。致军船有误回空受兑。仍当加以处分。　　

○谕军机大臣等、吉纶奏、犯属纠众中途劫夺遣犯一摺。安徽省递解发遣盗犯孙辰兴等四名。行至东省邹县之二夏店地方。突被匪徒全行劫去。旋经地方文武拏获孙辰兴、孙良玉、并夺犯之孙勤、赵复勇、张三、三名。复经知会安省拏获胡同、胡四、二名。尚有遣犯宋四、并谋劫内中途潜回之胡廷畹、二犯未获。该犯等俱系免死盗犯。孙勤等胆敢纠众中途劫夺。砍伤兵役脱逃。实属愍不畏法。必应严行惩办。其逸犯宋四等、当严饬所属文武、并知会安省速获究办。无任漏网。再此次朕回跸时。途中屡有山东民人叩阍之案。而都察院、步军统领衙门、近日所奏来京控告案件。亦系东省十居八九。固因该处民风刁健。亦由该省吏治废弛所奏。地方官若能听断公平。民心协服。何至纷纷来京控。该抚等所司何事。令京中代办东省案件。日不暇给。大吏以及道府州县。皆虚叨爵禄。宁无愧乎。惟当督率所属实力整饬。勤于政治。务使地方日有起色。勿再阘茸干咎。将此谕令知之。　　

○壬申。以内阁学士文宁、兼镶黄旗汉军副都统。　　

○以翰林院侍读杜堮、顾皋、侍讲阮元、司经局洗马蒋予蒲、充日讲起居注官。　　

○赏顺天乡试年老诸生张淳耀等六十二名、举人、副榜有差。　　
</div>
    <div class="pagination">
<a href="清实录嘉庆朝实录_page308.html">上一页</a><span>...</span><a href="清实录嘉庆朝实录_page304.html">304</a><a href="清实录嘉庆朝实录_page305.html">305</a><a href="清实录嘉庆朝实录_page306.html">306</a><a href="清实录嘉庆朝实录_page307.html">307</a><a href="清实录嘉庆朝实录_page308.html">308</a><span class="current-page">309</span><a href="清实录嘉庆朝实录_page310.html">310</a><a href="清实录嘉庆朝实录_page311.html">311</a><a href="清实录嘉庆朝实录_page312.html">312</a><a href="清实录嘉庆朝实录_page313.html">313</a><a href="清实录嘉庆朝实录_page314.html">314</a><span>...</span><a href="清实录嘉庆朝实录_page310.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
