<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 92 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 92 页/共 1316 页</h1>
    <div class="content">
○以行为荒谬。革湖广游击唐芝茂职。摺包　　

○己丑。谕军机大臣等。额勒和布等奏。军饷支绌。请饬部拨款一摺。乌城饷需支绌。前据额勒和布等奏催山西河南应解月饷。当经谕令曾国荃等赶紧筹解。兹复据该将军等奏。各省应解协饷。迄今未据报解。而应发防军月饷等项。需款甚钜。库存不敷支放。请饬部先行筹拨六万两。以应急需等语。所奏自系实在情形。著户部即行照数筹拨。交乌里雅苏台委员领解回营。由额勒和布等验收应用。以资接济。将此谕知户部。并由四百里谕令额勒和布、杜嘎尔知之。现月　　

○又谕。魁玉、丁宝桢奏。进剿马边夷匪情形一摺。马边夷匪。负嵎抗拒。屡次肆出滋扰。经魁玉、丁宝桢、派令道员周振琼等。分路进剿。沿途焚毁夷巢。斩馘无算。左右两路。叠次获胜。收复核桃汛要险。乘胜深入。剿办尚为得手。仍著丁宝桢饬令各营。乘此声威。迅将沙匡一带聚匪。尽数歼除。毋留余孽。一面安插降众。解散胁从。妥筹善后事宜。俾地方日臻安谧。阵亡员弁。著即查明请恤。魁玉已有旨准其开缺。未交卸以前。仍当会同丁宝桢随时筹办。毋稍膜视。将此由四百里各谕令知之。现月　　

○又谕。李庆翱奏。刀匪乘灾滋扰。现经剿灭一摺。河南刀匪。最为地方之害。此次突有外来游勇。句结此股匪徒。诱胁饥民。聚众滋扰。经李庆翱派出官军。分别剿捕。歼除略尽。在事出力将弁。准由该抚择尤酌保数员。毋许冒滥。该省饥民甚众。此股匪徒。余党未清。深恐再行句煽。又成滋蔓。南阳汝甯两府属境。亦均有贼匪乘饥抢劫。亟应速行摉捕。以靖地方。著李庆翱饬令崔廷桂、牛师韩赵鸿举、合力梭巡。认真剿捕。随时缉拏惩办。务期净绝根株。一面严檄所属文武。抚恤饥民。于各边界勤加侦探。毋稍疏忽。陕西亦系灾荒。该省与河南西路毗连。李庆翱现拟酌拨宋庆军数营。前往陕州阌乡扼扎。以固西陲门户。且为宛洛声援。著即饬令各军。实力梭巡。互相联络。毋得稍涉大意。将此由四百里谕令知之。现月　　

○四川总督丁宝桢奏。请将黔岸盐引。改由官运。下部速议具奏。摺包　　

○成都将军魁玉以久病未痊。奏请开缺回旗调理。允之。现月　　

○以临难不苟。予故兵部右侍郎黄琮优恤。建立专祠。谥文洁。并予其妾周氏旌表从祀。现月　　

○以军营立功病故。予云南龙陵同知松秀议恤如例。摺包　　

○庚寅。谕内阁。吏部奏。道员对调、与例未符一摺。前据沈葆桢奏。请以道员段起与吴世熊对调。系为因地择人起见。段起著仍准其调补江南徐州道。所遗江西督粮道员缺。著仍以吴世熊调补。嗣后不得援以为例。现月　　

○调乌里雅苏台将军恒训为成都将军。以察哈尔都统春福为乌里雅苏台将军。青州副都统穆图善为察哈尔都统。明发　　

○辛卯。太宗文皇帝忌辰。遣官祭昭陵。　　

○以甯夏副都统托云布为青州副都统。未到任以前。以镶白旗满洲副都统奕贵署理。记名副都统景祺署镶白旗满洲副都统。明发　　

○壬辰。宣宗成皇帝诞辰。上诣奉先殿寿皇殿行礼。内记　　

○谕内阁。李鸿章奏。购粮备赈。请免抽厘等语。本年直隶歉收。民食维艰。全赖采运粮石。藉资平粜。并备赈需。现在李鸿章已经委员赴奉天采购。并招来商贩。一体购运。所有直隶采买米粮。经过沿途关卡。著该省将军府尹饬属概行免徵厘税。以广招来而裕民食。现月　　

○谕军机大臣等。前因洗马温忠翰奏。晋省赈饥需款。请饬借拨海防经费。以资接济。当经谕令李鸿章酌量借拨。兹据该督奏称。库存海防经费。本属无多。现因购备外洋军火。势难挪作他用。拟将天津练饷制钱。发交江浙典商生息一款。饬提原领制钱各七万五千串。共合十五万串。克期解津。即照时价易银十万两。以为借拨晋省赈款。如不足数。即于练钱项下提补。并行饬司道暂行挪垫。以应晋省急需。仍俟该省库款稍裕。照数拨还原款等语。著照所议。即由该督迅速照数拨发。并著曾国荃即行派员前往领解回晋。督饬所属。核实散放。仍俟库款稍裕。筹拨归款。将此各谕令知之。现

月

　　

○又谕。铭安奏。遣犯刘鸿恩。由军台私自回籍。闻拏复行逃回配所。据该犯家属称系由军台告假回籍。措办台费等语。刘鸿恩获罪遣戍。辄敢私自回籍。殊属目无法纪。该犯告假。是否属实。伊子所称正月初三日由家起身回台。现在已否到配。抑尚潜逃在外。著该都统等严密查拏管束。一面迅速据实奏闻。将此各谕令知之。现月　　

○以行止卑污。革吉林协领奎亮职。并讯办。现月　　

○癸巳。太祖高皇帝忌辰。遣官祭福陵。　　

○甲午。谕军机大臣等。铭安等奏。请加给官兵饷银、暨召募炮勇、各摺片。吉林马贼肆扰。并有捻匪余孽。潜往入夥。亟须慑以兵威。严加剿办。该省官兵。素称劲旅。近来营务废弛。以致兵多疲弱。剿贼不能得力。铭安等现将各营马步兵丁。挑换足额。并请一体加给饷银。加恩著照所请。马兵饷乾。每名每月加给银三两。步兵盐粮。每名每月加给银一两。即由本年八月分起支。经此次优加体恤。该署将军等。务当督饬将领。认真训练。务使一兵得一兵之用。毋任虚糜。饷项。有名无实。至所请募勇一百名作为马步二队。并著照所议行。前调山东练军。到吉尚需时日。著铭安等督饬德昌等。即就现有兵力。实力剿捕。将该匪迅速殄除。毋得稍事耽延。致成燎原之患。将此各谕令知之。现月　　

○闽浙总督何璟等奏。台北遭风。抚恤情形。得旨。据奏台北遭风。情形甚重。著即分饬营厅各员。妥筹抚恤。毋分一人失所。随手　　

○以滥募勇丁。浮用夫价。革福建总兵张升楷职。现月　　

○予安徽石埭等处阵亡殉节方超群等。男妇二十八员名口。分别旌恤如例。现月　　

○抚恤琉球国遭风难民如例。随手　　

○豁免台湾府属未完同治十年分供粟三万九千一百七十一石零。及未完糯米易谷十五石零。现月　　

○己未高宗纯皇帝诞辰。遣官祭奉先殿。　　

○遣官祭文昌帝君庙。外记　　

○谕军机大臣等。郭嵩焘奏。英人照会调处喀什噶尔事宜。并传闻俄古柏病殁、各摺片。据称英国德尔比、屡遣威妥为玛、为喀什噶尔调处照会章程三条。意在护持。又闻喀什噶尔俄古柏病殁于古拉尔地方、等语。该侍郎所奏各节。于新疆南路军务得手情形。自尚未悉。著左宗棠将郭嵩焘所奏。体察情形。斟酌核办。原摺片单各一件。著钞给阅看。将此由五百里谕令知之。现月　　

○又谕。郭嵩焘奏。续陈禁止鸦片烟应行事宜一摺。前据郭嵩焘等奏。鸦片烟为害中国。请饬禁止。当谕令各省将军督抚等。酌度办理。并有旨谕知该侍郎等。兹览该侍郎所奏。未经接砆前旨。著再行钞录一分寄往。即著郭嵩焘懔遵办理。原摺留中。另摺片奏。英人照会调处喀什噶尔事宜等语。新疆军务。业将吐鲁番城攻克。安集延逆酋帕夏自毙。剿办甚为得手。该侍郎所奏各情。已谕令左宗棠酌办矣。将此谕令知之。现月　　

○以前陕西巡抚邵亨豫为湖北巡抚。现月　　

○予故湖北巡抚翁同爵祭葬如例。现月　　

○丙申。谕军机大臣等。李鹤年奏。本年黄河溜势冲射。工多险要。前拨之款。所短尚钜。请南岸添拨银六万五千两、北岸添拨银二万五千两、等语。著李庆翱督饬藩司。如数筹拨。同前款未发银两。于霜清以前。一并拨发。俾资修守。将此谕令知之。现月　　

○丁酉。遣官祭关帝庙。外记　　

○谕军机大臣等。谭钟麟奏。韩城郃阳交界地方。匪徒滋事。现经摉捕等语。陕西亢旱已久。饥民甚多。裹胁啸聚。在在堪虞。此次郃阳等处匪徒。虽经官兵擒拏解散。惟此种乌合之众。此拏彼窜。固在意中。著谭钟麟严饬派出官兵。认真剿捕。务将在逃首犯。悉数擒拏。不许一名漏网。一面将各处饥民。妥筹抚恤。饬令办赈各官绅。实力奉行。毋得虚应故事。将此由四百里谕令知之。现月　　

○以被刺身故。予前陕西陕安道黄鼎。照按察使阵亡例议恤。现月　　

○　　

协修官李湛田恭纂　　

帮总纂官钱骏祥恭辑　　

监修总裁世恭阅三月十五日　　

正总裁那恭阅四月初六日　　

专司藳本陆恭覆阅壬子五月初六日　　

徐恭阅五签六月初四日

　　

荣恭阅一签闰六月初十日

　　

副总裁唐恭阅一签七月十三日　　

宗室宝恭阅九月二十八日　　

郭恭阅四月十五日　　

熙月日初校修改下卷伍拾玖签秦曾源恭校陈恭阅三月二十三日覆校修改下卷拾陆签唐浩镇详校宗室麒月日总校修改下卷陆拾叁签商衍鎏总校蒙古总裁恩月日
</div>
    <div class="pagination">
<a href="清实录光绪朝实录_page91.html">上一页</a><span>...</span><a href="清实录光绪朝实录_page87.html">87</a><a href="清实录光绪朝实录_page88.html">88</a><a href="清实录光绪朝实录_page89.html">89</a><a href="清实录光绪朝实录_page90.html">90</a><a href="清实录光绪朝实录_page91.html">91</a><span class="current-page">92</span><a href="清实录光绪朝实录_page93.html">93</a><a href="清实录光绪朝实录_page94.html">94</a><a href="清实录光绪朝实录_page95.html">95</a><a href="清实录光绪朝实录_page96.html">96</a><a href="清实录光绪朝实录_page97.html">97</a><span>...</span><a href="清实录光绪朝实录_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
