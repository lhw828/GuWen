<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 431 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 431 页/共 848 页</h1>
    <div class="content">
○礼部奏、现纂科场条例。拟改六条。一、房考误用墨笔。请定为罚俸一年。一、试卷内有墨笔添改者。主考官降三级调用。因脱落一二字代为添注者。罚俸一年。一、文内字句有疵者。罚俸一科。一、卷内有穵补擡头者。罚停二科。一、卷内誊录漏写姓名者。将该书吏责革。誊录官罚俸。一、试卷于应擡字样。不行擡写者。罚停一科。其双单擡偶误者。免议。得旨、礼部奏、酌改科场条例六条。详阅单内。请将穵补擡头者。定为罚俸二科。朕思该士子等草茅新进。体例未必尽谙。若以无心错误。概予从严。殊非爱惜人才之意。嗣后中式墨卷。有于擡头处穵补者。著仍照穵补数字之例。罚停一科。余依议。　　

○修浙江东塘坦水各工。从巡抚富呢扬阿请也。　　

○缓徵江苏武进、阳湖、无锡、金匮、江阴、宜兴、荆溪、七县上年被雨歉区额赋。　　

○乙亥。享太庙。遣惇亲王绵恺、恭代行礼。　　

○遣官祭太岁之神。　　

○丙子。上诣大高殿行礼。　　

○幸圆明园。奉皇太后居绮春园。诣安佑宫行礼。　　

○丁丑。上诣绮春园问皇太后安。　　

○谕内阁、朕于三月初八日启銮。十二日祗谒西陵。礼成后。于十五日旋跸圆明园。所有应行典礼。著各该衙门敬谨豫备。　　

○又谕、庆山等奏、酌议科布多屯政情形一摺。前据孝顺岱奏屯田积余牛只。请酌定章程办理。当降旨交庆山体察情形。妥议具奏。兹据庆山等查明科布多屯田积余牛只。若皆变价存库。备将来偶遇偏灾买补牛只之用。恐该管屯官兵等藉免赔累。心生懈怠。于屯政诸多未便。自应仍照旧章办理。以专责成。现在积余牛只。著照所请全数变价存库。以备屯营公用。嗣后每年由官厂领出例牛。除抵补倒毙外。所有积余牛只。积至百头时。即著照此次奏定章程办理。每年仍将所余牛只数目。咨报乌里雅苏台衙门就近查察。以归核实。　　

○伊犁将军特依顺保奏、遵旨认真操演。查阅各营技艺。现拣选满营前锋马甲四百八十名。教以连环马枪。并吉林马队之法。又拣选察哈尔额鲁特兵丁二百名。演习乌枪马队。马甲步甲四百名。操练擡炮长矛砍刀。得旨、所奏操演情形。甚属得法。总要认真训练。务期一律精熟。勿懈。　　

○戊寅。谕内阁、杨遇春奏、甘省各营。岁需操演铅斤。俱系动用川楚军需案内存贮賸铅。其哈密官库存贮军需賸铅。亦系口外各满洲营按年操演动用等语。此项动用存贮铅斤。既系各年俱有奏销。并非永远备贮不准动用之项。著将此项铅斤归补之后。将来按年动用抵销。仍著查照成案办理。该部知道。　　

○谕军机大臣等、杨遇春奏筹补缺额铅斤一摺。据称甘肃省各营岁需铅斤。前经奏准在于安西州所属之普城山。定限六年。采铅五十万斤。以供领用。嗣因限满未能足额。所有动缺铅斤。现经奉旨勒限归补。未便分年采买。请由黔省产铅之区。照数代办黑铅五十万斤。搭附来年额解。运送湖北汉阳官局。即将存局黑铅。先行照数拨给。咨明甘肃省委员赴楚领运。以补动缺。一面严饬西安州、并通饬各属。遍行躧勘。如有铅苗旺盛之地。即奏请招商采办等语。甘肃省近年操演。均动营中备贮之铅。所有动缺铅斤。前经降旨勒限半年。全数筹足。现据该督设法筹办。试采需时。刻难归补。请由黔省产铅之区。照数代办。著讷尔经额、尹济源、裕泰、体察情形。是否可行。悉心详查妥议。据实具奏。其甘肃省应行采买各铅斤。仍著该督严饬安西州、并通饬各属。躧勘铅苗畅旺之处。即行招商采办。俾省采买运脚之费。以济要需而供营用。将此各谕令知之。寻湖广总督讷尔经额奏、甘肃省所需买补缺额铅斤。应请即于局存五十二万四千余斤内。酌拨四十万斤。按每百斤例价银三两七钱九分一毫五丝计算。由甘肃省解价赴楚。兑交起运。至甘肃省尚有不敷应补动缺黑铅一十万斤。现查黔省各厂产铅未能丰旺。实难再行代办。应由甘肃省另筹足额。从之。　　

○以广西镇安协副将普陀保、为福建建宁镇总兵官。　　

○赏故缅甸国贡使聂钮耶公那牙他银三百两。　　

○己卯。截拨江苏苏松等属熟田漕粮四万一千石有奇。济放灾缺兵匠行月等米。　　

○庚辰。谕内阁、卢坤奏、黎匪出掠查办绥靖一摺。此次儋州生黎行小二等、因饥出掠。由于外来匪黎、及汉奸勾串滋事。经该督选派文武干员前往妥办。缉获黎汉奸匪。宣示声威。阅时未及两月。二十六村黎众。悔罪具结输诚。缚献奸匪。不烦兵力黎境胥戢。办理尚属妥速所有在事出力各员。著该督酌保数员。候朕施恩。毋许冒滥。　　

○免广东巡洋师船弁兵应缴节年浮领口粮银。　　

○辛巳。上诣安佑宫行礼。　　

○壬午。谕福建布政使花杰、为广西布政使。广西布政使郑祖琛、为福建布政使。　　

○癸未。上诣绮春园问皇太后安。　　

○甲申。闽浙总督程祖洛等覆奏、拏获永安沙县等处土匪。讯认掳人勒赎。现已照例办理。并无与江西会匪交结缘由。得旨、务须随时认真查办。断不可因循玩泄。致成后患。勉力为之。　　

○以浙江杭州、嘉兴、湖州、三府上年灾歉。免许墅关赴浙商船米税。　　

○缓浙江帮丁应缴余米变价银、及搭运失风晒扬米。　　

○乙酉。步军统领衙门奏、逆犯尹老须之子尹明义、监禁后不服看管。实属暋不畏法。请改遣远戍。得旨、尹明义著改发回疆。起解不准疏枷。到戍后仍永远枷号。　　

○浙江巡抚富呢扬阿奏、杭州湖州两府属有漕各州县因本年秋收时。连遭霜雨。多成灾歉。米色未能一律纯洁。请照例红白兼收。籼粳并纳。俾小民便于输将。得以随收随兑。依限开行。从之。　　

○丙戌。谕内阁、杨国桢奏、恳恩赏假驰赴甘肃省亲一摺。杨国桢亲母田氏、在陕甘督署患病。服药业已有效。自可调治就痊。惟高年抱恙。未免念子情殷。该抚服官有年。于伊父杨遇春、亦已久疏定省。杨国桢、著赏假四十日。驰往甘肃督署省视伊母。并可藉此趋侍伊父。俾伸爱慕之忱。假满后仍即迅回本任。所有河南巡抚印务。著栗毓美暂行护理。　　

○谕军机大臣等、据富呢扬阿奏、请将被控知县撤任等语。已明降谕旨。将该县疏筤撤任。交该抚督同臬司秉公审讯矣。此案余姚县民章礼庆、控称该县知县疏筤、将伊侄女大姑有夫之妇。价买为妾。以县令而买有夫之妇为妾。如果属实。殊干法纪。是否该民人捏词耸听。逞刁妄控。抑该县知县实有此等不法情事。虚实均应彻底根究。该抚等务当虚衷研鞫。秉公审办。不准意存回护。稍有不实不尽。总期水落石出。以成信谳。毋枉毋纵。将此谕令知之。寻奏、黄乐安、籍隶余姚。迁居上虞。自幼领娶章礼上之女为妻。因贫难度。捏称弟媳孀居。凭金文相说合。卖与余姚县疏筤为妾。嗣欲探望借贷。无人引领。转思呈告诈钱。觅妻叔章礼庆言明原委。出名赴臬司衙门具控。批府饬查。疏筤因查知黄乐安系属部民。嘱伊堂弟疏得禄承认娶讨。希图规避处分。虽非事前知情。然办理种种荒谬。该员业于亏空案内奏请革职。应归彼案从重完结。下部议。从之。　　

○丁亥。孝穆皇后忌辰。遣官祭殡宫。　　

○谕内阁、据何淩汉等奏、职员系属要证。抗不到案。请饬交刑部审讯。前虎给事中寅德奏、大兴县民李调元、呈控曹允芳诬伊曾祖系曹姓家奴一案。武清县知县延不审结。当降旨交顺天府查明具奏。兹据该兼尹等奏、大兴县举人候选员外郎李政和、系案内要证。该员抗不到案。未能讯结。案关分别良贱。断难任其延宕。著交刑部迅即传提审办。寻奏、讯据李政和供称、李调元之祖李幅、系曹姓家奴。伊弟李政宽、与李调元之父李学儒认为同宗。李调元应照隶卒子孙朦混应试报捐斥革杖一百例。折责发落。李政和意存回护。延未到案。虽讯无扶同捏饰别情。究属不合。应照不应重律杖八十。照例纳赎。从之。　　

○命大学士潘世恩、在军机大臣上行走。　　

○戊子。谕内阁、三载考绩。大典攸关。满汉诸臣中。有为国宣勤。尽心职守者。允宜甄叙。年老而精力未衰者。仍应留任。本年京察。吏部将京外各大员具题请旨。朕详加酌定。大学士长龄、功宣绝域。同德同心。大学士曹振镛、久任军机。克勤克敬。年登八袠。精力如常。大学士富俊、宣力有年。公勤清慎。年已八十有六。精神颇健。洵为盛朝人瑞。协办大学士文孚、户部尚书穆彰阿、王鼎、承旨精详。匡襄是赖。礼部尚书耆英、管理步军统领事务。诸事认真。颇知振作。两江总督陶澍、办事实心。两淮鹾务。日有起色。陕甘总督杨遇春、中外宣劳。功勋懋著。俱著加恩交部议叙。工部左侍郎松筠、年过八十。精力大减。著以都统衔休致。余著照截供职。　　

○又谕、户部奏请严追厂欠等款应赔银两。云南省铜务项下厂欠银两。核计未完各官。共六十五员。节年应赔银数至四十一万九千余两之多。该部节次咨追。并未完解。殊属玩延。所有此项各员应赔银两。著各该旗籍任所。按照单开银数。速饬催追完缴。如再延宕。即将承追督催应议各员。据实参办。并著户部查明案由。按员分款行文著追。以清积欠。　　

○又谕、本年轮应查阅山东、河南、江苏、安徽、江西、营伍之期。山东、河南、著派昇寅、奕纪、驰驿前往。江苏、安徽、江西、著即派陶澍、逐一查阅。务各认真简校。如查有训练不精。军实不齐者。即将废弛将弁据实参劾。毋得视为具文。　　

○谕军机大臣等、祁＜?土贡＞奏、续探越南国保乐夷匪情形等语。览奏均悉。据称署太平府庆吉等、于上年十一月二十八日。巡察至水口关。忽有百余人偷爬关旁栅墙。意图潜入。经该员等拦阻盘诘。传令客民认识。始知悉皆夷人。该客民顾大利、并指称内中一人。即系七泉夷州知州阮克和。投顺保乐。带兵交战。因被剿情急。商同诈充内地民人。求放入关。全活性命。该员等示以大义。告以尔等夷人。自相内讧。与天朝无涉。断难放进。并吓以若久缠不去。祇可绑交夷官。该夷匪等始行退回远去。所办尚好。惟此次夷匪既已诈冒来关。难保无续行前来情事。该抚等务当相度机宜。妥为筹办。即督饬文武各官及委员。带同兵壮并守隘弁兵、实力巡查。严密防范。务期边境悉臻绥靖。毋稍疏懈。至该国谅山镇文渊州。为贡使往来经由之路。前据祁＜?土贡＞奏、请将该国贡使暂留太平府等待。该抚察探情形。酌量办理。现在谅山镇既已解围。文渊夷州又已收复。此时该贡使等计已到省。该抚等届时察看。如谅山镇一路。照常安静。即令该贡使等仍出镇南关。取道回国。以符定制。将此谕令知之。　　

○转工部右侍郎裕诚、为左侍郎。调理藩院右侍郎赛尚阿、为工部右侍郎。兼管钱法堂事务。仍兼署刑部左侍郎。以都察院左副都御史奕泽、为理藩院右侍郎。　　

○调镶黄旗汉军都统耆英、为镶蓝旗满洲都统。以庆郡王绵慜、为镶黄旗汉军都统。　　

○己丑。孝圣宪皇后忌辰。遣官祭泰东陵。　　

○上诣恩慕寺。恩佑寺。行礼。　　

○先是闽浙总督程祖洛奏台湾善后事宜二十条。得旨、军机大臣会同该部议奏。至是奏上。一、禁偷渡以杜盗源。嗣后渡台民人。照例由地方官给票验放。台内管口厅员验收。私给照票者。照知情卖放例革职。口员照内地例参处。一、行清庄以除盗薮。查台湾清庄章程。与保甲略同。兼寓团练之意。嗣后每年秋收后。由台湾镇道委员编查一次。一、严连坐以杜包庇。清庄后。如有来历不明。为匪犯法之人。该总董庄耆保甲邻右并不随时捆解。发觉到官。一并连坐。一、禁搬徙以免窥伺。台湾人情浮动。奸徒凭空造谣。闻者纷纷迁徙。嗣后如有此等情事。先将该总董等枷号示众。再严拏造谣之人。照例治罪。一、实力化导以挽颓风。嗣后责令台湾镇道府厅县及驻防乡镇之县丞巡检等官。每逢朔望。传集衿耆。敬谨宣讲圣谕广训。并责成各学教官。于农隙时周历稽查训蒙之人。是否皆堪为后生矜式。明示奖罚。一、修建城墙竹围炮台。增设月城兵房。以资捍卫。请于台湾府城之西北以讫西南。扩一外城。将西门外市集民居。悉行围绕在内。择要建造炮台。并于各城门添筑月城。城上各垛增盖兵房。其沿海地势低洼之处。开穵濠沟。栽种箣竹为城。其嘉义县城垣炮台。亦应分别修筑。一、划匀台湾、嘉义、二县疆界。以资维制。请将嘉义县新港溪迄北至湾里溪二十余里。西极海滨。东竟番界。划归台湾县管辖。所有户口钱粮邮驿应行改拨之处。俟该督妥议。分别题次核办。一、酌议栽改汛防。以资巡查弹压。请拨原防加溜湾汛外委一员。兵六名。大武垄汛兵十七名。旧社汛兵四名。以二十名随同外委一员移驻萧垄。为萧垄汛。七名驻西港仔。归萧垄汛外委管辖。拨原防旧社汛外委一员。并城守营兵二十名驻茅港尾汛。移猫雾捒汛千总一员。兵八十五名。驻葫芦墩。葫芦墩汛外委一员。兵四十名。驻大墩。改为大墩汛。拨大安口汛外委一员。并大甲塘兵二十名。驻吞霄。为吞霄汛。移下淡水营随防把总一员。存营兵六十九名。驻阿缑。为阿缑汛。拨南路营存城把总一员。石井汛兵二十名。驻阿里港。拨下淡水营随防额外外委一员。东汛兵十五名。新园汛兵五名。驻九块厝。归阿里港汛管辖。改枋藔汛归南路营守备管辖。并拨兵二十名。移原设枋藔汛外委一员。兵三十名。再拨新园汛兵十名。驻潮州庄。为潮州庄汛。其改铸移驻各员弁关防条记。及移建衙署兵房等项。由该督分别题咨核办。一、修筑土堡衙署兵房。以资戌守。请于扼要汛地。添筑土堡。将衙署兵房围绕在内。一、练习技艺。以臻熟谙。请责成各营千总等弁。就所管兵丁。各按所习技艺。分日轮操。每半月由专营将领亲考一次。送该镇抽调考验。一、按期会哨。以资巡缉。请责成各汛弁于两汛交界处。无分风雨寒暑。五日会哨一次。一、驻防汛弁。不准任意更调。傥实在人地未宜。由该镇详报该督批准。方准调防。违者照移驻规避例参处。一、酌更营弁调补内地章程。调台各弁。实在训练有方。缉捕勤能者。于三年期满时。准该镇道禀请留台。其循分供职各弁。三年调回。择其才技尚堪造就者补缺。其次降等补用。再次斥革。其各弁升补班次。千总把总期满。论俸请升。如无期满留台之员。由内地调补。一、酌减台募兵数。以资约束。请嗣后台募兵丁。召募土著入伍。不得过二十分之一。其缉捕得力。量予甄拔者。亦不得过二十分之一。一、考校班兵。以杜顶冒。嗣后班兵到口。由督抚提督按名阅看技艺。察出顶冒情弊。查系该营派拨者。将原派员弁斥革。如中途更换。将带领员弁究革。一、选制军器。以收实用。嗣后责成水师提督、于将备中择其熟里可靠者。委令监造。一、清厘屯务。以示体恤。而资调遣。嗣后春秋二季。由理番同知会同地方官周历各屯。按名散放屯饷。仍将放过银数。造册详报该督。一、整复隘口。以杜勾番滋事。查台湾近年有不法奸民。学习番语。偷越定界。散发改装。谋娶番女。名为番割。请嗣后拏获番割。除实犯死罪外。但讯有散发改装情事。分别充军。无散发改装情事。杖一百徒三年。交刑部纂入则例。一、严硝磺之禁。以杜私煎。奸民私煎硝磺。无论已未兴贩。照附近苗疆五百里以内煎穵窝顿兴贩硝磺例、分别杖徒充军。三百斤以上。及合成火药十斤以上者。照私铸红衣大小炮位例处斩。妻子缘坐。财产入官。与生番交易货物。及偷漏出海者。均以通贼论。知情不举者连坐。失察各官。经照议处。交刑部纂入则例。一、严申铁禁。以防偷漏。私贩偷运。应将内地口员。讯明是否故纵。分别革职治罪。贩卖接运之人。从重究治。班兵夹带。加等问拟。其原有铁店二十七户。悉移府厅县城中。不准在乡市及沿山沿海地方。私开一铺。私设一厂。从之。　　

○以福建延平协副将王忠贵、为浙江衢州镇总兵官。　　

○截留江南东台、合肥、庐江、舒城、巢、五县熟田漕粮二万九百石有奇。济放江安粮道所属灾缺帮丁行月等米。　　

○贷江苏江都县修筑河堤江埂银。　　

○庚寅。上诣绮春园问皇太后安。　　

○朝鲜国王李玜、遣使表进方物。命年贡照例赏收。其万寿、冬至、元旦、三大节贡物。准抵下次正贡。赏赉如例。　　

○缅甸国王孟既、遣使表进方物。赏赉如例。　　

○调镶黄旗汉军都统绵慜、为正红旗蒙古都统。正红旗蒙古都统敬徵、为镶黄旗汉军都统。　　

○辛卯。谕军机大臣等、前据步军统领拏获形迹可疑来京烧香各犯。当交刑部审讯。兹据讯明李有军、郭经之二起。系河南林县及安阳县人。取名堆金社。张德潮、系直隶邯郸县人。取名游山会。刘起幅、程路、张新杰等五起。俱系成安县人。取名关爷会。周、东淩一起。系安平县人。取名平安会。该犯等或自嘉庆二十五年。或自道光二三年至十年间。各自纠人积谷存钱。以为烧香资本。本年正月间。各自来京烧香。李有军一起。带有红边小白布旂。张德潮一起。带有蓝边红?旂各一面。书写朝山进香、及烧香人姓名。据李有军供称、伊因族人李文恭、李加满、早年来京烧香。伊借处人李兴文与伊前赴湖北武当山烧香旧用旂子。将同社七人姓名书写旂上。伊兄李有道另立堆金社。李文漋系属会首。亦曾赴武当山烧香。张德潮供称、伊向同会刘文明之父刘俊生借用旂子。旂上所列刘俊生、杨添桂、李瑞麟、李邱孟四名。均已物故。至起获小马图七张。系李有军等敬神时所用。神像一包。爆竹十九个。系张德潮、刘起幅等、烧香焚化点放。又据程路供称、于嘉庆七年间。与同村现获之张丙文、赵元士、及未获之李英华、刘自当、宋第四、刘中贤、吴友、张老庆、九人立会。嘉庆二十四年。来京烧香一次。除刘中贤病故外。余犯尚存。张丙文、赵元士、业已来京两次。李建和之父李泳安、曾同已故族人李六、李大、李二、于嘉庆十余年间来京烧香一次。现在李泳安尚存。刘起幅同会之张幅成、刘二忙牛子、李亲名同会之高大中等、此次俱未来京。并究出张新杰于早年充当道人。曾拜临漳县人王致坤为师。诵习经卷。伊师业经还俗。村人李汝思素善治病。令伊烧香等语。愚民报赛酬神。事所恒有。何以各该犯等先后起意来京。跋涉千里。其始不约而同。其继不谋而合。且各犯等多系直隶河南两省邻县之人。所居村庄。近或二三十里。远亦不过百余里。其取立社会名目。及敛钱章程。众供如出一口。难保无豫先纠约。及事后捏饰别情。著琦善督同臬司陈崇礼、栗毓美督同臬司经额布、各迅派干员。驰赴各该县。即将单开李有军、张德潮等起各犯姓名籍贯。确实查明。并将李英华等七犯严密查拏。解京质讯。其刘自富等四犯。李文恭等七犯。著该督抚等就近传案。讯取确供。报部核办。并摉查各起会首家。有无往来书件。收藏经卷。务须不动声色。密速确查。不准稍有含糊。亦不准稍事张皇。扰累地方。原单著钞给阅看。将此各谕令知之。寻护河南巡抚栗毓美奏、讯据王致坤于供称、幼时曾与成安县泰山庙道士为徒。学习经咒。应解交刑部候质。余皆安分乡民。并无不法情事。下部知之。　　

○壬辰。谕内阁、特依顺保奏、讯明塔尔巴哈台副将详揭参赞大臣一案。请旨分别交议一摺。此案塔尔巴哈台副将金和、因穷民聚集乞粮。于禀明布彦泰后。办理平粜。所借粮石。均已如数买补交仓。惟于布彦泰取供时。并不当面详悉禀诉。坚不具供。率行详揭。金和、著交部严加议处。参赞大臣布彦泰办理平粜。出借粮石至二千一百石之多。未经具奏。且既与金和商办于前。复欲参办于后。实属办理前后不符。布彦泰著交部议处。　　

○引见京察三品以下京堂。得旨、太仆寺卿宽明、鸿胪寺卿多恒、蒋祥墀、内阁侍读学士宗室荣庆、钦天监监正司鸿英、均年力就衰。著以原品休致。余俱著照旧供职。　　
</div>
    <div class="pagination">
<a href="清实录道光朝实录_page430.html">上一页</a><span>...</span><a href="清实录道光朝实录_page426.html">426</a><a href="清实录道光朝实录_page427.html">427</a><a href="清实录道光朝实录_page428.html">428</a><a href="清实录道光朝实录_page429.html">429</a><a href="清实录道光朝实录_page430.html">430</a><span class="current-page">431</span><a href="清实录道光朝实录_page432.html">432</a><a href="清实录道光朝实录_page433.html">433</a><a href="清实录道光朝实录_page434.html">434</a><a href="清实录道光朝实录_page435.html">435</a><a href="清实录道光朝实录_page436.html">436</a><span>...</span><a href="清实录道光朝实录_page432.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
