<!DOCTYPE html>
<html>
 <head>
  <meta charset="utf-8"/>
  <title>
   名山藏 - 第 59 页/共 112 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名山藏 - 第 59 页/共 112 页
  </h1>
  <div class="content">
   名山藏卷之五十二




　　●名山藏卷之□□□ 

　　晋江何乔远　譔 

　　马政记 

　　◆马政记 

　　马也者所以给军士备边圉也太祖定鼎金陵以郊圻之内不可缺马而大江之南不便养马洪武六年设太仆寺于滁阳掌马之政令而统于兵部七年命刑部尚书刘惟谦明马政严督有司尽心刍牧不如令者罪是年设羣牧监十三年增滁阳五牧监二十三年定为十四牧监置草场于江北汤泉滁州等处复令飞熊等卫军五军养一马其明年罢民闲岁纳马草二十六年定骒马岁生驹一匹马生一岁解京印烙调拨二十八年废羣牧监令孳牧于民闲专官掌之不得他摄署岁籍驹而记之正月至六月报定驹七月至十月报显驹十一月至十二月报重驹亏欠倒死者人户责赔偿或一县或三五羣长辏价买补者听岁终考马政政不举者府营县正佐首领官吏决杖二十管马官吏加等痛治二十八年令江南十一户养马一江北五户养马一免其身役丁多之家充马头专一养马余令津贴钱钞以备倒失买补之用凡儿马一匹取骒马四匹为一羣立羣头一人五羣立羣长一人每羣长中选子弟聪明者二三人习兽医以治马三十年设北平及辽东山西陕西甘肃行太仆寺定牧马草场自东胜以西至宁夏河西察罕肥儿东胜以东至大同宣府开平又东南至大宁又东至辽东又东至鸭绿江又北去不知几千里而南至各卫分守地又自鴈门关外西抵黄河渡河至察罕肥儿又东至紫荆关又东至居庸关及古北口又东至山海卫成祖即位改北平行太仆寺为北京行太仆寺永乐四年设苑马寺于陕西甘肃辽东苑立圉长一圉长率五十七人人牧马十四上苑牧马万匹中苑七千匹下苑四千匹以地广狭为差十年改北京行太仆为太仆寺令北直隶领养十一年令御史同锦衣卫官廵视置草场于顺天等府以春末夏初下场牧放九月回营十三年定十五丁以下养马一匹十六丁以上养马二匹为事编发七户养一匹除罪为良民十四年令北方人户五丁养一马每马十立羣头一人五十立羣长一人十五年定江北每五丁养马一江南十丁养马一宣德三年令北直隶每三丁养骒马一二丁养儿马一免粮草之半自是马日蕃则散于山东之兖营济南东昌故山东之养马也自宣德四年始也自是马日蕃则散□河南之彰德卫辉开封故河南之有养马也自正统十一年始也十四年虏也先入寇言者以马在民闲远或七百里猝不及调发遂命所在岁取备用马二万解京师及近京州县养之名寄养骑操马其后虏退不罢为故事景泰三年令儿马十八岁以上骒马二十岁以上免算驹成化元年令买补孳生马驹有司四匹军卫五匹折买骟马一匹以充备用其后以为例谓之四户马二年以南方地不产马收折色六年廵视真定等处吏部右侍郎叶盛奏今日民闲最若养马旧例牝马一匹岁课一驹当时马足而民不扰者以刍牧地广民得为生马得自便故也后豪右庄田渐多养马渐不足洪熙元年改两年一驹成化元年又改三年一驹马愈削民愈贫然马卒不可少于是又复两年一驹之例夫纳马有数用马不赀虽有智者无善处之术方今京营各边缺马取给民间孳牧所缺之马虽亦责赔于军而军多艰苦又不能偿仍复给之于是马愈不足民愈不堪为今之计欲宽民闲之马必有以处军中之马然后其弊可除也请以宣府一处言之往年以马死未赔将步队军之孱弱空闲者领种官田用其余粮易银山西买马一年得马一千九百余匹马皆精壮军免追赔而民闲亦得以宽舒此巳行之成效也诸边风土虽各有所宜然随处尽心自有良法请敕各边会议随其土谷所宜凡可以买马足边免追赔于军关领于民者听其便宜处置果有成效具实奏闻仍敕廷臣会议通核远年近日各项庄田权其轻重量与处分还民复业及令各营总兵等官一体会议处置裨益马政稍纾民力七年廵抚夹西都御史马文升因言今日边军之苦莫甚赔补是以马不及偿人巳逃伍虽尝给钱贴助惠不能周惟屯田军士有田多丁少而不领马者有田少丁多而领马者槩均其田事体未易但每人见田百畆约获五十余石以六石输官之外所存尚多令岁纳钱一钱一卫计田三千五百顷可得银三百五十两足以贴助买补欠马军士虽有消长屯田则无增减事可常行若屯军积银既足又可分诸边城贴买如例然复恐专特买补不复加意饲养亏损反多宜按领马军丁名册豫为审勘分上中下三等凡买马一匹上等出银三两中等二两下等一两余价不足乃以田银给之是亦古者以田赋马之意也下兵部从其议二十三年镇江知府熊佑以南方生驹矮小奏请尽卖种马岁银三千两以抵马价兵部尚书余子俊议养马科驹祖宗百年之法解征价银官府一时之权必欲科驹须养种马卖种马而征马价是犹无田而征租此策一行上有无艺之征下出无名之赋马政益废民情不堪若使府县提调管马官严加提督用心孳牧则每岁千百匹中岂无番息纵使南方生驹矮小照依见行事例印马之时除骒驹印记作种儿驹拣选堪中者印记听起解并搭配骒马羣盖孳生外其矮小不堪起解者不必印记就令养户领回变卖辏备价银如此则虽有赔补亦不曾多比之尽卖种马令民无故出钱其害非小自永乐迁都以来马至数十万孳生日增往往辄俵于民民年十五者皆养马弘治二年太仆寺少卿彭礼以国家田税皆有定额而马无定额岁岁有加因言自古收马多在监苑未闻寄养于民闲今寄养马驹岁课无穷而民闲户丁生长有限以有限之丁责无穷之驹民困无繇而苏请今定种马额止十万匹岁取驹二万五千匹永不增添驹存其高壮者以备岁用其不堪者变卖价银贮之太仆寺以候他用如有倒失即今补足遇赦不免可为久远之计兵部尚书马文升覆奏行之于是种马始有定额犬是为弘治六年正德二年御史王济言今赋重差烦财穷力竭且如养种骒马一匹孳生一驹是为二匹两年印记兑种补种搭配起俵不出养在名下四年二驹是为三匹甚至积有四匹五匹费用草料虽有养马地所得几何加以官府点视刑责科罚所以百姓惟恐有一孳生害马而死之闲有定驹贿诸族医而讳之有显驹则饮以凉水酸泔坠落之马之亏欠不过如例纳银二两而巳亏欠不得马则孳生又害孳生而死之孳生既出虽报在官饥饿作践求为倒死不过如例纳银二两而巳死孳生不得又饥饿马马则瘦削虽有孳生终皆矮小又有管马官虑分数不及逼之倍买送官搪塞名曰挠头驹求为变卖照例不过纳银二两三两闲有印记或堪补种亦难起俵太仆寺岁取备用大马未免科民重买百姓甘心受累因亏欠倒失变卖之例行故将种马作废若不早为从长区处徒费喂养终无实用今种马地畆人丁岁耴巳有定额请但以种马额数令民买备用马解俵而种马孳生县官毋与官部是其语自后每有奏报辄引济言县官无与种马事但责驹于民遗母求子矣太仆寺卿储巏论太仆寺岁收马价自成化二年始也亦行之南方而巳自后有比例加增者当时各边未尝奏讨闲有奏讨亦不尽从缘各边自有买马之需也今自诸边奏讨端开遂不可止其数占蓰于前矣寄养马于近圻自正统十四年始也然本意备京营之用不专为各边之资缘各边各自有太仆寺苑马寺马足备征调故也其后苑政废弛一遇边警奏请纷然其在今日亦倍蓰于前矣边方见京师银马易以邀求骑操马匹不甚爱惜马至倒死又不行赔偿镇廵大臣阔略文法把总等官干没货利国家财物有限边方请求无厌岁复一岁何以支持又昔时边方讨马兵部奏勘缺少方行量给其后不料边情之急缓不计内马之盈虚随数辄与不复稽考任其耗费请自今严核量给庶彼知得马之不易亦肻加意调养又本寺未收折色以前止给见马今给价十万作马万匹价少马多似利于官殊不知马价银不入军中就为有司干没及至买马价既不多安得善马买寻死死寻请原其奏请非为马矣今后边方有□请仍给马又各边余粮屯田草场桩头银本备买马旧不给银边无不足今给益多边马益乏其故何与请下兵部遣官按视豫知盈亏多寡之数临期易以酌量若一时动众兴兵方许暂增银马又各边称马死或生灾病或因驰逐厘或有之然非瘦损作践盗卖私借不应如是之多况生病亦繇水草之不时驰死亦繇作止之无节所宜选委管马官督责饲养及少卿每岁廵点二次马有瘦损倒失百户指挥等官或按月住俸或奏闻区处一如则例奉行庶边方将士悚然知朝廷法令严明共图实事终嘉靖之世先后论马政者则有都御史王廷相御史聂豹廷相之论曰臣谨按马政之坏其故有三草料不足也给领失宜也喂养无法也臣按团营马有曰存操者有白下场者存操马起四月尽九月有料无草下场马起四月尽九月无料无草惟十月入操后至三月尽二项马俱有料而给草止三个月以一岁计之存操马有料无草者九个月料足而草不足下场马仅得料草半年而无草亦九个月草料皆不足夫马给于官非自巳之物草料自备及累家之苦赔钱养马虽聊生军士犹或难之况实贫军何怪乎马日以毙也祖宗以来诸司事例随时而变亦云多矣即如下场马弘治以前尚随场牧放今草场半为田畆而民间纳租银矣营马随便牧放而军士不出京城矣养马之例既变而责养马者犹执下场采青之例官以非事例而不通变于军军以非着巳而不赔钱于马马之为病岂不冤哉且羣马到京一马之价毋虑费三四十金而乃吝此数月草料以致瘦死所惜者一倍之利所失者数十倍之多其故何也掌马者权不及财掌财者虑不及马也诚不竞分职通作一家则草料马匹皆紧切之用必酌轻重别利害不至惜数月之费致伤数十金之马矣臣故曰草料不足也臣谨按团营草场本为牧马而设所收租银以之养马其固然也今乃以收贮太仆寺为买马之用蓟霸二州牧马未开地土尚有六千九百余顷若再行召民佃约可得租银二万六千余金而乃置之不问夫此皆可佐户部之资而广数月之急者也臣按莨马军士家稍饶给则衣食有积储居止有房舍付之养马则草料必不短少顿置必不暴露今饶给之军虑马为累贿赂人情百方买脱而领马者尽分军耳夫军而贫也僦房以居需粮而食僦居则马必露地而雨雪及之矣需粮则旦夕不赡而草料之费入其口中矣臣故曰给领失宜也臣欲将三大营并团营军审察其有力者责以领养无役贫军臣按军士关出草料从其自养养与不养莫从稽也爱惜马匹喂以实草实料者固有其人多有奸徒贫户未关本色巳卖堸之他关到折色复为自食之具夫喂马者贱买酒糟而巳料草于何有夫酒糟性热味酸恶热郥马易生疮恶以酸则不作臕而损力虽毛蹄强壮不数月成羸马矣臣故曰喂养无法也臣谨按在营每把总官管下所属之马有百匹者有七八十匹者其中有上臕有中臕有无臕上臕中臕可不问也臣欲锵无臕之马管下把总官各会集一处或街巷空地每日酉时亲至验视令出熟草细料面喂方散夜乃听其自养臣等亦不时遣人验视既臕之后免其会喂有仍喂酒糟者发露之日送法司问理聂豹疏曰臣奉命督理南畿马政民以马赴诉者如蹈汤火固甚骇之点烙之后因得备悉始末察其幽隐而知其情臣仰稽祖宗立法之初非厉民养马也民为公家养一马以田科者则有免征之田田以畆计者三百以丁科者则有不役之丁丁以数计者十五有草场以为刍牧之资有生驹以充解俵之马以故百年上下民差称便今也水旱频仍疫疠交作沿革因时寝乖初意问免征之田则曰非不三百也抛荒过半矣问不役之丁则曰丁非不十五也逃亡不一矣草场在也而有租银之征孳生有驹也而不中解俵之用利害悬矣而犹未也额养种马与备用马价朝廷有定数有司不得加损也抛荒逃亡有司末如之可矣则责令见在丁田之家包赔取盈岂惟徒失养马之利而害尤甚焉令见在之田果皆膏腴见在之丁果皆富庶责令包赔犹云无害乃田之见在不过有主知管耳岁之不易犹抛荒也丁之见在不过尚有父母妻子之联属不忍即离散耳至如悬磬犹迯亡也至于租银之征本为草场散布非止一处养马之中相去窵远牧放不便以至荒弃故欲召人佃种租入官听候给民幇买备用马匹也正德年闲乃立限解部以备京边买马之用夫草场本为刍牧而设今乃无故而征租马料原自草场而出今乃反之而敛民马户于有之利夺之使无养马本无之害加之使有也谁生厉阶至今为梗民间痛苦宜其有汤火之赴诉矣臣总挈江南北征租之银岁输不过五十余两朝廷视之几何而穷极之民倚以为命何可不轸念也伏望敕下所部行江南北抚按衙门择委廉能官员勘核各府州县养马人户实在丁田若干计畆计丁当养马若干如旧领养其余抛荒逃亡若干旧当领养若干暂为开除当年额解备用马价仍令实在人户包赔则虽有草料之费买补之难包赔之苦将见在人众力齐养马之家丁田既足其实在之数而于军国之需庶亦不失至于租银之征亦令委官踏勘诸处额有草场若干分别荒熟肥瘠等第量为起科无分养马与否计均纳如旧收贮所在州县准该年折色至有不足然后照马科补庶乎利归养马之家惠无不沾之人此二臣之言可以知马政也隆庆元年太仆寺少卿武金言本朝马政近边有官牧之制腹里有民牧之制官牧之制无容言矣民牧之制计丁养马岁以孳驹解京备用法非不善但孳驹类多弱下解俵不堪逋欠日积马方逃窜而其法难行正德二年御史王济奏令马户别买解用夫种马之设专为孳备用马也今备用马既别买矣自今如备用巳足二万之数宜令每马折价银三十两类解太仆寺发各边依时估买马则一马折十两数可买战马二匹不必加银而马数自倍于凡所养无用之种马宜尽行变价以备练兵之用如一马定价银十两则北直隶六府河南西府山东三府约有种马一十一万匹可得艮一百二十万两矣种马既去则养马草料当收仍每马一匹折草料银二两钊每年又得银二十四万两矣御史谢廷杰奏武金欲去种马种马木以孳生备用既而征银买俵则种马似为赘物而倒失赔偿于民稍苦故议者往往欲行奏革但议者奏革故非一人而兵部执行又非一次良以祖制所定军机所系不可轻也祖宗法久弊生但当清法以除弊不当因弊而废法傥因法弛无效欲并种马尽废万一有警骤行调发何所措置昔人谓戎者国之急务使马为不急则兵亦遣而还农乎伏乞敕下兵部确伸前禁如谓果无实用姑为目前恤民之计则亦惟深思详定非愚臣所敢预也下兵部兵部覆廷杰言是而是时内帑缺乏方遣使分道搜括天下逋负因武金有买种马可得百二十万之言当事者遽请旨下武金原奏议之于是兵部复奏种马军国重务轻难尽革请变卖一半而养其半存者尚资民牧养马费多折征费省未免不均每马每年折征草料银二两其存留之马户为正头变卖之马户为帮头养马则通融轮流折征则通融摊派遂行之三年御史谢庭杰又言顷者变卖之马岁宜征草料银夫使种马尽卖民得尽免劳费其征草料所甘心也既存留一半则变卖者仍为之帮贴力若稍宽劳费尚同况民间养马任其水草之自适民闲贴养随其资物之自有未必实费银钱今官征而实入之则比追之烦措置之艰起解之累别增一样科派别增一番剥削养马之责未尽委而草料之纳反加多是所省不偿所出也且变卖种马价不过五六两曩皆征以十两赔充亦甚苦矣而复益以草料又将何所措乎朝廷富有岂计锱铢于养马之余民役困繁乃加毫末于额数之外乞将加征草料银乘今未派悉与蠲除兵部议若尽蠲草料将来种马之生意既绝马价之积贮日虚傥有他虞何以措手但以岁收未丰如廷杰言量征草料银一两至隆庆六年仍征二两待年丰之日仍买种马给民孳养额数足日草料即与停征其明年吏科给弗中光懋亦以为言部议如旧盖自买种马之后论者始以王济不问孳生为谬论部议终以变卖种马为未安矣其时右都御史曹邦辅言南北直隶山东河南原额种儿骒马十二万□千不为不多矣而解俵于太仆岁二万若以十二万余减半课驹亦当有六万六万之中又不能选十二万解俵不知所孳养马驹归于何处消耗如此臣旧知元城县每见管马官一次点马不过千匹而常点数日不了问之则曰某马瘦某马小某马毛病不堪更不问驹有无于国初种马课驹解俵之意茫然不顾徒常常点视滋渔猎之计而巳其时臣往点视殊不令打量丈尺长短大小喝报肥瘠毛病但按册呼名问驹有无记籍之有驹者令归业不复至县中无驹者数下令期督之更不扰有驹者人乐其便从此不一年而十巳七八有驹矣若漂沙及病马不孳息者稍易一二则皆可生驹之马殊无不生之驹臣常恨管马官不尽职若执专一课驹简易之法课驹之外一不扰害又通计人户量贴草料则大小马可以兼养孳驹之家可以独养矣盖起俵马须三岁以上八岁以下而孳驹之家可餧驹三四年而独自费乎此在人情有不堪而马驹因无成材中俵者繇此也若可中俵亦省众攒银买俵此无驹可俵而买俵者自减若不可俵变卖亦了众无亏欠马驹之罚若连年二驹定与马户一驹则当与众共分若众不愿帮养马亦不分驹专归养马之主则不偏独累养驹而孳驹之心自急或二年有两驹者矣若二年无一驹亏欠倒失有罚赏罚明而马不蕃息无是理也不然有罚而无赏此自来欲其马之莠生而竟不能者若有赏有罚而更行臣前至简至易之法除课驹外累月成年再不点扰即一人管几千万马亦可一律齐矣而况羣长羣硕马户之多督马提调之官而何马政不兴哉而论者亦未必能行也至万历九年而尽卖种马纳价太仆矣太仆出价买骟马每马三十金州县辄以下驷进直数金而巳而寄养于马户比时张居正为相太仆马价充牣世言居正能富国而不知祖宗之制至是荡然矣大要太仆之政所不能复前朝之旧者盖始于国初法严令行其后严之不可以为常一溃防而弗能止也凡马有蛮夷之贡马有互市马有茶马盐马兵兴调不足或至借王府民间马或市马市马之多正德闲至数万匹又有卖爵赎罪庂马宣德天厩之马以色别而名之其种三百六十今吏牍所载马曰银騔青沙红沙栗色糖银騔海骝枣骝玉顶鼻尖五明豹肚四明玉脸鼻白沙桃沙虎喇上黄筸草黄雪架葡萄艾叶青兔騔麝香青烂毛青赤兔臙脂马的卢马其毛色二十有五种 
　　洪武闲马政榜文　凡餧马料豆必熟而凉之拌匀以料水草餧后饮之水缓牵而行之数里而息之卧之沙土地毋系之于马槽毋与牛同系同餧草生之月领马逐水草昼夜放牧遇炎暑收养之高阜毋使蛟虫侵之雨水濡渍之每日午荫之于樾下无樾下之荫棚凉之凡夏月一日而三饮马水春秋冬两饮之月二十日或十五日啖马以盐水如是马头之家生畜不旺马户和议散养之旺家马房马槽毋砖石砌之扫除洁蠲马槽□草毋纵放鸡鹅等畜践踏梳昆头发远之毋使马悞食是皆能病马凡儿马搭配之骡马春月臕壮使之羣盖定驹所配儿马弱不堪别求好壮儿马羣盖之儿马巳盖过未定驹再盖之毋混杂花他儿马不便于定驹凡府州县立符籍以付马官吏书定驹之期日与夫羣盖之数羣长立籍亦如之买补日期亦附籍使后有按验凡羣盖以春月若夏月须候晴旭好晨晚巳盖三五次三五日而休之而后再羣盖骒马打踢不受盖定驹矣仍用儿马再盖之果不受盖定驹审矣凡养定驹之骒马吃早先之饮水后之簥□楷黍穰杂粮淗米泔并诸污水皆不可喂定驹马虑其落驹也凡补领或孳生三岁骒驹如例每二年纳一驹若亏驹务买补还官长大之可以盖凡定驹若干显驹若干重驹若干管马官吏时下乡督视详籍记正月至六月报定驹七月至十月报显驹十一月至十二月终报重驹始羣盖者第籍记曰定驹凡马初生无毛七日方起古书所谓龙驹也或生此驹明告于官吏 
　　永乐中定苑为上中下上苑牧马万匹中苑七千匹下苑四千匹苑有圉长一圉长率五十夫每夫牧马十 
　　钦定马齿岁七岁以下三岁以上尺数四尺为上等三尺九寸为中等三尺八寸为下等三尺七寸者如果臕壮无鞍疮瘸病者聊许验收七寸以下者不□ 
　　钦定兑马式臕息二分者作堪兑一分半者作备兑一分者作不堪或花色或鞍右或瘸病或作践瘦损有鞍疮者皆不用 
　　春花红马淫通秋草青马驾旌言春和马孳秋劲马驰也国制俵种马寄养民闲谓之俵寄调取寄养马兑给京军谓之调兑俵寄分春秋两运调兑则定不秋闲此王取对时取用之制也 
　　郎曰余闻胡人之养马也当其为驹时一驱之登山而遂至其巅者良马也不则杀食之矣胡人骑马至吾墩台下蹄逄逄震地脉台上土风女风文下也其入寇皆三四而成牵其锋气不锐则易而骑所以开创之君莫不贵马也马之始有政也其如夏人之助乎为我养马驹我余驹畀马户所谓出其力以助耕公田所以宣德正统之闲马养而至于山东马养而至于河南皆吾驹也马而不能孳生孳生而不能驹驹而不能成马是害马而巳矣害马者不乐养马者也间谓其人为我养马者也而朘削之绳朿之不马矣谓其所受地广也而割其余以赋他民其牧养之地不广阔不马矣死而责之偿偿而直过当不马矣皇亲貂铛之家请牧地则与之不马矣故曰害马者不乐养马者也王济武金之卖种马也犹乎叶淇之卖盐也不曙其大而徒以多金为功夫国初之有马也不金而多驹也今也以马价之金还出之畿内之州县鬻马以备边价须三十金所鬻之马不直数金也此何取卖种马而多金者也夫金也者人之情也一见而侵渔生焉见驹而不见金其既也驹多而金多惜乎如菓实之不待其熟也鱼之不待其尺也鬻种马之谓也善乎曹邦辅之论也无邦辅之论不惟夫人不知马之所以为政也虽任马官者亦莫之知也 

　　名山藏卷之五十三 

　　●名山藏卷之□□□ 

　　晋江何乔远　譔 

　　茶马记 

　　◆茶马记 

　　西番中国藩篱也秦蜀产茶茶性通利疏胸膈底滞之气西禾囚嗜奶酪不得茶则困以病彼以我茶生我以彼马用唐宋以来皆行之亦所以制西番而控北虏之一策也国初散处降夷分其部落随地安置而授之长彼贡马而我荅之茶名为差发如田有赋如身有佣我体既尊彼欲亦遂其视前代交易互市不侔矣其通道有二一出陕西河州一出四川碉门黎雅等处洪武七年置河州茶马司岁纳马七千四百五匹十一年置西宁茶马司岁纳马三千五百匹又念边吏纵放私茶以致茶贱马贵又或有假朝旨横索蕃马致蕃夷侮慢朝廷者乃制金牌信符命曹国公李景隆持入蕃与为要约下号降诸蕃上号藏内府以为契三岁一遣官合符交易 【 金牌凡四十余面河州必里卫二州七站西番二十九族牌二十一面纳缶千七百五十匹卫曲先阿端罕东安定四卫巳哇冲藏等族牌一十六面纳马三千二百九十六匹洮州卫火把藏思囊日等族牌四面纳马三千五十匹其文曰皇帝圣旨合当差发不信者斩】 凡犯私茶者与私盐同罪有以出境者与关隘不讥者并论死邢民家畜茶毋得过一月之用茶户私鬻者籍其园园茶十株官耴一焉民闲所收茶官为买之无主者令军士耨培官耴其入五十斤为一包二包为一引有司者贮之碉门永宁筠连诸处播州之属也其茶皆高树大叶名剪刀叶令立局征税易换红缨毡衫米布椒蜡以备官用其民所收茶于所在官司验引贩卖如江南法二十一年令闸办天全六番招讨司茶课二十二年定卜马一匹给茶一百二十斤中马七十斤驹马五十斤下马二十五斤二十五年尚膳监太监而聂敕谕必里诸番于河州得马万三百四十余匹给茶三十余万斤三十年自嘉州改建西宁茶马司又令每岁三月至九月差行人一员入陕西四川省谕禁约又令四川成都重庆保宁三府及桂州宣慰置茶仓是年驸马都尉欧阳伦以贩私茶论死 【 欧阳伦遣家人往来陕西贩茶出番皆倚势放横伦家人保尤纵暴至兰县河桥捶廵简司吏吏不能堪以闻太祖赐伦死以布政官不言并保等俱坐诛遣使赍玺书劳告者】 三十一年曹国公自西番还用茶五十余万斤得马一万三千五百一十八匹永乐六年建批验茶引所九年建洮州茶马司十三年遣御史三员于陕西廵督增给茶数视国初禁稍弛洪熙元年免民茶以官仓所积芽茶准官吏俸钞不堪者奏验烧毁之宣德四年免茶户徭役十年令客商中盐者运茶以边给以淮浙盐引而久之盐商恃有文凭贩私茶易番马官课久滞官茶坐贱正统元年禁罢之十四年以番人被北虏侵掠迁徙内地金牌散失诏止金牌不给听番族以马贡复岁遣行人四员省谕廵察成化三年陕西廵抚都御史项忠以行人省谕廵察徒属虚文乞遣风力御史一员周年更替许就附近城垣与番人互市茶久不堪者量增马匹而番人不乐御史收马于是仍遣行人兼令按察司官廵禁十四年兵部言按察司官廵禁不专军民得私兴贩马茶之利尽归迤西守备等官乞遣御史如故番人中马听其自来无所招留不以马匹数少为怠事惟以廵获私茶为称职将番人争趋马易无所待招户部覆奏从之弘治六年陕西廵抚萧祯以临巩平凉三府岁饥请开中茶一百万斤招商于三府官仓纳粮备赈然小人乘之射利夹带兴贩而官势之家阴结近番私相交易其法不久皆罢十六年罢廵茶御史使督理马政都御史兼之是时为都御史者杨一清言臣受命督理茶马亲诣西宁洮州等卫地方抚调各族番夷中纳茶马各族番官指挥千百户镇抚驿丞偕其国师禅师各赍捧原降金牌信符而至臣抚而谕之责其比岁不输纳茶马之罪皆北向稽首言我等久遵成礿顾近年并无金牌来调第令岁一将马换茶而巳若来调我诸番敢违臣于是知我祖宗谋略度越前代而朝家之威伸于诸夷矣臣念自金牌制废私贩盛行国家坐失茶马之利垂六十年岂徒边方缺马骑征将来远夷既不仰给我茶敢谓不涉中国意外之忧或生藩篱之固何托臣始至陕西审河州卫每年招番易马止临近川卜陆族乞台撒刺并归德中左所西番达子二十七姑及腹衷老鸦癿藏等族熟番调来中马给茶其黑草咂上下哈加阿札尔朵工远竹等族递年累抚并不应命又紏引番贼伏路抢杀过住官军因循巳久有言于臣诸番轻蔑国法莫若请调军马抵其巢穴量剿一二使之知畏臣念兴师动众固未易言御戎上策莫如自治诸番虽不来中马而彼中未尝一日无茶既坐得茶何求于我且中国之人明知禁例私贩肆行于番夷乎何诛臣乃禁令严缉甫根究株引不少假借茶徒稍稍敛迹茶价顿增巳而召调番人远近毕集黑章咂朵工等族亦皆如期而至乃知中国之茶真足以系番人之心而鄅其命诚使私茶商贩一切禁绝不一二年番族无茶不抚亦将自来调之宁敢不至因条陈五事其一请复金牌之制厚给而赏劳之其一请颛廵禁之官廵抚都御史得自择按察司官员往来廵视其一请严私贩之禁言私茶律同私盐必五百斤方论罪而犯者朋比出境分而轻之斤不足五百即捉获无罪可论请但出百斤以上即论如律其一请处茶园之禁以为国初民户稀阔茶园不多是以额课亦少今开垦日繁栽种日盛而茶课仍旧一无所增即汉中府五州金乡石泉汉阴三县茶不待种随田而出荒山茂林耕治燔灼之余莫不萌蘖一家茶园有历三五日程不遍者有百余户佃种不周者而数千户百余户止赋一户之课而已其与农夫终岁勤动尚恐不赡又称贷输官者难易不同故汉中一府岁课不及三万而商贩私鬻至百余万坐令奸顽官舍军民收买通番番人坐令不乐与官为市沮坏马政职此之繇夫薄赋裕民美事也加赋足用败政也然先王待农惟恐不厚于商则征今以天地自然之利民得之易官耴之轻徒为犯法者地岂可无法以处耶又先年茶园亦有消乏未家除豁新开茶园日新月盛漫无考稽致使一园一畦者课多连山接陇者顾少奸民既遂玩法之私细民复有不均之叹请行委陕西布按二司官履园而籍之当除者除当增者增其一请广价茶之积番人每三岁一次纳马先期于四川保宁等府遣军夫约运价茶三百万斤赴陕西界交与陕西军夫转运各茶马司交收户部请旨于在京堂上官内点差二员赍敕前往会同陕西守镇官员整理此国初旧例也后以边方有事供亿浩繁遂见停止近年廵茶御史招番易马止凭汉中府岁办课茶二万六千二百余斤兼以廵获私茶数亦不多每年约用不过茶四五万斤以此易马多不过数百匹又多不过千匹补凑抑勒往往良驽相参招易未久倒伤相继番人既病于价亏军士复不得实用今边方在在缺马骑征官帑有限收买不敷月追岁并士卒告困近虽修举监苑马政然方收买种马孳牧求用于数年之后欲济目前当先茶马茶司无数万之储纵然招致番马何所耴给欲如旧例征运四川课茶川陕军民兵荒创残边储飞挽犹自不堪宁复能增此役臣按洪武初禁茶园人家除约量本家岁用外余者尽数官为收买今汉中府产茶州县递年所出茶斤百数十万官课岁用不过十之一二其余俱为商贩私鬻之资商贩停革私茶严禁则在山茶斤无从售卖又恐茶园人户仰事俯育无所资藉将不复葺理茶园将来茶课亦亏夫在茶司则病于不足既无以副番人之望在茶园则积于无用又恐终失小民之业臣今从宜量发官银千五百七十余两收买茶七万八千八百二十斤计易过儿扇骒马九百余匹其利多于往时但犹未免用官夫运送若必广为收易汉中巩昌河西一带人民不胜劳扰又恐行之既久官司处置乖方亏价损民念欲官民两便必须招商买运给价相应臣又招谕陕西等处商人买官茶五十万斤以备明年招番之用每茶一千斤用价银二十五两连蒸晒装篦雇脚等项从宽共计价银五十两令其自出贫本前去收买自行运送各茶司交收听给价银夫官银万两买战马不过千匹如前所拟买茶二十万斤分别三等马匹斟酌收买可得马几三千匹买一马者将买三马给一军者可给三军但所给茶价出自公家岁岁支给亦非可继之道若运到官茶量将三分之一官为发卖以偿商价尤为便益合无听臣督同布按二司官出榜招谕通行山陕等处数年之后官茶亦可不卖不伤府库之财不失商民之业而坐收茶马之利长久利便宜无出此户兵二部覆奏金牌即未遽复其它率从所请一清复言私茶之禁密于陕西疏于四州陕西茶法常越境贩卖洮州卫所属思曩日等族与四川松藩军民贩茶深入各族易换马牛以此洮州禾番夷茶节年易马俱各生拗不听抚调洮州私茶既多则河州西宁远近生熟番夷相传贩卖俱从外境相通难以禁绝又四川沿边一带俱与番境相邻私茶通行一年不知若于万徒为茶马之累其亏中国之体纳外夷之侮莫甚于此乃知川陕皆当禁茶祖宗成法诚不可易户兵二部覆奏从之一清兼领茶马二年所得马万九千余匹处置茶斤河州西宁俱三十余万洮州一十五万从来贮茶易马未有多若是者皆出招商买运不烦转输虽未明复金牌之规而实坐收茶马之利一清复上言天下之事创作者必专而后成交承者必守而无失今规置粗定禁令已行分官代堙幸不废坠然岁复一岁趋下之势恐所不免惧堕前功以贩后责切惟马政茶法事体相须先年陕西行太仆寺苑马寺马政俱该陕西廵抚兼管而茶马则廵茶御史下之廵抚政务繁多马政一事实不经意而茶司所易良驽莫究骑操所给登耗不闻不末始终茫不相摄虚名无实亦势使然顷设督理马政之官兼总数事茶司之所易即监苑之所牧监苑之所牧即官军之所给非惟不相悖而反相为用故臣之不才亦得稍效其愚此后督理之官恐难复设若令陕西廵抚带管不无蹈旧辙莫若设廵茶御史一员请敕兼理马政茶法二事陕西行太仆寺苑马寺官员听其提调约朿兵部议覆从之十年廵茶御史王汝舟以每年招易番人不办秤衡但钉篦中马篦大则官亏其直过小则商病其繁乃酌为中鄅每千斤定三百三十篦以六斤四两为凖作正茶三斤篦绳一斤嘉靖三年御史陈讲以商茶低伪欲悉征黑茶恐地产有限乃第茶为上中二等三七为则印烙篦上书商人姓名而考之四年命四川按察司佥事兼掌茶法每岁赴南京请印引五万道给商人报中给引听行贸易纳银于官买茶赏番买马一于银乎耴之其五万道以二万六千道为腹引以二万四千道为边引腹引行内地者也边引以贸易番夷者也然腹地有茶汉人或可无茶边地无茶番夷必不可无茶以是腹引常滞私贩转多二十五年御史胡彦言茶马之设固以济边实用系戎每岁易马给以真好彼乃交手腾欢脱或低假致令憎嫌失信损威皆此之故岁复一岁陈者愈陈不得巳而变卖烧毁之说兴焉变卖得矣然豪右转贩官商阻遏烧毁似矣然贪官污吏虚捏侵欺夫洮河西宁等处居民以畜牧为生非奶酪不食犹番民也第茶禁甚严茶价腾踊贫困之家鲜得其食若将见在不堪易马茶斤减价三分之二约差好者量定差等以散军士折色月粮即留折色之银类解陕西行太仆寺贮库以为买马之用不愿支领者听不尤愈于变卖杂粮乎其湿烂茶斤易马既非所宜给军又拂其欲若将三卫寄养茶马人户量加分赏以赈凋落不尤愈于烧毁乎以马政之财还马政之用以地方之利资地方之生亦通变宜民一策也户部覆奏从之二十八年御史刘仑请复金牌之制定勘合之规族大马蕃者给以金牌族小马少者给以勘合三十年诸番从总督尚书王以旌请给如仑所陈以旗复以为请下兵部议部覆国初金牌信符其给其失巳事可鉴也番族变诈不常北虏抄掠无巳脱给而再失失而又给而又失之如国体何夫金牌给番本为纳马番人纳马意在得茶耳严私贩之禁则番人不抚自顺虽不给金牌马可集也若私贩盛行在我无以系其心而制其命虽给金牌马亦不至今诸番告给宁以勘合与之诏如拟隆庆三年四川廵抚都御史严清请于嘉靖四年所给五万道减为三万八千以三万道为黎雅边引岁得税银一万四千三百余两解京济边而川茶从折色矣 
　　郎曰国家设四司一所以总茶课联西戎控北虏三边永利乎盖陕之汉中川之夔保尤重矣杨一清所至举职不独茶马一事胡彦所奏亦尽心焉夫此边境之茶也其上供茶天下贡额四千有奇福建居一焉建宁所贡有探春先春次春紫昏及荐新等号旧皆如宋故事碾揉为大小龙团高皇帝尽罢之诏诸处独采茶芽进复上供户五百家巳闻有司督征严切复听民自进则念民深矣 

　　名山藏卷之五十四 

　　●名山藏卷之□□□ 

　　晋江何乔远　譔 

　　盐法记 

　　◆盐法记 

　　刘彝曰盐产不同有刮地而得者有风水而成者有熬波而出者有汲井而为者有积卤而结者夫刮地而得则今宁夏之盐也风水而成则今解州之盐也熬波而出则今淮浙之盐也汲井而为则今用滇之盐也积卤而结则今闽粤之盐也盐者天地所以养人也予闻蛮夷中不得盐利者必杂干牛马粪为和调故管子曰馈食之国无盐则肿守圉之国用盐独甚先王塞人之养隘其利途予夺贫富无不在君后儒鄙其论以为桑弘羊刘晏之所出而不知天下之物无主乃争争则乱弱者弛惰强者知专唐之黄巢王仙芝元之张士诚所以阶祸也先王塞养隘途非为利也亦有已乱之术焉明有天下置盐官转运之司六提举之司七盐课之司百七十有奇又非徒揽天下利权使归上而已军卒屯田塞下使商人鬻其粟实边官给盐与引货买以偿其劳名曰开中夫非为无人无粟可以输边也微征商人之邾而实借其力以储时吾塞下刍粟出自商入则塞下实有其利可无干没废弛之虞而军卒为我屯田且亦可为我守边万世之利也盖高帝之初籍灶丁征商税灶丁煎盐每引与工本钞一贯五百文商人一引征白金八分酌所在米价贵贱道里远近险易而重轻之使灶不为我困而商乐为我输于是始严私盐之禁论法至死其后定律通变犹至徒杖高帝所以禁如是严者明未尝虚役于灶而厚征于商也引有小大大引斤四百小引斤二百永乐中引输边粟二斗五升加重矣犹本六而息七八当此之时盐价平贱食盐之民并受其赐而富商大贾自出财力招游民就塞丁垦荒种艺自为保伍塞下之人其勤者亦力耕岁收以待贸易边无不足于粟豆者而边备亦壮此国初盐法之善也江以北解之盐大江以南两淮之盐大解盐之法一定无所加损而淮地据南京之闲行盐界域皆人物蕃阜之处天下引盐共二百十万右奇两淮居一焉盐法之屡变也皆淮盐也商人实粟塞下归而支盐故无资次其后中纳数多守支日久有老死不得者又令于他处搭配兑支及淮浙兼中而商人有奔命之劳其后存积常股之法兴而盐法一变矣每岁额十分为率八分以给守支商人岁终如次予之谓之常股官存二分之盐边储有急使人倍价开中越次放支谓之存积常股犹常行也存积则若居货罔利然是法立于正统之四年存积开中价倍矣顾商人乐有见盐报中殊多行之既久滞无以异常股而口复困弘治初户部尚书叶淇淮人也淮商皆其乡旧言于淇曰塞下所输者粟商人实粟亦须赍金而归又有守支之困孰若增盐之直输金县官县官出金送边不两邾哉淇以其言奏行得岁输金解尸部名曰折色而盐法又一变矣此时盐一引输白金至三四钱有奇计其得粟之直视国初数倍一时太仓之藏充羡至百余万举朝之人谓淇为能然自是塞下商人撤业自归田作坐废塞下之人亦用惰耕屯田废失边守自此呰窳矣金下军士经手既众朘削之弊十耗六七仓库空虚输盐之直虽贵而粟豆贵亦视昔以数倍两无利也又自弘治末年以及正德之世皇亲阉宦以余盐为名辄多请买补两淮长庐盐引又夹带影射不可诘治至则买盐而窝之商人报中必索其利息私盐逾贱官盐逾贵盐法坏矣正德十五年渖王府缺禄户部请于解额之外另捞二十万引召商中纳刍粟实边而出仓场所派刍粟以给渖于是余盐法立而所在仿行之然故无一定额数嘉靖中言盐法者谓余盐纳价每盐一小引至征金一两其价视成化时复一倍有余干是私盐之禁益严以致开中无商国计不充欲尽去余盐惟开正课户部臣言商人所以病困者以一引之盐其价十倍国初之旧今第令次第随方量减免其别处搭配以省奔命之劳而归重于专责边方廵抚修举屯政以复祖宗之旧然竟付之空言而已其后户科都给事中管怀理请尽收余盐属之于官立额开中户部臣覆奏煎盐之法岁春夏若孟冬为旺煎之月余月则为衰闭盐之多寡繇天不可必也必欲立额属官恐难耴盈要听廵盐御史因时酌处而巳二十年兵部尚书张瓒等请如先朝高明王琼故事选精通有心计都御史一员专一整理长芦山东两淮四运司盐法以实边储户科给事中郭鋆言其不便罢巳鋆复言盐法之坏起于多耴余盐银两失朝廷飞挽大计户部覆勘上尽革罢之一如祖宗之旧都御史周用复言灶丁煎盐辨课即民户种田办粮也民户办粮余米听其变易灶丁办课余盐乃名私盐严而禁之则委弃而巳乎盖国初煎盐资本尽给在官其后稍以余盐准折资本其后令人有余盐送官收买给与米麦今此法尽废矣而余盐犹以为私而禁之奈何不夹带渗漏影射引目令民益私也私则盐益贱而官盐益不行私则兴贩盐徒亡命兴焉私则官司吏胥生通纵之弊不如开之便而余盐价银久之以虏警乏储命运司解部如故故事又有官民户口食盐皆计口纳钞自行关支在京各衙门岁遣拨办吏一人下场收买至嘉靖末年积弊巳久往往藉官司势倍蓰收运锦衣卫官较至连舟数百拥塞而上沿道私贩莫敢捕诘盐法为壅廵盐御史乃请令运司具百官食盐较官定斤两筑包以俟支盐人至辄数包与之夹带及自行下场者论如律于是锦衣之私贩顿息乃各衙门吏既无所获而一应纳钞僦挽之费悉其私出多坐累不支贫者至弃役逃去验封司郎中陆光祖言于尚书严讷疏请革之自后百司遂停食盐不支唯十三道岁支如故 
　　两淮盐运司泰州分司盐课之司十淮安分司盐课之司十通州分司盐课之司十一批验之所二一在仪真一在淮行盐之地淮安凤阳庐汝宁南阳河南陈州则行淮北盐扬应天宁国太平安庆池州滁和南昌南康南安临江九江建昌广信抚饶瑞吉安袁赣武昌常德宝庆长沙襄阳汉阳德安承天荆永辰衡黄岳兴国沔阳靖则行淮南盐岁解金于太仓所派边甘肃延绥宁夏宣府大同辽东固原山西神池等堡淮南之盐煎淮北之盐晒场近海堧其盐晒场远斥卤其盐煎晒盐形颗曰盐盐煎盐形散曰末盐末品上盐次之灶置亭场以晒灰坑之汲卤而淋之聚之于卤池展转淋晒之盐入于灰入于铁盘而前之周涂蜃泥尽十二时谓之一伏火凡六干育盐六盘盘百斤四盘之斤为大引二盘之斤为小引是火盐也谓之煎筑土咸鹻潮滩之地晒之为土池盛土舀所晒土实之汲水淋卤如淋灰然为砖池晴出卤水而曝之辰而上卤而扫盐是晒盐也谓之晒凡煎盐尚久灰其入润也多也投之以石莲石莲浮立卤面者■〈卤严〉卤也浮而侧者与沈而下者淡■〈卤严〉也淡不可以煎煎盐■〈卤严〉卤也煎成投之皂角而收之浮雨日工旸海气降不咸也秋冬海气衰不咸也自仲春之月至于季夏谓之旺月旺月雨旸时卤乘湿气上晴而出之其得盐也丰 
　　两浙盐运司盐课之司二嘉兴分司盐课之司五松江分司盐课之司八宁绍分司盐课之司十二温台分司盐课之司八批验之所四杭绍嘉温行盐之地杭绍兴宁波台衢处嘉兴湖严金华温苏松江常镇徽广信广德岁解金于太仓所派边甘肃延绥宁夏固原山西神池等堡 
　　长芦盐运司沧州分司盐课之司十二青州分司盐课之司十二批验之所二一在长芦一在小直沽行盐之地顺天永平保定河闲真定顺德广平大名延庆保安彰德卫辉岁解金于太仓所派边宣府大同蓟 
　　山东盐运司胶莱分司盐课之司七滨乐分司盐课之司十二所额永阜新镇王家冈宁海四场之盐煎永利利国丰民丰国四场之盐晒余场则征金凡征金者灶丁不谙煎法也名曰水乡银批验之所一在洛口行盐之地济南青兖东昌登莱东平开封徐邳宿解金于太仓所派边辽东山西神等堡 
　　福建盐运司盐课之司七行盐之地福州兴化泉汀漳邵武建宁延平岁解于太仓余为泉州军饷 
　　河东盐运司凡场三中条山之北麓有盐池焉盐盐也西距解州东门东距安邑南门黑龙堰长六十里广七里周百二十里近解州者为西池曰西场近安邑者为东池曰东场近路村者为中池曰中场是池也嶞若腰盆矣盐根泥生如水晶然暑风结板光洁坚厚板上水约三寸翻腾浪花落板成粒时雨月永少雨色愈明鲜谓之颗盐虞舜所以歌南熏也盐池之左虞坂在矣青石之槽则骐骥困盐车所也崔敖曰盐池乃黄河阴潜之功浸淫中条融为巨寖吕柟曰大河北自蒲州折而东向转曲之间渐渍蓄汇有此奥衍今陕西花马盐池亦近黄河折流之处理或然也中池北有淡泉甘冽盐得此水成其西北七里许有女盐池焉生盐淡苦更有旁近池涧溢而趋女盐池则能败盐籍墙堰也额故四十二万以十二万六千引为存积二十九万四千引为常股行盐之地西安汉中延安凤翔怀庆河南汝宁南阳平阳潞安泽沁辽解金于太仓宣府镇余输布政司抵逋赋又以供潘代之宗禄 
　　陕西灵州盐课司有大盐池小盐池漳县盐井西和县盐井行盐之地临洮河岁解边宁夏延绥固原 
　　广东盐课提举所司十四海北盐课提举所司十五行盐之地广州肇庆惠韶南雄潮廉雷高琼诸府及德庆一州又永郴桂木柳浯浔庆远南宁平乐太平思明镇安龙泗城奉议利桂阳岁解金于太仓 
　　四川盐课提举司盐课之司十五盐井卫盐课之司二曰黑盐井曰白盐井皆井盐也行盐之地成都嘉定叙潼川顺庆保宁广元夔广安雅岁解陕西滇 
　　云南黑盐井盐课提举司盐课之司三白盐井盐课提举之司一安宁盐井盐课提举之司一五井盐课提举之司八行盐即其地岁解于太仓 
　　盐引统计大小二百二十余万解太仓银百万有奇输各镇银三十万有奇 
　　郎曰叶淇始变盐法世论以为罪顾国家承平日久百凡征赋折色者亦多变法非其人则以为罪其人则以为功也以今内官之侵渔户部胥吏之耗蠧边廵抚兵备郎官之墨边将之债法乌能无弊哉法乎法乎惟高皇帝能创之亦惟高皇帝能行之 

　　名山藏卷之五十五 

　　●名山藏卷之□□□ 

　　晋江何乔远　譔 

　　臣林记（洪武臣一） 

　　◆臣林记（洪武臣一） 

　　徐达 
　　常遇春 
　　邓愈 
　　汤和 
　　李文忠 
　　沐英 
　　廖永安 
　　俞通海　俞通源　俞通渊合传 
　　张德胜 
　　桑世杰 
　　胡大海　耿再成合传 
　　赵德胜 

　　徐　达　　常遇春　　邓　愈　　汤和 

　　○徐达 

　　大将军达者姓徐世田夫也至达而有大志高帝在滁阳王馆中达年二十二杖劔往从与语悦之言王以为镇抚滁阳王之执孙德崖也德崖军质高帝甚急达挺身代质巳从渡江下采石定太平取二溧高帝击元将陈也先蛮子海牙于太平达与邓愈汤和战襄城桥擒之当是之时诸人未有定属无不人人欲为君者达谋勇在诸人上独奉高帝谨高帝亦察诸人亡如既入建康为吴国公命领诸将取镇江一日克之授镇江翼元师府统军大元帅公置江南行枢密院以达同佥院事率诸将围周士诚之常卤张士德于甘露周益围牛塘与常遇春胡大海夹击破之进困常克之迁佥院从攻元宁国执其将亮祖繇别道下常熟转与邵荣廖永安攻周宜兴使丁德兴绝太湖口而力疾战抜之公征婺使守建康达使俞通海击败汉将赵普胜于水寨以复池州迁奉国上将军公还婺使与张德胜攻汉安庆捷于浮山青山克潜与常遇春抜汉水军伏九华山大胜汉宜兴陷于周旬日复之迁江南行中书右丞从击走汉友谅来攻建康军从征汉江州友谅遁武昌公使扼汉阳沌口下豫章讨平降将祝宗康泰之内变以前部从击破周寿春转攻左君弼庐州战间以万弩纵击君弼劫营之兵君弼敛入城围之闻汉友谅友寇豫章罢围从援逆战彭蠡湖身先诸将败其巨艘死其千五百人还守建康吴公诸将惟达常遇春名善战也然遇春独坐风扫电掣为上勇达谋勇兼资亡踰也达有所策公辄善公欲有所行诸将间未可达先奉命虽布军必内请公悦其恭公为吴王以达为相国汉平达卒庐围克之狥下汉故荆湖诸郡江陵夷陵张士诚改周为吴达与常遇春攻吴淮东克海安及泰高邮还捍宜兴进克淮阴复攻安丰以大将军入吴东战吴皂林之野生致吴兵六万不戮一人与诸将进围吴姑苏军葑门困之三百余日缚吴王士诚收兵二十五万封其府库财宝无取焉与遇春先期令士腰系令掠财折居离营三十里者皆死城破达军左遇春军右无敢犯秋毫师还召见戟门封信国公吴元年也其冬为征虏大将军帅诸将北取元克沂峄青益东平莱济宁兖济南吴王为皇帝改元洪武加银青荣禄大夫上柱国录军国事中书右丞相信国公兼太子少傅其春取东昌进取乐安棣引兵服汴梁与元将詹同脱因帖木儿战洛比常遇春单弓入阵达麾指挥任亮康茂才耿炳文乘之脱因帖木儿奔陜进军郭比赵庸曹良臣亦自虎牢关破詹同众五万与达会乘胜下洛阳进克陜元李思齐张思道退守潼关使冯胜抜之东渡河檄诸将以益都徐济兵会东昌使薛显俞通源取卫辉彰德广平顾时浚水闸引舟与傅友德会克临清以步兵克德州趣诸将兵繇东昌会德进克长芦至直沽梁元舟以济常遇春与诸将并河东西步骑陵而前逼海口元丞相也速不战溃进破其两平章擒将校三百马百匹粮二千六百石进军通堑诸门指挥郭英大克之擒元宗室一人堙燕濠而登元大都之门戮元监国王子大臣不服者获诸王子六人玉印二玉玺一是役也封元府库图宝兵诸元宫护其妃嫔宫人一无所取如克吴时于是留兵三万与孙兴祖华云龙守北平而自与常遇春冯宗异率兵之太原夜劫扩廓帖木儿营克之命友德显击破贺宗哲于石州定崞忻霍绛猗氏平阳是时李思齐据凤翔张思道据鹿台以卫奉元傅友德攻破之思道西走泾阳达使康茂才郭子兴扼潼关引大军发太原还平阳次河中遣张良造浮梁选士马以从常遇春冯宗异渡河趋陜达自继其后入之遇春宗异进取李思齐凤翔思齐奔临洮遂入长安以耿炳文镇之进克陇秦巩昌遣冯宗异直趋临洮思齐不战降思道之弟良臣守庆阳亦降既复叛趋至泾与冯宗异汤和等围庆阳败良臣斩之陜西悉平班师还京洪武二年也其冬高帝大赏诸将赐达白金五百两文币五十表里三年以为征虏大将军穷追元保保大破之定西与冯胜傅友德李思齐自徽州南出一百八渡至畧阳擒夏将琳遂入沔遣裨将金兴旺张龙繇凤翔入连云栈取夏兴元使邓愈西平吐蕃征哨极西北初达之下元大都也常遇春请穷追之达不从遇春怒曰大将军不可测也及元君巳之达曰非君所知夫元君今虽胡虏匹夫也而昔君陛下即执以归陛下何以治之天命巳在陛下矣达病帝微行其家达上床头劔曰他人得相加遗也帝悦既营正宫以其旧内赐达达谢不敢一日故醉达掖寝之觉问左右曰安寝曰寝旧内达摄衣起惶恐下阶拜呼死罪趋出帝益悦于是为达治第榜其坊曰大功与之棹楔二第胎髹帝过之曰可矣达遂不敢卒髹帝益悦车驾时临卅呼大哥达妻嫂夫人云是冬大封功臣进魏国公四年练兵缮塞北平山西以便宜徙山后顺宁等处尺三万三千八百口一十九万七千余籍为军民予田给廪置屯田垦田其冬召还明年上欲穷追元太子卒擒王保保取历代传国玺于胡中命以大将军还征虏予十五万骑出中路李文忠为左副将军出东路冯胜为征西将军出西路各五万骑都督蓝玉为大将军前锋败虏野马川复败王保保于土刺河王保保遁与贺宗哲合而拒我师岭北时师数发谷丸战不利死者万余人偏将军汤和遇他虏断头山亦败左副将军出塞至口温虽稍利道远乏水其后军为虏所掩失彻侯曹良臣大校数人然得其士马辎重畧等征西将军与副将军友德至西凉屡破虏尽其妻子坐私匿马驼赏不行上竟不问达失军也自是岁填北平岁尽返之赐休沐以时燕见而达益恭达长女得尚燕王每见执臣礼无敢居舅六年获故元官属千三百余人招致河曲府山谷军民二千余户十四年故元平章乃儿不花寇永平指挥刘广死焉命与汤和傅友德往讨既至修永平界岭三十二关使友德克虏灰山塞外十七年太阴数犯上将上忧之会达背发疽少愈上使达子允恭往视赐之玺书而召之还达还其明年疾甚高帝四召名医祷于山川社稷城隍愿全之数载它日与之同归竟不起高帝号踊奔恸翼日辍朝怆然语羣臣赠中山王谥武宁赐葬钟山阴手功墓道且曰妇女无所爱财宝无所取忠志无疵昭明乎日月惟大将军自大将军薨高帝所受大将印独宋国公胜凉国公玉而颕川侯友德以功进封公其受脤亦数然待之皆不能如大将军高帝所饬厉数称中山或并称中山开平二王而燕王即皇帝位举中山王以励将臣戚属者不一一王言简虑精与人无戏沉毅刚决令出不二其抚士不饱不食不营止不就幄伤病身问之与医药死者哭而槥棺焉得壮士若谍辄结以恩意皆为用高帝取天下计初下建康再战友谅身在行其它什九中山王中山王所平大都二会省三望郡膴邑以百数归朝上符印槖还第平生无声酒伎媵之好亲礼儒生薨书自随讲说礼义身吕身吕如也始高帝预建功臣庙鸡笼山定配享太庙皆中山王位第一及中山王薨之七年谓王止其身未尽所以报元功与岐阳皆封三代如开平王而诸功臣用为故事王有子女各四人子曰辉祖添福增寿膺绪四女一为仁孝皇后一为代王妃一为安王妃添福早卒辉祖初名允恭起家勋卫署理左军都督府事瑜薨之踰岁赐是名袭公数遣北平山东河南练兵治饷还领中军都府建文帝即位泄燕谋于朝为建文帝所亲进兼太子太傅燕王即位迎迎附下狱五年死名记于外记其年成祖以中山王功及仁孝皇后故袭其子金金复乞守辉墓成祖怒削爵徙凤阳仁宗即位复之寻卒子显宗嗣嗣二十三年卒无子弟承宗嗣娄领军府提督南京守备加太子太傅廉公恤士而酷于用刑嗣十六年卒子俌嗣凡再督南京守备持重善为容加太子太傅嗣五十二年卒赠太傅孙鹏举嗣为人温厚长者凡三领军府督守备加太子太保晚节嬖其妾奏立为夫人欲嫡其子不许许立其庶长子邦瑞鹏举嗣公五十二年卒邦瑞嗣督守备寻以病辞自显宗嗣而高帝孝陵在留京者以懿戚世世奉祀增寿以父任三迁至右军左都督侍宿卫则时时输情于燕燕师起数从增寿诇虚实师将入增寿谋为应建文帝断增寿腰燕王即位追封武阳侯再封定国公俾子景昌嗣久之领军府嗣凡三十五年卒子显忠嗣十二年卒子永宁幼又七年而嗣疾失心予半禄罢朝请病二十六年卒子光祚嗣久之领军府以东宫旧恩超进太傅旋以监修武睿二朝实录累加太师兼太子太师凡四十五年卒子延德嗣领军府四十余年卒子文璧嗣领军府加太保太子太傅嘉靖中诏裁恩泽世封有言定公功不称者卒自如膺绪初为尚宝卿继为大同护卫世袭指挥佥事以中军都督佥事奉朝请成祖朝辉祖增寿皆前卒仁宗为皇太子以舅故尊礼之及即位授膺绪子景珩中军都督佥事景璇金吾前卫指挥佥事膺绪为人实心为质明兴天下凡五公中山王家居二焉始成祖即位用中牢告中山王其后皇帝即位皆以为故事 

　　○常遇春 

　　副将军常遇春世农夫也勇绝人少从羣盗刘聚甚见爱任遇春察聚仅盗行而高帝威名日有闻与壮士数十人弃之来归未至卧田间梦神人甲而楯趣之曰起起主君来寤高帝骑过之与数十人求附顷之自请为前锋在诸将中以敢战闻高皇帝所絷吴僵汉混一天下独遇春与大将军达居多遇春出战每积铫列橹矢石交下诸将恇惮莫前遇春单身独手陵蹈其间敌人闻遇春名咸狂魄降北其初从渡江抵采石元陈兵矶上矶下巨舟如织莫敢先登遇春映舸前之挺戈而跃元将皆跆藉抜之从击吕珍安丰战将合死之三三胜其后与元战洛比阵既成单□决冲元以二十骑攒槊刺遇春无所中遇春一矢正贯其先驱大嘑杀入大败元人凡遇春所以克捷多此类也惟高皇帝亦戒遇春轻遇春自言予我十万众横行天下矣遇春先战恒御女子数人战归解甲血糊模窣窣有声所过师恣士掠士皆腾赢麃霍徤于诸将士至从大将军则辄遵守大将军约束也其始起捷于池州生擒三千尽戮之帝为不怿及克赣谕降岭以南兵不血刃乃大喜累授中书平章录军国重事加封鄂国公既即位加银青荣禄大夫上柱国兼太子太保与大将军取陜西其明年率李文忠追击元主于开平败故元将江文清锦川进败故元丞相也速全宁进擒其丞相脱火赤大兴兵至开平元主复遁追逐数百里俘斩其宗王平章数人还次柳河川卒帝悲悼罢朝曰徐常二将军报我至诚常今巳矣使我如失手足时功臣初卒未有定仪上命礼部议天子为大臣发丧礼如宋太宗为韩王普举哀故事巳诏赠翊运推诚宣武靖远功臣开府仪同三司上柱国太保中书右丞相追封开平王谥忠武复推恩王三世柩至龙江车驾临祭之其文曰胡元季世天下大乱生民危垫未知所底朕奋起临濠屯师和阳乙未之春尔来依我同渡大江先抜采石旋平太建江东之地次第顺轨自是以来马汗益驰櫜弓未槖南破三衢西围金斗战汉鄱九间射殒友谅攻围武昌降其子理以平湖湘南克贑抚雄安比定襄阳旋旗淮东奄泰及徐浙举吴执其王归长淮东西大江南北尔功楙焉丁未之冬副尔大将北征中原首下齐鲁既揽河洛随戢幽赵遂包晋冀转清秦陇冲举折格带邑连城近者北平有警复令将军与偏将军棱威首路转战永大以底开平朕全有中国上轶古初尔功楙焉天下克一方有肤酬何图未谐遽尔毕命哀痛切心与谁言哉祭毕恸哭还命择地钟山阴葬之百凡葬具皆出于官与之明器九十如其色金二鼓二红旗二拂子二红罗葢一鞍笼一弓二箭三灶一釜一火炉一锡造黄金涂水石雚一甲一头盔一台盏一杓一壶瓶一酒瓮一唾壶一水盆一香炉一烛台二香合一香匙一香筯二香匙筯瓶一茶钟一茶盏一筯二匙一匙筯瓶一椀二楪十二槖二木造班劔一牙仗一木造黄金涂立二骨朵二戟二响节二交椅一脚踏一马軏一革延马六鎗一劔一斧一弩一食棹一床一屏风一柱杖箱一交床一櫈二香卓一木偶一二尺乐工十六人执仪仗二十四人控士六人女使十人朱雀玄武青龙白虎神四门神二武士十翣六璧一箧笥揓禈示今鞶各一苞一筲三粮浆瓶二油瓶一纱厨一暖帐一束帛青三纁二长丈八尺召宋濂曰朕东朝高丽西内土蕃北郄沙漠南来交占开拓之勋遇春十居八其撰神道碑表遇春墓三年封子茂郑国公次子升开国公长女许为皇太子妃六年庙中立府既成祭之曰思尔相从于今二十二年尔之去世倐经五载观听容声十有七年而巳东征西伐栉风沐雨朕知尔劳英风冠世海内知名真丈夫也今夏验功中都公侯相从羣然护驾行失尔队列亡尔班朕心恻尔因祠在斯享尔如生尔之昔友皆随来奠郑国公茂从其妇翁冯胜征纳哈出缚纳哈出于座归而交讼于天子天子罢胜朝请安置茂龙州语在冯胜记靖难兵至开国公与魏国公力战浦子口成祖即位释之开国公子继祖坐事谪云南爵绝弘治六年录其玄孙复锦衣指挥嘉靖十年封其八世孙振怀远侯其世别见于勋封予见开平王像黑而伟臂有修毫其状如猿亦曰猿臂以金珥珥耳盖少沿元俗云王有再从弟荣从军有功以指挥同知从李文忠出广昌与虏战没 

　　郎曰大将军谋勇兼资虽劳不伐夙夜匪懈以功名终所以处草昧君臣间微巳天下甫平副将军不及论功与共享之迹其当时皆一心归诚皦然而无间非徒用勇力冠军人以太祖之兴比汉高帝然曹平阳未必尽平天下韩淮阴善战而不善居之未有如两将军者也 

　　○邓愈 

　　邓愈虹人魁伟有力元乱父顺兴与其乡人起临濠战死愈兄领其众未几亦死愈年十六众推为帅常挺身摧坚众皆喜曰早得仲帅乃公何至亡居二年岁乙未率所部自盱眙归太祖滁阳授军总管从渡大江克采石太平与徐达以奇兵破陈也先从定金陵复二溧破镇江升元帅守广德出击元长鎗元帅俘其总管世荣若军士千余人丁酉移戌宣州取徽败元八元帅迁行枢密院判守之其冬与胡大海谢成破元苗帅杨完者兵十万生擒其部将辛等降婺源帅同戊戌击破元铁木儿不花元帅寨斩首为多与部将弼虎茂源婺源降帅同追至婺源东门杀之获其卒转下淳安败贼帅子贞降其头目军士遂有建德拒却杨完者杀其将李副枢降其苗兵升同佥行枢密院事再击完者兵乌龙岭转佥书行枢密院事巳亥狥临安破张士诚闲林庚子于光于椿击走汉将辛同知以饶附太祖使愈镇饶与汉相距屡破其水军辛丑除江浙行省参政兼佥行枢密院总制各翼军马左丞吴宏等怕自抜归附遂袭浮梁取乐平悉定饶境内进取江西屯临川索起临川人熊鼎致帐中与论事一军惊欢主将得师抚州将克明诈献地以缓兵鼎为愈画计夜驰二百里入之克明度不免则来归西人牛酒郊劳太祖下汉丞相胡廷瑞平章祝宗同佥康泰于南昌愈以步兵来会授江西行省参知政事亡何宗泰从徐达攻武昌中道叛仓卒反人南昌城愈从数十骑战且走踣而跨四马夺抚州门奔归太祖太祖不罪也达攻复南昌太祖以兄子文正为大都督开府其地复使愈为副癸卯汉围南昌攻抚州门愈与诸将殊死战相持者三月甲辰破新淦贼清于永丰其秋与常遇春平临江诸寨围贑降贑将天瑞南安雄韶皆款还军吉安讨饶鼎臣安福士掠安福州判官潘枢入谒曰将军奉扬天威首乱未除良民先掠甚失吊伐之义愈大惊谢 【 熊鼎字伯颕吴二年为起居注上精求礼乐之事尝召翰林学士朱升等陈乐器于庭上击磬命升辨五音升对忤旨上大怒欲寘之法鼎从容论解上曰升每谓审音顾不辨宫征耶鼎对曰石音难辨自古而然唐虞惟后夔能和磬声书曰于予击石拊石百兽率舞上曰任此竖儒治乐乐何纂和鼎具言乐之和繇人所致人君能致中和则万民和万民和而音乐和矣上怒乃解升既出谢曰非弋君吾属几殆上尝字鼎不名一日以弓矢授鼎射鼎一发中鹄上喜勺湩饮以赐明日又射召至榻前俯身御弓矢为射容以教鼎鼎跪受弓左执之右手捬一矢鞬二矢向鹄三发连三中上嘉劳久之后为晋秦二王相最后为岐宁卫经历为朵儿只叛兵所害□枢鄱阳人刻厉经史思以才自见朝夕芒撑触心胸间不吐出不巳安福州归职方有荐枢于上者召见奇之以为州判官署州事方白愈时辞气激烈持槊之士或怒视于傍枢神色自如愈欣然曰微尔言吾不能知也即下令曰攻有囚吾民者斩民争传趋枢枢寘空舍戒勿出自坐舍外日设淖糜食之女妇稍艳者令以尘土涴面一州之人恃以无恐巳汤和统大兵压境枢走辕门献计和纳之秋毫无犯军卒过者□其城曰此中有徤吏不可犯也】 还讨蒋鬼头砦贼进江西右丞加湖广行省平章镇襄阳吴元年秩左御史大夫太祖即位加兼太子左谕德拜征戎将军经畧中原使王成廷琛孙茂先分道下唐南阳生擒元蔡国公克新等转克随降右丞诚隆进取南阳诸贼寨斩关宵入杀其巨魁定叶舞阳普山遣攻取洪山寨获蜀河莽张定金商钧房三年拜征虏左副将军从徐达平陇右大败元保保定西降河州土蕃诸酋河以西朵甘乌斯藏诸部封卫国公参军国事赐券曰江海之渊神龙居焉波涛汹涌莫测浅深以故神龙得运用其间出雨兴云代天泽物龙虽云神渊资之也朕起草莱与羣雄共驱独居江左周回勍敌尔愈从朕战胜之守山越镇襄阳敌莫敢犯尔智如渊及其号令三军威若洪涛是以守护邦畿人何知我所为我得匡论筹谋遂成帝业天下巳定朕无以报加尔爵禄使尔子孙世世承袭朕本踈愚皆遵前代哲王之典兹与尔誓谋逆不宥若犯死罪尔免二死子免一死以报尔功五年拜征南将军与周德兴吴良讨古澧诸蛮六年备山西北平二边九年拜征西将军讨蕃部川藏与副将军英三其兵追至昆仑山俘斩无筭副将军英得封西平侯上加愈功自河州召还道卒年三十余追封宁河王谥武顺匶至三山车驾临奠视其葬处配享太庙肖功臣像祀之子镇及铭皆以从征卒铭子源亦有征胡功永乐初拜散骑舍人其后爵中绝弘治中录愈五世孙炳锦衣指挥嘉靖中封其六世孙继坤定远侯其世别见于勋封愈从太祖年最少体态英迈转鬬豪雄神风凛然事太祖二十余年历镇八州屡更任使虽摧挫无怨言谦恭慎密以能有成功愈最凡大敌二十三举斩将帅三降三手斩士五百余级生致军帅人口二万二千奇获艘三千马牛羊十余万 

　　○汤和
  </div>
  <div class="pagination">
   <a href="名山藏_page58.html">
    上一页
   </a>
   <span>
    ...
   </span>
   <a href="名山藏_page54.html">
    54
   </a>
   <a href="名山藏_page55.html">
    55
   </a>
   <a href="名山藏_page56.html">
    56
   </a>
   <a href="名山藏_page57.html">
    57
   </a>
   <a href="名山藏_page58.html">
    58
   </a>
   <span class="current-page">
    59
   </span>
   <a href="名山藏_page60.html">
    60
   </a>
   <a href="名山藏_page61.html">
    61
   </a>
   <a href="名山藏_page62.html">
    62
   </a>
   <a href="名山藏_page63.html">
    63
   </a>
   <a href="名山藏_page64.html">
    64
   </a>
   <span>
    ...
   </span>
   <a href="名山藏_page60.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
