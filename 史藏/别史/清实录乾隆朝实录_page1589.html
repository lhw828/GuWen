<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1589 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1589 页/共 1860 页
  </h1>
  <div class="content">
   ○又谕、昨据柴大纪、差弁赍摺。奏报收成雨水情形。摺内书七月二十五日拜发。今日又有该镇奏到之摺。阅之系自请貤封。而摺内则写七月二十七日。与前摺日期不同。地方遇有紧要事件。虽远隔重洋。亦应随时专差奏报。若止系寻常之件。断无从台湾地方。仆仆差人赍摺者。今所奏乃该镇自请貤封。非关紧要。则其为一次拜发之摺。该镇令差弁分日呈进无疑。因命军机大臣。传询该弁所称。果不出朕所料。总兵为专阃大员。且台湾地处海疆。尤须留心大体。弹压抚绥。方于地方有益。乃柴大纪将一次奏摺。分别书写日期。令差弁分日呈进。如此用心。糊涂取巧。殊属非是。柴大纪。著传谕严行申饬。　　

○丙戌。谕曰、福崧奏、仁和等十七州县。并杭严、嘉湖、二卫。田亩歉收。请将应徵漕米钱粮等项。分别缓徵等语。本年浙西一带。雨泽愆期。田禾间有被旱之处。收成不无歉薄。民力未免拮据。所有仁和、钱塘、海宁、余杭、临安、嘉兴、秀水、海盐、于潜、石门、桐乡、乌程、归安、长兴、德清、武康、安吉等、十七州县。并杭严、嘉湖、二卫。歉收田亩。应徵地漕钱粮。著加恩缓至五十一年麦熟后徵收。其漕米及新旧漕截等银。亦著缓至次年秋成后徵收带运。以纾民力。该部即遵谕行。　　

○吏部议奏、嗣后现任官员。继父母已殁。本生父母年老。准其终养。其兄弟同登仕版者。无庸一概勒令归养。从之。　　

○以山海关副都统宝琳。为杭州将军。署正蓝旗满洲副都统琳宁、为山海关副都统。　　

○丁亥。上御懋勤殿。勾到安徽、江苏、情实罪犯。停决安徽、斩犯五人。绞犯七人。江苏、斩犯七人。绞犯六人。余七十八人、予勾。　　

○谕曰、大学士九卿议覆、学政钱沣、酌定苗疆学额一摺。内衡州府属之衡阳。清泉、二县。遇选拔之年。仍照旧例。于二学内酌取一名。毋容添额。固属照例议驳。但念该省为民苗杂处之地。而衡阳、清泉、二学。既据该学政奏称、烟户钱粮稍多。且文风较为出色。自应随时量为酌变。著照钱沣所请。准其于选拔之期。每县各拔一名。以示鼓励。　　

○谕军机大臣等。据江兰覆奏、查勘淮源。至淮水伏流处所。淘浚得泉眼三个。涌发下注。河流旋即加长。似系当日导淮之所。至胎簪山腰。有古庙一座。前有水池一泓。询之土人。据称系淮水泉源。旱潦总无消长等语。淮水发源胎簪山。伏流微细。今既于出现处所。淘浚泉眼。涌往河流。自即系当日导淮遗址。至所称胎簪山腰。有古庙一座。不知何年所建。胎簪为桐柏支山。当时建庙。所奉何神。是否即系清渎。或系禹王神像。摺内并未查明声叙。著传谕毕沅、即查勘明确。一并葺治。以昭诚敬。其庙前水池一泓。据称水潜行山内。相传至禹庙前。流注成河。该处既有水池潜行无涸。自系淮水真源。亦著毕沅略行疎浚。毋致淤壅。更于全淮有益。将此传谕毕沅、并谕江兰知之。　　

○戊子。上幸圆明园。　　

○己丑。谕曰、刘秉恬具题、□□□□尔□革石屏州举人车为翰、推跌小功服叔车王相、致伤身死。问拟斩决一案。已批交该部、及三法司核拟具奏矣。但该抚于此案。将□□□□尔□革举人。及问拟罪名之处。分为两本。且系同日具题。殊属无谓。举人职分本微。遇有应行斥革之事。原不值特题一本。况审办人命重案。或因该犯恃符。不肯吐露实情。自不妨先行咨革。以便刑讯。此案车为翰、推跌小功服叔。致伤身死。业经供认不讳。自可于问拟具题本内。声明革去举人。又何必分作两本。同日题达。未免过于拘泥。刘秉恬。著饬行。　　

○又谕、前据工部奏。江南省拦黄坝后填塘工程。萨载等题报册内。所开方价。与原奏不符。因降旨令阿桂详查具奏。兹据查明该处系旧河心。多有稀淤。随填随蛰。曾经该道厅请加方价。李奉翰驳饬不准。止给银三千两。仍筹款还补。并非将续添之银。列入原奏。又据萨载、李奉翰奏、此案从前未曾分晰奏明。具题时。又未详查声叙。请交部严加议处。并请将工部所减方价分赔等语。此项填塘工程。所估方价。萨载等原奏。既未分晰。又未于题销时详悉声明。致与原估不符。实难辞咎。今既据阿桂查明。尚无冒销情弊。又念萨载、李奉翰、现在应赔之项。为数较多。所有伊等自请交部严加议处。及分赔方价之处。著加恩宽免。该部知道。　　

○谕军机大臣等、据阿桂奏、拦黄坝后填塘河工。勘量丈尺。提查案卷。尚无别项情弊一摺。因念萨载、李奉翰、现在应赔之项。为数较多。已明降谕旨。宽免议处。其工部所减方价。准其开销。毋庸伊等分赔矣。至此项工程。上年南巡时。朕亲临阅看。本在可办可不办之间。若萨载等彼时奏明。所费如许之多。可以不办。则亦止矣。今至糜费如许之多。而又无当河工要务。萨载等原不能辞咎。但业已办理。亦毋庸再议。惟现在坝后深塘。既经填压平实。以系久淤之土。地脉必肥。既未便令百姓耕种。致滋争占。若听其闲隙。又觉可惜。或竟令官为召垦取租。所收余息。即归入河工项下动用。是否可行。著萨载等详悉妥议。据实具奏。并将该处所填塘工情形。绘图贴说呈览。将此由四百里谕令知之。寻奏、复勘填塘地。共五顷七十亩零。除紧靠坝后。六十八亩零。应栽柳护堤。其余即招垦取租。归入河工项下动用。报闻。　　

○辛卯。谕、京城广宁门外普济堂。冬间施舍贫民。所有经费米石。恐不敷用。著加恩将京仓内之小米。赏给三百石。以资接济。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百四十


大清高宗法天隆运至诚先觉体元立极敷文奋武孝慈神圣纯皇帝实录卷之一千二百四十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十年。乙巳。十月。壬辰。调河南南阳镇总兵黄秉淳、为江南狼山镇总兵。以服阕江南寿春镇总兵袁敏、为河南南阳镇总兵。　　

○旌表守正捐躯四川犍为县民余麟妻董氏。　　

○癸巳。上还宫。　　

○谕军机大臣等、现在江南狼山镇总兵缺出。已降旨将黄秉淳调补。狼山镇虽系水陆兼辖。然究以水师为要。黄秉淳系黄仕简之子。伊自幼生长闽省。随任提督署内。于水师操防事宜。闻见自熟。但现在所调之缺。究系生乎。著传谕黄仕简、即行寄信伊子。将一切训练水师。及应行办理之事。详晰告知。令其留心学习。或黄仕简有跟随巡洋熟谙家人。不妨酌遣一二人前往。俾伊子可以随时询问。亦于营务有裨。并著勉励伊子。务宜留心水师。认真操演。如果能熟悉。将来尚可畀以水师重任也。　　

○又谕、据保成奏称、询问索勒屯部落比尼沙之子多里雅特。据称萨木萨克等会集一处。前往呼达雅尔。并向伊等求助等语。从前朕以此等流言。或系鄂斯璊编造。以惑保成。故令福康安前往访查。酌量情形。将伊调往叶尔羌。今多里雅特之言。亦复如是。看来鄂斯璊尚无别情。若据将伊调遣。转属不妥。著传谕福康安、到彼相机筹酌。不必拘泥前旨。　　

○甲午。上御懋勤殿。勾到河南情实罪犯。停决斩犯五人。绞犯二十人。余七十八人。予勾。　　

○谕曰、李侍尧、于办理逆回滋事案内。玩误因循。因念其历任封疆。于地方事务。尚属谙练。是以从宽。未将伊寘重典。令其靦坐囹圄。自思罪戾。今念伊获谴以来。已经缓决监禁两年。著加恩释放出狱。令其引罪家居。扪心自愧。以示朕格外矜恤之意。　　

○又谕、据书麟□□□□尔□奏玩视驿站之前署灵璧县知县杨复。业经降旨。将该员革职矣。但摺内称该县差务纷繁。以致马匹疲乏倒毙等语。措词殊属失当。安徽省分。非如陕、甘、等省之往新疆。经过差务繁多者可比。该县因驿站马匹短缺疲乏。遂藉词差务纷繁。希冀避重就轻。而该抚亦差不权度该处情形。一任庸劣幕友。于摺内率行叙入。此实未曾留心检点所致。嗣后各督抚于章奏一切。务须揆度事务。毋再措词失当。循官官相护之恶习。将此通谕知之。　　

○又谕、三法司核覆云南石屏州□□□□尔□革举人车为翰、推跌小功服叔车王相身死。将车为翰拟斩立决一摺。朕初阅刘秉恬题本。以车为翰身为举人。不顾伦理。辄推跌小功服叔致毙。是以交法司速行核拟定罪。今日议上。细阅此案情节。车王相欲图种胡姓地亩。令车为翰之父车辙。代为帮夺。车辙不允。遂心怀忿恨。复于醉后寻衅。即用磁片划伤顖门。用头向碰。车为翰情急。推跌致伤。复经车辙用柴块连殴。是车王相本属理曲。除车辙以兄殴弟。自可照律勿论外。车为翰、亦系一时情急。推跌伊叔。并非有心干犯。尚有一线可原。朕办理庶狱。务期平允。从不肯稍存成见。致使畸重畸轻。著再交九卿议奏。　　

○谕军机大臣等、据富勒浑□□□□尔□奏潮州运同王建中。年老衰迈。办事玩愒。请旨革职一摺。内称调查该运同报册。多系含糊开报。旋据潮州府知府禀称。该运同所开存盐数目。多有不符。己未给晒价。亦多悬绝。所开支放各册。及海运水脚。均无的实。随发给运司详查禀覆。随据该司会同藩臬两司。具揭请□□□□尔□等语。潮州运同。管辖潮州、嘉应、及福建汀州、江西赣州、等府。一切徵收课晒。及监掣等事。皆系该运同经理。乃王建中年力衰庸。于一切产配销运事宜。种种错谬。是其贻误鹾务。已非一日。此次经富勒浑路过接见。调查报册。多有不符。随发给运司详查。始据该运司。会同藩臬。将王建中揭□□□□尔□。而前此并未据实详报。则该运司等之姑容徇庇。咎无可辞。运司系专管盐务之员。藩臬两司。亦有兼辖之责。乃王建中如此衰庸误公。而运司等若无闻见。可见粤省鹾政。废弛日久。此案著富勒浑、彻底清查。据实办理。结案时。所有现任运司。及藩臬两司。俱应一并□□□□尔□奏。至王建中在粤年久。其历任上司。有无徇庇。并著富勒浑查明□□□

□尔□奏。再本日又据孙士毅覆奏。查办新宁州知州金垍等。积欠税项。未将捏报全完之盐法道周廷俊。一并劾□□□□尔□。自陈愧悚一摺。已于摺内批示。此案既经孙士毅查出周廷俊。承办西税奏销。代该州捏报全完。自应即将该道劾□□□□尔□。乃仅奏请将未完税项。著落赔补完案。实属办理未周。此事若孙士毅不行举发。则其徇庇之咎。实无可逭。今此案由其□□□□尔□出。将来部议上时。原可从轻末减也。除此案交该督抚严查办理外。将此传谕知之。　　

○又谕曰、富勒浑奏、广东潮、琼、廉、等处。皆系沿海口岸。而澳门一带。尤为民夷杂处。恐奸商串通夷商。潜行不法。现在派委员弁。密访侦捕。并恐西洋邪教案内。逸犯蔡伯多禄等。附搭洋船。出口远扬。亦得立时拏获等语。蔡伯多禄、久经严缉未获。此时想早已远扬矣。但该犯由闽省潜赴粤东。勾引传教。或因事已日久。缉捕稍缓。仍潜来粤省。改装易服。混入洋船。希图出洋藏匿。亦未可定。著传谕富勒浑、务须不动声色。密饬所属。在于各海口。留心查察。严密访拏。或得弋获。亦未可定。将此谕令知之。　　

○旌表守正捐躯四川富顺县民廖文祥妻赵氏。　　

○乙未。谕军机大臣等、据明亮奏、于嘉峪关外。遇见福康安。仍即驰驿前往喀什噶尔等语。昨海禄奏、伊已抵和阗。明亮于前途遇见时。即接受乌什□□□□尔□赞大臣印务。不必远赴喀什噶尔。　　

○军机大臣议奏、海塘工程石料。除面石一层。应用一尺厚石材。其余厚薄搭用。合两层符二尺之数。至薄以八九寸为率。从之。　　

○丙申。谕军机大臣等、据保成奏称、乌帕尔、搭什密里克地方。有布鲁特百余人前来。盗马二百余匹。枪伤兵丁五名等语。此项盗马之人。恐即近日投降之布鲁特等五十户。或系燕起属下。使之前来窥探消息。亦未可定。保成务须上紧追拏。毋使一名漏网。拏获时。审明有无勾通。若果系燕起遣来之人。喀什噶尔应如何严设卡座。加意防范之处。著福康安妥协筹办。并传谕阿扬阿、色提巴尔第等。遣派妥人。探听信息。据实具奏。　　

○兵部等部议准、四川总督李世杰奏称、川省地处边隅。各州县存城防兵不多。藉额设民壮。互为声助。请将民壮拣派十分之六。演习鸟枪。与兵丁一体训练。从之。　　

○旌表守正被戕山东昌邑县民张某女张氏。　　

○丁酉。谕、每□山戊不□春三月。应祭先农坛。行耕耤礼。礼部俱先期将祭祀日期。及耤田一应事宜。豫行具题。虽属照例办理。但国家典礼。以实不以文。朕临御以来。兢兢以敬天勤民为念。郊坛大祀。无不躬亲。即耤田亲耕。亦从未尝稍惮烦劳。虽本年寿已七十有五。犹亲举三推之典。惟是春秋已高。或恐步履稍逊。若二三年后。自揣精力如常。偶一举行。岂非熙朝盛事。年本年甫经亲行耕耤。明□山戊不□应否躬莅。自应候朕酌行。乃礼部仍照例具题。竟似每□山戊不□俱亲诣行礼者然。岂不转为具文耶。我国家受命延洪。纯嘏敷锡。世世子孙。若能皆似朕之敬勤不倦。自必景祚绵长。享国久远。朕所用古稀天子之宝。特于乾清宫存贮一分。若我子孙内有享永祚而登上寿者。亦得钤用此宝。洵为社稷灵长之福。嗣后我子孙继承奕＜衤异＞。惟当不懈益勤。凡遇亲耕典礼。若年在六十以内。礼部自应照例具题。年年躬行耕耤之礼。若年逾六十。令礼部先期以亲莅、或遣官之处。具本题请。庶钜典不尚虚文。而展礼益昭诚恪。著为令。所有此次礼部具题一本。即著照此旨改缮进呈。　　

○又谕曰、毕沅奏、开封府属之郑州。有因堤压水冲。不能耕种地亩。共一百五十顷有零。核计无著粮银一千二百七十七两零。小民艰于输纳等语。地亩既因水冲堤占。钱粮无著。若仍令输将。民力未免拮据。所有此项废地钱粮一千二百七十七两零。著加恩概予豁除。以示朕惠爱黎元。体恤民隐之至意。　　

○谕军机大臣等、特通额家人郭三、挟带私玉一案。已于叶尔羌正法示众。此时特通额、恩患病昏沉。旋即病故。未经治罪。新疆大臣。各当以此为戒。严行管束家奴。如有似郭三作弊者。即应从重定拟具奏。倘或容隐。必一并治罪。著将此旨□□奇与新疆大臣等、令各存一分。作为历任交代事件。仍交该部照样刊刻。遇有派往新疆大臣。照发给勘合例。各给一分。以为炯戒。　　

○兵部议准、山西学政戴衢亨奏称、右玉县应试武童。较五台县人数减半。请将右玉县武童原额十五名内。裁拨五台县三名。从之。　　

○戊戌。上御懋勤殿。勾到山东情实罪犯。停决斩犯八人。绞犯十人。余五十六人。予勾。　　

○礼部奏。冬至节。应行庆贺礼仪。得旨。今年冬至著停止行礼。　　

○己亥。谕、前据富勒浑查奏、广西新宁州知州金垍、将应徵西税、亏缺一千七百余两。原任盐道周廷俊。并不揭报。乃于金垍卓异时。代为捏报全完。听其请咨送部。□□□□尔□请革审等语。已降旨将周廷俊革职。交刑部审讯。并派伊龄阿、将其家产查抄。兹据伊龄阿查封周廷俊。及伊弟周廷元家产具奏。周廷俊本案。祇系徇庇属员。各省地方官。似此者不一而足。即被上司劾□□□□尔□后。其罪亦不至查抄家产。因周廷俊前于热河召见时。面奏伊弟周廷元、在甘肃知州任内。并未折色报捐。及经查明。周廷元、实有捏结折捐之事。所奏已属欺饰。今在盐道任内。复代属员捏报税项全完。实属有心徇庇。且在道府任内。于地方正务。从未见认真办理。伊系包衣世仆。欺隐营私至此。非寻常徇庇属员者可比。是以加倍惩治。将其家产查抄。刑部审讯定案时。仍应按律治罪。不必因有此旨。从重问拟。至伊弟周廷元、于此案尚无关涉。所有伊龄阿另单查封家产。仍著赏还。以昭平允。　　

○礼部等部议覆、陕甘总督福康安疎称、循化厅设立学校。请建文庙一所。祭器舞器。动项制造。每年额设祭祀银四十五两。于公项内动拨。应贮书籍。由部颁发。新设训导。定为调缺。条记、由部铸给。衙署。将裁汰河州训导署移建。□山戊不□科考、各取进文童四名。□山戊不□考、取进武童四名。应设廪增。于河州州学廪增内。各拨二名。作为额缺。六年一贡。均应如所请。从之。　　

○旌表守正捐躯河南嵩县民张朋妻赵氏。　　

○庚子。上御乾清门听政。　　

○御懋勤殿。勾到山西情实罪犯。停决斩犯十一人。绞犯十二人。余八十七人、予勾。　　

○谕曰、德文、在和阗已逾四载。今复缘事议处。理藩院郎中博兴。著授为头等侍卫领队大臣。驰驿前往更换。　　

○谕军机大臣等、前据徵瑞奏请备造剥船一事。已交江西、湖广、二省。赶紧成造。分别运送直省。其剥运漕粮铜铅麦豆等项时。船户水手工食。及逐年修艌之处。早经降旨。令刘峨会同徵瑞。详悉妥议。何以至今尚未据该督等议奏。向来漕船水手。俱系官给工食。至此项剥船。起运漕粮。及铜铅麦豆等项。既例有贴费。空闲时。又准揽载营生。尽可得有余赀用资养赡黏修。自无须照漕船水手之例。官为发给。再此项船只成造。送到直省之后。应交该地方官。小心经管。其如何分派管束。应需剥运时。如何分别派拨之处。著传谕刘峨。即会同徵瑞。酌量情形。并将一切章程。迅速妥议具奏。　　

○赈恤直隶平乡。广宗。藁城。开州。元城。大名。南乐。清丰。东明。长垣。冀州。衡水。新河。赵州。隆平。宁晋等。十六州县。本年水旱灾贫民。并予缓徵。　　

○广东巡抚孙士毅疎报新会、三水、恩平、阳春、开平、遂溪等、六县。开垦额外荒地三十六顷十二亩有奇。
  </div>
  <div class="pagination">
   <a href="清实录乾隆朝实录_page1588.html">
    上一页
   </a>
   <span>
    ...
   </span>
   <a href="清实录乾隆朝实录_page1584.html">
    1584
   </a>
   <a href="清实录乾隆朝实录_page1585.html">
    1585
   </a>
   <a href="清实录乾隆朝实录_page1586.html">
    1586
   </a>
   <a href="清实录乾隆朝实录_page1587.html">
    1587
   </a>
   <a href="清实录乾隆朝实录_page1588.html">
    1588
   </a>
   <span class="current-page">
    1589
   </span>
   <a href="清实录乾隆朝实录_page1590.html">
    1590
   </a>
   <a href="清实录乾隆朝实录_page1591.html">
    1591
   </a>
   <a href="清实录乾隆朝实录_page1592.html">
    1592
   </a>
   <a href="清实录乾隆朝实录_page1593.html">
    1593
   </a>
   <a href="清实录乾隆朝实录_page1594.html">
    1594
   </a>
   <span>
    ...
   </span>
   <a href="清实录乾隆朝实录_page1590.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
