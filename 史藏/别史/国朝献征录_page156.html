<!DOCTYPE html>
<html>
<head>
    <meta charset="UTF-8">
    <title>国朝献征录 - 第 156 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 156 页/共 245 页</h1>
    <div class="content">　　○武进县丞刘亨传 

　　亨字嘉会庐陵人博通经史洪武十五年以贤人君子征辞亲老归养久之复举经明行修入对称旨命说书华葢殿寻言事忤执政出寿州训导三十一年冬　建文君诏求言上言文武并用久长之术多见采用升武进丞修学政课农桑恤孤寡表节义毁淫祠县旁作善教坊再思亭风厉民庶讼省野辟流亡来归建文三年赐玺书县民李德茂马阿宝作乱曰郡守毋令滋漫率众擒首恶戮之谕降散其党靖难后遣使劳以金帛既而罢归亨遂杜门不复出有荐亨修永乐大典者力辞疾湖广广东聘考试官皆不就宣德　御史复言亨学行虽老可师表官亨造朝自言年将八十不足任教事　上曰大生九十尚传经八十教官何不可亨恳辞吏部尚书郭琎曰孔子言老者安之朝廷岂少此一人宜听还乡自便得归正统中年八十二卒 

　　○长洲县丞刘干传 

　　刘干字孟桢修武人先授岷府纪善永乐初浙西大水干从夏尚书原吉来治改长洲丞兼理农事秩满以母丧去官民遮留悃切事闻复任干宅心仁厚性操廉白每出劝农周行塍垄呼老畯问所病苦慈孺之色溢于颜面所至民驩迎曰父母来矣岁馑民输后期上官谴责以身当之曰此丞之怠职也请代其罚人有过当笞惟喻以理终不下鞭棰无不心服县居不障风雨敝于恶食居之泰然洪熙元年卒于官无以敛邑民严思敬等殡之顿于郭西僧舍及将归葬士庶陈奠道旁悲悼若丧所生士人郭仪因人心眷慕之深留其衣冠于半塘侧聚土葬之名曰刘公墩详见郡人楼文渊所撰墩记 

　　◆主簿 

　　沛县主簿唐子清传 
　　金坛县主簿申铸传 

　　○沛县主簿唐子清传 

　　唐子清沛县主簿也不知何许人在沛有善政民爱之知县颜伯玮令沛专调兵食一切逻察事皆付子清靖难兵执子清欲杀之将兵者欲且留子清曰吾愿从颜令于地下死之 

　　○金坛县主簿申铸传 

　　申铸字镕范性端严有家范诸子自黉校归犹俾之入田力作曰使知所本尝以嫁女使长子持数十金入临清市奁具遗其金反命曰道遇谈易者悦之遂忘金即置不问以吏事就选仕金坛簿主征税先是入榖之量怕溢怒曰是焉用量也命概之百姓称平主计者置金米中冀入贿发之抵罪宿弊顿革屡获优奖偶遘疾数日渐剧叹曰吾居官不苟取今死何以归葬耶子渊见其危也权辞曰适有馈儿赆者□□忧大惊诟曰汝败吾平生矣遂面壁卧叩头□□之竟不返顾而卒今兵部员外郎方遂乃其曾孙□□□咸曰申氏葢有世德云 

　　◆典史 

　　沛县典史黄谦传 
　　沐阳县典史周铸传 

　　○沛县典史黄谦传 

　　黄谦亦不知何许人以儒生沛典史果敢能戢事知县颜伯玮礼遇之益効力尽职靖难兵欲执至徐招降谦感颜知巳愿与同死死之 

　　○沐阳县典史周铸传 

　　先生敏叡夙成生五六年客有举其名戏曰周铸九鼎则应声曰舜弹五弦识者固知其不凡矣稍长学春秋于乡贡士慕应祥不数月悉通其义例然厌科举之习益务博极羣经泛及史子摉狝刳剔以涵以揉储巳有山峙海含发文章汪洋恣肆遒厉峭绝蛣屈盘纡如山泽气升蒸而云霍忽腾沓弥布六合雷轰电掣万恠呈露须臾廓然消散天宇朗豁泯无一迹焉读者初莫知其端倪徐而察之其有不合乎法度者葢鲜矣学者连州跨邑交走道中先生随其材之高下诱掖摩厉率多有成正统六年浙江柯察史屈先生子弟师乃寘先生名承差籍中以避嫌先生固辞竟不许满三年上吏部时沐阳荣襄伯金濂方尚书刑部初设奏议科辟先生从事其中且使二子师之凡政之未允狱之有疑常与密议焉例止得驿丞先生固不乐乃谢病归十三年闽寇邓茂七作乱攻围延平时佥都御史张楷参二刘一陈三都督军以讨之栝贼叶宗留咋诸途陈都督败死请济师制诏宁阳侯陈懋拜征夷将军帅保定伯梁瑶平江伯陈豫都督同知范雄都督佥事董兴左右四将军刑部尚书金濂参赞军务大发兵往讨之金尚书乃聘先生寘幕下凡筹策号令调度赏罚文檄悉以委之殚竭忠膂弥缝匡赞知亡不言十四年春师次建宁而邓茂七先延平官军所杀余党推其兄邓伯孙主幕府议进取诸将言人人殊先生曰闽地林丛深阻山石硗确曾不得方丈之平以托足其势不可成列以趋接轸以驱也而贼窜大草莽伺间窃发官军单行星散首尾县绝卒然遇之将坐致溃败矣宜军便地营遣人四出招降者复纵令相招明立赏格能□杀其党与斩敌同其有负固不服者然后进军剿之诛其首恶舍其胁从其众可不攻自破矣幕府如先生策多所擒斩降者相继衣冠之族污蔑于贼者先生之湔洗全活甚众有老人言贼在尤溪山中欲降宜遣人往可抚而有众疑惮之莫敢往惟先生与千户龚遂奇毅然请往率数骑入深山中可五六十里至老人家或言老人亦贼也遂奇恐欲起去先生不动徐呼老人谕以祸福老人合家叩头谢亡有且设草具先生饮食意气扬扬如平时食竟徐起就马抵巢穴尽降其众而还是日遂奇食巳不能正七箸道谢曰某生长行伍身经战者亡虑十数常自谓天下健儿今日乃儒者服矣□初发难时凡不从贼者皆死老人先从贼作贼屡败乃请降尔又贼将张留孙勇而健鬬自茂七起事常在行间伯孙尤倚仗之先生乃寓书留孙告之逆顺许其自新使谍佯若悞者传致之伯孙伯孙果疑留孙杀之由是贼将人人自疑弃伯孙来降伯孙竟败执贼众遂散闽地悉平师还幕府上功兵部时新被狄难用事者方大保护京师之功格其赏弗行久之始授沐阳典史初佥都御史王竑董漕事而廵盐两淮监察御史练纲与竑不相下扬州知府丘陵素竑所厚纲每以吏事责陵辄举先生以况陵以愬于竑竑衔之未发也景泰四年先生以漕行道中竑令人录先生行槖得白金三数钱文致民财先生度不可与辩引垢诬服家人讼诸朝事下法司谳天顺元年更化先生事白复官因致仕归先生年益高德益邵文益奇四方求文者日集其门崖镌野刻照映山泽部使者若藩臬时具书币走吏卒候起居先生往谢则处以宾位送迎必及门儒者荣之先生孝友诚悫事亲色养备至亲卒身负土坟畚锸不去手乡人义而助之逾年坟高数尺广千数百步树皆成林用占人族葬之法令兄弟子孙叙昭穆以葬□限居之同异曰吾亲所生惟兄弟二人吾何爱数尺之地而令远吾亲乎苹川先庐火迁居桐村先庙而后寝尝疑朱子家礼四龛以西上之说循习唐制非古礼也乃三龛中祀所继之宗而祖祢以昭穆处左右门人以问先生曰此固朱子意也其祭用古今礼先生天分绝人书一过目则背诵如流终身不忘文章未尝检书一事不悞竟死聪明不衰镫下能蝇头细书诗文数千篇皆手自选录其立意造语往往出人所不到学之者弊精苦思终莫能近之呜呼天之降才也得其全者寡先生之修于身行于时传于后者不专乎一本末咸具可谓茂德懿才矣然以前跋后疐与时相龃龉竟弗克大究厥施惜哉龚遂奇好学善属文居贫受徒自给征闽回口不言功默默守故职贫益甚时　叡皇帝归自北狩　景帝尊　太上皇居南官一时用事诸大臣方倡与子之说遂奇独草疏请还政　叡帝未上而语泄　景帝大怒下遂奇狱将杀之会赦犹杖之几死挛不能行者数年　叡帝复辟始授指挥佥事云 

　　◆教授 

　　应天府学教授贺公钧传（王时槐） 

　　○应天府学教授贺公钧传（王时槐） 

　　王时槐 
　　贺钧字信夫江西庐陵人正德丙子乡举性敦厚端谨居父母丧哀毁苫块三年家人尝失火亟取累世神主奔出他一无所问丽水令除苛弛刑而重德教见上官不能俯仰邻郡内阁张公方赴召驰传络驿钧独不一见改应天教授日与诸生讲学必依于孝弟忠信闻者畏服贽仪悉却之有强之受者则曰吾闻诸生中某贫某病某不能婚葬若能助给之即惠我也他日诸生受助者来谢则大喜以古道友谊今乃复见又尝自捐俸以赈寒士南宗伯渭霍公闻其贤深加敬礼赠以文称其辞不饰以屏伪礼不缛以崇质俗不谐以自立仪不炫以衷孚诚求自得而无外羡云应天府志列名宦传中暮年与东廓念庵两峰师泉见川诸公论学不倦乡评推笃行长者所著有龙冈摘稿子经举进士官至广西按察副使解组归乃执贽布衣刘两峰先生之门士论高之垂老益勤葢能承其家学者 

　　◆教谕 

　　华亭杨教谕训传（乔世宁） 
　　江浦教谕祝先生金墓表（周叙） 
　　溧阳县学教谕秦公约传 
　　句容县教谕胡公琏行状（梁潜） 

　　○华亭杨教谕训传（乔世宁） 

　　乔世宁 
　　教谕公名训字汝学姓杨氏吉安泰和人文贞公之玄孙也　国朝相业称二杨而文贞最着　昭皇帝时尝赐勑传其子孙曰令尔子孙与国咸休葢特恩云其后传四世而有教谕公教谕公年十岁即能记忆文贞公言行巳乃读勑谕辄悲愤泣下曰吾家赖先太师受　国恩特厚吾不能继扬前烈其如先太师何乃十四而诸生有名家又故多赐中秘书也于是益广览古今学土家言习闻国家故实明当世之务故文词数试高等诸生皆避让公而公性刚鲠不妄交游后进者益惮公远之巳见公坦直无诳也率就决疑事或持其文决试等高下公试言某甲某乙率奇中或又决其人后当善败率又中于是诸后进者率又多亲公是时　谓公立取高等无疑然顾数试有司数不第岁甲午选贡上礼部非其愿也故事岁贡生皆授训导官会有大臣建议命吏部第其文高等者学正教谕公即以高等得教谕华亭华亭俗故侈靡上馈遗学官巳即散谩遇学官礼敬衰矣公持巳严重立规条数十督正诸生诸生不敢以馈遗餂公诸被奖与者率取高□而又以义气倡诸生一时恃公缓急有司卒无敢凌轹诸生者每□□行县至皆重公文行注上考顾以不能□□□□□以公简巳以故久不迁既仲子载□举进士□州府推官公以能守先太师之祀也遂益无复□志时时游九峰三泖间诗酒乐而自华亭遗载鸣书曰大推官者法吏也法生杀人易耳能不枉者难也今用法者鲜能自鉴也即能自鉴者又不能违上官意指也若是则法安得无枉哉尔小子慎无以也吾往者亦欲以功名自见于世顾乃今无所陈列低徊而不能去者徒以先太师故也吾今乃可以休矣吾闻长老者言仕不贵世冑贵世德也尔小子其无忘世德终其身报　明主之赐吾即归无所复恨矣久之始迁黎山王教授归过里中日召里中长老故人饮讙甚遂不就黎山无何疽发背卒寿五十七岁岂所谓高才困阨病自内生者与临卒时诸子弟议铭旌宜书教授公厉声曰我未尝之黎山安得以非礼加我乃竟书教谕此类曾氏易箦事否邪后载鸣升吏部得赠公考功员外郎而公故号天柱山人今缙绅中置教谕考功郎不称称天柱山人以公志业高官不足称云公上世华阴人南唐时侍郎辂者徙庐陵至宋时允素又徙泰和徙泰和十三世而有景行者仕翰林待制景行生公辰公辰生子将子将生文贞公文贞公生稷稷生昱以荫太仆寺丞昱生雯雯生教谕公教谕公有三子而吏部君能世其家教谕公所著执斋稿朝天稿教吴稿指衡稿凡十余卷葢自以遭时不偶故著书以见志云　乔世宁曰余考论　国朝名臣文贞公葢多社稷功云其大者　章皇帝自武定归也羣臣争言袭赵者用文贞议赵以永存余多其定国是危疑之际且海内以此免兵革之祸其功泽至不细矣其子孙宜有厚报顾其后历三世而不甚显至教谕公才足以显者乃又以一学官偃蹇终身以死何邪今观五世之后吏部嗣兴又何其赫赫闻也斯先世之遗烈非与嗟乎黄河之曲其浸百里蟠棰之木千□一实文贞之流泽葢深远哉葢深远哉 

　　○江浦教谕祝先生金墓表（周叙） 

　　周叙 
　　先生讳金字廷心姓祝氏括苍丽水人祖亮元处州路经历父彦方安陆同知先生资性纯厚幼不巡语九岁通小学论孟书甫志学尽读诸经旁及于史年十八不远三百里师事金华宋先生景濂逾四朞学成始归宋太史甚嘉与之洪武甲寅同知翁与郡守临安郁公斌偕坐累谪役凤阳先生即从故里携赀装往代劳役明年疫疠大作死者相枕藉郁无他子弟侍侧疾革托以身后事既殁先生经纪归其骨于家巳而同知翁亦遘疾先生日奉汤药夜则吁天洒泣悲哀求以身代翁濒危数四时盛暑众莫不劝预治丧具逮夜将半翁忽大呼曰金何在于是绝而复苏人皆谓先生孝诚所格巳而翁遇宽恤恩复任遂引年致仕既归感末疾弗能起先生遍求良医乃调膳馐侍寝左右衣不解带者七载如一日父殁哀毁踰礼母夫人惧其伤生越四日强之食乃啜粥治丧不用浮屠葬祭一遵朱子家礼寝苫块三年哭泣之声如初丧其奉母夫人也备极甘旨之养母殁哀戚之情一如失怙凡亲平生所嗜终身不忍食遇忌辰必先期斋沐致祭毕哭恸不食者终日其至孝葢天性云处兄弟极友爱仲氏尝求异居室庐田园□所择略无难色乡有豪横怕假虗词肆诬构者先生正言反复导谕之其人卒化服郡邑两举不就筑室白溪山中自号蒙山处士有终焉之志久之与仲俱被征仲应诏授秦府纪善先生以疾固辞岁己卯郡守刘仲廉邑令周又玄屡造遏其门请先生分教丽水邑庠不获巳乃就至则周令特构楼一区处之环楼植竹万竿乃更其号曰万竹山人端居讲堂严矩度勤训诲解惑析疑隆冬盛暑弗懈由是人才辈出盛于昔时改□浦教谕邑居大江之北学舍至坏漏不可居先生□□废坠教育之方视丽水益加永乐辛丑满考□□仕从之先生学问该洽操端识明每宾兴之岁藩方争聘试官所历四川河南江西福建皆称得人而江西尤盛平生教学者以持敬主虽谢事家居筋力渐衰晨必冠带诣家庙肃揖一月之朔望必造先茔祭扫乡党宗戚相顾者未尝□耄疾辞所著诗文若干卷皆温纯雅正类其为人距生以元至正乙酉四月二十二日卒于永乐癸卯□月二十九日享年七十有九 

　　○溧阳县学教谕秦公约传 

　　秦约字文仲其先淮安人宋直龙图阁观之后始迁崇明其后再迁昆山父玉字德卿业儒有至行门人私谥孝友先生约至正间官崇德州教授洪武初应召试慎独箴拜礼部侍郎以母老辞归再以宝钞束□征诣京上疏陈乞复书院书堂义学例当复守令之□另立一科四十莅职百日举代郡邑三年造册与志书同进以备国史采择　上悦以约年老难任繁剧计五百里授以儒官得溧阳教谕御史练则成待制吴沉荐约宿学遗老合在馆阁不报在溧阳八年请老归卒约文章务求理胜而诗尤工张潞公贡师泰尤所推重所著诗文曰樵海集别有师友话言樵史补遗孝节录诗话旧闻崇明志 

　　○句容县教谕胡公琏行状（梁潜） 

　　梁潜 
　　公讳琏字商用胡其姓也筠阳衣冠家惟胡氏世有积德至公尤克自树立大魁梧奇伟身长七尺虬髯奋张论议英伟见者之易色性孤骞傲山不曲合取容当世然闻人善如巳有啧啧扬之恐后大夫士与公游者行或有凉德辄曰胡公其知之否言未几公巳曳杖来痛诟弗巳俟其人引咎自责复怡然咲曰友道贵直非讦也平生不尚华丽大布之衣脱粟之饭澹如也少从豫章陈仲易学尤邃于易然两弗偶于有司当时莫不惜之未几元季兵起杜门索居惟事亲务母丧终制弗御酒肉父旅殁于括苍时道阻不通公蒙难跰鲜走二千里卒负骨以归人人叹异之岁癸丑五月袁州伪帅欧祥遣右丞刘敬袭筠阳据之一时名流皆所罗否则必遇害公独敛迹遯去甲辰冬　大明兵至江西诸郡望风纳款大将军分兵告赣声言不亟降者屠其城刘敬闻之大恐计无所出则谋掠士女金帛火筠阳退保新昌城中民皆惶惧昼夜号泣公知事急乃往见敬麾下伪院判雷均正员外袁友德曰汝等乘时窃据今日复能有乎恐首领不保奈何友德且骇且问公曰事巳迫矣不早之所恐罝兔釜鱼须臾不复有生意筠城既不能保况新昌乎且天命人心巳归　主观其用兵可知矣大将军兵之所至无攻不克无战不胜迅若电埽汝等固戕此一城生聚然汝亦困迫就缚矣知者贵知几失其几悔无及也友德默然良久曰君言是也然右丞不我从奈何公曰大丈夫行事苟可以济众之不顾第往说焉以纳汝忠否即俘以献友德等如公计往说敬敬惧而从先诣督府投书而难其人舆论莫若公遂要公以行濒行公难之曰吾行矣恐汝等先诺后悔城中祸福未可知也友德叩头誓曰天地鬼神昭布森列有违斯盟家无噍类公于是乘传至临江以其事白于大将军深喜欲即官之公苦辞不敢愿且归速敬等来降乃赐衣一袭俾还筠阳于是敬等相继出降城中以户计者十万以口计者五倍户之数皆欢然相庆以更生至今遗黎故老告其子孙曰若等得庐尔居佃尔田胡公力也洪武八年擢教句容直谅忠信士子化之未终三年淹以疾归每抚膺叹曰吾乃止于是命也自是无复留心世事衡门之下觞咏不辍萃易诗书诸家说析而系于各章之下于易则又以程朱之论会通之而芟其繁识者谓其得四圣人意诸史百子手笔者二百余卷每呼其孙振指视之曰即不讳后遗汝以此矣赋诗文间存其稿年七十有五得疾遗命其子治丧不用浮屠将易箦亲友环视强之曰灼艾或可起公举手加额曰加子贵知命某年七十五得全归宜矣言讫遂终时辛巳三月十八日也传有之曰活千人者其后有封公以刚明正直之德迈往卓绝之见虽不获尽用于时然筠城数十万民得以保其父母妻子其功岂小哉予知公之子孙不食其报不止也 

　　◆训导 

　　训导王行传 
　　凤阳府学训导韩公忠传（李濂） 

　　○训导王行传 

　　王行字止仲吴县人家素贫贱父某人雠药挈□自助行时数岁阅药千品悉志其名品主媪喜听□官小说行默记数本暇即媪诵之主异焉试□论语一帙翼日巳成诵遂悉所储书恣其披阅三年辞去授徒城北一时文名大噪尤善谈论对客抽绎经史援据古今纚纚不穷然家徒壁立几无留册叩其所自曰向得之药主人耳洪武初郡学延训导诸生心颇易之以五经杂进问难行随问辩荅无有凝滞众始惊曰王先生非词章之学也郡守魏观王观先后荐于朝不报晚岁将游金陵或以时情叵测劝止之行不顾竟往馆于贵臣蓝氏蓝得罪行亦坐死行有文武才尤喜论兵负其所有以讫于难君子惜之所著有楮园集半轩集学言稿通意宜资墓铭举例唐律诗选共若干卷 

　　○凤阳府学训导韩公忠传（李濂） 

　　李濂 
　　韩公忠字景贤祥符人上世居赵州之韩村祖某□□儒学提举至正兵乱徙河南通许之拣城洪武元年始贯祥符公生未满晬丧父时兄甫六岁门祚几坠赖母姚守节不嫁迎外姑黄相依抚育二孤克底成立云公志行峻洁成童时晨兴赴学出里门拾金凤钗一持回白母曰待寻者至与之少顷里人高氏号于路曰新妇归宁遗失金凤钗一畴其拾者公应声还之乡闾高其行弱冠受尚书于郡博陈彦衡得其要义永乐庚子中河南乡试明年会试下第卒业成均纳交海内名士问学益充甲辰　文皇上宾　仁宗临御改元洪熙勑国子监祭酒精简太学诸生学行醇正长于撰述者十人听用六馆会举七十八人三试彝伦堂公皆在首选乃奉旨同进士刘谦等持节江南诸郡纂修　文庙实录逾年嗣奉　宣庙特旨就便采辑　仁宗昭皇帝实录一并进呈事竣还朝史馆嘉之宣德庚戌会试公名在乙榜授湖广枣阳县儒学训导迎养母娷于宦邸亡何母卒扶柩还服阕改凤阳府儒学训导矩范端严士习一变久之有退休志乃上疏乞归得致仕时年五十有五而干材院修撰吉水刘公俨文赠之称其文章□以范世风节可以表俗君子以无愧云公之归□行笥萧然惟图书笔砚而己敝庐二间不蔽风雨乃教授于乡以自给扁其座曰砚田志无它也河南廵抚都御史慈溪王公来闻公名礼聘子师辞不往郡大夫敦请郡志总裁仪币及其门峻郄之其介特如此公博极羣籍尤长于诗平生累千百篇皆冲淡典实无雕刻绮靡之习自名知耻藁安贫守道怡然终日年九十神清体健镫下能作细书而湖南淮西两地文武士感德慕义间遗不绝忠信之行人皆称之无间言 
　　论曰余夙闻先生高风数访其子孙求事实久弗得也颇以憾比者乡进士陆生东持烟熏残帙一束至云得之一圬者问其姓名实先生之后裔也展读之乃韩氏族谱暨松江太守黄平衡夫公作画像记阳武训导陈颀永之公作赞二子皆名士纪载颇得其实因撮其大端而之传呜呼今公之子孙衰弱垂绝幸犹有一圬者能藏是烟熏残帙而不至湮没也 

　　
　　浙江一（布政使　参政　参议　按察使　副使　佥事　知事） 

　　◆布政使 

　　正奉大夫浙江布政使司左布政使梁公楘墓志铭（魏骥） 
　　浙江等处承宣布政使司左布政使耻庵陈公炜墓志铭（彭韶） 
　　浙江左布政端宏传（郡志） 
　　浙江布政使司左布政使李君赞墓表（杨一清） 
　　浙江布政使司右布政使陈公仁墓志铭（林俊） 
　　浙江右布政使王公尚綗传略（朱睦木挈） 
　　浙江布政使司右布政使张公芹墓志铭（罗洪先） 
　　浙江布政司右布政使留公志淑墓志铭（徐问） 

　　○正奉大夫浙江布政使司左布政使梁公楘墓志铭（魏骥） 

</div>
    <div class="pagination">
<a href="国朝献征录_page155.html">上一页</a><span>...</span><a href="国朝献征录_page151.html">151</a><a href="国朝献征录_page152.html">152</a><a href="国朝献征录_page153.html">153</a><a href="国朝献征录_page154.html">154</a><a href="国朝献征录_page155.html">155</a><span class="current-page">156</span><a href="国朝献征录_page157.html">157</a><a href="国朝献征录_page158.html">158</a><a href="国朝献征录_page159.html">159</a><a href="国朝献征录_page160.html">160</a><a href="国朝献征录_page161.html">161</a><span>...</span><a href="国朝献征录_page157.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
