<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1485 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1485 页/共 1860 页</h1>
    <div class="content">○谕军机大臣等、据鄂宝奏。仪工漫口下注东境。以致南阳夏镇一带。纤道淹漫。韩庄八闸。虽间有纤路。而金门溜急。粮船倒放。须由月河行走。台庄以南、至邳州一带。亦无纤路等语。粮艘如此。即往来船只羁阻可知。前因安南使臣回国水程。应由运河行走。即虑及该处恐有阻滞。曾降旨询问国泰。嗣据该抚覆奏、运河水势不甚溜激。舟行无阻。是以仍令该使臣、即由运河前往。今阅鄂宝所奏。济宁迤南一带纤路。俱被淹漫。行船自不能迅速。该使臣自八月十六日起身后。距今已及雨月。现在曾否出山东境。抑尚阻滞运河之处。何以未据国泰奏报。著即查明覆奏。并谕沿途各督抚、于该使臣船只过境。及有无阻滞之处。随时具奏。将此由五百里各传谕知之。　　

○以大理寺少卿肃普洞阿、为太常寺卿。　　

○抚恤直隶沧州、盐山、庆云、青县、四州县。严镇、兴国、富国、丰财、四场。本年被水灾民灶户。　　

○旌表守正被戕福建平和县民杨旺聘妻廖氏。　　

○丁亥。谕、据驻劄哈密办事大臣佛德、哈靖阿奏、查出冒赈案内之哈密通判经方、将库项二万三千余两。用去无存。讯据供称、在省还债使用。及不肖家奴书役花费等语。经方于冒赈之外。复敢将领存贮库正项。尽行侵用。非寻常亏空那移可比。佛德等近在同城。岂无闻见。乃直至此时查办。始行和盘托出。平日所司何事。佛德、哈靖阿、即著革去职衔。以示惩儆。　　

○又谕、昨阅绰克托、复兴、审拟德风、乌什哈达互控一案。所办究属含混。德风非乌什哈达可比。德风系进士出身。由司员擢用侍郎。旋因私委知县修理盛京官署革职。复经特恩赏给三品职衔。发往和阗效力赎罪。伊尚不自知已过。将回民偷卖玉石交出五百有余腾格钱。私自那用。修理衙署等项。又因与乌什哈达不睦。挟嫌编造款迹控告。绰克托、复兴、将德风拟绞。虽不为过甚。然其事尚不至如高朴私卖玉石肥己。即于该处正法示众也。已降旨交军机大臣议奏。但此事究系谁先起意。绰克托、复兴、摺内并未声明。著速将前后根由查明。或系德风先控、乌什哈达先控之处。即行奏闻。　　

○又谕曰、索诺木策凌奏称、现今查出流民私垦地亩。酌定租银。并定旗仓纳米数目。此内如有畏赋重不肯承种。仍回原籍者。将地交旗人耕种。照红册地亩例纳米。仍严饬民间。永远不准私垦官地。如旗人不种。又暗令民人耕种取租者。除一并照例治罪外。仍将地彻回入官等语。索诺木策凌、所办尚是。已交部议矣。盛京吉林二处。流民私垦地亩。办理钱粮。事属一体。昨和隆武奏称、应纳地丁钱粮十三户居民。俱弃地逃走。不知去向。和隆武所办。如果人心悦服。何至逃走不知去向乎。又称、仍将地收回。著穷苦满洲耕种。如再有逃者。亦照此办理等语。甚属糊涂。不知事体轻重。奸民欲随意耕种。则令其耕种。如不遂意。则任其逃避。有是理乎。且所遗地亩。令满洲耕种。满洲慵懒不种。此项奸民仍然潜回。给与微末租价。仍得耕种。于满洲何益。和隆武若俱照索诺木策凌办理。自能妥协。伊即糊涂不能办事。岂亦不能仿效他人乎。著传谕和隆武、接奉此旨后。将究竟如何办理之处。速行奏闻。并将索诺木策凌奏摺。钞寄阅看。　　

○谕军机大臣等、据佛德等奏、查办冒赈之哈密通判经方、任所赀财。查出该员经管应存库项银二万三千余两。用去无存。非寻常亏空那移者可比。不可不彻底严查。另案专办。该员现在解赴兰州审讯。著传谕李侍尧、即亲提该犯。用刑严鞫。何以侵用官项至如许之多。将来定案时。又当以侵盗库银为重。不得归入冒赈各犯案内。仅按银数多寡。为定罪之轻重也。至此项库存银两。该员使用无存。佛德、哈靖阿、近在同城。岂无见闻。乃直至此时查办。始行和盘托出。平日所司何事。佛德、哈靖阿、即著革去职衔。其经方侵用之库项二万三千余两。并令伊两人照数分赔。至奎林曾任乌噜木齐都统。所有各属员经管之项。尤应留心稽查。乃一任劣员侵用花消。全无觉察。其不是更大。并著奎林仍将此项银两。照数赔缴。其该管之道府。并著李侍尧查明。令其一并赔缴。以示惩儆。嗣后新疆各处所有钱粮库项。除本管该都统、应行实力查验。不得仅以道府盘查结报塞责。其有侵那亏缺等弊。惟该都统是问外。其驻劄同城之办事大员。并著一体稽查。毋分畛域。其余新疆凡有文职经管仓库者。其同城办事大员。俱著照此一体办理。以专责成。将此由五百里传谕李侍尧、并谕奎林等知之。　　

○加赈直隶天津、静海、二县。本年被水灾民。　　

○戊子。上御懋勤殿。勾到山东、山西、情实罪犯。停决山东斩犯八人。绞犯四人。山西斩犯十一人。绞犯三人。余二百十六人予勾。　　

○谕军机大臣等、昨据佛德等奏、哈密通判经方、侵用库项银二万三千余两。情罪实为重大。该犯现已到甘。著传谕李侍尧、一面将该犯冒赈亏空各款。查讯明确具奏。一面即速派委妥员。将该犯押解来京。交部严行审讯。并饬令解员沿途小心管押。毋得稍有疎虞。将此由五百里谕令知之。　　

○赈恤河南祥符、陈留、杞县、仪封、荥泽、考城、淮宁、西华、商水、项城、沈邱、太康、扶沟等十三县。本年被水灾民。并予缓徵。　　

○巳丑。谕军机大臣等、阿桂等奏、初十十一等日。因坝工口门收窄。溜势湍激。跌过二坝大坝。转向口门两旁、沿坝根跌深三丈有余。至十二日。徒陷三十丈五尺。现在赶做裹头。护住坝身。又抢下护埽。不使再有刷塌等语。此亦无可如何之事。惟当尽人力以听天佑神助。已于摺内批示矣。至现在大溜。转向口门两旁。沿坝根跌深陡坎。是大溜之势。似与正口门已分作两股。于堵筑机宜。转似易于得力。阿桂等、惟有督饬在工员弁。多备料物。竭力抢护。赶紧进埽。抵御溜势。使口门渐就窄小。克日合龙。仍当筹办坚实。加意慎重。以期巩固无虞。至此次蛰陷之处。究系在挑水坝之东。抑在挑水坝之西。如在坝东。办理尤易得手。摺内未经叙明。著即将现在坝工情形。绘图贴说呈览。朕廑注要工。无时或释。想阿桂等目击情形。自深焦急。必能仰体朕意。极力筹办万全。速期蒇事也。将此由六百里传谕知之。　　

○又谕、据巴延三奏、本年九月内。有不识姓名人赴辕递呈。经役拦阻。即用刀自刎。查验身怀呈词一纸。系广西獞民覃老贵、为伊父覃必俊、因代写饬禁夫役碑文。书役挟仇怂恿。叠受该县杖责身死。赴总督衙门申诉等情一摺。看来此案。覃老贵之父覃必俊、实有被诬冤抑、受伤身死一事。覃老贵因伊父受屈杖毙。赴辕控告。又被衙役拦阻。含冤莫诉。是以情急自戕。如果覃老贵诬告倾陷。是其意尚思翻案。图占便宜。何肯自戕其命。此事巴延三视为寻常案件。仅委广西按察使、转饬平乐府知府查办。仍不免回护瞻徇之弊。殊属非是。巴延三著传旨申饬。此案著交姚成烈、即就近亲提犯证到省。将修仁县知县台霖布、即行解任。确切根究。据实审断。如果台霖布有挟嫌故勘。酷刑毙命情节。则该县草菅人命。即应问拟抵偿。以为州县官滥刑毙命者戒。至姚成烈从前办理此案。不过失于觉察处分。若此次特旨交办。又不能确究实情。仍复稍存回护。及有瞻徇属员之见。以致案情疑窦。不实不尽。或别经发觉。提解刑部审讯得实。恐姚成烈不能当其罪也。朕办理庶事。从不稍存成见。而人命所关。即匹夫匹妇。亦不使少有冤抑。姚成烈尤当仰体此意。将此由四百里各传谕知之。　　

○以山东按察使叶佩荪、为湖南布政使。　　

○旌表守正捐躯四川梓潼县民张廷才妻冉氏。　　

○庚寅。上御懋勤殿。勾到直隶情实罪犯。停决斩犯四人。绞犯十五人。余一百五十七人予勾。　　

○谕曰、德保等奏、据吏部咨查此次引见之赞礼郎各员。不由拣选。即行补缺。又尚未甄别。及未满年限之员。均属与例不符。摺内并未详细声叙。实属疎漏。请将堂司各官、交部分别议处等语。赞礼郎出缺。定例应将学习与新挑人员。一体拣选引见。乃该寺每藉词谙习典礼。专用本寺学习人员。皆其兄弟子侄也。如果所选人员。礼仪娴熟。声音洪亮。尚可称职。而近来赞礼之员。又往往不及从前。该堂官等之意。总不过以此项人员。一经补用后。即可为外任同知通判之地。此等陋习。朕所深知。除此次业经引见之赞礼郎二员。俟三年后。方准食俸外。所有太常寺堂官。著交部严加议处。其承办司员。亦著一并交部察议。　　

○谕军机大臣等、昨据巴延三奏、广西獞民覃老贵、为伊父覃必俊、受屈杖毙。赴辕控告。被役拦阻。用刀自刎一案。巴延三视为寻常案件。仅委员查办。且不免有回护瞻徇之意。殊属非是。业经传旨申饬。并专交姚成烈、将修仁县知县台霖布解任。亲提案内犯证。秉公严审确情具奏矣。此案覃老贵、因伊父负冤杖毙。赴辕申诉。巴延三自应即时收阅呈词。亲提按问。使小民冤抑得伸。方不负封疆大员察吏安民之任。乃藉称衙门封闭。必待放告日期。始收呈状。其中军官等、所司何事。一任衙役拦阻。以致覃老贵含冤莫诉。情急自戕。巴延三又并不据实将中军等参处。试思总督衙门。与朝廷体制。孰为尊严。朕办理庶政。孜孜不倦。凡有封章奏达。令奏事处随时呈进批阅。从未有敢于迟压勒阻者。今巴延三以人命重案。必令按照放告日期。方准呈递。则平日之养尊处优。不以事为事可知。巴延三、系朕加恩擢用总督。乃致废弛贻误。玩视民命若此。伊试扪心自问。何以自安。著传旨令其自行议罪。迅速奏闻。将此由五百里传谕知之。寻奏、督抚衙门。每日接收公文呈状。俱系中军巡捕传禀。九月初九日清晨。覃老贵在衙署外递呈。中军米自仁等、尚未至署。迨覃老贵自刎后。该中军等始到。臣既不能先事豫防。又不即时参奏。请交部严加议处。除巡捕衙役分别治罪外。署臣标中军广州协副将米自仁、应请一并交部严加议处。得旨、该部严察议奏。　　

○又谕、据李国梁奏、查获啯匪李老三一名。又盘获陈添善、彭宏富、李元得、三名。又获啯匪何文龙、郭辅臣、石正贵、三名。现在移交文员审讯。解交该督抚办理。并将各犯所供逸匪。逐案移咨该省。一体饬缉务获等语。此等不法匪徒。成群结党。行踪诡秘。甚属可恶。屡经降旨严密查拏。至今尚未尽获。皆由文绶平日疎纵酿成。以致纷纷窜入他省。著传谕舒常、郑大进、刘墉、即将各犯严行审讯。遵照前旨办理。至各犯所供逸匪。有经由四川贵州等处。并著福康安、李本、迅饬各属。一体严缉。务期尽获。毋使一名漏网。必须尽绝根株。不但不可有啯匪之迹。并不可有啯匪之名。将此由六百里各谕令知之。李国梁摺。并著钞寄阅看。　　

○大学士等议覆、各省武职名粮。遵旨裁添养廉。挑补实额。现查部库充裕。请不论腹地边陲。通行一律办理。得旨、依议。此次挑补各省名粮。议给武职养廉。经大学士公阿桂奏请、除滇黔四川闽广等省。应查明增添兵额。陕甘两省。业经添设满汉兵外。其余腹里省分。均可无庸挑补实额。朕意究以多添兵力。不惜经费为是。因交大学士九卿科道、详悉妥议具奏。兹据奏、现在统计部库每年出入大数。约余银九百万两有零。户部经理一切裕如。所有各省挑补名粮。议给养廉。请遵照前旨。不论腹地边陲。一律办理等语。所奏自系经国久远之计。现令各省督抚、将武职名粮。逐一查奏。俟到齐时。军机大臣、会同该部悉心妥议。酌定章程。奏明遵办。国家设兵卫民。原应卒伍充实。军纪严明。使各省精兵劲旅。棋布星罗。方足以壮声威而资防御。向来各省督、抚、提、镇。经朕屡加训饬。至再至三。此次又经挑补名粮。议给养廉。各营兵数既充。训练更宜实力。所有各省督、抚、提、镇、标兵。务宜勤加操演。使器械进止。一一娴熟。督、抚、提、镇。果能认真。通省营员。自必观感振作。悉心训练。一洗从前疲玩之习。即军装马匹等项。军实所关。亦应随时修验。俾各省营伍。壁垒一新。马步兵丁。练习纯熟。有勇知方。所谓兵可百年不用。不可一日不备者此也。朕此番整饬后。如仍有将不习兵。兵不贾勇。技艺不熟。器械不精。或经访闻。或钦差大臣查阅。必将该管之督、抚、提、镇、从重治罪。毋谓朕诫之不早也。将此通谕知之。　　

○吏部议覆、云贵总督福康安等奏请、将滇省办铜出力厂员知县曹湛、赏给同知衔。知州萧文言、赏给知府衔。查该员均有降调处分。应毋庸议。得旨、吏部议覆福康安等奏、请将办理厂务最为出力之曹湛、萧文言、二员。不准加衔一本。系属照例议驳。但念滇省铜务。关系紧要。近年福康安督率办理。稍有起色。庚子铜运。业已扫帮。辛丑京铜。亦渐可趱复旧限。是即该督等督率厂员。实力办理之效。兹既据奏称、该员等任事勇往。获铜丰旺。自应量加奖励。并非因福康安陈奏。破格施恩。况福康安现已调任四川。尤当令各厂员知所感奋。所有曹湛、萧文言、俱著照该督等所请。分别加衔。其曹湛一员。并准其以同知酌量补用。俟接办有人。再行送部引见。　　

○以直隶清河道梁肯堂、为山东按察使。　　

○赈恤湖北江夏、武昌、汉川、黄坡、孝感、云梦、应城、应山、钟祥、潜江、天门、荆门、江陵、监利、沔阳、并荆州、荆左等十七州县卫。本年水旱灾民。并予缓徵。　　

○辛卯。山东巡抚国泰奏、遵旨审办阳谷县刁民聚众一案。其情罪相等者。均请王命。先行正法。并讯亓冠军取名之意。据邻佑人等供。因其习武。故名冠军。别无不法情弊。至该县派夫册簿。原系遵照办理。实无不均。薛滋等聚众滋事。该县当场拏获吕付庭、究获余犯。洵属能事。应遵旨送部引见。报闻。　　

○壬辰。上御懋勤殿。勾到朝审情实罪犯。停决官犯斩犯六人。绞犯八人。常犯斩犯十三人。绞犯十六人。余二十人予勾。　　

○以辅国公宗室永琨、为正白旗蒙古副都统。　　

○癸巳。谕、据李侍尧查奏、甘肃西宁镇缺马扣银、并自制军装两案。已交军机大臣、会同该部查奏矣。至所奏该署总兵绍涵、不能实心督办。藉词制补军装。开销浮冒。又挑变孳生马匹。西宁一镇。额马不敷。以银折马。那移捏报。弊窦丛生。请将原任永固协副将署西宁镇总兵绍涵革职。解甘质审等语。绍涵著革职。解往甘省。交李侍尧确实审办。　　

○谕军机大臣等、昨据阿桂等奏、连日因坝工口门收窄。溜势湍激。致坝身陡陷三十丈五尺。现在赶做裹头护住。又抢下护埽。不使再有刷塌等语。大溜形势。与正口门分为两股。于堵筑机宜。似转易于得力。业经传谕阿桂等、令其将现在坝工蛰陷情形。绘图贴说具奏。迄今又逾数日。其镶筑进埽。又有几分工程。约于何日可以合龙。朕廑念要工。无时或释。阿桂等务期督饬在工员弁。星夜赶紧办理。伫望堵合喜音之至。所有赏给阿桂鹿肉。并著一并发去。将此由六百里传谕知之。　　

○又谕、据金简奏、现在各省增设额兵。多寡不一。若分布各营。其势散。其力亦单。请于督抚所驻省会。将此项增添之兵。归隶督抚本营。以资弹压一摺。又本日召见大学士英廉、亦据奏称、各省安设兵数。皆散于差遣分防。而存城之兵甚少。将来添兵后。似当分别训练差防为二项。差防之兵。除供差遣外。有暇各就本处操演。训练之兵。屯驻城营。饬令演习兵器。不派差防之事。如此则省会有实存之兵。有事则一呼而集。平时亦足壮军声等语。伊二人所奏。皆为简练军实起见。但各省统辖营汛地方。广狭远近不同。卡拨多寡、亦复不齐。添兵增额。在省会地。自当多为屯聚。以壮声势。而其余各营汛。亦有巡防盗贼。敉宁地方之责。若一例将所添兵数。归隶督抚本标。驻劄省城。则汛广兵单之处。仍不敷巡缉守御。且兵丁训练差防二项。是否可以分别驻守。以收实效。著传谕各督抚、将各该省地方营伍实在情形。应如何酌剂分拨。使督、抚、提、镇、本标各有娴习劲旅。随时操演。仍不致有误差防之处。悉心妥议具奏。俟各省奏齐时。候朕再行酌量降旨。将此由四百里各谕令知之。　　

○赈恤安徽灵璧、宿州、泗州、凤阳、五河、寿州、凤台、怀远、旴＜日台＞、怀宁、太湖、宿松、望江、东流、定远、天长、滁州、全椒、来安、并泗州、凤阳、长淮、安庆、滁州等卫、二十四州县卫。本年水旱灾民。并分别蠲缓额赋有差。　　

○甲午。谕曰、罗布藏之子。仅存桑济扎勒一人。著协办昭乌达盟长事务。　　

○又谕曰、敖汉贝子垂济扎勒、在内廷行走多年。今闻溘逝。朕甚悯恻。著加恩赏银二百两。办理丧事。　　

○谕军机大臣等、据国泰覆奏安南国使臣水程行走情形一摺。内称、本年回空粮艘七十五帮。现于十月初十日。已出东境二十余帮。共计漕船一千一百五十三只等语。回空粮船。共七十余帮。今出境者。止二十余帮。是尚有五十余帮。未出东境。此时已届严冬。若行走再有迟滞。将来守冻难行。必致贻误漕务。关系甚重。著传谕国泰、迅饬文武员弁。沿途严行催趱。务令回空粮艘。衔尾稳妥遄行。即日尽数出境。及早渡黄。毋得任其迟延。致贻冬兑冬开日期。重运开帮。尤须严饬员弁等、督押小心行走。以期保重。并著各督抚、迅速派委干员。沿途迎赴催趱无误。将此由六百里各谕令知之。仍著即行覆奏。　　

○吏部议准、广西布政使朱椿奏称、向例州县缺出。正印乏员。准于州同、州判、府经、县丞内。暂行委署。但必已补实缺方可委用。若初到试用佐贰人员。本任是否称职。尚须察看。遽署正印。保无竭蹶。况试用人员。无论正印佐贰。向例到省一年后。方准题咨补缺。即调署人员。必本任已满三年。方准调署。若试用佐贰。即署正印。实属过优。请嗣后州县缺出。正印乏员。祗准将已经补缺之佐贰遴委。其试用初到人员。概不准委。应如所请。通饬各省督抚照办。从之。　　

○以广东惠州协副将达福、为甘肃凉州镇总兵。直隶山永协副将任学周、为甘肃肃州镇总兵。　　

○移广西上林县思吉镇巡检、驻周安镇。并铸给印信。从布政使朱椿请也。　　

○乙未。谕军机大臣等、据黄模奏、拏获啯匪曾老岩、曾老二、二犯。审讯供词。该犯等纠集多人。屡次抢劫。内并有头目名色。现咨明抚臣刘墉、将获犯曾老二等审办等语。该犯等夥结匪党。抢夺多案。自应从重办理。以惩凶顽。著传谕舒常、刘墉、即行严讯实情。根究夥党踪迹。一面遵照前降谕旨办理。一面具奏。其供出夥匪。务即严饬各属。实力查拏。并咨明邻近各省。将该犯所供各犯逃逸之处。一体饬属严缉务获。毋使漏网。将此由六百里传谕舒常、刘墉、并谕黄模知之。所有黄模奏到原摺。并著钞寄舒常等阅看。　　

○又谕、据富勒浑奏、新蔡县监生李钊、包侵河工夫价。聚众抗官一案。实属奇事。李钊系属监生。胆敢将应徵夫价。私自包收。抗不交纳。李钊之侄李芳远、李芳声、又敢纠约多人。执持器械。赶至城下。放枪喧闹。此非造反而何。且火器久经严禁。此从何处得来。肆行不法。可恶已极。非寻常抗官违误者可比。富勒浑现在驰往该处。即督同臬司王站柱、及文武员弁。将案内人犯。迅速查拏。毋使一名漏网。至此案首犯。即应凌迟处死。其随从各犯。既经放枪。欲图进城劫犯。情罪重大。亦应于拏获审明后。将应行正法者。即行正法示众。不得稍存姑息。至典史陈玉、当将首犯李钊收禁。率领兵丁民壮。用枪打退恶匪。尚属能事。著于查拏事竣之后。送部引见。再该县有无县丞在城驻劄。曾否在事出力之处。并著富勒浑查明具奏。将此由六百里发往。并谕阿桂知之。寻奏、新蔡县并无县丞。典史陈玉、往拏李钊。外委金国安同去。及党恶到城放枪时。亦系典史外委、同教官王之璧等、率领兵从守护。金国安、请与陈玉、一体送部引见。得旨。览。又批、是。　　

○丙申。命皇子等编辑明臣奏议。谕、历代名臣奏疏。向有流传选刻之本。四库全书内。亦经馆臣编次进呈。其中危言谠论。关系前代得失者。固可援为法戒。因思胜国去今尤近。三百年中。盖臣杰士。风节伟著者。实不乏人。迹其规陈治乱。抗疏批鳞。当亦不亚汉唐宋元诸臣。而奏疏未有专本。使当年绳愆纠谬。忠君爱国之忱。后世无由想见。诚阙典也。即或其人品谊未醇。而其言一事。陈一弊。切中利病。有裨时政者。亦不可以人废言。至神宗以后。诸臣奏疏内。有因辽沈用兵。涉及本朝之处。彼时主闇政昏。太阿倒置。阉人窃柄。权幸满朝。以致举错失当。赏罚不明。其君缀旒于上。竟置国是若罔闻。遂至流寇四起。兵溃饷绝。种种秕政。指不胜数。若杨涟、左光斗、熊廷弼、诸人。或折冲疆场。或正色立朝。俱能慷慨建议。剀切敷陈。设明之君。果能采而用之。犹不致败亡若是之极。其事距今百十余年。殷鉴不远。尤当引为炯戒。则诸人奏疏。不可不亟为辑录也。除明史本传外。所有入四库全书诸人文集。均当广为搜采。裒集成编。即有违碍字句。祗须略为节润。仍将全文录入。不可删改。此事关系明季之所以亡。与我朝之所以兴。敬怠之分。天人之际。不可不深思远虑。触目警心。著派诸皇子、同总师傅蔡新等、为总裁。其皇孙皇曾孙之师傅翰林等、即著为纂修校录。陆续进呈。候朕亲裁。书成后。即交武英殿刊刻。仍钞入四库全书。将此旨冠于简端。所有前次纪昀等选出神宗以后各奏疏。即著归入此书。按其朝代。一体编纂。特谕。　　

○又谕、向来宗室人员。既不分用各部院。又不便简用外省道府。其宗人府理事等官。保送御史。止有二缺。转科后遗缺。仍用八旗满洲人员。升途未免稍狭。现在宗室蕃衍。其中不少可用之才。所有宗室御史。著于原定二缺之外。俟有满洲御史缺出时。再行添用宗室二员。前连四员。作为额缺。如有迁转科员者。其御史员缺。仍以宗室人员补放。至陵寝办事衙门司员。俱属宗室贝勒公等管辖。与部院司员有间。嗣后遇有陵寝办事衙门司员。亦可酌改宗室数员。其如何分别补用。应改若干员缺之处。著宗人府、会同该部、详悉妥议具奏。寻议、宗室御史。向祇二缺。今遵旨再添二缺。请嗣后遇有满洲御史缺出。吏部行知宗人府。由宗室应升人员内。＜扌东＞选引见。补放二员。至陵寝司员。计三十二缺。请照御史二十八缺。用宗室四员之数。酌改五缺。将东陵郎中一。员外郎一。主事一。泰陵员外郎主事各一。定为宗室额缺。现在郎中。由宗人府于副理事官内。＜扌东＞选升用。员外郎。于经历主事内、＜扌东＞选升用。主事。于两翼宗学总管、副管、宗人府笔帖式内。＜扌东＞选升用。俟陆续缺出。吏部行文宗人府。分别办理。至此次补放后。再遇陵寝宗室郎中缺出。以员外郎升补。员外郎缺出。即以主事升补。主事缺出。即于两翼宗学总管、副管、宗人府笔帖式内、＜扌东＞选补放。其郎中员外郎六年期满。由管理陵寝贝子公等、出具考语。咨宗人府带领引见。以京缺理事官、副理事官调补。或俟陵寝总管缺出。该管贝子公等、出具考语。送京带领引见升用。从之。　　

○旌表守正捐躯直隶曲阳县民商保存妻焦氏。　　

○丁酉。谕曰、刘天成奏请、严浮费之禁以裕民生一摺。其意在于去奢崇俭。返朴还淳。言之亦觉动听。而行之实有所难。如摺内所称、居楼园馆。一日辄耗数日之需。浪子酒徒。一人每兼数人之用。甚至齐民妇女。宦家奴隶。僭肆奢华。妄夸文绣等语。未尝非真实情事。但此等风俗。积渐使然。国家承平百有余年。生齿日繁。京师为万方辐辏之地。各省省治、与夫苏、杭、汉、。香山、大马头之类。百姓耳濡目染。非乡隅偏僻可比。由俭入奢。势使然也。若如所言。即京城言之。朕何难饬令步军统领衙门、及巡城御史、转饬司坊各官。将茶坊酒肆。一切花费钱财之地。尽行封闭饬禁。其有僭越定制。妄事侈靡者。访拏究处。即外省大市镇各处。亦可俾各督抚实力查禁。当此政治严肃之时。何虑不令行禁止。然朕既不能道德齐礼。以成丕变之休。即不得已而齐以政刑。亦当务其大者。倘以闾阎浮费之故。辄绳以国法。轻则不足示惩。不过阳奉阴违。重则未免已甚。朕不为己甚也。是使民未蒙崇俭之益。而先受滋扰之纷。亦岂政体所宜。况每岁秋审。谋故杀人犯。已不胜诛。岂能将侈肆越礼之人。复一一绳以三尺乎。此时朕非不能办。实不忍办。亦不必办也。且其事亦多有不便于民者。即以官员服色而论。从前康熙雍正及乾隆初年间。屡经臣工条奏。然行之究无实效。如绣蟒一项。若概不许服用。试必将旧有者。藏之箧笥。而令其另置织蟒服用。争购居奇。转滋耗费。自不若任其穿用之为便也。夫淳朴难复。古道不行。如三代井田之法。岂非王政之善。当时所谓八家同养公田。公事毕。然后敢治私事。此亦宜于古而不宜于今。近世人情日薄。谁肯先公后私。即均田亦称善政。穷儒往往希此以为必应行。而在今日。亦断属难行。无论夺富以益贫。万万不可。即使裒多益寡。而富人之有余。亦终不能补贫人之不足。势必致贫者未能富。而富者先贫。亦何赖此调剂为耶。朕宵旰勤求。未尝不欲民风敦朴。户有盖藏。而习俗日趋于华靡。殆非条教号令所能饬禁。譬如江河之向东。谁能障之使西流耶。亦惟崇俭尚朴。愿内外大小臣工。不可不存此心。以期渐就返古还淳。俾四民知所则傚。此则我君臣所当知愧知凛而已。刘天成此奏。若以为嘉奏疏则可。若以为目今治世之良法。则未然。著发钞。并将此通谕中外知之。　　

○谕军机大臣等、向例甘肃总督。于每年冬季。有哈密瓜皮张等贡呈进。因系该处土产。是以照例准收。但本年甘省冒赈案内。各犯有为总督勒尔谨代买皮张之语。该犯等为勒尔谨代买皮张。断非俱是呈进之物。但既有此供。转使侵贪各员。得以藉口。嗣后著停其呈进。至哈密本处。既有贡瓜。足备赏用。所有甘省呈进金塔寺之瓜。亦著一并停止呈进。将此随奏事之便。谕令知之。　　

○戊戌。上诣奉先殿寿皇殿、行礼。　　

○谕、向来各省驻防满洲。已安居百有余年。京城并无伊等近族。而京城满洲生齿日繁。若准其进京。无以为生。反为无益。是以概不准其来京。自开辟新疆。分派官兵前往驻劄以来。在京满洲。陆续驻防各省者甚多。此内亦有派往驻防时。因子弟在京当差。仍留在京者。如伊等在驻防处年老退休。并无依倚之人。即不免失所。朕心深为不忍。嗣后各省新派驻防人员内。如有年老退休。实无依倚之人。京中尚有子嗣。意欲就养者。著该处将军等、查明令其回京就养。但一概由官办理回京。则不愿在彼之人。不无藉端皆欲回京。反非朕爱惜旗人之意。其年老退休。欲回京就养者。著令自备资斧来京。不必由官办理。著为令。现在凉州年老休致协领惠德、彼处并无依倚之人。既据该旗具奏、伊子三等侍卫广泰、赞礼郎隆泰、现在京城。惠德即照新例。自备资斧来京。令伊子养赡。　　

○又谕曰、科尔沁土谢图亲王喇什纳木扎勒、正在壮年。兹闻溘逝。深为悯恻。著加恩赏银五百两。办理丧事。　　

○又谕、昨因敖汉贝子罗布藏锡喇布病故。朕心至今为之悼惜。但其贝子之爵。并非世袭罔替。原因伊以协理台吉。在内廷行走有年。陆续加恩晋封。与军功受封者不同。若仍令承袭台吉。朕心亦有所不忍。现在其子纳木扎勒多尔济、已经七岁。著加恩降一等承袭镇国公。再罗布藏锡喇布之养子二等台吉衮楚克雅喇木丕勒。经伊抚养多年。若不稍加恩施。亦非朕惠爱罗布藏锡喇布之意。衮楚克雅喇木丕勒、著加恩升授一等台吉。　　

○是月。直隶总督袁守侗奏、保定省城宝直局鼓铸钱文。前准部议。将保定、天津、二营兵饷。长年按季以一成搭放。兹查司库现存钱文。及本年局铸。最为充裕。请将各营冬季兵饷。除保定、天津、二营。照例遵办外。余营、概以一成搭放。得旨、如所议行。　　

○署福建巡抚杨魁奏、闽省各营轮拨过台兵丁、眷口仍留内地。每年按名各给眷米。又添补福州、兴化、厦门、南澳、各府厅。暨闽县、俟官等十四县兵米。二项共岁需谷八万一百余石。向例于台湾府属额徵供粟内、运交内地支放。自乾隆四十四年至今。台地未运谷、计十四万八千余石。再前督臣杨景素、以浙省杭嘉等属。米价昂贵。奏准将闽省近海各县仓谷。先行招商买运。赴浙粜卖。一面于台湾府仓拨运归补。现在亦未运完。查台湾府知府万绵前、台防同知刘亨基、系经手督运之员。现皆俸满。应请再留台地。勒限一年。令其督运全完。再回内地。至浙商买谷案内。台湾府仓。应补谷石。并台属乾隆四十二、四十四等年平粜谷。及淡防同知粜变余剩供粟。均应买补。但同时并买。恐昂谷价。请于岁内先买四万三千石。余俟来岁早稻收成后。再行买补。得旨、自当如此。知道了。　　

</div>
    <div class="pagination">
<a href="清实录乾隆朝实录_page1484.html">上一页</a><span>...</span><a href="清实录乾隆朝实录_page1480.html">1480</a><a href="清实录乾隆朝实录_page1481.html">1481</a><a href="清实录乾隆朝实录_page1482.html">1482</a><a href="清实录乾隆朝实录_page1483.html">1483</a><a href="清实录乾隆朝实录_page1484.html">1484</a><span class="current-page">1485</span><a href="清实录乾隆朝实录_page1486.html">1486</a><a href="清实录乾隆朝实录_page1487.html">1487</a><a href="清实录乾隆朝实录_page1488.html">1488</a><a href="清实录乾隆朝实录_page1489.html">1489</a><a href="清实录乾隆朝实录_page1490.html">1490</a><span>...</span><a href="清实录乾隆朝实录_page1486.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
