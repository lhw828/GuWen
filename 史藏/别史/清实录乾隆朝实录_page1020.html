<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1020 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1020 页/共 1860 页</h1>
    <div class="content">○是日起上以常雩祀天于圜丘斋戒三日　　

○辛丑。谕据杨应琚奏捣平整欠贼巢近巢一带已无逆匪现复于整欠之外各路侦查搜剿其孟艮地方。亦据召丙招引夷民投顺等语可见莽匪滋扰土司地方不过乌合之众原属不成事体从前皆因刘藻中情恇怯。漫无设施遂尔张皇其事今杨应琚甫莅滇省将弁兵练俱各奋勇出力。即能剿平巢穴而外夷召丙亦望风率众投顺益见办理军务。全在详审机宜如果得其要领不难刻期竣事所有杨应琚奏到各摺。著一并宣谕中外知之　　

○谕军机大臣等据杨应琚奏整欠贼巢业已攻克孟艮一路亦据召丙将夷民招来投顺内有前曾顺贼抗拒官兵者已令召丙查明治罪不得概准投降等语办理甚是已于摺内批示矣此次统兵进剿之总兵副将参将等尚知奋勉著传谕杨应琚将实在出力之人查明奏闻候朕酌量加恩赏赉以示鼓励　　

○又谕前据步军统领衙门奏黔省查拏逆犯马朝柱由直隶巩华城等处关移前来业经派员前往根查来历并即降旨令该督查明覆奏至今尚未奏到现据派员明善禀称查至宣化一带。总兵恒德曾经禀知该督其缉拏公文则由涿州新雄自涞水易州各汛递到而新雄营又系来自山东沂州营沂州距新雄涿州相隔路途尚远何以越境径达且既至涿州又何以不由良乡送京复自紫荆关递至宣化其中失枝脱节之处。该督从前接禀时何以未经看出不即根究文书来历仅以通缉了事乎著传谕方观承。速即查明据实具奏　　

○又谕前据步军统领衙门奏据北营守备禀称接到直隶巩华城都司密封公文一角内开逆犯马朝柱。在黔省黎平府开泰县饭店。店主禀县查拏该犯已乘间脱逃除多差干役。飞檄严拏。并绘马朝柱图牌沿途投递等语当经派员前往巩华城一带挨查今据查得直隶宣化镇总兵具禀总督内称去年十一月二十七日涿州营准新雄营都司单移准沂州营移准沂州府移开据郯城县禀称、准江南宿迁县关会密缉逆犯等因沂州距涿州相隔州县营汛甚多何以越站径达。其中恐不无别情且如果来自沂州则该地方文武断无不具禀该抚之理崔应阶何以未经奏及且曾否根究文书来历及如何饬属查办之处著传谕崔应阶查明据实速奏　　

○壬寅。上诣南郊斋宫斋宿　　

○谕军机大臣等据明德奏守备钱士麒盘获逸盗夏龙山经高晋讯系龚老大案内逸盗一摺已交三法司核拟速奏矣钱士麒以调考武弁。路过丹徒乃能于途次留心盘获逸盗。颇属能事该督曾否予以奖赏。及作何鼓励之处著传谕高晋具摺奏闻　　

○又谕、前据步军统领衙门奏接准巩华城关移缉拏逆犯马朝柱一案。称系贵州黎平府开泰县脱逃已传谕方世俊。查明具奏。上年该抚曾奏徐献朝捏造徐占鳌容留马朝柱一案。亦系黎平府开泰县之事。今此案情节虽异。而县府相同。如果即系此案。则去年早经办结。何以至今尚行通缉。其是否即属前案。抑或另有一案之处。著该抚即速查明据实覆奏　　

○又谕、据巴尔品奏去冬口外雪大。驿站人等牲畜多被损伤等语驿站人等俱赖牲畜度日。今损伤过多生计不无窘迫著传谕巴尔品将牧厂牲只按数赏给所有伊等钱粮于来年起每年减半坐扣作六年扣完。以示优恤　　

○又谕、据阿桂安泰等奏称伊等讯明伍岱监禁哈萨克霍集伯尔根。收其马匹牲只一事缘伍岱领兵前往驱逐内徙之哈萨克等。闻霍集伯尔根拥兵千余虑其负固因将霍集伯尔根唤至监禁随遣兵驱逐凡恭顺听命者任其迁移其抗拒者取其马匹牲只概行逐去霍集伯尔根始知惶恐吁请释放随即遣去等语雅尔塔尔巴哈台等处设卡驻兵原以驱逐内徙之哈萨克逐之不去自应从重惩治伍岱所办并不为过著明瑞前赴雅尔将现今查办情由及哈萨克不应内徙如违定行重惩之处一一明白晓谕并移咨阿布赉知之　　

○癸卯。常雩祀天于圜丘。上亲诣行礼　　

○诣畅春园问皇太后安　　

○幸圆明园　　

○命翰林院侍读学士卢文绍提督湖南学政　　

○甲辰。谕曰、侍郎四达等查办段成功亏空一案已将和其衷等押解来京。著军机大臣。会同刑部审拟具奏。寻议奏、参革苏州府同知段成功。在阳曲县任内。恣意侵蚀库顶。数至逾万。与徇纵营私之巡抚和其衷均应依律拟斩。并情即行正法。扶同容隐之藩司文绶知府刘墉应拟斩监候。徇庇劣员之臬司蓝钦奎等已经革职均无庸议。得旨段成功著即处斩和其衷著改为应斩监候秋后处决文绶刘墉并著从宽免死。发往军台效力赎罪蓝钦奎富勒浑著该部带领引见再降谕旨　　

○旌表守正捐躯之河南商邱县民赵西崖妻张氏　　

○乙巳。谕军机大臣等彰宝查奏刘标偿还段成功银两一摺所办尚未允协刘标如果平日与段成功交好通融后向乡亲那借偿还亦属常情所有因此而加以议处。转不足以服其心。若系在阳曲任内。亏缺帑项。遗交段成功。后闻段成功升迁离任。始行寄还补项。则是刘标亏空在前。自应按律究拟。又岂得仅以议处了事。彰宝于接准阿思哈恣覆之日。即应切实根究。分晰办理。岂可止凭刘标一面之词。遂尔朦胧率结。转以常情借贷为罪耶。刘标在任有无亏空。讯之阳曲县书役。断不能代为隐匿。而所称会银还项一节。亦当拘指借之汪廷标到案。问明果否属实。此案方无疑义。昨因帮借段成功银数最多之州县。已谕令彰宝严密查办。刘标之事。亦应遵照前旨。一体办理。且如此查办。乃因山西吏治。向来不堪。陋习相仍。所以整饬官方这意。彰宝不可不知。著传谕彰宝。将各项情节。逐一确查据实覆奏寻奏、查刘标到任卸事。交代文卷。及应存钱粮数目相符实无亏短。一切交盘。悉系实存在库。兑交段成功接收。并无前亏后补之事刘标偿还一项。据称系陆续那借以属确情报闻　　

○赈盛京被水官庄户口。并蠲额赋　　

○丙午。上诣畅春园、问皇太后安　　

○谕军机大臣等据吴达善奏江夏县起解发遣新疆人犯胡崇德贿嘱兵役江海等解至孝感县脱逃一摺此等紧要遣犯该兵役等胆敢受贿纵放实属大干法纪若不严加惩创何以示儆胡崇德现已弋获。固应即正典刑其贿纵为首之兵役。审明后亦应即行正法。为从各犯并著发往乌噜木齐。以昭炯戒。所有在逃之兵役。应严饬所属上紧勒缉务获毋任远扬漏网至摺称典史刘禄徵明知人犯未到孝感县投文并不禀县查究。千总熊作相、亦置若罔闻其有无通同贿纵情弊。该督抚务须彻底严行查究。江夏县知县七十一、任家人书役婪赃纵放。非寻常失察可比。亦应详悉查讯严参究处县丞左世卿、能留心访缉。尚属能事。该督曾作何奖赏鼓励之处。并著附摺奏闻。计此皆到日。吴达善谅已起程。即交定长查办　　

○又谕、本日阿思哈奏、河南各属。于三月十一二、及二十等日。节次得雨。已获普沾。昨方观承亦奏、河间天津迤南州县。俱经得有雨泽。东省地方。毗连直隶河南。曾否一律沾霈。未据该抚奏闻。著传谕崔应阶。将该处曾否得雨。据实覆奏。以慰廑念。寻奏春间雨泽调匀入夏沾足。若月底再得时雨数寸。则二麦结实。更为坚硕得旨览奏俱悉。又批。看此则系目前亦需雨泽也今得沾霈否　　

○丁未。谕、云南附近普洱之十三土司久已输诚内向编列版图近日莽匪滋扰各土司。边境夷民鲜得宁居现今发兵平剿已捣整欠孟艮贼巢搜捕匪党各土司得复安故土但既受莽匪蹂躏元气难免亏损。深可轸念即未经被扰土司一切派拨土练修理桥梁急公踊跃其情亦属可嘉著加恩将普藤猛旺。整董猛乌乌得车里六困倚邦易武猛腊猛遮猛笼猛往。十三土司地方所有乾隆三十一年额徵条编正耗暨米折银三千余两。正耗粮六百余石并猛笼一处乾隆三十年旧欠银二百余两概行豁免以示优恤边夷之意该部遵谕速行　　

○谕军机大臣等据高诚奏明春临幸天津。所有坞内现存各船。缮单请点并请照南巡之例。豫备水手等语单内所开船只如安福舻。翔凤艇。及单内签贴各船俱著照例豫备应用。至此次巡阅子牙河等处工程为日无多且所过皆平淀小河非南巡经涉江淮长途可比何必需用水手多人。自应仿照霸州水围之数。酌量备用。其一切随营应用船只并著总理行营大臣。撙节酌核妥协办理。可将此传谕高诚知之　　

○戊申。礼部带领八旗、奉天、直隶、江南、山东、山西、河南等省、选拔贡生引见。得旨、张起洙、琨玉、范丽光、魏全禄、陈章、冯埏、吴鼎新、姚念曾、程梦湘、蔡淮英、龙舜琴、王效曾、杜彤辉、吴忠诰、王廷勋等、十五名著以知县试用。朱兆煓、永恕、干济、王士昕、胡率德、焦长发、朱晋、鹿荃、刘采、李学沂、张恒逊、梁玺马宏锦、陈大年、舒其绂、邬廷栋、李景观、裘栐、魏翀、杨隲、杨惟增、车国勋、施灏、孔继纯、周昂、杨世纶、许肇俊、顾鸿志、唐大成、王灏、董正治、季梦荃、黄干恩、王家乐、李略、杨浵、王凤兰、孙凤鸣、程楷、汪焘、叶时鸣、刘咸熙、阎文玕、李伟烈、封廷兰、高家驹、萧九成、邓云龙、葛周玉、纪有堂、迟昂、孙德恭、杨嘉干、乔怀祖、王可垠、胡其敬、白维世、王之藩、李祖望、阎秉升、杜伯春、雷昶、梁志学、栗培上、郎克谦、薛清范、张叶鼎、陈直、钱长清、朱殿鳌、苏于丰、蒋周南、崔一机、周珣、乔光载、杨贵先等、七十六名。著交吏部询问。愿以教职用者。以教职用。愿以佐贰用者。以佐贰等官用　　

○予故喀尔喀辅国公琅衮扎布、致祭如例　　

○旌表守正捐躯之直隶元城县民常二妻班氏　　

○己酉。户部议准、盛京户部侍郎富德奏、乾隆三十年各驿地亩。被水成灾。照例分别加赈。其水冲沙压地亩。应纳米豆草束。分别蠲免。并速勘确实亩数。照数开除拨补。从之　　

○旌表逼嫁捐躯之贵州平远州民陈洪渭妻余氏　　

○庚戌。上诣畅春园、问皇太后安　　

○谕曰、国子监助教陈孝泳、举人徐扬、俱在内廷行走有年。屡应会试未能中式。均著加恩。陈孝泳以户部主事用。徐扬。以内阁中书用　　

○又谕、前据常钧条奏、外省奏摺交兵部钦用印信。以昭慎重。经部议覆准行。但印信存贮部署。往返钤用。日费马力殊属烦琐。且交发奏摺。即系原赍差弁祇领向来亦未闻有滋弊之事嗣后该部豫将印花存贮军机处备用。所有临时钤印之处不必行　　

○谕军机大臣等、前据吴达善奏、发遣新疆人犯胡崇德。贿嘱兵役脱逃一案已降旨令其将胡崇德立正典刑其贿纵为首之兵役审明后即行正法为从各犯并著发往乌噜木齐以昭炯戒今阅题参各员弁一本其拏获各犯如何治罪之处该督亦尚未审明定拟此等匪犯。挟其鬼蜮伎俩玩视国法串通作奸实属大干法纪所有在逃兵役。自应严缉务获毋使远扬漏网其现在已经拏者。尤宜速为办理完结以防疎纵著传谕新任总督定长。令其将此案就获各犯速即遵照旨、分别首从严审定拟具奏　　

○又谕前因段成功亏空帑项。各州县徇情帮助竟有多至千余金者。尚浮于伊等岁入养廉之数。恐以别州县之库项。移补阳曲县之亏空。日后他人复有亏空。又必至那东补西辗转效尤势将何所底止若不彻底根究。是伊等竟视亏帑公帮为常事晋省吏治之坏复何由整顿是以传谕彰宝。严查密办该抚惟应核计各员俸廉所入若干每岁余存即以五百金计。亦积至数年。始能符所帮之数以此质之帮银之州县。伊等自难掩饰并查各员库贮有无短少及访其任内有无贪黩劣迹。更可得其实情此办事要领也至段成功亏空帑金数至逾万既已明正典刑但库项业已弥补惟当治各上司徇情容隐之罪已将和其衷问拟重辟文绶刘墉亦发往军台其帮银各州县并交部分别严加议处此案俱已大示惩创今彰宝复请将段成功所亏之项。著落各上司及帮银州县照数分赔所见甚小全不能仰体朕整饬官方厘剔积弊之意彰宝著传旨申饬　　

○又谕据阿尔泰奏署珙县知县朱孝纯盘获僧道然静等三人讯称曾于贵州地方。与苗目王老三熟识商谋打抢安顺府已据将该犯解交贵州。就近质审一摺。然静等与苗人往来又复至川省捏造浮言。诳骗惑众。已有应得之罪。至所称王老三等商谋打抢一事有闻官兵已来剿除之语。且已委员赴川追缉三犯是此案在黔省业经败露。果否苗目老三、有商谋抢劫之事抑系然静等捏词妄供。各犯到案后。无难严切根究。讯得实情。若苗目果有起意商谋之处自当拘拏质讯。以彰国法。但此等亦不过寻常打抢之案。止须不动声色。妥协严办。以尽根株。但无得过涉张皇致滋惊扰。亦不得存大事化小之见。著将此传谕方世俊速行查奏　　

○辛亥。上御勤政殿听政　　

○谕曰阿敏尔图在藏患病著官保赴藏办事更换阿敏尔图回京　　

○以詹事景福为大理寺卿以广西太平府上龙司休致土巡检赵宏烈子彦袭职　　

○壬子。谕向来新进士殿试朝考后复派王大臣验看分别等第原因人文并重。且使边方远省名次在后者亦得均与馆选也但思进士原系通行引见其人可造与否朕皆临时甄别录用自可无庸豫为拣选嗣后新进士引见时著各按省分。仍依甲第前后。分班带领并将上次每省录用人数详晰开单呈览如有朝考录取者并于绿头牌及排单内注明其如何分省分日引见之处。该衙门临时酌办奏闻　　

○癸丑上诣畅春园、问皇太后安　　

○甲寅。大学士管云贵总督杨应琚奏、莽匪一案原属不成事体但向来聚匪无多。仅于土司境内需索财物粮米无识土司狃于便安亦即赂以财物并不呈报。嗣因外域年年杀夺夷户离散不能种地僻壤收成又薄无业莽子艰于觅食以致贼首召罕彪率众赴外域之整卖六官。暨南掌国之泼邦。均被烧掠漫入边地土司所管猛笼地方。其时莽匪仅二三百人而沿途胁从者。至二千余人经文武官调六困土弁刁镇猛混土目召合□拜等率土练来助剿召合□拜等被杀总兵刘德成会商知府请添官兵进攻前督臣吴达善未准嗣召罕彪被枪身死。余贼退去未经严惩刘藻接办之初该镇等具禀莽匪盘踞九龙江逼近土境亦批令拨练协逐。不可擅动官兵轻入夷地。此从前之实在情情查莽匪既敢纠众肆扰。彼时即应严剿示惩乃惟令土练堵御并不派拨官兵督率进剿致贼无所顾忌诚由平日不能实力整顿虽地方官据实禀报督臣既不认真饬办又不令官兵对垒其咎实在吴达善等得旨有旨谕部谕云南莽匪滋事之由朕料必因历任督臣平日姑息不能实力整顿所致因降旨杨应琚令其据实查奏兹据奏到莽匪于乾隆二十八年间即已侵扰土司境内。彼时吴达善据总兵知府禀报仅批拨兵防御。不令与贼对垒遂致伊等积玩无忌等语怯懦者必有以吴达善为持重不生边衅为是者不知督臣膺封疆重寄似此养痈贻患致令匪徒敢于跳梁边境酿成事端所谓持重不生事者安在今贼巢虽已剿平而前此办理不善之愆。难为曲贷吴达善著交部严加议处杨应琚甫经莅滇办理动合机宜现在根究贼首逃匿处所四路设法追擒并筹办善后事宜俱属井井有条深可嘉予杨应琚著交部议叙夫以本系易为之事使刘藻居此亦可以告成功而邀恩叙乃畏怯急遽以致自裁为缙绅羞不亦大可笑乎所有杨应琚奏到各摺并著发钞　　

○谕军机大臣等杨应琚奏赏给土目叭先挥指挥职衔管理整欠之处业经军机大臣议覆降旨准行该督办理莽匪。动合机宜现在筹画善后事务尤能井井有条。朕心深为嘉悦已于摺内批示。并降旨交部议叙伊孙杨茂龄。昨交领侍卫内大臣带领引见已授蓝翎侍卫矣杨应琚著再赏给大荷包一对小荷包一对药锭一封以示优眷再著传谕知之大学士管云贵总督杨应琚奏查召丙父猛孟容世居孟艮弟召猛必以滋扰夷民被逐携子召散住犭□卡犭□瓦身故。猛孟容人本无能整欠大头目素领散撰凶恶常至孟艮欺凌召散谋占孟艮以一姊一妹给莽匪召猛烈为妻。所结莽匪。被官兵剿灭。现恐召散或赴犭□卡犭□藏匿。已饬令召丙遣人至犭□卡犭□查拏又莽匪曾至南掌国泼邦地方焚掠。召散等必不投彼藏匿。孟艮整欠二处。已留兵各八百名。猛撒江口。系威远顺宁门户。应将原驻守备一员把总一员。兵二百名暂留驻。其余官兵土练悉彻。得旨处处留心。条条有理嘉悦之外更无可谕。已有旨交部议叙矣。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百五十八


大清高宗法天隆运至诚先觉体元立极敷文奋武孝慈神圣纯皇帝实录卷之七百五十九　　

乾隆三十一年丙戌四月乙卯谕曰杨廷璋奏称小镇安守备土司等巡查隘口见怕怀隘外山顶山洞聚集多人随据交趾夷目报称。该国隘口谷旁村夷匪聚集抢掠现在起兵擒捕恳求内地堵截等语。已派委将弁严守卡隘慎密堵截一摺内有虑边臣孟浪稍不持重或生事端。切谕该地方文武镇静弹压详慎防范之语杨廷璋此论似是而实非。交趾素属恭顺谨守藩服原不宜无故加兵即其现在剿捕夷匪。并未干涉内地亦不过拦其窜逸而止。设夷匪窜入隘口。自当协力擒捕付彼处分以示怀远之道或交趾兵目藉缉匪为名擅至边境滋扰岂可轻纵不究仅以驱逐出口了事又或内地人犯逃匿彼境。即应向其索取倘索而不予即当声其罪而追摄之又岂可置之不问乎此等边地夷情惟应审度事理之当办与否因时制宜若务为持重镇静之说则养痈贻患其弊有不可胜言者即如云南莽匪一案于乾隆二十七八年间即有抢劫沿边土司之事而总督吴达善不即发兵擒捕早绝根株以致日久玩延究归于用兵剿除始得肃清边徼已将伊交部严加议处并将其办理不善之处宣示中外今杨廷璋复有此奏是督抚等惟以息事为御边要领。且恐无识之徒转以持重不生事为得体其所关于封疆者甚大。殊不知边地当无事之时自当示以镇静固不可无端滋扰。致边衅自我而开。若番夷一有骚扰情形则是彼自取罪戾。随时惩创。理所宜然使一味巽愞因循。听其猖獗是欲省事而转以滋事。所为持重者又安在乎将此通谕各督抚知之　　

○又谕、昨因举人选途壅滞特派王大臣通行拣选。候朕酌量录用。已据吏部将拣选一等举人八百四十七名。带领引见。二等举人一千一百五十一名。开列名单具奏。所有选列一等举人。著该部签掣分发各省。以知县试用。其借补州同。州判。县丞经历。盐库大使。河工等官。悉照部议行。至拣入二等人员。即照该部议定班次。以教职用。此内有会榜已经中式。将来于新进士引见时归班者。其曾经选入一等人员。著照新进士分发之例。发往各省以知县用二等人员著先以教授用。仍按进士原班铨选　　

○旌表守正捐躯之江苏赣榆县民丁智妻李氏　　

○丙辰。孝端文皇后忌辰。遣官祭昭陵　　

○谕。前据步军统领衙门奏称、北营守备。接准巩华城关移缉拏逆犯马朝柱图牌。称系在于贵州黎平府开泰县饭店脱逃等语。上年七月间方世俊曾奏、徐献朝陷害徐占鳌捏造逆犯马朝柱在伊家中住宿。经该抚等亲往搜查并无影响。审出徐献朝诬陷实情。问拟完结即系黎平府开泰县之事。何以开泰县同时复有此案该抚不另行奏闻之理。彼时即疑其事属荒唐。因派员前往各路。根究文书来历今据查至江南地方。始知由四川提督岳钟璜。仅据营员风闻禀报不揣事之虚实即遍处行文侦缉。辗转关查。高晋亦不加深察。复行通檄缉拏崔应阶及方观承。俱依样葫芦。饬属通缉。殊不知逆犯马朝柱。罪大恶极。经各省严密查拏。历有年所设使其人尚存早应弋获。断不能幸逃显戮。今阅时已久。谅应早伏冥诛岳钟璜身为提督。遇有查缉奸匪之事。如果访有确据。自应上紧缉查。乃以黔省已结案件。轻信绿营妄禀。冒昧关拏。张皇滋扰。殊属不识事体。著交部察议。高晋崔应阶。方观承。因仍前路来文。率行转缉亦属不合。并著饬行　　

○谕军机大臣等。据阿桂等奏称有哈萨克塔塔拜等十一人恳请内附现令暂居雅尔。又有一二鄂拓克人户亦愿内附可否令其在珠勒都斯空地居住等语伊犁等处土地辽阔。人烟愈多愈善哈萨克如不得游牧地方。或畏惧劫掠情愿内附者即行收留。派员弹压日久人众即可编设佐领昂吉但收留后即令居附近地方易资弹压不必令其往珠勒都斯居住。即哈萨克性情无定或私自逃遁亦无关紧要。将此传谕阿桂等将现在内附之塔塔拜等。即在雅尔居住不必支给粮饷委派差役嗣后有来归者悉令于雅尔地方安插。由厄噜特哈萨克内酌派官员弹压并谕明瑞等知之　　

○又谕据成衮扎布等奏称霍尼迈拉呼等处已设卡座哈萨克前来就近游牧不免有斗殴盗窃等事请派雅尔大臣或派彼处王公扎萨克带兵驻劄该处严禁游牧等语。现据雅尔大臣阿桂奏称有哈萨克塔塔拜等。恳请内附。朕谕令安插雅尔地方或由厄鲁特或由哈萨克内。派员管辖今霍尼迈拉呼等卡与哈萨克相近如哈萨克果系不得游牧处所。或惧人劫掠投诚内附者即令于科布多地方居住。不必支给钱粮委派差役派令妥员弹压。若非投诚内附恃强占据。即应驱逐不可姑息。将此传谕成衮扎布知之　　
</div>
    <div class="pagination">
<a href="清实录乾隆朝实录_page1019.html">上一页</a><span>...</span><a href="清实录乾隆朝实录_page1015.html">1015</a><a href="清实录乾隆朝实录_page1016.html">1016</a><a href="清实录乾隆朝实录_page1017.html">1017</a><a href="清实录乾隆朝实录_page1018.html">1018</a><a href="清实录乾隆朝实录_page1019.html">1019</a><span class="current-page">1020</span><a href="清实录乾隆朝实录_page1021.html">1021</a><a href="清实录乾隆朝实录_page1022.html">1022</a><a href="清实录乾隆朝实录_page1023.html">1023</a><a href="清实录乾隆朝实录_page1024.html">1024</a><a href="清实录乾隆朝实录_page1025.html">1025</a><span>...</span><a href="清实录乾隆朝实录_page1021.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
