<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 348 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 348 页/共 523 页</h1>
    <div class="content">○壬申。谕内阁、许兆椿奏请停造浙省疲帮船双一摺。浙江温州后等五帮。前于嘉庆七年、经漕督铁保、以旗丁疲乏、奏明停造船十八只。将所有粮米洒带本帮。其应领钱粮、即照洒带米数分给各丁。俟十年后察看情形。如果丁力渐殷。再行成造。兹届十年期满。据许兆椿查明奏称、现在丁力仍属拮据、承佥造船实属不易、且该五帮自停造疲船以来、本帮洒带漕米、每船祇多装六七十石、并无负重之虑、每年各丁摊给钱粮三四十两、于现运亦多有益、请将疲船永远停造、以省帮累等语。著照所请、将温州后、台州后、处州后、金衢所、严州所等五帮。前次停造之疲船十八只。永远停其成造。照旧将粮米洒带本帮起运。以纾丁力。　　

○又谕、据拉旺多尔济转奏、哲布尊丹巴呼图克图、恳请赏给伊师喇嘛罗布桑恭楚克名号等语。罗布桑恭楚克、教授哲布尊丹巴呼图克图多年。著加恩赏给罗布桑恭楚克绰尔济名号。仍照呼图克图所请罗布桑恭楚克著给假一年。此次往藏呈递丹书克即著伊领首前往外。朕所赏哲布尊丹巴呼图克图黄哈达。著发给蕴端多尔济等转行赏给。　　

○癸酉。谕内阁、巡视东漕御史韩鼎晋奏请复东省运河挑工旧制一摺。东省运河募夫工程。旧例系沿河州县卫承办。嗣因陈大文及百龄先后奏准、改委河员办理。兹该御史奏称东省沿河州县卫承办募夫。相沿已百有余年。仍请改循旧例。东省应挑运河。分隶沿河各州县卫地方。其募夫挑工。著仍归沿河十九州县卫承办。应领津贴银两。亦由该州县卫承领。并责令该抚督率稽察。如有藉词亏缺派累者、指名参处。其额设兵浅泉闸等夫、及疏浚修治各事宜。仍专责河员经理。勿得互相推诿。妄议更张。　　

○又谕、本日刑部议奏、酌定命盗各案应题应奏条款一摺。所议俱是。依议行。直省命盗重案。应题应奏。本有一定章程。嘉庆十三年、复经饬交刑部酌改条款。纂入例册。乃近日各督抚仍系意为迟速。于寻常命盗案件。亦多改题为奏。以致刑部速议之案。日见增多。限期迫促。若察覆未周。流敝□大滋甚。如本日衡龄具奏、山西保德州民人王恒心图财谋杀幼孩王丑人子一案。系谋杀无服族孙。照谋杀十岁以下幼孩例、问拟斩枭。本系例应具题之案。该抚业经专奏。仍批交刑部速议。自此次刑部议定条款。著通行各省一体遵照。嗣后各督抚于命盗重案专奏者。俱著于摺尾声明、此案系援照刑部议定应奏某条、例得专摺陈奏。朕批交部议时。该部察覆与原定条款相符。即行议覆。傥有强行比附、率意改题为奏者。该部即行参奏驳回。仍令照例具题。以符定制。　　

○甲戌。上幸万寿山。　　

○谕军机大臣等、本日温承惠奏、审拟滦州民人董怀信等传教惑众一案。已交刑部速议具奏矣。畿辅重地。理应风淳俗厚。政教肃清。岂容邪慝溷迹。诱惑愚民。此案董怀信等传习金丹八卦教。卖符惑众。册载入教男妇至五千一百余人之多。皆由地方官平日不能化导。又不能严密查察。以致酿成钜案。直隶地方民风素朴。不过被一二为首奸民所愚。一经查拏。俱尚畏法听候拘解。并无违抗情事。现在已将首从各犯按律惩办。其余仅止习教买符之五千一百余人。该督拟令呈缴经符。并取具改悔甘结。仍存记姓名。不时稽察。此内人数众多。须饬州县官妥协办理。祇应出示晓谕。不可派人搜查。若地方官办理不善。分遣胥役。比户查索。或得贿故纵。或无辜被累。至滋生事端。殊非安戢闾阎之道。著该督即查明册载名姓。分札各州县、令其于城乡市集。张挂告示。明白晓谕。其人数较多之处。务使周遍无遗。谕令入教之人。自将经符到官呈缴。其祖父习教现已身故者。令其子孙将旧存经符检出呈缴。并示以限期。或一年。或半年。依限缴出。概免治罪。如违限不缴。别经查出。定行严惩。该州县将缴到经符注明姓名。按季造册汇报总督。将经符一并申送。该督查对册符。验明后当堂销毁。如此静镇办理。自可以次查销净尽也。再该督奏称滦州知州汪泂、此次查拏案犯多名、起获经板、所有平日失察处分可否宽免一节。汪泂查办此案。不规避处分。据实详报。获犯解办。尚属实心任事。著该督查明该员在任年分。如到任在三年以外。其失察日久。其功过仅足相抵。著将处分宽免。如到任在三年以内。则该员到任未久。即能留心查访。将多年传教钜案。破获惩办。除功过相抵外。仍奏明交部议叙。其余历任失察各职名。著该督逐一查明。咨部照例议处。　　

○旌表守正捐躯河南邓州民李金女李氏。西平县民冯四林姊冯氏。妻王氏。　　

○乙亥。谕军机大臣等、本日吏部兵部奏议处温承惠喜明一摺。已降上□日将温承惠降二级留任。喜明降三级留任。并降为二品顶带矣。建昌添设新营。该督等于定制之初。即未经理妥协。前喜明于扈从途次。并曾面奏所募之兵。皆系该处外来游民。于弓箭鸟枪各技艺、全未练习。口外地方因近日盗窃频闻。增立营汛。以资弹压。今以乌合之众。招募入伍。不谙营规。领得饷银。不久辄行散去。并从前乡勇之不及。汝二人所办。实属草率之极。此等游手好闲之徒。难保无盗窃匪徒溷迹其内。用以缉捕。焉能得力。并据常福奏称该处拟建营房。并未盖造一闲。即基址亦尚未画定。惟有营官数人。在彼赁房居住。以致余剩兵饷马乾。皆为伊等乾没。即所领火药等项。料亦尽属虚糜。温承惠、喜明、身任总督提督。既知营伍如此情形。奈何不亟思另筹妥办。除现已惩处外。著该督等再详细会议。或于附近各营内。量为抽拨移驻。俾旧习之兵。与新募之兵。彼此相闲。庶气习联络。于训练较为有益。或另有可以钤制核实之道。该督等议定章程。再行奏明遵办。若实无善策。与其虚糜粮饷。毫无实效。即奏明裁彻。无庸办理。亦无不可。将此谕令知之。　　

○丙子。谕内阁、巡漕御史韩鼎晋等奏、全漕尾帮趱出东境一摺。本年三进全漕。于七月初二日埽数挽出东境。比较上年有闰之年。计早二十日。较之十五年早四十余日。该御史等督率文武员弁。催趱迅速。韩鼎晋、陈广宁、俱著加恩交部议叙。其沿河催漕出力员弁。著交李亨特、同兴、查明具奏。咨部议叙。粮艘为天庾正供。每年经行河道。地方文武职司催趱。不致迟误。原属分所当然。朕因其行走遄速。赏给议叙。乃系格外恩施。该河督等务择其昼夜来往河干实在出力者。保奏数员。毋得稍有虚冒。若徇情滥保多人。必全行饬驳。转不得邀恩甄叙也。　　

○又谕、荣麟等奏、查验兴武六等帮、米色灰黯、分别办理一摺。江苏娄县等处。兑运漕粮。米色灰黯。除不甚收受之米易换食米交卸外。其搀杂黑丁筛扬不净者。兴武六帮、共米二千四百八石。江淮五帮、共米二千九十二石。若概行驳回。为数较多。入仓又难久贮。姑照所请。另廒存贮。先行搭放。俾漕船迅速回空。漕粮为天庾正供。该省兑收时。即应慎选米色。一律乾洁。迨过淮时。由总漕盘验。遇有米色不纯者。立即饬驳。该处距兑漕各省。道里较近。驳换亦尚易办。若不认真查验。远涉数千里。转运抵通。坐粮厅及各仓监督。自顾考成。孰敢迁就报收。一经驳回。损耗必多。即权宜搭放。以不堪久贮之米。陈陈相因。仓储之受敝□大滋甚。此次苏松两属。漕粮灰黯者。多至数千石。章煦办理不善。许兆椿签盘草率。俱著交部察议。本年江省兑运新漕。著百龄、朱理、严饬所属妥协经理。帮船过淮时。并著许兆椿认真盘验。毋得仍前疏懈干咎。　　

○丁丑。谕内阁、市恩邀誉。臣下之私心。慎重名器。人主之大柄。本日庆桂等奏、纂辑会典汉书完竣。将办书出力各员、开单请上□日量加鼓励。朕详加披览。内兵部候补主事程同文、请作为候补员外郎。遇缺坐补。实属越次。且该员于上年兵部出缺。吏部拟选错误。首先列名。同候补主事十八人。并不呈明该管堂官行文查办。率向都察院具呈申诉。此等刁风。断不可长。恐启司员藐视堂官之渐。此次不应以该员越次升用。姑念其编纂微劳。程同文著遇有本部主事缺出。即行补用。其原任内阁中书沈钦霖、前因典试湖南。失察家人于闱中酗酒滋事。革职后甫经到馆效力。此次奏请开复原官。亦属过优。沈钦霖著加恩赏给举人。准其一体会试。庶吉士喻元准、系未经散馆之员。祇应给予议叙。其奏请补授馆职之处。著不准行。　　

○旌表守正捐躯直隶任县民贾富妻吴氏。　　

○戊寅。谕内阁、现在议将闲散宗室。酌派移往盛京居住。将来派往时。应于镇国将军以下等员内。遴选老成晓事者一人。沿途管带。至盛京后。即令该员在彼暂往。专司约束弹压。著管理宗人府王贝勒等酌议。将此缺定为几年更换。其派往之宗室等有不遵教令者。应令如何钤束惩治。如管理妥善。期满换回。将该员作何奖励。或管理不善。以致宗室滋生事端。应如何处分之处。一并详议章程具奏。　　

○又谕、伯麟等奏、请照额复设防练一摺。云南边外一带。野夷猓匪。乘闲抢掠。从前安设土练。俾资防范。嗣经裁彻。兹该督等奏请于缅宁腾越等处要隘。照额复设。著照所请。准其复设土练一千六百名。以八百名驻劄缅宁之丙野。云南之马鞍对面山梁等十处。以八百名分防腾越之蛮章山等十处。每名日给银二分。并令该土司等拨给旷土耕种。以资养赡。惟是该处皆系瘴疠之地。内地官兵。不能驻劄稽查。各土司操练。恐系有名无实。虚糜粮饷。著俟设立一年后。该督等再查看情形。如可无需防范。即奏明裁彻。　　

○谕军机大臣等、前据和宁等奏酌议建盖宗室房屋。并拨给地亩章程。曾降上□日谕令该将军等、饬知照数建盖房屋。兹据管理宗人府王贝勒等、查奏现在应行移往者。共有五十五户。计算每户人丁。多者不过八口。著该将军等即计数建盖房闲。宽为豫备。至六七十所。亦无不可。务遵奉前上□日。仿照京中八旗健锐等营房规制。比户鳞次。缭以垣墙。安设总门。稽查出入。于适中处所。建造官厅。俾派往在彼约束之员。有所栖止。或再添建更楼。以资守望。现又派松筠前往盛京。该将军俟松筠到彼时。即会同筹度。妥协办理可也。　　

○命刑部左侍郎景禄、都察院左副都御史曹师曾、驰往直隶天津府审案。　　

○以湖南常德协副将庆普、为永州镇总兵官。　　

○己卯。谕军机大臣等、百龄等奏、江境黄运两河、伏汛安澜、工程平稳一摺。览奏欣慰。本年江境黄河。甫经挽归故道。伏汛叠次长水。仰荷昊苍默佑。各工平稳。现在大溜奔腾东注。悉走中泓。自系海口通畅之效。惟伏汛已过。秋汛正长。该督等摺内所称险工林立。虽系习见之词。但大河两岸。工段绵长。其迎溜顶冲、应行防护之处。自必不少。该督等务督率道将厅营文武员弁、倍矢敬勤。小心防范。趁此溜势安稳之时。将一应堤防埽段。认真培筑。以期有备无患。本年秋汛。再得保护平稳。则河底刷涤日深。从此年复一年。澜安工固。即可永庆平成也。勉之慎之。再治河之道。本系顺水之性。乃天地自然之利。如清水之于黄水。因势利导。以水攻沙。水行地中。历来胥资其益。后因措置失宜。人事不尽。指其就下之性。始分流旁溢。以利人者害人。目下黄河尾闾通畅。大有转机。惟洪湖为清水总汇。其节宣橐籥。前人妙用。全在五坝启闭得宜。今五坝已坏其四。惟余智字一坝。设遇湖水涨满。不足以资宣洩。岂不束手无策。且各坝底冲坏。一经臌裂。毫无钤束之具。不特下河一带。横遭淹浸。而清水不能收蓄。则淮弱黄强。倒灌接踵。即黄运两河。仍必日形淤垫。此时大局。应以修复五坝为紧要机宜。著该督等、趁此各工无事之时。即会同筹办。除智坝外。其仁义礼信四坝、皆应以次修理完整。亦不必拘定次序。相度形势。何坝扼要。先修何坝。前此该督等曾有拟修信坝之议。连次摺内、亦总未提及。是否即先由信坝兴修。务斟酌妥善。全复前人旧规。使湖水启闭由我。可以放心收蓄。永资以清刷黄之利。则湖治而河益治。其理本一贯。其效亦相因者也。该督等即悉心妥筹速办为要。将此谕令知之。　　

○铸给广州将军节制陆路镇协印。从将军福会请也。　　

○增江苏海门厅沙籍学额、文童二名。武童一名。改崇明县训导为海门厅训导。从巡抚朱理等语也。　　

○庚辰。孝懿仕皇后忌辰。遣官祭景陵。　　

○辛巳。上幸静明园。诣龙神庙拈香。　　

○谕内阁、昨内阁呈进永州镇总兵武自珍遗本。因令详查旧式。从前各大员身故、呈递遗摺者居多。将军督抚内、亦闲有赍进遗本者。原无一定程式。外省题进本章。例应钤用印信。拜发时并有行礼仪注。本任之员已故。则印信封固。不当擅用。且系何人代为拜发。其事全属蹈虚。嗣后内外大员、应呈递遗摺者。仍准其照旧呈递。其遗本一项。著概行停止。　　

○壬午。上御勤政殿听政。　　

○谕内阁、据晋昌奏、新授伊犁领队大臣绥福、可否令过二三年后陛见之处、请上□日等语。伊犁路途遥远。由协领补授领队大臣者。向来均令其陛见。除绥福竟不必前来外。嗣后如有似此由协领补授者。俱无庸奏请陛见。　　

○以詹事府少詹事王鼎、为詹事。　　

○户部议准、陕甘总督那彦成疏报、山丹县、开垦地七顷二亩有奇。照例升科。从之。　　

○癸未。以故鄂尔多斯扎萨克贝子喇什雅木素叔喇什丕勒、袭爵。　　

○旌表守正捐躯安徽凤阳县民高小寅孜妻葛氏。　　

○甲申。谕内阁、宗人府议奏闲散宗室移住盛京、派员管带、及约束章程一摺。其所议派出管带约束之员。一人查察难周。请多派一二员以资助理。著照所请行。第为期尚远。不必即行带领引见。俟移住定有日期。于前一月再行带领。届时并著宗人府、将下任尚书侍郎都统副都统内之宗室觉罗人员。另行开列具奏。候朕＜闲＞派一二员。沿途一同管带弹压。至盛京与该将军交代后、再行回京。至所议在彼驻劄之员、遇有宗室滋生事端、令该将军随时参办一节。亦应有所区别。其三年期满无过者。仅给予纪录一次。所议亦觉稍轻。此项派往约束之员。若宗室内偶有小过。该员约束不严。著交该将军随事存记。如宗室内有不安本分。事应奏办者。再将约束之员。随时附参。核其事之重轻。分别惩处。其三年内约束严明。无过换回者。著给予加一级。并于回京日。由宗人府带领引见。候朕酌量施恩。　　

○又谕、吏部议驳御史恒麟奏请酌添京升知州班次一摺。所驳甚是。铨选知州。向有一定班次。该御史奏请添设京升一班。不但不能疏通选法。转多积压。该御史显系受人嘱托。妄议更张。除照部驳不准所奏外。恒麟著交部察议。　　

○乙酉。中元节。　　

○上诣安佑中行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○谕内阁、贡楚克扎布覆奏刨挖黄耆章程一摺。所议是。察哈尔牧厂等处游民。私挖黄耆。上年甫经议定章程。限以人数斤数。严禁聚众刨采。今若又开领票认采之例。奸民趋利若骛。势必多方影射。聚集纷争。转致难以稽察。阿勒精阿所奏不可行。著该都统等、仍照原议章程。督饬所属。实力查办。毋得日久生懈。　　

○丙戌。月食。　　

○谕军机大臣等、瑚图礼等奏、审明布鲁克巴头人争殴情节、改拟罪名一摺。此案前据阳春等奏、布鲁克巴头人等。因货物进关漏税。经帕克哩营官查诘。辄将正副营官揪殴。讯明问拟斩枭斩决。续又据阳春等奏到、以接据布鲁克巴部长来禀。有营官先持刀向戮、该番民始行抵格之事。阳春等前奏、并未将情节声叙。似有意偏袒营官。并据松筠奏、向来布鲁克巴进藏货物。例不上税。曾经禁革有案。如果该营官以例外勒索肇衅。并先有持刀向戳情节。则阳春等审办不公。实不足以服外夷之心。因命瑚图礼等秉公确查。兹据瑚图礼等讯明商上徵收货税。乾隆五十七年曾经奏明有案。以后并未禁革。其帕克哩仍系循例徵收。并非额外勒索。至营官持刀先戳一节。系干扎嘉图轻打伤营官之罪。谎言诬赖。虽干扎喜业经病故。而该部落头人郭勒等同辞具结。称不敢扶同诬赖。并讯据同时在场之策忍敦住等、及头人百姓。亦均供营官当日。并未持刀在手。其正副营官。伤虽平复。而比较原报伤痕。俱属符合。是此案起事根由。尚非营官肇衅。从前阳春等原审案情。尚非虚捏。惟比照殴钦差侍卫之例。将策忍敦住等问拟斩枭斩决。实属错谬。兹瑚图礼等改议。将策认敦住敦结卜琼三犯。仍解回布鲁克巴部落。令该部长分别责惩。择其境内极边苦地发遣。所拟亦未允协。该犯等殴打营官。情殊凶横。今营官俱以办理不善褫革。若仍将该犯等解回本部落。其责惩发遣与否。内地无从得知。未免外番无所儆畏。策忍敦住郭结卜琼三犯。俱著发往云贵极边烟瘴地方充军。瑚图礼等将办理此案缘由。明白檄谕该部落。以大皇帝办理中外事宜。一秉大公至正。毫无偏倚。此案因前任驻藏大臣陈奏未明。特派本大臣覆加详审。今讯明具奏。大皇帝如天好生之德。将策敦住三犯。宽免死罪。从轻发遣。实属格外施恩。该部长及头人等。应同知感畏。嗣后约束所部番人。如因事进藏。务遵守旧规。若营官等有例外勒索欺陵情敝□大。必将该营官从重究治。断不袒护。若该头人等逞强滋事。亦必严行惩办。不能宽贷。如此明白示谕。庶该夷人等怀德畏威。益矢恭顺。至瑚图礼等另摺所奏、达赖喇嘛徵收外番货税、请于一半年后、将税课量为酌减一节。殊属非是。该处商上徵收税课。既系历年办理旧规。若因此次有与营官争殴一事。递尔议减。恐长外夷强傲之渐。殊于体制有关。此事惟应遵守旧章。无庸琐屑纷更也。将此谕令知之。　　

○旌表守正捐躯直隶晋州民女刘氏。　　

○丁亥。赏已革驻藏大臣阳春、员外郎。庆惠、蓝翎侍卫。　　

○旌表守正被戕江西铅山县民王兆松妻彭氏。　　

○减免直隶文安、东安、二县、积水地上年额赋。　　

○戊子。上以秋狝木兰。自圆明园启銮。命皇次子旻宁皇三子绵恺于八月中旬。赴热河随驾进哨。　　

○命成亲王永瑆、大学士庆桂、勒保、刘权之、留京办事。　　

○户部议准、升任浙江巡抚蒋攸铦疏报、富阳、定海、临海、黄岩、浦江、五县、开垦沙涂田二十顷六十四有奇。照例升科。从之。　　

○免跸路经过地方本年额赋十分之三。　　

○是日。驻跸南石槽行宫。　　

○己丑。赏密云县接驾兵丁半月钱粮。　　

○是日。驻跸密云县行宫。　　

</div>
    <div class="pagination">
<a href="清实录嘉庆朝实录_page347.html">上一页</a><span>...</span><a href="清实录嘉庆朝实录_page343.html">343</a><a href="清实录嘉庆朝实录_page344.html">344</a><a href="清实录嘉庆朝实录_page345.html">345</a><a href="清实录嘉庆朝实录_page346.html">346</a><a href="清实录嘉庆朝实录_page347.html">347</a><span class="current-page">348</span><a href="清实录嘉庆朝实录_page349.html">349</a><a href="清实录嘉庆朝实录_page350.html">350</a><a href="清实录嘉庆朝实录_page351.html">351</a><a href="清实录嘉庆朝实录_page352.html">352</a><a href="清实录嘉庆朝实录_page353.html">353</a><span>...</span><a href="清实录嘉庆朝实录_page349.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
