<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 149 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 149 页/共 152 页</h1>
    <div class="content">　　○升吏部郎中曾鉴为通政司右通政提督誊黄兵部郎中彭礼为太仆寺少卿户部郎中冀绮为应天府府丞
　　○贵州按察司佥事尹仁谪充辽东广宁卫军仁先任御史差往贵州巡按所行多违法布政司照磨黎昊与仁同乡因私忿构怨昊乃讦仁巡按时贪婪怠政不迎诏敕教唆词讼侵盗价银数事奏闻刑部请差官按之得实械仁昊至京下锦衣卫鞫治  上以仁违法多端遂发遣充军昊以讦告风宪多诬发口外为民○戊子祭  太社  太稷
　　○遣顺天府官祭先农之神
　　○升左春坊左谕德吴希贤为南京翰林院侍读学士掌院事
　　○赐故封翰林院侍讲学士李淳祭从其子侍讲学士东阳援例请也
　　○升刑部郎中杨茂元杨光溥张抚监察御史阎仲宇徐舟杨纯大理寺右寺正李逊南京刑部郎中吴洪南京监察御史孙需江西按察司佥事庄恭福建佥事杨峻广东佥事翁晏山东佥事刘寅刘璋河南佥事董龄云南佥事刘福陕西佥事翁遂绍兴府知府李延云南府知府陈揆河间府知府顾佐漳州府知府刘瀚福州府知府陆珩俱为按察司副使茂元湖广光溥璋山西光溥管屯田抚舟需龄佐四川龄抚民仲宇山东纯逊福遂瀚珩狭西纯抚民洪揆贵州恭晏寅本司峻浙江延广西
　　○己丑  景皇帝忌辰遣驸马都尉王增祭陵寝
　　○赐沈府稷山王诠鋈第二子名曰勋灖
　　○庆府真宁王邃垿薨王庄惠王第二子也母沈氏正统辛酉生天顺丁丑袭封真宁王至是薨年四十有七讣闻辍朝一日祭葬如制谥曰康简
　　○升工部郎中吴郁南京户部郎中朱文环吏部郎中诸让刑部郎中邓珙俱为布政司左参议户部郎中龚膺高弼吏部员外郎金钟户科给事中马铨工科给事中方陟南京工科给事中丘璐俱右参议郁云南文环让江西让管粮珙贵州膺铨湖广铨抚民弼璐狭西璐管粮陟福建管银场钟山东
　　○庚寅升监察御史宋德户部主事雷士栴罗安陈谟刑部员外郎冯镐董荣大理寺左寺副潘盛右评事戚昂兵部司务张善昭行人司司副王佐南京监察御史普晖蹇霆南京刑部员外郎林玭周鹏南京大理寺左寺副胡富直隶广平府同知王经冀州知州李德羙海州知州陆远高邮州知州郝文杰湖广荆门州知州阴子淑随州知州伍希闵狭西华州知州伍性俱为按察司佥事玭士栴性浙江玭管银场镐鹏昂湖广晖安经山东安管北直隶屯田荣远广东德善昭四川善昭管屯田霆子淑江西富希闵福建文杰盛狭西谟河南抚民管屯田德羙广西佐云南
　　○辛卯降湖广德安府同知朱绅为广东德庆州知州绅既以兵部郎中调德安同知复坐尹龙所指罪下巡按御史逮问狱上当赎杖还职诏免赎降一级调别任
　　○录刑部致仕尚书陆瑜侄坤为国子监生不为例先是瑜子埈为监生卒瑜以坤继至是以为请特许之
　　○旌表直隶桐城县陶氏四节之门钟氏县民陶镛妻镛戍死于边遗孤继甫晬钟携继负骸骨归葬邻妇有劝之嫁者钟剪发自誓年八十二守节五十七年继长娶方氏亦早亡其遗孤亮甫二岁方缉织以养钟择师友以教亮年六十七守节四十年王氏亮之妻吴氏亮之妾亮举乡贡卒于国学无子二妇扶衬归至今二十六年三世四人皆无贰志有司以事闻  上曰朝廷旌表节义所以激励风俗然通都大邑有司仅举一二虽所遗者多而亦可见全节之难也今陶氏一家之内三世四妇相继守节盖有所视法而然诚天下所罕有者其即旌表为四节之门不必如例覆勘
　　○壬辰虏屡寇辽东杀掠人畜守臣劾都指挥王远徐珍指挥王忠失机罪因并劾分守参将周俊少监蓝莹有旨防秋后议之至是虏又入掠杀士卒十人守臣劾珍等命逮珍等治之夺俊俸三月而宥莹不问
　　○癸巳降山东布政司右参议汪洪为四川绵州知州调镇江府推官升瓛于湖广衡州府洪瓛既为东厂缉事者所发俱下狱会吏部考察以洪不协人望宜降二级用而刑部亦以具狱奏上命赎罪毕调瓛别任洪如前所拟
　　○都督同知万达万喜锦衣卫指挥同知万祥指挥使万从善指挥佥事万牛儿其家人指挥佥事徐达各上＜锍-釒＞辞官与所赐田宅俱不允
　　○丙申调山西按察司佥事王璇代副使毛松龄整饬鴈门等关兵备巡抚都御史左钰等奏松龄与边将不和恐致误事璇素谙边务缓急可用乞调之整饬鴈门宁武偏头三关兵备而命松龄理司事吏部覆奏从之松龄以本司无缺取回待用
　　○光禄寺卿杨惇卒惇庐州府六安州人举进士知浦城县以卓异举一时并举者多得为御史惇独迁光禄丞颇＜垂夬＞望盖时光禄苦供亿烦苛且内臣以公事至者辄有所徵需稍不副其意动加姗侮人多不堪之惇通敏有才处事有方因此得誉不数年累升至卿其荣进反视他途为速云
　　○丁酉升钦天监监副李华为监正夏官正张绅为监副
　　○武城县生员高谨之母为人所殴而死谨父得重货焚其尸谨哭不已父乃讼于朝章下按察司行东昌府验问知府杨能纳赂颐指证佐言谨母实自经死上状按察司副使许进主其狱按察使石渠无所可否谨遂走阙下击登闻鼓奏状并诬渠亦受赂既入状因自刎不殊锦衣卫执以闻命刑部郎中吴钦往会巡抚巡按暨布按二司官杂治得其始末逮渠等至京师复命下锦衣卫镇抚司重鞫杀人者始伏其辜刑部论能受赇听嘱罪当徒渠失出人罪以为长官得减当杖狱上有旨能运炭完日送吏部降四级调除边任渠等罪皆准拟进下巡按御史逮治如律时渠已为吏部考察闲住矣
　　○逮巡按山东监察御史刘＜矢见＞按察司副使潘瑄下狱有德州卫罢闲千户讦奏临清卫指挥罪者词连瑄等并诬以他事朝廷命官验问瑄惟尝送＜矢见＞出郊一事得实亦逮赴刑部刑部论罪俱当赎杖＜矢见＞前坐事当徒得免论瑄时已去官犹坐之大理寺以具狱上报可
　　○火星犯井宿
　　○戊戌礼部引会试中式举人程楷等三百名陛见○巡按福建监察御史张昺照刷都行布按四司文卷劾奏都司都指挥同知马澄佥事辛晟行都司都指挥同知张福佥事王皞布政司左布政使章格右布政使徐贯左参政陈宾右参政刘大夏右参议沉晖叶祚按察司按察使王继副使汪进胡荣高崧佥事杨峻任彦常俱有稽迟差错失错当治罪都察院覆请下御史逮治如律有旨稽迟差错者停俸一月失错者宥之
　　○己亥太监韦泰传奉  圣旨命吏部移文取江西南昌县省祭官杨立授中书舍人文华殿办事
　　大明宪宗纯皇帝实录卷之二百八十七
大明宪宗纯皇帝实录卷之二百八十八
　　成化二十三年三月辛丑朔宥锦衣卫掌卫事都指挥使朱骥等罪骥等奉命挨捕亡匿净军复命法司议报至是刑部参奏骥并指挥使季成同知孙王□赞刘良佥事杨纲不严督巡捕千百户刘昂等不用心缉访以致日久不获请各究其罪诏宥之骥等停俸一月昂等两月仍命骥等责限挨捕
　　○癸卯狭西岷州弘济寺番僧端竹尖昝等河州普纲寺番僧汪束班丹等洮州合尔占等簇番人陆节秀等各来朝贡马及佛像盔甲等物赐宴并彩叚绢钞有差
　　○巡抚辽东都御史刘潺等奏卜兰罕卫与泰宁卫夷人传报小王子已死且言欲从喜峰口入贡因与泰宁卫同于马市交易事下兵部言卜兰罕与瓦剌满都鲁和亲不入贡者十余年一旦近边传报欲容其为市或欲缓我边备宜谕辽东守臣厚加抚恤谕之曰马市之设朝廷所以待三卫余不得同如欲朝贡宜仍从大同入且谕泰宁等卫自役毋得与之俱来从之
　　○乙巳清明节遣驸马都尉蔡震杨伟分祭长陵  献陵  景陵  裕陵文武衙门分官陪祭
　　○遣驸马都尉马诚祭  景皇帝陵寝
　　○遣内官祭  恭让章皇后陵寝
　　○丙午葬  皇贵妃万氏命昌宁伯赵胜祀后土之神
　　○升建州卫指挥同知卜郎哈等二十二人俱一级
　　○丁未太子少保礼部尚书兼翰林院学士彭华以疾乞致仕许之华奏去年六月中臣感末疾赐医调治至九月中未愈奏乞停俸不许已而进今官并赐冠服衰病之中不胜感激犹冀春暖气和或有平复之期用图涓埃之报而日复一日以至于今纵  皇上怜而容臣其如国法何其如士节何其如缙绅之公议何乞放归田里以就安闲以便医药则自今以往未死之年皆  陛下之赐也  上曰卿病未痊累乞休致姑允所请病愈仍来供职赐之敕曰卿以明达之资博雅之学发身科第擢任翰林历跻学士詹事以至今官盖三十有四年而于纂书史典文衡日侍讲读辅导储副咸克祗承所事劳效良多朕方眷注老成晋居内阁期有所裨益也曾未几时而卿婴疾医疗弗瘳恳乞归田欲就安闲以便调摄固先哲王求旧之义不能忘奈卿思家养痾之情不可拂兹特允卿请赐白金三十两宝钞三千贯彩绣文绮衣一袭并令有司月给米四石岁拨人夫六名应用仍给驿舟送卿还乡夫仕而有以树名绩结主知不为不荣遇矣卿抵家其益安心颐气慎节饮食勉进药饵用图康复疾若脱然去体当起卿复任以副朕怀贤图治之意钦哉是时华入阁未几而倏以病去人颇快之谓其心险叵测李孜省之用事实华造端嗾使之然秘而不露其后孜省败人始知所自云
　　○戊申命兵部尚书兼翰林院学士尹直兼经筵官礼部侍郎倪岳仍兼讲官
　　○巡按福建御史董复等奏福州等府州县连年灾伤民饥疫起预备仓积蓄未充乞存留本处劝借盐□银以备赈饥下户部覆奏言狭西等处边报未宁欲尽数起解以充边储  上谕户部臣曰前日劝借盐商正所以备今日之用况小民既知官府有积皆日夜嗷嗷仰给于此今尽取以来宁不＜垂夬＞所望邪宜暂留本处赈济如或边储不足尔等当别为之图慎勿顾彼失此以轻一方民命也
　　○己酉赐东阿王泰野故长子阳镡夫人柳氏岁食米三十石从鲁王奏请也
　　○锦衣卫掌镇抚司事指挥同知顾贤挟私欧伤平人致死事觉下刑部拟罪如律  上以贤敺伤人命法当处死但因其家人拨置宥之杖之百谪戍永宁卫贤太监恒之侄也
　　○监察御史王傅下狱傅先任山东武城县知县部下民挟私讦其任内事连及闲住按察使石渠渠坐罪在京运炭未结刑部请执傅渠下狱俟差官勘报并问从之
　　○庚戌巡抚云南右副都御史章律等奏交人刀祝潜居临安五邦之地侵牟我边人今三司守臣已驱之出境乞移文交趾使明罪之以惩其后我边民有与私交者宜并治之事下兵部以刀祝侵扰边民闻官军一至仓皇而遁其畏惧可见使边臣防御有方未必能成大患其移文安南宜待占城事息再议之  上以刀祝既逃还不必追究命镇巡等官严督沿边防御禁革交通
　　○辛亥云南孟养金沙江思六发遣陶孟刀肯痕等来朝贡象马及金银器赐宴并彩叚钞锭有差
　　○壬子都察院右佥都御史张悦奏乞休致  上曰悦年力未衰今称有疾宜加调理不允所请
　　○癸丑刑部左侍郎何乔新锦衣卫指挥刘纲勘奏播州宣慰使杨爱父辉溺爱其庶兄友欲授以职长官张渊阿顺之安抚宋韬等谓杨氏家法立嗣以嫡辉所亲信吏颜圭亦以言议乃定辉既致仕爱代其职辉欲割地授友以官谋于渊言夭坝干本州怀远故地今被生苗占据请兵讨之容山长官韩瑄以土民安辑日久不可渊与辉计执瑄杖杀之前巡抚都御史张王□赞受辉嘱以其地奏设安宁宣抚司冒以友任宣抚辉立券以所积金玉器用锦绮服饰并庄田召诸子均分之辉既殁渊乃与友潜谋剌爱渊弟深亦与谋不果友奏爱房屋服饰器用僭拟朝廷而又交通唐府密书往来私习兵法天文潜谋不轨事皆诬奏上诏以渊捏造妖言谋害人命深奸占妇女诬奏亲王俱斩友烝淫谋嫡侵盗官钱爱信谗薄兄因公擅杀俱当重治但世系土官犯在革前姑从轻典爱赎罪复任友迁发保宁府羁管闲住原分产业照旧供给爱毋得昏占都指挥杨纲参政谢士元副使翟庭蕙勘事不谨各赎杖还职仍敕乔新等从宜处治○甲寅巡抚顺天等府都察院右副都御史彭韶称疾乞致仕  上曰韶既有疾令调治平复仍旧供职不允所请
　　○录延绥清平堡等处战功将士升一级者五人升署一级者二人给赏量赏者五十人
　　○乙卯  上御奉天殿策试举人程楷等三百四十九人制曰自昔帝王创造丕图必有贻谋以为长治久安之计夏□周之迹见于经汉唐宋之事具于史朕欲闻其纪纲统体制度得失之详迨其嗣世之君欲保盈成以跻至治一惟旧典是遵是用其或久也不能无偏而不举之处则亦兴其滞补其弊期使斯民得被先王之泽如夏启□宗周宣王是已而汉唐宋之君亦有能庶几者乎朕欲究其奋励有为功业可称之实夫事不稽古固无以证今然徒泛论古之人而不求今时之急务亦非纳言之善也昔朕  太祖高皇帝奄一寰宇建制垂宪万世攸崇  太宗文皇帝定鼎两京洪谟远略光前裕后  列圣相承益隆继述斯民乐育于熙皞之治已百二十年矣然治极而弛理势自然  祖宗良法美意岂能悉祗承而无弊乎肆朕惓惓以法  祖为念欲俾内外百司群工庶职咸思奋庸熙载恪守典训而慎行之毋滋偏失不举名存实爽之议用期吏称其职民安其业中国尊而四夷服风雨时而嘉祥至谅必有道矣尔诸生皆学古通经有志于用世者其各直述以封毋有所隐朕将亲览焉
　　○丁巳  上亲阅举人所对策赐费宏等进士及第出身有差
　　○戊午赐进士宴于礼部命英国公张懋待宴
　　○己未赐状元费宏朝服冠带及进士钞
　　○户部会议云川草场大使曹威经历焦济攒典赵海监守粮草侵盗虗出动以三五万计舍余郝敏挟诈侵取草四千余束理宜处以极典但一时立法防范过严比之律例太重宜将威等枷项三月依例监追完日充军从之
　　○庚申状元费宏率诸进士上表谢恩
　　○晓刻月犯南斗魁第二星
　　○凤阳府灵壁县地震声吼如风
　　○查解兵伏局逃故军民匠八千四百二名○辛酉状元费宏率诸进士释菜于先师孔子
　　○升腾骧右卫纳粟指挥使白锦为署都指挥佥事旧例非应捕而能获盗者指挥四名千户卫镇抚三名百户所镇抚二名乃升一级时京城内外盗贼纵横锦尝出行偶遇盗二人率其家人白庆等擒之兵部上其功例未及升内批特升之仍给赏庆等然所获实非真盗详见后审录
　　○壬戌升翰林院编修敖山检讨郑纪湖广按察司佥事沈钟俱为按察司副使行人司司副车玺中书舍人杨一清户部主事陈绶户科给事中韦斌俱佥事提调学校山江西纪浙江钟原任玺河南一清山西绶云南斌广东
　　○癸亥行人左辅使满剌加国归顺带国王谢表又以国王所赆宝物及西洋布上进礼部奏辅顺带番表有失大体当罪其赆物当送官有旨左辅涉海险阻其宥勿罪宝物收之西洋布仍与辅
　　○都察院右都御史刘敷等奏旧例御史有缺多于在京诸司办事进士中选补或以行人知县等官相兼选用近因巡抚狭西都御史马文升言止将知县推官行人博士曾由进士者选任而办事进士不与疑若取之太拘卒遇急缺之际未免苟且迁就或用非其人乞命吏部会本院就今年进士选性资警敏者各道问刑一年已上考选实授知县推官治行卓异者听所司论荐仍兼行人博士选用奏入  上曰御史仍遵宪纲仍选取历练旧任官铨补不许滥用○以水旱灾免山东所属府卫州县去年麦二千一百六十余石米一十万七千五百三十余石草二十一万二千三百七十余束绵花五百九十余斤
　　○提督广东市舶司太监韦眷奏广州府东筦县西湖等村各有埠场居民于此发卖鱼盐而被官豪擅收其利乞禁革徵收在官以备入贡之用事下户部覆议宜令巡抚巡按等官督同布按二司分巡分守官勘报严加禁约委官监收按季类解布政司令韦眷会计进贡之费同布按二司支用若有羡余以备赈济＜锍-釒＞入诏仍会韦眷立与定＜矢见＞务俾□民两便
　　○升山西都指挥使李澄为署都督佥事初澄于土子沟之战斩首一级兵部以所上功前后不同且都督重职未可轻授宜厚赏之有旨澄随征斩首准升署一级○甲子升直隶淮安府知府韩邦问湖广荆州府知府范锳河间长芦都转运盐使司运使樊英山东青州府知府刘钊俱为布政司左参政湖广按察司副使马震徽州府知府王哲河南按察司副使胡谧福建延平府知府王范浙江衢州府知府李汝嘉俱右参政邦问震哲狭西锳谧广东英山西范福建汝嘉浙江钊河南
　　○襄王祁镛请封世子见淑妾张氏曹氏为夫人允之
　　○巡抚南直隶右副都御史李嗣奏上元江宁二县原拨南京光禄寺并惜薪司擡柴人夫宜改派各府州县并邻近布政司佥解守备南京太监钱能等参奏以为南京  祖宗陵庙所在岁时供祀膳羞俱属大庖造办柴炭日不可缺其擡柴夫洪武年间坐泒应天一府原额三千名以后减至三百名皆泒南京二县今若改泒他处恐供应后期光禄寺亦呈本寺擡柴夫虽例取南京二县其脚价银则取于句容溧阳溧水三县今二县领出雇夫尚累年拖欠若又改泒愈加迟滞工部覆议从之
　　○丁卯授第一甲进士费宏为翰林院修撰刘春涂瑞编修选进士程楷蒋冕屈伸袁达黄穆傅圭万弘璧倪阜华峦吴俨李汉仲棐罗＜王巳＞苏葵郑炤欧阳鹏伍符翁健之李逊学邹智石珤李充嗣唐希介蔡杲毛纪刘丙任仪阎价杨廉潘楷三十人改为翰林院庶吉士读书命右春坊右庶子汪谐左春坊左谕德兼翰林院检讨傅瀚教之仍令有司给酒馔纸笔器物如例其余分拨诸司办事
　　○旌表节妇柯氏等四人柯氏福建南靖县民陈宗妻陈氏浙江永嘉县民徐惟东妻罗氏山西安东中屯卫军施达妻徐氏施海妻俱早寡守节无玷各旌其门曰贞节
　　○巡抚蓟州等处右副都御史彭韶奏二月中有盗三十余人入良乡武清二县烧县治劫官库因劾守备涿州指挥同知靳清分守通州都指挥佥事顾玺畏懦之罪乞选人代之  上以贼久不获分守守备官不能严谨提督玺清俱停俸戴罪缉捕
　　○丙寅敕礼部  皇太后抚育朕躬缵承鸿业二纪于兹海宇敉宁治化旁达复抚育皇太子进学成身克谐室家国本益固功德隆重莫罄报酬宜上徽号以极尊崇用表朕爱敬之忱尔礼部其择日具仪以闻
　　○调詹事府主簿程敏德为湖广蕲州判官敏德故兵部尚书信之子也以荫国子生授官至是历叙其父旧劳乞改授军职下锦衣卫狱狱上言敏德妄引事例奏事不实命对品调外任
　　○宥河南镇守太监蓝忠巡抚都御史赵文博左右布政吴节张谨按察使刘珂罪先是忠等移文郑州收买古铜玩器进用知州郭定因而多取隐匿后定以侵欺赈济官银事发勘问得实锦衣卫请逮问忠等罪时文博已回原籍闲住节升副都御史巡抚山东谨降山西参政珂升广东布政俱去任  上皆宥之
　　○丁卯天方国回回阿力以其兄纳的游方在中国四十余年欲至云南访求之因自备宝物累万于满剌加国附行人左辅至京进贡而为内官韦眷所侵克奏乞查验礼部请估其贡物酬以直而许其访兄于云南  上曰阿力实以奸细窃携货物假进贡索厚利且在馆悖言肆恶念其远夷姑宥不问锦衣卫其速差人押送广东镇巡官收管遇便遣回
　　大明宪宗纯皇帝实录卷之二百八十八终
　大明宪宗纯皇帝实录卷之二百八十九
　　成化二十三年夏四月庚午朔享  太庙
　　○遣内官祭司灶之神
　　○巳时日生抱气赤色鲜明
　　○辛未礼部奏上  皇太后徽号日期礼仪一择四月十七日行礼一前期行各衙门是日早鸣钟鼓百官具朝服随班行礼一前期一日内侍官设册宝案于奉天殿册东宝西设彩舆于丹墀内设香亭一于舆前教坊司设中和韶乐及大乐锦衣卫设卤簿大驾一前期一日女官设  皇太后宝座于宫中设册宝二案于宝座前册东宝西设香案于册宝案前设  皇帝拜位于丹陛上正中  皇太子拜位列于后又设  皇帝进册宝位于宫门内正中设内赞二人引礼二人内官设仪仗于丹陛丹墀东西女官擎执者立于宝座左右钟鼓司设乐于丹陛东西北向一至期早上御华盖殿具冕服鸿胪寺官奏请行礼导驾官导  上出至奉天殿捧册宝官置册宝于案内侍官举案由殿中门出导驾官导  上随行至丹陛下捧册宝官取册宝置彩舆内侍官举舆  上升辂随舆后百官序立于金水桥南北向册宝彩舆至皆跪既过皆兴随至文华门外  上至清宁门内降辂趋门外北向立女官请  皇太后升座  皇太后具服出导从如常仪乐作升座册宝舆由中门进至宫前丹陛上置  皇帝拜位前册东宝西内引礼官导  上入由左门上丹陛左北向立乐止内赞官唱执事官各司其事引礼官导  上至拜位  皇太子具冕服陪乐作鸿胪寺官传唱拜  皇太子及百官皆四拜乐止捧册宝官取册宝于彩舆由中门捧入至  皇太后前左立  上由左门入至拜位奏跪传唱皆跪奏搢圭进册捧册官跪进册于  上左  上受册奏宣册  上以册授执事官执事官跪受于  上右宣读讫捧置于案奏进宝捧宝官跪进宝于  上左  上受宝以宝授执事官执事官跪受于  上右捧置于案奏出圭俯伏兴传唱同奏复位引礼官导  上由左门出至拜位奏拜传唱乐作四拜乐止致词官于丹陛上  上左跪致词曰  嗣皇帝见濡伏惟  皇太后陛下功德兼隆显崇徽号永膺福寿率土同欢毕奏拜传唱乐作四拜乐止奏礼毕驾兴一内官先具仪物于  奉先殿  皇太后受册宝毕具冠服行谒告礼如常仪一谒告毕  皇太后还御宫中服燕居冠服升座仪仗及乐陈设如前内引礼官引  皇后皇妃公主行庆贺礼如常仪文武百官诣清宁宫前门外上表庆贺四拜司礼监官捧表进仍四拜一是日礼毕女官设  皇太后宝座如前设香案于丹墀之南翌日清晨内官设仪仗女官擎执者皆如前设女乐亦于丹陛之东西北向设表案于殿东门外设命妇拜位于丹墀北向设司赞位于丹墀东西设司宾位于命妇班之北东西相向设内赞二人位于殿内东西命妇至宫门外司宾引命妇入就拜位女官具服侍班如常仪尚宫尚仪等官诣内奉迎尚仪奏请升座  皇太后具服出导从如常仪乐作升座乐止司赞唱班齐乐作赞四拜乐止外赞唱进表引表案女官前导举表案女官二人举案由殿东门入乐作至殿中乐止赞众命妇跪内赞唱宣表展表女官诣案前取表跪展宣表女官诣案前跪宣讫兴女官举表案置于殿东外赞命妇皆兴赞拜乐作四拜乐止司宾引班首命妇由东阶升乐作自东门入至殿中乐止内赞唱跪班首跪外赞众命妇皆跪内赞官跪于班首之左代致词云某夫人妾某氏等恭惟  皇太后陛下德同坤厚允协徽称寿福无疆舆情欢戴毕内赞外赞同唱俯伏兴班首及众命妇皆兴司宾引班首由西门出降自西阶乐作至拜位乐止赞拜乐作四拜乐止尚仪跪奏礼毕  皇太后兴乐作还宫乐止引礼官引命妇以次出内行庆贺礼礼部未具  皇太子妃礼仪特命增之
　　○太监韦泰传奉  圣旨升太医院院判章渊为院使御医郑文贵黄绶孙泰俱院判医官钱宗甫吴绶王槃方叔和张序医士蒋宗儒何凤春朱佐杨汝和俱御医
　　○南京工部奏修理  皇陵并白塔寿春等王坟物料宜行应天府令上江宁二县先以修理  孝陵余银支给买用不足则以本部寄贮芦柴银补之其余处所有出产者采用无者给价买办其夫匠仍旧分派中都留守司及直隶凤阳府起取事下工部请如所议诏可且谓  皇陵重事宜即令太监郑强平江伯陈锐兵部侍郎白昂驰驿往督之
　　○癸酉右春坊右谕德陆釴服阕复任
　　○升户部郎中陶玺为河间长芦都转运盐使司运使南京户部郎中晏辂两浙都转运盐使司运使
　　○复匠官千户方应旺等八十八员全俸时匠官汰黜之余尚存千余例给半俸既而少卿蒯钢等七百余人夤缘乞得全给至是旺等援例以奏故亦复之
　　○礼部致仕左侍郎杨宣以罪下狱宣妻王氏素妒悍杖杀使女十余人宣不能制东厂廉得其事奏之下锦衣卫鞫问并逮治宣刑部各拟合坐者律宣赎杖仍旧致仕  上曰王氏虽系命妇例应纳赎但肆意残酷仍命刑部决杖五十使知所警
　　○甲戌赠太师杨荣曾孙昂援例乞为国子监生  上谕礼部臣曰仕者世禄王政之所先也杨荣历事  先朝四十余年有计安社稷之功其子孙虽尝荫叙犹未称朝廷报功之典宜令昂入监读书用示殊恩以为后来尽忠于国者劝
　　○命故万全都指挥佥事孟玺子越袭父原职宣府前卫指挥使
　　○巡抚甘肃右副都御史唐瑜等奏瓦剌餋罕王将入寇哈密罕慎来报不得利去餋罕王憾之掠其剌木城又与阿力古多兀王合兵谋犯甘肃且欲与罕慎结姻罕慎固不肯从但恐哈密力不能支则将及于赤斤罕东今宜假罕慎以名位使益固臣节赤斤苦峪创残之民宜拯恤之兵部以为然请谕罕慎云尔于餋罕王有甥舅之分宜曲意调护使革心悔过仍多方用间分散其党保尔部落守尔疆土不可弃前人累世之绩其赤斤余民以米一千余石赈给之诏可
　　○乙亥以旱灾免浙江台州等三府所属临海等二十一县并台温二卫秋粮共一十六万五千五十余石
　　○复开福建蒲城县陈伯废坑坑初因矿脉绝而塞银课令民岁偿纳至是矿渐生而流贼窃取有司请仍旧开采以苏民困从之
　　○夜月掩火星
　　○丙子赐辽府长垣王恩钾第三子名曰宠沄
　　○调山西按察司副使毛松龄于湖广
　　○遣官赍太仓银五万两于狭西以备边储
　　○丁丑升兵科给事中吴凯为广东布政司右参议南京刑部郎中徐哻湖广右参议
　　○诏南京运粮军余月粮仍给一石初漕运京军月支一石而外卫止支六斗都御史刘璋援例为请特加二斗南京户部遂将京卫通给八斗至是成国公朱仪等以为言故命如旧云
　　○太常寺卿兼翰林院侍读学士王献卒献字惟臣浙江仁和县人甫弱冠登景泰辛未进士第改庶吉士读书翰林授本院编修预修寰宇通志成升修撰秩满升左春坊左谕德兼修撰庚寅充日讲官壬辰升翰林院学士明年赐金带丁酉追崇宣圣礼乐遣献祭告阙里预修续宋元通鉴钢目成升詹事府少詹事兼学士戊戌  皇太子出阁日侍讲读预修文华大训成升太常寺卿兼侍读学士献少美风仪性颖敏书一过目即强记才气飘逸诗文多可观与大学士□辂有连同列见其日讲意有柄用之渐与之争进造为暧昧不根之语以暴扬于内坐是不得起掌院事十六年奄奄不得志而卒讣闻赐葬祭如例赠礼部右侍郎子霆有废疾以从子云继其后录为国子生
　　○戊寅赏延绥有功官军副总兵陈辉等三百三十三员名共银六百三十余两绢五十余疋布五百二十余疋
　　○光禄寺少卿张祯叔收纳新粟为揽纳者所欺以陈粟搀纳东厂廉得其事奏闻下刑部拟罪赎杖还职
　　○庚辰  上以天时暄热命两法司锦衣卫将见监囚犯笞罪无于证者即释之徒流以下减等发落重囚情可矜疑并枷项者具录以闻
　　○山西布政司参议徐庄先任中书舍人书写诰命有遗落字至是事觉刑部请移文巡按御史执庄治如律从之
　　○壬午狭西岷州大隆善护国寺国师番僧绰肖藏卜等狭西拱卜寺番僧癿六等各来朝贡马及佛像舍利等物赐彩叚绢钞有差
　　○复赣州卫指挥佥事戴贤职初贤以不能御盗降广海卫正千户恃侍郎谢一夔有亲迁延不行至是夤缘李孜省自陈尝奋勇手刃三贼与王庭桂同功下巡按御史勘报亦谓其功可赎罪诏令复职还任治事
</div>
    <div class="pagination">
<a href="明实录宪宗实录_page148.html">上一页</a><span>...</span><a href="明实录宪宗实录_page144.html">144</a><a href="明实录宪宗实录_page145.html">145</a><a href="明实录宪宗实录_page146.html">146</a><a href="明实录宪宗实录_page147.html">147</a><a href="明实录宪宗实录_page148.html">148</a><span class="current-page">149</span><a href="明实录宪宗实录_page150.html">150</a><a href="明实录宪宗实录_page151.html">151</a><a href="明实录宪宗实录_page152.html">152</a><a href="明实录宪宗实录_page150.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
