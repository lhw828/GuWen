<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1816 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1816 页/共 1860 页
  </h1>
  <div class="content">
   乾隆五十九年。甲寅。七月。辛丑。谕军机大臣曰、徵瑞奏、查明天津被水情形。督同运使、天津道、令其查明户口。散给米石。并将银谷兼放。以便民用等语。天津系众水汇流入海之地。今因雨水较多。各河涨发。又值秋潮正旺。潮水逆顶。内河之水。不能入海。以致高下田亩村庄。多有被淹。虽幸未冲损民房。淹毙人口。但田禾被水漫浸。实为可惜。现已立秋。即晚田恐亦不能补种。所有被水灾民。自应实力抚恤。今据徵瑞亲赴被水处所。逐加查勘。并令天津道查明户口。银谷兼施。所办俱好。此事即责成徵瑞、督同该军司道府等。实力经理。妥为抚恤。毋使一夫失所。至现在徵瑞查明被灾较重之区。照例计口散给银米。此时办理急赈。原自应如此。若查明被灾地方。尚有应需接济者。即应奏明加赈。并著徵瑞、将此时散赈后。将来尚有加赈恩典之处。遍行晓谕。俾灾民均各安心待赈。不至迁徙失业。方为妥善。将此由五百里传谕知之。　　

○又谕曰、奇丰额奏、赴扬兼署盐政印篆一摺。内称、初六日行抵扬州。面见董椿、宣旨革职。并派员带送进京。听候治罪等语。所奏殊属错谬。巴宁阿前在盐政任内。与商人结交各款。业经全德参奏。前此降旨询问奇丰额、伊系受恩深重之人。自应据实查明具奏。乃有心徇庇。并未效参。直至此时。始称感激愧悔。无地自容。已属无及。实为无耻。至奇丰额抵扬州后。面见董椿传旨革职时。董椿自必向其分诉。或以全德所参巴宁阿与商人交结各款。俱系属实。董椿实系徇隐。并此外尚有别项款迹。或以伊曾经查过巴宁阿并无此事。竟系全德有心周内。愿与全德质对。岂有竟默无一言、俯首认罪之理。乃奇丰额摺内。祇以遵旨革职。委员送京。听候治罪。朦混具奏。而于董椿有何言语、及全德所参巴宁阿各款。是虚是实之处。并无一字提及。则所称治罪者又治何罪。设有人告伊等谋为不轨。亦将不辨虚实。即治以重辟耶。况奇丰额前曾兼署盐政。又系地方官。未经查奏。其不是已大。然犹可藉词伊在苏州。未能查访得实。今已抵扬州接印。即应将全德参奏各款。就近详查确访。并将此事有无虚实。及此外巴宁阿尚有何款迹。一并陈奏。庶可稍赎前愆。乃仅敷衍虚词。含糊塞责。希图混过。实属糊涂错谬。朕办理庶务。于臣工功过。无不核实办理。从不肯稍事颟顸。人孰不知。今奇丰额于此事。似此模棱完事。毫无主见。自思此事。朕所办、肯如此糊涂了局乎。则伊在江苏巡抚任内。应办地方事务甚多。倘皆似此模棱。又将何以胜任耶。奇丰额、著传旨严行申饬。现已派丰伸济伦、迎赴前途。将董椿拏问。并令将全德所参巴宁阿各款。是虚是实。据实登答。仍著奇丰额、将伊在扬州面见董椿时。有何言语。及全德所参巴宁阿各款。是否尚有不实不尽。并因何不将董椿面告之语。于摺内声叙之处。再行明白回奏。若再回护支吾。不行据实陈奏。一经董椿供出。恐奇丰额不能当此重咎也。将此由五百里谕令知之。仍即速行回奏。寻奏、到扬宣旨时。据董椿称、实系负恩。无可置辩。又传询总商等。佥云巴宁阿于原参外。并无别项劣迹。臣前奏未叙。糊涂错谬。请交部严议。得旨、太不知耻。无良心。亦无辞责尔矣。　　

○壬寅。谕曰、穆和蔺奏、审拟疯犯杀死一家四命。请旨即行正法一摺。已交军机大臣、会同行在法司、核议速奏矣。穆和蔺办理此案。殊属拘泥。前因伍拉纳等。将拏获贩私拒捕。及夺犯殴差寻常案犯。概行从重立决。殊失情法之平。是以降旨饬谕。其海洋大盗。逆匪聚众。及杀死一家三命四命等案。情罪重大。自应即正刑诛。以示惩儆。今疯犯宋成、杀死苏老胡氏等一家四命。凶残已极。审明后。自应一面奏闻。一面将该犯即行正法示众。乃该抚仍定拟斩决。听候部覆办理。实属失当。嗣后各省督抚审办案件。除寻常案犯。按律定拟奏闻。候部核覆外。如遇海洋大盗。逆匪聚众。及连毙一家三四命者。俱应即正典刑。不得似此拘泥办理。又穆和蔺同日奏六月分雨水粮价情形一摺。内称、彰德、卫辉、怀庆、三府属。现与藩司、委员分查己未被水。另行奏闻等语。河北三府。被有水灾。节经降旨、令该抚迅速查勘。实力抚恤。今据委员确查。另行奏闻。自必另有专摺陈奏。而奏到之摺。并无此件。则所谓另行奏闻者。又系何摺。叙次已欠明晰。又阅所奏粮价单内。卫辉府属填注价平。粟米小麦等项。俱较上月稍减。尤为不实。卫辉府属。系于六月二十四日河水涨发。田庐多被淹浸。该抚于七月初二日。前抵该处查勘。此摺系七月初六日拜发。是卫辉被水之后。已逾旬日。该处粮价。能较上月不致增贵。已属至幸。岂有被水淹浸之后。转能平减之理。自系未经被水之前。州县所报粮价。乃穆和蔺并不留心查核。率任劣幕填写价平。及较上月稍减字样。可见每月所奏粮价。不过任意填写。视为具文。全不寓目。则又不安用此奏报粮价之摺。该抚未尝寓目。岂朕亦不详加披览耶。穆和蔺审办重案。既失之拘泥。而于地方民事。又似此漫不经心。豫省应办要件甚多。何以能胜巡抚重任。著交该部严加议处。仍令明白回奏。　　

○又谕、据保宁奏、领队大臣普福、吉星阿、请赏戴花翎等语。普福、吉星阿、俱著赏戴花翎。嗣后由京派往领队大臣等。候朕特旨赏戴。其由本处协领补放领队大臣。原有花翎者。即著照旧戴用。　　

○又谕、据保宁奏称、伊犁效力原任理事官宗室蒙泰、行走懒惰。俟伊十年限满。再留三年等语。蒙泰、系获罪发往伊犁效力之人。乃如此行走懒惰。理宜惩戒。保宁据实具奏可嘉。保宁、著赏给玉搬指一个。大荷包一对。小荷包四个。并著交部议叙。新疆大臣。多有瞻徇。而蒙泰又系经军机大臣等、遵旨查明准其回京之人。尤易将伊行走懒惰之处。隐忍不奏。含混令其回京。今保宁并不瞻顾情面。据实具奏。尤属允协。除将蒙泰再留六年外。并著遍行晓谕新疆大臣等。嗣后遇有似此者。均著如此办理。断不可瞻徇回护也。　　

○癸卯。谕、据蒋兆奎奏、山西代州、及所属之五台繁峙等县。自六月二十三、四、至七月初七八等日。大雨连绵。山水陡发。多有冲塌房屋。淹刷地亩。损伤人口。现在驰赴该处。督率履勘等语。夏间雨水稍多。各处山水。多有涨发。今山西代州及所属二县。居民田庐。亦因被水淹浸。人口致有损伤。情殊可悯。现据该抚奏称、携带银两。亲身前往督率抚恤。著即详细查明。该处所有冲塌房屋。淹毙人口。均按例加两倍给与赏恤银两。俾资口食栖止。该抚务当督饬妥办。勿任胥吏侵渔为要。以期灾黎共沾实惠。副朕轸念民依至意。　　

○谕军机大臣曰、书麟等奏、伏汛水势工程平稳一摺。据称、六月二十三、至二十九日。上游豫省。沁黄并涨。水势有长无消。丰北厅属曲家庄地方。于二十七日过水三十余丈。当即督率抢筑。于七月初六日。儹堵断流等语。览奏为之深幸。此事据该督等称、于初七日业已具奏。自因差弁赍递。是以尚未递到。至本年六月下旬。河水接续加长。以致曲家庄过水。因上游沁水旁分。大河水势。即行消减。得于十日内抢堵完固。实为不幸中之幸。此皆仰赖河神默佑。化险为平。览奏以手加额。兹特颁发大藏香二十炷。交该督等敬谨祀谢。以答灵贶。至书麟、兰第锡、此次于曲家庄漫工。督率道将等、实力抢筑。克日断流。办理尚为妥速。各赏给大荷包一对。小荷包四个。以示奖励。统俟秋汛安澜奏报到时。再将该督等、并此次在工出力之道将、及文武员弁。一并交部议叙。　　

○甲辰。谕曰、梁肯堂奏请拨帑四十万两。即照数发给。惟直省此时道府等员。正当查勘灾务之时。赴部领帑。恐未必有闲员可委。若派部员解往。又不知解送何处。著梁肯堂速行酌核。如道府丞倅中。有可差委到部领银者。即行派出。令其赴部请领。若无闲员可委。亦即行奏明。并将应解何处。指定地方。以便专派部员解往。　　

○又谕、本年直隶地方。因雨水过多。河流涨发。多有冲损田庐之处。已节降谕旨。令该督等实力详查。妥为抚恤。并拨给部帑四十万两。以资赈济之用。其修费赏恤。俱著按例加两倍赏给。以示轸恤。第念被水各州县。地亩淹浸。积水一时未能消涸。不及赶种晚田。民力究未免拮据。著该督再行详悉查明被水州县。所有本年应徵秋粮。及春间被旱缓徵银粮。俱著加恩豁免。以纾民力。并著一面具奏。一面出示晓谕。俾小民俱各安居复业。不致迁徙失所。以副朕廑念灾黎、恩施无已至意。　　

○又谕、前因全德参奏、巴宁阿在两淮盐政任内。有与商人往来交结各款。而书麟于奉旨查询时。并未查明参奏。是以将该督交部严加议处。并令将因何徇隐不奏之处。据实具奏。兹据奏称、巴宁阿在盐政任内。所行无耻之事。因平素不与商人接见。毫无闻见。实为辜负委任等语。实不成话。书麟于奉旨查询时。既未经据实陈奏。今复经饬询。尚以素不接见商人为词。意存回护。书麟系两江总督。例当兼管盐务。岂不当留心稽查。非若巡抚之专管地方事务。不兼管盐政。犹可诿为不知者比。乃既经徇隐于前。仍复饰词回护于后。竟同聋瞆。罚银赎罪。更不成话。且伊在总督任内有年。于地方事务。何曾有一件整饬。实为辜恩溺职。书麟著革职。摘去翎顶。即行来京。候部定罪。所有两江总督员缺。著富纲调补。云南小钱充斥。局钱存积甚多。现在停止鼓铸、查办小钱等事。甚为紧要。正资干材调剂。富纲人尚谨饬。而才具未能开展。此等事件。非伊所能办理。两江地方虽属辽阔。究非边要繁剧可比。且距京不远。或可随时指示。是以将伊调补。富纲惟当倍加奋勉。实心经理。以副委任。福康安曾任云贵总督。于该省情形。素为熟谙。且平日办事认真。于调剂铜务钱法。镇抚边陲。皆所优为。著即调补云贵总督。福康安接奉此旨后。将督篆交孙士毅暂行署理。即驰赴云贵新任。福康安到云南后。富纲即行交代。速赴两江总督之任。第滇省路远。富纲到任。尚需时日。所有两江总督印务。著苏凌阿由京驰驿。速往清江浦摘取印信。暂行署理。并于接奉此旨后。即行起程。不必前来行在请训。苏凌阿于两江总督。本可胜任。念其年届八十。精神究恐不能周到。是以令其暂署。俟富纲抵任。再行回京供职。现在留京事务。相距回銮之期不远。不必添派。刑部现有阿桂管理。所有满尚书缺。亦不必另行简署。其刑部印钥。即著交阿桂带管。户部及三库印钥。著交金简带管。和琳奉差以来。办理一切卫藏边疆军需各事宜。定立章程。抚辑各部落。训练番兵。均能实心整饬。经理妥协。且于四川口内口外地方各情形。皆为谙悉。军需款项。亦系熟手。所有四川总督员缺。即著和琳补授。松筠此次奉差湖北。经过卫辉府时。适遇地方被水。即能体朕如伤在抱之意。留驻该处。督率抚恤。并不置身事外。深堪嘉奖。足资倚任。现在卫藏甫经和琳整顿之后。正须妥员接代。慎守成章。以期更臻宁谧。虽有和宁在彼。伊系甫用之人。恐未能经理裕如。松筠、即升授工部尚书。前往驻藏办事。其荆州审办关税一案。本非紧要。无难即日完结。著松筠于审案事毕。拜发奏摺后。即由荆州就近驰驿。前往西藏办理驻藏事务。实心任事。用副委任。　　

○谕军机大臣曰、梁肯堂奏、查明正定被水情形一摺。据称、正定地方。于六月二十三四日。雨势过大。夜间发水。以致东西南三门关厢。同被水淹。房屋间有冲塌。并溺毙人口。幸水即归槽。城内并无伤损。业经遵奉恩旨。散给银米。并加两倍恤赏。小民口食有资。不致失所等语。览奏稍慰。正定河水涨发。虽幸未漫入城内。但关厢被淹。田庐人口。均有冲损。此皆我君臣之过。梁肯堂在彼查办。目击小民被灾情形。若再不实力详查。妥为赈恤。于心何忍。所有直省被水各州县。现已降旨。将本年应纳秋粮。加恩豁免。至应需赈项。现据梁肯堂奏、即于截留漕米十四万石内动支。兼放折色。以便民用。自应如此办理。至天津地方抚恤事宜。已有旨责成徵瑞、督同该运司道府等。实力经理。本日热河又复阴雨绵密竟日。若直省被水各地方。日内雨水仍复绵密。则保定、正定、天津等处。大寺庙甚多。即永定河工次。亦自有僧道寺院。梁肯堂、庆成、徵瑞、即应各饬令僧道等。虔心设坛。敬谨祈晴。俾田禾得资晒晾。不致有碍秋成。方为妥善。将此由五百里各谕令知之。　　

○旌表守正捐躯四川崇宁县民叶华松妻李氏。　　

○乙巳。谕、前因卫辉被水。穆和蔺甫经赶到。于赈恤事宜。未能悉心详细筹画。所奏情形。亦不激切踊跃。是以止将松筠、吴璥、交部从优议叙。今穆和蔺奏到督办堤堰。分查被水各属。散给灾民银谷各事宜。均属周详妥协。穆和蔺、亦著加恩一体交部议叙。其另片奏称、降调知县张予定、曾经承办河北赈务。现委分路查勘。尚属得力。请暂留该员在豫办赈等语。著照所请。张予定、准其留于豫省帮办赈务。事竣后。给咨送部引见。　　

○谕军机大臣等、本日苏宁阿奏全漕尾帮入境摺内称、故城景州地方。因卫河泛涨。临清夏津一带。西岸漫溢之水。北往直境。于七月初一、至初五等日。流入故城景州境内。低洼村庄。多被水淹。当即督令沿河村民。赶叠长埝。逼水北流入淀。田庐俱保护无虞等语。故城景州地方。因上游卫河涨漫。流注境内。以致低洼村庄。多被淹浸。幸田庐得保无虞。但该处村庄。既被漫水经过。于秋后有无损伤。民情是否安堵。殊为廑念。现在梁肯堂尚在固关。景州距天津不远。徵瑞查办天津地方抚恤事宜。不日当可完竣。著带同天津道丁溎蓥、即驰赴故城、景州、并河间府一带。亲加履勘。如被水村庄。民居庐舍或有冲塌。即行按例一律加两倍赏给修费。其有应须赈恤者。亦即行详查妥速办理。务俾小民不致失所。以副朕轸念民依至意。将此传谕徵瑞、并谕梁肯堂知之。　　

○又谕、据穆和蔺奏、初四以来。晴霁经旬。积水已消涸大半。漫堰水势微弱。下注无多。正应趁此时速为堵闭断流。使下游积水更易消涸。据奏十八日可以合龙。今已二十日。谅日前早已堵筑完竣。至该省抚恤赈济、及筑堰经费。既称藩库银两足敷动支。自可即行拨款应用。毋须另行拨帑。所办甚好。其武陟堰工。前据李奉翰派委河北道蔡共武、前往帮办。今穆和蔺因黄河长水。堤工险要。饬令蔡共武仍赴巡防。所办甚是。穆和蔺惟当益加勉力。往来查察。将应办赈恤堵筑事宜。尽心经理。俾灾黎口食栖止有资。民情益臻宁怗。以副委任。又同日据吴璥奏查办抚恤情形各摺。所有被淹处所。经该藩司覆加查勘。速委勤干丞倅各员。亲赍银米。前往散给。其灾轻路近之区。亦给予口粮修费。并酌量大小村庄。分别散给银米。用心周到。所办俱好。其延津安阳等五县。虽据奏称被淹情形尚轻。另饬查看酌办。但该州县同系被水。其低洼地亩。亦不免多有淹浸。该藩司亦当确实查明。妥为抚恤。不可因一隅灾轻。稍存忽视。致令有向隅之叹。至所称汲县等八县。五十七年秋禾被旱。曾经给赈。现即将前次底册覆加查点。分别增减。以便按户逐口、随查随放。所办亦是。至所需银米。该藩司因该处乡村。间有泥水胶浅处所。银米势难运到。现在出示劝谕各绅士大户。先将家存多余粮石。暂行垫给贫民。俟地方官往散时。即将给过户口钱米。照数给还。俾贫民早得糊口。并饬被水各县。一体仿照办理等语。此为目前救急。暂时权宜办理则可。而于地方赈务。究非正办。现在卫辉各属居民被水。口食无资。官为赈恤。拨运银两。一时未能到齐。其僻小村庄。泥水胶浅。银米亦难运到。若该处绅士大户。稍有余赀者。坐视不救。则灾民嗷嗷待哺。势必至有情急意外生事。今如此晓谕绅士富民。令其量出所余。暂行垫给。俾贫民得资养赡。过后即照数偿还。亦属无可如何之策。若地方遇有灾祲。应行赈济。并非刻不容缓。亦照此一律办理。则事出勉强。究觉不顺人情。且绅士等垫给钱米。按数给还时。不肖州县及吏胥等。从中借端克扣侵肥。甚至全不偿还。种种弊端。皆所必有。断不可行。此一节。并著各省督抚一体知悉。遇有灾赈事务。不可相沿办理。其现在武陟等被水州县绅士大户等。业经垫给钱米。仍著吴璥与地方官往散时。即饬令查明垫给实数。速行按数偿还。毋任吏胥从中短发。致有克扣侵肥等事。方为妥善。再穆和蔺前奏河滩地租收支各数摺内。有拨存行宫修费银五百两一款。业经降旨。令该抚查明具奏。兹据军机大臣查明。此项银两。系每年拨存司库。并不动项修理。则此款自应归入库贮项下。又何必复列此行宫修费名目耶。并著传谕穆和蔺、嗣后应将此项名目删除。其积存银两。即咨部归入库贮闲款项下。作为此次赈恤之用。将此由五百里各传谕知之。现在穆和蔺堵筑堰工。办理抚恤事竣。即著亲赴卫辉各属。再行周遍覆查。俾灾民各沾实惠。以副朕轸念灾区。不使一夫失所至意。　　

○又谕、昨已降旨。将富纲调补两江总督。所有云贵总督缺。福康安调补。和琳补授四川总督。其驻藏事务。令松筠前往办理。今思由滇省前往江南。路途遥远。且该省现有河工防汛等事。亦关紧要。若俟福康安到后。始行起程。未免有需时日。著富纲接奉谕旨。即赍带督篆。于经过黔省时。交与冯光熊暂行署理。富纲即驰赴新任。四川与云南接壤。著冯光熊先行探听。一俟福康安入境。即派员将督篆赍往迎交。更为便捷。至福康安到川省后。将应办要件。详悉寄信告知和琳。伊于川省及口内口外情形。本所谙悉。川省要务。不过番情小钱。民俗悍恶。经福康安再行详悉告知。自更可得其窾要也。至松筠前在库抡办理边务。甚为妥协。此次奉差湖北。路过卫辉。督办水灾抚恤事宜。实为尽心。朕所深嘉。今令前赴西藏接代和琳、自能胜任。卫藏地方。经和琳悉心整顿。定立章程。一切驾驭各部落。训练番兵。所办俱有条理。仍著和琳、再向松筠将钜细事宜。面为告知。俾得循照成规经理。倍臻妥协。以副委任也。将此由五百里各谕令知之。　　

○又谕、本日据留京王大臣奏、大学士嵇璜、于本月十七日病故。现在汉大学士。并无在阁办事之人。松筠于审案完竣。即当由荆州驰驿迅速赴藏。和琳俟松筠抵藏。面行交代。并将应办事宜。详悉告知后。即速加紧驰驿来京陛见。面聆训示。速行驰回四川新任。以便孙士毅迅速来京办理阁务。现在川省地方及奏销事件。均关紧要。和琳未到任以前。此数月中。不得不令孙士毅在彼督办。一俟和琳回川。孙士毅即可交代来京。并著孙士毅于和琳未到之前。即将军需销算。豫行儹办查核完竣。以便和琳一到。即可交代克期起身。来京供职也。将此由五百里各传谕知之。　　

○旌表守正捐躯江苏宿松县民王文举妻王氏。河南西华县民毕驴妻尹氏。　　

○丙午。谕曰、大学士嵇璜、老成端谨。历练有年。简任纶扉。齿逾八袠。方冀长承恩眷。用资倚任。前因患病告假。即令皇八子带领御医。亲往诊视。兹遽闻溘逝。深为轸惜。著赏给经被。以昭饰终令典。加恩晋赠太子太师。派皇八子带领侍卫十员。前往奠醊。并赏银一千两。办理丧事。其从前降革处分。悉予开复。所有应得恤典。该部察例具奏。至伊家属扶柩南归。并著加恩照例遣官一员。护送回籍。以示优眷。　　

○又谕曰、大学士行走班次。现在汉大学士无居前列者。嗣后行走班次。著阿桂居首。和珅居次。王杰居和珅之次。福康安居王杰之次。孙士毅居福康安之次。　　

○又谕曰、福宁奏、山东省馆陶冠县邱县地方。漳卫二河水涨。以致村庄多有被淹。现在亲赴查勘。加意抚恤。给发银粮。俾资口食。并与运河道罗煐、相度形势。将各处积水。设法疏消等语。馆陶等三县。猝被水灾。淹浸田庐。情殊可悯。现经福宁驰往查勘。分别抚恤。该处民人均资安堵。罗煐于运河情形。最为熟悉。今经福宁与该道商酌。相度水势。分路疏消。办理俱属得当。福宁、罗煐、俱著交部从优议叙。其随同办理出力之员。著该抚查明。一并咨部议叙。以示鼓励。所有馆陶、冠县、邱县、本年应徵秋粮。并著该抚查明。概行加恩豁免。以纾民力。仍督饬所属。详悉确查。毋致遗漏。以副朕轸念民依至意。　　

○谕军机大臣曰、全德覆奏、巴宁阿与总商汪肇泰联宗一节。现据汪肇泰供称、巴盐政与商人认本家属实。至打造首饰。及此外别项劣迹。遍询各商。俱称并无其事。所奏殊属取巧。全德之意。不过以巴宁阿在任各劣迹。已列数款参奏。其情节较重之与商人联宗等款。俱经参出质实。已可塞责。此时复令查讯。即思作好人将就完结。不肯再行穷究其事。免致嫌怨。试思汪肇泰系微末商人。巴宁阿若非图其馈遗谢仪。何肯俯就联宗。即使巴宁阿未经明言。该商希图往来交结。岂有不馈送贽见之理。纵使巴宁阿在任未久。不暇向伊需索。但既与该商认作本家。且自称长辈。安知不望报于异日。巴宁阿进京后。该商人逢遇年节。或寄送礼物。俱属事之所有。全德在扬州。如果逐一诘询。何难得实。乃以业经参出。即思就案完案。存不为已甚之见。所谓进退无据。此等伎俩。岂能逃朕洞鉴。著传谕全德、将办理此事。是否实系取巧。冀图将就了事之处。据实回奏。寻奏、讯据汪肇泰供、巴宁阿在任不久。并未送礼。进京后无事交涉。亦未寄送礼物。前奏漏叙。实不敢蹈取巧之愆。报闻。　　

○又谕、据全德奏、覆讯总商汪肇泰、前此巴宁阿如何与该商联宗一节。据汪肇泰供、巴宁阿初到任明。即与商人汪肇泰勒认本家。自称原籍徽州。先认长辈。即是联宗实据。乃前此询问巴宁阿时。犹复饰词狡展。今全德取有汪肇泰供词。承认明确。则巴宁阿更无可置喙。著传谕王大臣等。即将全德汪肇泰供词。发交巴宁阿阅看。想伊自难再有狡饰。即行按律定拟具奏。　　

○又谕曰、朱圭进御制纪实诗十二函内。编排门类。列叙案语。具见用心审密。所撰进书表文。摛词比事。亦属典核。惟过于颂扬。于朕兢业自持。惟日孜孜之意。尚觉歉然。第观其属辞命义。尚为雅则。兹赏去御笔扇一柄。纱匹笔墨等件。以奖其励学。　　

○又谕曰、福宁奏、查勘馆陶冠县邱县被水情形。督率道府等实力抚恤。并疏消积水。赶堵漫口一摺。馆陶城内。水未灌入。居民得以安堵。尚为深幸。其村庄地亩。多有被淹。田禾受损。旁注之水。漫入邱县村庄。晚禾亦难望有收。实为可惜。惟冠县被水较馆陶为轻。此皆由不能调燮。以致被此水灾。皆我君臣之咎。若不尽心赈救。于心何忍。现经福宁亲赴该处。往来查看。撘篷济渡。散给□□磨饼。其艰于买食之处。即给以米谷。俾灾民得资存活。所办俱好。所有坍塌房屋。淹毙人口。俱著按例加两倍赏恤。如有应行赈济者。即一面奏闻。一面办理。不可存惜费之见。其德州地方。因运河漫溢。驿路受淹。已经该抚委员确勘。赶紧宣洩。俾邮传不致迟滞。所办亦好。至所称临清姜家庄漫水。应由冯家双闸启放。夏津老堤漫水。应由武城之牛蹄窝闸疏消。馆陶漫水。应由常家沟宣洩入卫。冠县漫水。现启运河各闸宣洩。邱县漫水。从直隶滏阳河宣洩等语。所办俱属得当。福宁到山东未久。该省各处水道。及疏消事宜。岂能如此谙悉。罗煐系由该处河工微员出身。曾任河道。该处水利。本所熟谙。现在筹办机宜。想必系罗煐告知福宁、商同办理。罗煐因在按察使任内。缘事降调。用为运河道。今适有此水灾。相机宣洩。正得其用。实为不幸中之幸。著福宁将所办宣洩事宜。是否系罗煐主见、商同办理之处。据实覆奏。至姜家庄及夏津漫口。现已赶紧镶筑。福宁务须实力督率堵筑完竣。并将各处积水。一律疏导分消。早见涸复。俾得安辑宁居。除被灾之外。该省秋收究得几分。即速奏闻。以慰廑注。将此由五百里传谕知之。　　

○又谕、本日据福宁奏到临清馆陶等州县。疏消漫水情形。并绘图呈览。朕详加披阅。所有漳卫二河合流漫口。自邱县迤西。俱系直隶境景州河间一带。漫水所注。被淹之处较多。昨已传谕徵瑞、令其驰赴故城、景州、并河间一带。查勘被水村庄。妥速办理。梁肯堂谅已早抵固关。所有该处抚恤事宜。大局已定。不日即可完竣。著于办毕后。即驰往景州河间等处。详悉履勘。如有冲塌房屋。即遵昨旨。按例加两倍赏给。其应需赈恤者。亦即会同徵瑞、详查妥办。务俾小民不致失所。前已谕令徵瑞。、庸循照向例。前来热河。梁肯堂查办各处被水事务。关系紧要。亦著在彼悉心办理。八月间不必前来行在祝嘏。即朕回銮时。亦不必于途次接驾。竟俟诸事办妥。再到京复命。未为迟也。将此由五百里谕令知之。　　

○丁未。谕曰、庆成奏、河水涨发。坝工平稳一摺。据称、本月十六七等日。阴雨连朝。各处水涨。逼紧大溜。一时不能畅消。庆成与乔人杰、分派文武员弁。赴工防御。玉皇庙前堤工。尤为险要。乔人杰身先兵役。竭力抢护。数处险工。皆得幸保平稳等语。览奏以手加额。感谢无尽。此皆仰赖河神护佑。得以化险为平。特发去大藏香二十炷。交庆成等、于卢沟桥东岸迤南河神庙内。敬谨祀谢供奉。以答灵佑。至庆成等在工督率员弁。将险要堤工。尽力防护。得以一律稳固。实属出力可嘉。前因梁肯堂前往固关查办灾赈。永定河工督办需人。特派庆成前往。伊系本省提督。于河工弁兵。呼应较灵。易于集事。否则祇有道员在彼督率防护。办理不无竭蹶。此皆天牖朕衷。用人得当。欣慰之余。弥深感惕。今特赏庆成玉搬指一个。庆成、乔人杰、并著交部从优议处。其在工实在出力之员弁等。即著庆成就近查明。一并咨部议叙。不必转报梁肯堂、以致往返需时。至乔人杰于玉皇庙前堤工险要时。冒雨赴险。身先兵役。极力抢护。险工得保平稳。甚为奋勉。并著加恩赏给按家使衔。用示优奖。向来各河工遇有漫口。该河道等俱有应得处分。今不特免其治罪。又格外施恩赏给升衔。乔人杰、惟当倍加感奋。实力督率。将各处险工。谨慎防护。并将漫口赶紧堵筑。不遗余力。以期工程一律坚实。克期迅速合龙。方不负朕恩奖。又思山东运河道罗煐、前于按察使任内降调。朕念其事属因公。仍用为运河道。伊系该处河员出身。于运河水道沟渠。皆所熟悉。适遇馆陶武城等处河水漫溢。昨据福宁奏到启放闸座。疏消积水。一切皆合机宜。自由罹煐主见。禀商办理。是以宣洩皆得窾要。福宁甫到山东未久。于该处水利。岂能如此谙悉。是朕用罗煐为运河道。人地更属相宜。实为不幸中之幸。得以济事。今乔人杰既赏按察使衔。罗煐、亦著加恩一体赏给按察使衔。以示奖励。该道倍当悉心筹画。妥速经理。俾漫口迅就堵合。涨水一律疏消。地亩早得涸复。灾民均获安辑宁居。以副委任。　　

○又谕、据保宁奏、伊犁阿奇未伯克回部头等台吉俄罗木杂卜、土尔扈特头等台吉恭额策林、公爵分例护卫官员、可否准其存设等语。著加恩准其存设。不必拘泥成例。以示体恤新附回部至意。　　

○谕军机大臣等、据留京王大臣等奏、十九日密雨沾濡。二十日业经大晴。现在天色凉爽。不至再有连阴等语。京师近日以来。仰荷天恩。业经晴定。欣慰之余。弥深敬慎。至摺内又称日内天气。倘又复蒸热。或有酿雨之势。即当祈晴等语。殊为多虑不诚。已于摺内用朱笔抹出。京师此时晴象已定。自属最好。乃转鳃鳃过虑。复有酿雨之言。宁不知朕现在雨水稍多。宵旰焦劳。无时或释。而故为此骇听之语。以致朕愁耶。看来此奏。自系八阿哥金简之意。欲以此见其虑事周密。不自知其所言之失当。而八阿哥向来遇事用心过细。此一节。必系八阿哥主意居其大半。亦未可定。是否如此。附便覆奏。并著将田禾是否长成饱绽。积水消涸。并无妨碍情形。一并覆奏。以慰廑注。寻奏、前奏系臣等公同商酌。实属拘泥过计。现在田禾饱绽。积水渐消。大田并无妨碍。得旨、览奏稍慰。　　

○调镶蓝旗蒙古副都统德楞泰、为正白旗满洲副都统。　　

○戊申。谕曰、尚安、著改名宜绵。　　

○谕军机大臣曰、贡楚克扎布奏、杜尔伯特汗玛克苏尔扎布等。游牧狭小。应将卡座展宽。请亲往查勘等语。伊等生齿日繁。游牧较狭。似宜展宽。然未知果否有益。该处亦系乌里雅苏台将军所辖。著传谕恒瑞、令其前赴科布多。会同贡楚克扎布、到彼查勘。其卡座应展宽与否。于蒙古等有无裨益之处。据实具奏。并令便道巡查。　　

○以署正蓝旗蒙古副都统硕云保、为镶蓝旗蒙古副都统。　　

○己酉。上御卷阿胜境。赐扈从王公大臣、及蒙古王贝勒贝子公额驸台吉等食。至癸丑皆如之。　　

○谕、据书麟、兰第锡奏、江南境黄河水势盛涨。丰汛四堡曲家庄地方。于六月二十七日。堤口过水三十余丈。赶紧堵筑。现已断流等语。此事先据该河督等奏到。曲家庄漫口过水。于十日内抢堵完固。业经颁发藏香。令于河神庙敬谨祀谢。并著将在工出力之文武员弁。俟秋汛安澜后。一并交部议叙。兹据该河督等所奏之摺。因系差员赍递。是以奏到在后。今披阅所奏情形。曲家庄过水时。幸未吸动大溜。又阅图内漫水二处。幸系回溜。是以水势不致甚猛。维时淮徐道康基田、适在萧汛督抢埽工。随即驰往。先行裹护。并连夜集夫。在滩面圈筑越堰。绕过缺口。复将该河督等到工查看。于六堡滩内。就旧有土坝。盘筑草坝。赶紧堵筑。得以儹办完竣。是此事深得康基田之力。若非伊先行赶到圈筑越堰。恐漫口更致塌宽。难以施力。康基田于抵工后。即连夜集夫圈堰。绕过缺口。次第施工。办理甚属可嘉。今运河道罗煐、永定河道乔人杰、均因办理堵筑宣洩事宜。赏给按察使衔。康基田尤应加以恩奖。亦著赏给按察使职衔。用示鼓励。至该河督等于滩水漫堤。未能先事防护。原有应得之咎。姑念抢护出力。克期堵合。不忍再行治罪。所请交部严加议处。俱著加恩宽免。其该管文武员弁应得处分。亦著一体从宽。免其交部。该河督等倍当益加奋勉。督率工员。实力巡防。务期堤埽工程。益臻巩固。以副委任。　　

○留京办事王大臣议覆、大学士伯和珅等奏称、八旗设立马圈。餧养马匹。原以备扈从行宫之用。但常时在圈。易致折膘。请分给各旗官员拴养。既可乘骑当差。调习壮健。出围较为得力。空出马圈闲地。盖造房间。给与穷苦兵丁居住等语。应如所请。惟是八旗蒙古佐领、官员无多。不敷分领。应添交护军前锋等营官兵拴养调习。仍令该管大臣、参领、佐领等。不时查察办理。每年与八旗骁骑营、及各营旧有马匹。存留二成。余令出青交围。如遇东巡南巡等差。需马较多。届期由火器、健锐、二营添拨。至改造兵房。惟用城内空出圈地。将现存各旗购买草豆、及广储司存贮节省餧马银二项。共一万八千余两。酌量改造。旧房修补。无用马棚木料。拆毁变价。每间照例给银五十三两。拣员督办。保固十年。城外空出马圈地。或令变价。或租赁民居。交该旗都统办理。得旨、蒙古旗员较少。不敷分养此项马匹。著添给前锋护军等营。妥为餧养。倘有亏损等事。惟前锋统领、护军统领等是问。余依议。　　

○庚戌。谕、据惠龄奏、经过直隶保定正定一带。察看地方情形一摺。内称、本月十六日。行至正定府。是夜大雨倾注。滹沱河水增长。已及堤根。当即督同地方官。亲临堤上。赶雇人夫。加紧抢护。水未泛溢。庐舍毫无浸损。其离城稍远村庄。谕令该府县督同亲查。均无妨碍。民情安怗。至前途或有应行查办之处。即当随时妥办等语。览奏幸慰之极。向来督抚于经过地方。遇有被水等事。往往以非所统辖。置之度外。殊非急公恤民之道。现在功令严明。奉差大员。均能体朕如伤在抱之意。不分畛域。一体督同妥办。即如此次卫辉固关地方被水。经松筠、宜绵、在彼经过。即行督率地方官。妥为抚恤。前经降旨。将松筠、宜绵、交部从优议叙。今惠龄于路过正定时。适值滹沱河水涨发下注。因梁肯堂现赴固关。即督同地方官。集夫抢护。饬赴村庄确查。民情得以宁怗。所办实属可嘉。惠龄亦著交部从优议叙。以示优奖。　　

○谕军机大臣等、据惠龄奏、行至正定一带。沿途阻水。行走迟速难定。诚恐有误入闱监临之事等语。本年乡试。八月初间。即应办理监临事宜。惠龄沿途阻水。恐未能克期到彼。藩司汪新、现赴荆州防汛。所有应办监临事宜。即著毕沅入闱办理。至覆试一事。须在九月初间榜发以后。彼时惠龄早已抵楚。即著办理覆试。如此一转移间。监临覆试。俱有大员专办。自可不至贻误也。将此传谕毕沅、并谕惠龄知之。　　

○又谕曰、穆和蔺奏、武陟县附近漫口之樊村民堰。河势生湾。顶冲迎溜。现在增高培厚。并加镶防风。添筑里戗。以资捍卫等语。所办甚是。又称、漫口下游故道。淤高数尺。复开挖引渠一道等语。该处故道淤高。水滩下注。该抚等于下游开挖引渠。畅其去路。并将淤断之处。节节疏通。办理均属妥协。此时开放引渠。全河仍归故道。漫口断流。皆仰赖河神锡佑。得以安稳合龙。特发去藏香二十炷。交穆和蔺、于河神庙敬谨祀谢供奉。以答灵贶。所有在工儹办出力之府厅等员。并著查明咨部议叙。用示奖励。其堵筑堰工。仍督饬工员。加土追压。益致坚实。该抚现已前赴河内修武一带。催放抚恤口粮。坍房修费。务须悉心查核。饬属妥办。俾小民均沾实惠。并著将各属积水未经消涸之处。一律设法疏消。妥为经理。以副委任。将此传谕知之。　　

○辛亥。谕曰、蒋兆奎奏、勘明代州并所属地方被水情形。分别办理一摺。据称代州、五台、繁峙、三处。因大雨连绵。山水陡发。多有冲塌房屋。损伤人口。已按例捐廉给予赏恤。其被淹地亩。秋收失望。请先行抚恤一月口粮。再行勘明灾分轻重。分别加赈题豁等语。代州五台繁峙三处。被有水灾。田庐多被淹浸。人口致有损伤。前据该抚奏到。业经降旨加恩。令将赏恤银两。均按例加两倍赏给。蒋兆奎尚未接奉前旨。是以未经遵办。著该抚即行详悉查明。均加两倍。补给赏恤。俾小民益为充裕。不致失所。至该州县地亩被水淹刷。难望有秋。殊为可悯。其乏食贫民。著即先行赏给一月折色口粮。听其自行买食。以资接济。所有被淹地亩。应豁粮赋。若俟该抚照例题达。未免有稽时日。著即加恩。将代州及所属之繁峙五台三州县被水处所。本年应纳秋粮。概行豁免。以纾民力。仍著蒋兆奎、即先行出示晓谕。俾各安居复业。仍速勘明灾分户口。分别加赈。及酌借耔种口粮等事。实力抚恤。其固关以外平定州所属地方。已早经有旨。令蒋兆奎确查妥办。一体按例加两倍给予赏恤。该抚惟当遵照前旨。实心经理。俾小民均沾实惠。以副朕轸念灾区、优加恩恤至意。　　

○吏部奏、江苏巡抚奇丰额、于巴宁阿交结商人。并不据实参奏。请旨革职。得旨、此案书麟已革职来京。候部定罪。奇丰额厥罪维均。但书麟在总督任内有年。于地方要务。并未整饬一事。且伊兼管盐务。其咎较重。奇丰额系巡抚。专管地方事件。尚可从宽。姑念一时乏人。奇丰额、著加恩改为革职从宽留任。令其带罪图功。俟八年无过。方准开复。　　

○刑部议覆、陕甘总督勒保奏称、纠众诵经回犯马恒、马源等十名。请发往黑龙江。给索伦等为奴。得旨、此等人犯发往。索伦等自不入教。该处回民甚多。难保无煽惑情事。著交明亮等严行管束。倘有引诱回众入教之事。即行审明正法。以示惩儆。　　

○壬子。谕、本日刑部等衙门。将乳母徐许氏压扪幼孩身死一案。问拟绞候。固属照例办理。已照签发下矣。但似此乳经压死幼孩之案。如讯系所乳幼孩之外。别有子嗣。而压扪致死。又实出于无心。自应照旧问拟。临时尚可免勾。若其家祇此幼孩一线。别无他子。此等蠢愚乳母。不知小心抚养。竟至扪压身死。甚且挟嫌怀怨。有心致毙。以致其家因此绝嗣。不可不分别核办。嗣后凡遇此等案件。若乳母压死之幼孩。讯系独子。以致其家绝嗣。即使出于无心。亦应入于秋审情实办理。以昭平允。　　

○谕军机大臣等、据内务府衙门覆奏、遵化州应交五十八年分租银钱文。及五十六七两年所欠租钱三百余串。屡催未解。该州惟以原佃潜逃。租额过重。招佃无人申覆等语。此项租银。俱系供支陵寝。及修理行宫墙垣桥座之用。自应依限完解。不得迟延挂欠。乃遵化州应交租银。及园租京钱。经该衙门屡次严催。仍拖欠未交。并以租额过重。招佃无人。藉词搪塞。实属玩忽。梁肯堂此时虽在查办灾务。但此项租息银两。亦关紧要。岂可即置不问。一任该州延宕。著该督即严饬该州、将应交租银欠项。照例如数作速赔补。克期完解。以充公用。若再支吾延宕。必将该州及该督、一并治罪。所有此项园地。并著委员确勘。是否实在荒芜。及租额过重。应行酌减之处。据实具奏。毋得稍有含混。致干咎戾。再此次梁肯堂办理灾赈。已据奏请拨帑四十万两备用。该省被水州县。业经降旨。将本年应纳秋粮。概行豁免。此外未经被水州县。自仍可一律有收。小民乡里。本有相通之义。彼此原可通融赒济。其被水灾黎。更当不至失所。现在各该州县灾分户口。谅已查勘明确。得有眉目。著该督约略计算。实在需用若干。请领帑项是否足用。即行据实先行具奏。并著将该省本年收成。除被水各州县外。均匀牵算。实在约有几分之处。一并查明覆奏。以慰廑注。将此谕令知之。　　

○又谕曰、伍拉纳等奏、拏获义乌县匪案在逃要犯王元、审明后即恭请王命。将该犯凌迟枭示一摺。已批交该部知道矣。至摺内称、搜获王元所带字条。系编造不法邪言。有出兵成功等语。前此伍拉纳钞进逆词。所称招主发兵之语。尚系假借楼德新名字。不过希图惑众骗钱。混行编造。至现在搜出字条。竟有主公天下。出兵成功等字样。非谋叛而何。乃吉庆前次起出逆词后。既未据实呈奏。嗣据伍拉纳到浙会审。又祇将楼德新所编逆词进呈。而于现在搜获字条。并未切实究出。岂有该犯王元于事发逃窜后。尚藏匿身畔。而首犯楼德新等到案时。转无此等字条、随身携带之理。乃伍拉纳等并不切实究明。立时搜获。即将各该犯等先后正法。以致此时搜出逆词。其主谋起意之人。及逆词内所称各情节。无可根究。可见前此办理草率。多有不实不尽。伍拉纳等、俱著传旨严行申饬。仍著将会审时。何以并不详悉究出缘由。明白回奏。至建宁县知县吴尊盘、于该犯王元潜匿境内。即带同差役。亲往拏获。尚属认真。并著该督等咨部议叙。以示鼓励。寻吉庆奏、前此起出逆词。未即呈览。与督臣伍拉纳会审时。据吴阿成供、系楼德新、何世来、王元、三人编造。又未将王元身藏不法字样。立时搜出。遽将该犯正犯。实属糊涂。得旨、此后一切留心。　　

○癸丑。谕、今岁雨水较多。道路泥泞。且朕八旬有四。非畴昔驰马射猎时可比。现已停止本年进哨矣。蒙古王公台吉等、著照去年。于八月二十日。送朕启銮。即令各回游牧。且不久即值年班。伊等俱可至京。但上围蒙古等。虽未起程前来。究已豫备。著加恩照前年例。减半实赉。明岁六十年。亦不进哨。仍在热河举行庆典。礼毕进京。俟丙辰归政。称太上皇帝时。朕仍进哨。不必乘马射猎。惟安坐看城。以观嗣皇帝率领王公大臣、蒙古王公台吉、及外藩人等行围。实千古罕觏之盛事。惟尔臣仆。恭遇嘉祥。亦必共相欢忭也。　　

○又谕曰、伍拉纳奏、汀州镇总兵格绷额、染患风痰。请令回旗调理等语。格绷额、著准其回旗调理。所有福建汀州镇总兵员缺。著特灵额补授。　　

○谕军机大臣等、本年直隶山东河南等省。因雨水稍多。河流涨发。漫水所注。多有淹损地亩、坍塌民居之处。而直隶之河间、天津、正定、顺德、广平、大名、山东之临清、东昌、德州、河南之卫辉、彰德、怀庆等属。春间因被旱歉收。今又被水淹浸。受灾较重。节经降旨。优加抚恤。并将被水各州县。本年应徵秋粮。一体加恩豁免。小民口食有资。自可安居复业。第念甫经被水之区。虽现已得沾恩恤。但节年尚有因灾未完缓徵带徵等项。于来岁收成后。尚须按限输纳。小民或不免以官欠未偿。心存顾虑。仍未得遂其含哺之乐。竟应将各该处节年缓徵带徵银米。概予宽免。俾灾黎得免追呼。将来水退后。补种所获粮石。可以自耕自食。生计益为宽裕。著传谕梁肯堂、穆和蔺、福宁、将各该省被水较重处所。所有节年因灾缓徵带徵未完银米数目。各行详晰迅速查明。开列清单具奏。候朕降旨加恩。该督等务须详查确勘。据实办理。毋得隐饰含混。　　

○又谕曰、庆成奏、堵筑漫口。现在加紧赶办。月内即可镶做坚实。拟于八月初五日以内合龙等语。已于摺内批示。至所称、前抵工次时。两坝新工。共有一十余丈。初经披阅。竟似该处漫口。祇有十余丈。及阅所奏。又称半月以来。督催儹办。西坝已筑成三十余丈。东坝筑成六十余丈。是两处合算。竟有百丈。而从前塌定漫口。共有若干丈。现在所堵漫口。实已筑成若干丈尚有若干丈未经堵筑。摺内均未明晰声叙。所奏殊属牵混。图内亦未贴说声明。著传谕庆成、将南头工段。从前原塌漫口。共若干丈。已陆续堵筑若干丈。现在漫口。尚有若干丈未经镶做之处。详悉据实具奏。毋再含混。至该工口门日渐收窄。溜势自必益加湍急。尤当慎重办理。夯硪坚实。不可过于欲速。致有草率浮松之患。又阅图内新挑引河形势。自当得力。即日合龙下埽。大溜紧逼之时。务须将河头挑开。俾得建瓴下注。吸动大溜。漫口方可易于堵合。庆成等尤当慎妥为之。以期一举成功。永臻巩固。方为妥善。　　

○又谕、本日吉庆奏、浙江省钱粮完欠一摺。内称、乾隆五十七年分地丁漕白等银。尚有民欠未完银二十二万七千三百三十余两。五十八年分地丁屯饷驿站漕白等项。民欠未完银二十七万一千五百二十余两。又未完额徵南米四万八千二百六十二石零。现在严催完报等语。江浙两省。连岁以来。雨旸时若。均获有收。非他省之偶有灾歉者可比。此等钱粮。俱系正赋。在小民具有天良。得遇连年丰稔。自无不踊跃输将。按期交纳。乃浙省节年未完银米。尚有四五十万之多。即江苏省前据奇丰额奏到。本年应徵新赋。虽已全完。而带徵停缓等项。尚有应俟届限催完者。看来此等未完银米。其实欠在民者。不过什之二三。自系经徵官吏。任意侵蚀。居其七八。迨至奏销期限。辄又捏称民欠。藉词延缓。似此年复一年。伊于何底。著传谕该抚等、所有额徵地丁等项。并该年应徵带缓等项银粮。务须实力稽查。依限完缴。毋任官侵吏蚀。任意拖欠。以致正赋延宕。倘有前项情弊。一经发觉。必将经徵各员及该抚等。一并从重治罪。决不稍为宽贷也。
  </div>
  <div class="pagination">
   <a href="清实录乾隆朝实录_page1815.html">
    上一页
   </a>
   <span>
    ...
   </span>
   <a href="清实录乾隆朝实录_page1811.html">
    1811
   </a>
   <a href="清实录乾隆朝实录_page1812.html">
    1812
   </a>
   <a href="清实录乾隆朝实录_page1813.html">
    1813
   </a>
   <a href="清实录乾隆朝实录_page1814.html">
    1814
   </a>
   <a href="清实录乾隆朝实录_page1815.html">
    1815
   </a>
   <span class="current-page">
    1816
   </span>
   <a href="清实录乾隆朝实录_page1817.html">
    1817
   </a>
   <a href="清实录乾隆朝实录_page1818.html">
    1818
   </a>
   <a href="清实录乾隆朝实录_page1819.html">
    1819
   </a>
   <a href="清实录乾隆朝实录_page1820.html">
    1820
   </a>
   <a href="清实录乾隆朝实录_page1821.html">
    1821
   </a>
   <span>
    ...
   </span>
   <a href="清实录乾隆朝实录_page1817.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
