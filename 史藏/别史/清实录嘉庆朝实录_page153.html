<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 153 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 153 页/共 523 页</h1>
    <div class="content">
大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百十四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆八年。癸亥。六月。甲子朔。谕内阁、昨日夜闲。户部衙门四川司贮稿楼房失火。惟尚书禄康、署侍郎那彦成、护军统领春宁、在彼救护。此外并无一人前往。衙署重地。非民闲房屋被烧可比。向来居住城内之文武满大臣、一经闻信。例应迅速往救。此次户部贮稿楼房被烧。多未前往。殊属非是。除是日在紫禁城内值宿、并圆明园各公所该班者、俱毋庸查参外。其余未经救护之文武满大臣、著吏部、兵部、及值年旗、一并查明因何不行前往之处。据实参奏。　　

○谕军机大臣等、此次野番等胆敢将蒙古贝子衣帽剥去。枪毙伊妻。实属凶横。是以叠次降旨、谕令严拏务获。并令贡楚克扎布驰往督办。兹据都尔嘉等奏、已将枪毙贝子妻室之正凶齐克他勒拏获。所办尚好。据获贼供、同夥抢劫之犯。约共几十人。虽不能尽数拏获。但首犯扎拉南什济、及单开之隆本等七人、叠次肆劫。必应按名擒获。毋任漏网。该犯等罪名、虽不至于凌迟。亦当分别斩枭。并传集该贝子等、当面惩办。以纾积愤。至蒙古人等、当番贼抢掠时。人数无多。番贼既能放枪。岂蒙古转不能放枪抵御。何以任番贼来至帐房。将衣帽抢去。该贝子辄躲入喇嘛寺内。次日番贼复至。又思出外奔逃。以致伊妻跑出被伤。实属懦怯无能。且据该犯拉隆供称、我因不识水性、不能摆渡、有纳汉王旗下渡贼之水手拦角尔等七人、陆续渡过贼番三十余人、分得牛羊若干只等语。其乙旦木一犯、据供即系特礼贝勒旗下蒙古。可见蒙古被抢之案。多系伊等属下人户、与贼番通线。为其摆渡。较之番贼等、情罪尤为可恶。应将数犯严拏务获。加倍惩治。使知所儆惧。并晓谕该蒙古等、嗣后当大加振作。自卫身家。勿以天朝此次为之查拏凶贼。恃为长策。尤当于所属人户。严加管束。毋任与贼勾通。自滋扰累。其被抢牲畜。虽应多为追给。但番贼等果能畏法。缴出赃物若干。即可就事完结。亦不必全数著追。至蒙古等屡被番族抢扰。该处交界地方。既有河一道。番贼等不识水性。艰于济渡。即可在彼严防。以绝番贼往来之路。但蒙古积弱已久。不能自行经理。或代为设法。即在沿河地方。令蒙古添设卡伦。驻守巡防。并将船筏概行彻收。使番贼不能乘闲偷渡。庶可永杜衅端。著贡楚克扎布、会同都尔嘉等、察看情形。悉心妥议具奏。再另片奏、永昌敦煌等处、又有蒙古人户携眷前来、酌加抚恤一节。前此丹噶尔搬来蒙古贫户。业经降旨妥为抚绥。即令其仍回原牧处所。此次又复有蒙古纷纷前来。挈眷居住。岂能长恃官为赡给。著晓谕伊等早回游牧原处。各安生业。毋许再行携带多人。投入内地。将此谕令知之。　　

○惠龄奏请、鼓励承办军务出力人员。赏知州陈祁、庄振、花翎。知县薛困勉、蓝翎。余升擢有差。　　

○乙丑。谕内阁、朕本日阅看随围侍卫等射靶。二等侍卫委侍卫班领明勋、射箭三枝。内两箭并未到靶。明勋身充侍卫。步射平常。甚属不堪。著革去二等侍卫委侍卫班领。仍留多罗额驸职衔。罚俸三个月。回旗当差。以示炯戒。此皆该领侍卫内大臣等、平日未能指教。如此庸劣之员。该大臣等尚以题升委侍卫班领。尤属不合。正黄旗领侍卫内大臣绵恩、保宁、著交各该衙门查议。嗣后如有似此题升劣员者。经朕察出。定将原保领侍卫内大臣等治罪不贷。　　

○陕甘总督惠龄等议覆、前任总督长麟条奏善后事宜。查现在陕境肃清。民人以次复业。其山峰堡寨无人居住者。应行拆毁。以杜藏垢纳污。其现有百姓居住者。则暂从其便。此外平地堡城。民人业已尽室安居。势难概行拆毁。应饬地方官亲为查看。详报备案。所有应缴军器。在官为给发者。按数收回。其百姓自制者。令呈明原制之价。到局缴销。即照原价给发。严禁抑勒克扣等敝□大。其长麟所奏添设乡正乡铎名目。既难得可信之人。转恐恃符把持。为乡里之害。应毋庸议。至老弱无归之人。臣等现饬属于旧有养济院等处收养。其年壮者。或充夫役。或佃种谋生。不致流离失所。再查军功乡勇愿入营伍者。已派赴各营娴习纪律。其不愿入伍者。俱经资遣回籍。仍饬地方官随时稽察。得旨允行。　　

○丙寅。谕内阁、国家承平不忘肄武。每岁木兰行围。＜闲＞搜军实。兼以绥怀藩服。意至深远。我圣祖仁皇帝在位六十余年。岁时出口行围。著为恒典。朕恭阅高宗纯皇帝实录。内载雍正四年世宗宪皇帝谕旨、以校猎讲武一事。朕年来未一举行。庸劣无知之员、及怠惰不堪之兵丁、颇有以朕之不往为是者。此皆愚贱之人、偷安自便、不知大体之论。国家武备。关系紧要。朕欲俟经理政事悉皆得宜。即当于农隙之时。躬行狝狩之礼。钦此。仰见世宗宪皇帝垂训谆谆。虽未及亲举行围。而训练满洲之意。未尝一日忘也。我皇考高宗纯皇帝敬承世德。每岁举行秋狝大典。自平定西域以来。新疆诸部。络绎来庭。其中多有系生身者。每于山庄展觐。圣制避暑山庄后序、以后世子孙、当毋忘家法。习武木兰。后人如忘此言。则与国休戚之大臣、以及骨鲠忠直之言臣、随时进谏。训辞肫挚。不啻面命耳提。朕缵绪丕基。若于行围旧典。竟不率由。而蒙古诸藩王、及新疆诸部。曾不加之款洽。联为一体。是不能仰体祖考之心以为心。实愧且惧。设云事近游观。殊不知盘于游畋。古人示戒。原为侈耳目之娱。今则习劳举典。正由不自暇逸。如果以暇逸为事。则御园憩赏之处。较之塞外山庄、清胜迥殊。更何耽恋于彼。况跸路所经。设雨水泥泞。跋涉维艰。人情莫不好逸而恶劳。朕何独好为此举乎。且朕日以肄劳讲武为训。而近日八旗官员。于骑射尚多不能娴熟者。若竟停止行围。伊等更日事恬嬉。渐忘本务。何以仰承列圣教养之盛心。朕实不敢出此。亦不忍不遵皇考屡次教导之圣训。著将此旨明白宣示。俾共知朕意。　　

○丁卯。总理行营事务王大臣等议奏、哨内扑救荒火章程。得旨、著交御前大臣、于进哨时、拟派乾清门侍卫四员。若遇仓猝起火。即著此四员前往扑救。如扑救及半。著二员先赴大营具奏情形。其余二员、俟扑救完竣。再回大营具奏。并著派虎枪长、带领虎枪营人员一半、前往扑救。其余一半、在大营门外。将附近枯草芟割远弃。傥焰光甚近。文武大臣官员等再行上门。如相距甚远。文武大臣官员等。仍无庸纷纷上门。　　

○山东巡抚铁保奏、接准部驳、覆究出滕县民人王连、王牛、因奸谋命实情。得旨、著交刑部速议具奏。此案山东省民人王连等、谋死徐大生母子二命。先经该省将王连照谋杀人从而加功律拟绞监候。王牛依诱拐例拟军。盛氏止科奸罪。经刑部饬驳。铁保等复提犯研鞫。始究出王连、王牛、均与盛氏通奸。商谋害命。盛氏目击夫姑被害。仍与奸夫同回奸宿。事发之日。复捏情讳饰。按律将盛氏改拟凌迟。王连、王牛、分别斩决斩候。罪名轻重。实属悬殊。该抚请将承审各官、交部议处。自属咎有应得。所有滕县知县蔡临、及前署兖州府事青州府同知赵怀玉、均著交部议处。至刑部司员、向来驳饬案件。外省遵驳改正者。即将司员予以纪录。此次所驳王连等谋命一案。罪关重大。若非刑部将情节指驳。几致正凶幸逃显戮。自应将该部驳正之员、量加鼓励。著查明该司首先议驳者、系属何人。同定议之各该堂官、一并奏闻。候降谕旨。寻刑部奏首先议驳之郎中玛隆阿等。得旨嘉奖。加级纪录有差。　　

○增设日讲起居注官满员二缺。从翰林院掌院学士彭元瑞等请也。　　

○戊辰。命科布多参赞大臣宜兴、回京候旨。以巴里坤领队大臣恒伯、为科布多参赞大臣。乾清门二等侍卫图善、为巴里坤领队大臣。　　

○旌表守正捐躯甘肃宁夏县民胡承业妻侯氏。四川资州民朱有贵妻李氏。　　

○己巳。以恭修裕陵隆恩殿。先期遣官告祭裕陵。及后土之神。　　

○旌表守正捐躯河南宝丰县民翟旺妻郭氏。　　

○庚午。赏伊犁协领满禄、副都统衔。为领队大臣。　　

○辛未。谕军机大臣等、川省零匪不过四百人。此时若仍以数万兵勇、稽时糜帑。诚属不值。是以节次降旨谕令分兵搜捕。不可以大队之兵、搜剿零贼。徒劳跋涉。今额勒登保奏另筹变通之策。自必思减彻兵力、节省钱粮。而摺内又未将如何变通之法声叙。朕思现在官兵尽敷派拨。且乡勇所得分例较多。莫若先将各处乡勇裁彻。则节费已属不少。额勒登保惟尽现有之兵。分派镇将、将余匪搜剿净尽。然后再议彻兵。且朕所谓办理净尽者。原非必一匪不存。但如成股之贼、或百人或数十人者。必当散其党类。断其胁从。使之不能再合。零星散窜。即可搜剿无遗。若祇剩一二散匪。未经剿尽。不过潜匿逃生。无能再行勾结。自即可驰奏竣事。至所称责成地方官查拏余匪。恐有名无实。所论亦是。但如本日摺内所称、东乡县差役李坤、带同寨民在梭罗硐、拏获贼匪二名。近年以来。地方似此认真查拏者。亦复不少。惟大兵未彻以前。官军不时往来境内。地方差役人等、俱得凭藉声势。易于查拏。若兵力全数裁彻。惟恃州县办理。势自有所不能。额勒登保等总当将成群合夥之贼、全数办竣。所剩不过一二窜匿之徒。彼时自应责成地方官缉捕。将此谕令知之。　　

○旌表守正捐躯河南信阳州民妇熊氏。　　

○壬申。上御勤政殿听政。　　

○谕内阁、御史双寿奏、请将王公名下五旗包衣蓝白布甲、民公侯伯各大臣及八旗佐领名下坐甲米石、仍改于京仓支放一摺。所奏尚是。此项米石。向来本在京仓关领。嗣因通仓贮米稍多。御史赫霖泰奏请改于通仓支领。经户部仓场衙门议准。本属一时通融办法。该旗人等赴通关领。需用脚价、既不免增多。设因盘费缺乏。竟在通变卖。通州为七省漕粮交卸之所。积米本多。势必至于贱售。恐奸丁等易于购买。致启敝□大端。且该旗人于回京后、转须贵价籴买食米。京城米价必至昂贵。于生计殊多未便。除本年春夏两季米石业已在通关支外。著自秋季为始。所有各该旗应领各项甲米。准照所请、仍在京仓支放。　　

○又谕、晋昌等奏、查勘新圈庄头呈请更换马厂地亩情形一摺。庄头黎永贵等、因原领新立屯地、生长芦苇荒碱。不能开垦。呈请将古同山等处马厂闲荒兑换。本与定例不符。且乾隆三十五年。曾经奉旨、庄头等所种地亩。概不准另行拨补。自应永远遵行。今该庄头承种地亩。既查明并非碱片不毛之地。辄欲换马厂边沿。恐启觊觎肥沃之端。除此次违例恳请之庄头黎永贵等、不准更换外。嗣后如有将额拨官地、率请更换。并民人呈讨马厂垦种纳租等事。即著照违制例治罪。　　

○癸酉。谕内阁、工部堂官等奏、河道抢险工程。请敕河臣于奏报情形摺内、确计丈尺、约计银数、以昭核实一摺。系为慎重钱粮起见。但黄运两河。遇有险要工程。临时急须抢护。多系刻不容缓。是以向来各该河臣奏报情形。均即一面兴修。迨各处工竣。分案造册题估。今若令其于估计后、始行抢修。转致于河工有误。殊有关系。惟是各该河督奏报摺内。凡遇抢险处所。往往用一带等处字样。并不确指起止地名。恐启厅汛各员影射浮开、及事后增添情敝□大。亦不可不防。嗣后凡有添筑埽坝等工。如勘明实系紧要处所、万难稍缓者。仍著各河臣一面上紧抢护。一面于兴工后、即将新工地名段落、确实声明。并各工长宽高厚丈尺若干。约需银数若干。逐一分开详悉具奏。以便交部查核。不得仍称一带等处、语涉含混。其寻常各工。仍俟估报后再行兴修。庶于国帑工程。均归核实而杜浮冒。　　

○谕军机大臣等、贡楚克扎布奏、抚恤青海蒙古、并现在办理情形。览奏俱悉。贡楚克扎布以野番强悍。非仅以空言慑服。势须天兵临巢。伊等方知震惧。所见亦是。惠龄系该省总督。西宁既须用兵。自应亲往督办。著即驰赴该处。与贡楚克扎布、都尔嘉等、会筹熟商。于就近营分调拨官兵一二千名。以张声势。如尚觉不敷。即酌量加增。或扬言大兵数千即日前来。亦无不可。总须令声威壮盛。使野番闻风惕息。虽不犁庭埽穴。歼戮无遗。亦必令将凶犯并所抢牲畜赃物。早行献出。真心畏惧。持咒具结。再不敢复图抢掠。方为一劳永逸之计。兰州省城。不可无大员弹压。臬司蔡廷衡、于惠龄到后。即令回省办理地方事务。将此各谕令知之。　　

○甲戌。上幸静明园。诣龙神庙拈香。　　

○乙亥。予陕西解饷遇贼被戕同知汪铨、祭葬世职。如知府例。　　

○户部议准、前任江苏巡抚岳起疏报、娄县开垦荡田一十亩有奇。照例升科。从之。　　

○免江苏海、沭阳、砀山、丰、沛、萧、铜山、七州县、大河、徐州、二卫、上年水灾地丁屯折河租漕项麦折等银米。　　

○丙子。谕内阁、兵部具题、富僧德、富翰等、军功议叙一本。已依议行矣。此案富僧德、富翰等、因赶剿樊曾股匪、打仗勇往。交部议叙。系上年六月之事。乃该部迟至一年之久。始行具题。延缓已极。虽经声明奉旨后、行查该员等旗分实缺营制。于本年五月。始据参赞成都将军德楞泰咨明办理。但富僧德富翰二员、均系侍卫。上年降旨议叙时。该部何以不就近向侍卫处咨查。转欲行查外省。以致辗转稽延。实属拘泥。至外省奉到部文后。自应即速查明。早为咨覆。何以直至本年五月始据覆到。且此外尚有行查之协领明德等六员、至今并未查覆。亦属因循怠玩。均著传旨申饬。其未经查覆各员。仍著该部速行咨催办理。近来内而部院各衙门、外而督抚司道、所办之事。延缓怠弛者多。急公任事者少。朕深以为愧。若再不加振作。力矫颓风。朕惟执法严惩。勿谓教之不豫也。　　

○丁丑。以翰林院侍讲学士秀宁、侍讲那尔丰阿、充日讲起居注官。　　

○戊寅。谕内阁、向来皇后出入。均派内务府大臣一员、带领豹尾枪扈从。此次随朕巡幸。转无扈从之员。殊非体制。嗣后皇后行营。俱著派内务府大臣一员。带领豹尾枪扈从。著为令。　　

○又谕、据京畿道御史多福等奏称、近来各省赴京控案、日渐增多、大半皆地方官不为审理、且有经上司衙门批令讯详、仍然置之高阁、以致纷纷进京控告、请敕下各督抚、转饬所属、嗣后审断词讼、务当照限完结等语。近来各省民人控告之案。据都察院步军统领衙门陈奏较多。朕随时披阅。大率皆地亩银钱、及蠹役把持、土豪凌压等事。因本处地方官不为速结。或致拖毙人命。案越多年。无所控告。始不得已攒凑盘费。跋涉道途。来京呈诉。该御史等所奏。实为近日通敝□大。此等寻常案件。当其控告之初。原不难随时申理。无如外省积习废弛。因循怠玩。其视民闲争讼细故。以为无足重轻。任意延搁。不以公务为重。惟知剥削肥己。实为可恨。殊不知小民等致衅之由。原不在大。即如数十金银债之事。在地方官不以介意。而小民生计攸关。赖以度日。若不迅为剖断。计无复之。势必情急上控。此等民人既经到京陈控。自不得不彻底究办。而一经发交该省。该督抚等非袒庇属员。即瞻徇前任。往往以诬告审结。民隐终不上闻。若派令钦差严审。则控案繁多。又安能一一派员前往。疲劳驿传。且外省寻常案件。俱必俟赴京呈控。始为申理。又安用各地方官为耶。嗣后各督抚当严饬属员、于地方词讼申详事件。务须依限审结。不得迟逾。即自理词讼。亦须迅速完结。设有久延不结之案。在本省上控。该督抚等尤当迅速催结。将延玩之地方官照例参处。傥督抚等狃于积习。任意延宕。以致小民抱屈含冤。远来呈诉。审明后。必将该上司一并严惩。不稍宽贷。将此通谕知之。　　

○又谕。禄康等奏、步军统领衙门各司员、请一体保送各差一摺。向来各部院司员。遇有关税钱局等差。均准随时保送。步军统领衙门各司员当差。既与部院无异。且据称该司员等于审解旗营事案。尚知黾勉。著加恩照所请、嗣后遇有应送关税钱局仓差时。准该堂官照各部院衙门、一体保送。以示鼓励。　　

○谕军机大臣等、铁保奏、沂属地方飞蝗过境一摺。据称所属之郯城兰山两县、于本月初旬、有蝗自东南飞过县境、并未停落等语。蝗蝻自东南飞来。经过该二县地方。岂无零星停落之处。既有停落。即难保无伤及禾稼之事。所奏恐未确实。据云经过该二县时。并未停落。现在究竟飞往何处。必须派委妥员迅速查捕。毋留遗孽。并将有无伤及禾稼之处。据实具奏。不可稍存讳饰。将此谕令知之。　　

○又谕、据铁保奏、沂州府属之郯城兰山等县地方、于本月初闲、先后有蝗自东南飞过县境、并未停落等语。该府地界。与江南徐州海州等属毗连。此次飞蝗来自东南。自必起于江省境内。何以总未见费淳奏及。著传谕该督、将东省飞蝗系江省何处所出。该地方官作何办理。现在有无存留伤损禾稼之处。迅速查明据实具奏。不得以前此未经奏闻。稍有回护。将此谕令知之。　　

○又谕、楚境零匪。此时业已垂尽。惟阴峪河合夥之贼。亦不过数十人。又经官兵分路擒截。益形减少。吴熊光当严饬吉林泰、孙应奉等、上紧追截。就地办净。勿使再有他窜。至零匪等四散奔窜。固当扼要防捕。尤须晓谕各处寨勇人等、以从前贼势鸱张。有向各村寨掠取食物。或恣意强索。尔等因心怀畏惧。任其肆劫。非惟不敢抵御。甚或与以接济。均所不免。事属已往。亦不追究。今大兵搜捕将竣。贼势已极衰蹙。傥有零窜匪徒经过各村寨。意图掠食。或官兵一时未到。该匪等在彼停留。尔等务当同心协力。赶紧擒捕。送官办理。况现在大田将届成熟。新谷指日登场。尤恐该匪等猝行窃掠。尔等各当加意防护。严密守御。则匪徒口食无资。自不能苟延残喘。慎勿稍有畏葸。致令疏脱。设有私行接济情事。一经查出。必当严行治罪。如此明白示谕。并酌量悬立赏格。俾寨勇等知所感奋。合力查拏。于搜捕自属有益。将此传谕知之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百十五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆八年。癸亥。六月。己卯。谕军机大臣等、各省设立仓库。以备缓急之用。皆系正供岁入、及一切经费所关。原不容稍有亏缺。前闻各省州县。多有任意侵亏、以完作欠情敝□大。其中或私肥囊橐。或逢迎上司岂必尽属因公挪移。而该管上司或因平素婪索属员。分肥入己。或因有三节两生日之私情。碍于颜面。并不实心查办以致上下通同不惟旧欠未补。抑且新欠复增遂令储积空虚有名无实。节经降旨谕令各该督抚悉心查核力加整顿。嗣于嘉庆六年五月内。复经谕知各该督抚将查出无著款项总当责成现任之员上紧弥补不得任意诿之前任亏缺。徒以查追了事傥于一二年后经朕特派大臣分往实力盘查。如有亏挪情敝□大。惟现任接收之员是问。诚以清厘正项。乃国家理财大端非鳃鳃言利也。今阅时已届二年。总未见各该督抚、将各属仓库如何勒限弥补、现在曾否弥补完竣、详悉具奏。一味迁延含混当此整纲饬纪之时。该督抚等岂应全无畏惧。复有从前营私袒庇恶习。且如川陕楚三省。或犹以现办军需、未暇清查。其余各省督抚等、正当督率属员、及早完款。何以至今尚未奏及殊属延缓。著再传谕各该督抚、于接奉此旨后即将各该省现在有无亏缺。其查出亏缺之州县银数、谷数、共有若干。现在已补若干。未补若干。其在本省现任官员名下勒令弥补者若干。已经离任各员、由该省行知旗籍咨追者共有若干。究于何时可以全数弥补完竣。一一详细分析开单具奏。毋得稍有讳饰回护。仍著一面严催完缴。勿任因循疲玩。并严查各该州县等、不得藉词弥补。致有劝输派累等事。扰及百姓。将来朕派员查办时。仍有未完款项。或查出别项敝□大端。则系该督抚等奉行不力。朕将执法惩治。勿谓罚不及众。亦莫谓言之不早也。　　

○予陕西甘肃阵亡蓝翎侍卫长安、都司李廷彪、金三重、守备欧凯、郭大朝、千总李正太、把总张斌、彭升、洪启贵、柴秉忠、江顺、汤日清、刘统邦、何胜、祭葬世职。马兵李有学等一百八十二名、赏恤如例。　　

○予四川湖北阵亡把总石华贵、王占鳌、朱之必、戴应敖、外委杨正坤祭葬世职。如千总例。参将李芝荣、唐玉龙、都司贾绍复、千总李文彪、萧鹏飞、陈洪远、把总李翠、朱道胜、王大凯、王大顺、外委郑起高、王有仁、陈元、速忠、贾士元、李盛敏、余开国、已革把总刘凤、祭葬世职。马兵吴经邦等八十五名、步兵闵华等一千一百八十一名、乡勇李盛宗等七名、赏恤如例。　　

○予福建出洋淹毙把总李如彪、祭葬恤荫如例。　　

○庚辰。户部议准、江西巡抚秦承恩疏报、南昌、建昌、二县、开垦田一顷二十六亩有奇。照例升科。从之。　　

○辛巳。谕军机大臣等、随征乡勇一项。本非各寨堡团勇可比。前曾节次降旨、谕令额勒登保等于大兵未彻之前。陆续裁彻。诚以该勇等半系无业游民。从征日久。多有桀骜难驯之气。不可不豫为安置。乃此次摺内。何以仅称凯彻东三省官兵、及外来客兵。而于乡勇转未提及。设蒇功以后。将官兵全数彻回。该乡勇等闲有滋事。又何以弹压。额勒登保等宁不筹虑及此乎。将此传谕知之。　　

○额勒登保奏报、官兵搜山。歼擒余匪。并生擒戕害穆克登布之首逆熊老八。得旨嘉奖。赏出力乡勇罗得兴、胡贵、军功卢仕俸、顶带蓝翎。　　

○壬午。旌表守正捐躯江苏嘉定县民张在明女张氏。　　

○癸未。谕内阁、舒聘奏请、挑运城垣下积土一摺。京城九门外附近城垣地面原应修治平坦以肃观瞻。今城垣下各处皆有积土。而前三门外、竟有高至丈余者。即闲有风沙壅积。亦必不至如此之甚。揆厥由来。皆因修筑城工时。不遵照定例、将余剩砂砾加工运远。以致填委城下。又前年挑浚护城河时。将河内挑出淤沙。全行堆积两岸。彼时承办各员、希图减省运脚。此时又复派人挑运。转多糜一番工费。著交步军统领衙门、即将九门外沙土淤垫之处。逐一履勘。查明具奏。除实系风沙吹壅、官为挑运外。其余如系曾经修筑城工地段。即著落承修之员。自行雇觅人夫挑运系护城河岸地面。即著落原办挑浚河渠之员、自行雇觅人夫挑运。俟一律修治平垣、具报工竣查验后。步军统领衙门仍于每年霜降前。周历查勘。随时修整。以符定制。再前曾降旨、谕令步军统领衙门、将城墙树木、靠近仓廒易于攀援者。相度芟除此次并著该衙门于履勘城外积土时。再行查看除根株盘结、与城工甎石相连者、无庸刨穵外其丛生杂树。量为翦伐。并饬令该管弁兵、不时留心巡察。勿致日久懈弛。　　

○举行嘉庆七年大计。东河河员、卓异官三员。有疾官一员年老官一员。分别议叙处分如例。　　

○甲申。谕内阁、据理藩院转奏、喀喇沁之扎萨克头等塔布囊喇特纳济尔第呈称、丹巴多尔济之祖母和硕格格、冰霜持节、现已八旬、恳请旌表等语。和硕格格、系镇国公弘昉之妹。指与额驸僧衮扎布。未婚守节。今年逾八旬。抚养子姓。五世同堂。良为昇平祥瑞。光耀宗支。甚属可嘉。除加恩交该部照例旌表外。御书扁额。并由内赏给如意一柄。纱缎十八匹派散秩大臣松龄、驰驿送至游牧处所颁给以示朕嘉励贞操、笃眷宗支至意。　　

○又谕、那奇泰等遵奉部文查奏、打牲地方世职袭至二次、向不给俸一摺。所奏甚是。前因额勒登保、德楞泰等奏、打牲地方世职、初次承袭、给与半俸、袭至二次、即不给俸。请照呼伦贝尔世职之例、永远给俸等语。当交户部议奏。旋准户部奏交黑龙江将军查核。兹据那奇泰奏称、打牲地方世职、除打牲外、别无差使、打牲乌拉承袭世职二次、向不给俸、呼伦贝尔地方、与俄罗斯接壤、差使繁多、该处世职官、与职任官一体常川巡查卡界、是以呼伦贝尔世职、永远给与半俸、原系酌量二处情形差使轻重办理、奉行已久、似应仍照旧例办理等语。是额勒登保、德楞泰所奏。系属例外乞恩。著交部仍照旧例办理。　　

</div>
    <div class="pagination">
<a href="清实录嘉庆朝实录_page152.html">上一页</a><span>...</span><a href="清实录嘉庆朝实录_page148.html">148</a><a href="清实录嘉庆朝实录_page149.html">149</a><a href="清实录嘉庆朝实录_page150.html">150</a><a href="清实录嘉庆朝实录_page151.html">151</a><a href="清实录嘉庆朝实录_page152.html">152</a><span class="current-page">153</span><a href="清实录嘉庆朝实录_page154.html">154</a><a href="清实录嘉庆朝实录_page155.html">155</a><a href="清实录嘉庆朝实录_page156.html">156</a><a href="清实录嘉庆朝实录_page157.html">157</a><a href="清实录嘉庆朝实录_page158.html">158</a><span>...</span><a href="清实录嘉庆朝实录_page154.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
