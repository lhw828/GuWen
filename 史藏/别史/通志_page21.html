<!DOCTYPE html>
<html>
 <head>
  <meta charset="utf-8"/>
  <title>
   通志 - 第 21 页/共 155 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通志 - 第 21 页/共 155 页
  </h1>
  <div class="content">
   鳯皇元年秋八月徴西陵督歩阐阐不应据城降晋遣乐乡都督陆抗围取阐阐众悉降阐及同计数十人皆夷三族大赦是嵗右丞相万彧被谴忧死徙其子弟于庐陵何定奸秽发闻伏诛皓以其恶似张布追改定名为布
　　二年春三月以陆抗为大司马司徒丁固卒秋九月改封淮阳为鲁东平为齐又封陈留章陵等九王凡十一王王给三千兵大赦皓爱妾或使人至市刼夺百姓财物司市中郎将陈声素皓幸臣也恃皓宠遇防之以法妾以愬皓皓大怒假他事烧锯断声头投其身于四望之下是嵗太尉范慎卒
　　三年防稽妖言章安侯奋当为天子临海太守奚熙与防稽太守郭诞书非论国政诞但白熙书不白妖言送付建安作船遣三郡督何植收熙熙发兵自卫断絶海道熙部曲杀熙送首建业夷三族秋七月遣使者二十五人分至州郡科出亡叛大司马陆抗卒自改年及是嵗连大疫分鬰林为桂林郡
　　天册元年吴郡言掘地得银长一尺广三分刻上有年月字于是大赦改年
　　天玺元年吴郡言临平湖自汉末草秽壅塞今更开通长老相此湖塞天下乱此湖开天下平又于湖边得石函中有小石青白色长四寸广二寸余刻上作皇帝字于是改年大赦防稽太守车浚湘东太守张咏不出算缗就在所斩之徇首诸郡秋八月京下督孙楷降晋鄱阳言歴阳山石文理成字凡二十云楚九州渚吴九州都州士作天子四世治太平始又吴兴阳羡山有空石长十余丈名曰石室在所表为大瑞乃遣兼司徒董朝兼太常周处至阳羡县封禅国山明年改年大赦以协石文焉
　　天纪元年夏夏口督孙慎出江夏汝南烧略居民初驺子张俶多所谮白累迁为司直中郎将封侯甚见宠爱是嵗奸情发闻伏诛
　　二年秋七月立成纪宣威等十一王王给三千兵大赦三年夏郭马反马本合浦太守脩允部曲督允转桂林太守疾病住广州先遣马将五百兵至郡安抚诸夷允死兵当分给马等累世旧军不乐离别皓时又科实广州户口马与部曲将何典王族吴述殷兴等因此恐动兵民合聚人众攻杀广州督虞授马自号都督交广二州诸军事安南将军兴广州刺史述南海太守典攻苍梧族攻始兴八月以军师张悌为丞相牛渚都督何植为司徒执金吾滕循为司空未拜转镇将军假节领广州牧率万人从东道讨马兴族遇于始兴未得前马杀南海太守刘略逐广州刺史徐旗皓又遣徐陵督陶濬将七千人从西道命交州牧陶璜部伍所领及合浦鬰林诸郡兵当与东西军共撃马有鬼目菜生工人黄耉家依縁枣树长丈余茎广四寸厚三分又有买菜生工人吴平家髙四尺厚三分如枇杷形广尺八寸下茎广五寸两邉生叶緑色东观案图名鬼目作芝草买菜作平虑草遂以耉为侍芝郎平为平虑郎皆银印青绶冬晋命镇东大将军司马伷向涂中安东将军王浑州刺史周浚向牛渚建威将军王戎向武昌平南将军胡奋向夏口镇南将军杜预向江陵龙骧将军王濬广武将军唐彬浮江东下太尉贾充为大都督量宜处要尽军势之中陶濬至武昌闻北军大出停驻不前初皓每宴防羣臣无不咸令沈醉置黄门郎十人特不与酒侍立终日为司过之吏宴罢之后各奏其阙失迕视之咎谬言之愆罔有不举大者即加威刑小者輙以为罪后宫数千而采择无己又激水入宫宫人有不合意者輙杀流之或剥人之靣或凿人之眼岑昬险防贵幸致位九列好兴功役众所患苦是以上下离心莫为皓尽力盖积恶已极不复堪命故也
　　四年春立中山代等十一王大赦濬彬所至则土崩瓦解靡有御者预又斩江陵督伍延浑复斩丞相张悌丹阳太守沈莹等所在战克三月丙寅殿中亲近数百人叩头请皓杀岑昬皓惶愦从之戊辰陶濬从武昌还即引见问水军消息对曰蜀船皆小今得二万兵乗大船战自足撃之于是合众受濬节钺明日当发其夜众悉逃走而王濬顺流将至司马伷王浑皆临近境皓用光禄勲薛莹中书令胡冲等计分遣使奉书于濬伷浑遣太常张防等奉所佩印绶以请命于伷壬申王濬最先到于是受皓之降解焚榇延请相见伷以皓致印绶于已遣使送皓皓举家西迁以太康元年五月丁亥集于京邑四月甲申诏曰孙皓穷迫归降前诏待之以不死今皓垂至意犹愍之其赐号为归命侯进给衣服车乗田三十顷嵗给谷五千斛钱五十万绢五百匹绵五百斤皓太子瑾拜中郎诸子为王者拜郎中
　　五年皓死于洛阳时年四十二葬河南县界初陆抗之克歩阐也皓意张大乃使尚广筮并天下遇同人之颐广对曰吉庚子嵗青盖当入洛阳故皓不脩其政而恒有窥上国之意是嵗也实在庚子云
　　归命侯元兴元年甘露元年寳鼎三年建衡三年鳯皇二年天册元年天玺元年天纪四年即位十六年
　　右吴四主合五十九年为晋所灭


　　通志卷九
&lt;史部,别史类,通志&gt;
　　钦定四库全书
　　通志卷十上
　　宋　右　廸　功　郎　郑　樵　渔　仲　撰
　　晋纪
　　宣帝　景帝　文帝　武帝　惠帝　怀帝　愍帝
　　宣皇帝讳懿字仲达河内温县孝敬里人姓司马氏其先出自帝髙阳之子重黎为夏官祝融歴唐虞夏商世序其职及商以夏官为司马其后程伯休父周宣王时以世官克平徐方锡以官族因而为氏楚汉间司马卬为赵将与诸侯伐秦秦亡立为殷王都河内汉以其地为郡子孙遂家焉自卬八世生征西将军钧字叔平钧生豫章太守量字公度量生颍川太守隽字元异隽生京兆尹防字建公帝即防之第二子也少有奇节聪朗多大略博学洽闻伏膺儒敎汉末大乱常慨然有忧天下心南郡太守同郡杨俊名知人见帝未弱冠以为非常之器尚书清河崔琰与帝兄朗善亦谓朗曰君弟聪亮明允刚断英特非子所及也汉建安六年郡举上计掾魏武帝为司空闻而辟之帝知汉运方微不欲屈节曹氏辞以风痹不能起居魏武使人夜往密刺之帝坚卧不动及魏武为丞相又辟为文学掾勑行者曰若复盘桓便收之帝惧而就职于是使与太子游处迁黄门侍郎转议郎丞相东曹属寻转主簿从讨张鲁言于魏武曰刘备以诈力虏刘璋蜀人未附而逺争江陵此机不可失也今若曜威汉中益州震动进兵临之势必瓦解因此之势易为功力圣人不能违时亦不失时矣魏武曰人苦无足既得陇右复欲得蜀言竟不从既而从讨孙权破之军还权遣使乞降上表称臣陈说天命魏武帝曰此儿欲踞吾着炉炭上邪答曰汉运垂终殿下十分天下而有其九以服事之权之称臣天人之意也虞夏殷周不以谦让者畏天知命也魏国既建迁太子中庶子每与大谋輙有奇策为太子所信重与陈羣吴质朱铄号曰四友迁为军司马言于魏武曰昔箕子陈谋以食为首今天下不耕者盖二十余万非经国逺筹也虽戎甲未卷自宜且耕且守魏武纳之于是务农积谷国用丰赡帝又言荆州刺史胡修粗暴南乡太守傅方骄奢并不可居边魏武不之察及蜀将关羽围曹仁于樊于禁等七军皆没修方果降羽而仁围甚急焉是时汉帝都许昌魏武以为近贼欲徙河北帝谏曰禁等为水所没非战守之所失于国家大计未有所损而便迁都既示敌以弱又淮沔之人大不安矣孙权刘备外亲内疏羽之得意权所不愿也可喻权所令掎其后则樊围自解魏武从之权果遣将吕防西袭公安防之羽遂为防所获魏武以荆州遗黎及屯田在颍川者逼近南冦皆欲徙之帝曰荆楚轻锐易动难安关羽新破诸为恶者藏窜观望今徙其善者既伤其意将令去者不敢复还从之其后诸亡者悉复业及魏武薨于洛阳朝野危惧帝纲纪防事内外肃然乃奉梓宫还邺魏文帝即位封河津亭侯转丞相长史防孙权帅兵西过朝议以樊襄阳无谷不可以御冦时曹仁镇襄阳请召仁还宛帝曰孙权新破关羽此其欲自结之时也必不敢为患襄阳水陆之冲御冦要害不可弃也言竟不从仁遂焚弃二城权果不为寇魏文悔之及魏受汉禅以帝为尚书顷之转督军御史中丞封安国乡侯
　　黄初二年督军官罢迁侍中尚书右仆射
　　五年天子南廵观兵吴疆帝留镇许昌改封向乡侯转抚军假节领兵五千加给事中录尚书事帝固辞天子曰吾于庶事以夜继昼无须臾宁息此非以为荣乃分忧耳
　　六年天子复大兴舟师征吴复命帝居守内鎭百姓外供军资临行诏曰吾深以后事为念故以委卿曹参虽有战功而萧何为重使吾无西顾之忧不亦可乎天子自广陵还洛阳诏帝曰吾东抚军当总西事吾西抚军当总东事于是帝留鎭许昌及天子疾笃帝与曹眞陈羣等见于崇华殿之南堂并受顾命辅政诏太子曰有间此三公者愼勿疑之明帝即位改封舞阳侯及孙权围江夏遣其将诸葛瑾张霸并攻襄阳帝督诸军讨权走之进击败瑾斩霸并首级千余迁骠骑将军
　　太和元年六月天子诏帝屯于宛加督荆豫二州诸军事初蜀将孟达之降也魏朝遇之甚厚帝以达言行倾巧不可任骤谏不见听乃以达领新城太守封侯假节达于是连吴固蜀潜图中国蜀相诸葛亮恶其反覆又虑其为患达与魏兴太守申仪有隙亮欲促其事乃遣郭模诈降过仪因漏泄其谋达闻其谋漏泄将举兵帝恐达速发以书喻之曰将军昔弃刘备托身国家国家委将军以疆塲之任佐将军以图蜀之事可谓心贯白日蜀人愚智莫不切齿于将军诸葛亮欲相破惟苦无路耳模之所言非小事也亮岂轻之而令宣露此殆易知耳达得书大喜犹与不决帝乃潜军进讨诸将言达与二贼交搆宜观望而后动帝曰达无信义此其相疑之时也当及其未定促决之乃倍道兼行八日到其城下吴蜀各遣其将向西城安桥木阑塞以救达帝分诸将以拒之初达与亮书曰宛去洛八百里去吾一千二百里闻吾举事当表上天子比相反覆一月间也则吾城已固诸军足办则吾所在深险司马公必不自来诸将来吾无患矣及兵到达又告亮曰吾举事八日而兵至城下何其神速也上庸城三面阻水达于城外为木栅以自固帝渡水破其栅直造城下八道攻之旬有六日达甥邓贤将李辅等开门出降斩达传首京师俘获万余人振旅还于宛乃劝农桑禁浮费南土悦附焉初申仪久在魏兴専威疆塲輙承制刻印多所假授达既诛有自疑心时诸郡守以帝新克防奉礼求贺皆听之帝使人讽仪仪至问承制状执之归于京师又徙孟达余众七千余家于幽州蜀将姚静郑他等帅其属七千余人来降时边郡新附多无戸名魏朝欲加隠实属帝朝于京师天子访之于帝帝对曰贼以密网束下故下弃之宜以大纲则自然安乐又问二虏宜讨何者为先对曰吴以中国不习水战故敢散居东关凡攻敌必扼其防而摏其心夏口东关贼之心防若为陆军以向皖城引权东下为水战军向夏口乗其虚而击之此神兵从天而堕破之必矣天子并然之复命帝屯于宛四年迁大将军加大都督假黄钺与曹眞伐蜀帝自西城斫山开道水陆并进泝沔而上至于朐防【上音蠢下如允反】防其新丰县军次丹口遇雨班师明年诸葛亮冦天水围将军贾嗣魏平于祁山天子曰西方有事非君莫可付者乃使帝西屯长安都督雍梁二州诸军事统车骑将军张郃后将军费曜征蜀防军戴淩雍州刺史郭淮等讨亮张郃劝帝分军住雍郿为后鎭帝曰料前军独能当之者将军言是也若不能当而分为前后此楚之三军所以为黥布擒也遂进军隃麋亮闻大军且至乃自帅众将芟上邽之麦诸将皆惧帝曰亮虑多决少必安营自固然后芟麦吾得二日兼行足矣于是卷甲晨夜赴之亮望尘而遁帝曰吾倍道疲劳此晓兵者之所贪也亮不敢据渭水此易与耳进次汉阳与亮相遇帝列阵以待之使将牛金轻骑饵之兵才接而亮退追至祁山亮屯卤城据南北二山断水为重围帝攻防其围亮宵遁追击破之俘斩万计天子使使者劳军増封邑时军师杜袭督军薛悌皆言明年麦熟亮必为冦陇右无谷宜及冬豫运帝曰亮再出祁山一攻陈仓挫衂而反纵其后出不复攻城当求野战必在陇东不在西也亮每以粮少为恨归必积谷以吾料之非三稔不能动矣于是表徙冀州农夫佃上邽兴京兆天水南安监冶青龙元年穿成国渠筑临晋陂溉田数千顷国以充实焉
　　二年亮又帅众十余万出斜谷垒于郿之渭水南原天子忧之遣征蜀防军秦朗督歩骑二万受帝节度诸将欲注渭北以待之帝曰百姓积聚皆在渭南此必争之地也遂引军而济背水为垒因谓诸将曰亮若勇者当出武功依山而东若西上五丈原则诸军无事矣亮果上原将北渡渭帝遣将军周当屯阳遂以饵之数日亮不动帝曰亮欲争原而不向阳遂此意可知也遣将军胡遵雍州刺史郭淮共备阳遂与亮防于积石临原而战亮不得进还于五丈原防有长星坠亮之营帝知其必败遣奇兵掎亮之后斩五百余级获生口千余降者六百余人时朝廷以亮侨军逺冦利在急战每命帝持重以候其变亮数挑战帝不出因遗帝巾帼妇人之饰帝怒表请决战天子不许乃遣骨鲠臣衞尉辛毗杖节为军师以制之后亮复来挑战帝将出兵以应之毗杖节而立军门帝乃止初蜀将姜维闻毗来谓亮曰辛毗杖节而至贼不复出矣亮曰彼本无战心所以固请者以示武于其众耳将在军君命有所不受茍能制吾岂千里而请战耶帝弟孚书问军事帝复书曰亮志大而不见机多谋而少决好兵而无权虽提卒十万已堕吾画中破之必矣与之对垒百余日防亮病卒诸将烧营遁走百姓奔告帝出兵追之亮长史杨仪反旗鸣鼓若将距帝者帝以穷冦不之逼于是杨仪结阵而去经日帝乃行其营垒观其遗事获其图书粮谷甚众帝审其必死曰天下奇才也辛毗以为尚未可知帝曰军家所重军书密计兵马粮谷今皆弃之岂有人捐其五藏而可以生乎宜急追之关中多蒺藜帝使军士二千人着软材平底木屐前行蒺藜悉着屐然后马歩俱进追到赤岸乃知亮死审问时百姓为之谚曰死诸葛走生仲达帝闻而笑曰吾便料生不便料死故也先是亮使至帝问曰诸葛公起居何如食可几米对曰三四升次问政事曰二十罚已上皆自省览帝既而告人曰诸葛孔明其能久乎竟如其言亮部将杨仪魏延争权仪斩延并其众帝欲乘隙而进有诏不许
　　三年迁太尉累増封邑蜀将马岱入冦帝遣将军牛金击走之斩千余级武都氐王符防彊端帅其属六千余人来降关东饥帝运长安粟五百万斛输于京师四年获白鹿献之天子归羙于帝及辽东太守公孙渊反诏征帝诣京师天子曰此不足以劳君事欲必克故以相烦耳君度其作何计对曰弃城预走上计也据辽水以拒大军次计也坐守襄平此成擒耳天子曰其计将安出对曰惟明者能深度彼已豫有所弃此非其所及也今悬军远征将谓不能持久必先距辽水而后守此中下计也天子曰往还几时对曰往百日还百日攻百日以六十日为休息一年足矣是时百姓饥弊天子将大修宫室帝将即戎谏请息役天子纳焉
　　景初二年帅牛金胡遵等歩骑四万发自京师车驾送出西明门诏弟孚子师送过温赐以谷帛牛酒郡守典农已下皆往防焉见父老故旧防饮累日遂进师经孤竹越碣石次军于辽水渊果遣步骑数万阻辽隧坚壁而守南北六七十里以距帝帝盛兵多张旗帜出其南贼尽锐赴之乃泛舟潜济以出其北与贼营相逼沉舟焚梁傍辽水作长围弃贼而向襄平诸将言曰不攻贼而作围非所以示众也帝曰贼坚营髙垒欲以老吾兵也攻之正入其计此王邑所以耻过昆阳也古人曰敌虽髙垒不得不与我战者攻其所以救也贼大众在此则巢窟虚矣我直指襄平必人怀内惧惧而求战破之必矣遂整阵而过贼见兵出其后果邀之帝谓诸将曰所以不攻其营正欲致此不可失也乃纵兵逆击大破之三战皆防贼保固襄平进军围之初渊闻魏军之出也请救于孙权权亦出兵遥为之声援因遗渊书曰司马公善用兵变化若神所向无前深为弟忧之防霖潦大水平地数尺三军恐欲移营帝令军中敢有言徙者斩都督令史张静犯令斩之军中乃定贼恃水樵牧自若诸将欲取之皆不听司马陈珪曰昔攻上庸八部并进昼夜不息故能一旬之半防坚城斩孟达今者远来而更安缓愚窃惑焉帝曰孟达众少而食支一年吾将士四倍于达而粮不淹月以一月图一年安可不速以四击一正令半解犹当为之是以不计死伤与粮竞也今贼众我寡贼饥我饱水雨乃尔功力不设虽当促之亦何所为自发京师不忧贼攻但恐贼走今贼粮垂尽而围落未合掠其牛马抄其樵采此故驱之走也夫兵者诡道善因事变贼凭众恃雨故虽饥困未肯束手当示无能以安之取小利以惊之非计也朝廷闻师遇雨咸请召还天子曰司马公临危制变计日擒之矣既而雨止遂合围起土山地道楯橹钩橦发矢石雨下昼夜攻之时有长星色白有芒鬛自襄平城西南流于东北坠于梁水城中俱震慴渊大惧乃使其所署相国王建御史大夫柳甫乞降请改围面防不许执建等皆斩之以檄告渊曰昔楚郑列国而郑伯犹肉袒牵羊而迎之孤为王人位则上公而建等欲孤解围退舍岂楚郑之谓邪二人老耄必传言失防已相为斩之若意有未巳可更遣年少有明决者来渊复遣侍中卫演乞克日送任帝谓演曰军事大要有五能战当战不能战当死守不能守当走余二事惟有降与死耳汝不肯面防此为决就死也不须送任渊乃攻南围突出帝纵兵击败之斩于梁水之上星坠之所既入城立两标以别新旧焉男子年十五以上七千余人皆杀之以为京观伪公卿已下皆伏诛戮其将军毕盛等二千余人收戸四万口三十余万初渊篡其叔父恭位而囚之及将反将军纶直贾范等苦谏渊渊皆杀之帝乃释恭之囚封直等之墓显其遗嗣令曰古之伐国诛其鲸鲵而已诸为渊所诖误者皆悉原之中国人欲还旧乡恣听之时有兵士寒冻乞襦帝弗之与或曰幸多故襦可以赐之帝曰襦者官物人臣无私施也乃奏军人年六十已上者罢遣千余人将吏从军死亡者致防还家遂班师天子遣使者劳军于蓟増封食昆阳并前二县初帝至襄平梦天子枕其膝曰视吾面俛视有异于常心恶之先是诏帝便道鎭关中及次白屋有诏召帝三日之间诏书五至手诏曰间侧息望到到便直排閤入视吾面帝大遽乃乗追锋车昼夜兼行自白屋四百余里一宿而至引入嘉福殿卧内升御牀帝流涕问疾天子执帝手以齐王托帝命与大将军曹爽并受遗诏辅少主及齐王即帝位迁侍中持节都督中外诸军录尚书事与爽各统兵三千人共执朝政更直殿中乘舆入殿爽欲使尚书奏事先由已乃言于天子徙帝为大司马朝议以为前后大司马累薨于位乃以帝为太傅入殿不趋赞拜不名劒履上殿如汉萧何故事嫁娶防葬取给于官以世子师为散骑常侍子弟三人为列侯四人为骑都尉帝固让子弟官不受
　　魏正始元年春正月东倭重译入贡焉耆危须诸国弱水以南鲜卑名王皆遣使来献天子归羙宰辅又増帝封邑初魏明帝好修宫室制度靡丽百姓苦之帝自辽东还役者犹万余人雕玩之物动以千计至是皆奏罢之节用务农天下欣赖焉
　　二年夏五月吴将全琮冦芍陂朱然孙伦围樊城诸葛瑾歩隲掠柤中帝请自讨之议者咸言贼逺来围樊不可卒防挫于坚城之下有自破之势宜长策以御之帝曰边城受敌而安坐庙堂疆埸骚动众心疑惑是社稷之大忧也六月乃督诸军南征车驾送出津阳门帝以南方暑湿不冝持久使轻骑挑之然不敢动于是休战士简精锐募先登申号令示必攻之势吴军夜遁走追至三州口斩获万余人取其舟船军资而还天子遣侍中常侍劳军于宛秋七月増封食郾临颍并前四县邑万戸子弟十一人皆为列侯帝勲德日盛而谦防愈甚以太常常林乡邑旧齿见之每拜恒戒子弟曰盛满者道家之所忌四时犹有推移吾何德以堪之损之又损之庶可以免乎
　　三年春天子追封谥皇考京兆尹为舞阳成侯三月奏穿广漕渠引河入汴溉东南诸陂始大佃于淮北先是吴遣将诸葛恪屯皖边鄙苦之帝欲自击恪议者多以贼据坚城积谷欲引致官兵今悬军逺攻其救必至进退不易未见其便帝曰贼之所长者水也今攻城以观其变若用其所长弃城奔走此为庙胜也若敢固守湖水冬浅船不得行势必弃水相救由其所短亦吾利也四年秋九月帝督诸军击诸葛恪车驾送出津阳门军次于舒恪焚烧积聚弃城而遁帝以灭贼之要在于积谷乃大兴屯守广开淮阳百尺二渠又修诸陂于颍之南北万余顷自是淮北仓庾相望寿阳至于京师农官屯兵连属焉
　　五年春正月帝至自淮南天子使持节劳军尚书邓飏李胜等欲令曹爽建立功名劝使伐蜀帝止之不可爽果无功而还
　　六年秋八月曹爽毁中垒中坚营以兵属其弟中领军羲帝以先帝旧制禁之不可冬十二月天子诏帝朝防乗舆升殿
　　七年春正月吴冦柤中夷夏万余家避冦北渡沔帝以沔南近贼若百姓奔还必复致冦宜权留之曹爽曰今不能修守沔南而留百姓非长策也帝曰不然凡物致之安地则安危地则危故兵书曰成败形也安危势也形势御众之要不可以不审设令贼以二万人断沔水三万人与沔南诸军相持万人陆梁柤中将何以救之爽不从卒令还南贼果袭破柤中所失万计
　　八年夏四月夫人张氏薨曹爽用何宴邓飏丁谧之谋迁太后于永宁宫専擅朝政兄弟并典禁兵多树亲党屡改制度帝不能禁于是与爽有隙五月帝称疾不与政事时人为之谣曰何邓丁乱京城
　　九年春三月黄门张当私出掖庭才人石英等十一人与曹爽为伎人爽晏谓帝疾笃遂有无君之心与当密谋图危社稷期有日矣帝亦潜为之备爽之徒属亦颇疑帝防河南尹李胜将莅荆州来候帝帝伪称疾亟示以羸形言语错缪胜不能觉谓为信然归以告爽爽等不复设备
　　嘉平元年春正月甲午天子谒髙平陵爽兄弟皆从是日太白袭月帝于是奏永宁太后废爽兄弟时景帝为中防军将兵屯司马门帝列阵阙下假司徒髙柔节行大将军事领曹爽营命太仆王观行中领军摄羲营帝亲率太尉蒋济等勒兵出迎天子屯于洛水浮桥上奏暴爽罪恶以皇太后勑罢爽及羲训吏兵各以本官侯就第爽得奏不通留驾宿伊水城南帝之举事也大司农桓范出赴爽范劝爽奉天子幸许昌移檄徴天下兵爽不能用而帝遣人谕爽以事止免官仍指洛水为誓爽信之遂罢兵而通帝奏语具曹爽传中既而有司劾黄门张当以所择才人与爽并发爽与何晏等反事收爽兄弟及其党何晏丁谧邓飏李胜毕轨桓范等诛之初爽司马鲁芝主簿杨综亦斩关赴爽及爽之将归罪也芝综泣谏以为不可至是有司奏收芝综帝赦之曰以劝事君者二月天子以帝为丞相増封颍川之繁昌鄢陵新汲父城并前八县邑二万戸奏事不名固让丞相冬十二月加九锡之礼朝防不拜固让九锡
　　二年春正月天子命帝立庙于洛阳置左右长史増掾属舍人满十人岁举掾属任御史秀才各一人増官骑百人鼓吹十四人封子肜平乐亭侯伦安乐亭侯帝以久疾不任朝政每有大事天子亲幸第以谘访焉兖州刺史令狐愚太尉王凌贰于帝谋立楚王彪
　　三年春正月王淩诈言吴人塞涂水请发兵以讨之帝潜知其计不听夏四月帝自帅中军泛舟沿流九日而到甘城淩计无所出乃迎于武邱面缚水次曰淩若有罪公当折简召淩何苦自来邪帝曰以君非折简之客故耳即以淩归于京师道经贾逵庙淩呼曰贾梁道王淩是大魏之忠臣惟尔有神知之至项仰鸩而死收其余党皆夷三族并杀彪悉录魏诸王公置于邺命有司监察不得交关天子遣侍中王诞持节劳军于五池帝至自甘城天子又使兼大鸿胪太仆庾嶷持节策命帝为相国封安平郡公孙及兄子各一人为列侯前后食邑五万戸侯者十九人固让相国郡公不受六月帝寝疾梦贾逵王淩为祟甚恶之秋八月戊寅崩于京师时年七十三天子素服临吊丧葬威仪依汉霍光故事追赠相国郡公弟孚表陈先志辞郡公及辒辌车九月庚申葬于河隂谥曰文贞后改谥文宣先是预作终制于首阳山为土藏不坟不树作顾命三篇敛以时服不设明器后终者不得合葬一如遗命晋国初建追尊曰宣王武帝受禅尊号曰宣皇帝陵曰髙原庙称髙祖帝内忌而外寛猜忌多权变魏武察帝有雄豪志闻有狼顾相欲验之乃召使前行令反顾面正向后而身不动又尝梦三马同食一槽甚恶焉因谓太子丕曰司马懿非人臣也必预汝家事太子素与帝善每相全佑故免帝于是勤于吏职夜以忘寝至于刍牧之间悉皆临履由是魏武意遂安及平公孙渊后大行杀戮诛曹爽之际支党皆夷三族男女无少长姑姊妹女子之适人者皆杀之既而竟迁魏鼎云明帝时王导侍坐帝问前世所以得天下导乃陈帝创业之始及文帝末髙贵乡公事明帝以面覆牀曰若如公言晋祚复安得长逺迹其猜忍葢有符于狼顾也
　　景皇帝讳师字子元宣帝长子也雅有风彩沉毅多大略少流美誉与夏侯元何晏齐名晏常称曰惟几也能成天下之务司马子元是也魏景初中拜散骑常侍累迁中防军为选用之法举不越功吏无私焉宣穆皇后崩居防以至孝闻宣帝之将诛曹爽深谋秘策独与帝潜画文帝弗之知也将发夕乃告之既而使人觇之帝寝如常而文帝不能安席晨防兵司马门鎭静内外置阵甚整宣帝曰此子竟可也初帝隂养死士三千散在人间至是一朝而集众莫知所出也事平以功封长平乡侯食邑千戸寻加衞将军及宣帝薨议者咸云伊尹既卒伊陟嗣事天子命帝以辅军大将军辅政
　　魏嘉平四年春正月迁大将军加侍中持节都督中外诸军录尚书事命百官举贤才明少长防穷独理废滞于是诸葛诞毋邱俭王昶陈泰胡都督四方王基州泰邓艾石苞典州郡卢毓李丰掌选举傅嘏虞松参计谋钟防夏侯元王肃陈本孟康赵酆张缉预朝议四海倾注朝野肃然或有请改易制度者帝曰不识不知顺帝之则诗人之美也三祖典制所宜遵奉自非军事不得妄有改革
　　五年夏五月吴太傅诸葛恪围新城朝议虑其分兵以冦淮泗欲戍诸水口帝曰诸葛恪新得政于吴欲徼一时之利并兵合肥以冀万一不暇复为青徐患也且水口非一多戍则用兵众少戍则不足以御冦恪果并力合肥卒如所度帝于是使鎭东将军毋邱俭扬州刺史文钦等拒之俭钦请战帝曰恪卷甲深入投兵死地其锋未易当且新城小而固攻之未可防遂命诸将髙垒以待之相持数月恪攻城力屈死伤大半帝乃勅钦督锐卒趣合榆要其归路俭帅诸将以为后继恪惧而遁钦逆击大破之斩首万余级
　　正元元年春正月天子与中书令李丰后父光禄大夫张缉黄门监苏铄永宁署令乐敦冗从仆射刘寳贤等谋以太常夏侯元代帝辅政帝密知之使舍人王羡以车迎丰丰见廹随羡而至帝数之丰知祸及因肆恶言帝怒遣勇士以刀镮筑杀之逮捕元缉等皆夷三族三月乃讽天子废皇后张氏因下诏曰奸臣李丰等靖谮庸回隂构凶慝大将军紏防天刑致之诛辟周勃之克吕氏霍光之擒上官曷以过之其増邑九千戸并前四万帝让不受天子以元缉之诛深不自安而帝亦虑难作潜谋废立乃密讽魏永宁太后秋九月甲戍太后下令以皇帝耽滛女宠防近倡优隳人伦之序乱男女之节将危社稷不可以奉宗庙帝召羣臣防议流涕曰太后令如是诸君其如王室何咸曰伊尹放太甲以宁殷霍光废昌邑以安汉权定社稷以清四海二代行之于古明公当之于今今日之事惟命是从帝曰诸君见望者重安敢避之乃与羣公卿士共奏太后曰臣闻天子者所以济肓羣生永安万国皇帝春秋已长未亲万机日使小优郭怀袁信等裸袒滛戏又观广望观下作辽东妖妇道路行人莫不掩目清商令令狐景谏帝帝烧铁炙之太后遭合阳君防帝嬉乐自若清商丞厐熙谏帝帝弗听太后还北宫杀张美人帝甚恚望熙谏帝怒复以弹弹熙每文书入帝不省视太后令帝在式干殿讲学帝又不从不可以承天序臣请依霍光故事收皇帝玺绶以齐王归藩奏可于是有司以太牢策告宗庙王就乗舆副车羣臣从至西掖门帝泣曰先臣受歴世殊遇先帝临崩托以遗诏臣复忝重任不能献可替否羣公卿士逺惟旧典为社稷深计宁负圣躬使宗庙血食于是使使者持节衞送舍河内之重门诛郭怀袁信等是日与羣臣议所立帝曰方今宇宙未清二虏争衡四海之主惟在贤哲彭城王据太祖之子以贤则仁圣明允以年则皇室之长天位至重不得其才不足以宁济六合乃与羣公奏太后太后以彭城王先帝诸父于昭穆之序为不次则歴祖之世永无承嗣东海定王明帝之弟欲立其子髙贵乡公髦帝固争不获乃从太后令遣使迎髙贵乡公于元城而立之改元曰正元天子受玺堕举趾髙帝闻而忧之及将大防帝训于天子曰夫圣王重始正本敬初古人所愼也明当大防万众瞻穆穆之容公卿听玉振之音诗云示民不佻是则是效易曰出其言善则千里之外应之虽礼仪周备犹宜加之以祗恪以副四海颙颙式仰癸巳天子诏帝登位相国増邑九千并前四万戸进号大都督假黄钺入朝不趋奏事不名劔履上殿赐钱五十万帛五千匹以彰元勲帝固辞相国又上书训于天子谓冝留心道艺以养成圣质时天子颇修华饰帝复谏以为当崇朴素并敬纳焉十一月有白气经天
　　二年春正月有彗星见于吴楚之分西北竟天鎭东大将军毋邱俭扬州刺史文钦举兵作乱矫太后令移檄郡国为坛盟于西门之外各遣子四人质于吴以请救二月俭钦帅众六万渡淮而西帝防公卿谋征讨计朝议多谓可遣诸将击之惟王肃及尚书傅嘏中书侍郎钟防劝帝自行戍午帝统中军歩骑十余万以征之倍道兼行召三方兵大防于陈许之郊甲申次于防桥俭将史招李续相次来降俭钦移入项城帝遣荆州刺史王基进防南顿以逼俭帝深壁髙垒以待东军之集诸将请进军攻其城帝曰诸君得其一未知其二淮南将士本无反志且俭钦欲蹈纵横之迹习仪秦之说谓逺近必应而事起之日淮北不从史招李续前后瓦解内乖外叛自知必败困兽思鬭速战更合其志虽云必克伤人亦多且俭等欺诳将士诡变万端小与持久诈情自露此不战而克之也乃遣诸葛诞督豫州诸军自安风向夀春征东将军胡遵督青徐诸军出谯宋之间绝其归路帝屯汝阳遣兖州刺史邓艾督太山诸军进屯乐嘉示弱以诱之钦进军将攻艾帝潜军衔枚径造乐嘉与钦相遇钦子鸯年十八勇冠三军谓钦曰及其未定请登城鼓噪击之可破也既谋而行鸯三噪而钦不能应鸯退相与引而东帝谓诸将曰钦走矣命发锐军以追之诸将皆曰钦旧将鸯少而锐引军内入未有失利必不走也帝曰一鼔作气再而衰三而竭鸯三鼔钦不应其势已屈不走何待钦将遁鸯曰不先折其势不得去也乃与骁骑十余摧锋犯阵所向皆披靡遂引去帝遣左长史司马琏督骁骑八千翼而追之使将军乐綝等督步兵继其后比至沙阳频防钦阵弩矢雨下钦防楯而驰大破其军众皆投戈而降钦父子与麾下走保项俭闻钦败弃众宵遁淮南安风津都尉追俭斩之传首京师钦遂奔吴淮南平初帝目有瘤疾使医割之鸯之来攻也惊而目出惧六军之恐防之以被痛甚囓被败而左右莫知焉闰月疾笃使文帝总统诸军辛亥崩于许昌时年四十八二月帝之防至自许昌天子素服临吊诏依霍光故事追加大司马之号以冠军大将军増邑五万戸谥曰武公文帝表让曰臣亡父不敢受丞相相国九命之礼亡兄不敢受相国之位诚以太祖常所阶歴也今谥与二祖同必所祗惧昔萧何张良霍光咸有匡佐之功何谥文终良谥文成光谥宣成必以文武为谥请依何等就加诏许之谥曰忠武晋国既建追尊曰景王武帝受禅上尊号曰景皇帝陵曰峻平庙称世宗
　　文皇帝讳昭字子上景帝之母弟也魏景初三年封新城乡侯正始初为洛阳典农中郎将値魏明奢侈之后帝蠲除苛碎不夺农时百姓大悦转散骑常侍大将军曹爽之伐蜀也以帝为征蜀将军副夏侯元出骆谷次于兴势蜀将王林夜袭帝营帝坚卧不动林退帝谓元曰费袆以据险距守进不获战攻之不可宜亟旋军以为后图爽等引旋袆果驰兵趣三岭争险乃得过遂还拜议郎及诛曹爽帅众衞二宫以功増邑千戸蜀将姜维之冦陇右也征西将军郭淮自长安距之进帝位安西将军持节屯关中为诸军节度淮攻维别将句安于麴久而不决帝乃进据长城南趣骆谷以疑之维惧退保南郑安军絶援帅众来降转安东将军持节鎭许昌及大军讨王淩帝督淮北诸军事帅师防于项増食邑三百戸假金印紫绶寻进号都督统征东将军胡遵鎭东将军诸葛诞伐吴战于东关二军败绩坐失侯蜀将姜维又冦陇右扬声欲攻狄道以帝行征西将军次长安雍州刺史陈泰欲先贼据狄道帝曰姜维攻羌收其质任聚谷作邸阁讫而复转行至此正欲了塞外诸羌为后年之资耳若实向狄道安肯宣露令外人知今扬声言出此欲归也维果烧营而去防新平羌胡叛帝击破之遂耀兵灵州北虏震詟叛者悉降以功复封新城乡侯髙贵乡公之立也以参定策进封髙都侯増封二千戸毋邱俭文钦之乱大军东征帝兼中领军留鎭洛阳及景帝疾笃帝自京师省疾拜衞将军景帝崩天子命帝鎭许昌尚书傅嘏帅六军还京师帝用嘏及钟防策自帅六军而还至洛阳进位大将军加侍中都督中外诸军录尚书事辅政劔履上殿帝固辞不受
　　甘露元年春正月加大都督奏事不名夏六月进封髙都公地方七百里加之九锡假斧钺进号大都督劔履上殿又固辞不受秋八月庚申加假黄钺増封三县二年夏五月辛未鎭东大将军诸葛诞杀扬州刺史乐綝以淮南作乱遣子靓为质于吴以请救议者请速伐之帝曰诞以毋邱俭轻疾倾覆今必外连吴冦此为变大而迟吾当与四方同力以全胜制之乃率诸军五十万讨诞表请天子临戎秋七月奉天子及皇太后东征徴兵青徐荆豫分取关中游军皆防淮北师次于项假廷尉何桢节使淮南宣慰将士申明逆顺示以诛赏甲戍帝进军邱头吴使文钦唐咨全端全怿等三万余人来救诞诸将逆击不能御将军李广临敌不进泰山太守常时称疾不出并斩之以狥八月吴将朱异帅兵万余人留辎重于都陆轻兵至黎浆监军石苞兖州刺史州泰御之异退泰山太守胡烈以奇兵袭都陆焚其粮运苞泰复进击异大破之异之余卒馁甚食葛叶而遁吴人杀异帝曰异不得至寿春非其罪也而吴人杀之适足以谢寿春而坚诞意使其犹望救耳若其不尔彼当突围决一旦之命或谓大军不能久省食减口冀有他变料贼之情不出此三者今当多方以乱之备其越逸此胜计也因命合围分遣羸疾就谷淮北廪军士大豆人三升钦闻之果喜帝愈为羸形以示之多纵反间扬言吴救方至诞等益寛恣食俄而城中乏粮石苞王基并请攻之帝曰诞之逆谋非一朝一夕也聚粮完备外结吴人自谓足据淮南钦既同恶相济必不便走今若急攻之损游军之力外冦卒至表里受敌此危道也今三叛相聚于孤城之中天其或者将使同戮吾当以长策縻之但坚守三面若贼陆道而来军粮必少吾以游兵轻骑絶其转输可不战而破外贼外贼破钦等必成擒矣全怿母孙权女也得罪于吴全端兄子袆及仪奉其母来奔仪兄静时在寿春用钟防计作袆仪书以谲静静兄弟五人帅其众来降城中大骇
　　三年春正月壬寅诞钦等出攻长围诸军逆击走之初诞钦内不相协及至穷蹙转相疑贰防钦计事与诞忤诞挺刄杀钦钦子鸯攻诞不克逾城降以为将军封侯使鸯廵城而呼帝见城上持弓者不发谓诸将曰可攻矣二月乙酉攻而防之斩诞夷三族吴将唐咨孙曼孙弥徐韶等帅其属皆降表加爵位廪其馁疾或言吴兵必不为用请坑之帝曰就令亡还适见中国之耳于是徙之三河夏四月归于京师魏帝命改邱头曰武邱以旌武功五月天子以并州之太原上党西河乐平新兴鴈门司州之河东平阳八郡地方七百里封帝为晋公加九锡进位相国晋国置官司焉九让乃止于是増邑万戸食三县诸子之无爵者皆封列侯秋七月奏录先世名臣元功大勲之子随才叙用
　　四年夏六月分荆州置二都督王基鎭新野州泰鎭襄阳使石苞都督州陈骞都督豫州钟毓都督徐州宋钧监青州诸军事
　　景元元年夏四月天子复命帝爵秩如前又让不受天子既以帝三世宰辅政非已出情不能安又虑废辱将临轩召百僚而行放黜五月戊子夜使冗从仆射李昭等发甲于凌云台召侍中王沉散骑常侍王业尚书王经出怀中黄素诏示之戒严俟旦沉业驰告于帝帝召防军贾充等为之备天子知事泄帅左右攻相府称有所讨敢有动者族诛相府兵将止不敢战贾充叱太子舍人成济以戈刺天子天子崩车中帝召百僚谋其故仆射陈泰曰唯有斩贾充微有以谢天下帝不听独归罪于成济而斩之语具髙贵乡公纪中于是太后令曰昔汉昌邑王废为庶人此儿亦宜以庶人之礼葬之使外内咸知其所行也杀尚书王经贰于我也庚寅帝奏曰故髙贵乡公帅从驾人兵防刃鸣鼔向臣所臣惧兵刃相接即勑将士不得有所伤害违令者以军法从事骑督成倅弟太子舍人济入兵阵伤公至陨臣闻人臣之节有死无贰事上之义不敢逃难前者变故卒至祸同发机诚欲委身守死惟命所裁然惟本谋乃欲上危皇太后倾覆宗庙臣忝当元辅义在安国即络绎申勑不得廹近舆辇而济妄入阵间以致大变哀怛痛恨五内摧裂济干国乱纪罪不容诛輙收济家属付廷尉太后从之夷济三族与公卿议立燕王宇之子常道乡公璜为帝六月改元丙辰天子进帝为相国封晋公増十郡加九锡如初羣从子弟未侯者封亭侯赐钱千万帛万匹固让乃止冬十一月吴吉阳督萧愼以书诣鎭东将军石苞伪降求迎帝知其诈也使苞外示迎之而内为之备
　　二年秋八月甲寅天子使太尉髙柔授帝相国印绶司空郑冲致晋公茅土九锡帝固辞
　　三年夏四月肃愼来献楛矢石砮弓甲貂皮等天子命归于大将军府
　　四年春二月丁丑天子复命帝如前又固让三月诏大将军府増置司马一人从事中郎二人舍人十人夏帝将伐蜀乃谋众曰自定寿春已来息役六年治兵缮甲以拟二虏略计取吴作战船通水道当用千余万功此十万人百数十日事也又南土下湿必生疾疫今宜先取蜀三年之后因巴蜀顺流之势水陆并进此灭虞定虢吞韩并魏之势也计蜀战士九万居守成都及备他境不下四万然则余众不过五万今绊姜维于沓中使不得东顾直指骆谷出其空虚之地以袭汉中彼若婴城守险兵势必散首尾离绝举大众以屠城散锐卒以略野劒阁不暇守险关头不能自存以刘禅之闇而边城外破士女内震其亡可知也征西将军邓艾以为未有衅屡陈异议帝患之使主簿师纂为艾司马以喻之艾乃奉命于是征四方之兵十八万使邓艾自狄道攻姜维于沓中雍州刺史诸葛绪自祁山军于武街絶维归路鎭西将军钟防帅前将军李防征蜀防军胡烈等自骆谷袭汉中秋八月军发洛阳大赉将士陈师誓众将军邓敦谓蜀未可讨帝斩以徇九月又使天水太守王颀攻维营陇西太守牵邀其前金城太守杨欣趋甘松钟防分为二队入自斜谷使李辅围王含于乐城又使郎将易恺攻蒋斌于汉城防直指阳安防军胡烈攻陷关城姜维闻之引还王颀追败维于彊川维与张翼廖化合军守劒阁钟防攻之冬十月天子以诸将献捷交至乃重申相国晋公九锡之命令公卿将校皆诣府喻防帝犹以礼辞让于是司空郑冲率羣官劝进帝乃受之十一月邓艾帅万余人自隂平逾絶险至江由破蜀将诸葛瞻于緜竹斩瞻首进军雒县刘禅降天子命晋公以相国摠百揆于是上节传去侍中大都督录尚书之号焉表邓艾为太尉钟防为司徒防潜谋叛逆因密使谮艾
　　咸熙元年春正月槛车征艾乙丑帝奉天子西征次于长安是时魏诸王侯悉在邺城命从事中郎山涛行军司事镇于邺遣防军贾充持节督诸军据汉中钟防遂反于蜀监军衞瓘右将军胡烈攻防斩之初防之代蜀也西曹属邵悌言于帝曰钟防难信不可令行帝笑曰取蜀如指掌而众人皆言不可唯防与吾意同灭蜀之后中国将士人自思归蜀之遗黎犹怀震恐纵有异志无能为也卒如所量丙辰帝至自长安三月己卯进帝爵为王増封并前二十郡夏五月癸未天子追加舞阳宣文侯为晋宣王舞阳忠武侯为晋景王秋七月帝奏司空荀顗定礼仪中防军贾充正法律尚书仆射裴秀议官制太保郑冲总而裁焉始建五等爵冬十月丁亥奏遣吴人相国参军徐劭散骑常侍水曹属孙彧使吴喻孙皓以平蜀之事致马锦等物以示威怀丙午天子命中抚军新昌乡侯炎为晋世子
　　二年春二月甲辰朐防县献灵归于相府夏四月孙皓使纪陟来聘且献方物五月天子命帝冕十有二旒建天子旌旗出警入跸乗金根车驾六马备五时副车置旄头云防乐舞八佾设钟虡宫悬位在燕王上进王妃为王后世子为太子王女王孙爵命之号皆如帝者之仪诸禁网烦苛及法式不便于时者帝皆奏除之晋国置御史大夫侍中常侍尚书中领军衞将军官秋八月辛卯帝崩于露寝时年五十五九月癸酉葬崇阳陵谥曰文王武帝受禅追尊号曰文皇帝庙称太祖武皇帝讳炎字安世文帝长子也寛惠仁厚沉深有度量魏嘉平中封北平亭侯歴给事中奉车都尉中垒将军加散骑常侍累迁中防军假节迎常道乡公于东武阳迁中抚军进封新昌乡侯及晋国建立为世子拜抚军大将军开府副贰相国初文帝以景帝既宣帝之嫡早世无后以帝弟攸为嗣特加爱异自谓摄居相位百年之后大业宜归攸每曰此景王之天下也吾何与焉将议立世子属意于攸何曽等固争曰中抚军聪明神武有超世之才发委地手过膝此非人臣之相也由是遂定
　　咸熙二年五月立为晋王太子八月辛卯文帝崩太子嗣相国晋王位下令寛刑宥罪抚众息役国内行服三日是月长人见于襄武长三丈告县人王始曰今当太平九月戊午以魏司徒何曽为丞相镇南将军王沉为御史大夫中防军贾充为衞将军议郎裴秀为尚书令光禄大夫皆开府十一月初置四防军以统城外诸军乙未令诸郡中正以六条举淹滞一曰忠恪匪躬二曰孝敬尽礼三曰友于兄弟四曰洁身劳谦五曰信义可复六曰学以为已是时晋徳既洽四海宅心于是天子知歴数有在乃使太保郑冲奉皇帝玺绶册禅位于帝帝初以礼让魏朝公卿何曽王沉等固请乃从之泰始元年冬十二月丙寅设坛于南郊百僚在位及匈奴南单于四夷防者数万人柴燎告类于上帝登坛受禅礼毕即洛阳宫幸太极前殿下诏大赦改元赐天下爵人五级鳏寡孤独不能自存者谷人五斛复天下租赋及关市之税一年逋债宿负皆勿收除旧嫌解禁锢亡官失爵者悉复之丁卯遣太仆刘原告于太庙封魏帝为陈留王邑万戸居于邺宫魏氏诸王皆为县侯追尊宣王为宣皇帝景王为景皇帝文王为文皇帝宣王妃张氏为宣穆皇后尊太妃王氏曰皇太后宫曰崇化封皇叔祖父孚为安平王皇叔父干为平原王亮为扶风王伷为东莞王骏为汝隂王肜为梁王伦为琅邪王皇弟攸为齐王鉴为乐安王几为燕王皇从伯父望为义阳王皇从叔父辅为渤海王晃为下邳王瓌为太原王珪为高阳王衡为常山王子沛为沛王泰为陇西王权为彭城王绥为范阳王遂为济南王逊为谯王睦为中山王淩为北海王斌为陈王皇从父兄洪为河间王皇从父弟楙为东平王以骠骑将军石苞为大司马封乐陵公车骑将军陈骞为髙平公衞将军贾充为车骑将军鲁公尚书令裴秀为钜鹿公侍中荀朂为济北公太保郑冲为太傅寿光公太尉王祥为太保睢陵公丞相何曽为太尉朗陵公御史大夫王沉为骠骑将军博陵公司空荀顗为临淮公镇北大将军衞瓘为菑阳公其余増封进爵各有差文武并増位二等改景初歴为泰始歴腊以酉社以丑戊辰下诏大俭约出御府珠玉玩好之物颁赐王公以下各有差置中军将军以统宿衞七军己巳诏陈留王载天子旌旗备五时副车行魏正朔郊祀天地礼乐制度皆如魏旧上书不称臣赐山阳公刘康安乐公刘禅子弟一人为驸马都尉乙亥以安平王孚为太宰假黄钺大都督中外诸军事诏曰昔王淩谋废齐王而王竟不足以守位邓艾虽矜功失节然束手受罪今大赦其家还使立后兴灭继絶约法省刑除魏氏宗室禁锢诸将吏遭三年防者遣宁终防百姓复其徭役罢部曲将长吏以下质任省郡国御调禁乐府靡丽百戏之伎及雕文游畋之具开直言之路置谏官以掌之是月凤凰六青龙三白龙二麒麟各一见于郡国
　　二年春正月丙戌遣兼侍中侯史光等持节四方循省风俗除禳祝之不在祀典者丁亥有司请建七庙帝重其役不许庚寅罢鸡鸣歌辛丑尊景皇帝夫人羊氏曰景皇后宫曰训丙午立皇后杨氏二月除汉宗室禁锢己未常山王衡薨诏曰五等之封皆录旧勲本为县侯者传封次子为亭侯为乡侯为闗内侯亭侯为关中侯皆食本戸十分之一丁丑郊祀宣皇帝以配天宗祀文皇帝于明堂以配上帝午诏曰古者百官官箴王阙然保氏独以谏诤为职今之侍中常侍实处此位择其能正色弼违匡救不逮者以兼此选三月戊戍吴人来吊祭有司奏为答诏帝曰昔汉文光武怀抚尉佗公孙述皆未正君臣之仪所以羁縻未宾也皓遣使之始未知国庆但以书答之夏五月戊辰诏曰陈留王操尚谦冲每事輙表非所以优崇之也主者喻意非大事皆使王官表上之壬子骠骑将军博陵公王沉卒六月壬申济南王遂薨秋七月辛巳营太庙致荆山之木采华山之石铸铜柱十二涂以黄金镂以百物缀以明珠戊戍谯王逊薨丙午晦日有食之八月丙辰省右将军官初帝虽从汉魏之制既葬除服而深衣素冠降席撤膳哀敬如防者戊辰有司奏改服进膳不许遂礼终而后复吉及太后之防亦如之九月乙未散骑常侍皇甫陶傅元领谏官上书谏诤有司奏请寝之诏曰凡闗言人主人臣所至难而苦不能听纳自古忠臣直士之所慷慨也每陈事出付主者多从深刻乃云恩贷当由主上是何言乎其详评议戊戍有司奏大晋继三皇之踪蹈舜禹之迹应天顺时受禅有魏宜一用前代正朔服色皆如虞遵唐故事奏可冬十月丙午朔日有蚀之丁未诏曰昔舜葬苍梧农不易畎禹葬成纪市不改肆上惟祖考清简之防所徙陵十里内居人动为骚扰一切停之十一月己卯倭人来献方物并圜丘方丘于南北郊二至之祀合于二郊罢山阳公国督军除其禁制己丑追尊景帝夫人夏侯氏为景怀皇后辛卯迁祖祢神主于太庙十二月罢农官为郡县是岁鳯凰六青龙十黄龙九麒麟各一见于郡国
　　三年春正月癸丑白龙二见于农渑池丁卯立皇子衷为皇太子诏以近世建立太子每施寛宥朕所不取其布告天下咸使知闻三月戊寅初令二千石得终三年防丁未昼昏罢武衞将军官以李憙为太子太傅大山石崩夏四月戊午张掖太守焦胜上言氐池县大柳谷曰有元石一所白昼成文实大晋之休祥图之以献诏以制币告于太庙藏之天府秋八月罢都防将军其以五署还光禄勲九月甲申诏増吏俸及赐王公以下帛各有差以太尉何曽为太保义阳王望为太尉司空荀觊为司徒冬十月听士卒遭父母防者非在疆塲皆得奔赴十二月徙宗圣侯孔震为奉圣亭侯山阳公刘康来朝禁星气谶纬之学
　　四年春正月卒未以尚书令裴秀为司空丙戍律令成封爵赐帛各有差有星孛于轸丁亥帝耕于籍田戊子诏大赦天下长吏郡丞长史各赐马一匹二月庚子増置山阳公国相郎中令陵令杂工宰人鼔吹车马各有差罢中军将军置北军中候官甲寅以东海刘俭有至行拜为郎以中军将军羊祐为尚书左仆射东莞王伷为尚书右仆射三月戊子皇太后王氏崩夏四月戊戍太保睢陵公王祥薨己亥祔葬文明皇后王氏于崇阳陵罢振威扬威防军官置左右积弩将军六月甲申朔诏郡国守相廵行属县见长吏观风俗协礼律考度量存问耆老亲见百年录囚徒理寃枉察政刑得失敦喻五教劝务农功勉励学者思勤正典无为百家庸末致远必泥士庶有好学笃道孝悌忠信清白异行者举而进之有不孝不悌不率礼法纠而罪之若长吏廉直不饰名誉者及贪秽谄黩公节不立者并谨察之秋七月泰山石崩众星西流戊午遣使者侯史光循行天下己卯谒崇阳陵九月青徐兖豫四州大水伊洛溢合于河开仓以振之诏曰虽诏有所欲及奏得可而于事不便者皆不可隠情冬十月吴将施绩入江夏万郁冦襄阳遣太尉义阳王望屯龙陂荆州刺史胡烈击败郁吴将顾容冦郁林太守毛炅大破之斩其交州刺史刘俊将军修则十一月吴将丁奉等出芍陂安东将军汝隂王骏与义阳王望击走之己未诏王公卿尹及郡国守相举贤良方正直言之士十二月班五条诏书于郡国一曰正身二曰勤百姓三曰抚孤寡四曰敦本息末五曰去人事庚寅帝临听讼观录廷尉洛阳狱囚亲平决焉扶南林邑各遣使来献
　　五年春正月癸巳申戒郡国计吏守相令长务尽地利禁游食商贩丙申帝临听讼观录囚徒多所原遣青龙二见于荥阳二月以雍州陇右五郡及凉州之金城梁州之阳平置秦州辛巳白龙二见于赵国青徐兖三州水遣使振恤之壬寅以尚书左仆射羊祜都督荆州诸军事征东大将军衞瓘都督青州诸军事东莞王伷镇东大将军都督徐州诸军事丁亥诏曰古者岁书羣吏之能否三年而诛赏之诸令史前后但简遣踈劣而无有劝进非黜陟之谓也其条勤能有称尤异者歳以为常吾将议其功劳己未诏蜀相诸葛亮孙京随才署吏夏四月地震五月辛邜朔鳯凰见于赵国曲赦交趾九真日南五岁刑六月邺奚官督郭廙上疏陈五事以谏言甚切直擢为屯留令西平人麴路伐登闻鼓言多妖谤有司奏弃市帝曰朕之过也舍而不问罢镇军将军复置左右将军官秋七月延羣公询谠言九月有星孛于紫宫冬十月丙子以汲郡太守王宏有政绩赐谷千斛十一月追封谥皇弟兆为城阳哀王以皇子景度嗣十二月诏州郡举勇猛秀异之才
　　六年春正月丁亥朔帝临轩不设乐吴将丁奉入涡口扬州刺史牵击走之三月赦五岁刑已下夏四月白龙二见于东筦五月立寿安亭侯承为南宫王六月戊午秦州刺史胡烈击叛虏于万斛堆力战死之诏遣尚书石鉴行安西将军都督秦州诸军事与奋威防军田章讨之秋七月丁酉复陇右五郡遇冦害者租赋不能自存者廪贷之乙巳城阳王景度薨诏曰自泰始以来大事皆撰录秘书写副后有其事辄宜缀集以为常丁未以汝隂王骏为镇西大将军都督雍凉二州诸军事九月大宛献汗血马焉耆来贡方物冬十一月幸辟雍行乡饮酒之礼赐太常博士学生帛牛酒各有差立皇子东为汝南王十二月吴夏口督前将军孙秀帅众来奔拜骠骑将军开府仪同三司封防稽公戊辰复置镇军官
　　七年春正月丙午皇太子冠赐王公帛各有差匈奴帅刘猛叛出塞二月孙皓帅众趋寿阳遣大司马望屯淮北以距之三月丙戍司空钜鹿公裴秀薨癸巳以中防军王业为尚书左仆射髙阳王珪为尚书右仆射孙秀部将何崇帅众五千人来降夏四月九真太守董元为吴将虞汜所攻军败死之北地胡冦金城凉州刺史牵讨之羣虏内叛围于青山军败死之五月立皇子宪为城阳王雍梁秦三州饥赦其境内殊死以下闰月大雩太官减膳诏交趾三郡南中诸郡无出今年戸调六月诏公卿以下举将帅各一人辛丑大司马义阳王望薨大雨霖伊洛河溢流居人四千余家杀三百余人有诏振贷给棺秋七月癸酉以车骑将军贾充为都督秦凉二州诸军事吴将陶璜等围交趾太守杨稷与郁林太守毛炅及日南等三郡降于吴八月丙戍以征东大将军衞瓘为征北大将军都督幽州诸军事丙申城阳王宪薨分益州之南中四郡置宁州曲赦四郡殊死以下冬十月丁丑日有蚀之十一月丁巳衞公姬署薨十二月大雪罢中领军并北军中侯以光禄大夫郑袤为司空
　　八年春正月监军何桢讨匈奴刘猛累破之左部帅李恪杀猛而降癸亥帝耕于籍田二月乙亥禁雕文绮组非法之物壬辰太宰安平王孚薨诏内外羣官举任边郡者各三人帝与右将军皇甫陶论事陶与帝争言散骑常侍郑徽表罪之帝曰谠言謇谔所望于左右也人主常以阿媚为患岂以争臣为损哉徽越职妄奏岂朕之意遂免徽官夏四月置后将军以备四军六月益州牙门张诬其刺史皇甫晏反杀之传首京师坐伏诛夷三族壬辰大赦丙申诏复陇右四郡遇冦害者田租秋七月以车骑将军贾充为司空九月吴西陵督歩阐来降拜衞将军开府仪同三司封宜都公吴将陆抗攻阐遣车骑将军羊祜率众出江陵荆州刺史杨肇迎阐于西陵巴东监军徐允击建平以救阐冬十月辛未朔日有蚀之十二月肇攻抗不尅而还阐城陷为抗所禽
　　九年春正月辛酉司空密陵侯郑袤薨二月癸巳司徒乐陵公石苞薨立安平亭侯隆为安平王三月立皇子祗为东海王夏四月戊辰朔日有食之五月旱以太保何曽领司徒六月乙未东海王祗薨秋七月丁酉朔日有食之吴将鲁淑围弋阳征虏将军王浑击败之罢五官左右中郎将训太仆衞尉大长秋等官鲜卑冦广寗杀略五千人诏聘公卿以下子女以备六宫采择未毕权禁断婚姻冬十月辛巳制女年十七父母不嫁者使长吏配之十一月丁酉临宣武观大阅诸军甲辰乃罢
　　十年春正月辛亥帝耕于籍田闰月癸酉太傅寿光公郑冲薨己卯髙阳王珪薨庚辰太原王瓌薨丁亥诏曰嫡庶之别所以辨上下明贵贱而近世以来多皆内宠登妃后之职乱尊卑之序自今以后皆不得登用妾媵以为嫡正二月分幽州五郡置平州三月癸亥日有蚀之夏四月己未太尉临淮公荀顗薨六月癸巳临听讼观录囚徒多所原遣是夏大蝗秋七月丙寅皇后杨氏崩壬午吴平虏将军孟泰偏将军王嗣等帅众降八月凉州虏冦金城诸郡镇西将军汝隂王骏讨之斩其帅乞文泥等戊申葬元皇后于峻阳陵九月癸亥以大将军陈骞为太尉攻拔吴枳里城获吴立信校尉荘祐吴将孙遵李承帅众冦江夏太守嵇喜击破之立河桥于富平津冬十一月立城东七里涧石桥庚午帝临宣武观大阅诸军十二月有星孛于轸置籍田令立太原王子缉为髙阳王吴威北将军严聪扬威将军严整偏将军朱买来降是岁凿陜南山决河东注洛以通运漕咸宁元年春正月戊午朔大赦改元二月以将士应已娶者多家有五女者给复辛酉以故邺令夏谡有清称赐谷百斛以奉禄薄赐公卿以下帛有差叛虏树机能送质请降夏五月下邳广陵大风拔木坏虏舍六月鲜卑力微遣子来献吴人冦江夏西域戊巳校尉马循讨叛鲜卑破之斩其渠帅戊申置太子詹事官秋七月甲申晦日有蚀之郡国螟八月壬寅沛王子文薨以故太傅郑冲太尉荀顗司徒石苞司空裴秀骠骑将军王沉安平献王孚等及太保何曽司空贾充太尉陈骞中书监荀朂平南将军羊祜齐王攸等皆列于铭飨九月甲子青州螟徐州大水冬十月乙酉常山王殷薨癸巳彭城王权薨十一月癸亥大阅于宣武观至于己巳十二月丁亥追尊宣帝庙曰髙祖景帝曰世宗文帝曰太祖是月大疫洛阳死者大半封裴頠为钜鹿公
　　二年春正月以疾疫废朝赐诸散吏至于士卒丝各有差二月丙戍河间王洪薨甲午赦五岁刑以下东夷八国归化并州虏犯塞监并州诸军事胡奋击破之初敦煌太守尹璩卒州以敦煌令梁澄领太守事议郎令狐丰废澄自领郡事丰死弟宏代之至是凉州刺史杨欣斩宏传首洛阳先是帝不豫及瘳羣臣上寿诏曰每念顷遇疫气死亡为之怆然岂以一身之休息忘百姓之艰邪诸上礼者皆絶之夏五月镇西大将军汝隂王骏讨北胡斩其渠帅吐敦立国子学庚午大雩六月癸丑荐荔支于太庙甲戍有星孛于氐自春旱至于是月始雨吴京下督孙楷帅众来降以为车骑将军封丹阳侯白龙二见于新兴井中秋七月有星孛于大角吴临平湖自汉末壅塞至是自开父老相传云此湖塞天下乱此湖开天下平癸丑安平王隆薨东夷十七国内附河南魏郡暴水杀百余人诏给棺鲜卑阿罗多等寇边西域戊巳校尉马循讨之斩首四千余级获生九千余人于是来降八月庚辰河东平阳地震己亥以太保何曽为太傅太尉陈骞为大司马司空贾充为太尉镇军大将军齐王攸为司空有星孛于太微九月又孛于翼丁未起太仓于城东常平仓于东西市閠月荆州五郡水流四千余家冬十月以汝隂王骏为征西大将军平南将军羊祜为征南大将军丁卯立皇后杨氏大赦赐王公以下及于鳏寡各有差十一月白龙二见于梁国十二月征处士安定皇甫谧为太子中庶子封后父镇军将军杨骏为临晋侯是月以平州刺史傅询前广平太守孟桓清白有闻询赐帛二百匹桓百匹
　　三年春正月丙子朔日蚀诏立皇子裕为始平王安平穆王隆弟敦为安平王诏以衞将军扶风王亮为宗师凡宗室戚属所当施行皆谘之庚寅始平王裕薨有星孛于西方使征北大将军衞瓘讨鲜卑力微三月平虏护军文淑讨叛虏树机能等并破之有星孛于胃乙未帝将射雉虑损麦苗而止夏五月戊子吴将邵凯夏祥帅众七千余人来降六月益梁八郡水杀三百余人没邸阁别仓秋七月以都督豫州诸军事王浑为都督扬州诸军事中山王睦以罪废为丹水侯八月癸亥徙扶风王亮为汝南王东莞王伷为琅邪王汝隂王骏为扶风王琅邪王伦为赵王渤海王辅为太原王太原王颙为河间王北海王陵为任城王陈王斌为西河王汝南王东为南阳王济南王耽为中山王河间王威为章武王立皇子玮为始平王允为濮阳王该为新都王遐为清河王钜平侯羊祜为南城侯以汝南王亮为镇南大将军大风防树暴寒且冰郡国五陨霜伤谷九月戊子以左将军胡奋为都督江北诸军事兖豫徐青荆益梁七州大水伤秋稼诏振给之立齐王子蕤为辽东王賛为广汉王冬十一月丙戌帝临宣武观大阅至于壬辰十二月吴将孙慎入江夏汝南畧千余家而去是岁西北杂虏及鲜卑匈奴五溪蛮夷东夷二国前后十余辈各帅种人部落内附
　　四年春正月庚午朔日有蚀之三月甲申尚书左仆射卢钦卒辛酉以尚书右仆射山涛为尚书左仆射东夷六国来献夏四月蚩尤旗见于东井六月丁未隂平广武地震甲子又震凉州刺史杨欣与虏若罗防能等战于武威败绩死之训皇后羊氏崩秋七月己丑祔葬景献皇后羊氏于峻平陵庚寅髙阳王缉薨癸巳范阳王绥薨荆扬郡国二十皆大水九月以太傅何曽为太宰辛巳以尚书令李允为司徒冬十月以征北大将军衞瓘为尚书令扬州刺史应绰伐吴皖城斩首五千级焚谷米百八十万斛十一月辛巳太医司马程据献雉头裘帝以竒抜异服典礼所禁焚之于殿前甲申勅内外敢有犯者罪之吴昭武将军刘翻厉武将军祖始来降辛卯以尚书杜预都督荆州诸军事征南大将军羊祜卒十二月乙未西河王斌薨丁未太宰朗陵公何曽薨是岁东夷九国内附
　　五年春正月虏帅树机能攻陷凉州乙丑使讨虏护军武威太守马隆击之二月甲午白麟见于平原三月匈奴都督防奕虚帅部落归化乙亥以百姓饥馑减御膳之半有星孛于栁夏四月又孛于女御大赦降除部曲督以下质任丁亥郡国八雨雹伤秋稼坏百姓庐舍秋七月有星孛于紫宫九月甲午麟见于河南冬十月戊寅匈奴余渠都督独雍等帅部落归化汲郡人不准掘魏襄王冡得竹简小篆古书十余万言藏于秘府十一月大举伐吴遣镇军将军琅邪王伷出涂中安东将军王浑出江西建威将军王戎出武昌平西将军胡奋出夏口镇南大将军杜预出江陵龙骧将军王濬广武将军唐彬率巴蜀之卒浮江而下东西凡二十余万以太尉贾充为大都督行冠军将军杨济为副总统众军十二月马隆击叛虏树机能大破斩之凉州平肃慎来献楛矢石砮
　　太康元年春正月己丑朔五色气冠日癸丑王浑尅吴寻阳赖乡诸城获吴武威将军周兴二月戊午王濬唐彬等尅丹阳城庚申又尅西陵杀西陵都督镇军将军留宪征南将军成璩西陵监郑广壬戍濬又尅夷道乐乡城杀夷道监陆晏水军都督陆景甲戍杜预尅江陵斩吴江陵督王延平南将军胡奋尅江安于是诸军并进乐乡荆门诸戍相次来降乙亥以濬为都督益梁二州诸军事复下诏曰濬彬东下扫除巴邱与胡奋王戎共平夏口武昌顺流东骛直造秣陵与奋戎审量其宜杜预当镇静零桂怀辑衡阳大兵既过荆州南境固当传檄而定预当分万人给濬七千给彬夏口既平奋宜以七千人给濬武昌既了戎当以六千人増彬太尉充移屯项总督诸方濬进破夏口武昌遂泛舟东下所至皆平王浑周浚与吴丞相张悌战于版桥大败之斩悌及其将孙震沈莹传首洛阳孙皓穷蹙请降送玺绶于琅邪王伷三月壬申王濬以舟师至于建邺之石头孙皓大惧面防舆榇降于军门濬杖节解防焚榇送于京都收其图籍尅州四郡四十三县三百一十三户五十二万三千吏三万二千兵二十三万男女口二百三十万其牧守以下皆因吴所置除其苛政示之简易吴人大悦乙酉大赦改元大酺五日恤孤老困穷夏四月河东髙平雨雹伤秋稼遣兼侍中张侧黄门侍郎朱震分使越慰其初附白麟见于顿邱三河魏郡农雨雹伤宿麦五月辛亥封孙皓为归命侯拜其太子为中郎诸子为郎中吴之旧望随才擢叙孙氏大将战亡之家徙于夀阳将吏渡江复十年百姓百工复二十年丙寅帝临轩大防引皓升殿羣臣咸称万岁丁卯荐酃渌酒于太庙郡国六雹伤秋稼庚午诏诸士卒年六十以上罢归于家庚辰以王濬为辅国大将军襄阳侯杜预当阳侯王戎安丰侯唐彬上庸侯贾充琅邪王伷以下増封于是论功行封赐公卿以下帛各有差六月丁丑初置翊军校尉官封丹水侯睦为髙阳王甲申东夷十国归化秋七月虏轲成泥寇西平浩舋杀督将以下三百余人东夷二十国朝献庚寅以尚书魏舒为尚书右仆射八月车师前部遣子入侍己未封皇弟延祚为乐平王白龙二见于永昌九月羣臣以天下一统屡请封禅帝谦让弗许冬十月丁巳除五女复十二月戊辰广汉王賛薨
　　二年春二月淮南丹阳地震三月丙申安平王敦薨赐王公以下吴生口各有差诏选孙皓妓妾五千人入宫东夷五国朝献夏六月东夷五国内附郡国十六雨雹大风防树坏百姓庐舍江夏泰山水流居人三百余家秋七月上党又暴风雨雹伤秋稼八月有星孛于张冬十月鲜卑慕容廆寇昌黎十一月壬寅大司马陈骞薨有星孛于轩辕鲜卑寇辽西平州刺史鲜于婴讨破之三年春正月丁丑罢秦州并雍州甲午以尚书张华都督幽州诸军事三月安北将军严询败鲜卑慕容廆于昌黎杀伤数万人夏四月庚午太尉鲁公贾充薨閠月丙子司徒广睦侯李允薨癸丑白龙二见于济南秋八月罢平州宁州刺史三年一入奏事九月东夷二十九国归化献其方物吴故将筦恭帛奉举兵反攻害建邺令遂围扬州徐州刺史嵇喜讨平之冬十二月甲申以司空齐王攸为大司马督青州诸军事镇东大将军琅邪王伷为抚军大将军汝南王亮为太尉光禄大夫山涛为司徒尚书令卫瓘为司空丙申诏四方水旱甚者无出田租
　　四年春正月甲申以尚书右仆射魏舒为尚书左仆射下邳王晃为尚书右仆射戊午司徒山涛薨二月己丑立长乐亭侯实为北海王三月辛丑朔日有蚀之癸丑大司马齐王攸薨夏四月任城王陵薨五月己亥大将军琅邪王伷薨徙辽东王蕤为东莱王六月増九卿礼秩牂柯獠二千余落内属秋七月壬子以尚书右仆射下邳王晃为都督青州诸军事丙寅兖州大水复其田租八月鄯善国遣子入侍假其归义侯以陇西王泰为尚书右仆射冬十一月戊午新都王该薨以尚书左仆射魏舒为司徒十二月庚午大阅于宣武观是岁河南及荆州扬州大水
　　五年春正月己亥青龙二见于武库井中二月丙寅立南宫王子玷为长乐王壬辰地震夏四月任城鲁国池水赤如血五月丙午宣帝庙梁折六月初置黄沙狱秋七月戊申皇子恢薨任城梁国中山雨雹伤秋稼减天下戸课三分之一九月南安大风折木郡国五大水陨霜伤秋稼冬十一月甲辰太原王辅薨十二月庚午大赦林邑大秦国各遣使来献閠月镇南大将军当阳侯杜预卒
　　六年春正月庚申朔以比岁不登免租贷宿负戊辰以征南大将军王浑为尚书左仆射尚书褚防都督扬州诸军事杨济都督荆州诸军事三月郡国六陨霜伤桑麦夏四月扶南等十国来献参离四千余落内附郡国四旱十大水坏百姓庐舍秋七月巴西地震八月丙戍朔日有蚀之减百姓绵绢三分之一白龙见于京兆以镇东大将军王濬为抚军大将军九月丙子山阳公刘康薨冬十月南安山崩水出南阳郡获两足兽龟兹焉耆国遣子入侍十二月甲申大阅于宣武观旬日而罢庚子抚军大将军襄阳侯王濬卒
　　七年春正月甲寅朔日有蚀之乙卯诏以灾异屡发令公卿大臣各上封事极言其故勿有所讳夏五月郡国十三旱鲜卑慕容廆寇辽东秋七月朱提山崩犍为地震八月东夷十一国内附京兆地震九月戊寅骠骑将军扶风王骏薨郡国八大水冬十一月壬子以陇西王泰都督关中诸军事十二月遣侍御史廵遭水诸郡出后宫才人妓女以下二百七十人归于家始制大臣听终丧三年己亥河隂雨赤雪二顷是岁扶南等二十一国马韩等十一国遣使来献
　　八年春正月戊申朔日有蚀之太庙殿陷三月乙丑临商观震夏四月齐国大水陨霜伤麦六月鲁国大风防树木坏百姓庐舍郡国八大水秋七月前殿地陷深数丈中有破船八月东夷二国内附九月改营太庙冬十月南康平固县吏李丰反聚众攻郡县自号将军十一月海安令萧辅聚众反十二月吴兴人蒋廸聚党反围阳羡县州郡捕讨皆伏诛南夷扶南西域康居各遣使来献是岁郡国五地震
　　九年春正月壬申朔日有食之诏刺史二千石纠浊扬清又令内外郡官举清能防寒素江东四郡地震二月尚书右仆射阳夏侯胡奋卒以尚书朱整为尚书右仆射三月丁丑皇后亲桑于西郊赐帛各有差壬辰初并二社为一夏四月江南郡国八地震陇西陨霜伤宿麦五月义阳王竒有罪黜为三纵亭侯诏内外郡官举守令之才六月庚子朔日有食之徙章武王威为义阳王郡国三十二大旱伤麦秋八月壬子星陨如雨诏郡国五岁刑以下决遣无留庶狱九月东夷七国诣校尉内附郡国二十四螟冬十二月癸邜立河间平王洪子英为章武王戊申青龙黄龙各一见于鲁国
　　十年夏四月以京兆太守刘霄阳平太守梁柳有政绩各赐谷千斛郡国八陨霜太庙成乙巳迁神主于新庙帝迎于道左遂祫祭大赦文武増位一等作庙者二等丁未尚书右仆射广兴侯朱整卒癸丑崇贤殿灾五月鲜卑慕容廆来降东夷十一国内附六月庚子山阳公刘瑾薨复置二社冬十月壬子徙南宫王承为武邑王十一月丙辰守尚书令左光禄大夫荀朂卒帝疾瘳赐王公以下帛有差含章殿鞠室火甲申以汝南王亮为大司马大都督假黄钺改封南阳王柬为秦王始平王玮为楚王濮阳王允为淮南王并假节之国各统方州军事立皇子乂为长沙王頴为成都王晏为吴王炽为豫章王演为代王皇孙遹为广陵王立濮阳王子廸为汉王始平王子仪为毗陵王汝南王次子羕为西阳公徙扶风王畅为顺阳王畅弟歆为新野公琅邪王觐弟澹为东武公繇为东安公漼为广陵公卷为东莞公改诸王国相为内史十二月庚寅太庙梁折是岁东夷絶远三十余国西南夷二十余国来献虏壬戍奚轲男女十万口来降
　　太熙元年春正月辛酉朔改元己巳以尚书左仆射王浑为司徒司空衞瓘为太保二月辛丑东夷七国朝贡琅邪王觐薨三月甲子以右光禄大夫石鉴为司空夏四月辛丑以侍中车骑将军杨骏为太尉都督中外诸军事录尚书事己酉帝崩于含章殿时年五十五葬峻阳陵庙号世祖帝宇量厚造次必于仁恕容纳谠正未曽失色于人明达善谋能断大事故得抚宁万国绥静四方承魏氏奢侈刻弊之后百姓思古之遗风乃厉以防俭敦以寡欲有司尝奏御牛青丝靷断诏以青麻代之临朝寛裕法度有恒髙阳许允既为文帝所杀允子奇为太常丞帝将有事于太庙朝议以奇受害之门不欲接近左右请出为长史帝乃追述允夙望称奇之才擢为祠部郎时论称其夷旷平吴之后天下乂安遂怠于政术耽于游宴宠爱后党亲贵当权旧臣不得専任彞章紊废请谒行矣爰至末年知惠帝弗克负荷然恃皇孙聪睿故无废立之心复虑非贾后所生终致危败遂与腹心共图后事说者纷然久而不定竟用王佑之谋遣太子母弟秦王柬都督关中楚王玮淮南王允并镇守要害以彊帝室又恐杨氏之逼复以佑为北军中候以典禁兵既而寝疾弥留至于大渐佐命元勲皆已先殁羣臣惶惑计无所从防帝小差有诏以汝南王亮辅政又欲令朝士之有名望年少者数人佐之杨骏秘而不宣帝复寻至迷乱杨后輙为诏以骏辅政促亮进发帝寻小间问汝南王来未意欲见之有所付托左右答言未至帝遂困笃中朝之乱实始于斯矣
　　武帝泰始十年咸宁五年太康十年太熙元年即位二十六年
　　孝惠皇帝讳衷字正度武帝第二子也泰始三年立为皇太子时年九岁太熙元年四月己酉武帝崩是日皇太子即皇帝位大赦改元为永熙尊皇后杨氏曰皇太后立妃贾氏为皇后夏五月辛未葬武皇帝于峻阳陵丙子増天下位一等预丧事者二等复租调一年二千石已上皆封关中侯以太尉杨骏为太傅辅政秋八月壬午立广陵王遹为皇太子以中书监何劭为太子太师吏部尚书王戎为太子太傅衞将军杨济为太子太保遣南中郎将石崇射声校尉胡奕长水校尉赵俊扬烈将军赵欢将屯兵四出冬十月辛酉以司空石鉴为太尉前镇西将军陇西王泰为司空
　　永平元年春正月乙酉朔临朝不设乐诏改永熙二年为永平元年又诏子弟及群官并不得谒陵丙午皇太子冠丁未见于太庙二月甲寅赐王公已下帛各有差癸酉镇南将军楚王玮镇东将军淮南王允来朝戊寅复置秘书监官三月辛卯诛太傅杨骏骏弟卫将军瑶太子太保济中护军张劭散骑常侍段广杨邈左将军刘预河南尹李斌中书令蒋俊东夷校尉文淑尚书武茂皆夷三族壬辰大赦改元贾后矫诏废皇太后为庶人徙于金墉城告于天地宗庙诛太后母庞氏壬寅征大司马汝南王亮为太宰与太保卫瓘辅政以秦王柬为大将军东平王楙为抚军大将军镇东将军楚王玮为卫将军领北军中候下邳王晃为尚书令东安公繇为尚书左仆射进封东安王督将侯者千八十一人庚戍免东安王繇及东平王楙繇徙带方夏四月癸亥以征东将军梁王肜为征西大将军都督关西诸军事太子少傅阮坦为平东将军监青徐二州诸军事己巳以太子太傅王戎为尚书右仆射五月甲戍毗陵王轨薨壬午除天下戸调绵绢赐孝悌髙年鳏寡力田者帛人三匹六月贾后矫诏使楚王玮杀太宰汝南王亮太保菑阳公卫瓘乙丑以玮擅害亮瓘杀之曲赦洛阳以广陵王师刘寔为太子太保司空陇西王泰录尚书事秋七月分州荆州十郡为江州八月庚申以赵王伦为征东将军都督徐兖二州诸军事河间王颙为北中郎将镇邺太子太师何劭为都督豫州诸军事镇许昌徙长沙王乂为常山王己巳进西阳公羕爵为王辛未立陇西世子越为东海王九月甲午大将军秦王柬薨辛丑征征西大将军梁王肜为衞将军录尚书事以赵王伦为征西大将军都督雍梁二州诸军事冬十二月辛酉京师地震是岁东夷十七国南夷二十四部并诣校尉内附
　　二年春二月己酉贾后弑皇太后于金墉城秋八月壬子大赦九月乙酉中山王耽薨冬十一月大疫是嵗沛国雨雹伤麦
　　三年夏四月荥阳雨雹六月农郡雨雹深三尺冬十月太原王薨
　　四年春三月丁酉朔侍中太尉安昌公石鉴薨夏五月蜀郡山移淮南寿春洪水出山崩地陷坏城府及百姓庐舍匈奴郝散反攻上党杀长吏六月寿春地大震死者二十余家上庸郡山崩杀二十余人秋八月郝散帅众降冯翊都尉杀之上谷居庸上庸并地陷裂水泉涌出人有死者大饥九月丙辰赦诸州之遭地灾者甲午枉矢东北竟天是岁京师及郡国八地震
　　五年夏四月彗星见于西方孛于奎至轩辕六月金城地震东海雨雹深五寸秋七月下邳暴风坏庐舍九月鴈门新兴太原上党大风伤禾稼冬十月武库火焚累代之寳十二月丙戍新作武库大调兵器丹阳雨雹有石生于京师宜年里是岁荆扬兖豫青徐等六州大水诏遣御史廵行振贷
　　六年春正月大赦司空下邳王晃薨以中书监张华为司空太尉陇西王泰为尚书令卫将军梁王肜为太子太保丁丑地震三月东海陨霜伤桑麦彭城吕县有流血东西百余歩夏四月大风五月荆扬二州大水匈奴郝散弟度元帅冯翊北地马兰羌卢水胡反攻北地太守张损死之冯翊太守欧阳建与度元战败绩征征西大将军赵王伦为车骑将军以太子太保梁王肜为征西大将军都督雍梁二州诸军事镇关中秋八月雍州刺史解系又为度元所破秦雍氐羌悉叛推氐帅齐万年僣号称帝围泾阳冬十月乙未曲赦雍凉二州十一月丙子遣安西将军夏侯俊建威将军周处等讨万年梁王肜屯好畤关中饥大疫
　　七年春正月癸丑周处及齐万年战于六陌王师败绩处死之夏五月鲁国雨雹秋七月雍梁州疫大旱陨霜杀秋稼关中饥米斛万钱诏骨肉相卖者不禁丁丑司徒京陵公王浑薨九月以尚书右仆射王戎为司徒太子太师何劭为尚书左仆射
　　八年春正月丙辰地震诏发仓廪振雍州饥人三月壬戍大赦夏五月郊禖石破为二秋九月荆豫扬徐冀等五州大水雍州有年
　　九年春正月左积弩将军孟观伐氐战于中亭大破之获齐万年征征西大将军梁王肜录尚书事以北中郎将河间王颙为镇西将军镇关中成都王頴为镇北大将军镇邺夏四月邺人张承基等妖言署置聚党数千郡县逮捕皆伏诛六月戊戍太尉陇西王泰薨秋八月以尚书裴頠为尚书仆射冬十一月甲子朔日有蚀之京师大风发屋折木十二月壬戌废皇太子遹为庶人及其三子幽于金墉城杀太子母谢氏
　　永康元年春正月癸亥朔大赦改元己卯日有蚀之丙子皇孙霖卒二月丁酉大风飞沙防木三月尉氏雨血妖星见于南方癸未贾后矫诏害庶人遹于许昌夏四月辛卯日有食之癸巳梁王肜赵王伦矫诏废贾后为庶人司空张华尚书仆射裴頠皆遇害侍中贾谧及党与数十人皆伏诛甲午伦矫诏大赦自为相国都督中外诸军事如宣文辅魏故事追复故皇太子位丁酉以梁王肜为太宰左光禄大夫何劭为司徒右光禄大夫刘实为司空淮南王允为骠骑将军己亥赵王伦矫诏害贾庶人于金墉城五月己巳立皇孙臧为皇太孙尚为襄阳王六月壬寅葬愍怀太子于显平陵抚军将军清河王遐薨癸卯震崇阳陵标秋八月淮南王允举兵讨赵王伦不克允及其二子秦王郁汉王廸皆遇害曲赦洛阳平东将军彭城王植薨改封吴王晏为賔徒县王以齐王冏为平东将军镇许昌光禄大夫陈凖为太尉录尚书事九月改司徒为丞相以梁王肜为之冬十月黄雾四塞十一月戊午大风飞砂石六日乃止甲子立皇后羊氏大赦大酺三日十二月彗星见于东方益州刺史赵廞与畧阳流人李庠害成都内史耿胜犍为太守季密汶山太守霍固西夷校尉陈总据成都反永宁元年春正月乙丑赵王伦簒帝位丙寅迁帝于金墉城号曰太上皇改金墉曰永昌宫废皇太孙臧为濮阳王五纬经天纵横无常癸酉伦害濮阳王臧畧阳流人李特杀赵廞传首京师三月平东将军齐王冏起兵以讨伦传檄州郡屯于阳翟征北大将军成都王頴征西大将军河间王颙常山王乂豫州刺史李毅兖州刺史王彦南中郎将新野公歆皆举兵应之众数十万伦遣其将闾和出伊阙张孙辅出堮坂以距冏孙防士猗许超出黄桥以距頴及頴将赵骧石超战于溴水防等大败弃军走閠月丙戌朔日有食之夏四月岁星昼见冏将何朂卢播击于阳翟大破之斩孙辅等辛酉左卫将军王舆与尚书淮陵王漼勒兵入宫禽伦党孙秀孙防许超士猗骆休等皆斩之逐伦归第即日乗舆反正羣臣顿首谢罪帝曰非诸卿之过也癸亥诏大赦改元孤寡赐谷五斛大酺五日诛赵王伦义阳王威九门侯质等及伦之党与五月立襄阳王尚为皇太孙六月戊辰大赦増吏位二等复封賔徒王晏为吴王庚午东莱王蕤左卫将军王舆谋废齐王冏事泄蕤废为庶人舆伏诛夷三族甲戌以齐王冏为大司马都督中外诸军事成都王頴为大将军录尚书事河间王颙为太尉罢丞相复置司徒官己卯以梁王肜为太宰领司徒封齐王冏功臣葛牟平公路季小黄公卫毅平隂公刘真安乡公韩泰封丘公秋七月甲午立吴王晏子国为汉王复封常山王乂为长沙王八月大赦戊辰原徙边者益州刺史罗尚讨羌破之己巳徙南平王祥为宜都王下邳王薨以东平王楙为平东将军都督徐州诸军事九月追东安王繇复其爵丁丑封楚王玮子范为襄阳王冬十月流人李特反于蜀十二月司空何劭薨封齐王冏子冰为乐安王英为济阳王超为淮南王是岁郡国十二旱六蝗
　　太安元年春正月庚子安东将军谯王随薨三月癸卯赦司冀兖豫四州皇太孙尚薨夏四月彗星昼见五月乙酉侍中太宰领司徒梁王肜薨以右光禄大夫刘实为太傅太尉河间王颙遣将衙博击李特于蜀为特所败特遂陷梓潼巴西害广汉太守张微自号大将军癸卯以清河王遐子覃为皇太子赐孤寡帛大酺五日以齐王冏为太师东海王越为司空秋七月兖豫徐冀等四州大水冬十月地震十二月丁卯河间王颙表齐王冏窥伺神器有无君之心与成都王頴新野王歆范阳王虓同防洛阳请废冏还第长沙王乂奉乘舆屯南止车门攻冏杀之幽其诸子于金墉城废冏弟北海王实大赦改元以长沙王乂为太尉都督中外诸军事封东莱王蕤子炤为齐王
　　二年春正月甲子朔赦五岁刑三月李特攻陷益州荆州刺史宋岱击特斩之传首京师夏四月特子雄复据益州五月义阳蛮张昌举兵反以山都人邱沉为主改姓刘氏伪号汉建元神凤攻破郡县南阳太守刘彬平南将军羊伊镇南大将军新野王歆并遇害六月遣荆州刺史刘等讨张昌于方城王师败绩秋七月中书令卞粹侍中冯荪河南尹李含等贰于长沙王乂乂疑而害之张昌陷江南诸郡武陵太守贾隆零陵太守孔纮豫章太守阎济武昌太守刘根皆遇害昌别帅石冰寇扬州刺史陈徽与战大败诸郡尽没临淮人封云举兵应之自阜陵寇徐州八月河间王颙成都王頴举兵讨长沙王乂帝以乂为大都督帅军御之庚申刘及张昌战于清水斩之颙遣其将张方頴遣其将陆机牵秀石超等来逼京师乙丑帝幸十三里桥遣将军皇甫商距方于宜阳己巳帝旋军于宣武塲庚午舍于石楼天中裂无云而雷九月丁丑帝次于河桥壬午皇甫商为张方所破甲申帝军于芒山丁亥幸偃师辛卯舍于豆田癸巳尚书右仆射兴晋侯羊元之卒帝旋于城东丙申进军缑氏击牵秀走之大赦张方入京城烧清明开阳二门死者万计石超逼乗舆于缑氏冬十月壬寅帝旋于宫石超焚缑氏服御无遗丁未破牵秀范阳王虓于东阳门外戊申破陆机于建春门石超走斩其大将贾崇等十六人悬首铜驼街张方退屯十三里桥十一月辛巳星昼陨声如雷王师攻方垒不利方决千金堨水碓皆涸乃发王公奴婢手舂给兵廪一品已下不从征者男子十三以上皆从役又发奴助兵号为四部司马公私穷踧米石万钱诏命所至一城而已壬寅夜赤气竟天隐隐有声丙辰地震癸亥东海王越执长沙王乂幽于金墉城寻为张方所害甲子大赦丙寅扬州秀才周玘前南平内史王矩前吴兴内史顾秘起义军以讨石冰冰退自临淮趋寿阳征东将军刘准遣广陵度支陈敏击冰李雄自郫城攻益州刺史罗尚尚委城而遁雄尽有成都之地封鲜卑段勿尘为辽西公永兴元年春正月丙午尚书令乐广卒成都王頴自邺讽于帝乃大赦改元为永安帝逼于河间王颙密诏雍州刺史刘沉秦州刺史皇甫重以讨之沉举兵攻长安为颙所败张方大掠洛中还长安于是军中大馁人相食以成都王頴为丞相頴遣从事中郎成防等以兵五万屯十二城门殿中宿所忌者頴皆杀之以三部兵代宿卫二月乙酉废皇后羊氏幽于金墉城黜皇太子覃为清河王三月陈敏攻石冰斩之扬徐二州平河间王颙表请立成都王頴为太弟戊申诏曰朕以不徳纂承鸿绪于兹十有五载祸乱滔天奸逆仍起至于幽废重宫宗庙圯絶成都王頴温仁惠和克平暴乱其以頴为皇太弟都督中外诸军事丞相如故大赦赐鳏寡髙年帛三匹大酺五日丙辰盗窃太庙服器以太尉颙为太宰太傅刘实为太尉六月新作三城门秋七月丙申朔右卫将军陈眕以诏召百寮入殿中因勒兵讨成都王頴戊戌大赦复皇后羊氏及皇太子覃己亥司徒王戎东海王越髙密王简平昌公模吴王晏豫章王炽襄阳王范右仆射荀藩等奉帝北征至安阳众十余万頴遣其将石超距战己未六军败绩于荡隂矢及乘舆百寮分散侍中嵇绍死之帝伤颊中三矢亡六玺帝遂幸超军馁甚超进水左右奉秋桃超遣弟熙奉帝之邺頴帅羣官迎谒道左帝下舆涕泣其夕幸于頴军頴府有九锡之仪陈留王送貂蝉衣鹖尾明日乃备法驾幸于邺唯豫章王炽司徒王戎仆射荀藩从庚申大赦改元为建武八月戊辰頴杀东安王繇张方复入洛阳废皇后羊氏及太子覃匈奴左贤王刘渊反畔于离石自号大单于安北将军王浚遣乌丸骑攻成都王頴于邺大败之頴与帝单车走洛阳服御分散仓卒上下无赍侍中黄门被囊中赍私钱三千诏贷用所在买饭以供宫人止食于道中客舍宫人有持升余秔米饭及燥蒜盐豉以进帝帝噉之御中黄门布被次获嘉市麤米饭盛以瓦盆帝噉两盂有老父献蒸鸡帝受之至温将谒陵帝丧履纳从者之履下拜流涕左右皆歔欷及济河张方帅骑三千以阳燧青盖奉迎方拜谒帝躬止之辛巳大赦赏从者各有差冬十一月乙未方请帝谒庙因刼帝幸长安方以所乗车入殿中帝驰避后园竹中方逼帝升车左右中黄门鼓吹十二人歩从惟中书监卢志侍侧方以帝幸其垒帝令方具车载宫人寳物军人因妻畧后宫分争府藏魏晋以来之积扫地无遗矣行次新安寒甚帝堕马伤足尚书髙光进面衣帝嘉之河间王颙帅官属步骑三万迎于霸上颙前拜谒帝下车止之以征西府为宫惟仆射荀藩司刘暾太常郑球河南尹周馥与其遗官在洛阳为留台承制行事号为东西台焉丙午留台大赦改元复为永安辛丑复皇后羊氏李雄僣号成都王刘渊僣号汉王十二月丁亥诏曰天祸晋邦冡嗣莫继成都王頴自在储贰政绩亏损四海失望不可承重其以王还第豫章王炽先帝爱子令问日新四海注意今以为皇太弟以隆我晋邦以司空越为太傅与太宰颙夹辅朕躬司徒王戎参录朝政光禄大夫王衍为尚书左仆射安南将军虓安北将军濬平北将军腾各守本镇髙密王简为镇南将军领司校尉权镇洛阳东中郎将模为宁北将军都督冀州镇于邺镇南大将军刘领荆州以镇南土周馥缪允各还本部百官皆复职齐王冏前应还第长沙王乂轻陷重刑封其子绍为乐平县王以奉其嗣自顷戎车屡征劳费人力供御之物皆减三分之二戸调田租三分减一蠲除苛政爱人务本清通之后当还东京大赦改元以河间王颙都督中外诸军事
　　二年春正月甲午朔帝在长安夏四月诏封乐平王绍为齐王丙子张方废皇后羊氏六月甲子侍中司徒安丰侯王戎薨陇西太守韩稚攻秦州刺史张辅杀之李雄僣即帝位国号蜀秋七月甲午尚书诸曹火烧崇礼闼东海王越严兵徐方将西迎大驾成都王頴部将公师藩等聚众攻陷郡县害阳平太守李志汲郡太守张延等转攻邺平昌公模遣将军赵骧击破之八月辛丑大赦骠骑将军范阳王虓逐冀州刺史李义扬州刺史曹武杀丹阳太守朱建李雄遣其将李骧寇汉安车骑大将军刘逐平南将军彭城王释于宛九月庚寅朔公师藩又害平原太守王景清河太守冯熊庚子豫州刺史刘乔攻范阳王虓于许昌败之壬子以成都王頴为镇东大将军都督河北诸军事镇邺河间王颙遣将军吕朗屯洛阳冬十月丙子诏曰得豫州刺史刘乔檄称颍川太守刘舆迫胁骠骑将军虓距逆诏令造构凶逆擅刼郡县合聚兵众擅用茍晞为兖州断截王命镇南大将军荆州刺史刘平南将军彭城王释等其各勒所统径防许昌与乔并力今遣右将军张方为大都督统精卒十万建武将军吕朗广武将军骞防建威将军刁黙等为军前锋共防许昌除舆兄弟丁丑使前车骑将军石超北中郎将王阐讨舆等赤气见于北方东西竟天有星孛于北斗平昌公模遣将军宋胄等屯河桥十一月立节将军周权诈被檄自称平西将军复皇后羊氏洛阳令何乔攻权杀之复废皇后十二月吕朗等东屯荥阳成都王頴进据洛阳张方刘元等并按兵不能御范阳王虓济自官渡防荥阳斩石超袭许昌破刘乔于萧乔奔南阳右将军陈敏举兵反自号楚公矫称被中诏从沔汉奉迎天子逐扬州刺史刘机丹阳太守王旷遣弟恢南畧江州刺史应邈奔弋阳
　　光熙元年春正月戊子朔日有食之帝在长安河间王颙闻刘乔破大惧遂杀张方请和于东海王越越不听宋胄等破頴将楼裒进逼洛阳頴奔长安甲子越遣其将祁宋胄司马纂等迎帝三月东莱惤令刘柏根反自称惤公袭临淄髙密王简奔聊城王浚遣将讨柏根斩之夏四月己巳东海王越屯于温颙遣农太守彭随北地太守刁黙距祁等于湖五月枉矢西南流范阳国地燃可以防壬辰祁等与刁黙战黙大败颙頴走南山奔于宛等所部鲜卑大掠长安杀二万余人是日日光四散赤如血甲午又如之己亥等奉帝还洛阳帝乗牛车行宫借草公卿防涉戊申骠骑范阳王虓杀司校尉邢乔己酉盗取太庙金匮及策文各四六月丙辰朔至自长安升旧殿哀感流涕谒于太庙复皇后羊氏辛未大赦改元秋七月乙酉朔日有食之太庙吏贾苞盗太庙灵衣及劒伏诛八月以太傅东海王越录尚书骠骑将军范阳王虓为司空九月顿邱太守冯嵩执成都王頴送之于邺进东嬴公腾爵为东燕王平昌公模为南阳王冬十月司空范阳王虓薨虓长史刘舆害成都王頴十一月庚午帝崩于显阳殿时年四十八葬太阳陵帝之为太子也朝廷咸知不堪政事武帝亦疑焉尝悉召东宫官属使以尚书事令太子决之帝不能对贾妃遣左右代对多引古义给事张曰太子不学陛下所知今宜以事断不可引书妃从之乃具章令帝书之武帝览而大悦太子遂安及居大位政出羣下纲纪大坏货赂公行势位之家以贵陵物忠贤路絶谗邪得志更相荐举天下谓之互市焉髙平王沉作释时论南阳鲁襃作钱神论庐江杜嵩作壬子春秋皆疾时之作也帝又常在华林园闻虾蟆声谓左右曰此鸣者为官乎私乎或对曰在官地为官在私地为私及天下荒乱百姓饿死帝曰何不食肉糜其蒙蔽皆此类也后因食防中毒而崩或曰司马越之鸩云
　　惠帝永平九年元康元年太安二年永兴二年光熙元年即位十六年
　　孝怀皇帝讳炽字丰度武帝第二十五子也太熙元年封豫章郡王属惠帝之时宗室构祸帝冲素自守门絶賔游不交世事专玩史籍有誉于时初拜散骑常侍及赵王伦簒见收伦败为射声校尉累迁车骑大将军都督青州诸军事未之镇永兴元年改授镇北大将军都督邺城守诸军事十二月丁亥立为皇太弟帝以清河王覃本太子也惧不敢当典书令庐陵脩肃曰二相经营王室志宁社稷储贰之重宜归时望亲贤之举非大王而谁清河防弱未允众心是以既升东宫复賛藩国今乘舆播越二宫又旷常恐氐羌饮马于泾川螘众控于霸水宜及吉辰时登储副上翼大驾早宁东宫下允黔首颙颙之望帝曰卿吾之宋昌也乃从之
　　光熙元年十一月庚午孝惠帝崩羊皇后以于太弟为嫂不得为太后催清河王覃入已至尚书閤侍中华焜等急召太弟癸酉即皇帝位大赦尊皇后羊氏为惠皇后居训宫追尊所生太妃王氏为皇太后立妃梁氏为皇后十二月壬午朔日有食之己亥封彭城王植子融为乐城县王南阳王模杀河间王颙于雍谷辛丑以中书监温羡为司徒尚书左仆射王衍为司空己酉葬孝惠皇帝于太阳陵李雄别帅李离寇凉州
　　永嘉元年春正月癸丑朔大赦改元除三族刑以太傅东海王越辅政杀御史中丞诸葛玫二月辛巳东莱人王弥起兵反寇青徐二州长广太守宋罴东牟太守厐伉并遇害二月己未朔平东将军周馥斩送陈敏首丁卯改葬武悼杨皇后庚午立豫章王诠为皇太子辛未大赦庚辰东海王越出镇许昌以征东将军髙密王简为征南大将军都督荆州诸军事镇襄阳改封安北将军东燕王腾为新蔡王都督司冀二州诸军事镇邺以征南将军南阳王模为征西大将军都督秦雍梁益四州诸军事镇长安并州诸郡为刘渊所陷刺史刘琨独保晋阳夏五月马牧帅汲桑聚众反败魏郡太守冯嵩遂陷邺城害新蔡王腾烧邺宫火旬日不灭又杀前幽州刺史石尠于乐陵入掠平原山阳公刘秋遇害洛阳步广里地陷有二鹅出苍者冲天白者不能飞建宁郡夷攻陷宁州死者三千余人秋七月己酉朔东海王越进屯官渡以讨汲桑己未以平东将军琅邪王睿为安东将军都督扬州江南诸军事假节镇建邺八月己卯朔抚军将军茍晞败汲桑于邺甲辰曲赦幽并司冀兖豫等六州分荆州江州八郡为湘州九月戊申茍晞又破汲桑陷其九垒辛亥有大星如日小者如斗自西方流于东北天尽赤俄有声如雷始修千金堨于许昌以通运冬十一月戊申朔日有食之甲寅以尚书右仆射和郁为征北将军镇邺十二月戊寅并州人田兰薄盛等斩汲桑于乐陵甲午以前太傅刘实为太尉庚子以光禄大夫延陵公髙光为尚书令东海王越矫诏囚清河王覃于金墉城癸卯越自为丞相以抚军将军茍晞为征东大将军
　　二年春正月丙子朔日有食之丁未大赦二月辛卯清河王覃为东海王越所害庚子石勒寇常山安北将军王浚讨破之三月东海王越镇鄄城刘渊侵汲郡畧有顿邱河内之地王弥寇青徐兖豫四州夏四月丁亥入许昌诸郡守将皆奔走五月甲子弥遂寇洛阳司徒王衍帅众御之弥退走秋七月甲辰刘渊寇平阳太守宋抽奔京师河东太守路述力战死之八月丁亥东海王越自鄄城迁屯于濮阳九月石勒寇赵郡征北将军和郁自邺奔于卫国冬十月甲戌刘渊僣帝号于平阳仍称汉十一月乙巳尚书令髙光卒丁卯以太子少傅荀藩为尚书令己酉石勒寇邺魏郡太守王粹战败死之十二月辛未朔大赦立长沙王乂子硕为长沙王尠为临淮王
　　三年春正月甲午彭城王释薨三月戊申征南大将军髙密王简薨以尚书左仆射山简为征南将军都督荆湘交广等四州诸军事司校尉刘暾为尚书左仆射丁巳东海王越归京师乙丑勒兵入宫于帝侧收近臣中书令缪播帝舅王延等十余人并害之丙寅曲赦河南郡丁卯太尉刘实请老以司徒王衍为太尉东海王越领司徒刘渊寇黎阳遣车骑将军王堪击之王师败绩于延津死者三万余人大旱江汉河洛皆竭可涉夏四月左积弩将军朱诞叛奔于刘渊石勒攻陷冀州郡县百余壁秋七月戊辰当阳地裂三所各广三丈长三百余歩辛未平阳人刘芒荡自称汉后诳诱羌戎僣帝号于马兰山支胡五斗叟郝索聚众数千为乱屯新丰与芒荡合党刘渊遣子聪及王弥寇上党围壶闗并州刺史刘琨使兵救之为聪所败淮南内史王旷将军施融曹超及聪战又败超融死之上党太守厐淳以郡降贼九月丙寅刘聪围浚仪遣平北将军曹虎讨之丁丑王师败绩东海王越入保京城聪至西明门越御之战于宣阳门外大破之石勒寇常山安北将军王浚使鲜卑骑救之大破勒于飞龙山征西大将军王模使其将淳于定破刘芒荡五斗叟并斩之使车骑将军王堪平北将军曹虎讨刘聪王师败绩堪奔还京师李雄别帅罗羡以梓潼归顺刘聪攻洛阳西明门不尅宜都夷道山崩荆湘二州地震冬十一月石勒陷长乐安北将军王斌遇害因屠黎阳乞活帅李恽薄盛等帅众救京师聪退走恽等又破王弥于新汲十二月乙亥夜有白气如帯自地升天南北各二丈
  </div>
  <div class="pagination">
   <a href="通志_page20.html">
    上一页
   </a>
   <span>
    ...
   </span>
   <a href="通志_page16.html">
    16
   </a>
   <a href="通志_page17.html">
    17
   </a>
   <a href="通志_page18.html">
    18
   </a>
   <a href="通志_page19.html">
    19
   </a>
   <a href="通志_page20.html">
    20
   </a>
   <span class="current-page">
    21
   </span>
   <a href="通志_page22.html">
    22
   </a>
   <a href="通志_page23.html">
    23
   </a>
   <a href="通志_page24.html">
    24
   </a>
   <a href="通志_page25.html">
    25
   </a>
   <a href="通志_page26.html">
    26
   </a>
   <span>
    ...
   </span>
   <a href="通志_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
