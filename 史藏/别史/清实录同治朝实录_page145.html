<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 145 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 145 页/共 505 页
  </h1>
  <div class="content">
   ○丁巳。上诣大高殿寿皇殿行礼。　　

○谕议政王军机大臣等、张凯嵩奏、贵县官军围偪黄逆老巢。攻破贼垒多处。并镇安府属防剿土匪。保卫边疆。请将出力及办理不善之员分别举劾各一摺。署归顺州事崇善县知县张鸣凤、平日防剿土匪尚能尽心。此次于王士林练丁索补口粮。不能及时筹给。又不加意防范。致令滋事扰害。实属办理不善。张鸣凤著暂行革职示儆。太平府团总王士林、屡以战功洊保蓝翎守备。于所带练丁不能约束。著先行斥革。仍著张凯嵩饬令左江道督同太平府严提到案。查明是否纵容骚扰。确切究办。刘坤一所部各军进剿黄逆老巢。将覃塘及青云朱砂杨李等村次第攻破。并将岐山寨镫盏窝要隘暨贼屯粮之施村破获。黄三遁踞平天寨。虽号坚巢。而险要尽失。援济亦断。势成绝地。谅不难克日聚歼。著即督饬刘坤一与王承泽易元泰等各军乘此机势。捣穴捦渠。迅奏全功。断不准任该逆首复行逃窜。致留余孽。其张三一股。胆敢围扑镇安府城。与陆四大互相句结。虽经该处兵练叠次防剿。尚能保全边圉地方。而首逆未歼。全股亦未即殄灭。仍著张凯嵩督饬知府兴福等激励军民。务将各股匪迅图埽荡。毋任蔓延。镇安一带距省窎远。为兵力所不及。现当浔梧军务得手之际。镇安道路亦渐疏通。谅各土匪亦必闻风知惧。即各兵团亦益加鼓舞。该抚务当因势利导。速将边境力筹保卫。毋以荒僻视为缓图。任令匪徒肆其蹂践。一俟浔郡军务肃清。各军有可分拨。即当酌量筹拨援济。以慰边氓望治之心。左江泗太各属。现在有无股匪尚行肆扰。并著张凯嵩详查具奏。梧藤等处各路土匪曾否净尽。前经谕令毛鸿宾等、饬令方耀一军。会合西省官军。剿除两粤毗境余氛。并著张凯嵩仍遵前旨。饬令蒋泽春等与东省之军随时联络。于各路余匪窜匿之处。并力埽荡。柳州獞匪梁扶英剿平之后。地方是否安谧。本日张凯嵩奏片内称、火□赤勇管带既不得人。其代办提督萧荣芳请假回籍。此时当可假满。柳州为粤西重镇。该员代办提督印务。甚得军民之心。著该抚即催令迅速仍回代篆。以资得力。将此由五百里谕令知之。　　

○以山东捐备京仓米价。予学政尚庆潮、布政使贡璜、按察使丁宝桢等议叙。　　

○以广西镇安防剿土匪获胜。赏知府兴福花翎。外委陈熙宗等蓝翎。余升叙有差。　　

○戊午。以江南江北水师积年防剿出力。赏总兵官李起高、副将林宜华、巴图鲁名号。知州姚金诰、都司张英才等花翎。郎中颜钟骥等蓝翎。余加衔升叙开复有差。　　

○己未。谕内阁、僧格林沁等奏称、投效游击边得胜、戴有花翎。查验功牌劄文。均无实据。讯据边得胜供称、曾随总兵马升带勇出力。经前署安徽巡抚查取职名请奖。其时马升云五品蓝翎千总应保花翎守备。该游击即以花翎守备具禀。迨经贾臻给予劄文。以都司尽先补用。始知错误。复因颍州解围。经胜保保至游击尽先补用。并未保有花翎。请将该游击即行革职。解回天津原籍。交地方官严加管束等语。边得胜以蓝翎千总明知保举时误为花翎守备。辄敢冒戴花翎。实属居心险诈。况该游击在颍州一带声名狼藉。不安本分。仅予革职递籍。不足蔽辜。著即行革职。从重发往军台效力赎罪。以示惩儆。翎顶系朝廷名器。所以奖赏有功。近来无耻之徒。往往滥行戴用。冀图蒙混。殊属不成事体。嗣后各省督抚暨各路统兵大臣如查有假冒翎顶之员弁。即行从严定拟罪名。以为不安本分者戒。　　

○谕议政王军机大臣等、前因僧格林沁奏剿办白莲池教匪。及东昌一带土匪逆产。请逐一查办。并招集难民恳种。降旨特派已革直隶总督文煜等专司办理。嗣据阎敬铭奏曹单等处强悍贫民。未便移诸兖州荒乱之地。其黄河南北灾民。均因安土重迁。不愿分投迁徙。当照所议停止移民认垦。兹据僧格林沁奏、接准文煜报称。查出东昌曹州临清兖州等属逆产二百五十七顷余亩。绝产荒地三百三十四顷余亩。各处难民。既不愿前往认垦。自未便强令迁移。请将此项田地入官。招佃耕种。按亩交租。不得照民地仅纳钱粮。以昭核实而裕经费等语。所奏甚属妥善。著阎敬铭督饬地方官认真办理。毋得稍有弊混。并著户部查照定例。此项入官地亩。每亩应交租项若干。迅速移咨该抚遵办。其查出房闲。或招租。或变价。均著阎敬铭斟酌妥办。阎敬铭拟将邹县逆产作为白莲池添设文武衙署书差兵役饭食之用。虽系因公起见。究恐不免牵混。所有白莲池应设文武官署等项经费。著该抚另行筹款拨给。其流亡未归荒田。即照该抚前议予限一年。如限满不归。一并入官招垦。输纳官租。惟滕县绝产二顷八十八亩零。若一概入官。该绝户不免馁而之恨。除零星地亩无庸计议外。如查有绝户地亩在数十亩以上者。自应传集该户家族人等。如有情愿过继子嗣为其立后者。即以该户田地畀之。用示朝廷继绝存亡之意。并著阎敬铭妥筹办理。僧格林沁片。著钞给阅看。将此谕令知之。　　

○又谕、僧格林沁等奏、查办蒙城等处荒田。安抚穷黎。并拟拨兵赴豫会剿。及遵查苗逆仇杀徐立壮等案情一摺。另片奏、请将东省查出逆产田地一并入官交租等语。苗逆仇杀徐立壮等一案。已将总兵黄鸣铎及寿州绅士公禀等件。交兵部立传翁同书阅看。据实登覆。俟兵部查覆后再降谕旨。其山东白莲池等处查出逆产。亦照该大臣所请。谕令阎敬铭督饬地方官将此项田地归官招佃。照纳官租。以杜弊混而裕经费。其蒙城等处荒田。即著该大臣严饬各州县确切查明。认真妥办。务令流氓复业。田地不至荒芜。豫西股匪尚在李青店盘踞。不可不迅图扑灭。该大臣现虽未能即赴豫省。惟当严饬苏克金等马队会同豫省各营将张总愚一股悉数歼除。俾不至日久蔓延为患。将此由五百里谕令知之。　　

○又谕、前因僧格林沁覆陈筹办李世忠情形。当经密谕曾国藩迅将李世忠调至军营剿贼。并遵旨妥办一切。兹据僧格林沁奏、派赴五河一带探听李世忠动静之总兵王佐臣等回营面禀。据李世忠声称所管勇队。除有家业者业已遣散外。其余现已请示曾国藩办理。炮位船只。亦已分别遣留。所管各州县及厘卡地方。拟即禀请曾国藩派员接管。情词极其驯顺。惟所言与所行是否相符。尚难遽信。必须俟李世忠遵调前赴曾国藩军营。并将淮北各城及厘卡地方全行交出。由乔松年派员接管。方见其言行符合。必须俟曾国藩、乔松年、将各事办妥。该大臣方可督军赴豫剿匪各等语。僧格林沁老成之见。虑事甚属周详。著曾国藩迅速遵照前旨。劄调李世忠到营。将其部众妥为布置。所占城池厘卡。谕令交出归官。一俟办理妥协。即行知照僧格林沁。俾得拔队赴豫。毋稍稽迟。致生他变。僧格林沁原摺。著钞给阅看。乔松年现在督办江北粮台。须俟接替有人。方能赴任。著曾国藩迅饬万启琛速赴江甯藩司之任。以便乔松年交卸起程。乔松年到皖后。著曾国藩将此次谕旨及僧格林沁摺均另录一分密行知照。会同商办。不准稍有漏洩。将此由六百里密谕知之。　　

○又谕、毛鸿宾奏、官军攻剿三山土匪贼巢。及现在筹办情形一摺。阳山县匪首邓二尺七纠党肆扰。恃险负嵎。历有年所。此次四出劫掠。经张运兰督兵进剿。破其隘卡三重。捦斩多名。该逆遁回三山老巢。剿办甚属得手。惟该逆巢山深林密。啸聚易滋。若不乘此声威悉数歼灭。将来兵勇一撤。必将余烬复然。毛鸿宾现饬张运兰将所部五队全数调齐。并力进攻。所办尚合机宜。即著督饬该臬司带领全部兵勇鼓勇前进。务将邓二尺七捦获。并余党及三峡头另股逆匪冯九指等一律埽除。免致养痈贻患。将此由五百里谕令知之。　　

○又谕、劳崇光、张亮基奏、击退偪省贼匪。省城解严。李逆余党窜扰黎平。请饬催楚军带饷会剿各摺片。修文虽已收复。余匪尚踞开州。劳崇光、张亮基、务当督饬派出各军奋力攻克。毋任逆匪再窜他处。松桃所属卫汛。经黔楚官军收复。并攻克观音山贼巢。厅境一律肃清。惟首逆包茅仙先期率夥党数十人逃窜至马鞍山等处纠党图逞。虽经节节击败。捦斩党与多名。而包逆仍在漏网。著责令该文武员弁设法兜捦。毋任兔脱。免致余烬复然。代理广西西隆州知州陈锡藩越境攻克册亨城池。余匪窜向贞丰州城。陈锡藩复移师进剿兴义逆回。转战数月。捦斩甚多。并设法离闲招抚。实属急公可嘉。著劳崇光等饬令该员认真办理。仍饬兴义府县实力会剿。以收廓清之效。贞丰州城能否派兵攻克。并著酌度调派。李幅猷分股窜扰靖州所属播扬等处。意图窥伺郡城。副将成应洪等均以众寡不敌遇害。著恽世临飞檄总兵周洪印督率劲旅兼备楚饷。驰赴黎平会黔军防剿。劳崇光、张亮基、仍即懔遵前旨。派得力兵勇驰赴黎平一带痛加剿洗。楚省官军。固应不分畛域。黔省大吏。又岂可专恃客兵。务须同心合力。将此股发逆及苗教各匪次第歼除。庶黎郡肃清。边圉无恐。已革副将周洪顺当逆匪攻扑各营之时。该革员并不督练助剿。反敢携带行装潜行回省。摇惑军心。几误大局。该督抚将其正法。自是正办。贵州军务未竣。该督抚等必当振刷精神。力图埽荡。以副委任。另片奏、陆传应居官植品。所至有声。现饬赴楚听候查办。如案内尚无徇隐情弊。可否俟奏结后并案奖叙等语。陆传应以监司大员。朝廷岂不知其才具。惟以湖南厘捐局内有撤任查办之案。是以该督抚前此奏保。曾经降旨。令俟结案后再行酌量办理。前谕甚明。何得哓哓屡渎。意存见好。著即饬令该员速赴湖南听候讯办。如讯无扶同徇隐情弊。仍著恽世临于定案时声明请旨。将此由六百里各谕令知之。　　

○贵州巡抚张亮基奏、遵查韩超奏保前任思州府知府高振洛、候补同知陆用康、汪金麟、于被参后堵剿出力。均系实在情形。请一并开复原官。从之。　　

○以山西捐备京仓米价。予前任巡抚英桂、署巡抚沈桂芬、学政黄钰、布政使郑敦谨、按察使钟秀等议叙。　　

○以广西团练克复贵州册亨城。赏代理知州州判陈锡藩蓝翎。余升叙有差。　　

○以收复贵州修文县城。赏都司李庚清等花翎。州判王相皋等蓝翎。余加衔升叙有差。　　

○予贵州开州殉难署知州道员戴鹿芝、知县白梦蟾、巡检李特夫、祭葬世职加等。于死事地方暨原籍建立专祠。阵亡副将何显仕等十九员祭葬世职加等。　　

○予湖南靖州阵亡署总兵官成应洪、署游击雷三佳、学正姜吉瑞、祭葬世职加等。　　

○予贵州石岘卫阵亡守备张贵山、把总张我臣、萧启洪、祭葬世职加等。　　

○庚申。谕议政王军机大臣等、熙麟奏、甯夏逆回句结情形一摺。逆回马化漋党与攻陷横城兴武两处营汛地方。即在该处设立集市。与蒙古兵民交易。囤积粮食。并传闻有与蒙民句串夥同抢劫得赃俵分之事。又马化漋由绥远城约去回匪二百余人。假冒官兵。冀免沿途盘诘。及至兴武营地方则肆行抢劫。随后尚有千余人陆续前往等情。虽据熙麟奏称所得传闻。均系侦探兵役口述之词。而回情诡谲异常。该逆自陷甯灵之后。又复攻陷横城兴武两处营汛。前此尚未据奏闻。现在该处回氛正炽。其四出句结及声东击西所至藉端希图构衅。均在意计之中。绥远归化两城与甯夏毗连。蒙地尤应严密防范。前经谕令德勒克多尔济等整饬兵勇为讷钦后路援应。副都统桂成系久经行阵之员。著即将防剿事宜会同该副都统等妥办。并将绥远城等处安分良回妥为抚绥。务令各安生业。毋为甯夏逆回恫疑摇惑。自取殃祸。其有由甯夏前来该城煽约良回之贼匪奸细。并本地或有不安本分句通外匪为害地方之匪徒人等。均即设法严密查拏惩办。以杜奸谋而安反侧。其马化漋由绥远约去回匪二百余人。随后尚有千余人陆续前去等情。究竟有无其事。并著德勒克多尔济等不动声色。严密访查。督饬地方妥为防范。毋稍大意。讷钦现在带兵由朔平绥归一带前进。亦应随时戒备。沿途侦察情形。严饬兵弁整队前行。或行至包头镇一带暂行扎驻探听。毋致为奸匪所乘。是为至要。该署提督所带直隶省官兵二千名。尚恐不敷进剿。即著刘长佑于直隶各标营再行调拨官兵一千名。沈桂芬于山西各营调拨官兵一千名。均即克日派向朔平绥远城一带进发。以为讷钦后路之军。此项官兵。并著刘长佑、沈桂芬、挑选精锐。派令得力将领管带。迅速启行。仍将所需军火粮饷宽为筹备给发。毋稍稽滞。行抵归绥一带。即与讷钦所带官兵会合。均归讷钦节制调遣。其统带之员由讷钦酌定。或即于直晋两省原带各员内选派。或于各路军营知有得力之员奏调。均由讷钦自行办理。如由京中察看遇有可派之人。亦即续行派往。以资臂助。晋省沿边各境。此时均应设防。而陕省军务仍尚未竣。河滨布置。未可稍疏。此次饬令沈桂芬于各营调拨官兵千名以为讷钦后路。即著阎敬铭于山东省各勇营内调拨勇丁千名。选员管带。克日饬赴山西省。以为填扎之用。东省勇丁多由南省募来。其到晋后派令于南路如茅津渡等处设防。应资得力。著沈桂芬妥为调度。讷钦所统之兵。前后共四千名。系专赴甯夏进剿。究由何路进取。前已有旨令刘长佑与讷钦妥商。即日前进。如果由朔平等处进发。不由口外行走。则归绥一带之防。德勒克多尔济等即当专力筹备。是否足资堵御。讷钦所统官兵。能否分拨一千仍赴归绥协同防御。并著德勒克多尔济及讷钦与沈桂芬、及时豫为筹定奏闻。至定边之防。系恐贼由内地窜入陕境而设。前由东省调赴楚勇千名。此时计可到防。是否单薄。如须添兵。即著多隆阿酌量调派。并著熙麟于楚勇到防后。就近随时联络调度。以资防剿。将此由六百里各谕令知之。　　

○又谕、寄谕阿拉善亲王贡桑珠尔默特。本日据熙麟奏、甯夏回匪句结情形一摺。据称甯灵逆首马化漋党与攻陷横城兴武两营汛。在该处设立集市。与蒙古兵民交易。囤积粮食。并有句串夥抢分赃情事等语。该王旗所属蒙民。久与内地相安。断不至滋生事端。惟沿边一带蒙古所属佃户居多。贪利是其本性。即该王旗部下蒙古人等素来安分。而贪利为匪者恐亦不免杂出其中。尤恐所属地方辽阔。该王未及周知。现经熙麟行文该王旗禁止。著贡桑珠尔默特迅即督饬所属密行访查。如有蒙民贪图小利与该回匪交易及句串抢劫者。立即严拏惩办。毋稍疏纵。从前陕西回匪初起时。该王旗即将境内居住回众尽行驱逐出境。现在甘省回众潜与该王旗境内蒙民句串。将来聚集日多。难保不向该蒙古地面滋事。以图报复。且该王旗所部蒙兵。前次赴援庆阳时。路经甯夏。为回匪邀截。被害者甚多。此时岂可再令回匪与所部蒙民句串滋事。该王务当振刷精神。力行禁止。以期保全本境。傥漫不经心。任听奸回蔓延日广。惟该王旗是问。谅贡桑珠尔默特当知以防务为急。不至漫无备御。致令回匪滋蔓难图也。将此由六百里谕令知之。　　

○又谕、骆秉章奏、剿办滇边逆匪获胜。并埽荡硐寨伏贼。川界肃清一摺。逆匪何金陇在滇边纠合游匪数千人。于上年十一月十五等日窜至川界筠高境内。经提督胡中和分饬各营并约会总兵李复胜等军驰抵川滇毗界之斑竹塘分投进剿。俘斩甚多。惟何逆尚未就歼。现在逃往何处。著骆秉章迅饬各营及各地方文武严密□□穴□又□捕。务将该逆首就地歼除。以期净绝根株。毋留余孽。至金子口四方硐等寨。均有贼匪潜伏。与何逆句通。亦经胡中和等督饬各营分道进攻。斩馘不少。何逆弟侄等亦均拏获正法。伏贼一律剿灭净尽。川境肃清。剿办尚为奋勉。惟滇边散练游匪伏莽尚多。并著骆秉章咨会胡中和分饬各营严防要隘。毋任匪踪阑入。其由黔省正安窜入川境之号匪。即著骆秉章飞饬李复胜所部果后三营迅由兴文迎头截击。毋令蔓延腹地。以靖疆圉。将此由六百里谕令知之。　　

○命喀尔喀扎萨克亲王车林多尔济、巴林头等台吉阿拉玛斯巴咱尔、在御前行走。赏喀尔喀扎萨克贝勒锦丕勒多尔济郡王衔。阿巴噶扎萨克贝子桑斋萨拉特多布贝勒衔。科尔沁二等台吉阿尔塔什第、巴林四等台吉伯和济雅公衔。奈曼辅国公苏克都尔、科尔沁头等台吉棍布旺济勒等花翎。　　

○辛酉。上御抚辰殿大幄次。赐王公大臣蒙古王贝勒贝子台吉公暨朝鲜使臣等食。　　

○谕议政王军机大臣等、张集馨奏、请饬借拨山西河东盐课。并催湖南四川协饷一摺。陕省遍遭蹂躏。饷源枯竭。不特各军待饷纷纷。无从措解。且本省旗绿各营兵饷。亦属不敷支放。若非迅筹钜款。决裂即在目前。著沈桂芬饬令河东道于应解各省军饷项下借拨银十万两。限于正二月迅速分起解陕。俟陕省徵收稍有起色。仍如该抚所奏筹画解还晋省归款。并著骆秉章、恽世临、将应拨协饷如数筹拨。速解陕省。以济眉急而拯危局。毋再迟延推诿。张集馨另片奏、革员吴春焕欠缴捐项银三万五千两。屡催未缴。该革员于上年六月城防吃紧之际。以措赀为名。前往四川省城居住。刘蓉前请月拨银二万两。陕省无款可筹。吴春焕近住四川。应交捐款。就近呈缴川省转解汉南等语。著骆秉章饬令吴春焕将应缴捐项银三万五千两如数呈交四川藩库。以备汉南军饷之用。如果该革员埽数迅交。准其奏恳恩施。傥敢仍前延宕。即著从严参办。将此由五百里各谕令知之。　　

○减免直隶隆平、安、天津、三州县上年歉收地方额赋。并缓徵本年粮租等项有差。　　

○壬戌。以御前大臣景寿署正白旗领侍卫内大臣。　　

○以正红旗蒙古都统奕山署镶白旗满洲都统。　　

○巴里坤领队大臣穆腾阿因病解职。赏已革盛京兵部侍郎讷尔济蓝翎侍卫。为巴里坤领队大臣。　　



大清穆宗继天开运受中居正保大定功圣智诚孝信敏恭宽毅皇帝实录卷之九十二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。正月癸亥。孝穆成皇后忌辰。遣官祭慕陵。　　

○甲子。以神灵佑助。颁河南项城县关帝庙扁额。曰秣城显佑。　　

○谕议政王军机大臣等、曾国藩奏近日军情金陵贼粮未罄仍谋负嵎死守。另股分扰上兴埠等处。窥犯溧水。虽不得逞而伪侍王句结堵逆黄汶金、及广德余党。已由甯国窜至绩溪人众势剽。意图冲过徽州。直犯江境。东南军务。正在得手。金陵贼巢。虽未即破而槛阱之势已成。此时自以防贼出窜滋扰他处。不令余烬复炽。致成不了之局。为最要著节据曾国藩、左宗棠所奏。均有贼欲窜由皖南。以犯江西之语。兹复据曾国藩所奏侍堵两逆。果已拥众突窜绩溪。深恐左宗棠所派驻防徽州屯溪镇之王开琳官军。不敷扼截。被贼冲过。著即饬令所调毛有铭军。星驰前赴休甯。与王开琳一军。相为联络策应。毋令贼得肆其奔突。沈葆桢所调韩进春五千余人移防玉山。席宝田等军万人移防婺源。均能豫筹守御并著督令两军。实力严防。务令贼党不得阑入江境。此次贼之分股出窜仅系侍堵两逆。而忠逆不在其中。是否仍与洪逆死守金陵。抑仍在句溧等处坚踞冯子材等镇江之军与贼相持因鲍超一军。未能往会。未即进攻。鲍超刻下是否尚在东坝。南岸各军防剿。正当吃紧之际。殊恐不敷分拨。因思北岸扬防无事官军屯戍已久。都兴阿老于兵闲。颇形持重。是否可以量为调拨。令该将军带赴南岸。与冯子材等合力以攻丹句之贼。使常州贼党失其援应。则李鸿章所部攻取毗陵。自可迅期得手。即分窜皖境之贼。亦将有后顾之虞。不得直前冲突。都兴阿坐守扬州。未免髀肉复生之叹。如其带兵过江。足资臂助。即著曾国藩迅速奏明饬调。其淮扬一带。即可交吴棠妥为筹防。富明阿因伤疾举发请假。现在清江调理就痊。亦可回扬营以资统率。鲍超军在东坝。能否量为调拨。广德剿抚。究竟如何。如由此路能有一军以蹑贼后。亦可与毛有铭、王开琳等军前后夹击。均著曾国藩酌量妥筹。贼势已偪徽防。浙师应由严州出兵邀击。左宗棠所部。能否相机酌拨。著即与曾国藩随时联络策应。以保万全。将此由六百里各谕令知之。　　

○乙丑。孝圣宪皇后忌辰。遣官祭泰东陵。　　

○谕内阁、朕奉慈安皇太后慈禧皇太后懿旨。三载考绩。为国家激扬大典。中外满汉诸臣。有能认真办事克著勋勤者允宜特加甄叙。其或衰庸不职。亦必立予罢斥。当兹多事未已朝野望治孔殷。尤应黜陟幽明。用彰旌别兹届京察之期。吏部开单题请。自当详审以为举错。议政恭亲王、贤亲最著。辅翼公忠自首赞枢廷。于今三载。于用人行政一切。克尽匡襄。勤劳罔懈。著交宗人府从优议叙。工部尚书文祥、户部尚书宝鋆、工部尚书李棠阶、兵部左侍郎曹毓瑛、同心协赞。克慎克勤。均著交部议叙。大学士湖广总督官文、扬历封疆。宣勤最久。于军谋吏治。众善靡遗。协办大学士两江总督曾国藩、督军剿贼。节制东南数省。尽心区画。地方以次削平。举贤任能。克资群力。四川总督骆秉章、连年办贼。叠平巨股全蜀渐就肃清。于邻省军务。及地方整顿各事宜。均能实力妥筹。精勤罔懈。闽浙总督兼署浙江巡抚左宗棠、自＜??闲＞任封圻以来。办理军务及地方事宜。均能果敢严毅。克复浙东郡县。卓著战功。江苏巡抚李鸿章、亲履行间。克复苏州省城及各郡县。功绩殊彰。均著交部从优议叙。吏部左侍郎孙葆元、才具平庸。内阁学士中常、年力就衰。均著原品休致。余著照旧供职。　　

○又谕、本年轮应查阅湖北湖南云南贵州四省营伍之期。湖北著即派官文。湖南即派恽世临。云南即派劳崇光。贵州即派张亮基。逐一查阅。认真＜??闲＞校。如查有训练不精。军实不齐。即将废弛之将弁。据实参奏。现在该四省均有防剿事宜。尤须随时加意整顿。毋得视为具文。　　

○丙寅。谕议政王军机大臣等、本年正月十四日步军统领衙门拏获形迹可疑之冈＜?氵凤＞川等五名。讯有从捻打仗。并充苗逆头目等情。当经降旨交刑部严行审讯。其同夥之开铁三、包明典二犯并著河南山东巡抚。严拏务获。兹据刑部奏、讯明冈＜?氵凤＞川、开丙申、包明升、包柏和、辛广林、分隶河南许州临颍各州县。同治元二两年内。为苗逆裹胁。拨在白旗队目张汶得队内餧马。随至寿州。曾与官兵接仗。二年八月闲。张汶得派令冈＜?氵凤＞川、开丙申、包明升、包柏和、辛广林、开铁三、包明典七人来京探听消息。约于今年三月闲。在开封府黄河沿会齐。行至山东地方。开铁三、包明典、令冈＜?氵凤＞川等先行进京。致被盘获。该犯等情罪重大。请旨即行正法等语。本日已将冈＜?氵凤＞川等犯处决。其开铁三、包明典、二犯。同行落后。或在山东地方等候。或至开封一带逗遛。均未可定。著阎敬铭万之万督饬地方官吏。严密查拏务获。从重惩办。至供出之张汶得一犯。并著一体严拏究办。毋令漏网。将此各谕令知之。　　

○又谕、前因僧格林沁奏、遵查苗逆仇杀徐立壮等案。并呈递黄鸣铎及寿州绅耆禀词。当经谕令兵部。传知翁同书据实声覆。兹据翁同书逐条呈覆。所称孙家泰、蒙时中、被害情形。与黄鸣铎等禀大略相同。惟于徐立壮则称其句结长发捻匪。图袭寿城。在城内恣意淫掠。杀害无辜。兵民共愤。经黄鸣铎等拏解前来。数其罪而诛之。士民同声称快。袁甲三从前奏报。亦有徐立壮句来捻匪。又为苗沛霖句结。拟为内应之语。而黄鸣铎与绅耆公禀。则于招捻重情。全未提及。著曾国藩、乔松年、将徐立壮句捻焚劫各情。细加访询。是否确有其事。据实查明具奏。至博崇武等三镇。突围南去。其为畏惧苗逆。已属显然。曾否与逆合队攻城。当时众目共睹。无难查办。张学醇为苗说和。往来苗营。肆行无忌。曾否为苗设计。并曾否带队赴寿。偪死孙家泰等。邹学镛等附苗情形。并当日御苗死事各员弁应行查恤者。均著该督抚详查速奏。毋稍徇隐。翁同书呈一件。黄鸣铎等禀二件。孙家泰等履历一件。均著钞给曾国藩、乔松年阅看。昨有旨令曾国藩察度情形。调都兴阿兵渡江剿贼。现在陕甘军情紧急。山西绥远城偪近回氛。防务颇形吃重。本日已令都兴阿前赴绥远。会同德勒克多尔济办理防务。并令富明阿即日前赴扬州接统都兴阿所部。扼守江北。目下扬防无警。江北兵勇。尚属不少。应如何调遣过江助剿。以益冯子材等兵力。著曾国藩妥为区画。一面奏闻。一面调派。以资得力。前据步军统领衙门拏获苗逆奸细冈＜?氵凤＞川等五名。业经刑部讯明。于本日正法。其同行落后之夥犯开铁三、包明典、并供出白旗贼目张汶得。已谕令山东河南巡抚严拏。该犯等从苗为逆。皖北是其熟径。难保不潜行逃回。并著僧格林沁、乔松年、督饬地方员弁。严密查拏。毋任兔脱。将此由六百里各谕令知之。　　

○又谕、讷钦奏、督兵驰抵归化城。取道朔平前进。请添调官兵马队一摺。前因讷钦所带兵止二千。恐不敷进剿。谕令刘长佑、沈桂芬、各调兵一千名。驰赴朔平一带。归讷钦节制调遣。昨据刘长佑奏、遵调官兵一千。由正定固关入晋。沈桂芬于接奉寄谕后。谅亦挑选精锐。星速启行。讷钦现由归化城向朔平府进发。著即催提直省运解之枪械帐棚等件。赶紧解到。一俟部署已定。即由榆林府渡河。前赴甘境。相机进剿。所有续调直隶山西官兵二千名。均由讷钦酌量调派。以厚兵力。该提督当懔遵叠次谕旨。力图埽荡。援救甯夏等城。毋稍耽延。致负委任。讷钦一军。所需月饷。若待直隶解往。深恐缓不济急。著沈桂芬就近筹拨。派员随赴行营支放。其直隶应解饷项。即运交山西兑抵。讷钦行营。应需一切军火器械。并著刘长佑、沈桂芬、随时运解接济。以利军行。德勒克多尔济所调之旗绿及两盟蒙古官兵。分扎萨拉齐及磴口等处。均毋庸迁调。仍分饬该营将领。驻扎防范。并将存城官兵。随时训练。为讷钦后路援应。毋稍疏虞。正在寄谕闲。据多隆阿奏报近日军情。及剿办发逆获胜一摺。甘肃徽县两当发逆。有出宝鸡山口、由郿县分援盩厔之说。该大臣檄调陶茂林一军。由汧阳折回凤翔进剿。在雨门镇二岭关等处。捦斩甚夥。惟该匪现窜草凉驿。通衢要路。随在可以分窜。著即督饬陶茂林认真截剿。毋任回窜汉中。致滋延蔓。凤翔回匪。自就抚后。猖獗如故。朝廷早有所闻。著多隆阿加意侦察。如竟不妥。即严饬陶茂林痛加剿洗。不准稍为迁就。贻患将来。庆瑞办事何如。是否可靠。并著该大臣留心察看。盩厔一城。何以久未攻克。该城一日不拔。则该大臣各军。不免为所牵掣。著即激励将士。奋力进攻。迅拔坚城。毋再延误。一俟盩厔攻拔。该大臣即统率大军。驰赴汉南。剿办逆氛。廓清全陕。春气已深。秦中应已晴霁。并著速饬曹克忠、将麟游一带之贼。克日埽除。讷钦请饬多隆阿调拨马队五百名。能否分拨。著酌度办理。多隆阿另片奏、各路分兵。粮草若仍自行经理。恐鞭长莫及等语。著张集馨选派妥员。分路筹办各营粮草。毋令缺乏。甘省援兵渐集。粮台最关紧要。本日特派副都统文煜前往督办。熙麟当就现有兵力。与讷钦所部。联络策应。以期速殄回氛。肃清边圉。将此由六百里谕知多隆阿、德勒克多尔济、刘长佑、熙麟、沈桂芬、讷钦、并传谕张集馨知之。　　

○又谕、熙麟奏、甘省大兵云集。请饬催各省奉拨饷银一摺。现在泾州庆阳两处粮台。供支二十余营。陶茂林大队抵甘。兵勇云集。需饷万分紧迫。请饬催各省督抚。将奉拨饷银。赶紧接济。所奏自系实在情形。著骆秉章、阎敬铭、沈桂芬、张之万、迅将奉文指拨。并历年欠解甘省协饷。无论何项。移缓就急。每省各先凑拨银三十万两。无分星夜。设法绕道。源源运解甘省军营。以期士饱马腾。毋再迟延贻误。将此由五百里各谕令知之。　　

○又谕、前因甘省灵州及甯夏汉城失守。回氛甚炽。该处与绥远归化两城。地势毗连。节经先后调拨直隶山东等省官兵四千名。由署直隶提督讷钦统带。前往援剿。并谕令德勒克多尔济等实力守御。本日据讷钦奏到。现已驰抵归化。拟由朔平一带。分起取道前进矣。归绥一带。防务紧要。必须有知兵之员。整饬兵勇。慎重筹防。方可以资重镇而免疏虞。都兴阿久在行闲。办理军务。素称得力。著即星速驰赴绥远归化两城。会同德勒克多尔济等、将该处一带在防兵勇。训练操防。严密堵遏回氛。毋令贼踪窜入。兼为讷钦后路接应。方为妥善。富明阿伤病谅已就痊。著即迅回扬营。督率都兴阿所部兵勇。妥为布置调遣。如应须派拨南岸助剿者。即著酌量派拨。其不能打仗之兵勇。并可会商曾国藩酌量裁撤。以节糜费。现在丹句一带。尚为贼踞。冯子材镇江之军。与贼相持。因兵力较单。未能前进。富明阿到防后。酌量情形。如伤病尚未全愈。不能亲自渡江。该将军即可在扬防坐镇。一面选派得力兵弁。迅赴南岸。相机助剿。与冯子材之军。联络一气。痛埽贼氛。不得意存畛域。致误事机。将此由六百里各谕令知之。　　

○命礼部左侍郎庞钟璐为实录馆副总裁官。　　

○转吏部右侍郎毛昶熙为左侍郎。未到任前。以礼部左侍郎庞钟璐兼署。调礼部右侍郎吴存义为吏部右侍郎。以都察院左副都御史王发桂为礼部右侍郎。仍兼署工部左侍郎。　　

○命镶黄旗蒙古副都统文煜驰赴甘肃庆阳军营。督办粮台事务。　　

○以甘肃高家沟等处叠次剿匪出力。赏参将广勋、知州陶斯咏等花翎。知县林发深等蓝翎。余加衔升叙有差。　　

○丁卯。谕议政王军机大臣等、刘蓉奏、官军进扎甯羌。探闻汉郡各贼。修葺城垣。为负嵎抗拒之计。中旗与曹逆。窜踞略阳之郭家坝等处。窥伺汉南后路。现会商周达武并力夹击。请令多隆阿派拨曹克忠一军。前赴留坝会剿。并请饬李云麟于商州解围后。仍即折回茶镇等语。中旗发逆。与曹逆围攻秦州。未得逞志。复窜略阳之郭家坝等处。若官兵进趋汉南。恐该逆伺我后路。诸多牵掣。著刘蓉迅即会商周达武。派兵并力夹击。先将此股剿灭。则昭广一带防兵。均可撤赴汉南。以益兵力。现在各防布置已定。营务整顿粗完。该抚当激励诸军。克日前进。驰赴陕南。实力剿办。务将被陷各城一一克复。若再迟延。恐该匪盘踞日久。根柢愈深。弥难著手。该抚其振刷精神。勉图报称以副委任。曹克忠现在进攻麟游一带。能否调赴留坝之处。著多隆阿察度情形。酌量办理。毋任该匪北窜。致滋延蔓。李云麟前奏进捣西乡。并派兵留守兴安新旧两城。与刘蓉晤商会剿。并未折回商州。著刘蓉于驰入陕境后。飞速知照该京卿会师合剿。分路堵截。以期迅殄逆氛。廓清全境。将此由六百里各谕令知之。　　

○又谕、前因麟兴车林敦多布奏称、准分界大臣咨催。查勘安置唐努乌梁海人户地面一摺。当令总理各国事务衙门查议具奏。兹据该衙门奏称、俄国议单所载唐努鄂拉达巴哈。虽据麟兴等奏称。未能指定何山。而该处地方人户。被其包去等情。则势所必然。请饬明谊等援照东界条约。令俄人让出数百里。安置此项人众。如势必不能。或仿照东界办法。分界后仍准中国人照常游牧。若俄使仍不允从。其被包去蒙古等部落中。有坚心内附者。务与该国使臣言明。准其陆续内迁。不得拦阻。并先索凭据。以免日后藉口寻衅各等语。西界蒙古等部落。百余年来。诚心效顺。现虽因俄国分界。骎骎被其包去。而朝廷实无委弃之意。明谊等与该国使臣议界时。能令其将乌梁海等处。让出数百里安置此项人众。于该蒙古等生计。庶有裨益。傥此节竟不能办。即可仿照东界办法。与立字据。分界后。该处仍准中国人照常游牧。虽西界条约。并无此语。而俄使前给明谊等照会。有从前阿勒坦淖尔乌梁海蒙古等应由两国商选好官等语。即可就此乘闲而入。与之商照旧章办理。惟俄性坚韧。万一坚执条约。不肯通融。其被包去之蒙古等部落中。有誓志归诚者。即须赶紧查明妥办。傥赶办不及。亦当与该国分界使臣议明。准其陆续归还内地。不得强行拦阻。并向其索取凭据。以杜日后收纳降人藉口寻衅之患。明谊等与该使臣申明此议。仍当宣布于众。俾各蒙古等咸知中国眷念之意。不至生心滋事。明谊等身膺边疆重寄。总当悉心筹画。竭力图维。以期挽回一分。即受一分之益。不得因有总理衙门此奏。遂存避难就易之心。至麟兴等所称。各旗均分有一定界址。若各处查勘。不但有需时日。且恐该王公等藉端推诿等语。自系实在情形。本日已谕令理藩院转饬扎萨克图汗、赛因诺颜、两部落盟长等。赶紧妥为会议。让出地面。开清地名界址。径报麟兴等酌核办理矣。至俄国议单所载唐努鄂拉达巴哈。如果即系鄂兰山及唐努山。则不但唐努乌梁海所属人户。全行包去。且与各总管地面人户。均有关碍。明谊、明绪、麟兴、车林、敦多布、广凤、奎昌等、仍当详为考核。于会议时尽力驳辩。得尺则尺。得寸则寸。不可稍有畏难迁就之心。伊犁卡外。俄人情形若何。仍著常清随时侦探。严密防范。毋稍大意。将此由六百里各谕令知之。　　

○以内阁学士殷兆镛署吏部右侍郎。
  </div>
  <div class="pagination">
   <a href="清实录同治朝实录_page144.html">
    上一页
   </a>
   <span>
    ...
   </span>
   <a href="清实录同治朝实录_page140.html">
    140
   </a>
   <a href="清实录同治朝实录_page141.html">
    141
   </a>
   <a href="清实录同治朝实录_page142.html">
    142
   </a>
   <a href="清实录同治朝实录_page143.html">
    143
   </a>
   <a href="清实录同治朝实录_page144.html">
    144
   </a>
   <span class="current-page">
    145
   </span>
   <a href="清实录同治朝实录_page146.html">
    146
   </a>
   <a href="清实录同治朝实录_page147.html">
    147
   </a>
   <a href="清实录同治朝实录_page148.html">
    148
   </a>
   <a href="清实录同治朝实录_page149.html">
    149
   </a>
   <a href="清实录同治朝实录_page150.html">
    150
   </a>
   <span>
    ...
   </span>
   <a href="清实录同治朝实录_page146.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
