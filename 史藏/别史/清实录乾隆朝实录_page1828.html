<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1828 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1828 页/共 1860 页
  </h1>
  <div class="content">
   ○谕军机大臣等、邪教案犯刘之协。在扶沟脱逃后。节经降旨督拏。今为日已久。尚未弋获。前因穆和蔺在河南巡抚任内。庸懦无能。一任属员疎纵。是以特将阿精阿擢任巡抚。令其实力率属。设法严拏。以期要犯速获。乃该抚到任已将两月。何以刘之协仍未访有踪迹速行拏获。著传谕阿精阿、务须倍加奋勉。实力督率。严密查拏。速将逸犯就获。方为不负委任。毋再迟延干咎。穆和蔺即前车之鉴也。　　

○以固伦额驸丰绅殷德为内务府大臣。　　

○丙申。谕、伊犁塔尔巴哈台之厄鲁特等。数十年来。感戴朕恩。于一切差使。俱诚心奋勉可嘉。现虽有一两及五钱饷银二千三百余分。但伊等生齿日繁。因差使较多。将闲散搭派。生计未免拮据。著加恩添赏一两钱粮一千分分为二千分。交该将军、参赞大臣等、合计伊犁塔尔巴哈台之闲散厄鲁特数目给与以示体恤。　　

○又谕曰、丰绅殷德、已补授内务府大臣。仍著管理奉宸苑事务。所有奉宸苑卿员缺。著惠伦补授。并兼尚茶正行走。　　

○又谕曰、吉庆奏、审明匪徒倡立邪教、拒捕殴官一案。摺内称、临海县人李鹤皋。在仙居县上坑山烧香集众。该县邹大训、带同典史漆淳美外委张君耀往拏。匪党拒捕。殴伤漆淳美脚腕等处。该令同汛弁踵至督拏。并有附近乡民张大勇等。聚集多人。帮同兵役。将匪徒即时拏获等语。匪徒倡立邪教。聚众敛钱。复敢拒捕伤官。不法已极。吉庆督率属员。拏获首夥多犯。即时审拟完结。所办尚属妥速。该县邹大训、访闻要案。即同典史外委等前往亲拏。而典史漆淳美、当受多伤。俱属奋勉出力。邹大训、漆淳美、张君耀、均著送部引见。仍著该抚饬令邹大训、漆淳美、轮流赴京。酌留一员在县。以资弹压。所有督拏之该道府。俱著交部议叙。失察职名。加恩宽免。至乡民张大勇等、见匪党拒捕殴官。激于公愤。聚集多人。帮同兵役擒捕。甚属可嘉。吉庆仅各赏给银牌。不足以示奖励。著吉庆即行确查出力之乡民等。按名各传旨赏银五两。俾该县民人。咸知滋事抗官者立正刑诛。奋勉急公者均邀优赏。自必益加惩劝。勉为良善也。　　

○丁酉。上御正大光明殿。赐朝正外藩等宴。召科尔沁亲王旺扎勒多尔济、巴林亲王品级郡王巴图、喀喇沁亲王品级郡王满珠巴咱尔、土默特贝勒理藩院额外侍郎索诺木巴勒珠尔、喀尔喀亲王固伦额驸拉旺多尔济、奈曼郡王拉旺喇布坦、土尔扈特郡王巴特玛乌巴锡、贝勒默们图、贝子沙喇扣肯、喀什噶尔三品阿奇木伯克吐鲁番郡王伊斯堪达尔等、至御座前。赐酒成礼。　　

○戊戌。月食。　　

○谕、前降谕旨普免天下积欠。令各督抚查明具奏。兹据伍拉纳等奏、福建省节年未完正耗二项、又漳泉二属上年被水之晋江等五县、未完节年积欠。奏请缓徵。谨一并列入。共银八十一万九千一百余两等语。漳泉二属。上年偶被水灾。叠经降旨加两倍赏恤。并免秋粮。其历年积欠。虽属缓徵之款。自应一体豁免。俾穷檐永免追呼。所有该省节年未完、及晋江等县因灾缓徵银八十一万九千一百余两。俱著加恩全行宽免。以示朕锡福延禧。覃敷恺泽。恩加无已至意。　　

○是日立春。顺天府进土牛春山宝座。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百六十八




大清高宗法天隆运至诚先觉体元立极敷文奋武孝慈神圣纯皇帝实录卷之一千四百六十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六十年。乙卯。正月。己亥。上御奉三无私殿。赐皇子、皇孙、皇曾孙、皇元孙、亲王等宴。　　

○敕谕荷兰国王喴口□林哗＜口兰＞咥哪嗖曰。朕仰承昊縡。寅绍丕基。临御六十年来。四海永清。万方向化。德威远播。噙福毕臻。统中外为一家。视臣民若一体。推恩布惠。罔间寰瀛。亿国梯航。鳞萃徕贺。朕惟励精图治。嘉纳款诚。与尔众邦共溥无疆之庥。甚盛事也。咨尔国重洋遥隔。丹悃克抒。敬赍表章。备进方物。叩祝国庆。披阅之下。周详恳切。词意虔恭。具见慕义输忱。良可嘉尚。尔邦自贸易岙门。历有年所。天朝怀柔远人。无不曲加抚恤。如博尔都噶里亚、意达哩亚、＜口英＞咭唎等国。效顺献琛。天朝一视同仁。薄来厚往。尔邦谅备闻之。今来使虽非尔国王所遣。而公班衙等、能体尔国王平时慕化情殷。嘱令探听天朝庆典。具表抒忱。兹值天朝六十年国庆。公班衙等、因道远不及禀知尔国王。即代为修职来庭。则感被声教之诚。即与尔国王无异。是以一律优待。示朕眷怀。所有赍到表贡之来使。小心知礼。已令大臣带领瞻觐。锡予筵宴。并于禁苑诸名胜处。悉令游览。使其叨兹荣宠。共乐太平。除使臣恩赉叠加、及各官通事兵役人等、正赏加赏各物件、另单饬知外。兹因尔使臣归国。特颁敕谕。锡赉尔王文绮珍物如前仪。加赐彩缎罗绮文玩器具诸珍。王其祇受。益笃忠贞。保乂尔邦。永副朕眷。钦哉。　　

○庚子。谕曰、苏凌阿奏、拏获杀妻在逃之原任刑部郎中李容、及凶恶奸僧、分别定拟二摺。所办均未为得当。李容杀妻脱逃。前经山东省奏到。朕因该员曾任郎中。辄将伊妻砍毙。并不听候定拟。乘间逃匿。情节可恶。是以将该员革职。通饬严缉务获审拟。今经江省拏获。如审明李容平日实有宠妾凌妻、及别项酷虐情事。则伊身为职官。无故杀妻。又负罪潜逃。虽立寘重典。亦不为过。今伊妻杨氏。私将蟒袍卖钱花用。经李容查知斥责。杨氏向其混骂。复拾剪摔掷。是杨氏本属泼悍之妇。李容将伊砍毙。乃系出于一时忿激。与故杀者不同。即或因其负罪潜逃。究非现任。亦止须照例问拟绞候。已足蔽辜。何必遽请即行正法。至僧人雨堂、本系长随披薙为僧。平日将其徒众殴骂火烙。复图占下院。将别寺僧人文钟等拘拏。私刑拷打。迨差拏到案时。又用假辫金顶。貂帽袍褂。情节甚为可恶。若仅拟发伊犁。此等奸徒到戍后。仍可逞刁胁骗。不足示惩。雨堂竟当永远枷号。每月派役管押。带赴各寺院轮流示众。遇赦不赦。方足以儆凶暴而垂法戒。外省督抚办理事务。非失之不及。即失之过当。即如苏凌阿所办李容及僧人雨堂二案。一则过于从严。一则不免宽纵。朕于庶狱。无不权衡重轻。斟酌悉当。虽属寻常案件。一经披阅。其间情节稍有未能允协之处。皆即为改正。以昭情法之平。各督抚等、嗣后于定拟案件。务宜悉心综核。无枉无纵。以仰副朕明刑弼教。折衷至当之意。　　

○辛丑。谕、朕于乾隆六年。曾亲祭传心殿。明年即届归政之期。自应亲诣行礼。用申企慕。兹择于二月初二日吉期。亲往致祭。礼毕郎临御经筵。所有典礼。著该衙门照例豫备。　　

○又谕、前经降旨普免天下节年民欠银粮。令各督抚查明细数具奏。兹据毕沅查明山东省节年民欠正耗银谷、并民欠河道夫食正耗借领土方等银、及民欠出借耔种常社米谷等项数目。开单具奏。东省地连畿辅。节经加恩蠲贷兼施。兹以归政在即。允宜普予豁除。俾得庆盈宁之福。所有山东省节年未完地丁正银十六万二千九百九十九两零。耗银二万二千八百十九两零。五十八年分、民欠正银三十五万九千八百四十二两零。耗银十一万一千三百二十六两零。节年因灾缓带正耗银三百四十七万六千六百七两零。民欠河道夫食正耗、及借领土方银二十三万七千五十八两零。节年民欠出借耔种口粮麦本银三十万七千七百五十六两零。共银四百八十七万四千二百十一两零。又节年民欠出借常社米谷南米豫麦、合谷五十万四千二百石零。均著加恩豁免。以副朕锡福延禧。行庆施惠。恩加无已至意。　　

○谕军机大臣等、据毕沅奏谢恩摺内称、东省距京甚近。俟玉德到任交卸后。即趋赴阙廷等语。毕沅甫于上年春间。前来紫泉行在瞻觐。迄今未及一载。此时何必即行奏请陛见。况毕沅前在湖广总督任内。于邪教夺犯殴差一案。安坐衙斋。查办迟缓废弛。因念其咎止失察。是以加恩仍授为湖广总督。该督惟当倍加奋勉。将地方事务。认真整顿。即属伊报效出力。该督来京瞻觐。朕所训谕。亦不出此。著传谕毕沅、即赴新任。不必来京请训。　　

○又谕、太和县差役余洛、闪文、解到。命军机大臣详加研鞫。据余洛供出、太和县人阮沉、郭彦忠、二犯。在扶沟县。曾与刘之协来往。十月十五日。刘之协到县前时。阮沉、郭彦忠、与刘之协说话。一同走去。我赴店寻找。都巳不见等语。详阅余洛供词。阮沉、郭彦忠二犯。俱系邪教案犯。形迹固属可疑。而余洛解犯至扶沟。任听各犯往来。亦恐有知情故纵情弊。即如刘之协与阮沉同在扶沟逃逸。余洛复于回县途次。遇见阮沉。何以并未向沅沉逐细根究刘之协下落。祇塔伊船只同行。可见余洛、阮沉、俱是串通一气。未必竟不知情。至余洛回到太和后。将阮沉拏获送官审办一节。自系藉缉拏教犯。在本官前塞责。以掩其纵放刘之协之罪。狡诈反覆。尤属显然。安省拏获阮沉。仅照余犯问拟发遣。并未向其追究刘之协踪迹。录供具奏。即余洛到京所供情节。苏凌阿等、亦未经讯出奏闻。且太和县佥差押解刘之协。原批内标派余洛、蒋申、二人。因蒋申下乡未回。该县令头役闪文、代蒋申押解。而闪文仍未亲往。该役既惮于押解。避差未去。何以十余日后。闪文复驰往扶沟。守取回照。情节殊属可疑。苏凌阿等于此等疑窦。均未详细研究。祇以安省得有回照。便可卸责。遂任听属员推诿豫省。所办尤属非是。苏凌阿等于查办此案。如此草率。并不认真。是属何心。从前所奏悬立重赏购缉。岂不皆成虚语耶。苏凌阿、陈用敷、俱著严行申饬。并著将余洛闪文供词、钞寄苏凌阿等阅看。即照指出各条。另行查讯确实。逐一登答明白回奏。毋得再行回护。致干重咎。　　

○又谕、昨据余洛等所供情形。是刘之协脱逃。显系阮沉、郭彦忠、潜通信息。现已飞提该二犯来京严究。但刘之协居住南关店内多日。曾到西关看望阮沉。彼此来往多次。该处店户居民。自必渐与熟识。虽据店户柳添祥供、实不知该犯去向。而其走脱时。彼处居民。众目共睹。岂有竟无闻见之事。刘之协自知罪重。安省正在查拏。未必敢回原籍。非南往襄阳。至伊同教家中藏匿。即西往陕西一带。希图远窜口外漏网。著传谕阿精阿、即亲至扶沟西关南关一带。密传店户居民。面为询问。并晓谕伊等、但知刘之协去向。不访据实说出。非惟无罪。且可邀赏。俟其说出如系南往。即飞咨福宁。严密躧拏。如系西往。即飞咨勒保、秦承恩、严密躧拏。或竟系窜回原籍。亦即飞咨苏凌阿、陈用敷、迅速购缉。阿精阿到任已将数月。尚不能将要犯设法速获。岂此等购线躧踪之事。伊亦不能妥办耶。该抚务宜遵照谕旨。妥协筹办。俟昨要犯踪迹。一面具奏。一面飞行咨缉。毋得再有延缓。致蹈穆和蔺覆辙。将此由六百里传谕阿精阿、并谕苏凌阿、福宁、勒保、秦承恩、陈用敷等知之。　　

○云南腾越镇总兵刘之仁病休。以两江督标中军副将豁隆武为腾越镇总兵。　　

○壬寅。上御正大光明殿。赐大学士尚书等宴。　　

○谕曰、和珅奏、喀喇沁亲王旺扎勒多尔济、请封生母为侧福晋。查无例案。请旨可否准行等语。向来蒙古王等。虽无封侧福晋之例。但朕眷爱蒙古王等。与宗室王等一体。并无区别。宗室王等、例得封侧福晋。且旺扎勒多尔济之嫡母已故。伊生母亦六旬有余。著准封为色旺诺尔布之侧福晋。以示朕视蒙古世仆如子孙之意。　　

○又谕曰、陈淮奏、赣州等卫漕船。于十二月初三日起。至二十四日。全数开行等语。上年漕船因卫河水浅。抵通较迟。回空未能迅速。今陈淮于漕船抵次后。赶紧趱办。仍符冬兑冬开之限。所办尚好。著交部议叙。陈淮此次在江西巡抚任内、办理诸务。尚属留心奋勉。是以屡经加恩甄叙。该抚惟当倍知感激。益慎廉隅。于地方事务。实心整饬。倘因此稍存高兴自满之见。即系福薄。不能承受恩眷也。　　

○癸卯。谕、新正开篆之期。朕欲载敷恺泽。渥溥春祺。而自去冬迄今。叠颁恩旨。嘉惠臣民。恩施已无可复加。惟思各省地方官。于督缉承缉不力。例有处分。但地方大小官员。缉盗安民。是其专责。今往往心存玩视。懈弛贻误。即如刘之协为邪教要犯。一任其乘间逃逸。日久未能拏获。可见各省督抚以至州县。于督缉承缉。皆不能各矢天良。认真办理。若再将应得处分。予以宽免。则大小官吏。益复无所儆惕。何以肃吏治而靖奸宄。但念各省节年未完民欠银粮。业已格外加恩。全数豁免。则地方官经徵不力之处分。不妨可宽。所有此次豁免积欠以前各省地方官、应得前项豁免钱粮处分。均著加恩交部查明。概予宽免。以示锡福延禧。恩加无已至意。地方官若不感动天良。实心任事。以为再有过犯。亦不过如是宽免。则所谓豚鱼不及者矣。　　

○甲辰。伊犁将军保宁奏、土尔扈特、和硕特等、闲散台吉。例得补放协理台吉。现俱系照原衔顶戴。查内扎萨克蒙古例。于补协理台吉后。即奏换二品顶戴。该台吉等、每遇年班入觐。均与内扎萨克蒙古台吉等一体齐集。且管理游一牧一切事务。均属相同。其品级未便两歧。应请于补放协理台吉时。均照例作为二品台吉。换给顶戴。得旨、应如是办理。知道了。　　

○以乌什办事大臣富尼善、为江南京口副都统。叶尔羌办事大臣伊江阿、为浙江乍浦副都统。巴里坤办事大臣和星额、为广东广州副都统。阿克苏办事大臣佛住、为四川成都副都统。吐鲁番办事大臣善保、为甘肃凉州副都统。喀喇沙尔办事大臣德勒克扎布、为墨尔根城副都统。　　

○乙巳。谕曰、圣保、著前往叶尔羌协同办事。充补伊江阿之缺。奇臣、著前往巴里坤。更换和星额。雅尔泰、著前往乌什。更换富尼善。阳春保、著前往阿克苏。更换佛住。伊犁领队大臣普福、著调往喀喇沙尔。更换德勒克扎布。其普福所遗之缺。著果勒明阿充补伊犁领队大臣。佛智、著前往吐鲁番。更换善保。俱著带原衔驰驿前往。　　

○又谕、察喀尔总管衮登、绰勒欢、均有劳绩。著加恩赏戴花翎。　　

○又谕曰、福宁等奏、拏获贩卖小钱各犯。审明定拟一摺。内称王和茂、王泳茂、二犯。合依经纪铺户人等、搀和私钱行使。不论钱数多寡例。改发云南两广烟瘴少轻地方充军等语。所办大错。云南为小钱渊数。该省私铸。尚未查拏净尽。今王和茂等、系因私贩小钱获后。若复发往云南。是使其前往小钱最多之地。更便于作奸牟利。惠龄平日办事颟顸。或见不到此。福宁尚属留心。何亦率行定拟。似此错误。福宁、惠龄、俱著传旨严行申饬。至各省小钱。现当清厘整顿。功令森严之际。岂容不法奸民。往来贩卖渔利。情节甚为可恶。王和茂、王泳茂、均著分发回城。给回子为奴。以示惩创。　　

○谕军机大臣曰、苏凌阿今年八十。曾于上年命军机处存记。俟伊生日提奏。加以赏赐。今苏凌阿、于审讯余洛等一案。未能悉心研鞫。余洛等到京所供情节。从前亦未据奏闻。苏凌阿办理此事。既如此草率。不应再受渥恩。是以伊八十生日。竟不加以赏赉。著传旨谕知苏凌阿、嗣后惟当益加儆惕。亟图改勉。用副朕训诲成全至意。　　

○又谕曰、毕沅奏、设局收缴小钱一摺。已于摺内批示矣。东省向未设有钱局。虽无私铸之弊。但该省为南北冲途。奸徒牟利。携带小钱赴东销售者。自必不少。即如从前奇丰额、在江苏拏获小钱。系由湖北汉阳贩往。本日福宁等奏、审办贩卖小钱各犯一摺。亦系由广西贩往。可见各省小钱充斥。皆由于私贩肆行。不尽在本省私铸私销。现当屡饬查禁。功令森严之际。该犯等仍敢私行运售。玩法无忌。不可不严办示惩。毕沅所奏认真收缴。客贩闻风。不敢肆行夹带之语。未必属实。玉德既已抵东任事。惟当实力饬属侦缉。必将私贩小钱案犯。多获数人。严行究办。俾奸徒知所儆畏。庶莠民敛戢。而钱法可期肃清。将此传谕知之。　　

○丙午。孝圣宪皇后忌辰。遣官祭泰东陵。　　

○上诣恩慕寺、恩佑寺、行礼。　　

○谕曰、伍岱所遗领侍卫内大臣员缺。著阿克东阿补授。镶蓝旗蒙古副都统员缺。著诺穆亲补授。仍兼侍郎。　　

○谕军机大臣曰、琳宁等奏、查看昭陵石牌楼情形一摺内称。此工百有余年。地基微有沉伏。向南偏欹。而头停完整。巳属站定著实。随问及关防拉隆阿、伊自袭官二十年以来。所见即系如此。至今并未另有偏欹。请先行采办戗石。择吉安设。以昭慎重等语。此事竟可不必。已于摺内批示。陵寝重地。工程不宜轻动。此项牌楼。自建立以来。巳阅百余年。地基沉伏。不过向南稍有偏欹。亦已阅数十余年。可见从前工程坚固。可保无虞。况据琳宁等奏、询之拉隆阿称、伊在彼二十年。并未见另有偏欹。是地势久经站定。何必亟亟安设戗柱。看来此事。竟系该处工部官员。希图另行拆建。可以大兴工程。从中沾润。怂恿琳宁具奏。而泰宁面奉谕旨。到彼查看工程。实可无须办理。但琳宁既巳具奏在前。故为取和加戗之请。迁就原奏。而其采办戗石开销。以朕料之。不啻数万。所奏甚属非是。琳宁、泰宁、均著传旨严行申饬。并传谕该将军等、此时戗石亦不必采办。即或将来实有必须加戗之处。维时再行奏明备办。亦不为迟。　　

○丁未。谕军机大臣等、本年系朕御极六十年庆期。业经降旨不必举行庆典。因思蔡新在籍年久。情殷瞻恋。自当陈请来京祝厘。但闽省距京较远。蔡新年近九十。长途跋涉。于高年颐养之道。究非所宜。著伍拉纳等传知蔡新。竟可不必前来。蔡新务当仰体朕怀。遵照此旨。毋庸再行陈请。以副朕体恤至意。将此传谕伍拉纳等知之。寻蔡新奏、仰体恩意。惟有自加颐养。以报眷怜。仍拟于庚申年展觐阙庭。叩祝九旬万寿。得旨、字字出于诚心。我君臣共勉之。若天恩得符所愿。实佳话也。　　

○又谕曰、仓场侍郎奏、据江苏巡抚咨称、上年苏松等五府州属漕粮。间有青腰白脐。请敕下漕臣、于过淮盘验时。细加查看米色。即分晰州县帮数。先行知照。以便抵通后分别收贮等语。江浙等省漕粮。从前遇有青腰白脐之时。该督抚等俱系奏明办理。何以此次江苏仅咨会仓场衙门。并未专摺奏闻。至该省上年秋间。虽因雨水稍多。米色或未能一律纯净。然亦想属无多。漕运为天庾所关。苏松等五府州属额粮。共一百余万。岂有皆系青腰白脐之理。若不确加查核。无所区别。殊非慎重仓储之道。著传谕该督抚、务宜饬令慎加拣择。须尽坚实圆洁者。装兑超运。毋任不肖官吏。借词搀杂兑交。并著管干珍、于过淮签盘时。逐加挑验。查明此项青腰白脐之米。实有若干。先行知照仓场衙门。以便抵通交卸时。另廒存贮。先行支放。以杜弊混而免霉折。　　

○戊申。谕、刑部议覆、湖广拏获私贩小钱案内、通同贩卖之陆礼逢等五犯。均请从重改为杖一百。流二千里。仍各加枷号三个月。满日发配等因一摺。已依议行矣。因思此等拟流之犯。发配向无一定省分。现在正当肃清钱法。整顿剔除之际。而云贵四川广西等省。向为小钱渊薮。若将此等不法奸民发往。更易作奸牟利。嗣后遇有拏获贩卖小钱应行拟流之犯。著该部查明向无私铸小钱省分。按照里数。酌量发配。以杜奸贩而绝弊端。所有陆礼逢等一案。即著照此办理。　　

○谕军机大臣等、本日朱圭奏、拏获海洋盗犯、及续获挟嫌放火、烧毙一家三命逸犯。审明办理各摺。仅于摺尾会衔。而摺前俱未列长麟之名具奏。朕初阅之下。未免心生疑讶。以为长麟或病。若寻常命盗各案。系巡抚专政。审明后、或题或奏。原可不必无总督联衔。至于洋面行劫重案。则总督管辖营伍。海防尤其专责。自应联衔入告。即如闽省拏获海洋盗犯。俱系督抚会同定拟。联衔具奏。今朱圭摺、即行重处之案。止会总督于摺后。究于体制未协。即或因长麟前往广西查阅营伍。亦当于摺内声明。方为明晰。著传谕各督抚、嗣后凡有审拟地方事关军务、及洋盗重案。俱著列总督衔于前。以符体制。此朕经事久。有关国政之深意也。　　

○调镶红旗汉军副都统宗室宜兴、为镶白旗满洲副都统。以镶白旗蒙古参领本智、为镶红旗汉军副都统。　　

○己酉。礼部题、朝鲜国王李算、遣使表贺万寿、冬至、元旦、三大节。并以本年为皇上国庆六十年。另具表贡称贺。得旨、览王所奏。以朕御极六十年。特遣臣赍表庆贺。进献方物。具见悃忱可嘉。所有呈进物件。该衙门知道。仍加恩赏赉。以昭优眷。　　

○庚戌。谕、前经降旨普免天下积欠钱粮。令各督抚查明具奏。兹据该督抚等、将江苏省节年民欠、及因灾带缓地丁漕粮等项银粮米豆。开单呈览。所有江苏省节年民欠、及因灾缓带等银、一百二十二万五千一百九十九两零。米石麦豆等项、四十五万九千二百七十五石零。俱著加恩全行豁免。用示普锡春祺。惠民益下至意。　　

○又谕、前经降旨普免天下积欠钱粮。令各督抚查明具奏。兹据陈淮覆奏、江西省并无积欠。惟乾隆五十七八两年。南昌等县被水缓徵。民欠银粮。均在缓徵期内。未届奏销之项等语。江西南昌等县。因五十七八等年被水缓徵。民欠银粮。虽系未届奏销。亦应普予豁除。俾小民共臻乐利。所有乾隆五十八年分、南昌等十二县、民欠地丁正耗、及折给谷价银、共九万八千九百四十八两零。又进贤等四县、并五十七年分、余干、湖口、二县民欠出借仓谷耔种。共谷一万三千二百三十二石零。均著加恩豁免。以副朕行庆惠民。恩施无已至意。　　

○又谕、据保宁奏、拏获偷窃马匹之布噜特阿玉塔斯等、审明分别定拟。请旨办理等语。布噜特等、胆敢偷窃官兵马匹。甚属可恶。除已将起意之阿玉塔斯正法外。其萨达克等四犯。即照所请。发往烟瘴地方。折挫役使。德明前赴布噜特部落。将贼犯五人。并所窃马匹。全行拏获。甚属妥协奋勉。德明、著遇有协领缺出。即行补放。并令由该处赏缎二匹。以示鼓励。　　

○旌表守正捐躯直隶昌平州民冯八妻姜氏。河南鹿邑县民杨宗玺妻张氏。　　

○辛亥。上还宫。　　

○壬子。谕、本日刑部奏、审拟正白旗满洲轻车都尉喀宁阿、殴伤庶母任氏。致令自缢身死。拟发黑龙江当差。又原任浙江温处道高树勋、追项未完。查明并无产业。拟流折枷。其应追银两。请旨豁免二摺。所办皆属大错。喀宁阿、系伊父四十一长妾王氏所生。亦妾所生。非嫡子也。即嫡子亦不应如此犯伦。任氏乃四十一之次妾。曾生女二妞。年已长大。即系喀宁阿同类之庶母。乃任氏向其索要棉袄。既不给与。輙敢拳抵脚踢。致任氏受伤后。遂气忿自缢。是喀宁阿凌辱庶母。致令轻生。自应问拟抵偿。何得率引殴伤父妾之例。仅拟发黑龙江。实为宽纵。喀宁阿、著改为应绞监候。入于情实。至高树勋、久任道府。廉俸优厚。其所借欠张谦良名下应缴城工银两。祇一万四千余两。何致不能完交。所称咨查该旗屯、及直省各督抚。实无隐寄财产之处。俱不足信。若如所奏。将该员拟徒。又以旗人例折枷。免其追缴。伊转得安居屯庄。拥赀坐享。何以示惩。朕固不为已甚。不加深究。此项银两。不值再行查追。即著豁免。但其捏饰之情罪。未便宽减。高树勋、著发往伊犁。给厄鲁特为奴。仍交沿途各督抚、派员小心管解。如有疎脱等事。惟该督抚是问。试思当得何罪。刑部办理此二案。错谬已极。自因朕上年屡降恩纶。叠施恺泽。丙辰年即届归政之期。遂尔事事颟顸。意存姑息。以邀人誉。殊不知一切法律。朕可以法外施仁。臣工等岂得擅行市惠。若似此一味轻纵。于政治大有关系。不特朕未归政以前。断不肯任其朦混。即归政以后。朕亦岂置天下之事于不问。维时若臣下等敢于尝试。更当重治其罪。决不因归政而稍存宽贷也。今刑部堂官于此二案。巳露其机。办理大错。殊属昧良。俱著交部严加议处。以示惩儆。朕临御六十年。办理庶务。惟日孜孜。从不稍存懈忽。大小臣工。务宜各矢天良。交相儆勉。以副朕教诲成全至意。
  </div>
  <div class="pagination">
   <a href="清实录乾隆朝实录_page1827.html">
    上一页
   </a>
   <span>
    ...
   </span>
   <a href="清实录乾隆朝实录_page1823.html">
    1823
   </a>
   <a href="清实录乾隆朝实录_page1824.html">
    1824
   </a>
   <a href="清实录乾隆朝实录_page1825.html">
    1825
   </a>
   <a href="清实录乾隆朝实录_page1826.html">
    1826
   </a>
   <a href="清实录乾隆朝实录_page1827.html">
    1827
   </a>
   <span class="current-page">
    1828
   </span>
   <a href="清实录乾隆朝实录_page1829.html">
    1829
   </a>
   <a href="清实录乾隆朝实录_page1830.html">
    1830
   </a>
   <a href="清实录乾隆朝实录_page1831.html">
    1831
   </a>
   <a href="清实录乾隆朝实录_page1832.html">
    1832
   </a>
   <a href="清实录乾隆朝实录_page1833.html">
    1833
   </a>
   <span>
    ...
   </span>
   <a href="清实录乾隆朝实录_page1829.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
