<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 512 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 512 页/共 523 页</h1>
    <div class="content">○一产三男、直隶等省李恭等五家。　　

○会计天下民数谷数。直隶等省通共大小男妇三万一百二十六万五百四十五名口。存仓米谷三千六百七十七万三千五百五十四石四升四合五勺。　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百六十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十五年。庚辰。春。正月。戊午朔。上诣奉先殿行礼。　　

○诣堂子行礼。　　

○遣官祭太庙后殿。　　

○诣大高殿寿皇殿行礼。　　

○展赈奉天开原、辽阳、广宁、铁岭、承德、海城、金州、牛庄、小黑山、白旗堡、巨流河、十一处、及锦州抚民同知所属、上年被水灾民。　　

○展赈直隶大兴、宛平、固安、永清、东安、长垣、安、新安、雄、开、东明、通、武清、霸、保定、大城、高阳、十七州县、上年被水灾民。并贷耔种口粮。缓徵粮租仓谷。及安肃、青、静海、滦平、赵、宁晋、蓟、宁河、文安、滦、清苑、容城、博野、蠡、河闲、献、交河、天津、沧、盐山、元城、大名、清丰、南乐、钜鹿、冀、新河、衡水、隆平、二十九州县、及津军同知所属、灾民粮租仓谷。　　

○给江苏沛、睢宁、二县、上年被水被旱灾民口粮。　　

○展赈安徽亳、蒙城、太和、怀远、凤阳、凤台、灵璧、泗、五河、九州县、上年被水灾民。给凤阳、怀远、灵璧、泗、盱眙、天长、六州县、及凤阳、长淮、泗州、三卫、军民口粮。　　

○缓徵山东章邱、邹平、长山、新城、德、茌平、临清、夏津、武城、金乡、曹、临邑、单、定陶、兰山、郯城、馆陶、恩、钜野、济宁、鱼台、朝城、二十二州县、及海丰灶地、德州、济宁、东昌、临清、四卫、上年被水军民新旧额赋。　　

○贷山西保德州、上年被水灾民仓谷。　　

○展赈河南新乡、获嘉、封邱、延津、滑、武陟、原武、阳武、荥泽、九县、上年被水灾民。贷兰阳、仪封、杞、睢、柘城、鹿邑、考城、祥符、陈留、通许尉氏、中牟、淮宁、西华、太康、安阳、汤阴、临漳、内黄、扶沟、郑、宁陵、汲、辉、浚、淇、洛阳、偃师、巩、二十九州县、灾民耔种口粮仓谷。　　

○贷陕西留坝、略阳、潼关、华、华阴、朝邑、大荔、榆林、怀远、九厅州县、上年被水被雹灾民耔种口粮。　　

○贷甘肃成、镇原、徽、秦、秦安、西宁、平凉、宁夏、伏羌、静宁、泾、灵台、宁朔、平罗、阶、狄道、十六州县、及庄浪县丞所属、上年被水被雹灾民耔种口粮。　　

○以上辛祈谷于上帝。自是日始。斋戒三日。　　

○己未。谕内阁、元旦令节、万寿庆辰、王大臣等呈递如意。藉伸颂祝。从前俱有等差。近来呈递者太多。不可不示以限制。自本年万寿、暨明岁元旦为始。亲王、郡王、贝勒、无论内廷外廷行走。俱准呈递。贝子、公、惟内廷行走者、准其呈递。军机大臣、南书房翰林、内务府大臣、无论品级、俱准呈递。上书房行走各员、俱不准呈递。大学士、尚书、领侍卫内大臣、俱准呈递。都统在内廷行走者。方准呈递。侍郎副都统、俱不准呈递。御前侍卫、一品者准其呈递。乾清门侍卫、概不准呈递。年班来京文武大员、亦惟一品者、方准呈递。著通行晓谕。其各恪遵毋违。　　

○又谕、前据永锡等参奏上年除夕保和殿筵宴、闲杂人等众多。副都统康修、擅将跟役带入。管辖之护军统领等、到班迟延、请分别惩处、所办甚是。本日据兵部将该员等分别议以革职、及革职留任。此案副都统康修、将跟役带至保和殿阶下、始向索朝珠。是该跟役擅入禁门。伊不得诿为不知。其咎最重。康修著革去副都统、施恩仍留公中佐领、饬令回旗当差。至管辖丹墀之护军统领、系于筵宴数日前派出。理应先众人而来。后众人而散。方能稽查周密。乃是日长庆、巴彦巴图、直俟朕升殿时、始行到班、佩刀侍立。其时班联已肃。尚何所用其管辖。长庆并于朕起座后、即行散去。实属懒惰可恶。长庆著革去护军统领、副都统、降为二等侍卫。另降清字谕上□日。派往新疆换班。巴彦巴图、＜闲＞放护军统领。甫经数日。于差使尚未谙习。著革去护军统领、副都统、降为二等侍卫、退出乾清门、在大门上当差。其管门之护军统领安福、乌尔卿额、及是日派出管辖之章京等、均著照部议革职留任。嗣后凡派出管辖之护军统领等、均著于朕升殿前四刻、先行到班、认真稽察、闲杂人等、不准一名放入。俟礼成后、仍察看执事各官役全行退出。方准散去。勿得仍前玩忽干咎。　　

○谕军机大臣等、前因盛京官兵演围。皆系雇人帮放鸟枪。降上□日训饬。吉林黑龙江人等、向以打牲为业。技艺较优。兹因年久打牲者渐少。官兵等或有竟不拴马者。遇有差使。雇借乘骑。此风若不禁止。则日久于一切行围马上技艺。必致生疏。总之官兵等演习技艺。欲致熟练。必须人各有马。差使既不致遗误。且行围亦自勇健。著寄谕吉林黑龙江将军等、转饬该管官员。务各令兵丁熟练马上技艺。遵习旧业。俾各有勇。勉之。　　

○调镶黄旗蒙古副都统福泰、为镶红旗满洲副都统。兼镶蓝旗护军统领。以内阁学士恒龄、兼镶黄旗蒙古副都统。义州城守尉富桑阿、为镶黄旗蒙古副都统。头等侍卫英惠、为镶蓝旗汉军副都统。正蓝旗蒙古副都统阿隆阿、兼镶白旗护军统领。　　

○命叶尔羌办事大臣成书、回京。以二等侍卫长庆、为叶尔羌办事大臣。　　

○庚申。高宗纯皇帝忌辰。遣官祭裕陵。　　

○上诣南郊斋宫斋宿。　　

○辛酉。祈谷于上帝。上亲诣行礼。　　

○谕内阁、朕本日恭祀祈年殿。仰瞻左右配位。六圣相承。峻德丰功。洵皆百世不祧。惟神案位次三昭三穆之下。殿内余地。似未能宽展。著大学士、军机大臣、会同礼部、太常寺、择日前诣圜丘祈年殿二处。敬谨相度情形。诹吉具奏。　　

○壬戌。上御太和殿受朝。作乐宣表如仪。　　

○御乾清宫。赐皇子皇孙亲藩等宴。　　

○癸亥。上御重华宫。茶宴廷臣、及内廷翰林、以周甲延禧之宝联句。　　

○甲子。世祖章皇帝忌辰。遣官祭孝陵。　　

○上诣雍和宫行礼。火神庙拈香。　　

○丙寅。命嗣后午门前迎送各官。礼部查明应用服色。先期知照。　　

○丁卯。享太庙。遣定亲王绵恩恭代行礼。　　

○上诣大高殿行礼。　　

○幸圆明园。　　

○诣安佑宫行礼。　　

○遣官祭太岁之神。　　

○戊辰。上御山高水长。赐王、公、大臣、蒙古王、贝勒、贝子、公、额驸、台吉、及回部郡王、外藩使臣等宴。并赏赉有差。　　

○己巳。谕内阁、延丰奏、商盐加斤限满、恳恩再予展限一摺。两淮纲引。前于嘉庆十年闲、因场灶被水。商力拮据。每引准其加盐十斤以补亏折。限以三年停止。节次限满。经该盐政奏请展限。现又年限届满。应于己卯纲停止。第念上年夏秋缺雨。荡草歉收。盐价增昂。据该盐政查明系属实在情形。著加恩准其将淮南淮北纲食每引加盐十斤。再予展限三年。自己卯纲起。扣至辛巳纲停止。以资调剂。　　

○刑部奏、审拟吉林逃回遣犯色勒布一案。得上□日、此案色勒布、原充正阳门门甲。十八年因疏防逆匪入城。发遣吉林。兹在配脱逃来京被获。经刑部援案问拟绞决。所拟是。但念此案苍震门、及东华门、西华门、其地较之正阳门递加切近。所有疎防各官兵。并无一人正法。色勒布原犯罪名。本较该三门官兵为轻。著从宽免其处绞。即行发往伊犁。遇赦不赦。若再敢脱逃。无论何处拏获。即行正法。　　

○又奏、审拟陕西革生杨钟岳呈递黄策一案。得上□日、此案杨钟岳、先于二十三年在步军统领衙门、呈请设坛祈雨。并以西山藏有贼匪等词写入呈内。经刑部审讯、拟以革去生员递籍杖徒。迨上年遇赦释回。尚不知悛改。复以生生数内、占有盗贼来侵擒缚封侯之语。即潜行来京。适见西直门外庆典点缀。辄妄指京畿西北山内藏有盗贼。拟请设炮安营。书写黄策。在都察院呈递。不但希冀开复生员。并思加封侯爵。诞妄已极。刑部依妄布邪言为首例拟以斩决。姑念该犯系误信占书、添砌邪言、上书干进、并未各处张贴传播惑人。杨钟岳著免其骈首。改为绞决。即行正法。　　

○缓徵两淮富安、安丰、梁垛、东台、何垛、丁溪、草堰、刘庄、伍佑、新兴、庙湾、十一场、上年水灾旱灾折价银。　　

○庚午。上御山高水长。赐皇子皇孙亲藩、及蒙古王、贝勒、贝子、公、额驸、台吉等食。　　

○辛未。上御奉三无私殿。赐皇子皇孙亲藩等宴。　　

○御山高水长。赐皇子皇孙及王、公、大臣、蒙古王、贝勒、贝子、公、额驸、台吉、回部郡王、外藩使臣等食。翼日如之。　　

○壬申。上诣安佑宫行礼。　　

○御正大光明殿。赐朝正外藩等宴。作乐赐酒。如除夕仪。　　
</div>
    <div class="pagination">
<a href="清实录嘉庆朝实录_page511.html">上一页</a><span>...</span><a href="清实录嘉庆朝实录_page507.html">507</a><a href="清实录嘉庆朝实录_page508.html">508</a><a href="清实录嘉庆朝实录_page509.html">509</a><a href="清实录嘉庆朝实录_page510.html">510</a><a href="清实录嘉庆朝实录_page511.html">511</a><span class="current-page">512</span><a href="清实录嘉庆朝实录_page513.html">513</a><a href="清实录嘉庆朝实录_page514.html">514</a><a href="清实录嘉庆朝实录_page515.html">515</a><a href="清实录嘉庆朝实录_page516.html">516</a><a href="清实录嘉庆朝实录_page517.html">517</a><span>...</span><a href="清实录嘉庆朝实录_page513.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
