<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 646 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 646 页/共 681 页</h1>
    <div class="content">
○戊戌。上驻跸宜荪喀布齐禄地方。　　

○己亥。上驻跸哈克什图毕喇地方。　　

○庚子。上驻跸漠音昂阿地方。　　

○谕大学士等、闻今年安徽所属地方、出蛟发水、甚是伤民。前日曹俯家人来奏晴雨录、询问是实。总督巡抚、虽未启奏。朕既闻知心切轸念。京中有安徽地方官员著九卿速行问明。　　

○辛丑。上驻跸昂巴西尔哈纳林西尔哈交界地方。　　

○壬寅。上驻跸克勒乌里雅苏台。　　

○科尔沁土谢图亲王鄂尔斋图、卓礼克图、亲王巴特麻、达尔漠亲王额驸罗卜臧滚布、郡王诺门额尔赫图、伊锡班第罗卜臧喇锡公巴图、图努满尔土默特贝勒阿喇布坦、贝子哈穆罕巴雅斯呼朗图、杜尔伯特贝子沙金等、来朝。　　

○鄂尔多斯多罗贝勒甘珠尔故遣官致祭。　　

○癸卯。上驻跸西拉诺海地方。　　

○乙巳。秋分夕。月于西郊。遣都察院左都御史党阿赖行礼。　　

○上驻跸乌喇岱地方。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百八十



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百八十一　　

康熙五十七年戊戌闰八月丙午朔。总督额伦特疏报、七月十六日臣等自门赞西里克起程。至齐诺郭尔地方安营。十七日四更时分贼兵冲逼营盘。臣即遣游击王汝载等、率兵进击贼众大败。贼人又自东自南齐进。臣亲统弁兵、与贼对敌。枪炮并发自寅至已贼败下山坡臣等追击十余里。见贼兵多而官兵少四面山沟、俱有可通之路。恐有埋伏。未曾穷追。所获被伤一贼讯称贼酋托布齐、杜喀儿二人、率兵四千、由喀喇乌苏河西小路而来。臣既移咨公策旺诺尔布、统兵速来接应。臣仍相度机宜。渡过喀喇乌苏前往狼腊岭。若与色楞相遇、则会兵前进。倘不相值、再随机而行得上□日、据奏大败厄鲁特贼兵、伤杀甚多等语。额伦特率领兵丁颇少直抵从古未到之绝域。奋勇直前建立肤功。殊非寻常军功可比。见今赏赉军前人等家属外。事定后著从优议叙。　　

○侍卫色楞疏报唐古特人等原系达赖喇嘛所属之人。自去年被厄鲁特贼众夺其牲畜、掳其妇女、扰害难堪。是以昼夜悬望大兵救援。一闻大军前至、莫不欢跃投诚为首台吉卓里克图之。子博音马松、台吉丹津绰音达克等、率众来降但臣未知额伦特由何路进兵。因将新满洲侍卫诺里尔达等派出。令投诚之沙克扎寨桑为向导。前往侦探额伦特信息。今已得回文臣在喀喇乌苏、候伊来到、合兵一处、前进达穆地方下所司知之。　　

○丁未。侍卫色楞疏报、七月二十日、臣等统兵至喀喇乌苏安营二十一日、随据新降。台吉博音马松等报称、见在厄鲁特贼人在伊地方勒索口粮、谋击我兵臣即率领满洲绿旗兵丁分列三队。前往截杀。贼众冲抵。我师分道夹击、连败之。夺其三处山梁。贼兵窜走。臣随统兵追杀二十里。斩戮贼兵二百余人受伤者甚众。得上□日、该部从优议叙。　　

○乌朱穆秦和硕车臣亲王色登敦多卜、科尔沁和硕额驸多尔济、来朝。　　

○庚戌。上驻跸布尔哈苏台。　　

○辛亥。上驻跸巴颜和洛。　　

○壬子。刑部侍郎李华之等疏报、陕西平凉府属、静宁等州县地震、臣等遵上□日赈恤。今总督鄂海续报巩昌府属秦州等五州县地震臣等往勘如果灾重亦应赈恤。得上□日此续报秦州等五处地震亦著察明散赈。　　

○乙卯。议政大臣等议覆和卜多乌阑古木等处筑城驻兵护卫喀尔喀令发遣之人种地谨奉谕上□日遵行外查将军傅尔丹、祁里德等、见在彼处驻扎年久深知地方形势应行令将军傅尔丹、将和卜多乌阑古木等处果宜筑城垦田、及盖造房屋之处一并详看具奏至于设立驿站、甚属紧要。查自杀虎口、至和卜多乌阑古木地方。均宜设立驿站。其车辆马匹、亦应照例添设但未便悬拟。请遣堂官一员前往、会同详视确拟具题、到日再议。得上□日、依议见今员外郎保住在彼不必另遣堂官。其筑城垦地、添设驿站等项、俱交与保住、会同将军。详议具奏。　　

○己未。上驻跸得尔吉惠汉地方。　　

○庚申。上驻跸克尔木台地方。　　

○辛酉。兵部议覆、先经都察院遵上□日题参八旗都统副都统等、咨送补授佐领、承袭世职事件迟延。交与兵部定例、按其迟延年月、分别严加察议。今议、都统、副都统以下、咨送事件、迟延三年以上者、应罚俸三年。迟延二年以上者、应罚俸二年。迟延一年以上者、应罚俸一年。通行吏部、八旗、遵行。从之。　　

○壬戌。上驻跸永安拜昂阿地方。　　

○癸亥。裁福州将军衙门笔帖式二员。　　

○丁卯。上驻跸额勒苏台达巴汉地方。　　

○以喀尔喀故辅国公云敦林臣子巴苏、袭爵。　　

○戊辰。上驻跸胡鲁苏台地方。　　

○谕户部朕临宇五十七年凡师行转饷及灾祲偶见、靡不谨怀忧、切蠲免赈济、稠叠加恩盖治安天下、惟期民生得所。而欲民生得所必以敷恩宽赋为急也三年以来。因策妄阿喇布坦狂逞跳梁遣大兵屯驻西边一切军兴征缮。虽动支正供钱粮、不使累及闾阎而转轮挽运、陕西百姓劳苦急公、实堪悯恤。又庄浪等处地震。随经特遣部院堂官、驰往察赈。而用兵之后、尤宜格外施仁、抚绥黎庶。应将陕西巡抚甘肃巡抚所属通省各府州县卫所钱粮、米豆草束、悉予蠲免。目今系有军务之时。除米豆草束外。其康熙五十八年应征地丁银一百八十八万三千五百三十六两有奇。并历年积欠银、四万七百五十七两有奇。著一概蠲免尔部速行文该督抚、通行晓谕。实心奉行。务俾均沾德惠、以副朕笃念民劳、拯恤灾伤至意。如有不肖官吏、朦混私徵、泽不下逮者。该抚严察指参、从重治罪。　　

○庚午。上驻跸克勒毕喇地方。　　

○吏部议覆、四川道御史杨汝榖条奏康熙五十一年、行取知县、至今未补宜议疏通。嗣后遇有单月主事缺出。每三缺、将伊等补用二人再查臣部从前咨取以五部主事补用之员亦未补用。应俟行取人员补完之日、亦照此例补用。又五城司坊官、查拏逃盗安辑居民宜照外省三年计典之例、分别劝惩。嗣后五城司坊官如有声名不好者。都察院查参处分其俸满三年果有操守清廉、办事勤敏者。听五城御史、注明事实、都察院查核荐举。又外任官员、有因父母年老、自己恋缺者。临选之时、假捏过继为辞而典史驿丞等官、偶掣远缺、托名治丧回家希图迁延另掣。此弊宜加严禁。嗣后官员赴选。该旗及该地方官、所给文结内、注明三代履历、有无过继字样如有假捏过继捏称治丧者。本人以不孝论罪。出结官、一并议处。从之。　　

○内阁学士渣克旦等疏报、索伦近被水灾、臣等遵上□日前往赈恤。将索伦男妇人口传集赏给马牛帐房衣服银两。其有现在出征兵丁之妻子、加倍给与银两。皇恩丕遍。欢声动地报闻。　　

○辛未。遣官祭历代帝王。　　

○遣官祭城隍之神。　　

○壬申。上驻跸阿纳达达巴汉昂阿地方。　　

○予故杭州副都统李雄、祭一次。　　

○升福建澎湖水师副将蓝廷珍、为广东南澳水师总兵官。云南督标中军副将马会伯、为云南永北总兵官。　　

○甲戌。上驻跸爱里格尔齐老地方。　　

○乙亥。上驻跸云特木尔昂阿地方。　　

○九卿议覆、兵部奏称、直隶各省、历年驿站奏销册内、倒毙马匹数目多寡不一。若不定额规恐不肖官员、希图冒销钱粮、捏报销算应自康熙五十七年为始。将直隶河南山东湖广、云南、贵州、并盛京沙河站、凤凰城宁古塔、黑龙江等处、驿站地方马匹十分之内、倒毙不许过三分惟江宁、安徽、江西、偏沅、此四省之内、驿站地方、潮湿马匹易于倒毙。不许过四分。应如所请。从之。　　

九月丙子朔上驻跸特木尔达巴汉地方。　　

○命吏部添设蒙古旗分御史二员六部郎中六员。员外郎八员。主事六员。按俸分拟正陪、具题引见。　　

○丁丑。上驻跸张三营。　　

○戊寅。上驻跸唐土沟地方。　　

○己卯。上驻跸中关　　

○谕议政大臣等、在噶斯一路驻扎之阿齐图等、带领兵丁一千、业已进藏。所剩兵丁一千。有西安之佐领禅播等带领、驻扎柴旦木地方。今届秋时。探知策零敦多卜等设兵处。便可发大兵进剿。若谓彼兵趁冬雪之际、轻兵来至噶斯一路。惊扰青海。而遽将进取西藏之兵、彻回噶斯。则彼且谓得计、亦未可定。朕意驻扎肃州之总兵官李耀、汉仗好。今闲住肃州。若令李耀带领兵丁、前赴噶斯。今冬在彼防守似有裨益。尔等公同确议具奏。寻议覆、噶斯地方、甚属紧要。若止添拨李耀之兵五百名、为数尚少。见今西宁驻扎兵多。应将都统阿尔纳、带至西宁之满洲兵八百余名、发往柴旦木地方驻扎。给与鸟枪火器等物甚为得用。其副都统唐色患病、留在西宁。俟病痊听调外。令都统阿尔纳、至柴旦木地方、统辖满洲绿旗兵丁。与总兵官李耀、护军参领神保、公同商议行事。则防守之兵、既增兵势。而此方水草良便、马匹亦可过冬。又穆鲁斯乌苏之地。除副都统宗查布等之兵外。更无兵驻扎其间所设各站兵数尚少。不无盗窃马匹、以及断截文邮之事且陆续解送大兵粮饷、亦属可虑。应将甘肃抚标鸟枪步兵六百八十名派往。除古木一站、另有土司兵三百名驻防外。其余十七站。各添设兵丁四十名、以资防守。从之。　　

○又谕山西巡抚及平阳总兵官、大同总兵官、各标下、著派步兵一千名令副将参将等管辖发往甘州。若明年进兵可用之于看守之处。此发之兵、各赏给银两。　　

○庚辰。上驻跸马华营。　　
</div>
    <div class="pagination">
<a href="清实录康熙朝实录_page645.html">上一页</a><span>...</span><a href="清实录康熙朝实录_page641.html">641</a><a href="清实录康熙朝实录_page642.html">642</a><a href="清实录康熙朝实录_page643.html">643</a><a href="清实录康熙朝实录_page644.html">644</a><a href="清实录康熙朝实录_page645.html">645</a><span class="current-page">646</span><a href="清实录康熙朝实录_page647.html">647</a><a href="清实录康熙朝实录_page648.html">648</a><a href="清实录康熙朝实录_page649.html">649</a><a href="清实录康熙朝实录_page650.html">650</a><a href="清实录康熙朝实录_page651.html">651</a><span>...</span><a href="清实录康熙朝实录_page647.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
