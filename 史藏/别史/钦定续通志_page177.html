<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 177 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 177 页/共 284 页
  </h1>
  <div class="content">
   列传
　　唐【六十九】
　　李渤　　　　裴潾　　　　李中敏
　　李甘　　　　刘蕡
　　李渤字濬之魏横野将军申国公发之裔父钧殿中侍御史以不能养母废于世渤耻之不肯仕刻志于学与仲兄渉偕隐庐山乆之更徙少室元和初户部侍郎李巽谏议大夫韦况交章荐之诏以右拾遣召渤上书谢昔屠羊説有位三旌禄万钟知贵于屠羊然不可使吾君妄施彼贱贾也犹能忘已爱君臣虽欲盗荣以济所欲得无愧屠羊乎不拜洛阳令韩愈遗书招之渤心善其言始出家东都朝廷有阙政辄附章列上元和九年讨淮西上平贼三术一曰感二曰守三曰战感不成不失为守守不成不失为战又上御戎新録乃以著作郎召渤遂起岁余迁右补阙以直忤防下迁丹王府谘议参军分司东都十三年上书言五事一礼乐二食货三刑政四议都五辨雠渤虽处外然志存朝廷表疏凡四十五献擢为库部员外郎防皇甫镈辅政务剥下佐用度而渤奉诏吊郗士美丧在道上言渭南长源乡户四百今才四十閺乡戸三千而今千它州县大抵类此推其敝始于均摊逃户十室五逃则未逃者五家摊税若抵石于井非极泉不止此聚敛之臣割下媚上愿下诏一赐禁止计不三年人必归于农夫农国之本本立而太平可议矣又言道路茀不治驿马多死宪宗得奏咨骇即诏出飞龙马数百给畿驿渤既以峭直触要臣意乃谢病归穆宗立召拜考功员外郎岁终当校考渤自宰相而下升黜之上奏曰宰相俛文昌值陛下即位用为辅弼安危治乱一以付之俛等不陈先王道德以沃君心又不举旧典以立敎化且政之兴废在赏罚俛等未闻奬一人使在官有所劝黜一人使尸禄有所惧邪正莫辨赏罚无章陛下比幸骊山宰相学士皆股肱心腹宜皆知之不先事以諌陷君于过俛与学士杜元頴等请考中下御史大夫李绛左散骑常侍张惟素右散骑常侍李益谏幸骊山郑覃等谏畋防得事君之礼请考上下崔元略当考上下前考于翚上下而翚以赃败请降中中大理卿许季同任翚者应考中下然顷陷刘辟弃家以归忠节明着考中中少府监裴通职修举考应中上以封母舍嫡而追所生请考中下奏入不报防渤请急冯宿领考功以考课止校岁中善恶而渤举旧事为褒贬且郎中校京官四品以下黜陟之由三品上为清望官岁进名听内考非有司所得专请如故事渤议遂废防魏博节度使田正表渤为副元頴劾奏渤狂躁卖直售召外交方镇不宜在朝出为防州刺史渤奏还信州移税钱二百万免赋米二万石废冗役千六百人观察使上状不阅岁迁江州刺史度支使张平叔敛天下逋租渤上言度支所收贞元二年流戸赋钱四百四十万臣州治田二千顷今早死者千九百顷若徇度支所敛臣惧天下谓陛下当大旱责民三十年逋赋臣刺史上不能奉诏下不忍民穷无所逃死请放归田里有诏蠲责渤又治湖水筑隄七百歩使人不病渉入为职方郎中进谏议大夫时敬宗晏朝一日羣臣立紫宸门外老病者几顿仆渤见宰相曰昨论晏朝事今益晩是谏官不能移人主意渤请出閤待罪防唤仗乃止退上疏言今日入閤陛下不时见羣臣羣臣皆布路跛倚夫跛倚形诸外则忧思结诸内忧倦既积灾衅必生又言左右常侍职规讽循黙不事若设官不责实不如罢之俄充理匦使建言事大者以闻次白宰相下以移有司有司不当许再纳匦妄诉者加所坐一等以絶冒越诏可时政移近幸纪律荡然渤劲正不顾患通章封无阙日天子虽防昬亦感寤擢给事中赐金紫服五坊卒夜鬬伤县人鄠令崔怒敕吏捕捽其一中人也释之帝大怒收送御史狱会大赦改元发以囚坐鸡竿下俄中人数十持挺乱击败面折齿几死既而囚皆释而不得原渤上疏曰县令曳辱中人中人殴御囚其罪一也然令罪在赦前而中人在赦后不寘于法臣恐四夷闻之慢倍之心生矣渤又诵言前神防军在幔城簒京兆进食牙盘不时治致宦人益横帝以问左右皆曰无之帝谓渤有党出为桂管观察使它日宰相李逄吉等见帝言母故宰相韦贯之姊年八十忧成疾帝始免犹夺其官至文宗乃用为懐州长史桂有漓水世言秦命史禄伐粤凿为漕马援讨徴侧复治以通餽后为江水溃毁渠遂废浅毎转饷役数十户济一艘渤酾浚旧道舟楫利焉逾年以病归洛太和中召拜太子宾客卒年五十九赠礼部尚书渤孤操自将不茍合于世人咸谓之沽激屡以言斥而悻直不少衰守节者尚之
　　裴潾本河东闻喜人笃学善隶书以防仕元和初累迁左补阙于是两河用兵宪宗任宦人为馆驿使检稽出纳有曹进玉者尤恃恩倨甚使者过至加捽辱宰相李吉甫奏罢之防伐蔡复以中人领使潾谏曰馆驿之务每驿皆有専知若复以宫闱臣领之则内人而及外事职分乱矣太平至理澄本正名宜塞侵官之原出位之渐帝虽不用而嘉其忠擢起居舍人帝喜方士而柳泌为帝治丹剂求长年帝御剂中躁病渴潾諌曰陛下以孝安宗庙以仁牧黎庶攘刬祅凶賔礼贤俊神功圣德前古所不及陛下躬行之天地宗庙必相陛下以亿万之永今乃方士韦山甫柳泌等以丹术自神更相称引诡为陛下延年臣谓有道之士匿名灭景无求于世必不肯干谒贵近自鬻其伎今之至者自言飞链为神以訹权贿大言怪论取惊流俗伪穷情得不耻遁逃如此情状岂可保信夫三牲五谷禀自五行发为五味天地生之所以奉人圣人节调以致康彊若乃药剂所以御疾岂常进之饵哉况又金石酷烈而烧治积年包炎产毒未易可制礼君之药臣先尝之父之药子先尝之臣愿以所治剂俾其人服之竟一岁以考真伪则自然明验矣帝怒贬江陵令穆宗立泌等诛召潾再迁刑部郎中前率府仓曹参军曲元衡杖民柏公成母死有司以死在辜外推元衡父防赎金公成受赇不诉以赦免潾议曰杖棰者官得施所部非所部虽有罪必请有司明不可擅也元衡非在官公成母非所部不可以防免公成取贿仇家利母之死逆天性当伏诛有诏元衡流公成论死乆之繇给事中为汝州刺史越法杖人輙死以太子左庶子分司东都迁左散骑常侍集贤殿学士改刑部侍郎为华州刺史召拜兵部侍郎出为河南尹复还旧官卒赠户部尚书諡曰敬潾以道自任悉心事上疾党附不为权近所持尝裒古今辞章续梁昭明太子文选自号太和通选上之当时文士非与游者皆不取世恨其隘宪宗竟以乐弃天下世益谓潾知言穆宗虽诛泌而后稍稍复惑方士有布衣张臯者上疏曰神虑澹则血气和嗜欲胜则疾疹作古之圣贤务自頥飬不以外物挠耳目声色败情性则和平自臻非药物效也髙宗时处士孙思邈逹于养生其言曰人无故不用饵药药有偏助令人藏气不平夫寒暑为贼节宣乖度有资于医尚当重慎故礼称医不三世不服其药庶士犹尔况天子乎先帝晩节喜方士累致危疾陛下素所详知不可更踵前车自贻后悔帝善其言诏访臯不获李中敏字藏之系出陇西元和中擢进士第性刚峭与杜牧李甘善其文辞气节大抵相上下沈传师观察江西辟为判官入拜侍御史郑注诬构宰相宋申锡天下以目太和六年大旱诏询所以致雨者中敏时以司门员外郎上言昔东海误杀一孝妇大旱三年宋申锡位宰相为奸人所忌陷不测之辜狱不参验衔恨而没天下士皆指目郑注天之降灾殆有由然桑羊兴筦之利卜式请烹以致雨况申锡之枉天下知之何惜斩一注以快忠臣之防帝不省中敏以病告满归颍阳【旧书作洛阳】注诛以司勲员外郎召累迁谏议大夫为理匦使建言上书者将纳于匦有司先审其副有不可辄却之臣谓匦朝出禁中日暮将入为下开必达之路广聪明直枉结也若有司先裁可否恐事不重宻非穷塞得自申意请今后但为引进可否断自中防以明置匦之本诏可迁结事中仇士良以开府阶荫其子中敏判曰开府阶诚宜荫子谒者监何由有儿士良慙恚繇是复弃官去开成末为婺杭二州刺史【按通鉴李徳裕亦以中敏为杨嗣复之党恶之出为婺州刺史是由给事中出为刺史中间未尝有弃官之事又通鉴纪此在武宗即位之后则中敏之歴婺杭二州亦不尽在开成末也】卒于官中敏所善李欵字言源长庆初第进士为侍御史注自邠宁入朝欵伏閤劾奏注内通敕使外结朝臣往来两地卜射赇谢帝不省后寖用事欵被斥去注死繇仓部员外郎累迁江西观察使终澶王【谨案通鉴辑览】
　　【御批中官荫子至明季而极其实已滥觞于此中敏一判不烦言而切中窽要瑞竖衔恨有志者方当力为主持徳裕徒以门户之见辄加贬谪不顾是非不循法度惟报复私嫌是务可鄙甚矣】
　　李甘字和鼎长庆末第进士举贤良方正异等累擢侍
　　御史郑注侍讲禁中求宰相朝廷哗言将用之甘显倡曰宰相代天治物者当先徳望后文艺注何人欲得宰相白麻出我必壊之既而麻出乃以赵儋为鄜坊节度使甘坐轻肆贬封州司马而李训内亦恶注繇是注卒不相甘终于贬始河南人杨牢有至行甘方未显以书荐于尹曰执事之部孝童杨牢父茂卿从田氏府赵军反杀田氏茂卿死牢自洛阳走常山二千里号伏叛垒委髪羸骸有可怜状雠意感解以尸还之单缞冬月往来太行间冻肤皲瘃衔哀雨血行路稠人为牢泣牢为儿践操如此未闻执事门唁而书显之岂树风扶敎意耶甘为人遇事慷慨皆此类牢后亦擢进士第
　　刘蕡字去华幽州昌平人客梁汴间明春秋能言古兴亡事健于谋浩然有捄世意擢进士第自元和之末宦官益横建置天子在其掌握威权出人主之右蕡常痛疾太和二年举贤良方正能直言极谏帝引诸儒百余人于廷亲防之蕡对曰臣诚不佞有正国致君之术无位而不得行有犯顔敢谏之心无路而不得逹常欲与庶人议于道商贾谤于市得通上听一悟主心虽被祅言之罪无所悔况逄陛下询求过阙咨访嘉谋制诏中外举直言极谏臣辱斯举专承大问敢不悉意以言至于上所忌时所禁权幸所讳恶有司所与夺臣愚不识伏惟陛下少加优容不使圣时有谠言受戮者天下之幸也臣闻不宜忧而忧者国必衰宜忧而不忧者国必危臣以为陛下宜先忧者宫闱将变社稷将危天下将倾四海将乱此四者国家已然之兆故臣谓圣虑宜先及之夫帝业艰难而成之固不可容易而守之太祖肇其基髙祖勤其绩太宗定其业宗继其明至于陛下二百余载其间圣明相因扰乱继作未有不用贤士近正人而能绍兴徽烈者也或一日不念则颠覆大器宗庙之耻万古为恨臣谨按春秋继故不书即位所以正其始也终必书所终之地所以正其终也故为君者所必正言所履必正道所居必正位所近必正人春秋阍弑吴子余祭书其名讥疏逺贤士昵近刑人有不君之道伏惟陛下思祖宗开国之勤念春秋继故之诫明法度之端杜篡弑之渐逺刀锯之贱亲骨鲠之直辅相得以颛其任庶寮得以守其官奈何以亵近五六人总天下大政外专陛下之命内窃陛下之权威慑朝廷势倾海内羣臣莫敢指其状天子不得制其心祸稔萧墙奸生帷幄臣恐曹节侯览复生于今日此宫闱将变也臣谨按春秋定公元年春王不言正月者春秋以为先君不得正其终则后君不得正其始故曰定无正也今忠贤无腹心之寄阍寺专废立之权陷先帝不得正其终致陛下不得正其始况太子未立郊祀未修将相之职不归名器之宜不定此社稷将危也臣谨案春秋王札子杀召伯毛伯春秋之义两下相杀不书此书者重其颛王命也夫天之所授者在命君之所存者在令操其命而失之者是不君也侵其命而专之者是不臣也君不君臣不臣此天下所以将倾也臣谨按春秋晋赵鞅以晋阳之兵叛入于晋书其归者能遂君侧之恶以安其君故春秋善之今威柄陵夷藩臣跋扈或有不逹人臣之节首乱者以安君为名不究春秋之微称兵者以遂恶为义则典刑不繇天子征伐必自诸侯此海内之将乱也故樊哙排闼而雪涕袁盎当车而抗辞京房愤以殒身窦武不顾而毕命此皆陛下明知之矣臣谨案春秋晋狐射姑杀阳防父书襄公杀之者以其君漏言也夫上漏其情则下不敢尽意上泄其事则下不敢尽言故有造膝诡辞之文易有失身害成之戒今公卿大臣非不欲为陛下言之虑陛下不能用也忽而不用必泄其言臣下既言而不行必婴其祸适足钳直臣之口而重奸臣之威是以欲尽其言则有失身之惧欲尽其意则有害成之忧裴回郁塞以须陛下感悟然后尽其啓沃陛下何不以听朝之余时御便殿召当世贤相老臣访持变扶危之谋求定倾捄乱之术塞隂邪之路屏亵狎之臣制侵陵廹胁之心复门户扫除之役戒其所宜戒忧其所宜忧既不得治其前当治于后既不得正其始当正其终昔秦之亡也失于彊防汉之亡也失于防弱彊防则奸臣畏死而害上微弱则彊臣窃权而震主伏见敬宗不虞亡秦之祸不翦其萌伏惟陛下深轸亡汉之忧以杜其渐则祖宗之洪业可绍三五之遐轨可追矣臣谨案春秋书梁亡不书取者梁自亡也以其思虑昏而耳目塞上出恶政人为防盗皆不知其所以然以自取其灭亡也臣闻国君之所以尊者重其社稷也社稷之所以重者存其百姓也茍百姓不存则虽社稷不得固其重社稷不重则人君不得保其尊故治天下者不可不知百姓之情夫百姓者陛下之赤子陛下宜令慈仁者视育之如保傅焉如乳哺焉如师之敎导焉故人之于上也防之如神明爱之如父母今或不然陛下亲近贵幸分曹建署补除卒吏召致賔客因其货贿假以声势大者统藩方小者为守牧居上无清惠之政而有饕餮之害居下无忠诚之节而有奸欺之罪故人之于上也畏之如豺狼恶之如仇敌今海内困穷防防流散饥者不得食寒者不得衣鳏寡孤独不得存老防疾病不得飬加以国权兵柄颛于左右贪臣聚敛以固宠奸吏因縁而弄法寃痛之声上逹于九天下入于九泉鬼神为之怨怒隂阳为之愆错君门万里不得告诉士人无所归化百姓无所归命官乱人贫盗贼并起土崩之势忧在旦夕即不幸因之以病疠继之以凶荒陈胜吴广不独起于秦赤眉黄巾不独生于汉所以为陛下愤扼腕痛心泣血也如此则百姓有涂炭之苦陛下何繇而知之乎陛下有子惠之心百姓安得而信之乎臣闻汉帝即位之初更制七十余事其心甚诚其称甚美然纪纲日紊国祚日衰奸宄日彊黎元日困繇不能择贤明而任之失其操柄也自陛下即位忧勤兆庶屡降德音四海之内莫不抗首而长息自喜复生于死亡之中也伏惟陛下慎终如始以塞四方之望诚能掲国柄以归于相持兵柄以归于将去贪臣聚敛之政除奸吏因縁之害惟忠贤是近惟正直是用内宠便僻无所听焉选清慎之官择仁惠之长敏之以利煦之以和敎之以孝慈导之以徳义去耳目之塞通上下之情俾万国懽康兆庶苏息即心无不逹而行无不孚矣臣谨按春秋齐桓公盟诸侯不日而葵邱之盟特以日者美其能宣明天子之禁率奉王官之法故春秋备而书之然则官者五帝三王之所建也法者髙祖太宗之所制也法宜画一官宜正名今又分外官中官之员立南司北司之局或犯禁于南则亡命于北或正刑于外则破律于中法出多门人无所措繇兵农势异而中外法殊也臣闻古者因井田以制军赋间农事以修武备提封约卒乘之数命将在公卿之列故兵农一致而文武同方以保乂邦家式遏乱畧太宗置府兵台省军卫文武参掌闲岁则櫜弓力穑有事则释耒荷戈所以修复古制不废旧物今则不然夏官不知兵籍止于奉朝请六军不主武事止于飬阶勲军容合中官之政戎律附内臣之职首一戴武弁疾文吏如仇雠足一蹈军门视农夫如草芥谋不足以翦除奸凶而诈足以抑威福勇不足以镇卫社稷而防足以侵害里闾羁绁藩臣干陵宰辅隳裂王度汨乱朝经张武夫之威上以制君父假天子之命下以御英豪有藏奸观衅之心无仗节死难之谊岂先王经文纬武之防邪臣愿陛下贯文武之道均兵农之功正贵贱之名一中外之法还军卫之职修省署之官近崇贞观之风逺复成周之制自邦畿以刑下国始天子而逹诸侯可以制猾奸之彊无逾检之患矣昔晁错为汉削诸侯非不知祸之将至忠臣之心壮夫之节茍利社稷死无悔焉臣非不知言而祸应计行而身僇盖痛社稷之危哀生人之困岂忍姑息时忌窃陛下一命之宠哉是时考官左散骑常侍冯宿太常少卿贾餗库部郎中厐严见蕡对嗟伏以为过古晁董而畏中官不敢取诏下物论嚣然称屈谏官御史欲论奏执政抑之于时被选者二十有三人所言皆冗龊常务类得优调河南府叅军事李郃曰刘蕡下第我軰登科能无厚顔乃上疏以为蕡所对防汉魏以来无与为比有司以言渉讦忤不敢以闻自诏书下万口籍籍叹其诚鲠至于垂泣且陛下以直言召天下士蕡以直言副陛下所问虽讦必容虽过当奬书于史防千古光明使万一蕡不幸死天下必曰陛下隂杀谠直结雠海内忠义之士皆惮诛夷人心一揺无以自解况臣所对不及蕡逺甚乞回臣所授以旌蕡直臣逃茍且之慙朝有公正之路陛下免天下之疑顾不美哉不报令狐楚牛僧孺节度山南东西道皆表蕡幕府授秘书郎待以师礼而宦人深嫉蕡诬以罪贬栁州司户叅军卒【旧书及通鉴皆云终使府御史恐未核】及昭宗诛韩全诲等左拾遗罗衮上言蕡罹谴逐身死异土六十余年正人义夫切齿饮泣比陛下幽东内幸西州王室几丧使蕡防早用则杜渐防萌逆节可消宁殷忧多难逺及圣世耶帝感动赠蕡右谏议大夫访子孙授以官云郃字子后歴贺州刺史















　　钦定续通志卷二百六十九
　　钦定四库全书
　　钦定续通志卷二百七十
　　列传
　　唐【七十】
　　李训　　　　郑注　　　　王涯
　　贾餗　　　　舒元舆
　　王璠【郭行余　韩约　　罗立言李孝本　顔师邕　李贞素】
　　李训字子垂始名仲言字子训故宰相揆族孙质状魁梧敏于辩论多大言自标置擢进士第补太学助教辟河阳节度府从父逢吉为宰相以仲言隂险善谋事厚昵之坐武昭狱流象州文宗嗣位更赦还以母丧居东都郑注佐昭义府仲言往见注相得甚欢时逢吉方留守怏怏不乐思复用知与注善付金币百万使西至京师厚结注注喜介之谒玉守澄守澄善遇之即以注药术仲言易义并荐于帝仲言持诡辩激卬可听善钩揣人主意始宋申锡谋诛守澄不克死宦尹益横帝愈愤耻欲夷絶其类注隂知帝指屡建密计引仲言叶力仲言尚缞麤帝使衣戎服号王山人与注出入禁中服除起为四门助教赐绯袍银鱼时太和八年也其十月迁周易博士兼翰林侍讲学士于是给事中郑肃韩佽谏议大夫李珝郭承嘏中书舎人髙元裕权璩等共劾仲言憸人天下共知不宜在左右帝不听仲言数进讲至阉寺必感愤申重以激帝心帝见其言纵横谓果可任遂不疑而待遇莫与比因改名训明年秋七月进翰林学士兵部郎中知制诰居中倚重实行宰相事宦人陈志时监襄阳军训啓帝召还至青泥驿遣使者杖杀之复以计白罢守澄观军容使赐鸩死【案旧书文宗纪李训之为兵部郎中知制诰在太和九年七月甲子作相在九月己巳决杀陈志在九月癸亥盖前训作相七日酖杀王守澄在十月辛巳又训作相后十二日也纲目与纪脗合新传序于作相之前旧传序于作相之后俱误】又逐西川监军杨承和淮南韦元素河东王践言于岭外已行皆赐死而崔潭峻前物故诏剖棺鞭尸元和逆党几尽训本挟竒进及大权在已鋭意去恶故与帝言天下事无不如所欲与注相朋比务报恩复讐素忌李徳裕宗闵之宠乃因杨虞卿狱指为党人尝所恶者悉陷党中迁贬无阕日班列几空中外震畏帝为下诏开谕羣情稍安不逾月以礼部侍郎同中书门下平章事赐金紫服仍诏三日一至翰林以终易义训起流人一嵗至宰相谓遭时其志可行欲先诛宦竖乃复河湟攘夷狄归河朔诸镇意果而谋浅天子以为然俄赐第胜业里赏赉旁午每进见它宰相备位天子倾意宦官卫兵皆慴惮迎拜天下险怪士徼取富贵皆凭以为资训时时进贤才伟望以悦士心人皆惑之尝建言天下浮屠避傜赋耗国衣食请行业不如令者还为民既执政自白罢因以市恩始注先显训借以进及势相埒赖宠争功不两立然方事未集乃出注使镇凤翔外为助援内实猜克待逞且杀之擢所厚善分总兵柄于是王璠为太原节度使郭行余为邠宁节度使罗立言权京兆尹韩约金吾将军李孝本权御史中丞隂许璠行余多募士及金吾台府卒劫以为用十一月壬戌帝御紫宸殿约奏甘露降金吾左仗树羣臣贺训元舆奏言甘露近在禁中陛下宜亲往以承天祉许之即辇如含元殿诏宰相羣臣往视还训奏言非甘露帝曰岂约妄邪顾中尉仇士良鱼志等騐之训因欲闭止诸宦人使无逸者时璠行余皆辞赴镇兵列丹凤门外彀而待训传呼曰两镇军入受诏防闻者趋入邠宁军不至璠惧不能前独行余拜殿下宦人至仗所约流汗不能举首士良等怪之曰将军何为尔防风动庑幕见执兵者士良等惊走出阍者将阖扉为宦侍叱争不及闭训急连呼金吾兵曰卫乘舆者人赐钱百千于是有随训入者宦人曰急矣上当还内即扶辇决罘罳下殿趋训攀辇曰陛下不可去士良曰李训反帝曰训不反士良手搏训而踬训压之将引刀鞾中救至士良免立言孝本领众四百东西来上殿与金吾士纵击宦官死者数十人训持辇愈急至宣政门宦人郗志荣揕训仆之辇入东上閤即闭内官呼万嵗者数四须臾士良遣神防副使刘泰伦陈君奕等率卫士五百挺兵出所值辄杀涯等惶遽易服步出杀诸司史六七百人复分兵屯诸宫门捕训党千余人斩四方舘流血成渠宦竖知训事连天子相与怨啧帝惧伪不语故宦人得肆志杀戮俄而舒元舆王涯皆为兵所执涯实不知谋士良榜笞急乃自署反状诏出卫骑千余驰咸阳奉天捕亡者大索都城分掩涯训等第遂大掠两省印簿书辄持去秘馆图籍荡然无余明日召羣臣朝至建福门从者不得入光范门尚闭乃繇金吾右仗至宣政衙兵皆露持是时无宰相御史中丞久之閤门使马元贽啓宣政扉传诏张仲方可京兆尹而吏皆前死羣臣不能班帝初未知涯等被系犹迟其不朝既而士良白涯与训谋逆将立郑注遽召仆射令狐楚郑覃兵部尚书王源中吏部侍郎李虞仲等至帝对悲愤因付涯讯牒曰果涯书邪楚曰然涯诚有谋罪应死是日京师兵剽劫未止民乘乱往往复私怨相戕击人死甚众帝遣杨镇靳遂良等屯兵大衢鼓而儆之兵乃止帝逼于宦官于是下诏暴训涯等罪孝本奔郑注至咸阳追骑及之餗匿民间羸服乘驴自归璠聚河东兵环第自卫志绐出之俄行余立言皆得自涯十余族并奴婢悉系左右军训既败被緑衣诡言黜官走终南山依浮屠宗密宗密欲匿之其徒不可乃奔凤翔为厔将所执械而东训恐为宦人酷辱祈监者曰得我者有赏不如持首去乃斩之传其首余党悉禽后一日两神防兵将涯等赴郊庙过两市皆腰斩枭首以徇约最后捕得责以反状不服斩之杀训弟仲襃元臯帝颇思训数为李石郑覃称其才而宦竖益炽帝末以制居常忽忽不怿自是感疢云
　　郑注绛州翼城人世微贱以方伎游江湖间元和末至襄阳依节度使李愬为愬煑黄金饵之寖亲遇署衙推从至徐州稍参处军政挟邪市权举军患之监军王守澄白愬愬曰然彼竒士也将军试与语守澄始拒不纳既坐机辩横生钩得其意守澄大惊引至后堂语终夕恨相见晚谢愬曰诚如公言即署巡官守澄入总枢密与俱至京师厚加赡防日夜为守澄计议因隂通赂遗初士纎巧者附离后要官贵人亦趋往既陷宋申锡搢绅侧目御史李款言注奸状请付有司治罪始王涯用注力再辅政又惮守澄遏其奏更擢通王府司马右神防判官士议讙骇刘从谏恶其人欲因斥去之即表副昭义节度至府不旬月文宗暴守澄复荐注即日召入对浴堂门赐赉至渥是夜彗出东方长三尺芒耀怒急俄进太仆卿兼御史大夫寻擢工部尚书翰林侍讲学士时李训已在禁中日日议论帝前相倡和谋鉏翦中官自谓功在晷刻帝惑之承是进退士大夫挠骩朝法贤不肖淆乱俄检校尚书右仆射鳯翔陇右节度使诏月入奏事请寮属于训训与舒元舆谋终杀注虑其豪俊为助更择台阁长厚者入辞帝赐通天犀带出都门旗干折注恶之先是守澄死以十一月葬浐水注奏言守澄国劳旧愿身防丧因羣宦者临送欲以镇兵悉禽诛之训畏注专其功乃先五日举事注率五百骑至扶风令韩辽知其谋奔武功注闻训败乃还监军张仲清与前少尹陆畅绐注计事斩其首兵皆溃去寮属皆死枭注首光宅坊三日瘗之羣臣皆贺乃夷其家籍赀得绢百万匹它物称是
　　王涯字广津其先本太原人博学工属文擢进士又举宏辞再调蓝田尉久之以左拾遗为翰林学士进起居舎人元和初防其甥皇甫湜以贤良方正对防异等忤宰相涯坐不避嫌罢学士再贬虢州司马徙为袁州刺史宪宗思之以兵部员外郎召知制诰再为翰林学士累迁工部侍郎封清源县男俄拜中书侍郎同中书门下平章事坐循黙不称职罢再迁吏部侍郎穆宗立出为劒南东川节度使时吐蕃防边西北骚然又畧雅州涯调兵拒之长庆三年入为御史大夫迁户部尚书盐铁转运使寳厯时复出领山南西道节度使文宗嗣位召拜太常卿四年以吏部尚书代王播复总盐铁政益刻急嵗中进尚书右仆射代郡公自李师道平三道十二州皆有铜铁官嵗取冶赋百万观察使擅有之不入公上涯始建白收天子盐铁诏可久之以本官同中书门下平章事合度支盐铁为一使兼领之俄检校司空兼门下侍郎罢度支真拜司空始变茶法益其税以济用度下益困而郑注亦议茶天子命涯为使心知不可不敢争李训败乃及祸籍田宅入于官子孟坚为工部郎中集贤殿学士仲翔太常博士季琰校书郎皆死昭宗天复初大赦明涯训之寃追复爵位官其后裔贾餗字子美河南人举进士髙第又防贤良方正异等授渭南尉集贤校理累擢考功员外郎知制诰餗美文辞开敏有断然褊急气陵軰行李渤为谏议大夫恶其人为宰相言之而李逢吉窦易直爱餗才得不斥穆宗崩告哀江浙道拜常州刺史入为太常少卿复知制诰厯礼部侍郎凡三典贡举再迁京兆尹兼御史大夫姑臧县男太和九年出为浙西观察使未行拜中书侍郎同中书门下平章事俄为集贤殿大学士监修国史刘蕡以贤良方正对防指中人为祸乱根本而餗与冯宿厐严为考官畏避不敢闻竟罹其祸
　　舒元舆婺州东阳人【案宰相世系表作世家庐江旧书作江州又与此互异】地寒不与士齿始学即警悟去客江夏节度使郗士美异其秀特数延誉元和中举进士擢髙第调鄠尉有能名裴度表掌兴元书记文檄豪健一时推许拜监察御史劾按深害无所纵再迁刑部员外郎元舆自负才有过人者鋭进取太和五年献文阙下不得报上书自陈文宗得书髙其自激卬出示宰相李宗闵以浮躁诞肆不可用改著作郎分司东都时李训居丧尤与元舆善及训用事再迁左司郎中权知御史中丞防帝録囚元舆奏辨明审不三月即真兼刑部侍郎专附郑注注所恶举绳逐之月中以本官同中书门下平章事诡谋谬算日与训比败天下事二人为之也
　　王璠字鲁玉万年人元和初举进士宏辞皆中累迁监察御史仪防峻整者称于时以起居舎人副郑覃宣慰镇州长庆末擢职方郎中知制诰时李逢吉秉政特厚璠骤拜御史中丞璠挟所恃颇横恣道直左仆射李绛交骑不避绛上疏论之逢吉惮绛正遏其事不奏但罢璠为工部侍郎而绛亦用太子少师分司东都议者不直之明年出为河南尹时内廏小儿颇扰民璠杀其尤暴者逺近畏服入为尚书右丞再迁京兆尹郑注奸状始露宰相宋申锡御史中丞宇文鼎密与璠议除之璠反以告王守澄而注由是倾心于璠进左丞判太常卿事出为浙西观察使李训得幸璠以逢吉故吏荐之复召为左丞拜户部尚书判度支封祁县男李宗闵得罪璠亦其党见注求解乃免训将诛宦人乃授河东节度使已而败
　　郭行余者元和时进士累擢京兆少尹厯任至楚汝二州刺史大理卿擢邠宁节度使李训在东都与行余善故用之及祸
　　韩约朗州武陵人本名重华志勇决畧涉书有吏干厯两池盐使防州刺史交趾叛领安南都防再迁太府卿太和九年代崔鄯为左金吾卫大将军居四日事败罗立言者宣州人贞元末擢进士魏博田正表佐其府改杨武令以治剧迁河隂改度支河隂留后坐平籴非实没万九千缗盐铁使惜其干止奏削兼侍御史繇庐州刺史召为司农少卿以财事郑注亦与李训厚善训以京兆多吏卒擢为少尹知府事以就其谋训败及祸
　　李孝本宗室子元和时第进士累迁刑部郎中依训得进于是御史中丞舒元舆引知杂事元舆入相擢权知中丞事亦因训及祸
　　顾师邕字睦之少连子性恬约喜书寡游合第进士累迁监察御史李训荐为水部贠外郎翰林学士训遣宦官田全操刘行深周元稹薛士干似先义逸刘英誗按边既行命师邕为诏赐六道杀之防训败不果师邕流崖州至蓝田赐死
　　李贞素嗣道王实子累迁宗正少卿由将作监改左金吾卫将军韩约之诈贞素知之流儋州至商山赐死











　　钦定续通志卷二百七十
&lt;史部,别史类,钦定续通志&gt;
　　钦定四库全书
　　钦定续通志卷二百七十一
　　列传
　　唐【七十一】
　　李徳裕　　　陈夷行　　　李绅
　　李囘　　　　李让夷　　　魏謩
　　曹确　　　　刘瞻　　　　李蔚
　　李徳裕字文饶元和宰相吉甫子也少力学既冠卓荦有大节不喜与诸生试有司以防补校书郎河东张靖辟掌书记府罢召拜监察御史穆宗即位擢翰林学士帝为太子时已闻吉甫名由是顾徳裕厚凡号令大典册皆更其手帝怠荒于政戚里多所请丐挟宦人诇禁中语闗托大臣徳裕建言请白事宰相者聴至中书无辄诣第帝然之再进中书舍人未几授御史中丞始吉甫相宪宗牛僧孺李宗闵对直言防痛诋当路条失政吉甫诉于帝且泣有司皆得罪遂与为怨吉甫又为帝谋讨两河叛将李逢吉沮解其言功未既而吉甫卒裴度实继之逢吉以议不合罢去故追衔吉甫而怨度摈徳裕不得进至是间帝暗庸訹度与元祯相怨夺其宰相而已代之欲引僧孺益树党乃出徳裕为浙西观察使俄而僧孺入相由是牛李之憾结矣初润州承王国清乱窦易直倾府库赉军赀用殚而下益骄徳裕自检约以留州财赡兵虽俭而均故士无怨南方信禨巫虽父母疠疾子弃不敢养徳裕择长老可语者谕以孝慈大伦使相晓敇违者寘法数年恶俗大变又按属州非经祠者毁千余所撤私邑山房千四百舍冦无所廋敬宗立侈用无度诏浙西上脂盝妆具徳裕奏所须脂盝妆具度用银二万三千両金百三十両物非土产虽力营索尚恐不逮愿诏宰相议不报又诏索盘绦缭绫千匹复奏止之自元和后禁毋私度僧徐州王智兴绐言天子诞月请筑坛度人资福诏可即显募江淮间民因牟财自入徳裕劾奏智兴为坛泗州募愿度者人输钱二千不复勘诘普加髠落自淮而右戸三丁男必一男剔髪规影徭赋度江者日数百苏常齐民十固八九若不加禁遏则前至诞月江淮失丁男六十万不为细变有诏徐州禁止时帝昏荒数防幸狎比羣小聼朝简怱徳裕上丹扆六箴其一曰宵衣讽视朝希晩也二曰正服讽服御非法也三曰罢献讽敛求怪珍也四曰纳诲讽侮弃忠言也五曰辨邪讽任羣小也六曰防微讽伪防轻出也帝虽不能用其言犹敕韦处厚谆谆作诏厚谢其意然为逢吉排笮讫不内徙时亳州浮屠诡言水可愈疾号曰圣水互相欺訹往汲者日数十百人徳裕严勒津逻捕絶之且请下观察使填塞以絶妄源从之帝方惑佛老祷福祈年浮屠方士竝出入禁中狂人杜景先上言其友周息元寿数百嵗帝遣宦者至浙西迎之诏在所驰驿敦遣徳裕上疏极谏息元果诞谲不情终帝世无他验文宗即位乃逐之太和三年召拜兵部侍郎裴度荐材堪宰相而李宗闵以中人助先秉政且得君出徳裕郑滑节度使引僧孺协力罢度政事二怨相济凡徳裕所善悉逐之于是二人权震天下党人牢不可破矣逾年徙劒南西川蜀自南诏入冦败杜元颖而郭钊代之病不能事民失职无聊生徳裕至则完残奋怯皆有条次成都既南失姚协西亡维松由清溪下沬水而左尽为蛮有始韦臯招来南诏复巂州倾资结蛮示以战阵文法徳裕以臯启戎资盗策非是非痛矫革不能刷一方耻乃建筹边楼按南道山川险要与蛮相入者图之左西道与吐蕃接者图之右其部落众寡馈餫逺迩曲折咸具召习边事者与之指画商订又料择伏瘴旧獠与州兵任战者废遣狞耄什三四士无敢怨又请甲人于安定弓人河中弩人浙西繇是蜀之器械皆犀鋭率戸二百取一人使习战贷勿事缓则农急则战谓之雄边子弟筑仗义城以制大度青溪闗之阻作御侮城以控荥经犄角势作柔逺城以扼西山吐蕃复卭崃闗徙巂州治台登以夺蛮险旧制嵗杪运内粟赡黎巂州起嘉眉道阳山江而达大度乃分饷诸戍常以盛夏至苦瘴毒辇夫多死徳裕命以十月为漕始先夏而至馈者乃安于是二边寖惧南诏请还所俘掠四千人吐蕃维州将悉怛谋以城降维距成都四百里因山为固东北繇索丛岭而下二百里地无险走长川不三千里直吐蕃之牙异时戌之以制虏入者也徳裕既得之即发兵以守且陈出师之利僧孺居中沮其功命返悉怛谋于虏以信所盟徳裕终身以为恨【按徳裕追论维州事□云维州据髙山絶顶三面临江在戎虏平川之冲是汉地入兵之路初河陇并浸惟此独存吐蕃潜以妇人嫁于此州门子二十年后两男长成窃开垒门引兵夜入逐为所陷号曰无忧城从此得并力于西边更无虞于南路韦皐欲经畧河湟须此城为始急攻数年卒不可克旧唐书采以入传新书删之亦不载于吐蕃传维州唐地防蕃本末形势俱不了如且无以征徳裕之善计宋待外夷素无自强之防惟以守信偷安即司马光亦以徳裕为非胡三省谓元祐弃米脂四寨予西夏盖当时国论大指如此也今从附辑】防监军使王践言入朝盛言悉怛谋死拒逺人向化意帝亦悔之即以兵部尚书召俄拜中书门下平章事封赞皇县伯常建言朝廷惟邪正二途正必去邪邪必害正然其辞皆若可聴愿审所取舍不然二者并进虽圣贤经营无由成功俄而宗闵罢徳裕代为中书侍郎集贤殿大学士帝感风害语言郑注始因王守澄以药进帝少间又荐李训使待诏帝欲授谏官徳裕曰训小人顷咎恶天下不宜引致左右帝曰人谁无过当容其改且逢吉尝言之对曰圣贤则有改过若训天资奸邪尚何能改逢吉位宰相而顾爱凶囘以累陛下亦罪人也帝语王涯别与官徳裕摇手止涯帝适见不怿训注皆怨即复召宗闵辅政拜徳裕兴元节度使入见帝自陈愿留阙下复拜兵部尚书宗闵奏命已行不可止更徙镇海军以代王璠先是太和中漳王养母杜仲阳归浙西有诏在所存问时徳裕被召乃檄留后使如诏书璠入为尚书左丞而漳王以罪废死因与戸部侍郎李汉其谮徳裕尝赂仲阳导王不轨帝惑其言召王涯李固言路隋质之隋言徳裕大臣不宜有此谗熖少衰遂贬徳裕为太子宾客分司东都复贬袁州长史隋亦免相末几宗闵以罪斥而注训等败帝追悟徳裕以诬构逐乃徙滁州刺史又以太子宾客分司东都旋起为浙西观察使徳裕三在浙西出入十年迁淮南节度使代牛僧孺僧孺闻之以军事付其副张鹭即驰去淮南府钱八十万缗徳裕奏言止四十万为鹭用其半僧孺诉于帝谏官姚合魏謩等共劾奏徳裕挟私怨沮伤僧孺帝置章不下诏徳裕覆实徳裕上言诸镇更代例杀半数以备水旱助军费因索王播段文昌崔从相授簿最其在惟从死官下僧孺代之其所杀数最多即自劾始至镇失扵用例不敢妄遂待罪有诏释之武宗立召为门下侍郎同中书门下平章事既入谢即进戒帝辨邪正専委任而后朝廷治夫正人既呼小人为邪小人亦谓正人为邪何以辨之请借物为喻松柏之为木孤生劲特无所因倚萝茑则不然弱不能立必附他木故正人一心事君无待于助邪人必更为党以相蔽欺君人者以是辨之则无惑矣【谨按通鉴辑览】
　　【御批正人指邪人为邪邪人亦指正人为邪二语似矣然邪正固不容不别而朋党实非朝廷所宜有如李徳裕较之牛僧孺为畧正矣然其明党恶习何尝不为当时之害】齐桓公问管仲所以害霸者仲对知人不能举举不能任任而杂以小人害霸也夫辅相有欺罔不忠当亟免忠而材者属任之政无他门天下安有不治帝尝疑杨嗣复李珏顾望不忠遣使杀之徳裕率三宰相见延英泣谏因追还使者嗣复等乃免时帝数出畋防暮夜乃还徳裕上言愿节田游寻册拜司空【按新唐书本纪防昌二年正月李徳裕为司空三年六月为司徒旧唐书本纪则元年四月进司空二年五月兼守司徒年月不同考旧传位司空在迎公主还下守司徒在赠悉怛谋下二事俱在防昌三年旧书纪传叙次前后皆误】囘鹘自开成时为黠戛斯所破防昌后乌介可汗挟公主牙塞下种族大饥以弱口重器易粟于边退浑党项利虏掠因天徳军使田牟上言愿以部落兵击之议者请可其言徳裕曰囘鹘于国尝有功以穷来归不如与之食以待其变沙陀退浑不可恃也天徳兵素弱以一城与劲虏确无不败请诏牟无聴诸戎计帝于是贷粟二万斛防嗢没斯杀赤心以降赤心兵
　　溃去于是囘鹘势穷数丐羊马欲借兵复故地又愿假天徳城以舍公主帝不许乃进逼振武保大栅杷头峯以畧朔川转战云州刺史张献节婴城不出囘鹘乃大掠党项退浑皆保险莫敢拒帝益知向不许田牟用二部兵之效乃复问以计徳裕曰乌介所恃公主尔得健将出竒夺还之王师急击彼必走今鋭将无易石雄者请以蕃浑劲卒与汉兵衔枚夜击之势必得帝即以方畧授刘沔令雄邀击可汗败之迎公主还囘鹘遂败进位司徒黠戛斯遣使来且言攻取安西北廷帝欲从黠戛斯求其地徳裕曰不可安西距京师七千里北廷五千里纵得之无用也持实费市虚事灭一囘鹘而又生之帝乃止泽潞刘从谏死其从予桢擅留事以邀节度徳裕曰泽潞内地非河朔比舍而不讨无以示四方帝曰可胜乎对曰河朔桢所恃以唇齿也如令魏镇不与则破矣夫三镇世嗣列圣许之请使近臣明告以泽潞命帅不得视三镇今欲诛桢其各以兵防帝然之乃以李囘持节谕王元逵何敬皆聴命始议用兵中外交章固争徳裕独请讨帝曰为我语于朝有沮军者先诛之羣论遂息元逵兵已出而敬逗留持两端徳裕建遣王宰以陈许精甲假道于魏以伐磁敬闻遽勒兵请自渉漳取磁潞防横水戍兵叛入太原逐其帅李石奉禆将杨弁主留事方是时桢未下朝廷益忧议者颇言兵皆可罢帝遣中人马元实如太原侦变【按马元霣旧书作元贯】弁厚贿中人帐饮三日还谬曰弁兵多属明光甲者十五里徳裕诘曰李石以太原无兵故调横水卒千五百使戍榆社弁因以乱渠能列卒如此多耶则曰晋人勇皆兵也募而得之徳裕曰募士当以财李石以人欠一缣故兵乱弁何得耶太原一铠一防举送行营安致十五里明光乎使者语塞徳裕即奏弁贱伍不可赦如力不足宁舍桢遽趣王逢起榆社军诏元逵趋土门防太原河东监军吕义忠闻即日召榆社卒入斩弁献首京师徳裕毎疾贞元太和间有所讨伐诸道兵出境即仰给度支多迁延以困国力或与贼约令懈守备得一县一屯以报故师无大功因请敇诸将令直取州勿攻县故元逵等下邢洺磁而桢气索矣未几郭谊持桢首降帝问何以处谊徳裕曰祯竖子安知反职谊为之今三州已降桢穷蹙又贩其族以邀富贵不诛后无以惩恶帝曰朕意亦尔因诏石雄入潞尽取谊等及尝为桢用者悉诛之策功拜太尉进封赵国公寻改卫国公帝尝从容谓宰相曰有人称孔子其徒三千以为党信乎徳裕曰昔刘向云孔子与顔囘子贡更相称誉不为朋党禹稷与臯陶转相汲引不为比周无邪心也今所谓党者诬善蔽忠附下罔上车马驰驱以趋权势昼夜合谋美官要选悉引其党为之否则抑压以退仲尼之徒有是乎陛下以是察之则奸伪见矣又尝谓省事不如省官省官不如省吏能简冗官诚治本也乃请罢郡县吏凡二千余员去者皆怨时天下粗平数上疏乞骸骨不许当国凡六年方用兵时决策制胜它相无与故威名独重于时宣宗即位徳裕奉册太极殿帝退谓左右曰向行事近我者非太尉耶毎顾我毛髪为森竖翌日罢为检校司徒同中书门下平章事荆南节度使俄徙东都留守白敏中令狐绹崔皆素雠大中元年使党人李咸斥徳裕隂事故以太子少保分司东都再贬潮州司马【谨按通鉴辑览】
　　【御批大中务反防昌之政论史者徒以时相前后倾轧宋室绍述纷更有类乎此殊不知宣宗未嗣位时久为武宗所不礼而李徳裕擅权日乆又挟震主之势观太尉顾我毛髪洒渐数语与霍光骖乘何异则徳裕之致祸本其身自取岂待同列巧为排摈而宣宗猜忌寡防之失有不止于矫枉过正者矣】明年又导吴汝纳讼李绅杀吴湘事而大理卿卢言刑部侍郎马植御史中丞魏扶言绅杀无罪徳裕徇成其寃至为黜御史罔上不道乃贬崖州司戸参军事【按旧唐书传大中元年秋再贬潮州司马明年冬又贬潮州司户二年冬又贬崖州司户纪又以崖州之贬系之三年九月制词称潮州司马李徳裕可崖州司户旧传所云明年冬又贬潮州司户者衍文也至年月互异之处未详孰是】明年卒年六十三徳裕性孤峭明辨有风采善为文章虽至大位犹不去书其谋议援古为质衮衮可喜常以经纶天下自命武
　　宗知而能任之言従计行是时王室防中兴先是韩全义败于蔡杜叔良败于深皆监军宦人制其权将不得専进退诏书一日三四下宰相不豫又诸道鋭兵皆监军取以自随毎督战乘髙建旗自表小不胜辄卷旗去大兵随以北由是王师所向多负至讨囘鹘泽潞徳裕建请诏书付宰司乃下监军不得千军要率兵百人取一以为卫自是号令明壹将乃有功元和后数用兵报机急帝一切令徳裕作诏徳裕数辞帝曰学士不能尽吾意所居安邑里第有院号起草亭曰精思每计大事则处其中虽左右侍御不得豫不喜饮酒后房无声色娱生平所论著多行于世云子仕汴宋幕府贬象州立山尉懿宗时以赦令徙郴州余子皆从死贬所子延古司勲员外郎徳裕之斥中书舍人崔嘏字干锡谊士也坐书制不深切贬端州刺史嘏举进士复以制策歴邢州刺史刘桢叛使其党裴问戌于州嘏説使聴命改考功郎中至是作诏不肻巧傅以罪吴汝纳之狱朝廷无为辨者惟淮南府佐魏铏就逮吏使诬引徳裕虽痛掠终不从竟贬死岭外又丁柔立者徳裕当国时或荐可任谏诤官不果用大中初为左拾遗徳裕被放柔立内伤之为上书直其寃坐阿附贬南阳尉【谨按通鉴辑览】
　　【御批李绅案奏湘罪不无迎合执政之心及御史覆奏其寃徳裕自当平情昭雪巧竟以私意擅杀且罪及推勘之人徇门戸而专威福再贬实罪所当得柔立素为所斥乃以为之讼白得名然岂能欺有卓识者哉】懿宗时诏追复徳裕太子少保卫国公赠尚书左仆射距其殁十年
　　陈夷行字周道其先江左诸陈也世客颍川由进士第累擢起居郎史馆修撰以劳迁司封员外郎凡再嵗以吏部郎中为翰林学士庄恪太子在东官夷行兼侍读数迁至工部侍郎开成二年进同中书门下平章事而杨嗣复李珏相次辅政夷行介特议论往往相侵短夷行不能堪辄引疾求去文宗遣使者慰起之防以王彦威为忠武节度使史孝章领邠宁议皆出嗣复及夷行对延英帝问除二镇当否对曰茍自圣择无不当者嗣
　　复曰若用人尽出上意而当固善如小不称下安得嘿然夷行曰愿陛下无倒持太阿以鐏授人嗣复曰古者任则不疑齐桓公器管仲于讐虏岂有倒持虑耶帝以其面相触颇不悦仙韶乐工尉迟璋授王府率右拾遣窦洵直当衙论奏郑覃嗣复嫌以细故谓洵直近名夷行曰谏官当衙正须论宰相得失彼贱工安足言者然亦不可置不用帝即徙璋光州长史【按纠谬駮此及韦温谓璋初授王府率曰洵直争下除光州长史矣韦温何为犹封还诏书无乃谩记盖洵直所争者授王府率温所封还者除光州刺史诏书虽相承而各为一事次第谏争本无谩也】进门下侍郎帝尝怪天寳政事不善问姚元崇宋璟于时在否李珏曰姚亡而宋罢因推言宗自谓未尝杀一不辜而任李林甫种夷数十族夷行曰陛下亦宜戒以权属人嗣复曰夷行失言太宗易暴乱为仁义用房龄十有六年任魏徴十有五年人主用忠良久益治用邪佞一日多矣时用郭防为坊州刺史右拾遣宋邧论不可防果坐赃败帝欲赏邧夷行曰谏官论事是其职若一事善辄进官恐后不免有私夷行盖専诋嗣复又素善覃隂助以排斥朋党天子恶其太过恩礼遂衰罢为吏部尚书寻拜华州刺史武宗即位召为御史大夫俄还门下侍郎平章事进位尚书左仆射以足疾乞身罢为太子太保以检校司空河中节度使卒
　　李绅字公垂中书令敬曽孙世宦南方客润州绅六嵗而孤哀等成人母卢躬授之学苏州刺史韦夏卿数称之葬母有乌芝坠輤车元和初擢进士第补国子助教不乐辄去客金陵李锜爱其才辟掌书记绅以锜所为不法不受其书币锜怒将杀绅遁而获免锜诛穆宗召为右拾遗翰林学士与李徳裕元稹同时号三俊累擢中书舍人牛僧孺辅政以绅为御史中丞顾其气刚卞而韩愈劲直乃以愈为京兆尹兼御史大夫免台参以激绅绅愈果不相下更持故事诋讦繇是皆罢之以绅为江西观察使入谢自陈所以然帝悟改户部侍郎逢吉终欲陷之绅族子虞隠居华阳自言不愿仕时来省绅雅与栢耆程昔范善及耆为拾遗虞以书求荐绅诮之虞失望悉暴绅所言于逢吉逢吉滋怒乃用张又新李续等计擢虞昔范与刘栖楚皆为拾遗以伺绅隙内结王守澄自助防敬宗立逢吉使守澄从容奏言先帝始议立太子杜元颖李绅劝立深王独宰相逢吉请立陛下而李续李虞助之逢吉乘间言绅尝不利于陛下请逐之帝初即位不能辨乃贬绅为端州司马人无敢言者惟韦处厚屡言绅枉后天子于禁中得先帝手缄书一笥发之见裴度元頴绅三疏请立帝为嗣始大感悟悉焚逢吉党所上谤书寳厯赦令不言左降官与量移处厚执争诏为追定得徙江州长史迁滁夀二州刺史霍山多虎撷茶者病之绅至虎不为暴以太子宾客分司东都太和中李徳裕当国擢绅浙东观察使李宗闵方得君复以太子宾客分司开成初郑覃以绅为河南尹河南多恶少皆望风遁去迁宣武节度使大旱蝗不入境武宗即位徙淮南召拜中书侍郎同中书门下平章事进尚书右仆射门下侍郎封赵郡公居位四年以足缓不任朝谒检校右仆射平章事复节度淮南卒赠太尉諡文肃始澧人吴汝纳者韶州刺史武陵兄子也武陵坐赃贬死汝纳家被逐乆不调时李吉甫任宰相汝纳怨之后遂附宗闵党中防昌时为永宁尉弟湘为江都尉部人讼湘受赃娶民顔悦女绅使观察判官魏铏鞫湘罪明白论报杀之时议者谓吴氏世与宰相有嫌疑绅内顾望织成其罪谏官屡论列诏遣御史崔元藻覆按元藻言湘盗用程粮钱有状娶部人女不实按悦尝为青州衙推而妻王故衣冠女不应坐徳裕恶元藻持两端奏贬崖州司户参军宣宗立徳裕去位绅已卒崔等乆不得志导汝纳使为湘讼言湘为人诬蔑以娶妻资媵结赃且言顔悦故士族罪皆不当死绅枉杀之又言湘死绅令即瘗不得归塟凡戮有罪犹待秋分湘无辜盛夏被杀崔元藻衔徳裕斥已即翻其辞因言御史覆狱还皆对天子别白是非徳裕使不得对具狱不付有司但用绅奏寘湘死是时徳裕已失权而宗闵故党令狐绹崔白敏中皆当路因是逞憾凖神龙诏书酷吏殁者官爵皆夺子孙不得进宦诏削绅三官子孙不得仕始绅以文艺节操见用屡为怨仇所拫却卒能自伸其才以名位终然所至务威烈或陷暴刻故虽殁而坐湘寃云
　　李囘字昭度新兴王徳良六世孙【按宗室世系表郇王房次子长平王叔良生郇国公孝恊孝恊生婺州刺史思忠思忠生宣州士曹参军建威建威生泗水令峻崿峻崿生奉先令如仙如仙生囘囘为长平王叔良六世孙新兴王徳良乃卯王第四子非囘根也传谩】本名躔字昭囘避武宗讳改焉长庆中擢进士第又防贤良方正异等辟义成淮南幕府稍迁监察御史累进起居郎李徳裕雅知之彊干无不辨繇职方员外郎判户部案四迁中书舍人防昌中以刑部侍郎兼御史中丞时方伐刘武宗虑河朔列镇隂相缔以挠兵事徳裕荐囘持节往谕何敬王元逵取邢洺磁报天子二将聴命又张仲武以幽州兵攻囘鹘而与刘沔不协囘至谕以大义仲武释然即合太原军攻潞复以囘为使督战至蒲东王宰石雄櫜鞬谒道左囘不顾呼直史责破贼限牒宰等震恐期六旬取潞否则死之未及期三日贼平以户部侍郎判户部事俄进中书侍郎同中书门下平章事武宗崩为山陵使迁门下侍郎兼户部尚书出为劒南西川节度使以与徳裕善决呉湘狱时囘为中丞坐不纠摘贬湖南观察使俄以太子宾客分司东都给事中还制谓责囘薄遂贬贺州刺史徙抚州长史卒大中九年诏复湖南观察使赠刑部尚书
　　李让夷字达心系本陇西擢进士第辟镇国李绛府判官又从西川杜元頴幕府与宋申锡善申锡为翰林学士荐让夷右拾遗俄召拜学士累进谏议大夫开成初进中书舍人武宗初三迁至尚书右丞拜中书侍郎同中书门下平章事潞州平检校尚书右仆射宣宗立进司空门下侍郎为大行山陵使未复土拜淮南节度使以疾愿还卒于道赠司徒让夷防介不妄交位虽显剧以俭约自将为世咨美
　　魏謩字申之文贞公徴五世孙擢进士第同州刺史杨汝士辟为长春宫巡官文宗读贞观政要思徴贤诏访其后汝士荐为右拾遗邕管经畧使董昌龄诬杀参军衡方厚贬淑州司户俄徙陕州刺史謩谏曰王者赦有罪唯故无赦比昌龄専杀不辜特被矜贷中外以为屈法今又授刺史复使治人紊宪章乖至治不见其可诏改洪州别驾御史中丞李孝本宗室子坐李训事诛死其二女没入宫謩上言宗姓不育宠幸为累伤治道之本速尘秽之嫌谚曰止寒莫若重裘止谤莫若自修惟陛下崇千载之盛徳去一旦之玩好帝即出孝本女诏褒謩以为右补阙教坊有工善新声诏授扬州司马议者颇言司马品髙不可以授贱工帝意右之宰相谕谏官勿复言謩独固谏荆南监军吕令琛纵傔卒辱江陵令观察使韦长避不发移内枢宻使言状謩劾长任察防知监军侵屈官司不以上闻私白近臣乱法度不报俄为起居舍人帝问卿家书诏颇有存者乎謩对惟故笏在诏令上送郑覃曰在人不在笏帝曰覃不识朕意此笏乃今甘棠因敇謩曰事有不当毋嫌论奏謩对臣顷为谏臣故得有所陈今则记言动不敢侵官帝曰两省属皆可议朝廷事而毋辞也中尉仇士良捕妖民贺兰进兴及党与治军中反状帝自临问诏斩囚以徇御史中丞髙元裕言狱当与众共之刑部大理法官也决大狱不与知律令谓何请归有司未报謩上言事系军即推军中如齐民宜付府县今狱不在有司法有轻重何从而知帝停决诏神策军以官兵留仗内余付御史台台惮士良不敢异卒皆诛死擢谏议大夫兼起居舍人文馆直学士固让乃拜始謩之进李珏扬嗣复实推引之武宗立謩坐二人党出为汾州刺史俄贬信州长史宣宗嗣位移郢商二州刺史召授给事中迁御史中丞发驸马都尉杜中立奸赃权戚缩气俄兼戸部侍郎事奏中丞纪纲所寄不宜杂领钱谷乞専治戸部诏可顷之进同中书门下平章事建言今天下麤治惟东宫未立不早以正人傅导之非所以存副贰之重且泣下帝为感动防詹毗国献象謩以为非土性不可畜请还其献河东节度使李业杀降虏边部震扰业内恃凭藉人无敢言謩奏徙滑州迁中书侍郎大理卿马曙有犀铠数十惧而瘗之奴王庆以怨告曙藏甲有异谋按之无他状投曙岭外庆免议者谓奴诉主法不聴謩引律固争卒论庆死累迁门下侍郎兼戸部尚书大中十年【按宣宗纪宰相表俱云謩以大中十一年二月辛巳罢相此作十年脱一字至吴缜所纠本传以为十五年谓差四年者不知据何本】以平章事领剑南西川节度使上疾求代召拜吏部尚书因久疾检校尚书右仆射太子少保卒年六十六赠司徒謩为宰相议事天子前谠切无所囘畏宣宗尝曰謩名臣孙有祖风朕心惮之然卒以刚正为令狐绹所忌谗罢之
　　曹确字刚中河南河南人擢进士第厯践中外累拜兵部侍郎咸通中以本官同中书门下平章事俄进中书侍郎确邃儒术器识方重动循法度帝优人李可及擢为威卫将军确曰太宗着令文武官六百四十三【按百官志太宗省内外官定制为七百三十员此云文武官六百四十三其数不同吴缜纠之未知孰是】谓房龄曰朕设此待天下贤士工商杂流假使技出等夷正当厚给以财不可假以官帝不聴确居位六年进尚书右仆射以同平章事出为镇海节度使徒河中卒刘瞻字防之其先出彭城后徙桂阳举进士博学宏词皆中徐商辟署盐鐡府累迁太常博士刘瑑执政荐为翰林学士拜中书舍人进承防出为河南节度使咸通十一年以中书侍郎同中书门下平章事同昌公主薨懿宗捕太医韩绍宗等送诏狱逮系宗族数百人瞻喻谏官皆依违无敢言即自上疏固争帝大怒即日赐罢以检校刑部尚书同平章事为荆南节度使路岩韦保冲从为恶言闻帝俄斥防州刺史岩等殊未慊按图视驩州道万里即贬驩州司戸参军事天下谓瞻鲠正特为谗挤举以为寃僖宗立徙康虢二州刺史以刑部尚书召复以中书侍郎平章事居位三月卒瞻为人防俸余以济亲旧无第舍四方献馈不及门
　　李蔚字茂休系本陇西举进士书判拔萃皆中拜监察御史累擢尚书右丞懿宗惑浮屠常饭万僧禁中蔚上疏切谏不聴俄拜京兆尹太常卿出为宣武节度使徙淮南代还民诣阙请留诏许一嵗僖宗干符初以吏部尚书同中书门下平章事罢为东都留守河东乱杀其帅崔季康用邠寜李侃代之士不附以蔚尝在太原府有惠政为人所懐拜河东节度使同平章事至镇三日卒





　　钦定续通志卷二百七十一
　　钦定四库全书
　　钦定续通志卷二百七十二
　　列传
　　唐【七十二】
　　李程【廓】　　　李石【福】　　　李固言
　　李珏　　　　崔珙【琯逺】　　　郑肃【卢商】
　　卢钧　　　　韦琮　　　　马植
　　周墀　　　　崔龟从　　　裴休
　　崔慎由【安潜彦曽】　萧邺　　　　刘瑑【夏侯孜】
　　杜审权【让能】　毕諴　　　　杨收【】
　　徐商【彦若】　　刘邺【豆卢瑑】　赵隠
　　路岩【韦保衡】
　　李程字表臣襄邑恭王神符五世孙也擢进士宏辞赋日五色造语警拔士流推之调蓝田尉县有滞狱十年程单言辄判京兆状最迁监察御史召为翰林学士顺宗即位为王叔文所排罢学士再迁司勲员外郎爵渭源县男德宗季秋出畋有寒色顾左右曰九月犹衫二月而袍不为顺时朕欲改月谓何左右称善程独曰宗着月令十月始裘不可改帝矍然止学士入署常视日影为候程性孏日过八塼乃至时号八塼学士元和三年出为随州刺史以能政赐金紫服李夷简镇西川辟成都少尹以兵部郎中入知制诰韩为淮西都统命程宣慰厯御史中丞鄂岳观察使还为吏部侍郎敬宗初以本官同中书门下平章事帝欲于宫中营新殿程諌曰陛下方谅阴未宜兴作愿囘所费奉园陵帝嘉纳又请置侍讲学士加中书侍郎进彭原郡公寳厯二年检校吏部尚书同平章事为河东节度使徙河中召拜尚书左仆射俄检校司空【按宰相表检校兵部旧传同此误】领宣武山南东道节度再为仆射程为人辩给多智然简侻无仪检虽在华宻而无重望武宗立为东都留守卒年七十七赠太保諡曰缪
　　子廓第进士累迁刑部侍郎大中中拜武宁节度使不能治军补阙郑鲁奏言新麦未登徐必乱既而果逐廓乃擢鲁起居舍人
　　李石字中玉襄邑恭王神符五世孙元和中擢进士第辟李聴幕府从厯四镇有材略为吏精明太和中为行军司马聴以兵北渡河令石入奏占对华敏文宗异之擢工部郎中判盐铁案令狐楚节度河东引为副使入迁给事中累进户部侍郎判度支帝恶李宗闵等以党相排背公害政凡旧臣皆疑不用取后出孤立者故李训等至宰相训诛死乃擢石以本官同中书门下平章事仍领度支石器雄逺当轴秉权亡所挠方是时宦寺气盛陵朝廷毎对延英而仇士良等往往斥训以折大臣石徐谓曰乱京师者训注也然其进孰为之先士良等恧缩不得对气益夺搢绅赖以为强他日紫宸殿宰相进及陛帝喟而叹石进曰陛下之叹臣固未谕敢问所从帝曰朕叹治之难也石曰今四海夷一唯登拔才良使小大各任职爱人节用国有余力下不加赋太平之术也于时大臣新族死嵗苦寒外情不安帝曰人心未舒何也石曰刑杀太甚则致阴沴比郑注多募鳯翔兵至今诛索不已臣恐縁以生变请下诏慰安之又劝节用度去冗食宰相吏卒因内变多死诏江西湖南索募直助召士力石言宰相若徇正忘私宗庙神灵犹当祐之虽有盗无害也有如挟奸自欺植权党害正直虽加之防得以诛无所事召募请直以金吾为卫中人自边还走马入金光门道路妄言兵且至京师讙走尘起百官或韈而骑台省吏稍稍遁去郑覃将出石曰事未可知宜坐须其定宰相走则乱矣若变出不虞逃将安适人之所瞻不可忽也益治簿书沛然如平时里闾羣无赖望南阙阴持兵俟变金吾大将军陈君赏率众立望仙门内使趣阖门君赏不从曰入乃止是日非石镇静君赏有谋几乱俄进中书侍郎因言致治之道在得人德宗多猜贰仕进之涂塞奏请辄报罢东省闭闼累月南台惟一御史故两河诸侯竞引豪英士之喜利者多趋之用为谋主藩镇日横天子为旰食元和间进用日广陛下嗣位惟贤是咨士皆在朝廷彼彊宇甲兵如故而低摧顺屈者士不之助也帝曰天下之势犹持衡此首重则彼尾轻矣其为我博选士朕且用之石奏咸阳令韩辽治兴成渠渠当咸阳右十八里左直永丰仓秦汉故漕渠成起咸阳抵潼闗三百里无车挽劳李固言曰恐役非其时奈何帝曰以阴阳拘畏乎茍利于人朕奚虑石用韩益判度支案以赃败石曰臣本以益知财利不保其贪帝曰宰相任人知则用过则弃谓之至公他宰相所用强蔽其过此其私也三年正月将朝骑至亲仁里狙盗发射石伤马逸盗邀斫之坊门絶马尾乃得脱天子骇愕遣使者慰抚赐良药始命六军卫士二十人从宰相是日京师震恐百官造朝才十一石因卧家固辞位有诏以中书侍郎平章事为荆南节度使始训注乱权归阉竖天子畏偪几不立石起为相以身徇国欲强王室收威柄而仇士良疾之将加害帝知其然而不能理遂罢去石让中书侍郎换检校兵部尚书防昌三年检校司空徙河东防伐潞诏以太原兵助王逢军榆社石起横水戍千五百人令别将杨弁领之常日军兴人赐二缣治装防财匮给以半士怨又促其行弁乘隙众以乱还兵逐石出之诏以太子少傅分司东都俄检校吏部尚书即拜留守卒年六十二赠尚书右仆射
　　弟福字能之太和中第进士杨嗣复领剑南辟幕府崔郸辅政兼集贤殿大学士引为校理调蓝田尉石当国荐福可任治人繇监察御史至户部郎中累厯州刺史进谏议大夫大中时党项羌震扰义者以将贪产怨议择儒臣治边乃授福夏绥银节度使以善政闻徙镇郑滑再迁兵部侍郎判度支出为宣武节度使入迁户部尚书防蛮侵蜀诏福持节宣抚即拜剑南西川节度使同中书门下平章事与蛮战败绩贬蕲王傅分司东都僖宗初以检校尚书左仆射就拜留守改山南东道节度使王仙芝防山南福团乡兵邀险须之贼不敢入转略岳鄂以逼江陵节度使杨知温求援于福乃自将州兵率沙陀壮骑五百赴之贼已残江陵郛闻福至乃走以劳检校司空同中书门下平章事还朝以太子太傅卒
　　李固言字仲枢其先赵人擢进士甲科江西裴堪剑南王播皆表署幕府累官户部郎中温造为御史中丞表知杂事进给事中再迁尚书右丞李德裕辅政出固言华州刺史俄而李宗闵复用召为吏部侍郎州大豪何延庆横猾哗众遮道使不得去固言怒杖杀之尸诸道既领选按籍自拟先收寒素进御史大夫太和九年宗闵得罪李训郑注用事训欲自取宰相乃先以固言为门下侍郎同中书门下平章事旋坐党人出为山南西道节度使训自代其处训败文宗颇思之复召为平章事仍判户部俄以门下侍郎平章事为西川节度使让还门下侍郎乃检校尚书左仆射始置驘军千匹又募鋭士三千武备雄完武宗立召授右仆射防崔珙陈夷行以仆射为宰相改检校司空兼太子少师领河中节度使蒲津嵗河水壊梁史撤笮用舟邀丏行人固言除之以疾复为少师迁东都留守宣宗初还右仆射后以太子太傅分司东都卒年七十八赠太尉
  </div>
  <div class="pagination">
   <a href="钦定续通志_page176.html">
    上一页
   </a>
   <span>
    ...
   </span>
   <a href="钦定续通志_page172.html">
    172
   </a>
   <a href="钦定续通志_page173.html">
    173
   </a>
   <a href="钦定续通志_page174.html">
    174
   </a>
   <a href="钦定续通志_page175.html">
    175
   </a>
   <a href="钦定续通志_page176.html">
    176
   </a>
   <span class="current-page">
    177
   </span>
   <a href="钦定续通志_page178.html">
    178
   </a>
   <a href="钦定续通志_page179.html">
    179
   </a>
   <a href="钦定续通志_page180.html">
    180
   </a>
   <a href="钦定续通志_page181.html">
    181
   </a>
   <a href="钦定续通志_page182.html">
    182
   </a>
   <span>
    ...
   </span>
   <a href="钦定续通志_page178.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
