<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 829 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 829 页/共 1860 页
  </h1>
  <div class="content">
   ○礼部议覆、河南布政使苏崇阿奏称、向例学政科考后。有事故离任者。督抚等署理学政。遇乡试届期。俱照科考正案送场不准录遗其考居三等后列。与游学起复、病痊、及新进诸生。概不能与试。未免无端阻抑。请嗣后准令督抚等录送遗才等语。应如所请办理。从之。　　

○刑部奏、都司宋国正、捏报战船在洋失风。遵旨严审属实。应拟斩立决。得旨、都司宋国正、捏报战船失风一案。刑部按律拟斩。奏请即行正法。核其情罪实属可恶。但较之军行失律者。究属有间。宋国正、著从宽改为应斩监候。秋后处决。　　

○开采四川荣经县盘陇山黑铅矿厂。从总督开泰请也。　　

○辛酉。谕、陕甘总督杨应琚、筹办军需。循照大学士伯黄廷桂规画章程。俱能实力经理。所办凯旋马匹。措置尤为妥协。现在西陲善后各事宜。正资协心襄事。著加恩晋阶太子太师。以示优奖。　　

○旌表守正捐躯之福建诏安县民林信妻张氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百


大清高宗法天隆运至诚先觉体元立极敷文奋武孝慈神圣纯皇帝实录卷之六百一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十四年。己卯。十一月。壬戌上诣太庙行礼。　　

○谕、霸州固安等十处、驻防兵米。向系给发折色。今岁畿辅一带。虽属有秋而米价未免稍昂。明春青黄不接之际。兵丁籴买。不无拮据。著加恩将霸州、固安、良乡、东安、顺义、采育营、玉田、昌平、古北口、遵化州十处所有本年冬季、及二十五年春季驻防兵米折色。每石加银三钱以示体恤该部遵谕速行。　　

○谕军机大臣等、据方观承奏曲周县拏获逃匪王灯山、押解赴甘处治等语。此等匪徒。原系应死重犯。一经拏获审明。自当即行处决。以昭炯戒。若复解至甘省。长途押赴。焉保其不又乘间兔脱。著传谕方观承、如尚未起解。即于、拏获地方。正法示众若已经起解。即行文前途地方官。于该犯所到之处正法。仍一面咨明甘省。一面咨部存案可也。　　

○癸亥上诣皇太后宫问安。　　

○幸瀛台　　

○谕、甘省挽运军粮及调运协济粮石。所需脚价。前据大学士黄廷桂奏明。叠经降旨。一体增给。俟秋成后。仍照旧例支发。但该省本年收成歉薄。米粮价值。尚未平减。所有一切运脚。著再加恩仍暂照从前增给之数。一体支放。俾挽运贫民用度充裕。以示体恤。该部速遵谕行。　　

○谕军机大臣等、据方观承奏、涿州北门外巨马河石桥工程一摺。涿州为畿南通衢。自河流徙越。而旧有石桥。转成虚设。自应相度移建此等工程。务须久远坚固。以利行旅。不在撙节经费。今将桥北旧有无名之石道。拆为添建桥座涵洞之用。通融筹办。自属妥协。但旧桥石道。酌留三十丈。似觉尚多可再为拆改。与庙角墙垣相齐。足矣。　　

○定边左副将军成衮扎布奏、车布登扎布、所领游牧兵三百名。卡兵二百名。布延图兵三百名。扎哈沁兵二百名已行文令其各回原处。至臣等现议布延图。不必驻兵。而乌里雅苏台兵尚少应即调往驻劄。报闻。　　

○哈喇沙尔办事大臣侍郎衔书山奏、多伦回众五千余人自阿克苏分队向库尔勒前来。自库车以东。哈喇沙尔以西。起玉古尔台。至硕尔舒克台有四五处。皆可引水溉田分布安插。臣同吐鲁番公素赉璊阿布都赉之侄色底克至库尔勒等处相度办理。又罗布诺尔有伯克托克托所属三百余户。恳请屯田。应请交与伊弟阿布都赉管辖。报闻。　　

○甲子。谕前因直属夏间得雨稍迟恐向后粮价易昂。是以豫令楚省于存仓榖内、碾米十五万石。分搭漕船运通。以为有备无患之计。旋因畿辅甘霖普降。秋田并获有收。现在搭运之项。并无需用。而浙省有间被偏灾之处。该抚正在委员赴江广采买接济。莫若即将楚省此项米石。兑交浙省委员。运回备用。既不须往来购运之烦。而彼此裒多益寡调剂尤为适宜。其江西省亦现有搭运通仓米十万石。即著就近留于江苏水次州县。以备拨用该部速遵谕行　　

○又谕甘省折赈向例每石给银一两。上年因该地方岁事歉收。恐贫黎买食不敷已降旨河东每石加银三钱。河西每石加银四钱今皋兰等各属被灾地方。粮价尚未平减。朕心深为轸念。著再加恩、将皋兰、靖远、金县平番固原盐茶厅、环县、古浪安定会宁新宁隆德灵州花马池中卫狄道河州碾伯等、各州县赈粮折价俱于前加每石三钱四钱外。河西、河东、每石再各加给银三钱。俾穷黎足敷买食。以示惠养边氓至意。该部遵谕速行。　　

○又谕、八旗骁骑营佐领参领内。有由文职改袭者。如遇对品京堂缺出。将伊等酌量补用。较之论俸推升人员。似更出色。著八旗都统、将现在各旗、由文职改袭世职。补授佐领参领人员职名。移咨吏部。嗣后遇有京堂缺出。即对品缮写职名。与应升人员。一并题奏。其应带领引见者亦著一体带领引见。　　

○谕军机大臣等前据庄有恭奏、请动拨公项银两。委员前赴江广采买米石。今周琬奏、恐一时未能依期购足于浙省民食。仍不能及时应用。请将湖南省分搭漕船运通米十五万石。即兑交浙省委员。领运回浙等语。现在近畿各属。秋田有收。前此豫筹之项。并无所需。若即以此项米石。运济浙省之用。不特可省采运之烦。而于江广两省市价。亦不致居奇踊贵。裒多益寡。甚为合宜。其江苏各属。今秋亦间有被灾之处。将来尚须酌拨接济。现有江西搭运米十万石。莫若就近留贮江苏水次州县。以资拨用。已明降谕旨。并面谕尹继善矣。著传谕各该抚等、一体遵照妥办。所有米价运脚。作何核定归还。其楚省米价。或即于浙省采买银内扣存之处。并著彼此会同咨商办理奏闻。　　

○又谕前经降旨、令方观承查明直省现应缴办城工之用。共有若干。并作何勒限兴修稽核之处。详悉具奏今查自乾隆十四年起至今。凡坐台捐赎。交与直隶城工应用。共银十九万七千一百两。又牛兆泰名下捐赎银五万两。此等俱关系城工。计历年所积银两。尽足敷缮修之项。现在各员是否按数缴足。不致久延。并本人各项完欠若何。或尚留直。或已回籍。其已交银两。作何支销存贮。至所修之工。何处已竣。何处正在兴举。虽非别项工程。必须按例报部察核者可比。但督催察核。亦应随时声明摺奏。庶公用皆归实济。而要工不致稽迟。将此一并传谕方观承、令其详悉查明具奏。　　

○又谕曰、纳世通奏称、乌什卡兵张茂等、擒获逃回二人。系已经招降之乌沙克。旋复逃往喀什噶尔。藏匿二十余日。闻内移之信。遂逃向乌什、阿克苏。业经正法示众等语。看来喀什噶尔、叶尔羌、尚有乌沙克等余众。著传谕兆惠、舒赫德等查明各处。似此潜匿之人。若安静无事则已。稍有滋事。即应酌量办理具奏。　　

○又谕曰。德文奏称、章京格哷尔图由阿克苏送来多伦回众五千余名。除沿途病毙。及亲戚留住外。仍有四千四十余人等语。此等回人。赍粮无几。恐沿途流为玛哈沁。宜留心防范。毋致盗窃台站马匹牲只。如有滋事者。即行正法。以靖地方。　　

○又谕、现在巴达克山霍罕等处。遣使入觐。一路台站马匹。自应整理妥协。以壮观瞻而速邮传。在内地台站。自必豫备应付。其哈密以外著五吉于巴里坤牧马一万匹之内。挑选一千匹。由哈密至辟展分派。其辟展、库车、阿克苏、叶尔羌、著定长、书山、纳世通、阿桂、递行交办。务使一律整齐。俱即传谕知之。　　

○又谕曰定长等、将本年辟展、托克三、乌噜木齐、哈喇沙尔、喀喇和卓等处。屯田收获分数具奏。又称、除乌噜木齐外。其他地亩较之初种时渐觉歉薄等语。此等田亩虽不能如内地人工粪治。可以常年耕种。但地颇宽敞。彼此递年互调耕作。自有余力。著传谕杨应琚、会同舒赫德、定长、悉心讲求。酌议具奏。　　

○兵部议覆、御史戈涛奏称、武乡会试内场。除双单好字号外。合式字号。多至千人每科必中数卷。以示鼓励。向闻武乡会试时。已挑双单好字号者。自知中式甚易。不便雇觅枪手。专以怀挟为事。至合式字号。知非文字甚佳。不能取中。于是寻觅枪手。贿买合式而不愿进场之人。顶名入闱。包揽多卷。希图侥幸。其好字号人等。设有怀挟不遇。则跳越号舍。阑入合式号中。寻觅代倩。请嗣后挑选外场双单好字号。稍宽其数。入选者方为合式。准入场考试。不必别立合式字号等语。系为厘弊起见。但双单好额数既多。则久惯枪手。又得混入单好内。伏思枪手所以能混入场中者。以其有三号技勇也。此等技勇。应试者皆可勉为且自知未必能售。而文理清顺。一入内场便以代倩罔利。今与其去合式之名莫若稍为变通如考试之人。弓刀石三项。皆系三号者不准合式必有一二样头二号者方准入内场。是枪手已无从滥入合式字号。仍于入内场时。令外围监试御史。带领畨役人等。在龙门严行搜检。验明印记放入。再向来双单好及合式举子号舍。俱在一边。是以间有越号觅替等事。今酌议将双单好者。列于甬道东号房合式者。列于甬道西号房监试各官、仍可不时稽查一应胥役人等。不得擅自近号。又奏称武乡会试。请于两论一策中。酌减一篇等语查武场原以选取将材。自当以武经为重。四书旨义。非武士所能领会。应将四书论一篇裁汰。其内场衡文。亦应如所奏、择文理粗通者。即予中式。以示矜全。从之。　　

○库车办事大臣按察使衔纳世通奏、查库车回城、地狭事少。现驻官兵百余名。足敷调遣。阿克苏、差务颇繁。所驻绿旗兵一千二百六十余名。看守城堡仓库。牧放马驼牲只。添派台站卡座。城内余兵仅六十余名。不便再裁。除军营将来彻回绿旗兵。即遵旨拣选调往屯田。臣所领追剿玛哈沁之西安兵一百二十名。及阿克苏所留西安兵二百五名内。共裁汰一百五十名。彻回巴里坤。仍办给车辆。遣归原处。报闻。　　

○管理屯田副都统定长奏、辟展等五处、屯田收获后。积贮应建仓堡。查辟展已有旧设仓堡。仍需添葺。其喀喇和卓、新建仓二十四间。托克三、二十间。哈喇沙尔、十五间。乌噜木齐、二十四间。各筑堡一。辟展、添仓三十间。及修葺旧堡。照巴里坤修城例。赏给银两。报闻。　　

○乙丑。谕军机大臣等、据胡宝瑔奏、该省藩库偷窃元宝一案。摺内据茶夫马伦供称、系一时起意。并无第二人知道。而布政使苏崇阿所奏、则称讯据该犯供认、商同伊兄库丁马卓偷窃是实。其中情节未符。看来胡宝瑔、或因一得初供。即行入告。苏崇阿系再加讯研。方供出实情。是以彼此互异。亦未可定著传谕胡宝瑔、令即速严讯具奏。此等匪徒窃盗库项。自应尽法惩治。以示炯戒。且马卓充当库丁。若非通同商谋。则马伦身系茶夫。岂能潜入外库偷盗。似此奸蠹之尤。更不当稍存姑息。俾得狡供漏网。将此一并谕令胡宝瑔知之。　　

○吏部议覆、刑部奏收用犯案长随。酌定议处。查长随得赃舞弊。前经刑部核定、照蠹役诈赃例。分别初犯再犯剌字。原易识认。应如所请。嗣后各衙门官员、如将犯案刺字之长随。滥行收用系刺面者、降一级调用。系刺臂者、罚俸一年。如明系刺臂之犯。仍行容留者。亦降一级调用。从之。　　

○河南布政使苏崇阿奏、直隶州知州、如有引见已过六年者。请照知府例。令吏部调取引见。得旨如所请行。　　

○豁除山东济宁州、鱼台县、水深难涸地、九百七十六顷六十四亩有奇额赋。　　

○丙寅。上御乾清门听政。　　

○诣皇太后宫问安。　　

○幸瀛台。　　

○谕军机大臣等、巴达克山、安集延等部落陪臣入觐。已谕沿途各督抚等、加意料理。今据鄂弼奏称、沿边一带。间有偏灾。恐未能整饬。可传谕鄂弼、一切供应官兵、及回部使人。俱由内地南路豫备。并传谕直隶陕甘各督抚等、一体遵照。再著陕甘督抚、先期知会将军大臣等、均由内地来京。昨据吴达善奏、分饬南北两路。探听凯旋官兵。接济马匹。今既由南路行走。自应酌量调拨。其北路豫备马匹。祗须足敷台站之用。其余可酌量调赴南路。俾官兵等遄行无误。并著传谕知之　　

○又谕、据吏部议奏、湖南善化县失窃驿饷银两一案。该抚将逾限未获之失察承缉各员。扣限咨部。核议办理。甚属轻率地方遇有偷窃饷鞘。无论外省解部。本省解司。均关官帑该抚自应将失事该管各官。具本题参交部议处。仍将发觉原由。先行具摺奏闻。以昭慎重。况该抚所办事件。其情节有视此案较轻者。亦多摺奏请旨。而本年零陵县失鞘一案。成例具在何以此案事本同条。而前后迥然互异。该抚平日办事。颇知详慎。未应轻率若此。著传谕冯钤、令将因何办理不符缘由。据实明白回奏。　　

○丁卯。谕、来年为朕五十诞辰。又来年即恭值圣母皇太后七旬万寿。钦奉懿旨。彤闱集福。盛典骈臻。令妃、庆嫔、頴嫔、贵人博尔济锦氏。俱淑慎敬恭。兄勷内职。宜加册礼。以宏嘉禧。令妃著晋封贵妃庆嫔頴嫔著晋封为妃。贵人博尔济锦氏、著晋封为嫔。钦此所有应行典礼各该衙门敬谨察例举行。　　

○又谕兵部议准题请开复参革台拱营参将郑纯等应照例引见。该员等始以侵克营私。经原任总督恒文、参革发审。及该抚周琬、审明定谳。实系因公那移。以限内全完。免罪题结。夫因公那移。其去侵冒甚远。今定案得实则原参之诬罔可知。封疆大臣表率属员其责綦重。倘于平日意所不惬者。或因事捏构重款。登诸白简。以冀耸听即审属全虚。而其人去官涉讼经年沉滞。已抱不白之冤。在原参者、转得以风闻未确。立身无过之地可乎且即事经昭雪。例当复职。而上官又或拘牵斥驳。无可控诉。其情尤属可悯。即如此案。设非爱必达为之奏请开复。该员等岂不终于废斥乎。嗣后各省督抚等、参劾属员。务在虚公持正。悉心体访。固不得姑息示恩。亦岂容挟嫌诬奏。倘有所参重款。一加审讯。全属子虚者将原参之人。作何议处至审案已结。该员例得开复。而督抚不为题请。应准本人赴部告理。如所控不实。即治以虚捏之罪。若承审之员。或因原参已经去任。有意为之开脱。或回护原参。及挦扯一二轻款以实之。亦应分别议处。以示惩创。其如何详悉定例之处。著该部妥议具奏。郑纯等仍著带领引见。寻议、嗣后督抚劾参属员。如重款审虚者。明系挟嫌诬奏。照溺职例革职。道府等挟嫌诬报、亦知之至案结事经昭雪。例得于本内声明。准其开复或重款审虚。尚有轻罪应降罚者。亦于本内声明。将原参革职之案开复。按所犯轻重议处。倘拘牵斥驳。不为题请。准本人赴部告理。经部查实。除本人题请开复外。将该督抚照偏袒不公例、降二级调用。承审官不详请者、亦如之。如所控不实。将本人交刑部治罪。其或承审官因原参已经去任。有意审虚使参员幸图开复。将承审官革职。有重款虽已审虚。挦扯一二轻款以实之。代原参掩饰者。降二级调用。从之　　

○谕军机大臣等、据昌平州民靳国安等控告该州勒买草朿、科派钱文一案。经步军衙门具奏。特派刘统勋、伊禄顺前往查审。业经审明定拟具奏。知州身任地方。勒派买办草束。并不给价。苛累部民看来此等劣员。尚幸及早发觉得依本律杖流完结。若令久于其任。则习为固然而不肖家人胥役。从中滋事其为朘民膏以肥已槖必有不可问者。直隶近京州县。往往藉名办差任意科派自便其私而上官亦或以该员办差之故。不免少为假借。于吏治民生。甚有关系且即以差务中办道一切言之。向来经理情形。原与搭盖桥座互相调剂是以承办妥协者。用桥座之有余济办道之不足。本属官民两便但有司自来锢疾有余者视节省为巳资。而垫道稍有不敷则哓哓自称赔累因而刻剥民夫无所不至转使归咎于办公其心尚可问乎但州县官办理之善否不一而为督抚者正当力为整顿。毋使借公事而济私谋且转以为挟制上官之具。现在靳国安所控案。已照拟完结。著传谕方观承于属员中务须加意体察。遇有似此劣员。当即严行参处倘以平日稍谙差务。遂曲为姑容以致酿成重又岂爱惜属员之道乎。　　

○吏部等部议覆、两淮盐政高恒等奏称、淮南引盐设有监掣同知一员专司查掣淮北系淮安分司查击。查分司原应驻劄所辖场属地方今淮北三场与分司现驻淮所甚远且以分司督运之盐即令分司查掣难免瞻徇请将淮安分司移驻板浦其淮所查掣事宜亦照淮南之例铸给淮北盐掣关防于通省同知通判内遴委专办所有淮所大使及淮北巡缉事宜悉归统辖等语均应如所请惟是淮北监掣之员既可于同知通判遴委兼摄淮南事同一例。请嗣后缺出。均令该盐政、会同该督等、拣员兼摄不得仍设额缺。从之。　　

○礼部奏请遣官告祭岳、镇海渎历代帝王陵寝。先师孔子阙里。得旨长白山等处遣储麟趾致祭。毉巫闾山。遣世贵致祭。东岳泰山等处。遣五福致祭。西岳华山等处。遣马璘致祭。中岳嵩山等处。遣龚学海致祭。南岳衡山等处遣朱圭致祭。北岳恒山等处。遣秦大士致祭。南镇会稽山。遣吴鼎致祭南海。遣德尔泰致祭。太昊伏羲氏等陵。遣梁锡玙致祭。灾帝神农氏等陵。遣程景伊致祭。女娲氏等陵。遣舒明致祭。黄帝轩辕氏等陵遣赫庆致祭。少昊金天氏等陵。孔子阙里。遣图尔泰致祭。颛顼高阳氏等陵。遣孙灏致祭。夏禹王等陵。遣顾汝修致祭。辽太祖陵。遣武柱致祭。　　

○晋封公扎拉丰阿为贝子。散秩大臣萨喇勒为伯。　　

○戊辰谕、甘省今岁收成稍歉。粮草价值较昂。满汉各营改支折色。若照向例折给。购买未免不敷。所有明岁官兵改折粮料草束。及采买满营粮草价值。著加恩照二十三年之例。一体加增其河州镇标临洮巩昌二营及陕省延榆地方。并固原一带协路各营。隶于甘省者。均属灾歉之区。著将明岁各营、应关折色。亦一例增给。以示体恤。该部遵谕速行。　　

○谕军机大臣等、努三等奏称阿拉善佐领布岱、招降玛哈沁云敦等十五人。酌留堪为向导者三人。余俱解送京师现在修理穆素尔岭道路。俟追剿逆贼事竣后。将索伦、吉林、兵丁彻回等语。布岱既招降玛哈沁等。著酌量奖赏。此等降人。尚未盗窃生事。著发往甘肃。分赏官兵。努三等、修理道路。即拟追剿逸贼。甚属可嘉。若能弋获匪犯则伊与永贵等、从前疎忽之咎。俱可宽免。但伊等此时。应已奉到来京之旨。即暂回亦可将来所彻索伦、吉林、官兵著从巴里坤办给车辆。由肃州行走各回原处。　　

○陕甘总督杨应琚奏、臣前因大兵凯旋。拟将巴里坤马、解往备用。今准兆惠咨文停止。将第一起、马五千匹。仍交总兵存泰牧放。其第二起、甘省满汉营马二千余匹。将抵哈密。拟拨一千五百匹。赴巴里坤牧放。备伊犁等处驻兵屯田之用。余留哈密。至陕省所调马。将至河西。请以拨补摘缺。则嘉峪关以外。所储刍豆。俱移为凯旋官兵马匹之用。又舒赫德等、请自辟展至库车。派驼供运查臣前办驼一千一百只。近准定长咨拨昌吉、罗克伦、乌噜木齐等屯。应将军营行装驼、及节次收获贼驼。分派各台站休息牧养。及解马官兵未用之驼三百余只。亦可添补额数。报闻。
  </div>
  <div class="pagination">
   <a href="清实录乾隆朝实录_page828.html">
    上一页
   </a>
   <span>
    ...
   </span>
   <a href="清实录乾隆朝实录_page824.html">
    824
   </a>
   <a href="清实录乾隆朝实录_page825.html">
    825
   </a>
   <a href="清实录乾隆朝实录_page826.html">
    826
   </a>
   <a href="清实录乾隆朝实录_page827.html">
    827
   </a>
   <a href="清实录乾隆朝实录_page828.html">
    828
   </a>
   <span class="current-page">
    829
   </span>
   <a href="清实录乾隆朝实录_page830.html">
    830
   </a>
   <a href="清实录乾隆朝实录_page831.html">
    831
   </a>
   <a href="清实录乾隆朝实录_page832.html">
    832
   </a>
   <a href="清实录乾隆朝实录_page833.html">
    833
   </a>
   <a href="清实录乾隆朝实录_page834.html">
    834
   </a>
   <span>
    ...
   </span>
   <a href="清实录乾隆朝实录_page830.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
