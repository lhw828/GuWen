<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 61 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 61 页/共 505 页
  </h1>
  <div class="content">
   ○又谕、工部奏、查明弘义阁银库天安门等处直班房等工程均关紧要。查勘情形较重。应否修葺。并此后一切工程。应否均归缓修。请旨办理等语。弘义阁银库应行修理之处。著内务府查勘核实办理。其天安门等处直班房工程。并此后在京大小工程。均著暂行缓修。　　

○又谕、吴棠奏、扼剿西捻获胜。邳宿运河南岸肃清一摺。逆捻窜扰邳州。意图抢渡运河。总兵黄开榜分拨炮船沿河扼守。黄国瑞督率陆军渡河进剿。生捦贼目王春玉正法。斩馘甚多。该逆大股屯聚运南。官军水陆齐进。毙贼二千名。副将姚广武等御贼于张家集。先后毙贼五百余名。黄开榜督队乘夜进劫猫儿窝以南各贼栅。纵火延烧。连拔贼栅十一处。姚广武等追贼至旧邳圩。复歼毙贼匪三百余名。该逆绕窜宿迁。复经官军击退。败匪由睢甯境内遁回老巢。运河南岸一律肃清。仍著吴棠督饬各员严扼要隘。毋任再行窜扰。所保出力之总兵黄开榜等、前据僧格林沁奏、按据该总兵禀称沿河剿贼各情言语支离。业经谕令吴棠查明具奏。著俟奏到时再降谕旨。　　

○谕议政王军机大臣等、吴棠奏、水师策应陆军扼剿捻匪叠胜。恳将出力人员奖励一摺。前据僧格林沁奏、贼匪不过一万。未闻沿河有黄开榜炮船接仗之事。此次该署漕督所奏捻众三四万人。水师布列运河二百余里。是否黄开榜等张大其词。向该署漕督粉饰具禀。吴棠即率行据以入奏。抑系进剿实在情形。黄开榜水师船只本属无多。亦安能绵亘布列长至二百余里。是僧格林沁所称语言支离。亦断非无因。著吴棠仍遵前旨。确查具奏。不得以业经入奏稍存回护。至捻匪股数众多。窜扰淮徐已成熟径。现虽遁回老巢。难保不再来窥伺。吴棠务宜督饬在事文武严密堵扼。毋令乘隙复行东窜。另片奏、请饬淮安监督协济军饷。著永存于淮关徵收款项内。自本年六月起。每年协济清淮饷银三万两。陆续拨解以应急需。将此由四百里各谕令知之。　　

○又谕、吴棠奏、饷项告匮。迫不及待。淮安关有徵存洋药税银五千两。暂行借用等语。清淮饷项缺乏。饥军哗溃堪虞。吴棠于淮关洋药税下暂为借用。系因待饷急迫不得不量为变通。作移缓救急之计。亟应速筹接济以裕军食。著谭廷襄即将该省应解清淮有漕州县捐输一款。先行筹款垫解。即于此项内划出银五千两。就近解赴部库。抵作淮关税款以免轇轕。将此由四百里谕令知之。　　

○命大学士衔管工部事翁心存为实录馆监修总裁官。　　

○命翰林院检讨徐桐、编修童华、在上书房行走。　　

○调工部右侍郎宋晋为仓场侍郎。以候补侍郎王茂荫为工部右侍郎。兼管钱法堂事。未到任前以内阁学士庞钟璐暂署。　　

○以镶黄旗汉军都统瑞麟署热河都统。　　

○以山西捐输军饷。永广乡试中额一名。　　

○以江苏海州缉捕出力。予游击张祖云等升赏有差。　　

○予故原任漕运总督邵灿祭葬。谥文靖。　　

○予江西新昌等处阵亡千总邹鸣祥等祭葬世职。　　

○准江西饶州府康山地方建立江军昭忠祠。以景德镇阵亡参将李逢春入祀。州判左楷等一千三员名一并附祀。　　

○戊戌。文宗显皇帝初周年忌辰。上诣观德殿几筵前。行初周年大祭礼。　　

○谕内阁、本年九月初九日。朕奉慈安皇太后慈禧皇太后恭送文宗显皇帝孝德显皇后梓宫。奉移山陵。沿途地方毋庸另备御道。该衙门知道。　　

○又谕、九月初九日。由观德殿奉移文宗显皇帝梓宫。朕追慕皇考罔极深恩。瞻仰灵轝。尤深攀恋。届期步行恭送至地安门外。藉以稍申哀悃。　　

○又谕、文煜奏、芦殿要工。请筹备六成工料价银仍由部备办一摺。本年九月初九日。文宗显皇帝梓宫。暨孝德显皇后梓宫。奉移山陵。沿途应搭芦殿。仍著工部敬谨豫备。所需工价银两。著文煜筹备六成。先行解交工部收纳。以备应用。　　

○又谕、给事中林之望奏参知州贿买保呈。希图回任。请旨饬查一摺。涿州知州邓锡恩、于被参后尚未赴审。辄敢贿买多人。欲具联名公呈。保其回任。实属敢于作伪。可恶已极。著万青藜、石赞清、将摺内所参各节。汇入原案。一并彻底根究。毋稍宽纵。　　

○又谕、希拉布奏、协领遇事轻动。废弛营伍。请旨革职一摺。金州协领讷钦布、于副都统希拉布校阅营伍时。辄禀称三道湾地方有形纵可疑之人二百余名。带兵往捕。旋即禀称实无其事。迨阅看马箭之期。兵丁藉端索饷既不能弹压约束。又因马匹不足屡误操期。实属遇事轻动废弛营伍。讷钦布著即行解任交玉明、和润查办。　　

○谕议政王军机大臣等有人奏、陕西阳平关办理防堵已阅两年。汉中镇布克坦节节退守。以致贼匪深入。定远厅有险不守。游击闵长申、同知王义樟、出城避贼。贼匪穿城而过。该抚不行揭参。犹以半日之。闲即行收复。将王义樟等奏留本任。闵长申置之不问。贼扑西乡县城。知县巴彦善固守八昼夜。道员张守岱、知府李定南、一筹莫展。诸事听命于护汉中镇邹学镛、及南郑县知县周蕃寿。所招之勇有名无实。遂置西乡官民于以顾。以致失陷各等语。陕西吏治废弛日久。镇道大员率多恇怯。一闻贼至辄敢纷纷退避。以致完善地方叠遭蹂躏。若不亟筹整顿。何以惩庸懦而卫闾阎。爱仁、王茂荫、著将晋事查办完竣。即行驰赴陕省。将所参各款。汇入前次交查各件。一并严密查讯据实具奏。原摺著钞给阅看。将此谕令知之。　　

○又谕、希拉布奏、协领遇事轻动。废弛营伍。请旨革职一摺。已明降谕旨。将讷钦布撤任听候查办矣。现当严定章程认真训练之时。边防重地岂容劣员任意废弛。且据希拉布奏称该协领已将赏川操防之兵。私令全行散去。如果属实。尤应从严惩办以肃戎行。讷钦布禀内有兵丁索取从前奠仪等语。自系指希拉布而言。恐希拉布平日操守亦甚平常。尤应彻底根究。著玉明、和润、按照所参各节。详细查明。据实具奏。毋许徇隐。如希拉布操守平常为兵丁所轻视。著玉明等一面派员前往接署。将其撤任查办。希拉布摺及纳钦布禀均著钞给阅看。将此谕令知之。　　

○又谕、袁甲三奏陈剿抚金马湖始末。及查明随丁潮臣西去者。仅二百二十余人。丁潮臣尚在苗营。并无怀愤哗归情事。钞录查明各圩户口并副将邵徵祥等禀呈览。详加披阅。似系实在情形。而胜保偏听苗沛霖之言。据以入告。其意似为苗沛霖夸张所部众多。袁甲三办理未善。冀朝廷于苗练一事姑息迁就。免生事端。现在皖省军务。已统归李续宜督办。著仍遵前旨秉公办理。如果各该圩反正安业。即著宣布朝廷德意妥为抚恤。袁甲三单内所开各圩。户多口少。可见百姓疮痍未复。残亡可悯。深用恻然。著李续宜晓谕负固各圩。如有自拔来归者。即赦其既往之罪。俾安生业。用副视民如伤之意。胜保原片并袁甲三覆奏摺一件单二件均著钞给阅看。惟据袁甲三奏称丁潮臣尚在苗营。恐前来句引。仍当妥为防范等语。著李续宜加意查察。毋任丁潮臣得生诡计。李续宜未接钦差大臣关防以前。临淮军务。袁甲三仍当妥筹防剿。毋令反正各圩复有煽惑。袁甲三另片奏北路剿匪情形等语。捻逆既归并湖沟。而张落刑等均回雉河集。自应防其并力来争。即著袁甲三饬令吴秀等、迅将湖沟攻克以杜捻逆东路门户。傥迟延未能攻克。著李续宜将吴秀等严参。毋稍姑容。将此由六百里各谕令知之。　　

○又谕、谭廷襄奏、先由泰安进扎兖郡一摺。前因东省剿办幅教各匪。无大员统率。谕令该抚前赴兖沂适中之地以期兼顾。该抚据僧格林沁文内有北路酌核剿抚兼施之语。拟即驻扎兖郡。惟既云先剿兰费一路幅匪。再行会合夹击教匪。自应分拨马步东向。将幅匪会同德楞额军并力剿除。若驻扎兖郡。则距东路兰费较远。驻军于无贼之地。即出省督办亦有名无实。著仍遵前旨。进扎兖沂适中之地。并派拨马步乘教匪未出之前。将幅匪先行剿除。免致为所牵掣不得拥兵自卫。坐观成败。如教匪有出窜之信。仍著拨兵堵截。其王广继败匪藏匿何处。并著查明进剿悉数歼除。另片奏请饬调遮克敦布马步来营等语。现据文煜奏称威县余匪。聚众千余。意在于临清州下堡寺会齐。该副都统营中马步自未便调往。威县界连直东。务当三面兜剿。即著文煜、谭廷襄、遮克敦布、乘此甫经蠢动之际。酌拨兵团赶紧扑灭傥任其猖獗致成巨患。必将文煜等重惩。懔之勉之。将此由六百里各谕令知之。　　

○又谕、成明奏、连日督兵过河出队。并现在同境贼匪大概情形一摺。陕省回匪狓猖。亟宜极力援剿。本日寻銮炜奏请派大员驻兵渭河以北。保障同州朝邑。以防回匪偷渡黄河。与本日成明防卫同朝要区之奏适相符合。成明著即统带全军。克日渡河。驻扎同郡。会同该地方员弁联络民团。何路紧急。即向何路援应。一俟豫楚两省援军有到陕者。即著成明会同分投剿击。断不可以防守晋疆为词。任令陕省地方被匪蹂躏。昨据英桂奏京兵赴陕。拟即派和昌督兵赴严家庄驻扎。以作成明声援。并调东滩茅津渡等处官兵。移守蒲郡。晋防应不至空虚。仍著该抚严饬该员弁等认真防守。毋徒虚应故事。至河津甯乡等县河身甚窄。陕省难民多从该处私渡。恐回匪奸细溷入煽动。著英桂责成防河员弁及地方绅众。严密稽查。毋令匪徒偷渡。其沿河船户水手等。一经禁渡。无可谋生。亦恐流而为匪。或招募为勇。或设法安戢。并著英桂妥筹办理。再寻銮炜奏请饬派毛震寿专剿陕南贼匪。以一事权等语。已寄谕骆秉章饬令毛震寿专办矣。著瑛棨传谕该藩司督率各军迅将洋县城池克复。尽歼丑类。毋留余孽。将此由六百里谕知英桂、瑛棨、成明、并传谕毛震寿知之。　　

○又谕、骆秉章奏、官军进攻石逆连破贼垒。克复长甯县城一摺。此次石逆被剿穷蹙。图扑永甯县城。虽经总兵吴安康等力战贼不敢偪。惟该逆并未大受惩创。难保不狡焉思逞。著骆秉章严饬熊焕章、唐友耕、曾传理各军。分路迅速追剿。与吴安康所部合力夹击。并饬合江江津等县严防下游。毋令偷渡。务将此股巨憝偪至川黔边界。聚而歼旃以靖疆圉。本日有人奏洋县西乡。据汉江南北水陆之险。若令贼匪久踞。险要悉为贼有。剿办益难等语。现在陕省回匪势极鸱张。瑛棨一筹莫展。岂能顾及汉中。此军本系骆秉章派往。仍著该督饬令毛震寿专剿陕南贼匪。俾令事权画一。以期早日廓清。将此由五百里谕令知之。　　

○改派署工部右侍郎皂保恭理丧仪。　　

○以正红旗蒙古都统奕山署镶黄旗汉军都统。镶蓝旗汉军都统绵森署镶白旗汉军都统。　　

○以直隶知州秦聚奎署大顺广道。命会同副都统遮克敦布、办理直隶山东交界防剿事宜。　　

○以候补总兵官唐友耕为四川重庆镇总兵官。　　

○以安徽克复庐州府城出力。赏副将唐万清、赵昌富、协领胜安、参领保隆、巴图鲁名号。同知张克贤、参将黄秀峰等花翎。知州周灏孙等蓝翎。余加衔升叙开复有差。　　

○以克复四川长甯县城。赏总兵官吴安康、副将谢景春、巴图鲁名号。余加衔升叙开复有差。摘督援不力总兵官熊焕章顶带。革误报军情游击田长翼职。均留营。予殉难知县周于堃、阵亡都司刘立成、千总郭尚三等、祭葬世职加等。　　

○予故直隶道员刘煦祭葬恤荫。如军营病故例。　　

○己亥。谕内阁、本日吏部具题、缴凭违限之鲍怀降调一本。经内阁票拟双签进呈。已准将缴凭违限半年以上之湖南辰溪县知县鲍怀、交该督抚出具切实考语送部引见矣。近年军务省分铨选各员。往往沿途逗遛。藉词规避。嗣后遇有此等违限之案。著该部将领凭缴凭年月日期详细声明不得以违限半年以上等词笼统声请。以杜规避。而免牵混。　　

○又谕、礼部奏、据江苏选拔生黄师虞龚宝英、浙江选拔生张翊俊等、呈称考取选拔后。因本省频年军务。试事久辍。未经会考。本年航海来京。复因格于成例。不准应顺天乡试。该生等志切观光。恳准先行送监录科。俾得应试。据情代奏。并援引本年奏未与覆试举人。恩准先行会试之案请旨等语。选拔生未经会考。定例不准送监录科。惟念江浙二省。大半为贼蹂躏。兵燹余生。尤堪矜悯。该省会考事宜。现尚不克举行。该生等并非有心迟误。今远道北来。若照例不准入场。未免向隅。黄师虞等著准其先行取具同乡官印结。送监录科。一体应试。以示逾格嘉惠至意。其余不得援以为例。　　

○又谕、前因光禄寺卿潘祖荫、给事中卞宝第、先后奏参总兵田在田驻军徐宿。杀团冒功。总兵抢掠各情。当经降旨交僧格林沁、吴棠、查明严参。兹据僧格林沁等奏、田在田在宿迁剿贼。有与民团口角。并无开枪攻毁民圩抢夺器械情事。惟于千总田蓝田抢夺民物殴辱委员等事。经吴棠咨查。并未具覆。显系心存回护。六月闲追剿会捻各匪。该总兵迁延落后。所带勇队。抢掳财物。并不即时查办。迨捻送残败。该总兵自认追剿。总以兵疲饷绌为词。观望不进。且性耽安逸。日晡未起。难期得力等语。田在田以专阃大员督办军务。委任不为不重。乃庸懦无能。既不知约束兵勇。又不能实力攻剿。一味巧饰希图安逸。沾染军营恶习。实属辜恩溺职。田在田著即革职。以为怠玩军务者戒。　　

○谕议政王军机大臣等、据僧格林沁等奏遵查田在田被参各款一摺。已明降谕旨。将该总兵即行革职矣。惟据奏称该总兵所带之军悉归吴棠统带。拣派得力将领赴徐剿办。自因僧格林沁营内无得力大员可派第徐州为南北襟要。必得谋勇兼优。足以独当一面者。方可胜任。著僧格林沁会商吴棠于清淮军营内酌派一员。迅速前往统带。仍归僧格林沁节制。以资攻剿。其该处军务。即由僧格林沁、吴棠、统筹兼顾。庶调度得合机宜。不至任贼北窜。清淮防剿吃紧。吴棠自刻不可离。秋闲大举之时。傥必须亲自前往。清淮防剿事宜。仍应设法兼筹。以免疏虞。田在田虽经革职。徐宿一带军务。仍著僧格林沁、吴棠、责令实力办理不准松懈。一俟派有接替之员。方准交卸回籍。其田蓝田抢夺一案。即著吴棠查明严参。以肃军律。将此由五百里各谕令知之。寻奏、遵查田蓝田并无纵勇抢夺情事。惟约束兵勇不严实属庸懦。应请即行革职。从之。　　

○以记名总兵官马升为山西太原镇总兵官。　　

○庚子。谕内阁、据恭理丧仪王大臣合词奏恳。奉移文宗显皇帝梓宫。请朕准礼节哀。步送至景山东门外一摺。朕受皇考顾复深恩。哀思罔极。即照前旨步送至地安门外。亦岂足以尽依恋之忱。且朕年在冲龄。虽积哀之余。尚不至过形劳勚。今王大臣等谆词吁恳。若依所请祗送至景山东门外而止。朕心实所难安。惟念从前奉移皇祖宣宗成皇帝梓宫时。曾奉皇考谕旨。步送至南海淀。嗣因王大臣等合词吁请。仍躬亲送至恩佑等恩慕寺之南。敬溯旧仪。朕亦不敢过礼。此次奉移皇考梓宫。朕当步送至景山后。跪俟灵轝经过。再由闲道豫往芦殿。祗候跪迎。藉以少申哀慕。王大臣等不必再行渎请。　　

○又谕、甘肃布政使恩麟奏、署陕甘总督沈兆霖于七月初二日自碾伯县起程回省。初四日行至平番县属之三道岭沟地方。猝遇雨雹。山水涨发。致将该署督行轿关防。并随从兵役人等概行冲没。随员陈象沛等在后闻信。与该处文武各员先后驰救无及。旋即寻获该署督遗躯。妥为料理等语。览奏不胜骇异。沈兆霖忠清亮直。历练老成。由翰林洊陟清要。叠掌文衡。在上书房南书房行走。蒙皇考文宗显皇帝擢授正卿。朕御极之初。复授为军机大臣。命往陕甘查办事件。旋命署理陕甘总督。该署督受任以来即带兵出省。实力办理已有成效。乃于途中猝遇山水涨发。遽尔身殒。悼惜殊深。署陕甘总督军机大臣户部尚书沈兆霖、著加恩晋赠太子太保。照尚书例赐恤。任内一切处分。悉予开复。应得恤典。该衙门察例具奏。并著查照一品大员没于王事例案。声明请旨。其灵柩由甘肃起程时。著沿途地方官妥为照料。并准其入城治丧。伊子沉云骥、著赏给举人。准其一体会试。以示笃念忠荩之至意。寻予祭葬恤荫。谥文忠。　　

○谕议政王军机大臣等、胜保奏、统筹陕豫缓急。督军驰赴河洛。派援南路。并南阳军情紧要。叠据关中官弁函禀陕省情形。钞录呈览各摺片。陕省回匪鸱张。叠经飞催多隆阿之军星速入关。而迟回未进。正深焦急。兹据胜保奏粤逆攻扑南阳。甚为吃紧。此股逆匪。本系由庐州分投出扰。又与汉东大股会合。意欲窥伺楚疆。以扰楚师后路。适多隆阿在随州枣阳一带布置严密复又窜回攻扑南阳。其南召县境之博望镇一带已有贼踪。可由鲁山卢氏扑犯河陕。并有仍将西窜陕省之信等语。多隆阿一军已阻于贼之南。为所牵掣。不能赴陕。谅系实在情形。陕省军情万紧。回匪凶焰正炽。省外各属。肆行焚杀。极为惨毒亟须速整大军痛加惩创。方可殄其凶锋。即著胜保统领全军星驰赴陕。督办陕西军务。所有该省各路官军。均归节制。关中形胜最要之区。该大臣膺兹重任。自当奋力先驱。督率所部迅速前往。将回匪尽力痛剿力解省围。其同州蒲城等处应如何分军援剿。均著到陕酌度办理。回民人数过多。且其中亦多良善被胁之徒。将来如果被创能知悔惧。亦必当剿抚兼施。惟此时逆焰甚张。断不许先存安抚之心。轻议招降。致为逆党所窥。愈得肆其凶狡。南阳贼势亦张。著郑元善迅速移兵叶裕。亲督剿办。务将栗河店盘踞之匪迅行攻剿。胜保仍饬副将王佐臣之军与豫军合力剿办。尤须力顾贼由博望北窜之路。毋令得肆豕突。楚省藩篱最关紧要。多隆阿既阻于贼。不能赴陕。著官文即饬多隆阿一军由随枣前赴南阳一带力筹防剿。与豫省官军前后夹击痛歼丑类。曾国荃等军已偪金陵之雨花台。而兵力尚单。现在多隆阿之军。既可无须入陕。应于何处驻扎。著曾国藩酌量调派。一面迅速具奏。雷正绾所部计已由襄郧行近陕疆。仍著饬令星速入关。俾资调遣。胜保入陕。仍应兼顾豫省。其河洛等处土匪。应如何慑以声威消其反侧。仍即妥为筹办。陕省军报不至。又经数日。自六村堡陷失后。情形又复如何。瑛棨等务当竭力固守以待援师。将此由六百里加紧各谕令知之。　　

○又谕、本日因南阳粤匪窜偪楚疆。多隆阿阻隔贼南。未能赴陕援剿。谕令胜保即日驰赴关中。剿办回匪。节制陕西军务。该大臣兵勇口粮积欠甚钜。饥军枵腹荷戈。深虞哗溃。且关中军务紧要。尤应赶筹接济以利遄行。著英桂、瑛棨、无论何款。各先行筹拨银三四万两。解赴胜保军营。并著谭廷襄每月筹拨该大臣军饷一万两。源源拨济。毋得稍涉推诿。致有贻误。将此由五百里各谕令知之。　　

○又谕、冯子材奏、力图战守并并军节饷情形一摺。曾国荃一军扎营雨花台。贼党攻扑官兵营盘均被击退。该逆不得逞志于楚军。难保不东扰镇江另施诡计。现在句容屯聚之贼。既有扑取镇江之信。冯子材自应严密堵剿。毋令贼踪窜入镇境。并著察探丹阳金坛溧水一带贼情。乘隙进攻。牵制贼势。俾不能并力向西。与楚军相持。以收两面夹击之效。镇江与金陵安庆一水可通。一切战守机宜。自可与曾国荃函商。并听候曾国藩调度。一面知会都兴阿联络江北声势。以期合力会攻。毋稍疏懈。至军营兵勇本不应以老弱充数。虚糜粮饷。该提督现在＜??闲＞阅士卒汰去三千。以万人分立五军。选派廉正镇协大员统率。严定营规。办理尚属认真。著即实力整顿。不得有名无实。以期兵归实用。饷不虚糜。另片奏、苏州常熟团董徐佩瑗等内应未成情形。览奏均悉。内应一事本难成功。冯子材惟当激励兵勇随时进剿。官军若能屡胜。贼营胁从之众。自可随时解散也。将此由五百里谕令知之。　　

○以都察院左都御史罗惇衍为户部尚书。未到任前仍以刑部尚书赵光兼署。以礼部右侍郎李棠阶为都察院左都御史。内阁学士毛昶熙为礼部右侍郎。未到任前以户部右侍郎董恂兼署。　　

○以正红旗蒙古副都统明庆署镶黄旗护军统领。　　

○以户部右侍郎熙麟为陕甘总督。未到任前以甘肃布政使恩麟护理。　　

○以河南巡抚郑元善出省剿匪。命河东河道总督黄赞汤监临河南乡试。　　

○以安徽颍州解围出力。赏都司项上达等花翎。守备刘福功等蓝翎。余加衔升叙开复有差。　　

○以安徽太和守城出力。赏佐领永庆、协领凤春、巴图鲁名号。守备王占元等花翎。知县刘瑗等蓝翎。余加衔升叙有差。　　

○辛丑。谕内阁、前因给事中孙楫、奏参云南学政张锡嵘条陈宗祀典礼。语多谬妄。当经降旨交原议王大臣等会同详悉议奏。兹据王大臣等奏称张锡嵘欲举行宗祀大典。因附陈所撰宗祀条说。旁引曲证。以期事在必行。于经史中诸儒陈说有可比附者。毫无抉择。遂至支离牵合。意杂言庞。该学政身居馆职。叠经＜??闲＞任文衡。于累朝掌故。均应练习。乃陈配享大典。于圣祖仁皇帝孝经衍义一书。未经详慎寻绎。引证诸说。乖谬殊多。实属条奏失体。请交部照例议处等语。翰林院编修张锡嵘、著交部照例议处。寻议。张锡嵘降一级调用。无庸查级纪议抵。从之。　　

○谕议政王军机大臣等、有人奏、江南水师亟宜整顿一摺。据称曾秉忠所带炮船。冯日坤、冯树勋、所募水师。多系广勇。桀骜不驯。私立水卡。劫掠行旅。与贼往来。其江路自三江营以下。设有艇船。总兵吴全美、李德麟等、不能约束。闻其兵勇因饷缺铳击李德麟坐船。有散而为盗者。有举船附逆者。自崇海至通靖江面劫案叠出。闲奉檄饬。则焚毁沿江村庄捏报胜仗。请饬实力整顿等语。江南多系水乡。水师较陆兵尤关紧要。若如曾秉忠等所部师船。纵寇殃民。抗官附逆。不独养痈贻患。渐成尾大不掉之势。现在水陆大军齐抵金陵。正在攻剿吃紧之际。岂容此等通贼不法水勇。滥厕其中。致有贻误。著曾国藩、都兴阿、李鸿章、将所参各情。查明据实参奏。毋得稍有徇隐。并将如何设法钤束。严加整顿之处。会同商办。迅定章程。毋稍迟缓。原摺均著钞给阅看。将此由五百里各谕令知之。
  </div>
  <div class="pagination">
   <a href="清实录同治朝实录_page60.html">
    上一页
   </a>
   <span>
    ...
   </span>
   <a href="清实录同治朝实录_page56.html">
    56
   </a>
   <a href="清实录同治朝实录_page57.html">
    57
   </a>
   <a href="清实录同治朝实录_page58.html">
    58
   </a>
   <a href="清实录同治朝实录_page59.html">
    59
   </a>
   <a href="清实录同治朝实录_page60.html">
    60
   </a>
   <span class="current-page">
    61
   </span>
   <a href="清实录同治朝实录_page62.html">
    62
   </a>
   <a href="清实录同治朝实录_page63.html">
    63
   </a>
   <a href="清实录同治朝实录_page64.html">
    64
   </a>
   <a href="清实录同治朝实录_page65.html">
    65
   </a>
   <a href="清实录同治朝实录_page66.html">
    66
   </a>
   <span>
    ...
   </span>
   <a href="清实录同治朝实录_page62.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
