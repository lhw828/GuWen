<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 20 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 20 页/共 505 页
  </h1>
  <div class="content">
   ○又谕、官文奏、请将才不胜任各员分别降补一摺。湖北宜昌府知府刘步骃性情褊狭。才具迂拙。著以同知降补。署东湖县事应山县知县祝祐才质平庸。难膺民社。惟文理尚优。著以府教授归部选用。　　

○谕议政王军机大臣等、前因袁甲三军营缺饷。谕令薛焕、王梦龄、将每月协饷二万两。并淮南盐课银一万两。按月提解该大臣军营。以资接济。兹据薛焕等奏、自上年苏常失陷。饷源十去六七。以二府一州之地。兼顾南北两台。统计水陆一百余营。自六月至九月。欠发银六十余万两。至淮南盐课。系因淮北盐课全充皖饷。经袁甲三拨归江北粮台。今若划出解皖。则北台支放。愈形竭蹶。应俟新捐大有起色。两台月饷筹足。再行接济皖营。淮北盐课。每月解足北台二万两外。再筹解皖等语。各路军营饷项缺乏。原属实情。惟在任事大员。通融筹拨。近来军营习气。剿贼则藉口兵单。筹饷则争言人众。其进款较多省分。于应拨协饷。每多悭吝。名为慎重军需。实则图肥私橐。即如薛焕等于谕拨袁甲三之饷银。目为舍己芸人。岂知皖匪滋蔓。即苏省亦受其害。且薛焕等视江皖两省。有人己之分。而国家则同办一事。岂能不通盘筹画。现除江北粮台。遵照户部奏定章程。将收发款项。随时奏报。其江南粮台。并未遵照办理。兵数既无从稽核。军饷即难免虚冒。著薛焕。王梦龄、即将江南北水陆一百余营。何营防剿何路。何员统带。每营官兵共若干名。责令各该营管带官克日详报。由该抚等汇核速奏。其调募勇丁共若干名。一并查明汇报。此后傥查有空缺。惟该抚等是问。至江海关除应徵洋税外。每月应徵华税及子口税共有若干。厘捐月收若干。即著该抚等分别查明奏报。其两淮盐课。现饬乔松年专心办理。每月可得课银若干。江北厘捐。为数若干。并著该抚等查明具奏。至袁甲三军饷。万分支绌。所有江苏应解月饷二万两。淮南盐课一万两。仍著薛焕、王梦龄、懔遵前旨。按月拨解。傥敢再存玩视。致有贻误。恐难当此重咎也。另片奏、请饬广东等省。按月筹解饷银。已谕令劳崇光等迅速筹解。惟南北两台。既有地丁盐课厘捐关税各项。通计已足敷用。此项协饷到时。务须撙节。俟曾国藩大军南下。如有不敷。亦须支应。不独专供南北两台之用也。将此由六百里各谕令知之。寻李鸿章奏、金陵失陷以后。江路梗阻。商贩不前。咸丰七年。始设局徵收淮南盐课。每年约徵银二十万两内外。现以新增盐厘合算。收数实倍于前。各路军饷。不无裨助。报闻。　　

○又谕、薛焕、王梦龄奏、请饬催各省协饷。按月筹解等语。镇扬两营及水师月饷。不能按期给发。饥军哗溃堪虞。且曾国藩现在肃清江西湖北。克复安庆池州。分兵三路并进。上游军务。正在得手之际。若下游防剿未能得力。难保贼匪不乘虚窜扰。此时下游各军。自应豫为筹画。宽备饷需。俟曾国藩大军南下。庶可合师埽荡。规复苏常。著劳崇光、耆龄、文清、庆端、瑞瑸、严树森、英桂、瑛棨、即将部拨应解苏省饷银。如数按月拨解。并将前欠各款一并设法筹措。源源报解。以济要需。毋得迟延贻误。将此由五百里各谕令知之。　　

○以江苏剿辨叛兵。并击败天长窜匪出力。赏道员高长绅副将蔡觐贤等花翎。知州李廷华等蓝翎余加衔升叙有差。　　

○以克复安徽来安县城。赏游击李显爵巴图鲁名号。余加衔升叙有差。　　

○以湖北省城防守出力。予布政使唐训方、署按察使文辉、按察使阎敬铭、总兵官安贵等优叙。余升赏有差。　　

○丙午。谕内阁、胜保奏截击西窜教匪。叠获全捷一摺。直隶山东交界等处教匪。句结邱县等处习教愚民。纠合万余人。于十一月十二三四等日。由塔子桥一带。意图西窜。经副都统明庆等督带马队马勇。连夜绕出贼前。副将黄得魁等带领步队。紧蹑其后。胜保复由威县闲道。亲赴曲周广平一带督剿。十四日。贼由广平府南窜扑。绵亘二十余里。我军奋力冲杀。贼众溃乱。纷纷败退。十五日。该逆乘风雪迷漫之际。悉众来扑。我军列阵进剿。贼队不能西窜。遂舍命来战。复经明庆等分南北两路夹攻。逆众胆落。向东回窜。马步兵勇。一齐杀入贼阵。明庆等复由赵儿寨等处追杀。成禄等由李窑等处夹击。追剿一昼夜。歼毙马贼甚多。步贼剿杀殆尽。余匪由莘县奔逃。剿办尚为得手。仍著督饬各军。乘胜进攻。务绝根株。教匪头目。是否潜逃。并著实力摉捕。毋任漏网。　　

○谕议政王军机大臣等、直隶天津府知府一缺。地处海疆。关系紧要。现在办理各国通商事务。尤非守洁才优。精明干练。熟习外国情形之员。不能胜任。著文煜、崇厚、体察情形。秉公拣选。于通省内酌保数员。候旨＜??闲＞放。将此各谕令知之。　　

○又谕、袁甲三奏、苗沛霖未能帖然归顺。已派员前赴六安。迎探楚师。约会夹击。缴回前次寄去明发谕旨。并称贾臻才不胜任各等语。捻首张落刑欲渡淮河。经袁甲三谕令苗沛霖截剿。未肯允从。其存心叵测。显而易见。彭玉麟身任皖抚。现复帮办袁甲三军务。于剿办苗练事宜。责无旁贷。著即遵照前旨。设法驰赴颍寿。会同袁甲三妥为办理。并多带楚勇。以资得力。贾臻既才不胜任。兼之多病。自应即行撤任。惟所带兵勇。现在乏人统率。一俟彭玉麟到颍州后。派有妥员接办一切。即行覆奏。以便明降谕旨。饬令将该布政使送部引见。再有人奏、安徽按察使张学醇、福建汀漳龙道徐晓峰、所得军功。多系冒滥。张学醇以知县带勇。克扣饷银。捐升知府。与苗沛霖结拜兄弟。委曲逢迎。不顾大局。徐晓峰带兵围攻余家圩。三月之久。未获一匪。迨该匪远窜后。即以攻破贼圩具禀等语。军营人员。克扣饷银。冒禀邀功。最为可恨。张学醇如有逢迎苗沛霖以致该练日益横行之事。尤应严加根究。著袁甲三、彭玉麟、将该二员被参各款。密速查明。从严参办。原奏著钞给阅看。正在寄谕闲。据胜保驰奏、豫省安阳汤阴境内。被捻匪吴锡溃窜扰。已派乌勒兴阿等带兵往剿。即饬成禄顺道前往接应。一俟贼氛击退。即往颍州等语。苗沛霖安心叛逆。而仍以求抚为辞。以缓我军攻剿。彭玉麟务即拣选精锐。速筹驰赴颍寿。其怀远等要隘。著袁甲三督同李世忠等严密布置。一俟彭玉麟及成禄等官兵到皖。自可相机筹办。将此由六百里各谕令知之。　　

○又谕、胜保奏、侍郎国瑞带队攻竹口捻圩。屡攻未下。兵勇被伤甚多。仅烧毁范县城关民房。杀毙被裹难民。而于城内屯踞捻匪。分毫未损。范县竹口各圩。皆刘占考党与。业已相约一律就抚。原可不烦兵力。此时最重者。皖省大股捻逆。暨苗沛霖一事。其次则濮范河口。及早收复。以杜南捻渡河北窜之路。胜保一军。似不应为此牵掣。至朝莘冠馆一带。富户良民。竟有不惜重赀。捐为白莲教名目者。仍须实力摉捕。请饬谭廷襄仍驻东昌。国瑞驻扎朝莘境内。傥僧格林沁能亲扎东昌。北面不至空虚。更可放心南下。总期年内赶到皖豫境内等语。刘占考果能决意投诚。则濮范两处。已在我掌握之中。国瑞既未能立时攻克。糜饷老师。终恐无益。若将所带之兵。驻朝莘境内。摉捕余匪。可以弭后患而净根株。其范县竹口各圩。即著胜保派得力将弁。前往收抚。僧格林沁、谭廷襄、是否能亲扎东昌一带。并著酌度情形。妥速议奏。如国瑞一军。尚能得手。则招抚刘占考更有把握。是否可以移撤。抑或添兵助剿。力图攻克。即著咨会胜保办理。该大臣等共办一事。务当彼此约会。和衷商搉。方能有裨大局。切勿各存意见也。将此由六百里各谕令知之。　　

○又谕、胜保奏、派记名总兵成禄带兵一千名。由豫赴颍。收抚各圩。并将李世忠等禀函呈览各等语。吴正谊、潘垲均盼胜保南下。而苗营公禀。语涉跋扈。李世忠谓苗沛霖即勉强就抚。事后必有反覆。实属洞悉情形。此时惟有慑以兵威。并将附和各圩收抚。以孤其势。则剿抚均易措手。胜保现派成禄等带兵由豫赴颍。所筹深合机宜。即著督催成禄、洪贞谦等、统带官兵。速行南下声言大军不日可到。一俟到颍州后。即将附近颍寿各圩。责以大义。结以厚恩。次第收抚。令苗沛霖之势日孤。或跋扈之心稍戢。其应否剿办。应由袁甲三等酌度情形。妥为办理。至北路军务。极关紧要。胜保务将直东交界贼匪。迅速埽荡。俾地方悉就肃清。再议南下。毋致顾此失彼。将此由六百里谕令知之。　　

○又谕、前因有人奏、国瑞在营恣受苞苴等款。当经谕令僧格林沁严密访查。兹据僧格林沁奏、国瑞驻扎长沟。未闻有作生日之事。并请将拜伊门下及馈送甚厚之人。饬下原参之员。指明覆奏。以便查明参办等语。本日据原参之员奏称、每节厚馈之人。系兖沂曹济道卢朝安。所闻拜伊门下者。未经查出姓名。又称国瑞贪劣。营中军士。及地方百姓。多有闻知等语。兖沂曹济道卢朝安。闻其人品甚属平常。国瑞如果贪婪素著。恐馈送者尚不止卢朝安一员。既称军士百姓皆知。即可确切查访。著该大臣仍遵前旨。就国瑞往来交密之人。详细推求。虚实自无难究出。该大臣素性忠直。谅不至稍事徇隐。代人受过也。原参之员覆奏一摺。著钞给阅看。将此谕令知之。　　

○赏已革翰林院编修徐桐检讨。命充实录馆协修官。　　

○礼部左侍郎文惠因病解职。转右侍郎伊精阿为左侍郎。以马兰镇总兵官存诚为礼部右侍郎。前科布多参赞大臣熙麟为马兰镇总兵官。兼总管内务府大臣。　　

○以乾清门侍卫广科为镶白旗汉军副都统。　　

○以直隶广平等处截击教匪获胜。予记名副都统乌勒兴阿遇缺提奏。余升叙有差。　　

○丁未。谕内阁、前因粤匪藉教滋事。以致乡曲愚民。惑于异说。自罹法网。我皇考大行皇帝悯念颛愚。罔知觉悟。特亲书皇祖宣宗成皇帝钦定四言韵文。命武英殿勒石搨印。颁发天下。各直省将军督抚府尹学政。督饬地方文武官员。及各学教官。钦遵宣布。并令官绅士庶。摹勒刊刻。以广流传。直省大小官吏。自必敬谨奉行。第恐日久视为具文。奚以正人心而厚风俗。现在各省会教各匪。尚未寝息。亟宜广为化导。以儆愚顽。著各直省将军督抚等恪遵皇考谕旨。将前次刊刻韵文。责成各官绅。于学宫书院。认真宣讲。并选各学生员。分赴城市乡镇。家喻户晓。俾共知名教之可乐。一切诞妄不经之说。无从煽诱。正人心而闭邪说。庶蒸蒸然日臻上理也。其每月朔望宣读圣谕广训。仍照例行。将此通谕知之。　　

○又谕、前因军务未竣。将才需人。谕令各路统兵大臣及各督抚留心咨访。无论岩栖谷隐。均得上列剡章。因思吏治与军务相为表里。吏治得人。则民生安居乐业。军务自有起色。近年吏治废弛。封疆大吏。率以奔走逢迎称为能员。其悃愊无华者。该督抚等往往目为迂拙。未列上考。昨已超擢天津府知府石赞清为顺天府府尹。用树风声。俾知观感。著各省督抚留心访察。如有循良素著。朴诚爱民者。即行胪列事实。专摺保奏。候朕录用。至寒畯之士。或德行醇备。或学问渊通。伏处山林。未经登用。朕延揽人才。如恐不及。著各该督抚学政公同咨访。无论举贡生监。以及布衣韦带。均准其据实保奏。候朕徵召。以广登进之途。其闲滥拜师生。谊联年世。以及攀援姻戚等情。兼有以游誉公卿。驰骛虚名者。概不准徇情滥保。用副朕崇实黜华至意。　　

○又谕给事中高延祜奏、各省更调州县。请饬部严定章程等语。前因该给事中奏请严惩贪墨。业经降旨。令各直省毋得率行更调。兹据奏称、处分之例不严。大吏无所儆畏。所奏不为无见。嗣后各直省自道府以至州县。著各该督抚破除情面。严加甄别。有贪鄙无耻昬庸不职者。即行参革。其尚无大过者。或以原品休致。或以佐贰杂职降补。其各省州县。无论奏调委署代理。该给事中请每月汇奏一次。未免稍涉繁琐。著每届三月。汇奏一次。由吏部严行查核。如有违例更调等弊。即将该省督抚藩司分别参奏。　　

○又谕、给事中高延祜奏、请将违例滥保之前任总督交部议处等语。已革直隶临榆县知县恩泰。以丁忧人员。由前任直隶总督恒福委署临榆县事。并委试办厘捐。恩泰旋以纵蠹殃民。侵吞捐款。被参撤任。昨据文煜奏称、讯有科歛情弊。并有旨将该员革职归案讯办。近来各省违例徇私。滥保劣员者。比比皆是。该给事中以为不加惩儆。恐其相率效尤等语。所有奏保恩泰之前任直隶总督恒福应得处分。著文煜于定案时声明请旨。寻刘长佑奏、遵查恩泰丁忧回旗后。经僧格林沁奏调赴营。旋经恒福奏准署理临榆县事。其被参各款。查无其事。应请开复革职处分。恒福业已病故。应毋庸议。从之。　　

○谕议政王军机大臣等、有人奏、现闻交河县有李清龄等被抢之案。犯无一获。该县有充当库书之胡鸣岐、户书刘允慧、壮班张明德等、久惯窝贼分肥。该县知县置若罔闻。形同聋瞆。又东光县铺商胡文几在秦村地方。被土匪张宏庆等械伤事主。抢去货物。该县并不查拏。又衡水县乡试士子刘鸾翙、于黑岱地方被劫。商人郑凤翔等、于固安任邱等县界内被劫。此外河闲献县饶阳肃甯等处回盐等匪抢劫行旅。扰害乡闾。尤为肆行无忌。著文煜速饬所属。逐案按名严行查拏。讯明后即就地正法。并著出示晓谕。如匪徒拒捕在场登时格杀者。一概勿论。铺户居民。拏获贼匪者。破格重赏。如该地方员弁仍敢如前玩弛。不将案犯弋获。并窝藏处所。一并埽除。即行严参惩办。原摺著钞给阅看。将此谕令知之。寻奏、各县劫匪。遵派干员会督地方文武访拏。前后缉获多名。业经惩办。余犯仍悉数务获。报闻。　　

○又谕、有人奏、云南自汉回互斗以来。民不聊生。而练勇之残害更甚。逆练何有保、由革弁擢至副将。带练驻曲靖府城。与其养子何自清声势相倚。何有保所杀之官。有前署曲靖府事许濂等二十余员。该督抚等隐忍不办。本年遂有戕害巡抚邓尔恒之事。徐之铭饰词具奏。请密饬访查。并设计将何有保、何自清、拏问治罪等语。云南汉回互斗。历任督抚。办理迄无就绪。逆练何有保等肆行不法。为害日甚。田兴恕带兵督办贵州军务。滇黔壤地相接。该省情形。及何有保等如何不法。著该大臣密为体察。能否将云南剿抚事宜。兼归督办。抑或黔省日就肃清。即可将未完事件。选派大员接办。自行带兵前赴滇省。将剿抚事宜。妥速办理。署云贵总督潘铎、不日由京赴任。田兴恕或应俟该署督道出黔中。与之商办。并著该大臣妥为酌度。先将体察访查各情。迅速具奏。黔省军务。剿办曾否就绪。该大臣统筹兼顾。有无窒碍。务当计出万全。毋致顾此失彼也。原摺著钞给阅看。将此由六百里谕令知之。　　

○刑部议覆从重定拟窝盗分赃罪名。嗣后京城各省。凡窝藏强盗之家。如有造意共谋。行而不分赃。及分赃而不行。仍照强盗窝主本律拟斩。若虽非造意。亦不同行分赃。但知系强盗而窝藏。不论窝藏人数多寡。并不上盗。不得财。但为贼探听事主消息通线引路者。亦均照强盗窝主本律问拟斩决。如非知情窝藏。但知强盗后。而分所盗之赃。并知而寄藏及代为销赃者。无论赃未满数。已至满数。均发新疆给官兵为奴。遇赦不赦。妇女有犯者。实发驻防为奴。知强盗赃而故买者。无论赃数多寡。均杖一百。流三千里。俟后盗风稍息。仍奏明改复旧例。从之。　　

○戊申。上诣观德殿几筵前供奠。　　

○乌珠穆沁扎萨克贝勒达克丹在神武门内瞻觐。　　

○己酉。谕内阁、前据官文奏、请将黄州府知府张丞实、改调施南府知府。并将补用知府黄益杰、拟补黄州府知府。其襄阳府知府陈元章留省察看之缺。请以同知吴嗣仲升补。当交吏部议奏。兹据吏部奏称、黄州施南二府。均系繁缺。张丞实既于黄州府繁缺不能胜任。施南府繁缺。亦未便听其改补张丞实所遗黄州府、及陈元章所遗襄阳府二缺。均系请旨之缺。例不准随摺请＜??闲＞。请另行＜??闲＞放。其施南府知府一缺。据该督声称湖北候补试用知府。均未相宜。请旨一并＜??闲＞放。自系遵照定例。奏请办理。惟施南府一缺。前因＜??闲＞放无人。谕令官文、胡林翼、于该省内。择其人地相宜之员。奏请＜??闲＞放。该督请以张丞实改调施南府知府。系属遵旨拣调。至黄州襄阳二府。地处冲剧。防务紧要。该督请以黄益杰补授黄州府知府。吴嗣仲升补襄阳府知府。亦系为军务需材人地相宜起见。张丞实、著仍准其调补施南府知府。所遗黄州府知府员缺。仍著以黄益杰补授。吴嗣仲仍著升补襄阳府知府缺。此系因该督遵奉谕旨。改调员缺。并该省军务甫平。为缺择人。从权允其所请。嗣后该省及各直省督抚、于应行请旨各缺。均不得援以为例。概行随摺将本省人员。奏请＜??闲＞放。以示限制。　　

○谕议政王军机大臣等、每年年终颁赏内外各大臣等福字。原为各大臣经年办公。谨慎勤劳。特恩颁赏以期共占祥瑞。永承锡福。现值皇考文宗显皇帝大事。未逾期年。若即赏给福字。不惟朕心追念先徽。实有未安。即尔大臣等俱受皇考深恩。亦必无贺□山戊不□之意。除在京王大臣及各省将军督抚等应赏福字。俟二十七月后。再行赏给外。其各路统兵大臣。办理军务。宣力行闲。勤劳倍著。应赏该大臣等福字荷包等物。攻本年暂停赏给。俟期年后再行照前颁赏。将此寄知各路统兵大臣。共当感慕皇考深恩。副朕倚畀之意。各宜勤奋从公。以期永受多福。　　

○又谕、皇考文宗显皇帝大故。尚未周年。除应行赏给在京王大臣及各省将军大臣福字。俟二十七月后。再行照例赏给外。新疆非内地可比。所有应行赏给该将军大臣等福字荷包等物。本年暂行毋庸赏给。俟明年周年后。再行照前赏给。将此寄谕西北两路将军大臣等、传谕各城大臣。共戴皇考之恩。仰副朕倚任之意。务各奋勉趋公。常受其福。　　

○又谕、有人奏、职官狼狈为奸。贪利害民。请饬查办等语。据称盛京内务府庄头六十家。每年应交粮一万七千石。佐领松龄到任后。串通内管领文魁。令庄头一概折钱。又内务府镶黄旗正额壮丁十余万名。每丁应徵银一钱。共计徵银一万余两。除正项使费外。賸银八千余两。松龄与骁骑校明翰肆意侵吞。又捏报书库渗漏。冒领库银一千四百余两。除松龄等分用外。余银七百两。与营造司催长庆善带京捐官。庆善之兄催长庆寿、复私将都虞司钱粮银借给庆善。并勒派兵丁各出一分。致令兵丁哗噪。骁骑校安福藉催差为名。冒捐肥己。苛派各村屯户捐钱。复在郎家堡。因勒捐有偪死程姓幼童等事。安福族侄副领催书绅、荣升等、霸占生员张仲和之女为妾。骁骑校明翰冒充旗籍。强娶民人吴连仲之妻为妾。并松龄揽权舞弊。文魁擅押职官各情。著玉明、和润、按照所参各款。确切查明。如查有端倪。即将松龄等撤任提讯。从严参办。原摺著钞给阅看。将此谕令知之。　　

○又谕、前因联捷防河不能得力。谕令严树森将豫省河岸。严行扼防。并令文煜等将直隶山东山西沿河地方。如何筹防。据实驰奏。节据谭廷襄、英桂、遵筹覆奏。兹复据文煜奏遵派兵勇严防等语。山东郓城等州县之洪川口罗河口及水南等处。以及附近村落皆为匪踞。据谭廷襄奏称、应先派兵夺其口岸。即在该处设汛安营。一面劝办团练。现在僧格林沁筹剿郓钜贼匪。胜保剿办濮范匪徒。著该抚迅速筹商该大臣等。添兵攻复要隘。布置设汛安营各事宜。并督饬官绅劝办团练。以资扼守。山西省地属完善。据英桂奏称、河东蒲解绛三属。悉滨黄河。渡口众多。防不胜防。惟硖石驿迤西之庙沟。旧设藩篱关。有险可守。应由晋豫陕三省。各派官兵协守。以杜捻踪西犯。所筹不为无见。另摺奏移兵移饷等情。已谕议政王等会议。著先就现有官兵。妥为设防。并知照河南陕西。协同办理。所有滨河口岸。仍著扼要防范。其直隶省长垣等属之荆堈口等处。据文煜奏称、水深则随在可通。水浅则褰裳可涉。防剿均难为力。应责成守土官实力经理。傥有疏虞。即著文煜将该管之道府州县等严参治罪。该督抚等身任封疆。值此匪势滋蔓。于应办防务。不容稍有疏懈。黄河天险。尤未容以防不胜防等辞藉口。经此次训谕之后。傥不能将被踞各口岸。迅筹克复。以及去贼较远地方。或任听文武员弁奉行故事。不能实力巡防。以致匪踪蔓及完善。或至北犯。朕必治该督抚等以辜恩溺职之罪。严树森将防河事宜引为己任。自系确有把握。著遵照前谕。严密布置。不得稍涉大意。将此由六百里各谕令知之。　　

○又谕、联捷身任防河。乃任令贼匪扰及河北。本应将该员即行撤任。治以应得之咎惟现当军务紧急。若遽加以严谴。转得置身事外。现在直隶山西河南各河岸。既由各该督抚督率地方官严防。联捷所部兵勇。著即作为游兵。于上下游河岸梭织巡防。一闻何路有警。即赴何路堵剿。傥敢仍前玩泄。携带眷属。僻处覃怀。于河防漠不关心。任令匪踪偷渡。甚至藉口饷糈。任意需索。捏报胜仗。贪冒军功。以及踪容勇丁。骚扰地方。种种不知悛改。则咎由自取。必将该员从重治罪。勿谓朕耳目难周。可以肆行无忌也。段晴川于防务尚能认真。仍著会同联捷、将河南河北三府防河事宜。妥为经理。并整顿团练。以资协助。该京卿与联捷共办一事。傥河防稍有疏虞。亦必将联捷同段晴川重惩不贷。将此由六百里谕令知之。　　

○又谕、骆秉章奏、眉州贼党卯逆。由太平场窜合李党。而王周各逆。遂分扰铜梁璧山永川大足等县。旋窜合州。朱逆旋窜定远。扰近南充岳池广安各州县。王周曹张各逆。亦复陆续窜往。道员张由庚所部兵力太单。查楚军仅万余人。无可抽拨。川中兵勇虽多。难期得力。请饬官文等即令刘岳昭来川等语。李逆分股四出窜扰。剽疾异常。骆秉章兵力不敷剿办。自系实在情形。且四川为湖北上游。如果川省迅速荡平。则楚北益形安谧。现在随州已克。湖北肃清。更应先其所急。著官文、李续宜、即饬刘岳昭率所部果后营。赶紧前赴四川。交骆秉章分拨剿办。以期迅埽逆氛。肃清蜀境。将此由六百里谕令知之。　　

○以四川攻克牛腹渡。并解大邑县城围出力。赏副将刘景春、参将彭基品、巴图鲁名号。游击曾桂四等花翎。县丞彭兆岐等蓝翎。余加衔升叙有差。　　

○以四川眉州城解围。予总兵官胡中和以提督遇缺提奏。赏副将曾志友、贺连级、姚美仑、贺长春、巴图鲁名号。余加衔升叙开复有差。予阵亡守备萧仁达等祭葬世职加等。　　

○庚戌。以神灵显应。加浙江山阴县山阴庙神封号。曰绥靖。　　

○谕内阁、谭廷襄奏、沥陈山东省亏空积弊。请严行查核。分别勒限清厘一摺。山东省吏治废弛。往往藉口灾缓。诿卸催科不力处分。并可影射侵渔。其军需垫款。则以已徵到官之钱粮。那移垫办。捏造报销。强行列抵。经年累月。不能结算。据该抚查明咸丰七年以前交代。应行追赔亏款。至七十一万有奇。其七年以后。积压二百数十起。其中那垫亏空。更复不少。及委员监算盘查。惟以开报初参了事。玩泄侵蚀。库储日亏。积习相沿。殊堪痛恨。著谭廷襄督饬藩司。先将通省军需那抵各款。立限赶紧清厘。再将交代逐案句稽。自七年以后。截至本年十月初一日以前。作为旧案。饬局统行调算。勒限四个月。一律清结。傥有前任狡执延宕。后任故意留难。立即从严参办。除抵下欠之项。全数提追。如有不完。查抄治罪。所有累年交代迟延各员应得处分。著俟此次清厘以后。再行分别办理。其本年十月初一日以后新案。通限以四个月为断。其有两任交代。及仓谷较多者。照例推展。如届期不结。即分别撤任勒追扣补停委。以示惩儆。其军需垫款。概不准以正项钱粮扣抵。傥敢徵存不解。无论银数多寡。立予创惩。并将该管道府一并参处。以肃官方。至各直省州县。积弊相沿。鲜不藉蠲缓钱粮。垫办军需。为蒙混侵吞地步。山东一省如此。他省可知。著各直省督抚遵照此旨。一体勒限清厘各州县交代。务使完欠分明。不准稍有蒙混。如有历任交代清楚者。准其破格保奖。其平日剥削官项。现复阻挠挟制。以冀搪抵者。一经查出。奏请加等治罪。其军需垫用各款。尤宜饬令核实开报。不准牵混。以重库储。　　

○谕议政王军机大臣等、色克通额等奏、俄国商人。擅往蒙古各旗贸易等情。并续交枪炮。意涉推诿各一摺。并将发给照会等钞录呈览。俄罗斯商人。擅向蒙古扎萨克各旗游牧处贸易。实属不遵和约。并将达什等殴打。凡事不肯与派出管理商民事务官员商办。并欲于哲布尊丹巴呼图克图之庙左近。租赁房屋居住。种种情节。均属背约。据该大臣等请饬总理各国事务衙门、查照定章办理。现已谕令恭亲王等将所奏各节。照会该国驻京之巴里玉色克详细究诘。令其严饬该国领事官。不得擅向蒙古各游牧贸易。并任意滋事。一经办有头绪。即当由恭亲王等、劄行该大臣等知悉。惟该国商人。情势凶横。色克通额等于未接劄文以前。务须妥为防范。设该商人等再有不法。总应以遵守和约等语。妥为开导。以免别滋事端。至呈送枪炮。系该国自行愿送。非由中国索取。现除已到枪炮。业由该大臣等起解运京。其余未到枪炮。傥该国领事官饰词推诿。该大臣等即无庸再向询问。以示大方。其守候运送之官兵驼只等。即令各回游牧。俟运送时再行调取可也。将此谕令知之。　　

○命署漕运总督江甯布政使王梦龄来京。以五品京堂候补。擢江南淮徐扬道吴棠为江甯布政使。兼著漕运总督。　　

○辛亥。谕内阁、恭亲王奏、特参大员卑鄙钻营。请旨严审一摺。据称本月二十六日。自军机处散直。有现任兵部侍郎庆英到府求见。形色张惶。略谈数语。即向怀中取出金钱二包。恳求收纳。经该亲王再三拒绝。坚不收回。旋自将其现在因案由兵部议以降二级调用奏底呈出。并有彼时荒唐。未将动用银两报部。以致被议。俟具奏时。惟祈格外恩典等语。王以该侍郎系属糊涂。或因贪恋官职起见。多方开导。并加以厉色拒绝。冀其知所愧悔。乃该侍郎即长跪不起。叩求收纳。又称因见王清苦勤劳。持此为赠。非徒专为干求。软媚情形。有不堪言状者。旋即苍黄趋出。经王将其呈出奏底。并金钱二包一并呈览。奏请审办各等语。恭亲王曾经先皇帝＜??闲＞任枢庭。平日公廉谨恪。众所共知。自两宫皇太后特授为议政王。矢勤矢慎。期与在廷诸臣。共济艰难。曾不肯以稍存私意。见好于人。何况苞苴贿赂。庆英何人。辄敢巧于尝试。卑鄙钻营。胆大无耻。其用心尤为可恶。当此朝廷清明。不意俨然卿贰之班。竟尚有此卑污丑行。若不从严惩办。何以肃政体而儆官邪。庆英著即革职。交刑部会同都察院严行审办仍将其前在叶尔羌参赞大臣任内。办理捐输抄产蒙混销算之案。一并彻底根究。　　

○又谕致仕大学士祁寯藻奏、请复各省驻防考取文举人生员旧例等语。各省驻防八旗。向来本有考取文举人生员之例。自道光年闲改为繙译。将旧例停止。原为八旗人员。均应谙习国语清文。以为本务。恐其因考试汉文。致有荒废。现在繙译考试。各省遵行。已历有年。其驻防八旗中。通达汉文积学之士。不克观光。诚为可惜。嗣后著于驻防繙译科甲外。仍复驻防考取文举人生员之例。均准其乡会试。与繙译一体录用。以广登进。该驻防八旗人等。仍不得以专骛汉文。致将繙译国语。稍涉荒废。用副朕敦本育才至意。　　

○又谕、致仕大学士祁寯藻奏、沥陈末见一摺。所称绥缉民心以清盗源。自粤匪跳梁。东南数省。蹂躏殆遍。推原其故。总由吏治废弛。养痈贻患等语。所奏不为无见。州县为亲民之官。诚能廉正勤明。则吏胥不敢欺谩。听断自无偏枉。官民相信。宵小潜踪。纵有窃发。随起随灭。办理团练。必不至于聚众把持。办理捐输。亦不至有抑勒生事。如前天津县知县谢子澄、六合县知县温绍原、皆以民情爱戴。保卫一方。生而立功。殁而优恤。各省州县牧令。果能悉以为法。何患地方不臻绥谧。其各省矿税厘捐本属利害相乘。矿徒多聚无业游民。尤易酿成事端。除曾经奉旨办理著有成效。及业已降旨停止各矿外。如有各地方私行开穵。及试采各矿。均著即行停止。以弭后患。厘捐之设。虽为军饷起见。穷民受累实深。且恐猾吏奸胥。藉端抑勒侵吞。除各省奏明通衢要口设立捐卡外。其偏僻地面。从前设有厘捐者。著概行裁撤。并著各该督抚查明。分别应留应撤各捐局。咨报户部。以杜扰累而严稽核。至所称近年捐例频开。仕途较杂。由科甲出身者。转虞壅滞。部选之缺。及外省请补人员。应量为变通。俾不至有滞碍等语。著吏部妥议章程具奏。又所称原任直隶总督孙嘉淦、有三习一弊之奏。其言剀切。深中事情。著国史馆检查该故督传全文。恭录递呈御览。　　

○谕议政王军机大臣等、现在楚军沿江埽荡攻克无为等州县。袁甲三亦奏报克复来安。似贼匪畏惧楚军。有思图他窜之意。都兴阿一军。兵力无多。万一贼势北窜。则清淮最关紧要。所有漕河两标兵丁。本为押运防河而设。现在运漕既经暂停。河工亦无防可办。则两标兵丁。正堪为剿贼之用。著吴棠督饬各营。挑补足额。实力操演。以资堵剿。漕运总督向驻淮安府城。惟捻踪如由徐州窜往山东。必须经由邳宿。则淮安地势较偏。自应驻扎清江。庶可北顾徐宿。南顾淮扬。著吴棠察看情形。酌量驻扎。以期居中扼要。至淮徐道员缺。关系紧要。必得熟悉地方情形。足以剿办捻逆者。方可胜任。著吴棠于属员中拣择妥员。无论道府州县。出具切实考语。奏请补放。不必拘定资格。总以民情爱戴。才能胜任为要。亦不必循例会同江苏督抚题请。以期迅速。傥所保之员不能得力。朕惟吴棠是问。该署督本系帮办田在田军务。现虽超擢藩司。兼秉节钺。官职较田在田为大。惟乏员可＜??闲＞。仍著该署督帮办。其该处剿办机宜。务当妥为兼顾。该署督受朕特达之知。开诚委任。自能力矢公忠。以图报称。断不至以官阶大小稍存意见。江北粮台。本系王梦龄督办。并著吴棠于接印后。将江北收支各数。核实经理。痛除积弊。抽厘之举。不得已而借资民力。然仍以保养民闲元气为主。傥有借劝捐为名。克剥小民。藉肥私橐之员。即著吴棠秉公据实指名严参。再有人奏、江苏兴化县知县张鹏展、年力就衰。信任官亲家人。扰害地方。控案甚多。署甘泉县知县施培孔、任令伊叔候补道施燕辰盘踞公署。包揽词讼。遇事贪婪各等语。著吴棠逐款严查。据实具奏。原片著钞给阅看。将此由六百里谕令知之。　　

○又谕、王梦龄奏、请饬闽粤东豫等省。将应解江南饷银。并奉拨皖饷。照旧批解一摺。江北虽称完善。仅止扬通两属。尚可支持。里下河即属富饶。而以应江南北及皖营三路军需。亦恐力有未逮。江南粮台。原有闽粤两省协拨之款。拨解未能依期。著庆端、瑞瑸、劳崇光、耆龄、迅速筹解。其有应由闽海粤海两监督拨解者。亦著传知该监督如数协拨。至山东河南应解皖营军饷。并著谭廷襄、严树森、照旧批解。以济要需。将此由五百里各谕令知之。　　

○又谕、王梦龄奏、江北饷需支绌。请饬山陕等省。按月共筹解银三万两。并将欠饷补解等语。江北军饷。自上年苏常失守。厘捐几至无著。山陕协饷。愈解愈少。本年都兴阿一军。叠获全胜。军威大振。现在黄彬分防瓜洲。有添募旱勇数百名之议。当此军情紧要。自应稍厚兵力。惟用款加增。则进款更形支绌。现在王梦龄已派员分赴各该省筹商一切。著英桂、瑛棨、及早定议。傥因解款较繁。未能如前筹解。但能两省共月解银三万两。按期必到。合以江北所筹之款。即可无误供支。其本年欠解之银。并著按照新议。源源补解。不得再事迁延。将此由五百里各谕令知之。　　

○以热河剿匪出力。赏佐领哈尔尚阿花翎。桂森蓝翎。余升叙有差。　　

○追予山西垣曲殉难道员张锡蕃建立专祠。知县晏宗望、教谕韩澂、训导高一元、一并附祀。　　

○贷山西驻防兵丁修理房闲银。　　

○增给五城煮赈米每日一石。　　

○壬子。谕内阁、此案纠众持械行劫拒伤事主之郭城儿即城蕣、董春儿即董长英、赵二即朱六、均著即行处斩枭示。病故之李蕣儿、著照例戮尸枭示。保义即赵熊子身系宗室。辄敢夥同行劫得赃。亦属凶暴众著。法难宽宥。著派左宗人载容即日带领章京。将保义即赵熊子带至伊坟茔处所。饬令自缢。以昭炯戒。　　

○谕议政王军机大臣等、胜保奏、剿办大股教匪。扑灭殆尽。匪首穷蹙乞降。并招抚濮州匪众一摺。山东匪徒西窜。经胜保截回剿洗。仅余残匪数千。由馆陶渡河回窜。官军跟踪追剿。各旗匪众。望风奔逃。其匿伏莘冠两县之匪。亦俱震慑军威。悉行逃散。复经该大臣督饬明庆、乌勒兴阿等、分路击剿。该匪穷蹙已极。浼出本地绅民。代为乞命。情愿归正。不敢复反。匪徒投诚。如果真心悔罪。自应悉予自新。第据该大臣所奏、该匪等败残之余。尚有贼马数千匹。炮械数千件。现已令其悉数交出。一一遵命。定日投降。又称该匪首等叠被剿洗。畏惧兵威。不敢径投大营。是其所有贼马炮械等件。究竟曾否缴出。未据声明。且所称黄旗头目张玉怀等、分投东昌等处营盘。现在是否即赴大营投降。均尚未能准定。大股刘占考亦仍在濮州。据称已催王榕吉等、令其乘此机会。迅速归诚。似招抚全系出自该大臣之意。濮州知州王元治等所造降众名册。是否可靠。该大臣务当加意详察。傥因急欲移兵南向。将抚事迁就办结。恐以后枝节旋生。再事铲除。更难为力。该大臣办理此事。惟当慎密妥筹。务求事事脚蹋实地。毋令转易即生变端。郜四一股。尚在堂邑潜匿。即著该大臣饬令派出之乌勒兴阿等迅速剿洗。毋留余孽。将此由六百里谕令知之。
  </div>
  <div class="pagination">
   <a href="清实录同治朝实录_page19.html">
    上一页
   </a>
   <span>
    ...
   </span>
   <a href="清实录同治朝实录_page15.html">
    15
   </a>
   <a href="清实录同治朝实录_page16.html">
    16
   </a>
   <a href="清实录同治朝实录_page17.html">
    17
   </a>
   <a href="清实录同治朝实录_page18.html">
    18
   </a>
   <a href="清实录同治朝实录_page19.html">
    19
   </a>
   <span class="current-page">
    20
   </span>
   <a href="清实录同治朝实录_page21.html">
    21
   </a>
   <a href="清实录同治朝实录_page22.html">
    22
   </a>
   <a href="清实录同治朝实录_page23.html">
    23
   </a>
   <a href="清实录同治朝实录_page24.html">
    24
   </a>
   <a href="清实录同治朝实录_page25.html">
    25
   </a>
   <span>
    ...
   </span>
   <a href="清实录同治朝实录_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
