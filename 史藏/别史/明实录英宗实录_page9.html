<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 9 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 9 页/共 263 页</h1>
    <div class="content">　　○狭西都司都指挥同知王祯私役军伴占种官田事觉狭西按察使王文等请罪之  上曰祯武人知利而不知法姑记其罪俾图自新如其不改必罪不宥
　　○庚申海西女直指挥木花连来朝贡马奏愿留京自效泰宁卫达子帖木儿男妇四人来归俱给赐衣服房屋等物安插居住
　　○狭西按察司副使金濓言五事一承平日久各处官军习于宴安多不谙练武事一旦有警何以为用乞敕五府并各都司选择谙晓武略曾经战阵头目不分致仕见任凡遇缺官卫所分调一员以教习操练一宁夏中卫东连宁夏西抵庄浪实保障重地而本卫官军数少乞将庆阳等卫带操军士并长宁等驿偏僻处所原编站甲选取一千名调赴本卫相兼守备一汉中府卫实狭西四川河南湖广地界相接之处每有逃犯啸聚为非而本卫官军见调宁夏操备乞专任都指挥一员镇临其地仍取回调操官军以备不虞一西安府原降铁斛铜尺木秤便于收支今甘肃等卫仓库因无前项斛与秤尺作毙多端乞行各布政司及直隶府州悉照原降式样成造凡遇收支以凭较勘一教养人材必先经史比年师儒多不得人乞令内外诸司凡山林隐逸及科第发身官员因事罢职并罚役者有能通晓经学荐举除授仍令其上司时加考校事下该衙门会议覆奏从之惟教官有犯贪淫者仍不许滥举
　　○袭封衍圣公孔彦缙嫡母夫人胡氏卒遣官谕祭
　　○辛酉书复秦王志＜土絜＞曰所喻庶人尚炌已到秦愍王坟园居住复令军校轮流防守足见区画之密今以嫌疑为虑又欲都司布政司令人防守甚非所宜且先王寝园岂容外人出入若尚炌仍不守法朝廷当别有处置叔但以亲亲为念待之以礼又何避嫌之有
　　○升赤斤蒙古卫指挥佥事仓儿吉为指挥同知以福余卫头目鬼里赤桑加速泰宁卫头目月儿欢俱为指挥佥事蒙古卫舍人省吉为百户从都指挥且旺失加等奏请也
　　○行在光禄寺卿郝郁奏所畜鸡豚之属数少供应不敷欲令顺天等八府给价收买应用  上以畿内人民艰难可于在京养牲所取给如更不敷于内府各监局取给用之○壬戌书复松滋王贵烆曰所喻图书印记听王刊用教授已令吏部选去乏人使令已敕兵部于荆州属邑佥拨仗轿等件亦宜造奉第缘百姓艰难朝廷一应造作悉皆止之宜体朕此意可于府中自行如制造用庶不重扰于民惟叔祖亮之
　　○云南楚雄府定远县把事男杨乐贵州普定新添等卫十二营等长官司长官色鸠等俱来朝贡马赐彩币等物有差
　　○命故阿者迷河卫指挥佥事吉察兀子看赤兀木忽剌河卫指挥佥事可鲁冬子着不你俱袭职塔山卫指挥同知塔剌赤年老命其子永的代之
　　○行在礼部引会试中式举人刘定之等一百人陛见
　　○大理寺左寺正李从智言杂犯死罪纳赎未完又犯杂死罪者律无定例诏三法司定议刑部言宜决杖一百再收赎钞三十六贯仍照先犯原拟发落三犯奏请区处从之
　　○癸亥升直隶苏州府吴县主簿吴复为本县知县时巡抚侍郎周忱言复九载任满县民一千八百余人保其廉能不忍释去故有是擢
　　○革广西龙州递运所
　　○甲子升四川江津县知县袁旭为直隶宁国府知府应天府上元县知县叶俊为山西太原府知府狭西咸宁县知县孙浩为湖广辰州府知府从行在吏部会官举之也
　　○行在礼部尚书胡溁奏三月初一日殿试贡士合请执事官  上命少傅兵部尚书兼华盖殿大学士杨士奇少傅工部尚书兼谨身殿大学士杨荣少保行在工部尚书吴中行在吏部尚书郭琎礼部尚书兼翰林院学士杨溥行在兵部尚书王骥行在刑部尚书魏源行在都察院右都御史顾佐行在户部右侍郎吴玺詹事府少詹事兼翰林院侍读学士王英行在大理寺右少卿程富行在翰林院侍读学士李时勉钱习礼为读卷官余执事如例
　　○乙丑升呕罕河卫都指挥佥事乃胯为都指挥同知右城卫指挥使木答兀益实卫指挥木当哈为都指挥佥事也孙伦卫指挥同知卜不剌考郎兀卫指挥同知薛列河为指挥使朵林山卫指挥佥事扯养加忽鲁爱卫指挥佥事苦出纳秃都河卫指挥佥事也儿哥老哈河卫指挥佥事八思塔为指挥同知渚冬河卫百户演不花为副千户可令河等卫头目歹羊加等十一人俱授副千户以乃胯等来朝援例奏请也
　　○夜火星犯天街下星○丙寅太子太保成国公朱勇等言臣等家俱缺教书者  上以公候伯皆承祖宗爵位须令知忠君亲上之道命行在吏部择通经秀才各除教官一员与之自后勋臣有请悉如例
　　○守御赤城署都督佥事李谦奏守御龙门都指挥汪贵先因巡边掠取民财事觉私歛所部月粮以偿又差遣不公致隆庆卫调去官军马匹倒死数多请治其罪  上以贵屡犯不悛逮治之
　　○山西平阳府解州夏县县丞孙凤奏臣自受任以来夙夜供职邑民耆老累以臣公勤政绩言于府及布按二司巡按御史者前后几三千人今御史赵绅因挟小忿以暴虐黜臣情实冤抑乞赐辩明行在吏部以其言未可信请下法司究问  上命移文巡抚官廉察其实以闻毋以直为枉
　　○夜有流星大如杯色青白有光出星宿西北行至浊
　　大明英宗法天立道仁明诚敬昭文宪武至德广孝睿皇帝实录卷之十四
　大明英宗睿皇帝实录卷之十五
　　正统元年三月丁卯朔  上御正朝策会试举人刘定之等一百人制曰自古帝王肇建国家图惟宁永必有典则以贻子孙考之禹汤文武概可见矣继统之君率由典常今闻长世若夏之启商之中宗高宗祖甲周之成康盖表表者也其所以保盈成之运隆太平之续者尚可徵欤汉高帝有天下次律令制礼仪定章程修军法史称其规摹弘远矣传至文景海内黎庶黎民醇原几致刑措三代而下所仅有也董仲舒对武帝乃谓更化则可善治何欤当时用其言果能比隆于古欤朕钦承大统仰惟  祖宗成宪即尧舜禹汤文武之道肆夙夜祗率期与斯民同跻雍熙顾行之必有其序诸生学宗孔孟明于王道其详著于篇朕将亲览焉　○书复兴山王贵＜火受＞曰承喻使令乏人已敕兵部于荆州府给校尉十名禄米亦敕有司照旧如数进纳但小民艰难宜严戒下人毋得凌侮侵损
　　○敕南京守备内外官员太监王景弘等曰比闻南京承运等八库递年收贮财物数多恐年久损坏负累官攒人等敕至尔等即会各库官员公同拣阅除新收堪用之物及一应军器颜料等项并堪久贮该用不坏物件存留备用其余一应损坏及不该支销之物悉令铺户估直另项收贮听候支销未几又命行在户部盘点在京各库仍以是敕之
　　○爪哇国遣使贡方物并海西弗朵秃河卫女直指挥孛罗多等云南姚州把事何寿来朝贡马赐宴并赐彩币等物有差○琉球国使臣漫泰来结制等言初到福建时止具国王进贡方物以闻有各人附赍海螺壳九十海巴五万八千一时失于自陈有司以为漏报之数悉送入官因乏赍装恳乞给价  上命行在礼部悉如例给之
　　○行在户部奏本部先以湖广衡州府仓粮数多恐积久腐坏奏准除存留外余令附近茶陵等卫预领正统元年官军俸粮今总兵巡抚巡按等官又欲再领正统二年官军俸粮宜从其请但关运路远乞每军月增二斗从之
　　○直隶保定府易州完县各奏连年薄收人民缺食乞将该徵草束折收钞豆事下行在户部请俱折豆仍令本府查照诉灾州县一体折收从之
　　○巡抚狭西为事官罗汝敬奏总兵官太保宁阳侯陈懋○琉球国使臣漫泰来结制等言初到福建时止具国王进贡方物以闻有各人附赍海螺壳九十海巴五万八千一时失于自陈有司以为漏报之数悉送入官因乏赍装恳乞给价  上命行在礼部悉如例给之
　　○行在户部奏本部先以湖广衡州府仓粮数多恐积久腐坏奏准除存留外余令附近茶陵等卫预领正统元年官军俸粮今总兵巡抚巡按等官又欲再领正统二年官军俸粮宜从其请但关运路远乞每军月增二斗从之
　　○直隶保定府易州完县各奏连年薄收人民缺食乞将该徵草束折收钞豆事下行在户部请俱折豆仍令本府查照诉灾州县一体折收从之
　　○巡抚狭西为事官罗汝敬奏总兵官太保宁阳侯陈懋以陕西布政司定拨给军粮少移文仍催宣德九年以前负欠税粮臣计行都司在仓及起运官粮足以接用其欲徵递年负欠乞暂停止奏下行在户部覆奏从之
　　○戊辰  上亲阅举人所对策于文华殿
　　○升遵化卫指挥使陈亨为都指挥佥事镇守密云先是镇守密云都指挥佥事马骥有疾奏乞代回兵部推亨历练老成故擢任之
　　○初贵州按察使应履平劾奏广西总兵官右都督山云专弄权柄擅作威福  上以所奏示云令其自陈云至是具实以闻  上以云既输情实宥之不问仍降敕戒谕之○锦衣卫卒皇甫经冒称校尉行事取人财物事觉下法司词连兵部侍郎李郁狭西参政李约备边都指挥徐政云约尝为兵部郎中受经赂编其伍于锦衣卫郁以经乡人当政署事锦衣时嘱遣经捕亡卒于狭西法司以闻  上曰郁为大臣可私托邪政之遣人其同官岂有不知者姑止勿逮俱令自陈命法司执约等鞫之
　　○己巳陈卤簿传胪赐举人周旋等一百人进士及第出身有差文武百官行庆贺礼
　　○调万全都司都指挥佥事卞福大宁都司都指挥佥事石得往广西备御先是福等犯受财枉法绞罪罚工完日还职兵部请如例调用故有是命○庚午宴进士于行在礼部命太师英国公张辅待宴
　　○辛未赐状元周旋朝服冠带诸进士钞各五锭
　　○朵林山等卫女直指挥劄秃右城等卫女直指挥若亦不花等云南定远县把事李狄俱来朝贡马及方物赐宴并赐彩币等物有差
　　○行在兵部右侍郎李郁下狱以自陈私托之罪也
　　○壬申状元周旋率诸进士上表谢恩
　　○迤北达子猛可等二人来归贡马赐衣服等物安插如例
　　○行在户部奏各处漕运将至仓廒无空闲者请预给在京官吏军校人等夏季三月俸粮从之
　　○癸酉书复永嘉大长公主曰所喻武定侯郭玹之事皆  先朝时所为朕笃念亲亲已命郭珍为锦衣卫指挥佥事侍养左右矣况  曾祖姑谨厚之德皇家戚畹素所推重岂屑屑与人告讦者哉此奏必出郭珍所为若付法司罪不可逭今且容之望  曾祖姑以大义训珍令守礼法若执迷不悛  祖宗之法具在朕不敢私
　　○镇守狭西右副都御史陈镒奏山丹卫达贼入境杀死指挥陈＜王已＞并伤旗军焦旺等抢掠牛马又杀死馈饷民人  上降敕切责甘肃总兵官以为统领官军在彼不知所干何事仍令兵部移文都督任礼等查究误事官军执问如律
　　○命万全都司隆庆左卫指挥佥事鲁瑄守备龙门所先是守备都指挥汪贵苦害军士被罪下狱兵部荐瑄年力精壮且有识见故命之
　　○行在刑科给事中李原缙谒告归湘乡闻  宣宗皇帝晏驾不哀临娶妾湘乡儒学训导李士荣奏其忘君不忠  上命法司收治之
　　○甲戌大同总兵官都督同知方政等以官军杀获达贼第其功次以闻  上命先登及阵亡者升一级被伤官各赏钞七百贯绢四疋被伤军钞五百贯绢布各二疋
　　○命巡按山西监察御史吴瑜会同管粮参政沈固核边卫仓粮官攒有作弊者即鞫治之从瑜请也
　　○修通州等卫仓一百四十三间
　　○乙亥  上御经筵讲毕赐知经筵官同知经筵官侍班官每员银五十两彩叚四表里钞五千贯兼经筵并讲读官员人等赐各有差复赐宴于左顺门
　　○升锦衣卫正千户韩刚为本卫指挥佥事
　　○行在户部言庆成王弟美堟既封镇国将军岁该禄米一千石宜行山西布政司支给从之○行在礼部尚书胡濙等奏副榜举人赵能等三百九十名例送吏部除授教职不愿就者刘清等六十三名当送监及依亲读书从之
　　○行在光禄寺卿郝郁等奏酝煮酒需纸劄檾麻诸物请令顺天府买用  上以百姓艰难事皆从简纸劄可取给于法司余物十取其七用之
　　○丙子太师英国公张辅等以经筵赐宴赏上表谢恩
　　○革云南布政司花架英武禄德发助高来等驿先是马牌矣细等言洪武初各驿皆已裁革永乐初复设缘僻处山涧使客不由事下行在兵部请令云南布政司核实至是以闻故革之
　　○免麓川平缅军民宣慰使司所欠差发银本司岁徵差发银五百两自宣德元年至七年止纳银一千三百五十两尚欠二千一百五十两宣慰使思任发诉木邦侵占地方百姓希少所欠银无从办纳事下行在户部言系金牌信符催徵之数不可免  上念远人命从诏书例免之
　　○丁丑清明节遣官祭  长陵  献陵  景陵
　　○朝鲜国王李祹遣陪臣南宫启等来京谢恩贡方物四川乌蒙军民府女土官撒姑遣叔阿禄等海西纳剌吉等卫女直指挥速鲁加等俱来朝贡马赐宴并赐彩币等物有差
　　○万全都司署都指挥佥事张孟喆奏沿边守墩旗军年久未得更代今各边俱有巡哨官军可以分拨守堡其原守堡步军及无马官军经年在堡闲住虚费行粮乞尽退回各卫轮流守墩  上命总兵官左都督谭广等会议以闻至是广等言西洋河口等堡俱系紧要地方恐达贼犯边急难堤备都指挥朱谦等所领拣选官军专一沿边哨备策应难以分拨守堡今照指挥文弘广等所领官军与柴沟堡及新开口大白杨等堡相近合将数堡官军退回轮班守墩半年一换从之
　　○戊寅擢第一甲进士周旋为行在翰林院修撰陈文刘定之为编修赐羊酒宴于本院选进士王鉴刘钺余忭王尚文伊侃李震王忠王伟徐圭秦瑛古镛顾睢雷复为庶吉士于本院读书命少詹事兼侍读学士王直少詹事兼侍讲学士王英教习文章其余分各衙门观政
　　○江西按察使石璞等奏所属诸县耆老言唐江西观察使韦丹教民陶瓦修筑陂塘蜀旌阳令许逊尝至豫章诛蟒戮蜃皆有功德于民宜在祀典臣等议以许逊铁柱宫庙犹存可举祀事韦丹庙废已久可于铁柱宫旁空庙内祀之以慰民望事下行在礼部覆奏从之
　　○己卯兀者左等卫指挥同知满哥秃等来朝贡方物广西龙州等衙门土官赵仁政等恩城州等衙门土官赵福惠等贵州新化龙里等蛮夷长官司各遣人贡马赐彩币等物有差
　　○增南京旗军人等月粮时行在户部奏其用度艰难有室家者宜月增米二斗无者增一斗五升从之
　　○行在户部奏两淮运司盐课负多其官吏考满赴京者宜发回住俸责限催课其有满而未离任者免其赴京令一体催徵从之
　　○罢四川左布政使甄实为民实为侍郎郑辰奏黜自陈男王□监尝以自己马贸与马夫郭梁王□监多取其直事觉故连及臣  上以方面重臣而纵子弟剥民财咎将谁归卒黜之○顺天府大兴县民地五十亩被行在锦衣卫指挥林观千户朱喜占种至是民妇诉系故夫祖业家道贫穷乞赐给还  上命行在户部覆实还之
　　○庚辰免行在都察院右都御史顾佐户内军役佐父澄洪武间为大同府税课司大使坐事谪戍贵州普安卫至是佐陈情  上以子能盖父之愆故有是命
　　○行在大理寺右少卿陈卣考察顺天府所属州县官勤慎并酷刑怠事者＜锍-釒＞闻  上命行在吏部更加详察而去留之
　　○宥镇守山西都督李谦罪时巡按山西监察御史陈璇奏谦贪婪不法等事请治其罪  上以谦在边境亦曾竧效力姑记其罪俾图自新若再犯不宥遂令都指挥马贵协同守备
　　○行在兵部尚书王骥等劾奏都督史昭纵贼长奸失机误事请治其罪上以昭老成姑置不究封所奏示昭敕令严督官军用心哨备再犯不宥
　　○改建云南广邑州先是永昌卫千户所故土官副千户阿牙子都鲁奏世居金齿广邑寨租干永乐初招集生蒲五千余马步官军一千七十余请另立衙门掌管宣德五年准改寨为州以都鲁为知州既而本所千户杨广奏都鲁以招集生蒲为由希求升用冒请立州以军作民畏惧征差  上命兵部移文都布按三司覆实至是三司具奏永昌千户所原管马步官军分去广邑州者宜还隶本所其余丁户籍并生蒲五千余户宜隶本州并改建州治于顺宁府右甸地方为便从之
　　○壬午迤北阿鲁台下达子兀郎阿歹来归赐衣服房屋等物安插居住○行在工部奏梁王瞻垍以所居朽弊且僻在城西地形卑洼欲择爽垲者以居  上以湖广连年荒旱军民艰难王府岂易更建其令三司于秋成后修理
　　○癸未加封安成公主为安成大长公主仍复书曰所喻增添禄米数年荒旱百姓艰难朝廷所用粮饷不敷姑如旧支用
　　○镇守大同太监郭敬奏原给有马官军一千内选择五百跟随累出口提督守备今御史给事中奉朝命将原跟随人马调散乞仍付与管领有警当先杀贼  上命兵部移文总兵官都督同知方政等集议以闻至是政等言敬原领官军五百人已选入三千营内编定队伍宜于各卫见操有马官军内另选五百人随之  上以为然仍令政公同操练有警听敬率领杀贼毋得私役出猎如违不宥○宥阳和卫指挥佥事丁永镇虏卫千户曹铎等死罪先是大同总兵官都督同知方政奏永等率领官军巡边出哨堤备不严被达贼掩袭射伤军人抢去马匹遂命镇守等官执问至是拟罪如律  上宥其死俱罚俸一年
　　○行在吏部奏行在刑科给事中王偡未授职时已闻父丧踰八月不举授职后又二十二日始举是岂人子所忍为者  上令法司鞫治之发原籍为民
　　○大同总兵官都督同知方政等奏乞存留先调大同备御在京操备官军二千人兵部言前项官军因一时边方有警暂调守备该今年取回难以存留  上命姑存一千备御待正统二年春仍取回京操备又奏大同前等卫安插原调大原三护卫官军二千四百余人武安侯郑亨请开设山阴马邑二千户所修筑旧城移居屯守今看得山阴马邑其地鹻滩难以筑城况各官军多有选入三千营巡哨及习熟神铳手队伍已成不宜调为二处分其势力乞照地名立所管事仍于大同城内安插从之
　　○四川行都司奏盐井卫系是边地宣德四年以前未运到卫粮米二万九千余石宣德五年至十年粮俱未运纳官军乏食乞催纳之又本都司囚犯乞于本卫纳米赎罪奏下行在户部覆奏从之
　　○夜月生左右珥色黄白鲜明
　　○甲申赐靖江王佐敬嫡长子名曰相承
　　○命行在工部尚书李友直提督京仓粮储行在大理寺右少卿陈恭改行在通政司右通政提督供应柴炭行在工部郎中韩翼升行在大理寺右少卿提督大木厂○敕南京守备太监王景弘等于官库支胡椒苏木共三百万斤委官送至北京交纳毋得沿途生事扰人
　　○敕南京守备襄城伯李隆等令编马快船每五十只为一班遇有官物差拨装送
　　○行在兵部尚书王骥同公侯驸马伯五府六部都察院等官劾奏甘肃镇守总兵官太保宁阳侯陈懋失机误事以致达贼入镇番等处杀伤官军抢掠孳畜副总兵刘广耻活懋下凡事推避军政多被沮败虏犯凉州懋属广援之广引避不进击副总兵李安与虏战广又不助之比虏自遁去乃冒取所遗老弱为指挥马亮昌英及子杰等功受升赏李安亦不能协心同事虽有杀贼微功不足赎罪右侍郎徐晞职专参赞既不能匡济又不具实以闻太监王贵少监林寿俱偏执己见沮坏事机请治其罪  上以贵在边曾效劳曲宥之安有杀贼功亦记其罪懋寿取回晞姑释不问亮英削去升职令当先杀贼立功广父子纵贼怀奸其械赴京治之
　　○镇守狭西都督同知郑铭等奏宁夏中卫与左屯等卫俱在黄河迤北接了今左屯等卫军士冬衣有家室者人布四疋而中卫止赏三疋事例不一请如例赏布四疋事下行在户部覆奏从之
　　○诏逮辽东都指挥佥事廉政先是总兵官巫凯奏虏寇大水峪旧獐驿诸屯障杀军士五十余政畏不敢击纵之遁都指挥巩真追之乃尽获所掠政罪当治故有是命
　　○行在吏部言刑部右侍郎吾绅考察广东右参政商惠守已不廉怠于抚字  上命黜为民
　　○乙酉命顺天府通州武清县县丞陶铨复职铨先以冗员裁革邑民伏阙言铨持身廉洁赋役均平乞留复任从之○行在工部奏修在京并通州仓及造三百万石仓已摘拨运粮军士及通州左等卫军余协助乞敕行在右军都督府左都督陈怀同本部尚书李友直董役从之
　　○丙戌夜有流星大如杯色青白有光出轸宿东南行至库楼
　　○丁亥命彭城卫指挥使焦毅同指挥同知徐定管操军马先是本卫指挥使朱震等奏毅怠惰军政令冠带闲住至是毅自陈故复用之
　　○命知州王睿管顺天府东安县事先是睿任东安知县以大臣会举升四川合州知州县民三千余人保睿廉正爱民不忍舍去故有是命
　　○镇守独石内官韩政等奏御史吴诚数与都指挥杜衡酣饮  上命给事中廖庄往覆之得实遂徵诚至京调狭西行都司副断事且降敕责衡政等戒毋挟私忿争以误边事
　　○戊子贵州八舟等蛮夷长官司广西镇远等州土官赵得兴等太平等府州土官李谷等永从蛮夷长官司四川昌州长官司各遣人贡马赐彩币等物有差
　　○改在京蔚州卫为蔚州左卫并内外各卫守卫该军入京卫时行在五军都督府言守卫该军系内外四十卫官军卫所繁多无衙门印信公文难以稽考请并入上二十卫收伍仍令直守又万全都司及在京皆有蔚州卫两卫名同请改其一庶军伍归一官制有伦  上俱从之故有是命
　　○少保兼户部尚书黄福言四事一宝钞本与铜钱兼使洪武间银一两当钞三五贯今银一两当钞千余贯钞法之坏莫甚于此宜量出官银差官于南北二京各司府州人烟辏集处照彼时直倒换旧钞年终解京俟旧钞既少然后量出新钞换银解京一各处盐课洪武间设法关防至为严密边储赖以济用近年官吏懈怠仓盐无积客商久候不得支给未免嗟怨宜差官分往运司提举司勘实灶丁有不足者补足盐课有不完者追完若有侵欺虚报之弊听令究问一行在卫所军官俸米俱在南京支给缘路远无力运回多于北京贱卖与人食禄之家因而失所宜量泒江南路远州县税粮内照数估直折收银布绢叚疋解赴北京准作军官月俸一田赋之制自古有之未有有田而无赋者近见南北京畿之内并各边境水陆田地权豪势要占为己业宜差官从实踏勘悉令报数起科奏下行在户部言即今凡事务从减省若又差人出外未免动扰军民待一二年后议行从之○河南右参政孙原贞奏北京富户旧系江南起取者多有逃故等项递年佥补不完乞令法司今后有犯死罪官吏粮长大户免其运砖令抵富户当差候其数足仍依原拟发落从之
　　○巡按直隶监察御史尹镗奏近有首获私盐二万斤者于律私盐给与首获者充赏然所获终系私盐难以发卖宜俱没官照依时直于所在官司支钞给赏仍定为例从之
　　○己丑哈儿分等卫女直指挥脱令加等兀者等卫女直指挥速哈等海西乞忽等卫女直指挥阿剌秃等禾屯吉卫野人粉甫俱来朝贡马及方物赐宴并赐彩币等物有差
　　○命丰城侯李贤督运口外粮先是监察御史施庆奏永宁隆庆怀来诸卫军粮俱于宣府关给路远不便监察御史吴诚亦奏居庸关守关军粮俱在北京通州等仓支给往复艰难事下行在户部覆奏请拨军夫于京仓关粮十万石运赴各卫收贮支用  上从之命贤督运
　　○命爱河卫故指挥佥事福昌哈子罕失卫镇抚塔里孙阿卜俱袭职
　　○赐锦衣卫镇抚司带管百户阮保吉房屋器皿保吉交阯人黎利叛时尝从官军杀贼授前职至是复援例有请故赐之
　　○六科十三道劾守备宣府等处都督佥事马昇明知边墩屡报声息不严提督乃占操军耕种致贼入境杀伤官军虏掠人畜止令百户等官出敌以致失机法司奉诏鞫罪当斩  上宥其死降为事官于辽东总兵官处擒贼立功
　　○庚寅命山东都指挥佥事张安于神机营中军管操先是太子太保成国公朱勇等举安弓马熟闲征操年久准令大营管操又是勇等又言边塞守了有备欲令安回原都司提督军政  上不从故有是命
　　○湖广布政司检校程富言四事一古者圣帝明王皆知天命之可畏故大而郊天飨帝以至修政立事小而饮食起居以及燕安闲暇严恭寅畏常如上帝之监临而无一息之怠忽是以君德修而天眷隆享国长而传世永伏望  皇上亲近师儒讲明道德俾视听言动皆出于正戏游亵慢不作于行表里无间始终不渝则一德格天而万民从化矣一自古创业垂统之君识见高明思虑周密其于百僚之邪正庶事之得失稼穑之艰难闾阎之疾苦靡不备尝而历谙之故立法创制可传永久子孙当世守而不失也我朝  祖宗之法无不尽善虑恐百官有司或昧而不知或废而不行乞敕礼部同翰林院采辑洪武以来一切旧制如官制之有定额礼仪之有定式与夫钱币之出入军国之造作赏赉之有节刑罚之适中者著为定式颁示遵守则庶绩咸熙而万民悦服矣一夷狄为患自古有之若处之辇毂之下宠以崇高之位其能摅诚尽节如金日磾万无一二忠爱勤劳如仆固怀恩尚不克终至于桀黠难驯如刘渊之俦殆不可缕数往事甚明皆足为鉴今归顺达官人等日累月增动以万计固难阻向化之心亦当防未然之患乞敕兵部将新降附者量赐赍装遣往江南卫所既省京师之廪食且杜华夏之厉阶矣一沿边地方东起辽阳西抵甘肃与虏接境山川险阻者固多疆场平易者不少戎狄桀黠窃肆于侵陵边氓耕牧或厄于虏掠乞遴选大臣巡视边塞凡戎虏出没之地皆高其城堡深其沟堑谨其关隘广植榆柳虏来则林木遏其刊骑势分而易制虏去则伏兵邀其归路势困而易擒将帅之失机者量其力罪明其赏罚功浮于罪者薄责而不诛罪浮于功者必诛而不赦则边城无狗吠之警将士有鹰扬之勇矣  上嘉纳之
</div>
    <div class="pagination">
<a href="明实录英宗实录_page8.html">上一页</a><span>...</span><a href="明实录英宗实录_page4.html">4</a><a href="明实录英宗实录_page5.html">5</a><a href="明实录英宗实录_page6.html">6</a><a href="明实录英宗实录_page7.html">7</a><a href="明实录英宗实录_page8.html">8</a><span class="current-page">9</span><a href="明实录英宗实录_page10.html">10</a><a href="明实录英宗实录_page11.html">11</a><a href="明实录英宗实录_page12.html">12</a><a href="明实录英宗实录_page13.html">13</a><a href="明实录英宗实录_page14.html">14</a><span>...</span><a href="明实录英宗实录_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
