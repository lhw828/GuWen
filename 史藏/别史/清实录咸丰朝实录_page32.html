<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 32 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 32 页/共 502 页</h1>
    <div class="content">
○以太仆寺卿托伦布、为内阁学士、兼礼部侍郎衔。翰林院侍讲学士爱仁、为大理寺卿。　　

○辛酉。谕内阁、嗣后除朝祭大典外。内廷行走班次、及各衙门请派差使单内。惇郡王奕誴、著在恭亲王奕之前。　　

○又谕、吏部奏、寻常捐输议叙、请酌定限制、以杜冒滥一摺。各省官绅商民。急公报效捐输银谷、及捐办各项工程。该督抚核实具题。俱准分别给予议叙。乃近年各省寻常捐输。每将历年久远之案。汇请议叙。其间官易数任。稽核稍疏。难保无蒙混冒滥情弊。自应予以限制。嗣后各省寻常捐输。著自事竣之日起。统限一年内、由该督抚查明、核实具题。如实有不能依限者。准其咨部、展限一年办理。如再逾限。即毋庸议。并著吏部、于具题到部之日。赶紧核办。奉有谕旨。即咨行该省督抚。速饬地方官。按名传知各该捐生。俾得早邀奖叙。不得任令吏胥人等抑勒稽延。致滋流弊。　　

○谕军机大臣等、军机大臣刑部会奏、解任密云副都统德顺、案内人证、供难凭信、请旨饬查一摺。此案已革马甲魁山、京控海玉、那用工程银六百两一节。业经讯明。其余呈控各情。质之现传人证。俱与魁山控词不符。难保无串供狡展情事。魁山原呈。既称合营皆知。自应一一讯明。方成信谳。现据禧恩、遵查德顺被控案内、大概情形。已交军机大臣、会同刑部查核讯办。著禧恩、再将密云未经传案之协领以下、骁骑校以上各员。就近逐一查讯。德顺曾否克扣余银。伊子托京阿、曾否前往密云卖缺。家人高二、有无得赃求情。并与德顺嚷闹情事。按名各取亲供。奏明咨部。如有与魁山控词相同者。即究出实据酌传送部。以凭质对。至高二籍贯。现讯各供。或称江苏。或称甘肃。均未确指州县地址。密云署中、必有书役人等。知其踪迹。是否现在密云藏匿。抑逃往何处。并著禧恩、确切查明。据实具奏。原摺著钞给阅看。将此谕令知之。寻奏、高二籍贯。不能知其确据。先将常川在署之柯克僧额等、咨送刑部。得旨。著军机大臣、会同刑部审讯。　　

○改铸山西绛县知县印信。从巡抚兆那苏图请也。　　

○壬戌。上诣时应宫。福佑寺。昭显庙拈香。　　

○缓徵江西南昌、新建、进贤、清江、峡江、鄱阳、余干、建昌、安义、德化、湖口、彭泽、十二县、被水灾区、本年额赋。并展缓、南昌、新建、万年、星子、建昌、安义、德安、瑞昌、彭泽、丰城、鄱阳、都昌、湖口、新喻、新淦、德化、进贤、余干、峡江、新昌、清江、二十一县、及九江同知所属、积歉村庄、银米芦课。　　

○癸亥。孝惠章皇后忌辰。遣官祭孝东陵。　　

○上诣寿康宫。问皇贵太妃安。　　

○察哈尔都统双德、缘事解任。以前任荆州将军赓福、署察哈尔都统。未到任前。以察哈尔副都统庆禄、暂行署理。　　

○甲子。改铸浙江鄞县知县印信。从巡抚吴文镕请也。　　

○旌表守正捐躯、浙江桐乡县民周维熊母潘氏、　　

○蠲缓浙江仁和、钱塘、富阳、海甯、余杭、临安、新城、嘉善、石门、桐乡、归安、乌程、长兴、德清、武康、安吉、嘉兴、秀水、海盐、平湖、二十州县、被水、被旱、积歉灾区、新旧漕粮。　　

○缓徵浙江东江、曹娥、芦沥、仁和、四场、被水、被风、灶地、新旧额赋。　　

○乙丑。上诣大高殿行礼。　　

○谕内阁、刘韵珂、徐继畬奏、渎伦谋命重案、讯验未能明确、请将代理知县、原委典史、分别扣留撤任一摺。此案伦纪攸关。禀详互异。虚实均应根究。前代理甯化县知县对调浙江永嘉县县丞黄开先、著扣留该省。长汀县典史吴锡蕃、著即撤任交该督抚等、归案彻底严讯。并速调邻省谙练仵作。覆检尸伤。务期水落石出。情罪允当。以成信谳。寻季芝昌奏、遵讯甯化县民杨盛岐等、听从杨兹琬诬告杨兹圭渎伦谋命。汀州府知府李佐贤、原详未确。代理知县黄开先、失察县役索诈夫价。请将李佐贤照例议处。黄开先革职。典史吴锡蕃、革职杖六十徒一年。下部议、从之。　　

○谕军机大臣等、刘韵珂、徐继畬奏、接据琉球国来文。＜口英＞夷口□伯口□德呤、尚未撤回。仍咨两广总督查办等语。＜口英＞夷口□伯口□德呤、住居琉球。已阅数年。该国以有＜口英＞夷船只到彼。仍未载回。且出恐吓之言。致该国甚为忧虑。复行吁请查办。前经徐广缙奏称、该酋呅口□安、设词推诿。自系意存逗遛。惟琉球以海岛藩封。频来呼吁。未便置之不问。著徐广缙再向呅口□安、设法开导。妥为劝谕。务令将口□伯口□德呤等、及早撤回。免致该国惊扰。又据刘韵珂等奏、有大西洋葡萄牙国黑夷上岸。用刀戮伤民人林举为一案。福州并无该国领事官。现已移咨该督。并将凶夷唵波罗吐啥口□壁二名、解送广东等语。夷人领事官、住居澳门。著俟解到后。即饬发交该领事官。查照章程。秉公办理。以符成约。将此谕令知之。　　

○又谕、刘韵珂、徐继畬奏、匪船枪毙夷人、并上岸夷人、戮毙民人、现分别照例办理等语。据称苏以天、即口□瑞国夷人。发士吕吉士。在内洋突遇贼船被抢、将发士刺落水中淹毙。现将匪船上之朱青青等、四名拏获、著徐继畬、于现匪犯内、先行严讯。凶犯确系何人。按律定拟惩办。如裕泰现已抵任。即会同研讯明确。务使民夷各得其平。毋任稍有偏倚。致令别生枝节。其上岸黑夷、用刀戮毙民人林举为一案。既据查明、福州并无大西洋葡萄牙国领事官。即著遴委妥员。将凶夷唵波罗吐啥口□壁二名。解送广东。交徐广缙、查照条约办理。将此谕令知之。　　

○抚恤朝鲜国遭风难夷如例。　　

○丙寅。颁赏王大臣、暨内廷翰林、各省督抚。宣宗成皇帝御制诗文余集各一部。　　

○谕军机大臣等、御史金畇善、奏参江苏知县、侵赈蚀谷、消弭命案。各劣迹一摺。据奏江苏赈务。交州县领放。多有不实。如所参署宝山县知县吴云、前署青浦县知县毓庆、休致无锡县知县张辑、娄县知县李辉德、改简吴江县知县姚铣、署震泽县知县陆保、武进县知县张赓韶、或侵吞赈项。或乾没赈余。或以谷价罚赃抵赈。或减放赈数。或以赈银那补他县前亏。或领赈不发。牵混民捐。或浮开户口。按图索费。以及委员查办赈务。贿和控案。含糊了结。又据称崇明县知县孙丰、匿灾不报。借荒侵蚀仓储。又有土棍张龙、图奸不遂。焚毙朱天素之妻子一家三命重案。该员偪令尸亲具结。及纵容幕友衙蠹、勒借民财等事如果属实。尤为贪劣。著陆建瀛。按照所参各员劣迹。秉公严密访查。据实参办。毋稍瞻徇姑容。原摺著钞给阅看。将此谕令知之。寻奏、原参各节。均无实据。惟毓庆、李辉德、以正赈例赈银钱数目轇轕。造销迟缓。张辑、准令尸亲更正报呈。并未声叙。请一并交部议处。从之。　　

○又谕、前因琦善、叠次奏陈剿办雍沙番子情形。与哈勒吉那覆奏、该管郡王呈诉各情形不符。业经降旨、令萨迎阿于回京时、驰赴该处密查矣。兹又有人奏称琦善到任后。屡有番贼抢掠重案。该督并未严饬剿除。至本年七月间。始奏请巡阅时、带兵追捕。于时番贼抢劫频闻。该督始犹移。兵避贼。迨贼众抗拒。不得已调兵会剿。乃于番贼逃匿之后。将熟番妄行杀戮。并严拷被获熟番。偪令供认句结。其晚间开炮轰毙撒拉回子情形。尤为惨酷。若如所奏。该督滥杀无辜。贪功喜事。于边务大有关系。著萨迎阿、于接奉前旨、驰往密查之际。按照摺内所指各情。一并严密访查。据实具奏。断不准稍有隐饰。谅萨迎阿必不肯代人受过也。原摺著钞给阅看。将此由四百里谕令知之。　　

○改铸江铸吴县知县印信。从巡抚傅绳勋请也。　　

○丁卯。下诣寿康宫、问皇贵太妃安。　　

○户部议覆山西巡抚兆那苏图奏、变通河东盐务章程。一、复长商以专责成。一、裁浮费以归节省。一、禁擡池价以杜居奇。一、酌减销价以节虚糜。一、暂停活引以纾商力。一、河工经费照时估以钱易银。一、按引加斤以济不足。一、商盐加价以裕公项。一、严缉私贩以免滞销。一、三场均运以裕池产。应如所请饬令核实办理。从之。　　

○以固伦额驸德木楚克扎布、为总理行营大臣。　　

○戊辰。孝和睿皇后初周年忌辰。遣惠亲王绵愉。诣昌陵飨殿恭代行礼。　　

○谕内阁、徐广缙叶名琛驰奏、佛冈、英德两处剿匪、叠获胜仗、并廉州叠次歼捦巨匪、又覆奏两省交界、严防合剿各一摺。广东南韶一带匪徒。前在翁源县境受创后。余匪尚多。经该督抚等、督率文武。于十一月初二日。在佛冈厅之二渡水地方。砍毙执旗头目五名。生捦头目二名。轰毙一百六十五名。又于初九日在英德县之望楼坪等处。毙贼二百八十六名。生捦十五名。现在匪徒叠次溃窜入山。官兵偪近巢穴。叶名琛亲督戎行。务当严饬弁兵一鼓作气。分路进攻。以期摉净尽。尤须据险持重。步步为营。不可稍存大意。至廉州一带匪徒。以方晚为渠魁。现经乡民应募。捦献正法并将广西匪首苏三、诱获歼毙。又灵山县、与广西宣化接壤匪首陶安仁。啸聚多人。经该县调带兵练。由绅士引入巢穴分路夹攻。炮毙百余名。杀毙三百余名。并将匪首陶安仁轰毙。贼巢尽行焚毁。该府属举行团练。颇为有效。又署钦州吕诠、访获通贼助逆之土匪七名。悉数正法。办理亦颇得要其方晚余匪刘八一股。及陶安仁夥匪黄大等。仍著分饬迅速剿办。所有南韶一带两次剿匪。及廉州歼捦巨匪之出力员弁绅勇。俱著查明酌量保奏。两粤接壤之区。肇庆一府。尤为西江往来门户。其余各属。多与广西毗连现值贼匪被创奔窜。该督抚等、惟当督饬文武绅勇于各要隘处所。合力兜剿毋任兔脱。总期一律肃清。迅歼群丑。以慰朕望。　　

○又谕、前因广西各属。被贼蹂躏。徵调频仍。特降谕旨、令林则徐查明被扰。及官兵经过地方。将本年应徵钱粮。分别蠲免缓徵。现据郑祖琛奏、请将歉收。及被扰地方。酌量分数应徵应缓。自系在未奉谕旨以前。朕轸恤民艰。惟恐泽不下逮。致吾民颠沛失所。著李星沅、周天爵、劳崇光等、遵照前旨。迅速查明。郑祖琛所奏情形。是否分别缓徵。即可稍纾民困。如兵燹之后。州县中有全境被扰。力难输将者。即量予豁免。朕亦不惜立沛恩膏。俾吾民共登衽席。李星沅等、务即悉心体察。详旨查明。据实具奏。毋稍延缓。　　

○谕军机大臣等、据徐广缙奏、通筹广西剿办事宜。并武缘县兵练大获胜仗、各一摺。广西平乐、柳州一带。自陈亚溃就捦。渐见安戢。惟浔州、庆远思恩等府贼数众多。兵力较单。自应择要并力攻围。以期迅速蒇事。李星沅计已行抵军营。著即与周天爵、劳崇光、向荣、体察各郡形势。密访盗贼渊薮。悉心筹画。合力攻击。其调到各兵。道路不熟恐群匪乘间窜逸。或设伏抗拒互相句连。亦须酌筹妥为布置。总期兵多力厚。将贼匪屯聚最多之处。先行埽除。他股畏慑军威定能望风解散。兵机制胜。全在该大臣等、因时因地调度得宜。朕亦不为遥制也。另片奏、武缘剿贼兵练得力。前据郑祖琛奏到。已降旨令该大臣等、查明出力兵勇据实奏请鼓励。此次徐广缙所奏得获胜仗。全赖团练之力。与郑祖琛摺内开列姓名。互有详略。著该大臣等迅速查明。核实保奏。候朕施恩。其各郡团练。有能似此奋勇出力者。该大臣等、一并查明奏奖。至两粤交界处所。尤须严密督饬防守毋令盗匪此拏彼窜。是为至要。徐广缙各摺。均著钞给阅看。将此由四百里谕令知之。　　

○又谕、前因叠有人奏、＜口英＞夷强租闽省神光寺居住。民夷不安各摺。当降旨交刘韵珂、徐继畬查奏、旋据刘韵珂等奏称、该夷寂处萧寺。断难久延。复降旨查询、何时该夷方可搬去。何以前此令其阑入。令刘韵珂等据实直陈。现在刘韵珂业已因病令其开缺。新任总督裕泰。尚未到闽。徐继畬职任封疆。抚民防夷。责无旁贷。乃于降旨饬查至再至三之事。日久并不奏闻。是既已错误于前。又复因循于后。漫不关心。成何事体。徐继畬、著传旨申饬刻下神光寺夷人。究竟曾否搬出。该抚现在如何筹办。夷情是否静谧绅民能否相安俱著明白回奏。毋再含混延宕。将此谕令知之。　　

○又谕、前因有人奏、闽省夷情叵测。渐至蔓延。当降旨交徐广缙逐加访查。据实奏闻。兹据该督奏称、闽省督抚。但知将就夷人。不思固结百姓。以致夷情愈骄。民心日离。现将发去摺内各情、缮札委员。前往确查等语著徐广缙于该委员查明禀覆到日。即将闽省实在情形。是否内地奸人为之句引。详细缕陈。至呅酋与闽夷、有无暗通信息之处。著随时密查具奏。将此谕令知之。　　

○广西巡抚郑祖琛奏、请酌增兵丁盐菜、及壮勇工食。从之。　　

○以御前大臣上学习行走、固伦额驸德木楚克扎布、为后扈大臣。　　

○予广东阵亡守备马兆、祭葬世职、如都司例。外委何正光、祭葬世职。　　

○旌表守正捐躯江苏昆山县儒童王树元妻周氏、江西德化县民朱明贵陋妻邹氏。　　

○己巳。孝德皇后初周年忌辰。遣怡亲王载垣、诣殡宫行礼。　　

○谕内阁、朕恭读皇祖仁宗睿皇帝谕旨。申明世宗宪皇帝。高宗纯皇帝成训。严禁朝臣、与诸王往来交接。杜渐防微。意深且远。朕亲政以来。诸王暨内外大臣。率皆承事先朝。定知恪守宪章。靖共尔位。第恐法制禁令。习久渐忘。用特重申儆谕。嗣后除奉旨会办事件、及因公接见外。诸王与在廷大小臣工。各宜懔遵圣训。引嫌自重。固不得私信交通。致启贿托之渐虽文墨细事亦不得有唱和之风。其封疆大吏。断不准私行干谒。信札往还。在诸王守身谨慎。恩眷克承。而诸臣循分从公。夙夜无忝。庶期朝纲整肃。臣职交修。仰副列祖谆谆训诫之至意。朕于诸王大臣。有厚望焉其令宗人府、各部院旗务衙门、并各督抚将军等衙门、各录一通。敬谨悬挂用资儆惕。　　

○又谕、陆建瀛奏、请崇正学以黜邪教等语。近来邪教流传。蔓延各省。始不过烧香敛钱。煽惑愚民。渐至聚众滋事。总因地讨官平日化导无方。民间父兄师长、又不能随时训迪。俾颛蒙服教畏刑。不致为邪说所惑。我皇考曾命儒臣、恭阐圣谕广训黜异端以崇正学一条编撰四言韵文。颁行各省。启发愚氓。朕思性理诸书。均为导民正轨。著各直省督抚、会同各该学政。转饬地方官、及各学教官、于书院家塾教授生徒。均令以御纂性理精义。圣谕广训为课读讲习之要。使之家喻户晓。礼义廉耻油然自生斯邪教不禁而自化经正民兴。庶收实效。各该督等、务当实力奉行。毋得视为迂阔具文。日久生懈则风俗人心。蒸蒸日上朕实有厚望焉将此通谕知之。　　

○又谕、孝德皇后之母家。著擡入镶黄旗。　　

○又谕、前据刑部具题、湖南民郑添朗、殴死小功服叔郑正焕一案。内阁照例票拟双签。朕详加披阅。该犯之小功服叔郑正焕、行窃虽在昏夜。而被殴不止一伤。岂有负痛不言。绝无声闻相知之理。是该犯罔知伦纪。肆意叠殴。断难幸逃法网。昨已将该犯依律斩决矣。因思内外问刑衙门。办理服制命案。往往避重就轻。此等积习。实堪痛恨。在寻常斗殴案内、情伤稍重。秋审时尚且酌量加严。拟以情实予句。惟服制之案。伦纪攸关。转得以并非有心干犯一语。为救生不救死之计。岂国家明刑弼教之道乎。嗣后刑部、及各省督抚。于服制命案。务须悉心研鞫。不可意存开脱。转令乡曲愚氓。得启干名犯义之渐。亦不得因有此旨。刻意周内。于实在可原情节。不为研究声叙。致滋冤抑。总期毋枉毋纵。情法两平。用昭明慎用刑之意。将此通谕知之。　　

○又谕、前因御史吴廷溥、奏参直隶县令各款。当降旨、交讷尔经额查办。兹据审拟覆奏。卢龙县知县蔡五辰、虽无徵收缓免钱粮加徵新赋。及控案酿命。官亲门丁诈赃各情事。惟因起解钱粮。提出柜书应得银两。作为解费。致柜书生心。欲向各花户加纳。复以面价居奇。饬差邀集公议定价。实属鄙吝取巧。蔡五辰、著交部严加议处。抚甯县知县徐天秩、承审盐巡头目枪毙人命一案。讯明正犯。并非顶凶。即案内串嘱代认各情。亦经该县审明检举。惟于事后栽赃。未能审明几致罪名失出咎实难辞。徐天秩、著交部议处。　　

○谕军机大臣等、前因俄罗斯国、恳请于伊犁等处通商令该将军等筹议后、由理藩院核定咨覆该国兹据该国萨纳特衙门来咨、称遵照派员、于明春启程来赴伊犁、会同定议等语。此事曾由萨迎阿、会同奕山拟议。现在萨迎阿来京。奕山接任将军。于原议曲折。自能深悉。著将现在该国来咨。钞给阅看。事关边疆贸易。奕山务必先事筹度周详。所有伊犁、塔尔巴哈台二处。添设贸易一切事宜。前据奏称、碍难照恰克图事例。所见甚是。如进卡出卡人数。与牲畜货物多寡。拨兵接护。并此外有无应行筹及之处。著奕山等、查照前奉谕旨。并广咨博采。逐细斟酌妥善。临时公同商搉。定立规条。以期垂之久远。彼此相安。有利无弊。至喀什噶尔毋庸通商一层。前次理藩院咨文。业将种种窒碍、并无利益情形。委曲开导。今该国来文、仍欲于此处添设。喀什噶尔距内地窎远。商贩稀少不敷易换本系实在情形。但恐该国官员。于到伊犁会议时。仍复申请无已。奕山等务必曲为譬说。使其心折服。自不致再有哓渎。此次理藩院咨覆该国文底。亦著钞给阅看。此事关系綦重。奕山等加意慎重。于国体边防。必须面面顾到。断不可草率定议。致贻后患也。慎之。将此谕令知之。　　

○又谕、有人奏、广东高州土贼肆扰、委员弥缝一摺。据称广东信宜县、有匪淩十八、聚党。二三千人。肆行劫掠。该县知县宫步霄、率同绅勇。捕得贼弟淩廿四。署知府胡姓、委茂名县知县胡宗政查办。闻有如将伊弟送还即不攻城劫官之说。该委员畏惧讲和捏称贼为良民。旋将淩廿四送回。并给淩十八银四百两。该府据所禀伪词通详。以致贼势猖獗。纷纷效尤。又据片称、钦州平山堡、亦有汛兵通贼之事等语。广东匪徒蔓延。该管各官。宜如何认真查办。若如摺内所指贿贼偷安养痈贻患。尚复成何事体。著徐广缙、叶名琛、按照所奏各情。秉公访查严行惩办。毋得稍事姑容。将就了事。原摺片均著钞给阅看。将此谕令知之。寻奏、信宜钦州等处。尚无贿贼情事得旨。密行察访。　　

○又谕、有人奏、广西现调兵丁、宜加防范有四可虑等语。国家用兵。所以卫民。第恐驾驭无方。则卫民之兵。适以害民。摉捕贼匪。出入民舍。藉端抢夺。患与贼等。乡勇在前。固称得力。官兵在后。宜筹策应。至于楚兵之骄悍。土贼之句连。尤赖统兵大员、随时训练。逐处稽查。方能有备无患。著李星沅等、按照摺内所指各情。悉心体察。总期兵与民安。勇与兵睦。同心戮力。绥靖边疆。方为不负委任。原片著钞给阅看。将此谕令知之。　　

○两江总督陆建瀛奏、现办缉捕盗贼章程。及查无淮安府吃俸名目。并核实保甲以清邪教之萌。得旨。严禁于已成之后。曷若暗消于未肆之初。全在地方大吏。认真稽核。平素于属员、某为何等才。于何缺相宜。心存默识。方能收指臂之效。尤在身为表率。务贵诚实。勿蹈欺伪。于奸徒小犯必惩。于良吏微功必录。则上行下效。返本还淳。庶几消患于未萌。又奏、淮南盐务。仿照淮北章程。于仪徵设立栈房。令商人请运一引、即纳一引正杂额课。并将钱粮责成两淮。缉私责成各岸。下部知之。　　

○改铸浙江按察使印信。从巡抚吴文镕请也。　　

○以迎提漕船出力。予直隶道员谭廷襄等议叙。　　

○以拏获邻境叠劫捻匪。予山东知州董振铎升叙。　　

○庚午。上诣寿康宫、问皇贵太妃安。　　
</div>
    <div class="pagination">
<a href="清实录咸丰朝实录_page31.html">上一页</a><span>...</span><a href="清实录咸丰朝实录_page27.html">27</a><a href="清实录咸丰朝实录_page28.html">28</a><a href="清实录咸丰朝实录_page29.html">29</a><a href="清实录咸丰朝实录_page30.html">30</a><a href="清实录咸丰朝实录_page31.html">31</a><span class="current-page">32</span><a href="清实录咸丰朝实录_page33.html">33</a><a href="清实录咸丰朝实录_page34.html">34</a><a href="清实录咸丰朝实录_page35.html">35</a><a href="清实录咸丰朝实录_page36.html">36</a><a href="清实录咸丰朝实录_page37.html">37</a><span>...</span><a href="清实录咸丰朝实录_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
