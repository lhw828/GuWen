<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 178 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 178 页/共 245 页
  </h1>
  <div class="content">
   先君讳潮字某别号霞山五世祖兴三府君鄞故□元末海上多兵患徙居临海因家焉世以长厚称于乡考贻庵府君某仕闽沧峡大使以先君贵赠征仕郎兵科右给事中妣杜氏赠孺人成化丁亥六月寔生先君于京师旅舍先君自幼颕异不羣读书过目成诵久益不忘早失恃甫弱冠贻庵府君亦谢世孤若自立世亢宗祊初业诗既成更业春秋浩博精诣于学靡所弗窥董学西蜀吴公伯通吴江赵公宽每岁试辄优异以国士相期举弘治辛酉乡魁乙丑会试魁改翰林庶吉士丁卯拜兵科给事中明年戊辰分考礼闱所拔多名士在谏垣慷慨敢言中外相望风采适逆瑾当事建议阅验天下府库虚实遣言官中贵人杂出意在击搏渔利海内搔动先君奉推择当诣闽务惜元气存大体同事者始若落落终翕然服从闽人莫不归德至于今称焉庚午转右给事中辛未迁湖广按察司佥事奉玺书督学湖湘至则着条教揭学则先行后文力振士习校阅精严弗爽毫发湖湘人士随才造就闻风者莫不兴起思慕垂□十年于兹皆知称曰□山夫子也乙亥转贵州右□议贵西南荒徼蛮獠丛蕞兵革相寻清平苗寇据□垆山以叛势摇全省先君毅然往镇其地至则盗益猖獗围城数重乃殚虑经略誓死以守之□道转饷而饥卒苏浚泉拯渴而古井出百计支持竟赣荡平太宰唐公龙时以御史按滇道清平目击其事破格论荐有曰独当外患颠危不异于雎阳竟保孤城功烈似过于张许人以允迄今诸苗帖服边隅底宁立生祠俎豆不忘既而不肖往督滇学转参贵藩每遇其地士民遮道问先君起居稽颡称谢曰若翁寔生我也自镇远距省城凡七程重冈复岭崎岖崄绝旅行数十里无所依止乃之十里创亭翼然相望迨今过者莫不感颂会奉天殿灾诏市木川贵间劳勚居多少司空陈公雍抚台邹公文盛上其事爰被内币文绮白金之赐壬申转福建右参政奉玺书督储至则躬犯□冰徧历诸郡运方略靖海寇严征令给军储泉漳兵民树大事碑通衢标表功德其在他郡相地险隘辄梁涂敉以亭宇大者剔万里林辟盐田溪设北岭飞鸾云岭敷化诸皆昔称魑魅魍魉之窟一旦荟蔚悉屏化康庄学士四明丰先生熙记其事丁亥转河南右布政使道出建阳郡郡故有桥名朝天跨交溪悍流适毁于火民以舟济□危震骇公私病因扳号遮留愿复旧观之恻□弭节数月解衣倡闻者争先乐助即日抡工备授成筭视旧倍加完美垂成而后行论者拟诸端明万安桥云莅汴凡注措悉务宽平幕僚有死者贫不能归倾月俸助之两河四通八达之区盗贼充斥下令郡县道周悉种植榆柳诸木纵横各以行列不惟贼骑难于出没且薪蒸亦资民用汴人至今赖焉未几具疏乞休因移书一二知旧戒赍奏者必得请乃返维时抚台潘公埙巡抚谭公缵交章保留弗可得葢自闽贵以来疏凡五上矣既归徜徉山水陶写吟咏逌然乐以终日性疏于殖财施人则不知倦亲戚故旧以匮乏告者靡弗赒之死不能葬者辄赙助之道路津要故无梁者剏之圯坏者葺之其不梁者舟之舟敝者新之其尤难力者如平大恶滩建邵家渡桥移三江埠疏东泉二井除千百年害而贻之永利殚心悉谋之必济而后巳他如割居扯以辟通衢脱带金以粥道殣广布方药以康疾病凡可以利物济人□之略无勉强葢自悬车以来余二十年犹□□也炭中每值旱涝辄率乡耆诣神祠祈祷靡不庶□己酉夏旱尤甚斋素出祷于外暑致疾医药罔效遂考终正寝寿止八十有三是夕也烈风表雷轰然旋绕所居屋上人咸以异于乎痛哉先生孝友出于天性每惟父母不逮禄养遇忌日涕泣不休伯氏湘泾旅葬沧峡使闽及参藩特起坟置祀田咸俾得所又襟度宏旷不立城府与人不问亲疏少长无弗通其情喜谈名理间出雅谑挥麈对客亹亹忘倦素精经术尤善启发后先从游者多所造就好读书未尝一日释卷诗文肆笔而成求者靡弗应之短章片简率寓箴诫不无益语喜作大书巨坊名扁取重遐迩乃若才裕经纶志存康济见之施者有限而蕴蓄无穷故方仕也而推贤之章交上比归也而起废之荐不置卒之日闻者莫不惊悼乡人无老少咨嗟涕洟奔走会吊若丧所亲非偶然耳所著诗文数十卷湖湘学政一卷判义六卷编次名言二卷对偶菁华一卷 

　　○河南左布政使杨公子器墓志（邵宝） 

　　邵宝 
　　□□癸酉冬十二月三日河南左布政使杨君以及□北行卒于卫辉之驿舍君讳子器字名父世慈溪人唐宋来代有显者至君高祖彦良曾祖斗瞻祖佶皆隐以终父禄字履翁号石田以儒医名累赠吏部员外郎母张氏累封太宜人君举浙省成化丙午经魁明年丁未成进士除知昆山县以石田忧去弘治甲寅起复知山西之复一二年调常熟又二年考最进阶文林郎受赠封典寻召补吏部考功主事正德丙寅转验封员外郎寻升郎中又四年迁湖广右参议寻转福建按察提学副使一年转河南右参政寻进右布政使是岁以湖广郴桂功受白金文绮之赐寻转今官以卒历中外若干年年五十六君生有异质志高而锐于学初入邑庠都御史白洲李公以按察副使提学两浙见君诸生中曰天下士也既而高第主司犹以未首荐慊在昆山常熟延礼文儒讨论羣籍以资博洽高平则专以经义教诸生旁及邻邑在吏部时尝倡五经会非甚病虽冗不辍披览同考会试以得士称提学尤称精鉴每谈治体自六部达诸镇能历道其故及当变通之宜北虏犯边尝陈边务数十事马钧阳刘华容二公皆重叹许弘治末多所建白至　孝庙山陵方起君闻有水石病上疏言之至下君诏狱执不变未几还君于职君子谓君言于君无隐情而山陵之议大矣君既葬石田翁庐墓阳嘉山中至衰犹戚事张太宜人不有私箧其忠孝大节如此君历三年因时立政画然归于礼法极力乃巳毁诸淫祠而以其材充庙学公署之用常熟税入常后期君令先输者无耗期日逓加既乃以多益寡耗足转输而民无敢后矣东南诸水由常熟白塘入海工侍淳安徐公尝合四郡疏利之会有涨沙当海口潮汐增淤水患如故君相许浦塘便率民开之北岁冲流日深水不患汴城苦远汲君凿井城中数十处皆得美泉又作屋以居织染贫匠其惠利如此君者功郎中逆瑾势方炽会有议荐某某官某某官而拟君翰林者君闻之亟书辞于内阁事之寝当是时辞难处辞尤难识旨以是韪君初至湖广分守辰常道会郴桂贼起遂请改道自効暑提兵追平之在福建以进表至京师会转河南时方以郴桂积劳成疾而东贼方渡河天又寒甚有劝缓行者君亟舆而住即至嵩县居守贼方走湖广君曰贼逼土兵必复向汝州洛阳藩篱□不可缺乃自嵩驰赴之贼至君辍食登城昼夜调□手书示城中人曰不上城及上而辄下者皆斩既而有将下从贼者即斩以狥城守益坚贼遂引去其临事应遽如此山陵之狱以救君言者两京科道及庶吉士进士凡若干人君性介直济以和易与人交能以量容以情恕不能以辞色假故人于君无喜怒而有感愧性恶华侈位至方伯服食如平生时有馈遗于故旧仪而不货吾尝论君学政兼资惟古之师气以辅志久而益笃使遂大用当有以副人望者惜也阶巳及而命沮之然其所建立亦足暴于天下矣 

　　○河南左布政使孙公存行状（胡松） 

　　胡松 
　　孙氏之先于元万户七世祖有讳仁者岁甲午自濠梁从　高皇帝下滁即郡北孤山之麓家焉以农业仁生子庆庆生子二曰聚曰会聚代仁即戎累战功授永平卫百户靖难兵起随　文皇帝渡江升营州前卫正千户会力田读书好礼乡人称善人云是公高祖生子和公曾大父和生允恭正统丁卯应天中式戊辰中乙榜铨试嘉鱼县学教谕迁贑州府学教授父讳序中应天成化癸卯式累上春官不第除福建建宁府推官性峭直不狥理积讼有声于闽生子七人公其中子也讳存字性甫生而慧颖力学强记甫冠督学黄侍御如金试其文最极加称赏正德癸酉年二十有三领乡荐甲戌赐进士出身授礼部祠祭司主事巳而改仪制司三年考绩　武皇帝敕封建宁公如其官赠先嫡母李继封嗣嫡黎孺人未几升本司署员外郎奉命册封赵王妃惟谨赆馈一无所受巳而丁生母李忧哀毁甚服除仍旧官辛巳进主客司署郎中会今　上入继大统大婚有日公上疏略曰夫冠者礼之大也是故古者□□□焉肆我　太祖高皇帝稽古定制详载大明第礼　陛下龙飞潜邸万国式瞻今当嘉礼纳后之月宜诏礼官会翰林院详议举行天下幸甚　上嘉纳之于是声名闻廷中高丽琉球诸国数贡无度公谓非体以白大宗伯议请仍旧俾有常绝其私觌客部例于四方诸边征集谙晓夷语与夷字人试其可发鸿胪寺若四夷馆廪饩而叙迁之以待四夷朝贡人文之至名通事与译字生然随地广狭因贡疏密人有定额不多置岁久弊滋诸率夤缘利额外进甚乃甫通籍而弃其本业希快捷方式得直内阁或典郡县者滥甚公议请以诏令行之黜革数十人巳奉改元诏大赉文武吏士悉允核光禄寺岁受六安芽茶供□上用柄事者额外恣取民不堪命庐州府知府龙诰奏言之事下礼部公裁议中制并请损及内阁供数得旨报可壬午冬迁知江西贑州府府治□险多盗贼且健讼提督都御史兵备副使皆治其地事繁剧公明于听断而广设方略狱讼与盗咸衰戢贑于法食广盐邻郡袁吉临江三府则淮也然淮盐贵泝而难广则贱沿而易故三府希不坐犯私交称便利焉任未朞癸未冬丁建宁公忧还籍丁亥起复补知湖广长沙□□先教化而抑强横郡侧浙江西山岳麓书院旧矣山川蟠麓宋儒朱张□□生讲学所由宋逮今兴替率以其人公嗣加修葺□今　皇帝御制敬一箴其中增置祠田选诸生秀异者俾颛讲习暇日亲临督课彬彬焉多所造就时闻人者甚众郡有吉藩先是王奏乞田千二百余顷名鸡鹅食分坐长沙等八县弘治巳前亩征银四分二厘葢定制繇正德来府中辄遣官校户敛之官校又缘私利计亩之征葢率两倍其初民大不堪公请仍旧贯但令县征送府府送长史司使类封以进官校不得肆民大悦是时户部得请命天下有司积榖而以其所隶里数之率岁满户部奏旌其最公积榖至中余万秋夏税粮起存百凡余万万吉府长史司滥受词牒捕得人辄拘系号门监甚者罚楮榖金钱势张甚戊子冬会入觐有诏求言公列事二十有七上之部院多所采听其禁受词以专辅导一事则专讥切吉傅吏部以深切时弊请通行禁革巡抚都御史潘公亟荐其治行请大用然缘上事遂吉藩所构于是抚察思所以全之合奏调公荆州府报可适辰州保靖宣慰司彭九霄四川酉阳宣慰司再仪争地界各具奏诏行两省抚按官劾两省抚按又其属蜀得佥事刘公楚得公两贤素相知矢惟一心悉索乃情使输平且勒石界还报称允始公之幼从建宁公学于闽见建宁公与老吏论难律意率至夜分知读律之难及仕又承其祥刑守官之教既知诸大郡历年久见世所刊律解附例多舛且新故弗别解亦繁芜于是更取律之全文大书于前凡御制诸书若大明令大诰三编及会典于律有互相发者特书次之钦准条例分类附书又次之诸家批注节取其要与正德新例法司见行诸比可备参考者皆细书分注三十卷题曰大明律读法以上自序其略云大明律读法者读大明律法也律与经配读经者必穷之六经以通其理必考之传注以疏其义必验之诸史以论其世读律于御制诸书犹六经也解疏诸家犹传也诸条例犹史也庸可以不知乎其书虽未公行至今司刑者窃以便荆州诸卫屯田子粒法当上之郡庾俟转给乃诸豪滑往往诣屯辄其直阴贿吏而以巳或他人俸钱潜抵数徒虚造关领公悉厘正寘法理在荆二年积有赎金罪榖凡数万最于楚省都御史凌公援例奏请奖劳之会有缘法过甚致被口语者户部怵而寝然公之十□□赫然在当世矣于是吉藩诸陪臣忌公将大用不利巳又摭长沙往事数挑王奏公置对当事者往往避忌莫明积数年而后解吏部以其久次也不竢赴部补公处州府处在万山中而当瓯闽孔道他守或饰厨传以称过客公嫉其然甫视事即奏言其疾苦如均赋役当照里数与蠲贷逋负料价免派新造战船材直及精选甲科以知县事并疲里以省□害申明优免则例以厘积弊事多所施行栝故勤于穑事然苦乏水旱即赤地公凿洋彭峡修治好溪偃月二堰约可灌田千余顷民惠厥德十县岁解钱粮至府故有加增名水脚银积之可千余金公悉还之靡所利巡按周御史首加论荐丙申冬公念生母久未得赠上疏阙下曰臣前礼部猥蒙圣恩臣父若母并得封若赠惟臣生母以嫡在停格缘国典章不敢辄有尘渎其后正德十有三年七月臣生母故距今十有九年墓木拱矣臣窃详法意嫡母在则停生母之封者以二母俱存嫌于耦嫡故停之以严嫡庶之分也若生母殁而嫡母存则封其嫡与赠其所生要似无嫌而可以伸人子风木之恨臣愚昧死不胜拳□下其奏吏部吏部议是请赠其母李恭入焚黄墓所寻升陕西按察司副使奉敕整饬临巩□凉等处兵备甫之任道得除书迁江西布政使司右参政分守南昌道以明堂大飨礼成赠教授公建宁公俱大中大夫江西右参政祖妣邓氏嫡妣李泊生母李俱淑人封嫡母黎太淑人巳而奉表入贺万寿圣节还任迁河南按察使得报慨然有策勋树功之志时汴省一二巨室横于乡至或杀人前此葢数被奏讦然莫有能寘理者公愤而竟其狱皆当以大辟以是谤书四塞赖当路知而保持之寻转本省右布政使未几转左汴人之困公悉知也于是悉意经画议省比岁藩禄误增之数而补其止缺拟裁诸府冗役民校而禁其滥保阉寺以无益俸薪台隶之给佥议以是壬寅秋山西被虏创甚游骑至泽潞声振卫怀朝议增重总督宣大偏保制府事权河南山东两省听节制公乃列上御虏方略于督府其略曰爱养民力以破虏计用不逞以散虏与出捣巢穴以速虏归设伏出奇以挫虏锋重悬赏各以购虏首许贡给赏以薄虏毒耀兵防秋以夺虏气神道设教以惑虏见先声虗唱以摇虏心总督联峯翟公大称善癸卯秋乡试公先事提调罔不预会母黎氏卒于任护丧南归以附于建宁公墓甲辰春被考得调时力宅忧乙巳冬服除例当如部公叹曰以吾之衰□□可奔走数千里觅官耶丙午春上疏力陈衰病愿乞首丘不报然自是亦无意于形势之途矣丁未春再考被免公方山凿沼筑台构亭树艺花卉竹木于冤计乃是岁秋七月疾作竟不起距生弘治辛亥年五十有七公天性英敏美姿容多才艺爽朗跌荡善戏谑与之杯勺燕会时令人解颐尤善理财听讼虽积年逋负能使无遁十余岁滞讼一览而决扬历中外逾三十年承部院大臣方公献夫等剡荐无虑十余疏博学泛览不名一家文藻赡流丽书法清媚公弟环山司徒从其所得文集若干卷诗若干卷奏稿若干卷居平不喜佚游靡费虽隆冬盛暑笔□书牍未尝离手不则课奴仆树桑饲蚕力田□□分芧灌蔬虽堕核陨箨寸丝片楮必自综理又得□绝仆数人佐之故羡于赀公归得藉与宾友相娱□□此 

　　◆参政 

　　河南布政使司参政郑居贞传（忠节缘） 
　　河南左参政李公仑传（何景明） 
　　河南右参政阎公仲实墓志（杨一清） 
　　河南右参政顾君福墓表（李东阳） 
　　河南右参政吴公愈墓志（文征明） 
　　河南左参政秦先生文墓志（郑度） 
　　河南左参政潘公镒墓志（潘潢） 
　　河南布政右参政丁公致祥墓志 
　　河南左参政刘公友仁墓表（王慎中） 
　　河南布政司参政王先生慎中行状（王惟中） 
　　河南左参政乐公頀墓志（陈炌） 

　　○河南布政使司参政郑居贞传（忠节缘） 

　　忠节缘 
　　郑居贞徽州人丰颊美髯从父潜官闺中师黄师泰洪武中举明经授巩昌通判升礼部郎中文行时所重二十三年进河南参政永乐初坐方□□死初孝孺之教授汉中也居贞以诗送之曰翩□紫凤雏羽翮备五采徘徊千仞翔余音散江海于焉览德辉济济锵环佩天门何嵯峨羣仙久相待□沐晞朝阳夜息饮沆瀣如何复西飞去去秦关外岐山谅匪遥啄食良自爱终当巢阿阁庶以鸣昭代孝孺亦赠之文谓其参政河南三年而去吏民以不能留感□ 

　　○河南左参政李公仑传（何景明） 

　　何景明 
　　李仑字世瞻临潼人幼笃实庄重虽祁寒盛暑手不释卷成化己丑进士庐州府知府清慎自持不然官烛锄强禁暴兴学筑堤百废俱兴岁饥公徧历所属加意安集出库藏银帛令自易食春初价贵始发仓廪赈济全活者甚众所属起解马匹令轮流解马七户资之民困始苏户口盐钞存留令原解价以三之二给官军一充府库君民两便巢县大河水急人每溺死创立浮桥以便往来自用淡薄一案衣至八年方易升河南左参政去日遮道挽留者以万计立碑颂之居家有都御史与同年者遗之木使屋焉不受比卒贫不克葬其后夫人郝氏不能遣日守臣奏闻命有司月给米养终其身 

　　○河南右参政阎公仲实墓志（杨一清） 

　　杨一清 
　　予与陇州光甫阎公友三十年知其行甚悉其尤度越人人者考功典天下诸司官吏殿最黜陟公历主事员外郎郎中门庭如水年格浸深且大拜累疏乞归田太宰济南尹公雅知其贤固留之成化甲辰出河南布政司右参政明年乙巳遂恳乞致仕以去年纔五十三有钱若水之风焉归乃筑室岍山足迹不至城府部使者就见则见之不往见人因旧业增置水田数十亩课僮奴耘耔灌溉岁所获以自给不别治生呜呼世之人颠毛种种垂死不能忘情于富贵不得巳而去又恒藉官府声势以重以奔走其乡之人波流风靡中如公高蹈者几人哉予提学陜西岁按陇州必造公最后相见弘治丁巳公送予岍山之麓立谈久之将别属予曰君自爱恐不复相见矣予愕然徐应之曰明岁当复来公曰诺竟以事左负初约今年春予入京师纔数月而公讣音至矣前日之言遽成永诀呜呼伤哉公之子价侃皆予门人哭诣予请墓志铭乃按工部右侍郎史公所述事状而叙之曰公生六七岁读书日数千言过目辄成诵十五善属文随父静乐君任岳阳属边报方殷所司承部檄选官民子弟习兵法武艺以备非常公与焉未几尽通诸兵法尤善骑射静乐君曰是非所以教吾子也止之令专力于学比游京师谒明儒学益进补郡庠生景泰丙子举陕西乡试第一年纔二十四成化己丑第进士既仕有官守犹不废学老而家居益大肆力于经籍泛观约会充然有得发诗文质而不俚根极理致有葵庵集藏于家所储书至万余卷书院建崇经阁贮之增建堂斋延师择徒慨然以作人善俗巳任考功随人才器鉴别精当公论倚以重尤严驭下吏莫敢奸时宰好任耳目廉视幽隐时摘发之以明羣情懔懔公尝与僚友议及曰宰相当如泰山乔岳察察非大体廉者以告一日谓公曰外人议我察察有诸曰有之得之何人曰公大臣苐视其言当否以自修饬不无补不必求其人时宰素重公终以是忤未几有河南之迁值岁凶人相食遍历所部存省赈贷暑雨祁寒未尝告劳赖以全活者甚众奔母氏丧扶榇徒跣三千余里居静乐君丧哭过毁悉屏世俗浮屠阴阳家之说治葬与祭一遵晦庵家礼自是缙绅家稍稍化之与人交敬虽久不衰遇贫与丧者乐赙助未第时道出某邑友人邑令访之有骄色急辞去后邑令以考绩至谒公考功愧悔谢罪公曰故人也待之如初国子生华阴周某卒于京置棺敛归其丧驿丞李广客死子流落京师贫无以谋食鬻其孙公闻赎还之给道里费以归公之德于乡者类如此初公既谢事每谓人曰吾事毕矣岁月将不我延生寄也死归也后事宜预图遂召匠采木棺椁以俟未属纩之前忽谓诸子曰吾某日将往先茔是日果卒亦异巳仲实公名光甫字也葵庵别号也大中大夫其进阶也有名秀者隐居陇州之鱼龙川以孙仲宇贵赠都察院右副都御史公祖父也名璇尝作静乐堂训子弟乡人因称静乐先生举宣德乙卯乡荐历南充岳阳昌邑广昌济源诸县教谕以公贵赠吏部员外郎又以季子仲于贵赠都察院右副都御史公父也赠淑人刘氏其祖母王氏其母也初封宜人后以子价贵从夫阶进封淑人王氏其配也仲宽兄也仲宇乙未进士累官都察院右副都御史今巡抚湖广仲容国子生仲寅仲宾仲宏仲宁皆弟也子五人长价次侃次效医学典科皆王淑人出次侁次伟侧室李出也曰钝曰敛戊午举人曰锳曰铨曰钧曰□其孙也六十有七其寿也 

　　○河南右参政顾君福墓表（李东阳） 

　　李东阳 
　　吾友云顾君居母丧时庐于姑苏周山之墓予归自湖南夜抵庐下呼而起因叹世所旌庐墓事多文而寡实云既不自衒当时有司亦无能旌之者后三十余年知府林世远始旌于朝未及报□云卒矣予故表于其墓特举其大者先焉云姓顾氏讳福字天锡云其所自号也江东着姓考讳贤以工籍隶顺天之大兴后赠儒林郎光禄寺丞云以成化乙酉举乡贡丙戌登进士第历刑部主事员外郎郎中调永州府同知迁知吉安府擢河南布政司右参政分司南阳致仕卒初在刑部声甚著录囚山西多至七千余众平反者六十余人前后四十余疏多见采纳每摄他司事事皆立办勘狱浙江发巨赃七千余两时锦衣千户吴绶势甚熏灼勘狱者皆往受成议云独不往会下诏狱遂摘其疵误出永州受檄决狱至兼旁郡有部檄征芽茶香草云计合藩所征全数上疏请停之至吉安承大猛后稍济以宽剸理繁错不动声气而条绪具举张都宪公实周都宪时可刘侍讲景元皆慎许可特称顾君独不善事上官或以簿书相窘然即所治校之诸郡不啻兼之矣陈时政六事时议韪之参政报至民兵数千人遮道泣送府及千户各所留一靴以表去思南阳宗藩军校多不戢每用理断亦无怨辞抚徕流徒复业者四千余户修诸葛武侯庙及阅武场开拓有加其去也以老疾名葢郡人在言路者以私请弗获故阴媒蘖而其藩人犹惋惜不少置云乃自叹曰藩不负吾而郡负吾赖幸有二三知巳者尚存何言哉知巳张刘周也云既归日与乡大夫士觞咏乐足不至公府手不操书札惟岁时以诗寄予未病前一月犹然呜呼讵意其遽至此耶云尚意气故人潘郎中琚客死殓葬之其子鼎方十岁携以自随比长以女赘之又置田庐于苏居其寡孤后鼎举乡贡卒于京又遣人葬之赵知府祯没又以次女妻其子镐尤笃伦谊弟禄早世葬北上者二十年亦归祔于祖墓恤其牙女俾不贰志今旌节妇事其兄光禄丞祯甚谨嫂欲析居即俯逊于外泣告于兄乃得归然引咎自责未尝一以语人葢难之而庐墓事尤大且着云 

　　○河南右参政吴公愈墓志（文征明） 

　　文征明 
　　公姓吴氏讳愈字惟谦晚号遯翁世家苏之昆山曾大父子才大父公式赠承德郎刑部主事父凯字相虞仕终礼部主客司主事修正强执事母笃孝年四十弃官归养乡人私谥贞孝先生母安人陈氏公生正统癸亥八月一日成化戊子以县学生举应天乡试乙未举礼部会试廷试赐进士出身戊戌授南京刑部广东司主事己亥丁母忧甲辰复除本司主事历员外郎郎中弘治庚戌升四川叙州府知府癸亥进河南右参政明年甲子致仕嘉靖元年壬午以登极恩进阶嘉议大夫五年丙戌五月终于家年八十有四公自少开朗书过目不忘尝诣外舅夏公仲昭阅壁间文累数百言阅巳取笔书之不遗一字资既颖异又敏学强解不遗余力既连举得隽益精进不懈初官比部即思明法以达于政每退自公辄取狱词翻阅凡事始章程傅爰论报悉究而通之事至迎解不烦检会所部兼理畿辅事尤苛剧公省决敏利庭无留狱析律详明所当必允苟得其情虽贵势不避时留守中官骄不奉法会有事当按公持之急中官使人宣言款公且惧以祸公酬对间整语直而逊卒竟其狱不少骫骳然不深文内库遗火事□中司坐死者数人公具狱以比请尚书言情罪既得□以比公曰法如是不可踰也尚书执不从狱上何文肃公当谳阅其牍称善曰此吴郎中笔也但所坐非正律宜以比言卒改用比律奏之尚书乃悔不用公言由是益任公每公当迁辄奏留之凡一进官皆不离故署会诏大臣举属吏尚书郑时侍郎徐怀联章荐公堪长藩臬奏上而叙州之命巳下叙去京师万里俗犷喜讦吏多并缘奸公始至判牍日以百数吏故骄列数事尝之公且判且阅随摘所矫数事讯吏吏叩头大公既精敏善发摘而济以严重有犯即绳以法吏畏民怀讼用衰鲜尤慎刑狱每行县录囚必有平反庆符盗正昼刦县诬执二十七人皆抵死公审鞫左验惟二人盗乃悉纵遣二十五人其后果获余盗贵州都匀用兵叙当转饷而道路险远公调遣节适民不劳而事集出诸郡上有诏锡楮镪文币旌之所属长宁筠珙夷獠杂居剽悍易动公抚以恩信示之礼法久皆怀附然无故不轻调集会抚臣移文发其渠率至省阅习公执不遣曰犬羊之性未易扰大万一奔迸不可安辑抚臣不以然欲致之巳而椎剽卤掠旋不可制公手书之楮谕之即复弭帖葢公推诚待物素夷獠信向如此土官安鳌以马湖叛有诏掩捕而叙实比坏藩臬重臣咸会于叙公言鳌轻剽无远谋然器甲精利兵亦矫健未易攻取不若重围困之彼中无水不一月可坐而降也议未决而鳌弃城走将纠诸夷乱众相顾不知所公徐曰鳌在吾壳中矣问故曰彼以郡守将兵接战胜负未可知既离巢穴一穷虏耳所辖诸酋长皆其深雠彼且无以自容又何能因遣人袭而执之曾不血刃而元凶授首及改设流官其丑类不服复啸境上刼郡印乱众益恇扰公亲叩其垒好言俞之曰若等情有欲言言诸朝当有处分何以印之出朝廷失一印复制一印于我何损若持去特一败铜耳吾怜若以无用之物自陷罪辟故若言若无以印也众即委印解散自首事至敉宁公皆在行间谋画多自公出比奏报而赏不及公众不平公曰叙与虏接师或不竞叙寔先祸此守臣责也今得无恙幸矣在郡九年劝农振业兴学教民民靖允洽岁亦比登乃平繇更赋勾考边储之侵于民者得四十余万输籽转调亦数十万廪不此充以时赈发流庸来归户口增羡郡以大治在河南兼理屯田时田多藩府干没及势家渔取或假中官芘覆厌抑□谰莫能致诘公訾省钩校多所绪正在省一年展采错事方将有而台评出矣会蜀士有不悦公者复从中酝酿之而公亦巳倦游遂致仕去公识虑精审举动详缓每计事必要其终斟度分剂不少渗漏一时虽若迂远而积久考成往往有余沿牒往来非公事不辄乘官舫虽远不给过所官中馈遗一不受亦不以官物遗人尝自言在官经费一钱以上皆注籍令皆可覆其可必视法所在故历官中外未尝一挂吏议其待属吏特严虽少喜不假于色词所不喜者亦不辄肆诋挫不立科条不声誉而质行履方往往出衒名者上故所在政事卓卓尤不欲有所附离初登第观政兵部部僚有与当路比者雅喜公故引重欲援致要地公谢曰某忝列进士入官自有本末因缘进取非所志也其人愧谢后当路败所引咸坐废而公无与时巳韪公卓识其后益励不变浮沈常调者垂三十年晚始邂逅一奋而竟以谗罢呜呼此足以占公之所立矣家居出入起居咸有常度接人和而有辨故虽燕笑融洽而人莫敢慢人有过不面加诮让惟对之不言而巳其待子弟亦然然人每以是候公颜色所加甚于质责也故诸子若孙咸孑孑自将无少纵弛闺庭雍睦訾毁不闻邑中称诗礼家必首及之雅喜宾客燕设精凿礼文祥雅周旋樽俎间终日忘倦晚岁聪明不衰音吐洪畅理言遗事历历记忆每对客举似不必深竟颠末风流雅尚奕奕照人葢以高年令德乡邑之望者二十余年呜呼今则巳矣有如公者可复得邪 

　　○河南左参政秦先生文墓志（郑度） 

　　郑度 
　　先生讳文字从简号兰轩后号雪峰其先闽人也自闽徙台之黄岩再徙临海遂临海人曾大父讳世珙大父讳宗传父讳盛字彦彬号复斋以先生贵累赠刑部郎中初宗传无子有青鸟集庭下遗二卵而去巳而生二子次即复斋娶董氏生先生先生九龄而董宜人卒哀慕不能巳稍长辄知事复斋公复斋公性严毅务得其欢乃巳弱冠以举业闻堂堂然出人士先矣犹与静学戴先生辈道义交益务进修不怠弘治壬子以毛诗中浙江乡试第一士论服之明年癸丑登进士第观政二年授南京行人司行人三年转司副四方从游之士户外屦恒满既满考得归省矣未至而复斋公卒哀毁几无以生正德中服阕始迁刑部广西司郎中时逆瑾之乱罗织京朝官刑曹易染尤甚先生以身殉法不少贷谳狱精明老吏皆自以不及瑾竟不能害未几迁贵州提学副使贵州学政颇简类兼清戎粮饷等务先生于养士外又有区处方略军民便之踰年以吴太宜人忧归服阕仍改陕西先生之两以忧归也借宅以居萧然无长物终丧三年守礼勿越至遇国哀必朝夕临俨然如制而止其两提学也以身教亲讲解大要以抑奔竞黜浮薄先两地士习之丕变初先生之未拜贵州也杨冢宰又欲以江西啖之要之来见竟不从自陕入觐也嬖幸钱宁孙安廖鹏各以其故来视辄谢不见后亦不能害之在陕二年迁河南布政使司左参政陕人咸以先生海内巨儒置非所宜处颇有遗论焉抵任覩河洛居民萧条甚而　武宗巡游调度日急慨然告病以归抚按知不能夺以闻于朝有诏嘉其恬退许之于是先生年五十有六矣饯送者一如在陜时一无所受后先历官三十年而一介不苟时之益严葢其天性云先生之归也杜门谢客足迹不及公府日惟教养子弟波及乡之后进焉自家食以至行人时五经之士各指授矢口成章士争录之先生体貌颙重词气和平不问而知其成德君子其学术甚正而仙释之说一不入于心复不近世门户同异之习而士益就之自其出以及归老上章荐之者比肩而其志独不夺其所得者终不与易矣嘉靖己丑卒年六十有七 

　　○河南左参政潘公镒墓志（潘潢） 

　　潘潢 
　　公讳镒字希平少颕敏劬书总角台试论孔门诸子之学甚具御史异之释褐除南京户部主事差监浙江北新关至辄搜七税司若省州老猾数十置诸理而罢镇守无名之需岁二千金税入出必先有司部举凡严钩税而巳关长日不闭纵民往来无所问才半月钞额告溢则尽蠲小税税自某等以上亦各损旧则十二是岁薄征而钞倍上下同声贤之公愀然曰非吾意也岁入赢缩视客艘多寡比者北方道梗浙商偶辐辏焉苟以是率民弗堪矣乃疏其故而归其羡于大农以佐赈闻者知公识高而虑远愈贤之于是巡按御史欧君珠陈君德鸣韩君奕连疏乞久任公待以不次而公及瓜趣代益急　上乃擢公署员外郎郎中公革部中白直三百人宿蠧一清寻知荆州改长沙丁外艰补兖州所至戢盗贼平赋役兴学校清狱市卓然良二千石升山东按察司副使整饬霸州等处兵备扈　驾称旨擢河南布政司左参政坐先奉诏治前驱廷谢后期御史胡守中所诬执罢归缙绅世之公性孝友始第时中宪春秋渐高公忧形于色往往终夜不能寐痛母若兄早世间语及虽垂白犹泣下不自胜授二弟易皆早知名仲氏举明经自高安令拜地官郎公犹谆谆戒勉补助其不及甚力与人交不立畦町而胸中泾渭不啻较然在南都时泾野吕先生重其人作荆人父母篇别而大司徒梁公亟称公廉翕诸郎吏右都御史怀庆何公题石尤详既免官兀坐草阁发愤经子有得间书以见志于时族子有私归女弟恶少年者公正之不得但书其册曰吾视春秋狄夺卫女卫告鲁曹狄屈而归卫女卫受赂复女于狄且曰不可者鲁曹也狄怨鲁曹古今人岂不同邪闻者凛然狄卫鲁曹皆同姓其不恶而严类如此使得意大行岂可量哉居二年遭继母丧哀毁遘疾以卒年五十有三 

　　○河南布政右参政丁公致祥墓志 

　　□□氏讳致祥字原德别号近斋世家常州□□□□□山雁门里曾大父以仁大父景和父洁以公□赠户部郎中母宋氏赠宜人公生而凝重寡言笑比长通经以古文辞名于乡乡之巨族争延致以师子弟严饰规范多所成立以儒士累试南畿始举弘治甲子乡贡登正德戊辰进士第授户部主事监居庸德平军储出纳有方暇与州学诸生讲究经义诸生憬然改听当正德时天下多事国用匮乏部使四出公往闽广清盐榷之匿于奸者数十万及疏利弊五事于朝多见采纳大司徒属十有三分理邦计而陜西署主百官俸给锱铢易生訾谤公郎持衡若一人称平焉岁漕自江达淮至京多滞部推公督之公先兴复仪旧闸专堰利者以浮议沮公公不顾仍集诸名人碑文附以巳见录刻之图永岁可省费万计而运遂通擢湖广布政司参议分守上下湖广荆南道有武弁某犯罪希关节以免公竟置之法江右有客于楚者保长与仇诬以盗狱成公廉其情白之湖南岁侵躬自巡省多方赈贷所全活者甚众武冈州民业见侵没于藩府官校岁久莫能决公从容□王以利害即斥令割还之民凡五年询民瘼爬搔厘革若切于身必去之而后巳擢陕西按察司副使抚民汉中属界川陕之交流民逋聚易乱公平易率物释系囚按赃吏威怀并行部以无事夏秋淫雨灾甚民居荡析公檄郡县尽括帑藏诸羡余赈之焦劳万状民得以苏于是抚按台交荐之犹在楚也迁河南右参政己酉入觐事竣以引年致仕家居适意山水游心六籍自娱历官三十余年囊无长物惟题咏篇什甚富若泰华武夷黄鹤诸胜各有纪述而风俗民情因以槩见诸集中可考也平生不矫狷崖山以求自异所与无大小悉任诚推分无失色失口于人又不以宦势凌诸乡曲至于谈说理道世故人情若洞烛其然无毫发之爽故皆竦听乐与公游久而不敢慢易有古乡先生之风焉卒之日年七十有九 

　　○河南左参政刘公友仁墓表（王慎中） 

　　王慎中 
　　呜呼予何忍表刘涵江公墓哉辛丑岁予与公同罢河南参政予方倨侮自恣驰书于公约游淇水王屋太少二室武当山相携而归公艴然径归且报书曰君报罢犹出内批孰不知权重人所如吾谁当明者吾归矣不能从君游且宦其土方见罢而又往游焉得母太作意乎予时巳至淇上彷佛百泉苏门之间愧公之言径趋安阳访故学士崔后渠先生谈数日亦遂归不复至孟门洛阳矣嗟乎公达人也既巳罢矣何必使人知其谁所者而公报予书其言如彼公平生约巳守官俭薄蹐苦独蹈人所难要欲以见于世而今猥与不肖同罢宜其不能忘也呜呼悲夫予何忍表公墓哉然公巳没世予卒以悲故不文谁当明公者予又何得不表公墓也刘氏故莆之涵头人祖均长仕元漳浦县尉因以家焉当　文庙时有仕宿州知州名观者有能吏名实公高祖再传封南京礼部郎中公渊公之父也郎中公娶封宜人周氏公名友仁字是成原所由徙故号涵江以示不忘其始以正德甲戌进士始授南京户部主事转礼部主客司郎中迁知黄州府以母丧去职起复衡州以才调广州迁湖广布政司左参政遭郎中公忧起复浙江右参政调河南左参政抚民南阳其户部尝监淮安榷税及持节往使湖广理赋督发其滞逋以填京庾榷税故毛细易污之者往往矫厉苛核皦其迹以冀自免督赋所临遇皆藩郡大吏至者辄弛懈不欲急惧见触公在淮安尤简易与商便督赋故严密钩剔渗匿不以藩郡尊巨忌二事以集竟免污迹亦卒未尝有所触黄州江汉经流之冲民蹙政烦前守日夜治文书不宾客寝食不得休衡州在山谷深奥处田野饶足郡中尝暇因习偷公两易其俗张置黄州政每闲寻周瑜破曹孟德故处酌酒吊之与客泛舟婆娑甚适日与诸生考论术业第其得失奖饬之文用大振比公去而以文奋时名流者顷背相踵皆公所教士也衡州置郡南岳之下顾未尝一游而设约束布条教起民之窳虽在郡日少恩施未洽而精采有加焉湖广浙江参政主督版册财计宜米盐公独疏目阔节顾绝无漏失抚流逋多以宽舍致安集而稽察诛赏公用之不少贷唐邓之间益用和怀其所治各有以自得如此而其尤难在广州岭南土广民众莫如广州且据会省部使者藩臬监司所治人性各殊难于齐调郡于其时贤贵人在朝最有权望乡里多附丽之者强则折而弱则靡公持其间而免焉葢其尤难也公平生廉谨自好居官所至不以细如毫毛或苟而有取其于人不苟予性尤阔直朴率无机数曲节既无以买名誉寄援汲而居官辄得贤声宫辄起由其廉谨不取虽有憎怒者不能加点而然也然在浙江言者所论在河南未几卒以罢归则以寡聘遗简迎将虽其廉谨而终不足以胜憎怒者之势也呜呼其可叹也夫公殁二年既葬其子祥鹳持其族昆约斋中丞公之状与林二山中丞公之铭谒予曰愿有以明先君者予主广东辛卯试事公属在广州共事院中留都主客郎览壁中陷记摩娑题名得讲其风美最后同河南参政又同罢也其言宜可信于是表于其墓曰有以自待者必不托于人于人无所托则其享于世者亦不能遂彼所谓自待者皆矫强鸷卓恃巳而卑物奇迹以惊众其不能遂意于世固其自待者所自召与公诚无所托于人而任质径情貌恂而词愊非期与人异有所战薄于才鹜声角之场者所遇竟若此何也岂材与不材之间固其所难处耶然公终始所尚无少异而始见贤终以得罢予又以感夫世尚之变葢三十余年之间而仕者见容之难易其可覩矣 
　　不材之间固其所难处耶然公终始所尚无少异而始见贤终以得罢予又以感夫世尚之变葢三十余年之间而仕者见容之难易其可覩矣 

　　○河南布政司参政王先生慎中行状（王惟中） 

　　王惟中 
　　先生讳慎中字道思别号遵岩居士惟中之仲兄也德学乡后进所尊事皆称先生云先世由光州固始入闽实居于晋邑之安平镇自明轩庭中公而下传高祖义斋公永坚曾祖瑟斋公瑞昌祖确轩公寰始徙居郡城确轩王父倜傥豁度少游吴越间敦信明谊乡人雅重王贾之名盛于吴中而赀亦大起年三十余即有高志远识欲以诗书之泽光前昌后遂尽捐祖业买地筑室郡城中府君方渠公纪甫七岁随携入城确轩公卜居之意葢属望府君也乃王父未几谢世府君年纔十三知追念先世力学不懈弱冠学官弟子有文名气禀严威见者莫不敬貌咸意其达士显人也以先生贵初封礼部祠祭司主事再封吏部考功司员外郎母李氏尚宝少卿竹坡李公源之女素闲姆教年十九归府君相夫诲子有古贤母矩范累封太宜人府君年及强而先生登第尚刻志图进取比四十五岁抑拜恩封始辞泮庠知者犹叹其屈流泽未艾实府君之遗也而其锺祥毓粹于先生葢深且厚矣先生生而颖异四岁在抱时太宜人教以三百篇之诗辄能记忆成诵五岁就塾师读孝经论语对偶应声多奇字八岁能诵古书日数千言十岁能文开悟警敏不烦师解先大夫钟爱甚教督尤严十四尽通举子业从易媿虚时中先生学媿虚虚斋高弟一时从游者咸有时名先生其最着也同辈长者皆大先生敏茂以不可及媿虚喟然曰老夫当退避三舍矣郡侯葛公恒最以鉴识自负一试奇之曰此儿异日当天下士督学胡公亦以奇才目先生遂令附学应试先大夫实携之行乙酉领乡书丙戌登第传胪始冠士籍以美谈请归娶　上特俞之娶陈澹斋尚谦女澹斋与先大夫友少器先生故以女许焉归而膺冠帔岁余赴铨授户部主事监兑通州时天下承平在仕者皆高重宴嬉以米盐末务有据案执簿稽敛散会盈缩巳充职先生独慨然曰国家大计系于转输若吏徒保甲习顽诛贿干没奸利恬无所创非法也弊窦奸萌搜窒抉剔积偷宿蠧厘革殆尽且以其余闲尽读古五经六典子史之书隆寒盛暑皆夜分不寐即书生苦刻不能及作文章彬彬然史汉人语唐之诗晋之书罔不涉其流而泝其渊遂知名当世改礼部祠曹尽交天下雄俊同时如李克斋遂华鸿山察唐荆川顺之屠渐山应畯陈后岗束陆石溪□江午坡以达李中麓开先曾前川忭数公才学文章之美以道谊义气相莫逆而先生尤诸公所引重学日富才日益昌文日益有名适当礼乐制作之盛郊禋之典秩祀之仪靡神不举祠曹职在督视工役出入坛土遣劳勚独甚而据经引义原本礼意以佐尚书之画又多所论赞郊祀礼成特加赏赉嘉靖辛卯各省乡试复以京朝官主试先生在岭南盛称得人壬辰春以廷对魁天下即先生所士林公大钦也是岁转主客员外郎　天子向意文治诏取才学之臣十人以充史馆而先生之首权贵人欲致先生使人语曰得一见馆职不足定也先生固不往谒乃点用九人独先生竟沮不用自是朝论嗷嗷有失人之诮乃改先生吏部以塞众望由考功员外郎升验封郎中当以次掌铨先生在职其所向意持论皆惓惓于抑侥幸崇恬退叙耆旧振拔淹滞慨然思有所更置时少宰霍公韬方以议礼大臣　上所眷其用舍进退论议卓伟属员多不当其意每独举先生官氏誉于众中所谓权贵人既于先生有宿憾凡有部议不合辄疑所间同列霍公所不当者复忌其轧巳悉力排之会有请封之典先生建议皆仁人孝子之用心本不过当事者特不欲其文选考功遂坐谪判常州时年二十有七文学意气之盛方锐然欲有于世一旦被黜人皆疑其愤恚不堪先生顾怡然就道无几微悔色初至郡人谓先生年少文人不闲吏江阴令缺巡抚欲檄署篆恐其偃蹇不就先生自以筮仕以来出入郎署践陟清华不获尽心于民事以少见其所志且以谪居故倨腆蹇傲示不安于位尤非所宜也遂奉檄以行延访民俗兴学教士百废具举闾阎之隐大市廛之情伪旁烛毕照文饰以经术事至迎刃而解老胥黠吏不敢出一喙邑故多右族豪恣不法旧吏于此者或有所顾忌忍莫敢动时有某姓者怙势纵滛尤甚先生廉得其状首寘之狱旬日之内奸帖豪柔邑肃然大治属县之民知先生判常不知其署江阴也每以曲直越县请士怀民畏有神明之誉愈远弥思今且尊祀于名宦之祠非德义惠爱入人之深安能久而不忘若此哉在郡仅数月升南京户部主事转礼部员外郎礼部于留都尤间简得益肆力于问学窥见本根铲削枝叶于圣贤之微言超悟默契深造自得发箧中宋儒之书尽读之有味于欧曾氏之文以世人谈文皆卑宋人而云马迁班固不知善学马迁莫如欧善学班固莫如曾是欧曾之文葢原本经传由史汉之豪一变而粹者也先生以此自悟妙得欧曾家法乃取旧所作尝所自喜以汉人语者悉焚之诗亦以监唐宗间出于晋魏风雅旨趣玄妙音节冲融不专守唐人句字而模写变化远矣丙申升山东督学慨然以敦风教齐习尚巳责规画条约皆原古者所以一道德之意而作新倡厉以身标齐东故习所属谒上官多用舆台之仪学官亦循之莫耻诟先生痛抑喻戒令以士礼见尝曰师必自重而后可以教人若轻其师是轻其教也一时学官争自磨淬转相训饬而先生之教昌明显行至千品隲文字再不覆阅见者咸惊神日看百余卷皆彻首尾批抹点评无一语漏略而高下其等不爽锱铢尽得诸牝牡骊黄之外昔人所传一目数行下笔翰如流实先生其人矣中麓李公先生立传有云曾寄高等士文百余日后无一人不发身者甚至有生童试文一篇即许其终身所造如殷棠川学士谷近沧司马皆以童年入试大加赏识遂越诸生超等补增不知何从得之初山东士子见先生所广东录争相慕效先生自以所作虽峭厉雄奇有可喜然不足式而所谈乃成化弘治间诸馆阁博厚典正之格士由此知向往其文一出于正凡经先生识拔者皆成材美士致位通显舆论翕然葢精采动变行于俄顷而士风文体焕然易视改观东土人士至今谈之有遗思也甫一年转江西参议江西故阳明讲习化导之区其老先生多以学鸣世士之知学者不少先生以职事往来白鹿鹅湖间与学者犹订证发明简易通彻不蹊径诸老先生如宗伯南野欧阳公司马双江聂公司成东廓邹公礼部明水陈公翰林念庵罗公皆以德学文章相雅善元相徐存翁时以馆阁儒臣督学兹省德尊誉重士友每私相语谓难于继莫不愿先生督学以继徐公而先生乃遂迁河南参政而去士觖望先生所养既深更吏事益练不吐不茹动有矩法而苏息拊循怛阐恻从容于文法体势之表人尤莫窥其蕴方　章圣梓宫自九江入楚供亿之费莫能卒办下吏至欲弃职以逃先生往莅其役经度区画其有条理力不告诎民不□□上下晏帖寅僚皆倚以重在河南属场屋选士督学后冈陈公病不阅卷以属先生数日悉品定及得隽皆知名士人咸归先生之明陈公不起先生之经理后事其遗文厚之赙抚其孤如子遣人护其丧归葬移书当路恤其家又服先生之谊属岁大饥大梁宋卫之墟殍胔蔽野民且相食天子遣户部侍郎王公奉宣德意以赈贷全活之土公至檄先生将事先生见历郡邑周行乡井开廪发粟劝分平籴而赈给有方里胥豪猾不得侵宣铢发饥者得食待哺之民倐获更生枯润仆起诵声载途王公具以其状闻且荐先生宜大用人亦旦夕望其公卿乃嘉靖辛丑忽从中报罢朝野骇愕莫得其故先生所以罢由在江西时夏相方以权焰缙神所辐辏吏于其乡者皆曲意取容先生独漠然不顾蓄憾特甚会考察遂以意讽吏部考功惧拂其意而外惮公论姑以不及调先生迨疏入乃出内批以不谨罢时年纔三十三也先生仕既早废而宦迹所历迁徙不常又不得专于其职故凡所欲皆未及究其用然先生之所巳试者如此则其所未及试□□□□而知□先生□□朝朗□迈绝出束发登朝高谈阔辩直谓天下事无不可而之亦无不如吾意与一时雄俊以名节桐矜意气相励昂藏峭露如太阿方出于匣使人望之知其难犯而就之媿其难及士誉方隆而忌者众矣迁不转徙回翔中外扬历世故充养醇深益有悟于性命之微言而豁然独契其精顾视其昔日所皆查滓形迹而融释剥夺以完本之作用如玉之琢邧廉隅磨砥圭角惟见其温润之光缜密之质矣而世之忌者多以始之所闻见疑而先生所独诣固有人不及知者代吏部时以不谒权贵而有郡倅之谪江西时又以不奉权贵而有参知之罢则大节皎如虽湮不淄又未可以今昔论也罢归以来兀坐一室左右图书屏远丝竹不以嬉媟娱自之祭应酬问遣之外手未尝释卷潜心大业力追古作以兴起斯道巳任二时铭幽记远之文颂绩纟勋之咏非出于先生则以不得所托而用以歉愧海内名流亲寿及葬志铭传或刻古书序皆不远数千里走币求先生邦君大夫高人逸士赠送寄酬之作亦多所造请凡得其片纸只字皆珍藏袭什不忍置然先生不苟于作虽勉应文字亦反复沈思特出新意调高义古他人莫知如何造端而一经玩味又若得其意之所欲言而发其心之所未有故篇出皆足垂之琬琰世盛传如所刻玩芳堂摘稿家居集仅十之二三近刻于吴中嘉兴建州三本亦十之七八然海内知言之士脍炙讲诵皆谓其独超匠心振起前哲葢先生于文宇醇深古雅冲澹纡余而光晶霍烁奇变百见卒归于道德仁义蔼如也至其考前人之是非正诸家之谬误皆足以发千古学术之蔽使其人复生将有质之自媿当之可以不惭者尤长于序述表志之体读其文而其人与事形貌色相神情气韵宛然如在目睫间自六籍以来上下数千百载凡秇圃所列不可殚述皆咀其英华游其阃奥操纵阖辟惟意所适殆天之所以任起衰之寄非人力所几也荆州唐公谓其文论可藉手以见古人二百年来当中兴其必有得于先生者深矣尝不远千里入闽友怀公求状先生亦往会建州遂于武夷山中之论著持归至和阳予与胡栢泉公逆之僧寺荆川忻然曰此行得遵岩令兄一状足以逭不孝之责而慰先人于九泉矣念庵其祖善庵公请墓表得之遂自书入刻其海内知游爱重如此践修迈往之实日新月益老而弥锐我泉自虚斋先正倡明理学诲导后生及门之徒守其师之说以见于世者固彬彬然盛矣自是而后葢寥乎其仅存唯先生复修斯道以兴于教凡一时后进之士学而未成才而未名者先生咸与进而乐道之以成其学而名其才彼其有学与才亦愿先生之进且道以得所归日以所业求质户外之处常满先生亦盛引接鼓舞振刷期以广斯道之传而易其口耳训诂之陋抽关启钥诱掖开发谆谆不倦随其所叩皆虚至实归充然有得四方之闻而兴起者多以不及门媿虽闲居林壑其声光物望达全闽从游之盛前此未有也监司部使者行入郡境莫不知有先生造庐承风折节相倾下惟恐不及先生亦不踰垣闭门之隘讲学问政雅倾尽先后荐者凡四章大约谓其文学裕于政事才略宜乎缓急有豪杰之气而养巳纯有经纶之学而识尤远居家惇笃孝友之伦化俗倡明诗书之教谭者皆以知言乃终于不用此岂特先生之不遇耶夫使先生当改官翰林时不见沮吏部参政时不见谪且罢必晋位通显驯至卿相有当世烜赫事功无疑也然未必其造诣之宏深见于制作如此之盛可以传于不朽则在此在彼孰得孰失必有能辨之者仕不达废而不复用岂足先生叹哉天性孝友家庭之行人无间言居尝自念从仕之日早不获尽力于父母之奉故在河南罢归不愠怒惟以得婉恋膝下乐从容游豫州所未历山川从安阳访崔后渠谈数日方归道吴越中与诸旧故讲学论文意绪洒然入家朝夕先大夫左右下气怡声讽谕几谏惟恐有违且结社致客以娱老不谓未数月而先大夫即捐养先生致哀尽诚悲恸惨怆如不欲生禀受本弱又少小从仕绝不习劳苦事先大夫择葬地日行林壑丛薄间不辞跋疐最后得地于东山之麓费巨而兄弟不知先生虽宦成而归家事尚总于太宜人惟中时亦忝一第忧居饘粥之需未尝自营办葢惟中兄弟五人皆太宜人所出故同居合食靡有疑间而先生友于至性尤笃孝养太宜人十有六年自膳羞服御起居饮食之征志意所向皆求适其节事兄抚弟以家学相切劘汲汲焉欲其有立恻怛慈爱之周流贯彻痛痒必知如世之所谓推财均产以明爱者皆不足以窥先生之大也忆自乙巳春惟中将赴铨北上一日侍侧先生从容言曰国家治平久矣上下恬嬉民生不习兵革而侈靡羡溢等威无辨耻尚乖舛恐不能无极重之忧若变起东南之患必巨海上逋逃必大棘泉固滨海且邻于漳尤可深虑建州闽上游吾尝有意于其乡汝其定计焉予奉先生之教乃卜居建州丁巳罢归复请于先生先生益赞之行约游武夷筑室九曲深处将蹑屩裹粮一至衡湘登南岳最高顶栖托于天柱回雁芙蓉石廪岣嵝期荆川念庵数公一聚晤快乃太宜人忽复见背茕焉在疚遂负此心而海上之警侵寻延蔓一如先生昔日之所意矣戊午夏贼自武荣入郡境诸市镇居民扶携老稚逃窜山谷间有偶清野之说督责民之不移粟携孥入郡城者先生闻之拊髀叹曰是大失计不亟反之将无民矣夫清野之说乃北边御虏策彼塞外荒绝无城郭沟池之险宜急敛人畜使无所掠若内地郡县之得以治者惟在郊关之外数百村落保聚其间而后有土有民以得行其政令使法度明事体不谬宜速集各乡之大姓巨室尽还故居倡率里民相度地利据险以守自相团结拯援使盗至不得突民有固志而后腹心之地可恃以安不然兵既不足怙寇得安意肆志啸聚横行于无人之境民复转徙男女不得耕织□弃其生业将相诲盗矣葢其远览前识事机物变能豫见于十年之前而讲画世故时艰详而不烦约而不漏中微中綮若烛照数计其所以然者乃知先生之才不尽用于当世可惜也先生神爽骨清翛然有尘外之态尝谓百病皆起于火欲客火不生止寡口味不食厚饮醇遂经年不啖肉酒仅至齿盘蔬盂饭饮水至十数瓯惟中心以疑先生曰我今以一付肠胃自翻出一部本草汝又何忧焉乃以水愈疾者十年凡病作即默坐谢客却药辟榖止饮水摊书神敛气以俟其自复病中咏怀有云居常愈疾少名药只把看书当品尝诚语也后常买精舍于清源山半岭栖迟其中禅释往来者先生与之语慧寂因果缙绅士友以问先生曰非以彼可其苦心练性要自有入门毫厘千里吾徒当自辨之也此其气度博硕识略优裕而理明义精施措有条故凡接于其前者皆无不可与之人而亲疏厚博等差隆杀之际处之曲中其节念明轩公拓基之祖坟茔痹迫不称崇祀买山辟地立表树坊费至三百余金不以铢发敛其族人宗党自高曾而下才者教之使其有成贾而贫者资之使各得尽其生事自先生家居二十年间族属无失所之人视伯父纲诸孙不啻犹子引掖指诲无所不用其情今侄同赞同任相继登第发科使确轩公卜居之旨大着郡城之王得自宗实先生振发成就之也泉士之才而贫者或居先生之居食先生之食亲旧以穷来归一岁之中待先生举火者数十家而尤用情于孤茕危难弗克自振者不啻痌瘝之在其躬也赈恤排解靡爱余力昔孔北海论盛孝章云今之少年喜谤前辈至或讥评孝章孝章要有天下大名九服之人所共称叹苏东坡贻舒焕书欧阳公天人也恐未易遇天之生斯人意其甚难非且使之休息数百年未能复生此人也呜呼若遵岩先生其存其没葢有以关山川之运世道之变而非徒一人生死之间之足云矣惟中自少禀学于先生属虽兄弟谊则父师顾落落无成惭负恩诲惟冀朝夕侍侧得有所禀仰以日进其所闻昊天不吊家难荐臻太宜人之忧甫及祥禫而先生遽溘然以逝山颓木坏典刑永隔情事摧楚痛悼可言窃惟先生之勋业虽大行于天下而德业文章卓然名世有待以不朽然非得立言之君子阐扬而表章之恐终就湮而无以俟来者于无穷此惟中所以抚衷增感而惧其罪之莫逭也辄忘謭陋忍痛挥涕撰次如右虽愦乱无章然睹闻所记不敢诬或足以备高明之鉴采 

　　○河南左参政乐公頀墓志（陈炌） 

　　陈炌 
　　公讳頀字鸣音本亭其别号也公自幼颖异绝伦□过目成诵弘治戊午中江西乡试壬戌中会试乙丑赐同进士出身明年授宣城知县初至值岁歉道殣相望而郡中督逋方急公与民约秋熟来输即以情自白于郡罢追之至期果上纳无爽积年逋负一旦尽完先民苦饥相聚盗却掠无虗日公知其故单骑径诣材落中曲加抚谕贼众喜曰父母来矣何以生我相与感泣而散公遂遍历各材咨访疾苦计口类册归即发廪赈济置大牌数十面上书乡贯序列十余里民以次由南门入既给粟从北门而出绝无停留侵之苦甚得赈济良法云公善听讼剖决如流庭无留事傍郡县疑狱监司多以委公公虗心听察务得其情太平乡民有甲乙素善戏相抟击乙误中甲甲归语其故而妻与所私者夜遂杀甲诬乙抵死台檄公覆视之公细阅案牍见甲两耳后重伤悟曰岂有重伤若此不即死而能归家至夜始绝耶此必同谋故杀诬人以便巳私者也召甲妻诘之具得其状伏辜乙得免死其它平反多类是　武皇时羣□柄用贪夫凭威焰载楮币鬻东南诸郡守令悉敛民钱厚值偿之公独弗礼丁卯入觐京师中途遇□发公笥止得四十金盗相顾愕又见公巾服麄敝询知公叹曰久闻宣城有乐青天乃汝耶还金而去葢公在县廉明表着宣民称之曰乐青天云己巳丁内艰去任服阕补山阳知县县当江淮总道官舟往来络驿额丁夫牵挽公选义民督之舟无留行大省请谒馈遗之费民便之贼刘六等四出流刦将及淮南公积储治器预防御漕运张公侍郎陆公彭公相继督重兵至军需器械取具仓卒公皆立办遄集民无扰焉三公多其才能交章荐公征拜南户科给事中在谏垣敢论天下事前后章疏十数上其曰保圣躬罢皇店正名分端好尚新士习皆国家根本计当是时嬖臣钱宁导　上巡游怠万几弗理势焰熏灼能立中人奇祸公力言久之不少讳而举贤能纠凶墨即桑梓之邦必及焉　干清宫灾公奏请实修省以应天变言尤剀切京师称铁汉其载家集时父方所公年逾九十就养南都公屡疏乞送还乡北归一年而方所公没三年丧毕公意不复出筑室东乡田间有终焉之志　今上登极用言者荐起光禄寺少卿以公善天文兼领钦天监事公澹泊不见可□居长安中若吏隐然未尝一至权贵之门少师石斋杨公少傅鹅湖费公宗伯石潭汪公皆雅□公名先至公署公惟遣人投刺致谢而巳公又屡疏请励精以赞天道修德以承天眷每因占侯力陈修省他如明时月正历法皆超览绝识卓有定见而历家相沿既久难于猝更公亦屡疏乞休不允时五星聚室公建言忤旨又因事劾奏宰臣宰臣衔之属官马能者以私憾公遂乘机诬奏公下公锦衣卫狱大臣力辩其诬得释左迁宿州知州即日就道不谢所知履任不踰月致其仕而去又二年冢宰西樵方公司马静庵胡公荐公才堪治郡特起公大名知府公初至时方盛暑公念狱中淹滞苦当何如乃悉出囚庭下一一讯之轻者放免重者请于监司次第发遣公尤勤政质明起视事宵分方息居政敦大务以德化故民不威而自服嗣后讼简刑清囹圄数月虚旷几至罢守郡有谯钟相传魏太武时所铸守清正则钟声洪亮否则不扬前守恶之弃于通衢钟因半裂适岁歉民竞言神物弃置咎请复之公曰有是哉祭而悬之扣之不扬公不悦忽梦大众喧于钟所既再叩之钟果洪亮其裂处寻亦平满更拥起一脊民益异之岁己丑吏部考公治行天下第一寻超升陜西布政司参政督理粮储又奉命犒边具有成绩居无何引疾乞休得允致仕戊戌冢宰松皋许公又特荐公再起河南参政　上幸承天公分守河北奉旨整理渡河舟楫而行宫火公以职事逮随蒙恩旨免归公自是得以适意林泉时与田夫野老相亲狎蓄薪蒸修陂堰建桥梁以利乡人顾于家事不屑屑经意仅给衣食而巳公襟怀夷旷善诗歌意兴所至顷刻立就有盛唐风韵每宾朋过从辄命酒高歌言吐肝膈悠然物我相忘古人风致葢可覩矣公府事绝口不谈晚年虽缙绅过访悉以惫病辞谢鲜得见其面焉公平生敏达之才卓越之识忠直之辞循良之节清苦之操切实之学孝友之行可谓纯备而又穷达一致始终不渝岂不谓之盛德君子哉嘉靖四十二年阳月晦日卒享年九十所著有木亭杂稿二十卷梓行于世 

　　◆参议 

　　河南布政司右参议阎君钦墓志（王九思） 
　　河南左参议王公亿墓碑（乔世宁） 

　　○河南布政司右参议阎君钦墓志（王九思） 

　　王九思 
　　弘治丙辰君之父竹泉先生御史京师予庶吉士往拜其门葢先生尝庶吉士有名予故请问焉而是时见君甫十六七清莹如玉可爱方从句容曹来凤授胡传春秋再踰年戊午报君捷乡试矣予闻谓竹泉先生有子往贺焉而曰当不止此葢君又游重庆刘衡仲之门而其仲父蓬州守允中严督弗懈故知不若是止也正德戊辰果举进士北方举春秋者莫或先焉是时竹泉先生以四川右参议家居予在翰林贺君谓先生乃今有子矣明年己巳秋君被选吏科给事中予是时左迁文选主事实见其文葢尝叹息以俊异者云辛未以竹泉先生之丧西归而是时予复左迁寿州及癸酉还任吏科乙亥迁河南按察佥事兵备信阳而予巳家居皆未能吊贺焉然中怀耿耿未尝不在君也庚辰春君疏乞致仕诏进河南布政□右参议以归陇去鄠杜数百里谋会不果嘉靖癸未春以予与其仲父允中契也书来请予铭允中之墓寻复以所述乐府诸作寄予予亦闻其乐日日甚欢乃己丑秋报君病不起矣予甚惜之距生成化庚子年五十岁耳君讳钦子明其字居尝自谓定峰故人皆称之云君在吏科前后凡七年其始不肯阿附孽寺以此不及于祸尝抗疏劝　毅皇帝视朝视朝数日诸凡封驳不避权贵人而同列弹劾诸疏多出其手其中有漏言者当道忌之乃稍迁河南兵备信阳者五年功最多葢尝推演武侯八阵图九曲新书刊布以训战士募义勇黜老弱修城堑谨烽堠远近恃以安汝宁南阳护卫官军横甚扰民殆不可制君请入操王不可竟入操而其患遂息汝宁民兄弟争田各诬其子不法而其子皆学举者法当黜君以数语决之而兄弟感悟不争而退其子皆得无事罗山势豪张辅者杀其妾之母死妾母之族讼诸县吏辅又诬以他事陷狱死乃以病告君知其状执辅抵死信阳贫富两民争田里中二恶少素怨富民乃诱贫者杀之而自杀贫者以灭口诳其守曰自相杀耳君按之曰一人先死后死者杀之谁也具得恶少斩之以狥刘学恒者汝宁大盗也阴养死士肆行刦掠无敢言者通贿郡吏伺动止屡捕不获君乃假以公事过其地执而论之死其党解散数百人于是远近骇叹称君神明相戒不敢犯君君又尝擒南召之盗有功诏赐白金十两又尝奋击商南山阳诸盗葢斩首二十余级擒僭号者渠魁八人余党百人诏赐白金采币擢用不次岁尝大旱君祷雨即大雨浃境遂以有年大夫士诗歌之信阳士固多奇然举者亦甚少君于城外西北隅建仕学书院择其奇者居之亲课业乃两科而举者十有三人焉葢骎骎乎盛矣于是申州之墟盗息民妥风教大行抚按前后凡六论荐超拜可跂足待也乃蒙萋菲之谤以归用不究其才识者以是歉君潇洒伟人也略无几微形于言面养母以志教诸弟侄因才而施乃今各有成焉暇则诵诗读书旁及羣籍啸歌泉石其乐陶陶书述作类成卷帙葢虽未臻耋耄其所获亦不细矣君家世陇州人也曾祖讳璇举乡榜五任县学教谕赠右副都御史祖讳仲实河南右参政进阶大中大夫竹泉先生讳价磊落不羁翛然物表不慕声利者也母王氏封恭人生四男子君其次子也方君在身王恭人梦日射怀五老造其室巳而诞君故资禀特异焉人以岳之降神尔也抑异巳 

　　○河南左参议王公亿墓碑（乔世宁） 

　　乔世宁 
　　公名亿字本一号立庵子上世故清源人金元时徙洪洞有剑南廉访使者生五子会兵起分散其长子清负廉访公画像避匿终南山谷中后遂家凤翔太尉里故今太尉里人清善阴阳家传至其孙福皆除阳正术福生瑛应辟汉州判官瑛生泽泽生公以公贵赠刑部员外郎始赠君随侍汉州时以谋勇着蜀汉中后应辟平蜀盗功首都御史奏拟卫镇抚乃汉州公恐子孙不归也乃令辞镇抚止受赏五百金而归归辄散其金亲故不治产久之家益贫至公诸生时贫甚不自给公益感愤读书遂举弘治乙卯乡试至己未再举进士不第以乙榜乐平训导乙丑登进士第明年正德丙寅授阌乡令阌乡故冲罢邑也会又多中贵人往来百姓患苦之公乃裁抑中贵人中贵人无敢横者于是后费省县称大治二年以太安人忧归服除补浚县甫数月浚又治未几又有赠君之忧丙子服除升刑部主事历员外郎升山东按察司佥事始至值　武庙南巡都御史以公迎驾临清都御史多倚赖焉明年分巡辽东是时太监于喜镇守辽东往佥事见太监礼与都御史等□喜又怙宠誖谩者公见辄踊道入上坐抗礼喜始怒公巳归公清直卒让之巳又自阅实边备有功都御史闻于　上升俸一级赐衣一袭银二十两无何又以平泰山矿盗赐衣一袭银十两嘉靖甲申升河南布政司参议丙戌督饷京师京师有张举者太监忠之弟　武庙时故都督也嘉靖初以幸升革罢而骄纵豪夺如故都督时云先是举令人揽河南岁饷侵没至数万金舍人匿举所不出举出人侍卫甚盛人莫敢问者公曰不发举奸状穷治之即租无完期也乃召诸吏卒束举廷下杖讯之举惶恐以首触地谢无状死罪乞宽假公益大怒复杖讯之辞验伏罪乃复榜笞数十余状其罪刑部刑部未具狱而举死狱中于是太监忠欲以死雠公而举又善武定侯郭勋勋又尝馈公公不受怨之至是勋与忠主令举家奏公奏上　上大怒下公诏狱给事中张逵上书白参议无罪及言刑部不正共狱刑部尚书赵鉴意有观望宜罪之会鉴奏狱当公无罪　上怒鉴遂罢之再下部议部再执参议无罪罪止输薪于是　上罪刑部各罚俸有差竟以中旨谪公戍海南卫终身于是京师目公戆王而缙绅中谈风力气节者皆称王参议王参议云明年刑部侍郎胡世宁　上言请还公戍所以彰直节不报居海南五年而当嘉靖辛卯始赦归乡里嗟乎士平居不论涉世变故乃见风节李膺破柱事人至今称焉以公加诸张举者其风节类李膺不邪而余友曹士奇余言公被逮时士奇葢亲覩焉是时两校尉在傍而公且留客讲书史不辍讲罢就系颜色不动顾家人无一私语此其度视生死富贵何有哉是可以任疆陲托社稷之寄者顾摈废终身以死君子葢喟然叹息焉公受经按察使李木庵先生木庵质任简默而公负气刚毅然皆用廉高终不虑其子孙故凤翔称贤大夫二人焉余不及见木庵然数侍公于里第覩记公行业甚多不尽着着其大节若此葢皆关国体者云公卒嘉靖二十九年年八十有四 

　　◆按察使 

　　河南按察使姜君绾墓志铭（储巏） 
　　河南按察使李公玺墓志铭（王九思）
  </div>
  <div class="pagination">
   <a href="国朝献征录_page177.html">
    上一页
   </a>
   <span>
    ...
   </span>
   <a href="国朝献征录_page173.html">
    173
   </a>
   <a href="国朝献征录_page174.html">
    174
   </a>
   <a href="国朝献征录_page175.html">
    175
   </a>
   <a href="国朝献征录_page176.html">
    176
   </a>
   <a href="国朝献征录_page177.html">
    177
   </a>
   <span class="current-page">
    178
   </span>
   <a href="国朝献征录_page179.html">
    179
   </a>
   <a href="国朝献征录_page180.html">
    180
   </a>
   <a href="国朝献征录_page181.html">
    181
   </a>
   <a href="国朝献征录_page182.html">
    182
   </a>
   <a href="国朝献征录_page183.html">
    183
   </a>
   <span>
    ...
   </span>
   <a href="国朝献征录_page179.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
