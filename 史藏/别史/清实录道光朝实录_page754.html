<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 754 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 754 页/共 848 页</h1>
    <div class="content">○戊午。以直隶永定河三汛安澜。开复道员张起鹓、革职留任处分。　　


大清宣宗效天符运立中体正至文圣武智勇仁慈俭勤孝敏成皇帝实录卷之四百二十一

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十五年。乙巳。九月。己未朔。　　

○庚申。上诣绮春园问皇太后安。　　

○谕内阁、本年十月初十日。恭逢圣母皇太后七旬万寿。礼部题请照例行礼筵宴。奉皇太后懿旨。是日在绮春园行礼。至礼成后。内廷自有筵宴。所请照例筵宴之处。毋庸举行。著传谕各该衙门敬谨遵照。　　

○又谕、本年十月。恭逢圣母皇太后七旬万寿。加上徽号。应躬进奏书册宝。并宣表行礼。昨恭奉皇太后懿旨。庆贺仪典。过于繁重。拜跪需时。皇帝春秋已逾六旬。自宜节劳。以示爱护。此次庆贺行礼时。所有奏书册宝表文。一概毋庸宣读。朕自维精力尚强。拜跪可以如礼。仍请悉循仪典。藉展尊敬之忱。奏恳再三。未邀俞允。仰见圣母垂爱惓惓。无微不至。若不祗遵温谕。转非所以上体慈怀。此次恭进奏书册宝及庆贺表文。均即恪遵懿训。毋庸宣读。著谕知该部、敬谨遵行。　　

○又谕、吏部奏、酌议委员审案出力、议叙条例等语。嗣后各省命盗等案。委审官能将原问官审拟错误。有关生死出入大案。究出实情。改拟得当者。即照审转官例。一体送部引见。如原问官拟罪有关出入。无关生死。委审官平反得实者。每案准其纪录二次。如原问官拟罪并无出入。止于未能审出实情。委审官研讯得实者。每案准其纪录一次。均由该督抚于定案时、将何官错误、何官驳正之处。随案声明办理。其并无平反。仅止研讯出力者。如系案情重大。人犯众多。该委员果能秉公细心妥速研鞫。实在出力。仍准该督抚保奏。并著将该委员如何出力之处、详细叙明。不得以委审出力空言声请。致滋冒滥。　　

○壬戌。礼部议准、山西巡抚梁萼涵疏报、采访朔州贞节妇女王郑氏等一百三十三口。请建总坊旌表。从之。　　

○癸亥。谕内阁、户部奏、铜铅船只、沿途羁滞。请饬催趱等语。滇黔两省、办解铜铅。向来责成派出之藩臬大员。饬属催趱。无任逗留。原期迅速趱行。以资京局鼓铸。若任听各运员沿途耽延。是派委藩臬大员。竟成虚设。现据户部奏、委员汤师淇等各起。迄今均未据咨报行抵何处。若再羁迟。必致在途守冻。多糜经费。著沿途各督抚、督饬派出之藩臬大员。将在境铜铅船只。迅派干员、会同经过地方文武员弁、无分昼夜。实力迎提。总期于河水未冻以前。一律赶运抵通。无任稍有羁滞。傥各该运员藉词延宕。地方官不实力催趱。即著各该督抚指名严参。毋得视为具文。有名无实。　　

○调山东曹州镇总兵官王镛、为河南南阳镇总兵官。以两广督标中军副将祺寿、为曹州镇总兵官。　　

○甲子。谕内阁、布彦泰等奏参、延搁盗杀重案之抚民同知、请撤任严究一摺。伊犁抚民同知庆辰、于兵丁被杀一案。迟至三年之久。尚未详办。实属任意延玩。庆辰著即撤任严究。此外有无积压案件。并著彻底根究。从实惩办。前任掌印章京塔那泰、遇此等案件。不行督催。亦难免另有别情。该员现以同知赴京候选。著吏部于该员到京时。即行解回伊犁。以凭质讯。　　

○乙丑。遣官祭都城隍之神。　　

○谕内阁、耆英等奏、越南国解犯船只。现已抵粤一摺。该国王款给被风师船。并派员押解盗犯。赴粤交收。实属恭顺。所有此次压舱货物。著加恩免其纳税。　　

○又谕、惠吉等奏、征兵不遵调遣。干犯号令一摺。此次胡超统带官兵。出卡捕贼。肃州镇官兵。胆敢同时哗噪。不肯入山。玩法已极。著惠吉查出为首之人。一面奏闻。一面即行正法。该管将弁。著查明严参惩办。其不敢附和、致被殴辱之嘉峪关兵丁数人。亦著查明嘉奖。胡超身任提督。乃不能约束兵丁。致敢干犯号令。实属畏难苟安。庸懦无能。著交部严加议处。　　

○谕军机大臣等、前因有人奏、福建署晋江县知县张德静被参各款。当交吴其浚于到闽时查明严办。兹吴其浚已简调山西。著将前奉谕旨、并原摺片、移交新任福建巡抚郑祖琛查办。将此谕令知之。　　

○又谕、现在吴其浚已简调山西巡抚。所有福建署晋江县知县张德静被参各款。已有旨令吴其浚将前奉谕旨、并原摺片、移交郑祖琛查办。该抚接奉之后。务于到闽时、将该员被参之款。逐一查明。据实严办。毋得避重就轻。致有不实不尽。将此谕令知之。　　

○又谕、惠吉等奏、征兵不遵派遣。干犯号令一摺。本日已明降谕旨。将胡超交部严加议处。并令查明管兵之将弁、及为首哗噪之兵丁。分别严参惩办矣。惟念西宁卡外。天气严寒。转瞬大雪封山。我兵既难深入。来岁春融后。应如何豫调官兵。相机进剿之处。该督务当通盘筹画。悉心妥议具奏。总期痛加追剿。毋致再有滋扰。方为尽善。至另片所称胡超等撤兵归伍情形。该提镇等现经摉缉之区。虽称已无贼踪。第红崖高台营县地方。尚据报有贼番抢掠牲畜、伤掳民人之案。自应责令署肃州镇总兵恒安、西宁镇总兵站柱、督令官兵、赶往前后夹剿。即或巴思洞一带、山丛路歧。亦当另行取道。设法兜捕。胡超现既撤出。应令即由口内大路、就近赶往。一体会剿。俾臻捷速。其扎勒杭阿一员。现无派遣事宜。即令督饬弁兵。实力巡防。毋稍疏懈。该督仍体察情形。严饬各该提镇于追剿严防。两无贻误。是为至要。将此谕令知之。　　

○命西宁办事大臣德兴来京。以副都统衔达洪阿、为西宁办事大臣。　　

○以查拏会匪出力。予广东同知李敦业等升叙有差。　　

○丙寅。上诣绮春园问皇太后安。　　

○谕内阁、程矞采奏参、营员藉差需索。阻滞回空。请旨革职一摺。直隶郑家口营游击管德声、于帮船抵境。例应查盐。辄敢任意扣留。需索使费。实属贪鄙。仅予革职。不足蔽辜。管德声前已另案撤任。著即革职。交讷尔经额严行审讯。按律定拟具奏。　　

○凉州副都统文祥、因病解任。调镶红旗汉军副都统兴泰、为凉州副都统。　　

○丁卯。谕内阁、本年十月。恭上皇太后徽号。应进奏书册宝。朕于初二日御太和殿恭阅。初五日在绮春园恭进奏书。初六日在绮春园恭进册宝。著钦天监敬谨选择吉时具奏。其恭进册宝时。朕亲率王公百官行礼。该部即敬谨遵照。具仪以闻。　　

○戊辰。谕内阁、前据御史乌淩阿奏参、长芦鹾务悬课舞弊各款。当交讷尔经额、普琳、详查究办。兹据查明覆奏。徵收引课。均有卷簿可稽。并无虚出通关之事。运司交代。系按限办理。应解甘饷。已分限起程。该运同仍驻天津。差委较便。并非自便身图。其官亲幕友。亦访无素行不谨、与商人往来酬应之事。该御史所奏。著无庸议。运同陈鉴、现在告病。著即准其开缺。　　

○又谕、叶长春等奏、台湾属县猝被风雨。动款急赈一摺。台湾府境。于六月初旬。大雨连宵。飓风间作。台湾等县海口。淹毙居民三千余人。殊堪悯恻。已据该镇道碾谷提银。赴各乡分别赈济。凤山县阿公店、间有失所之人。由该县抚恤。著刘韵珂派委妥员。详细查明被灾轻重。妥速经理。所请动用仓谷银两。是否足敷赈济。务使海澨穷民。不致一夫失所。其该县倒塌城垣衙署营汛监仓等所、及近山近海田园。有无冲压情形。著饬该镇道确勘迅详。核实办理。　　

○己巳。谕内阁、前因已革诺们汗呈词内、控及驻藏大臣琦善。当将译出呈词。交文庆等秉公查奏。兹据逐款查明。琦善到藏时。接见该已革诺们汗等。系挨次给坐。嗣因查出不法各情。拟即奏办。始不准其接见。至琦善赴达赖喇嘛处时。并无不恭之处。其发摺时。均照向例拜发。讯据钟方、孟保、博勒光武、及在藏把总外委通事等。所供均属相符。至该已革诺们汗点放所管戴琫噶布伦等。琦善常言所放不是一节。所控尤系虚词。全无凭证。显系该已革诺们汗挟该大臣参办之嫌。捏词抵制。现据该尚书等确查呈控各情。均属全虚。著毋庸议。　　

○以工部左侍郎罗文俊、知武举。工部右侍郎周祖培、为武会试正考官。翰林院侍讲学士孙铭恩、为副考官。　　

○庚午。遣官祭历代帝王庙。　　

○谕内阁、前据惠吉等奏、胡超统带官兵。出卡捕贼。乃肃州镇官兵。胆敢同时哗噪。不肯入山。胡超不能约束。致使干犯号令。当交部严加议处。兹据该部照溺职例、议以革职。实属咎所应得。姑念该提督甫经到任。与久膺专阃、不能整肃戎行者有间。胡超著加恩改为革职留任。八年无过。方准开复。以观后效。　　

○辛未。户部议准、直隶总督讷尔经额疏报、平山县开垦地五十六亩有奇。照例升科。从之。　　

○壬申。上诣绮春园问皇太后安。　　

○甲戌。兵部以武会试中额请。得旨、满洲取中三名。汉军取中六名。直隶取中十五名。奉天取中一名。山东取中四名。山西取中二名。河南取中十二名。陕甘取中二名。江苏取中一名。安徽取中二名。浙江取中二名。江西取中五名。湖北取中二名。湖南取中一名。福建取中二名。广东取中二名。广西取中一名。四川取中一名。云南取中一名。贵州取中一名。　　

○以兵部左侍郎瑞常、兼镶红旗汉军副都统。正黄旗汉军印务参领景淳、署正黄旗蒙古副都统。　　

○乙亥。礼部议准、河南巡抚鄂顺安疏报、采访新蔡县节妇郭马氏等三十四口。请建总坊旌表。从之。　　

○丙子。谕内阁、前据奕经等奏、察哈里克、坎帕尔、两回庄。当英吉沙尔滋事之时。经贼匪纠约。并无一人从贼。当经谕令查明该两庄应完赋税数目。候朕加恩。兹据麟魁等查明开单呈览。该两庄回户同心守义。实堪嘉尚。允宜特沛恩施。所有应完道光二十六二十七两年赋税各项。均著加恩豁免。该大臣等即行宣示。以昭奖劝。　　

○赏甘肃凉州镇总兵官长年、头等侍卫。在大门上行走。以湖南永顺协副将惠庆、为凉州镇总兵官。　　

○命陕甘总督惠吉、拨银六万四千八百五十一两有奇。解赴叶尔羌、巴尔楚克、拨银八万九千四百六十六两有奇。解赴喀什噶尔、英吉沙尔。备道光二十七年经费。　　

○以喀什噶尔旧贮鸟枪、年久残缺。改造擡枪。从领队大臣开明阿请也。　　

○丁丑。户部议准、广西巡抚周之琦疏报、天保县开垦田十三＜?土韦＞有奇。照例升科。从之。　　

○戊寅。以拏获邻境盗犯。予山东同知汪承镛、以知府升用。　　

○己卯。上诣绮春园问皇太后安。　　

○谕内阁、漕粮为天庾正供。节经降旨、令有漕各省督抚严饬所属。早兑早开。克期渡黄。毋稍延误。乃近年重运漕船。不能如期抵坝。以致到通归次兑受新漕。节节耽延。总缘各该督抚、不肯破除情面。实力催趱所致。上年军船回空。无须倒塘灌放。犹未能十分迅速。况本年因中河桃汛漫口。绕越北行。已耽延十有余日。继又因运河浅阻。剥运抵通。更形迟滞。若不赶紧催趱。及早归次。傥误新漕受兑。关系匪轻。现已节届霜降。水势渐消。著漕运总督、及沿途各督抚、分饬所属。严行催趱。务使连樯南下。衔尾遄行。不准片刻停留。庶几以速补迟。如期归次。来年新漕。尤当赶紧办理。按限兑开。统限于四月初十日以前。全数趱至清江。克期抵坝。以便渡黄北上。无许稍有延误。傥意存怠玩。视为具文。仍致临事周章。有逾例限。定将该漕督、及各该督抚严行惩处。决不宽贷。将此通谕知之。　　

○庚辰。谕内阁、前据布彦泰等奏参、抚民同知庆辰、延搁盗杀重案。业已降旨撤任。并因印房章京现在赴京候选同知塔那泰、不行督催。一并饬部于该员到京时、即行解回伊犁备质。兹据奏称、查明庆辰任内逾限未结奏咨各案。尚有十三起之多。实属昏庸疲玩。庆辰著交部严加议处。塔那泰于庆辰迟延案件。并不随时督催。以致久逾例限。非寻常疏忽可比。并著交部议处。布彦泰业经自行查出。所请交部议处之处。著加恩宽免。　　

○谕军机大臣等、梁宝常奏、匪徒聚众抗官。现在调兵剿办情形一摺。浙江奉化县匪徒张名渊等、于该县考试时。聚众阻闹。挟制完粮减价。经该道等前往弹压。辄敢抗拒官兵。形同叛逆。实属目无法纪。现经该抚饬委署臬司蔡琼、带兵前往查办。并据提督詹功显、选派参将百胜、带兵前赴该处相机剿办。该县山海交错。难保该匪徒等不勾结他处贼匪。附合成群。藉图抢掳。自当厚集兵力。赶紧扑灭。著梁宝常带印、会同詹功显、星夜驰往查办。并准就近酌调得力镇将前往。以备差遣。务将为首各要犯张名渊等、悉数捦获。毋许一名漏网。至该县王济、因何办理不善。激成事端。该府李汝霖、于有事之时。遽尔告病。显有规避情事。并著确切查明。据实参办。毋稍徇隐。将此由四百里谕令知之。　　

○又谕、德兴奏、遵查西宁镇营孳生马匹实数、暨上年官兵剿捕番贼情形一摺。览奏均悉。西宁办事大臣。前已降旨著达洪阿补授。并著德兴来京当差。此次所请清查甘州等提镇牧放马匹。应否亲往之处。著德兴毋庸前往。将此谕令知之。　　

○辛巳。谕内阁、梁萼涵奏、请将劣迹多端之举人斥革审办一摺。此案大挑教职举人卢文和、不知安分。辄敢恃符扰害。劣迹多端。情类棍徒。著即斥革究办。以为恃符玩法者戒。寻奏、已革绛州举人卢文和、合依诈赃至一百二十两以上律拟流。惟该犯事犯到官。在清刑恩旨以前。应请减流为徒。下部议。寻议、查该犯情节较重。应不准其援减。从之。　　

○赏湖南甲辰科乡试年老诸生罗青云等副榜。　　

○壬午。上御勤政殿听政。　　
</div>
    <div class="pagination">
<a href="清实录道光朝实录_page753.html">上一页</a><span>...</span><a href="清实录道光朝实录_page749.html">749</a><a href="清实录道光朝实录_page750.html">750</a><a href="清实录道光朝实录_page751.html">751</a><a href="清实录道光朝实录_page752.html">752</a><a href="清实录道光朝实录_page753.html">753</a><span class="current-page">754</span><a href="清实录道光朝实录_page755.html">755</a><a href="清实录道光朝实录_page756.html">756</a><a href="清实录道光朝实录_page757.html">757</a><a href="清实录道光朝实录_page758.html">758</a><a href="清实录道光朝实录_page759.html">759</a><span>...</span><a href="清实录道光朝实录_page755.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
