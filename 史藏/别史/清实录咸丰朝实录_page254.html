<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 254 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 254 页/共 502 页</h1>
    <div class="content">○戊戌。祭大社。大稷。遣睿亲王仁寿恭代行礼。　　

○谕内阁、朕仰承大行皇太后慈恩覆庇。礼极尊崇。山陵大事。亟应敬诹吉壤。惟念慕陵妃园寝。为皇考钦定位次。即为大行皇太后灵爽所凭。自应恪守成规。藉安慈驭。谨将慕陵妃园寝。恭定为慕东陵。此次奉移大行皇太后梓宫。即暂安于慕东陵正殿。所有应行添建工程。著派吏部尚书翁心存、兵部尚书阿灵阿、工部右侍郎基溥、会同前往。敬谨办理。　　

○己亥。太宗文皇帝忌辰。遣官祭昭陵。　　

○上诣迎晖殿、大行皇太后几筵前、行初满月礼。　　

○谕内阁、本日已举行大行皇太后初满月祭祀。嗣后王公官员等服色。均著照百日后之例。穿寻常袍。青褂。并戴纬帽。其在京兵丁旗人等。前经礼部奏请、照民人之例、于一月后嫁娶。兵丁旗人与军民人等、一月后既经嫁娶。并著一体薙发。　　

○又谕、湖南提督塔齐布、由侍卫拣发都司。洊升游击副将。在湖南剿贼。叠著战功。朕知其忠勇奋发。由副将超授提督。上年带领官军。克复武汉。追贼九江。身经百战。所向无前。叠经朕赏戴花翎。并赏给喀屯巴图鲁名号。骑都尉世职。赏穿黄马褂。该提督年力正壮。方冀迅克浔郡。净殄妖氛。渥膺懋赏。本日据陈启迈奏、该提督陡患心悸。甫经半日。在营病故。披览之下。悼惜殊深。塔齐布著照将军军营病故例赐恤。准其入城治丧。任内一切处分。悉予开复。应得恤典。该衙门察例具奏。并著该旗查明该提督子嗣。百日后带领引见。候朕施恩。寻奏上。予祭葬。谥忠武。并于湖南省城建立专祠。　　

○又谕、陈启迈奏、追剿义甯州贼匪、叠获大胜、克复州城一摺。逆匪自占踞义甯州城后。南北两岸。近城险隘。俱筑营垒。以图抗拒。七月十三日。浙江甯绍台道罗泽南、移军驻劄乾坑。贼众七八千人。分路抄来。该道率同候补县丞蒋益澧等、并力夹击。毙贼六百余人。生捦五十余名。十四日。贼众四五万。由凤凰山等处、进至鳌岭。我军分队截击。杀毙一千六七百人。经各勇追杀。又毙二千余人。其右路之贼。占踞鸡鸣峰巅。四面被围。杀毙跌毙者甚多。统计毙贼六千余人。生捦二百七十余名。夺获大小旗三百余面。十五日。赣州镇总兵刘开泰、于南岸分路进兵。直捣贼营。杀毙三四千人。斩获首级五百余颗。生捦二百四十余名。是日午刻。罗泽南、复派兵于鸡鸣峰等处截杀。焚烧贼营。贼众大溃。投水者千余人。十六日。刘开泰、罗泽南约同南北两军合剿。各兵勇奋力登城。州城登时克复。杀毙贼匪千余人。生捦四百余人。此次剿贼。连获大胜。克复州城。办理尚为得手。罗泽南、著赏加布政司衔。刘开泰、著交部从优议叙。安庆府知府李续宾、著交军机处记名。以道员请旨简放。知州衔候选知县李杏春、候选知县唐训方、均著以同知、直隶州知州。不论双单月即选。候补县丞蒋益澧、著以知县补用。并赏加同知衔。候选训导钟世桢、著以知县升用。候选从九品萧积仰、著以府经历、县丞。不论双单月即选。千总吴邦柱、记拔千总即补把总吴邦枢、候补千总孙衡山、均著免补本班。以守备补用。守备林保、戴正才、均著以都司升用。其余在事出力员弁。著文俊查明。另行汇案奏请奖励。　　

○谕军机大臣等、李钧奏、遵旨覆陈兰阳大工情形一摺。现因军务未竣。筹饷维艰兰阳大工。不得不暂议缓堵。该河督已派张亮基、前往被水各州县。会同履勘。设法疏导。其如何防护城垣村庄。截流束水。俾无支分泛滥之处。著俟该委员等、查勘明确。即行绘图贴说。详悉具奏。至兰阳汛口门以下、各厅堤埽。以及东境张秋镇穿运处所、补堤挑河各工。若查系必不可缓。著该河督设法筹款。次第办理。不可因大工有缓堵之议。稍涉大意。将此谕令知之。　　

○又谕、陈启迈奏、提督塔齐布病故等语。楚南水陆两军。互为声援。全赖统领得人。方可得力。该提督遽尔溘逝。虽据陈启迈奏称、曾国藩现已亲往浔营。分别部署。惟水陆两路。断难以一人兼顾。著曾国藩于江西军营带兵之文武官员中。择其谋勇并裕、可为统帅者。据实保奏。并无论他省、及各路军营人员、果为该侍郎素所深悉者。均准奏请调往。俾令统带全军。藉资剿办。现在九江逆贼。深恐奔突。或致蔓延。曾国藩谅能妥为防范。并著速行奏报。将此由六百里谕令知之。　　

○以陕西巡抚吴振棫、兼署提督。　　

○以荆州将军绵洵、暂署湖北提督。　　

○以四川建昌镇总兵官武隆额、为湖南提督。成都中军副将占泰、为建昌镇总兵官。　　

○庚子。上诣安佑宫行礼。　　

○大学士九卿等、遵旨谨拟恭上大行皇太后尊谥曰。孝静康慈弼天抚圣皇后。奏入。上宣谕曰。钦惟大行皇太后。德懋温恭。仪昭恪慎。雍肃树宫闱之范。慈祥垂覆育之恩。大媺难名。遗徽永著。怆怀挚爱。宜极推崇。昨以仙驭遐升。特命廷臣。议崇谥号。兹据大学士九卿等、会同集议。敬谨拟上尊谥。并博考载籍。酌核以闻。朕忍痛摅诚。弥难自已。伏念缘情制礼。劬恩宜报以隆称。酌古准今。盛典恪遵夫成宪。详阅诸臣所奏。援引古礼。请于尊谥之下。不加庙谥。爰考会典所载。太祖高皇帝三后。惟孝慈高皇后。配祔太庙。谥号称高。是别殿奉祀。称号宜殊。非惟前代之旧章。实本我朝之定制。今明禋钜典。朕不敢以感恩之故。稍越常经。景铄鸿名。朕何敢以尽孝之私。致踰定礼。自应俯如廷议。谨就徽号康慈二字合之。恭上尊谥。称曰孝静康慈弼天抚圣皇后。庶几体谦冲之至德。亿＜衤异＞咸钦。展尊敬之微忱。环瀛共谅。上仪允洽。茂典式符。所有应行典礼。该部敬稽成例具奏。　　

○以办理军需出力。予兵部郎中讷苏肯等、加衔升叙有差。　　

○辛丑。太祖高皇帝忌辰。遣官祭福陵。　　

○谕内阁、恭理丧仪王大臣等奏、秋分后朝晡二奠时刻一摺。大行皇太后梓宫前。每日朝奠、著仍于辰初初刻。晡奠、仍于申初初刻供献。　　

○又谕、给事中蔡燮奏、请变通筹饷事例一摺。京察截取记名、及应补道府各官、报捐分发。掣定省分后。自应归该省酌量补用。藉资练习。未容以他省之缺请简。至各省道府。有因捐输军饷、交军机处记名请简者。奉旨后、仍由户部按奏定章程核算。该给事中请照捐升、及分发银数、加倍报捐。与奏定章程。银数亦属悬殊。所奏窒碍难行。著毋庸议。　　

○壬寅。谕内阁、礼部奏、恭上大行皇太后尊谥典礼。请旨遵行一摺。所有此次恭上大行皇太后尊谥。著钦天监敬谨选择吉期具奏。应行典礼事宜。即遵照道光三十年成案办理。恭上尊谥之日。著派恭亲王奕贝勒奕誴、捧帛献爵。礼成后、遇有书写大行皇太后字样。俱著敬谨书写孝静康慈皇后。该衙门知道。　　

○恭理丧仪惠亲王绵愉等奏、各路出征官兵。经礼部奏准。免其齐集举哀。制服不摘冠缨。现当逆匪未平。时有征调。京营、旗营、绿营、训练操防。与出征官兵、同关紧要。谨拟在京八旗之骁骑等营。所有武职章京将弁、自三品以下。无论旗营绿营。均准于一月后薙发。至外省驻防。及绿营官员兵丁、并军民人等。均照在京武职官员兵丁民人之例。一律遵行。其大行皇太后几筵前执事各员。及守卫殡宫官员兵丁。凡在档木以内者。仍俟百日后薙发。以昭区别。从之。　　

○喀什噶尔领队大臣倭什晖布等奏、喀什噶尔卡外贼匪。起意滋事。先期拏获。复有夷匪。纠约布鲁特、窜入卡内滋扰。经官兵迎击获胜。余匪逃窜远扬。官兵撤回归伍。现在严密防堵。报闻。　　

○癸卯。秋分。夕月于西郊。遣豫亲王义道、行礼。　　

○上诣安佑宫行礼。　　

○谕内阁、前有旨、大行皇太后奉安山陵礼成后。恭奉神牌黄舆还京。升祔奉先殿。惟念大行皇太后。现诹吉于十月二十五日。奉移慕东陵。距永远奉安之期。为时尚远。若必俟神牌黄舆还京后。始行升祔典礼。转无以妥先灵而伸敬礼。所有大行皇太后神牌。即著于绮春园敬谨制造。并著钦天监于十月二十五日以前。选择吉期。敬谨升祔奉先殿。一切应行典礼。著该衙门查例具奏。　　

○甲辰。上诣迎晖殿、大行皇太后几筵前供奠。　　

○山东巡抚崇恩奏、黄河分徙情形。并筹堵漫口。得旨。张亮基抵东后。汝再与之熟筹。不可豫存成见。　　

○乙巳。遣官祭关帝庙。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百七十五　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯。八月。丙午。遣官祭昭忠祠。　　

○谕军机大臣等、英秀等奏、土匪流民、聚众焚烧俄罗斯贸易圈子、并劫货物一摺。已谕令扎拉芬泰、派员前往会同查办矣。该处土匪流民。将俄罗斯贸易圈子焚烧。抢劫货物。理应将不法流民。严行拏办。以期息事。何遽张皇失措。纷纷咨调援兵。现在该国并未率众前来。即使该国果有入卡报复情事。该大臣等、亦祇当妥密防范。明白晓谕。许以严拏土匪。从严惩办。切不可与之开仗。致该国得以藉口。傥或不知轻重。妄启边衅。朕惟英秀等是问。为首流民五名。现已拏获。未获要犯。仍著严拏。并先行知照该国管贸易官。俟伊犁派员到时。会商妥办。启衅根由。并著查明具奏。该大臣等、惟当持以镇静。并晓谕在城兵民。无得慌乱。以安人心为要。将此由五百里谕令知之。　　

○又谕、英秀奏、土匪流民、聚众焚烧俄罗斯贸易圈子、抢劫货物等语。据称现已知照伊犁。派员赴塔尔巴哈台、会同筹办。著扎拉芬泰、即行遴派明干晓事之员。前往该处会同办理。此系土匪流民。聚众抢劫。止应实力严拏。尽法惩治。以服该国商人之心。即使该夷商等、率众前来。亦止可以理晓谕。告以滋事人犯。现在赶紧查拏。遵照章程办理。该夷商等、亦必帖服无词。何至遽有调兵之举。本日已谕知英秀、富勒胡善、持以镇静。不可擅启兵端。著扎拉芬泰、即将现在严拏匪犯。及派员前往会办各情节。就近知会伊犁管贸易夷官。先安其心。一面饬令所派之员。将启衅根由。确切查明。据实具奏。至英秀等、现已添兵巡防。不知该夷商等、是否已有知觉。傥该夷商等、本无率众入卡之心。因此转生疑虑。尤不可不亟为解释。著扎拉芬泰、妥速侦探。即密咨英秀等、妥为安顿。不可张皇。并晓谕该夷商等、现在添兵。系为查拏匪犯。并非别有缘故。庶可豫释其疑。万不可任令英秀等、轻举妄动。率行开仗。致酿事端。将此由五百里谕令知之。　　

○以浙江捐输军饷。永广乡试中额一名。钱塘县学额十名。山阴会稽二县各三名。仁和余姚上虞三县各二名。嵊县一名。　　

○丁未。谕军机大臣等、御史张佑奏、州县藉差冒销一摺。据称陵差经过地面。所费皆由各州县协济。并分段摊派。地方官不应再领办道银两。乃前任宛平县杨春和等、报销竟至六万六千余两。或八万余两不等。又称、大兴县李朝仪、被前署柏乡县费懋德、挟其冒销底簿。勒分银一千两。宛平县知县何兰馨、被因案拟遣之知县高衔、强欲抽分银八千两。禀揭有案等语。著顺天府府尹、直隶总督、查明据实具奏。此后差务报销。如何核实撙节。以重经费。著查照旧案。严定章程。以杜弊混。原摺钞给阅看。将此各谕令知之。　　

○湖南布政使文格、奏报到任日期。得旨。汝才长心细。朕知汝实堪胜任。惟事事务实。不染习气。以副朕恩。　　

○江南河道总督杨以增奏、请将河标军政。俟军务告竣。再行办理。允之。　　

○戊申。谕内阁、叶名琛、柏贵奏、连州等城、被匪攻陷、先后克复一摺。上年四月间、广东连州有游匪窜入。叠经官军击退。七月间、复有英德匪徒窜至。并分股驾船。于闰七月二十三日。将三江城池攻陷。署三江协副将博尔恭阿、自焚殉难。署都司光裕等、亦皆阵亡。贼匪并力攻扑州城。知州张寿龄等、出城抵御。匪由东门窜入。张寿龄等、随往上水堡地方。集团协剿。乡民赴援者数万人。署吏目沈华亭等、亦招聚散亡兵勇。先后赶到。至本年二月十六日。奋勇进攻。连州三江城池。同日克复。毙匪二千数百名。生捦七十余名。击沈匪船十余只。淹毙匪徒不计其数。夺获炮位旗帜等无算。其连山厅城。亦于闰七月二十五日。被匪阑入。张寿龄、密饬巡检史致熙、劝谕团练。合力攻剿。毙匪一千余名。于十月初七日。将厅城克复。此股贼匪。叠陷城池。经兼理知州张寿龄等、会督弁兵。激励绅团。将三城次第收复。并将通贼之毛永康、当场杀毙。功过尚足相抵。张寿龄等、均著免其参处。所有在事出力员弁绅民。著叶名琛等、酌量保奏。　　

○又谕、叶名琛、柏贵奏、匪徒窜至永安县、围城滋扰。叠经剿捕获胜一摺。上年闰七月间。匪徒等由归善杉园地方。窜至永安县属蓝塘滋扰。叠次攻扑县城。署永安县知县吴赞诚、督率兵勇。分投抵御。共计歼毙五百九十余名。□伤奔逃三百余名。生捦五十余名。余匪溃逃。城围立解。该匪复纠合夥党。于鹧鸪塘、蓝塘墟、黄塘、榄树围等处。窜踞肆扰。吴赞诚等、督饬绅士兵勇。奋力击剿。计共歼毙三百余名。生捦四十余名。其屯聚鲇鱼浦地方之匪。复被壮勇围剿。击毙三百余名。生捦首夥匪犯七十余名。余匪旋即败遁。本年二月。复纠党二千余人。滋扰蓝塘。吴赞诚、会同委员乔泰阶等、督率壮勇练丁。分路迎击。焚毁贼巢。自黄泥凹、追至杉园地方。共计毙匪五百余名。生捦五十一名。夺获炮位器械无数。此股匪徒。由归善、越窜永安。叠次滋扰。剿办尚属得手。著叶名琛等、严饬在事将弁。奋力追剿。务将丑类尽歼。勿留余孽。该署知县吴赞诚、督同绅士。婴城固守。各路分剿。俱臻妥速。著该督抚、核实保奏。　　

○谕军机大臣等、托明阿等奏、兵丁零用、不便行使大钱、请停收停放一摺。据称扬州军营。自五月以后兵饷。均经搭放大钱。兵民零星交易。诸多不便。以致所领大钱。概行存留。恐日久不免抑勒居民。滋生事端等语。兵丁月领口粮。按月零用。为数无多。所领大钱。与民交易。既多窒碍。若听其概行积存。必至日用愈艰。如强之使行。又恐激而生变。均系实在情形。此后兵饷。著照托明阿等所请。毋庸搭放大钱。其练勇口粮。即照兵丁口粮、一体办理。著分饬各捐局委员。停止搭收大钱。并咨会南河漕运各总督。所有拨解军饷、搭解大钱之处。一并停止。以免壅滞。其六合江浦等处。行令一体照办。至兵丁积存大钱。应否收回另行鼓铸。著文煜酌量办理。将此由五百里谕令知之。　　

○钦差大臣托明阿等奏、截剿金陵下窜贼匪获胜。得旨。仍应迅图克复瓜城。与镇江军营、约期齐攻。实有要著。　　

○两广总督叶名琛奏、密覆寄谕、详陈＜口英＞咪咈各夷情状。得旨。览卿所奏各夷情状。实属明晰。亦能善体朕意。示以镇静。不但杜其无厌之求。并免另生不测。以致扰乱大局。卿其永励斯志。忍待军务悉平。彼时饷裕气复。朕断不任其狡狯尝试。时存窥测。　　

○以广东始兴县城、被匪窜陷。革知县舒隆、守备张瀚、典史张褆职。　　

○予广东阵亡都司博勒恭阿、守备光裕、千总徐文光、钟宦龙、把总魏光辉、外委何兆清、甘积华、曾殿标、陈本淦、谭长官、曹典章、黄金麟、张广寿、教谕杨翊、司狱常光鼎、祭葬世职。额外外委甘海龙等、赏恤如例。　　

○予广西阵亡外委方兆祥、祭葬世职。领催陈良济、赏恤如例。　　

○己酉。上诣迎晖殿、大行皇太后几筵前供奠。　　

○谕军机大臣等、昨据官文奏、酌带兵勇。于初七日起。分起折赴德安。此时谅已陆续驰抵该郡。与西淩阿等、南北夹攻。本日据西淩阿等奏、已于七月二十九日。移营长林冈。八月初九日。进攻府城。闲有斩捦。该逆坚匿不出。览所奏情形。东西北三面。尚皆声势联络。惟南面一带。无兵截剿。官文前派颜朝斌、由应城取道。前往会攻。何以日久尚未见到。该督现又将中路川兵。派往颜朝斌处。是该参将所带兵勇较多。著即严行札催。饬令迅速前进。截住德安南面。俾该逆无从下窜。则攻克较易为力。而官文亦可兼顾水陆两路。据西淩阿等奏、获犯供出。德安之贼。窜回汉阳者三千名。存城之贼。不过五六千人。并有已往金陵求救之语。是该逆不能坚拒。必图南窜。既死守待援。亦必从南面句结。其汉川汉阳兵勇炮船。虽有常恩管带。是否足恃。魁玉等、接驻仙桃镇。能否严扼中路。并著官文、妥筹布置。德安府城。固不可不以全力进攻。胡林翼一军深入无援。亦不可不为接应。庶免顾此失彼。西淩阿、此次进攻府城。仍未见实有把握。此时各营兵勇。已步步进劄。即著迅速设法。务将城池。克期攻复。以便与官文、合兵南下。直捣汉阳。不得因该逆现已不能北窜。遂视进取为缓图。傥旷日相持。贼援踵至。该大臣等延误之罪。不能曲贷也。将此由六百里加紧各谕令知之。　　

○又谕、寄谕河南巡抚英桂、有人奏、知县骫法殃民、请旨查办一摺。据称、河南署光山县知县张绍英、于捻匪易添富等、肆扰息县时。即将眷属钱粮监犯。搬至南乡。迨捻匪窜入境内。该署县竟与书吏等、微服先逃。以致乡勇溃散。县城失守。直至官兵克复县城后。该署县始行回署。复摉括绅民银钱。指为乘乱盗库。概令入官。又罚修衙署各等情。著该抚即照所参各款。逐一严查。该署县前以失守被参。革职留任。如果实有闻贼先遁、鱼肉民生情事。即行据实严参。毋稍瞻徇。原摺著钞给阅看。将此谕令知之。　　

○以攻克湖北汉镇、捦斩贼匪萧朝富等出力。赏守备孙昌凯、张荣贵、王明山、万化林、李济清、花翎。外委喻俊明等、蓝翎。知府彭玉麟等、加衔升擢有差。予阵亡守备黄开进、唐培植、千总蔡宏元、把总王席珍、王席义、外委张辅、童玉庭、陆洪福、金芝龙、祭葬世职。　　

○予湖北阵亡参将刘富成、祭葬世职。如副将例。　　
</div>
    <div class="pagination">
<a href="清实录咸丰朝实录_page253.html">上一页</a><span>...</span><a href="清实录咸丰朝实录_page249.html">249</a><a href="清实录咸丰朝实录_page250.html">250</a><a href="清实录咸丰朝实录_page251.html">251</a><a href="清实录咸丰朝实录_page252.html">252</a><a href="清实录咸丰朝实录_page253.html">253</a><span class="current-page">254</span><a href="清实录咸丰朝实录_page255.html">255</a><a href="清实录咸丰朝实录_page256.html">256</a><a href="清实录咸丰朝实录_page257.html">257</a><a href="清实录咸丰朝实录_page258.html">258</a><a href="清实录咸丰朝实录_page259.html">259</a><span>...</span><a href="清实录咸丰朝实录_page255.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
