<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 275 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 275 页/共 502 页
  </h1>
  <div class="content">
   ○乙卯。谕内阁、英桂奏、团勇击散捻匪、永城解围一摺。捻匪前偪归德府城。因见守御尚严。遂分股回窜皖境。其围永城之匪。日久未解。先经英桂调拨兵勇援剿。乡团闻官兵将至。纠集五六千人。裹粮助剿。署永城县知县刘鸿昌、守备张邦瑞、同官绅人等。从城内杀出。与团勇内外夹攻。生捦匪首刘五等五名。夺获器械无算。城围立解。著英桂严饬在事将弁。将本境余匪。悉力搜捕。并一面飞咨郑魁士、迅剿颍亳一带。直捣贼巢。毋使滋蔓。　　

○谕军机大臣等、英桂奏、永城解围、并现在布置情形一摺。捻匪大股。回窜皖境。归德情形较缓。永城又巳解围。徐宿两军。自可毋庸赴豫。所有皖境捻匪。著责成郑魁士等、实力剿除。其永萧交界之李大喜一股。业巳败回。若砀山亦无贼踪。则傅振邦、兴庆等、即应由江皖毗连处所。进兵会剿。不可徒防本境。稍存畛域之见。总以严扼北犯。不使蹂躏完善之区为要。现在贼情恋其巢穴。正可驱令归巢。然后聚而歼旃。庶不致匪踪四出。防剿难施。英桂此次奏报布置情形。均尚妥协。徐宗干、于山东情形。素为熟悉。该抚既令驻劄刘家口。即可激励乡团。以资扼守。昨巳有旨、严催崇恩带兵赴曹单一带。严密布置。著英桂传谕徐宗干、与崇恩联络声势。并将曹单一带情形。飞报英桂。随时具奏。归德附近小股匪徒。即责成邱联恩、迅速剿办。一俟内患肃清。即行进兵皖境。剿贼归巢。其西通开封之路。即责成崇安严扼。毋许松懈。现调之直隶兵一千二百名。山西兵一千名。均巳启程。不日即可到豫。其陕甘兵二千名。谅亦陆续进发。英桂务当饬令由北路一带、节节进剿。不可株守归德。至傅振邦以防守本境为词。郑魁士又称进剿怀远。是否迁延观望。抑遵邵灿、和春等调度。幸此时归德可缓救援。若仍前危急。岂不贻误大局。著邵灿、和春、福济、查明具奏。英桂既督剿三省捻匪。此后道路不致梗阻。所有苏皖各镇将。仍应听英桂调度。以期事权归一。毋致歧误。将此由六百里加紧谕知邵灿、和春、福济、英桂、并传谕徐宗干知之。　　

○以河南永城县解围。赏知县刘鸿昌、守备张邦瑞、花翎。并升擢有差。　　

○丙辰。遣官祭贤良祠。　　

○谕内阁、承志等奏、查看金州地震情形一摺。奉天金州地方。于上年十一月十二月闲。连次地震。以致城垣垛口、有坍塌段落。并震倒旗民住房多闲。虽据奏称、均系散处各村屯、一二闲至十数闲不等。并未大有捐伤。朕心实深务悯。所有镶黄等四旗界内、震倒旗民各户住房、五百六十余闲。加恩著照例给与修费。仍著该署将军等、饬令该旗民地方官、妥为安置。毋令迁徙失所。惟该州地震。既称于去岁十一月初三日起。至十二月十二日止。何以迟迟至今。始行入奏。殊属不知缓急。此后有无复震。并毗连处所、有无震压情形之处。著即随时奏闻。以慰廑念。　　

○谕军机大臣等、满庆奏、遵查廓番情形、请暂缓统师前进一摺。前因廓番投递夷禀。情似悔罪。曾谕令赫特贺、满庆、查探确情。妥为驾驭。兹据满庆奏称、廓番因天朝命将出师。中怀恐惧。有罢兵求和之意。所调前藏土兵。巳经赫特贺饬令截留。未便愈张声势。转启该夷疑虑。且前藏值达赖喇嘛圆寂。事务较繁。亦未能遽置前往等语。自系实在情形。满庆著准其暂缓驰赴后藏。惟夷情反覆无常。仍著赫特贺、确加侦探。如该夷果知畏惧。愿将占踞各地方。悉行退出。并遵前次剖断。自应相机办理。以息兵端。傥该夷前递禀函。不过为缓兵之计。春融以后。复肆猖獗。则仍应慑以声威。使知震栗。以期就我范围。一切操纵机宜。并著赫特贺、与满庆函商斟酌。熟筹妥办。毋得稍涉疏率。满庆另摺奏、藏台防兵、请就地招募等语。藏台防兵。募补章程。著准照所拟各条。暂行变通办理。俟军务告竣后。或作为定例。或仍照旧章之处。由驻藏大臣具奏请旨。将此各谕令知之。　　

○又谕、向荣奏、截剿内窜贼匪、叠获胜仗、并沿江窜匪联络、堵剿吃紧一摺。该逆自占踞仓头严巷后。虽经官军连日痛剿。而贼党愈众。复由沿江炭渚桥头一带。步步筑垒。绵互洲地至百余里之远。断非随处设防、所能堵截。览所奏接仗情形。将士皆能用命。而洲地港汊纷歧。必须水陆夹击。向荣所调怡良兵二千名。即著飞提赴营。派拨助剿。本日复谕知何桂清于浙江防兵内、酌量筹拨一千。或数百名。即可饬交邓绍良等、分投堵击。总以力埽贼垒。使沿江之贼。不能与瓜镇句连。庶可杜其内犯。至黄泥洲贼匪。既自瓜州绕越窜出。瓜州贼营。必巳空虚。托明阿等、即不能杜其由江边窜越之路。岂不能乘贼空虚。力图克复。似此因循坐视。殊属不知大局。著懔遵前旨。迅将瓜州贼巢。克日埽除。以分南岸之势。无得徒事迁延。自干咎戾。将此由六百里加紧各谕令知之。　　

○又谕、逆匪自窜踞仓头、顾家坝等处。屡图内犯苏常。渐与下游瓜镇窜出股匪。绕越通联。近复探闻上游贼援。又有万余踵至。欲由石埠桥东流等处冲窜。而向荣一军。除调往各路外。存营兵不过四千名。虽经向荣会商怡良、于苏省筹兵二千。更替扼劄。仍恐兵力不敷。贼势日增日众。我兵愈分愈少。览所奏情形。实属万分紧急。苏常为浙省门户。设有疏虞。何堪设想。著何桂清即于该省存兵、及各路防兵内。筹拨劲旅千名。选派得力将弁管带。迅速驰赴向荣军营。听候调遣。如该省之兵。实系无可分拨。亦务须酌量缓急。通筹大局。调拨数百名前往。以资攻剿而助声援。将此由六百里加紧谕令知之。　　

○予江南阵亡千总彭秀刚、把总董洪升、外委吴云忠、祭葬世职加等。　　

○丁巳。清明节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。　　

○遣官祭孝静康慈皇后暂安寝殿。　　

○遣官祭孝德皇后殡宫。　　

○遣官祭端慧皇太子园寝。　　

○谕内阁、蒋霨远、孝顺奏、剿办匪徒、克复府城一摺。贵州铜仁匪首徐廷杰、连陷四府一厅。叠经官兵扑剿。收复思南、松桃、思州。该匪尚在石阡、及毛家寨等处屯聚。候补同知王敬烈、署余庆县知县彭澜、带兵进剿。署知府黄培杰、约齐团练。奋力迎击。追抵石阡城下。官兵踊跃齐登。当将府城克复。毛家寨匪党。望风而溃。贼巢尽行焚毁。惟时湖南兵勇。越境会剿。业已克复铜仁。余党溃散。著蒋霨远等、严饬各员弁。迅速搜剿。务将匪省徐廷杰、毛大先等、悉数捦获。以净根株。署石阡府知府黄培杰、署石阡营都司陈定元、均著开复革职处分。并免其查办。游击鄂清、于楚兵协剿铜仁时。带勇打仗七次。随同克复。尚属愧奋。著免其查办。　　

○予贵州阵亡举人刘庆元、赏恤加等。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百九十二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰六年。丙辰。三月。戊午朔。谕军机大臣等、和春、福济奏、凤颍各属、遍地匪踪、未便饬令官兵赴豫一摺。昨因英桂奏称、捻匪大股回窜皖境。永城解围。谕令徐宿两军。无庸赴豫。皖境捻匪。责成郑魁士等剿除。原以军情变幻靡常。全在随地随时。相机剿办。此时归德情形已缓。而张乐行尚在雉河。颍州凤阳所属。均被贼扰。无赖之徒。煽惑几至十数万之多。郑魁士等兵勇。伊兴额等马队。自应留皖剿办。惟该匪飘忽靡定。如郑魁士等剿办得手。余匪复窜豫境。或扰徐州。即当迅速追击。与英桂所派之兵。并傅振邦等、会合夹攻。何处紧急。即在何处堵剿。断不可稍存畛域之见。致误大局。现在匪势蔓延皖境。粤匪既未肃清。捻匪又复肆扰。设或互相句结。为患何可胜言。郑魁士追剿怀远匪徒。既获大胜。著即饬令迅将该匪次第埽除。先清皖境。毋许延误。将此由五百里谕令知之。　　

○己未。上幸万寿山、诣广润祠、拈香。　　

○谕军机大臣等、托明阿等奏、沥陈严截贼援、紧攻瓜州情形一摺。瓜州逆贼。自我军筑围进偪以后。既已野无可掠。虽金陵南岸、及下蜀街、高资、并六合、仪徵等处。时有出窜。急应水陆并截。一面捣破巢穴。为聚歼之计。乃月来攻剿。不过小有斩获。而瓜州贼匪窜出。与金陵贼党相连。已于江中洲地。遍布营垒。逆焰方张。殊堪愤懑。昨已谕令托明阿等、乘该逆窜出。攻取瓜州。并与向荣、吉尔杭阿等、埽除江洲贼垒。绝其南北相连。著即设法办理。毋得以该逆困守不出为词。观望迁延。自干重咎。再据翁同书条陈军务。请扼要津、联陆路、断岸奸、议火攻。增小船等五条。筹画颇合机宜。著托明阿等即将该员所陈。体察情形。采择办理。翁同书原片。著钞给阅看。将此由六百里谕令知之。　　

○又谕、前据叶名琛奏、续雇红单船二十七只。于十二月初一日启程。兹据托明阿等奏称、叠次催提、杳无信息等语。现在瓜州一带。堵剿吃紧。此项船只。由粤赴洋。将及三月。如已驶至浙江甯波一带。即著何桂清严饬管带船只之护参将李新明等、赶紧驶赴江南。听候调遣。毋任沿途逗遛。致误事机。将此由五百里谕令知之。　　

○钦差大臣托明阿等奏、请以丁忧总兵官鞠殿华、留营守制。如所请行。　　

○以吏部尚书花沙纳、署正白旗满洲都统。　　

○盛京将军奕湘、因病解任。调西安将军庆祺、为盛京将军。以署江甯将军福兴、为西安将军。仍留署任。帮办江南军务。正白旗满洲都统萨迎阿、署西安将军。　　

○云南布政使史致藩、因病解任。以贵州按察使桑春荣、为云南布政使。云南迤东道潘楷、为贵州按察使。　　

○以克复安徽舒城县城。并办团出力。赏知州茅念劬、陈棻、游击吉昌、都司祁全邦、守备彭明升、康宗洛、牛应宿、周胜、宋绍科、花翎。千总何玉堂等、蓝翎。余升叙有差。　　

○予安徽阵亡防御广升、外委杨大页、祭葬世职。　　

○庚申。谕内阁、永康等奏、风水围墙等工、钱粮过额、请饬查勘一摺。东陵风水围墙等工。被水冲塌。情形较重。钱粮过额。著工部于今冬查收各工时。一并敬谨查勘具奏。　　

○谕军机大臣等、前据满庆奏、廓番有求和之意。谕令赫特贺等、速筹妥办。兹据该大臣奏称、噶布伦等查明。该夷实系畏罪乞和。其中并无虚伪。先行缮给檄谕等语。廓尔喀与唐古忒等、寻衅滋事。已逾一载。辄敢占踞地方。肆意要求。经该大臣派兵前往堵剿。宗喀等处、屡次获胜。该夷震慑兵威。特差番目乞和。将所控多收税课、杀伤人命各款。遵照断牌办理。以完前案。此次所禀。既系实心乞和。即可乘其悔悟之机。妥为筹办。以示羁縻。至廓尔喀短收税课阿乃银钱一万元。唐古忒按年补缴一节。据噶布伦查明、此项银两。为该夷应收之数。每年愿由商上交给承领。此项银两。虽出自商上。不致有伤国体。所恐该夷因此一事。以后更肆要求。著赫特贺等、谕知该夷。告以此事不敢陈奏。如尔国实心恭顺。将所占地土。退还清楚。本大臣自必详加核算。谕令唐古忒遵依。使尔国得有裨益。如此办法。将来该夷不敢再生枝节。方为妥善。赫特贺此次檄谕。于缴银一节。并不提及。颇为得体。可俟噶布伦等禀覆情形。再行酌办。驾驭外夷。固不可示之以弱。亦不可过事拘泥。现在该夷乞和。虽难保其实系诚心。仍当暗中防备。然亦不可稍涉张皇。致该夷心怀疑虑。务在因势利导。以期日久相安为要。川省毗连藏地。屡次谕令乐斌等筹办。现在该夷既悔罪乞和。计日当可蒇事。前调土兵。自可暂缓派往矣。将此由五百里各谕令知之。　　

○补铸广东顺德县儒学条记。从巡抚柏贵请也。　　

○给山东聊城、茌平、济阳、长清、齐河、五县。被水灾民。一月口粮。　　

○辛酉。上诣大高殿行礼。　　

○还宫。　　

○谕军机大臣等、景淳奏、遵饬挑备余丁、定期启程一摺。吉林挑备余丁。前经谕令景淳、派赴山东曹州一带。交崇恩调遣。兹据奏称、前挑余丁五百名。分作两起。令佐领胜春等统带。定于三月初七、初九日、启程。并筹给军装器械等项。均著照所拟办理。惟余丁向无马匹。自应速为筹拨。著承志、定福、于大凌河马匹内。速行挑选膘壮马五百匹。俟吉林所挑余丁等、行抵该处。即将马匹按名发给乘骑。俾得迅速前进。毋稍迟误。将此由五百里各谕令知之。　　

○壬戌。谕内阁、骆秉章奏、收复永明、江华两城、追贼叠胜、南路肃清一摺。湖南永明、江华两县。为广东广西匪徒窜踞。经骆秉章密饬选用道王鑫、由彬州分军援剿。署江蓝厅同知颜培鼒等兵勇。在永明之午田桥等处。击贼获胜。王鑫旋督大队。驰往合剿。贼匪闻风潜遁。旋即收复县城。王鑫等、即移军驰剿江华之江东埠、毛坪等处。击贼连胜。叠破城东贼营。进偪县城。贼乘夜遁逃。我军追杀无算。收复江华县城。王鑫复率勇跟追。沿途杀贼千余。此时湖南南境。业已肃清。其零星窜匿余匪。均被各属绅团擒解正法。所办尚属妥协。选用道王鑫、督勇剿贼。厥功最著。著以道员归部即选。署江华县知县任立诚、把总李贵芳、虽随同收复县城。究属疏防于前。均著革职。以示薄惩。　　

○又谕、骆秉章奏、官军援剿江西获胜、并克复萍乡县城一摺。江西逆匪。占踞袁州。窜入萍乡。经骆秉章饬令刘长佑、统领浏阳等处官军。由醴陵进剿。先后毙贼千余名。夺获炮械旗帜无数。县城旋即克复。此次湖南官军。应援江西。两路叠获胜仗。克复县城。实能不分畛域。剿办尚属得手。著骆秉章迅饬带兵员弁。将万载一路股匪。次第歼除。进剿袁州。以图克复。　　

○谕军机大臣等、本日据文煜驰奏、瓜州逆匪。窜扑运河两岸。将各营冲破。邵伯粮台。必应那移。又据翁同书奏、镇江贼匪渡江、越围毁营各等语。览奏实深焦急。托明阿等、围攻瓜州。师久无功。军心懈弛。所筑长围。本不足恃。致令贼匪合股渡江。将土桥、乌塔沟、各营冲踞。托明阿等西岸营盘。均被焚毁。该大臣退守三岔河。而毛三元营盘。被贼焚烧。陈金绶、雷以諴、两营亦被冲踞。扬州军营。大局已坏。该大臣等贻误之罪。殊堪痛恨。现在贼势鸱张。亟宜严防北窜。本日已谕令吉尔杭阿、派拨兵勇。由下游渡江。迎头截剿。并调水师、于江面扼截续来之匪。并谕邵灿严防清江一带。伊兴额、德昌、所带马队官兵。已谕英桂饬赴清江。并谕崇恩拨兵前来。均归邵灿调遣。托明阿等、著即收集溃兵。扼要堵剿。杜贼北窜之路。邵伯镇粮台。距贼甚近。自应设法那移。著传谕文煜、相度情形。妥为安设。此时江北事机。万分吃紧。该大臣等、傥不知奋勉。力图遏截贼锋。国法具在。断难幸邀宽宥。现在如何筹办情形。著随时驰奏。并知照邵灿、吉尔杭阿、相机截击。毋得再事迁延。将此由六百里加紧谕知托明阿、陈金绶、雷以諴、并传谕文煜知之。　　

○又谕、瓜镇两处逆贼。偷越出窜。纵火焚烧托明阿等营盘。兵勇多有伤亡。托明阿一退再退。竟由三岔河暂驻秦家桥。陈金绶、雷以諴、毛三元、各营。尽被冲塌焚烧。此时大局已坏。不但扬城震动。即清江一带、兵力过单。北窜可虞。托明阿等军心败散。即使收拾溃卒。亦难维持全局。著吉尔杭阿飞速挑拨精壮兵勇。派令得力大员统带。由东路过江绕出贼前。遏其北窜。其沿江水师各炮船。亦恐托明阿等调度不及。著吉尔杭阿严督水营将弁。在瓜州江面。力图扼截。毋令该逆接踵而至。其镇江攻剿事宜。仍著布置周密。勿稍疏虞。将此由六百里加紧谕令知之。　　

○又谕、现在托明阿全营兵丁。大半溃散。即使收集散亡。亦难复振。设淮安清江一带。稍有疏虞。大局何堪设想。邵灿兵练为数无多。难资堵遏。豫东两省。毗连江境。亟应分兵应援。所有伊兴额等马队千名。本日已有旨、饬令回至蒙亳。此时淮扬情形紧急。著英桂即饬伊兴额、德昌、带兵即日飞驰。由徐州一路前赴淮扬。崇恩出省防剿。所调各路官兵。谅已到齐。著即酌拨劲旅。迅速驰赴清江、淮安一带。力扼贼冲。均归邵灿调遣。并确探贼情。随时驰奏。将此由六百里加紧各谕令知之。　　

○又谕、瓜州逆匪。被围日久。突致冲出。大肆鸱张。托明阿等各营既毁。我军失势。此时贼势蔓延。既向运河两岸。则高邮邵伯一带。接连淮安清江。势尤可虞。邵灿现权河督。驻守清江。亟应力筹堵御之策。徐州捻匪未灭。傅振邦等防剿。近日情形。未识如何。尤须豫防逆匪乘势句连。本日已谕吉尔杭阿、派兵由江东绕出贼前。力遏北窜。又令崇恩、派兵前赴淮徐一带。协同拦剿。其伊兴额等所带马队一千名。亦令英桂饬调前赴淮徐。交邵灿调遣。清江防守兵单。邵灿即速将伊兴额等马队迎提。并催提山东派拨兵勇。相机调度。力保淮徐。即以扼贼北窜之路。将此由六百里加紧谕令知之。　　

○又谕、文俊奏、吉安失陷、抚、建、赣、南、危急情形一摺。吉安被围日久。虽在事文武、竭力坚守。卒以外援不至。贼势狓猖。以致孤城沦陷。览奏实深愤恨。抚建二府。密迩寇氛。情形倍为吃重。该逆又复分党麕聚泰和。南窥赣境。且由永丰窜偪乐安。此时周凤山坚扼樟镇。彭玉麟堵御上游。刘于淳驻劄市汊。皆不过以防为剿。周汝筠之勇。既因溃败回赣。遮克敦布一军。亦仅能扼守崇乐要隘。若不严饬该游击等、节节进剿。则我退而贼进。其势必更蔓延。著曾国藩、文俊、仍令周汝筠、遮克敦布、各勇。探贼所向。迅速迎击。庶可转败为胜。本日已另谕叶名琛等、拣调精兵五六千名。派委得力大员统带。前赴江西应援。应由何处进兵。著文俊等催提前进。至臬司周玉衡、理问周恩庆、遇害情形。著曾国藩、文俊、确查具奏。再降谕旨。其阖城文武、如何下落。一并查奏。周王衡之子周炎、所募赣勇二千。本为救援吉安。现因贼踞泰和。未能冲过。亦著曾国藩等饬令随剿随进。以期稍遏贼氛。将此由六百里加紧谕令知之。　　

○又谕、本日文俊奏、贼匪攻陷吉安。现在分踞泰和。抚建赣南。均被震动。并称据胡林翼咨、武汉外援贼匪。被剿下窜。有五六千人。由大冶、兴国、窜入江西等语。楚北贼党。既分股回扰江境北界、义甯一带。则武昌汉阳。逆匪无多。正当乘机进取。以捣其虚。官文统师进偪汉阳。已逾数月。大小数十战。均有斩擒。前奏水陆攻剿情形。筹画似有把握。胡林翼亦屡获胜仗。著该大臣等激励将士。迅克两城。肃清江汉。为协剿江西之计。若楚贼已经分出。而武汉收复、尚稽时日。则我师处处受其牵掣。兵疲饷绌。腹地蔓延。该大臣等岂能辞咎。罗泽南一军。最为骁勇善战。前此楚疆危急。经曾国藩派往应援。现在江省如此吃重。该大臣等惟有迅图克复武汉。则罗泽南一军。即可回援江西。再原任巡抚江忠源、前奏军务八条。除撤提镇一条。可无庸议外。其余各条。著该大臣等、体察近日时势。采择办理。原摺钞给阅看。将此由六百里谕令知之。　　

○又谕、江西贼势蔓延。情形万分吃紧。必应厚集兵力。以资进剿。此时广东省剿办余匪。渐次肃清。著叶名琛等、即行挑选精兵五六千名。酌齐军装器械。派委得力将弁。迅速管带启程。前赴江西。听候文俊调遣。并著将官兵启行日期。先行具奏。毋稍迟误。将此由六百里加紧谕令知之。　　

○又谕、前有旨令已革左副都御史袁甲三、随同英桂剿办河南捻匪。现在该匪虽窜回皖境。究未大受惩创。自应厚集兵勇。痛加剿洗。惟招募壮勇。劝约乡团。必须经理得人。认真督办。方不至有名无实。袁甲三籍隶河南。谅已抵英桂军营。与该抚筹商一切事宜。于堵剿捻匪。能否得力。著英桂察看具奏。直隶山陕官兵。业经启程赴豫。现在归德并无匪踪。即当酌量派拨。驰往皖境会剿。不得株守一隅。徒糜军饷。伊兴额所带马队千名。据和春等奏、已令驰援归德。此时捻匪回窜。自应速饬回至蒙亳一带。与郑魁士等、合力剿捕。至道员张维翰、带兵失机。并释放张乐行之侄。以致该匪藐视官军。大肆猖獗。著该抚查明该员贻误情形。据实参奏。有人奏、请设立勇营。并陈办法四条。著钞给英桂阅看。将此由五百里谕令知之。　　

○以江西督粮道邓仁堃、为按察使。　　

○以湖南永顺桑植两县剿匪出力。赏都司任元经、花翎。守备麻学道等、蓝翎。余升叙有差。予御贼淹毙湖南游击蒋培基、祭葬恤荫。　　

○以江西吉安府城被贼窜陷。革候补知府周汝筠职。仍责令剿贼自效。　　

○予江西阵亡盐大使沈鹏清、千总林永崇、把总童随鹏、刘得泰、叶启海、萧泰行、刘永清、严胜发、王先发、卓炳元、外委余益隆、龚湘贤、童必探、傅雪成、张明扬、祭葬世职。生员向国倗等、赏恤如例。　　

○癸亥。上耕耤。诣先农坛行礼。更服。至耤田所。躬耕三推。复加一推。御观耕台。命郑亲王端华、肃亲王华丰恭亲王奕兵部尚书周祖培、都察院左都御史文彩、吏部左侍郎瑞常、户部左侍郎肃顺、礼部右侍郎杜＜乔羽＞、刑部右侍郎国瑞、工部右侍郎基溥、通政使司副使汤修、大理寺少卿钱宝青、各九推。毕。顺天府府尹、率农夫终亩。赏赉农夫耆老如例。
  </div>
  <div class="pagination">
   <a href="清实录咸丰朝实录_page274.html">
    上一页
   </a>
   <span>
    ...
   </span>
   <a href="清实录咸丰朝实录_page270.html">
    270
   </a>
   <a href="清实录咸丰朝实录_page271.html">
    271
   </a>
   <a href="清实录咸丰朝实录_page272.html">
    272
   </a>
   <a href="清实录咸丰朝实录_page273.html">
    273
   </a>
   <a href="清实录咸丰朝实录_page274.html">
    274
   </a>
   <span class="current-page">
    275
   </span>
   <a href="清实录咸丰朝实录_page276.html">
    276
   </a>
   <a href="清实录咸丰朝实录_page277.html">
    277
   </a>
   <a href="清实录咸丰朝实录_page278.html">
    278
   </a>
   <a href="清实录咸丰朝实录_page279.html">
    279
   </a>
   <a href="清实录咸丰朝实录_page280.html">
    280
   </a>
   <span>
    ...
   </span>
   <a href="清实录咸丰朝实录_page276.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
