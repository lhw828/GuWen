<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 728 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 728 页/共 1860 页</h1>
    <div class="content">
○是日、驻跸泉林行宫。　　

○己未。谕曰、吏部侍郎嵇璜。前以伊母老病。恳请回籍。今询其母病。现已痊愈。著前往南河为副总河。协同白钟山料理河务。伊父大学士嵇曾筠、久任河工。见闻所及。谙练非难。至伊母虽年近八旬。而常淮带水。尽可轻舟迎养。固无异在家侍奉也。　　

○又谕曰、白钟山已补授江南河道总督。现又降旨用嵇璜为江南副总河。尹继善不必兼管南河事务。　　

○谕军机大臣等、前令阿桂赴科布多驻劄办事。今据将军成衮扎布奏称、现在领兵前赴巴里坤。所有乌里雅苏台军营一切事宜。车布登扎布未能深悉。暂留阿桂、令其详悉告知等语。科布多地方。已命哈达哈前往驻劄。阿桂著即留乌里雅苏台办事。　　

○是日、驻跸东京堡大营。　　

○庚申。上诣皇太后行幄问安。　　

○谕、前经降旨乡试第二场。止试以经文四篇。而会试则加试表文一道。良以士子名列贤书。将备明廷制作之选。声韵对偶。自宜留心研究也。今思表文篇幅稍长。难以责之风檐寸晷。而其中一定字面。或偶有错落。辄干贴例。未免仍费点检。且时事谢贺。每科所拟不过数题。在淹雅之士。尚多出于夙构。而倩代强记以图侥幸者。更无论矣。究非核实拔真之道。嗣后会试第二场表文。可易以五言八韵唐律一首。夫诗虽易学而难工。然宋之司马光。尚自谓不能四六。故有能赋诗而不能作表之人。断无表文华赡可观。而转不能成五字试帖者。况篇什既简。司试事者得从容校阅。其工拙尤为易见。其即以本年丁丑科会试为始。现在各省会试举子。将已陆续抵京。该部即通行晓谕知之。　　

○谕军机大臣等、雅尔哈善等奏、据署提督傅魁等呈称、带兵一千名。前至盐池地方。遇莽噶里克三十三贼。尽行剿杀等语。莽噶里克系负恩背叛。附和逆贼。戕害将军和起之首恶。傅魁等带兵围住时。应将伊父子生擒解送。审明附逆背叛实情。以正国法。况领兵一千。围住三十余贼。生擒甚属易易。并非贼人众多。交战之际。不能办别贼首者可比。是傅魁之杀戮莽噶里克。非特怯懦悖缪。其中不无别情。著传谕雅尔哈善。即将傅魁拏解来京审讯。拏解傅魁后。并将副将丑达解送来京。以便与傅魁质对。再前曾降旨、俟办理莽噶里克后。即将吐鲁番地方。赏给额敏和卓管辖。今莽噶里克虽死。应尚有伊妻子、及平日任用之人。即著额敏和卓前往搜查。向伊等究出莽噶里克率众前来实在情形。并著额敏和卓、即拣选所获马匹。派委干员。前往探听副将军兆惠信息、及厄鲁特等情形。其遣人由何路前往。并现在彼处所得信息。即著申报巴里坤大臣转奏。　　

○又谕、据黄廷桂奏到、札商雅尔哈善进剿马匹一摺。未免彼此推诿。殊非为国任事之道。而黄廷桂之过为大。军行非寻常可比。全资马力膘壮。经理大臣。尤宜为兵丁等豫行筹画。是以朕于舒赫德前往时。面降谕旨。令兵丁领马后。途中酌量乘骑。余马仍须餧养。以惜马力。诚恐伊等不知爱惜。临期至于疲乏。今黄廷桂惟以支给兵丁。即了其责。雅尔哈善又恐早收致疲。试思此何等事。而可如此存心耶。此项马匹。仍责成黄廷桂所派员弁兵丁。善为赶餧。抵巴里坤时。如送马兵丁。不敷餧养。雅尔哈善即酌派已到兵丁。协同办理。方为妥协。总俟大兵起程。交将军等查验分拨。其未起程以前。倘有疲瘦。皆黄廷桂之责。马匹一项。朕谆复降旨。黄廷桂身任其事。即亲往巴里坤料理。亦职分所宜。乃以札商卸责。将来进剿时。稍有贻误。惟黄廷桂是问。黄廷桂、雅尔哈善。俱著传旨申饬。　　

○行在户部议覆、闽浙总督喀尔吉善等奏称、台澎远隔重洋。各营兵饷。先于乾隆十八年。经臣喀尔吉善奏准、于每岁冬底。台郡派文武各员。定限次年正月到省。将全年俸饷。由藩库支领运厦。乘春风和缓之时。配船载赴台澎。存贮备放。惟是兵饷内有搭放钱。节年由省海运至厦。与饷银一并渡台。往往愆期。以致陆运饷银。在厦守候。仍有迟至四五月间冒险渡洋之事。今请将此项钱。按数豫拨一年。从容水运赴厦。暂寄厦防同知库内。俟当年台澎委员领饷到厦。随银起运。应如所请。得旨、依议速行。　　

○以辅国公如松、为宗人府右宗人　　

○授裕亲王广禄之女为郡君壻翁牛特二等台吉车布登之子班珠尔、为多罗额驸。　　

○予云南云南县土县丞杨国臣、土主簿张庆裕、封典如例　　

○是日、驻跸杨家庄大营。　　

○辛酉。谕军机大臣等前降旨、令额敏和卓遣人送回霍集占所遣使人沙呢雅斯。并令五十六托伦泰同往。今莽噶里克已经办理。路径已通著即遵照前旨遣往。其从前兆惠遣往之副都统阿敏道现在何处。著即晓谕霍集占等。遣使送回。　　

○是日、驻跸桥头大营。　　

○壬戌。上诣皇太后行幄问安。　　

○谕曰、大学士史贻直、谢事归田。协办大学士尚书梁诗正、请假终养在籍。均甚属安静可嘉。兹值南巡。前来接驾。俱著加恩照其品级在家食俸。侍郎钱陈群、从前在京供职勤慎。今养疴林居。亦著加恩在家食俸。以昭眷念旧臣之意。　　

○谕军机大臣等、前据彭家屏面奏、上年豫省有被灾处所。而图勒炳阿则以为并不成灾。是以命伊二人同往查勘。今询之张师载。则奏称、他处或间有歉收田亩。惟夏邑被灾独重等语。张师载系老实人。自当不作诳语。看来皆属图勒炳阿之过。可传谕图勒炳阿。令其秉公确查。据实速奏。若复稍存回护。置民瘼于不问。则大非朕委任封疆之意。恐图勒炳阿亦不能当此咎也。　　

○又谕、闻福建提督李有用任所声名。甚属狼藉。查阅营汛。苛派兵丁。其巡查闽安协时。有得银六百两之事。其他处更不知凡几。此皆因喀尔吉善在浙年余。未能查察之故。著传谕喀尔吉善详细访查。如果属实。即当据实参奏。不得稍有徇隐。　　

○又谕曰、雅尔哈善等、审讯噶勒藏多尔济所遣宰桑布图库。供称、噶勒藏多尔济、同扎那噶尔布、哈萨克锡喇、尼玛等谋叛属实。又称、兆惠带兵由如摩多前往阿尔台。为塔本集赛宰桑达什车凌中途邀截等语。噶勒藏多尔济、如果无背叛实情。自当分别办理。然此等叵测之人。难保其终不生事。今既与扎那噶尔布等同叛。大兵前往。即将伊等尽行翦灭。自可永绝根株。至布图库所供兆惠之信。未必确实。果尔、则塔本集赛人等。断不容贷。亦应一体办理。前已降旨令将布图库解送行在审讯实情。另降谕旨。著仍照前旨行。至雅尔哈善奏称、布图库所供各鄂拓克人众。俱不可深信等语。现在准噶尔当穷蹙之时。其所有乌合之众。不过如是。布图库必不肯故为示弱。以诱我兵前进。雅尔哈善心存怯懦。所虑不免过当。再傅魁办理莽噶里克一事。其中必有别情。已降旨将伊拏问。此次进兵。若噶勒藏多尔济、扎那噶尔布、哈萨克锡喇、尼玛等。果在阵前立毙则已。如可生擒。则舒赫德等务将伊等擒解前来。不得即行正法。并传谕成衮扎布知之。　　

○是日、驻跸曹村大营。　　

○是月。山西巡抚明德奏、臣上年六月。因沿边驿马不敷。奏明于省南及偏僻各路。抽拨二百七十余匹。并请照陕甘之例。添雇民马三百三十匹。即于通省驿站工料内。每两酌扣三分。以资刍秣。定以半年为限。今虽已满限。而差务尚多。应请仍照前例。暂存此项马匹。俟军务告竣。再行停扣。得旨、是。　　

○钦差吏部侍郎裘曰修奏、嘉峪关外五卫。共贮麦石二十余万。哈密贮各色粮石。九万有余。闻巴里坤亦贮有二万余石。查兵丁裹带口粮。每人日需八合零。现在兵数五六千名。是六千石便敷裹带。若先将哈密所贮裹带。则仓贮尚余八万余石。今为宽裕储备起见。再将五卫贮麦。酌拨十余万石。添贮哈密。是较哈密旧贮之数。又为倍之。由五卫拨粮。止须本卫牛车挽运。夏间再将内地粮。陆续挽至五卫补额。此时肃州以内之粮。应暂缓运送。又安西至哈密一路塘站。米面甚贵。五卫除拨哈密之粮尚多存剩若量加运脚分散各站平粜每站不过二三百石价可立平安西地方稍大亦止须一二千石为率。其价存备籴买官不费而兵民有益。臣当与督臣黄廷桂、抚臣吴达善公商。如属应行。即听其转饬妥办。得旨、皆妥。　　

○又奏、西陲地方极广。俱系回民。不下数十部落。而厄鲁特介乎其中。当策妄等强盛时。各回民多受其陵夺。切齿日久。此次克期进剿。计厄鲁特必四出窜逸。或阑入回地。闻额敏和卓为诸回部知名之人。今受恩甚重。若令晓谕招徕。可皆为我用。请特颁敕旨。明告诸回部。以我兵所诛。惟厄鲁特。且为尔回部除害。尔回部有擒杀厄鲁特者。一体赏赉。莽噶里克、系同厄鲁特戕我大臣之人。是以用兵诛戮。与各回部无涉。即令额敏和卓详译敕旨。遍行晓谕。似于进剿有益。得旨、大凡此等外夷。我力胜。则彼不招而自来。若我力弱虽详谕百般。彼之观望自若。所言虽亦一策。徐徐度之可耳。　　

○大学士管陕甘总督黄廷桂奏、肃关以外靖逆地方。现有牧驼九百九十余只。与在肃马匹。膘力俱佳。俱验明分起解往。其他赶解来肃之马。随到验解。拟于三月望前可到巴里坤军营。至解运之马全资膘力。臣于各提镇协解肃马。先委镇道大员点验。令解员将膘分当时填注。臣复遂细看明。将注单存案。并钞送雅尔哈善等照单点收。俾解员不得不小心经理。并即以膘力之分数。定解员之功过。复恐口外严寒。弁目不善饲饮。致马减瘦。臣于安西以内。另派副游都司等官。分地照料。安西外戈壁各站。运贮刍豆已多。惟恐水泉缺少。复分委效力游守等官。在彼相度开挖。并令现署安提印务刘顺。驻戈壁适中处所。不时查察。得旨、览此稍纾朕虑。仍须时刻稽察。若误军行。咎有所归。　　

○又奏、臣接陕抚陈宏谋札寄。于奉旨解骡千头外。又添购一倍。帮补台站。送至肃州应用。臣查自肃州抵哈密以达巴里坤军营。凡征兵所需车辆驴骡。俱豫备充足。无需陕省添助。其添购骡头。已覆陈宏谋停止。得旨、既不需用。自应停买为是。　　

○又奏、臣前节次解往巴里坤壮马三千匹。曾准雅尔哈善咨调八百。供傅魁带赴鲁克沁之用。臣以此项系备进剿官兵数内之马。未敢旷缺。已如数设法补足。如雅尔哈善等再有所用。可期不乏。且此时陕甘起送在途之马。将来先解到者。以备五千官兵所用。尽可充裕。惟恐出口戈壁一带。解马踵至。前后拥挤。水泉不敷。臣又委员于安西桥湾站路之外。勘得大北路可以分行。但此路并无人烟。刍豆需车挽运。臣更设法雇备。统期三月望前青草将发之时。俱到巴里坤军营。得旨、好。此足慰朕西望萦念矣。　　

○陕西巡抚陈宏谋奏、察哈尔、吉林兵入陕。原止按台换马。并不按台住宿。虽每起有五百名。车马宽裕。随到随换。甚为迅速。若分二百五十名为一起。转有不便。应毋庸更改。得旨、甚好　　

○又奏、陕省各营摘缺马匹。例应及时买补。加料秣养。现在督抚两标、及各提镇协营。皆领价分购。惟连年军需。各产马处马少价昂。额价不敷。兼以各项费用。营中俱无项可动。当据各营所请。借司库银四万三千七百九十余两。于官兵俸饷马乾内。按季扣还。报闻。　　

○四川提督岳钟璜奏、川省啯噜棍匪。出没无时。嘉陵江自陕发源。直达楚省。沿江设立塘汛。并未议给哨船。行舟经过。汛兵无从盘诘。请于朝天汛、保宁府、顺庆府、蓬州、四处。各设哨船一。并号旗号筹。责汛兵上下巡查。彼此兑换旗筹。并于沿江各塘。制小塘船一。令塘兵不时巡查。报闻。　　

○两广总督杨应琚奏、粤西猺獞错居。土司环绕。向来汉土各属。于额设营汛外。又设土兵暨狼兵堡卒隘卒等项。每属自百名至数百不等给有军田。轻其粮赋。平居则耕凿巡防。有事则徵发调遣。近来土兵额少。田亩销售。窃以兵额固不便虚悬。而军田尤应严私卖。臣拟饬有土兵之汉土各属。查照兵卒旧额补足。将现存田数坐落土名。清查造册。查照各兵承耕田数。给予印照管业。如有事故。开收缴还。其应纳钱粮。并另立军田户名。以免混淆。如各兵有贫乏不能守业者。田归本族本地之狼猺。即令承田充兵。如民人有私典买者。授受俱如律治罪。并责各头目于农隙实力操演。地方汉土各官。会同营弁。每岁训练一次。如无营弁地方。即专责该土司自行训练。该管道府岁底通报查核。得旨、好。　　

○署广东巡抚周人骥奏、粤东省城官办点锡铅锡。向贮大南门外地方。止通判衙门拨役值宿。并无专人巡查。今查宝广钱局。坐落城内仍留无用空房。尽可改为存贮铅锡之所。并即责管理钱局之广通判兼管。又该倅衙门。有额贮仓谷八万二千余石。廒座不敷存贮。请即以原贮铅锡房屋。变价添建仓廒三座。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百三十一


大清高宗法天隆运至诚先觉体元立极敷文奋武孝慈神圣纯皇帝实录卷之五百三十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十二年。丁丑二月。癸亥朔。春分。朝日于东郊。遣理郡王弘＜日为＞行礼。　　

○谕、朕稽古省方。载临江浙。将以勤求民隐。广沛恩膏。是以启銮之先。即经降旨。将该二省乾隆二十一年以前积欠。悉行蠲豁。而时当春令。东作方兴。水陆经行。一切除道挽舟。虽皆按丁给直。然终未免有需民力。入疆伊始。轸念方殷。所有江南、浙江、经过各州县地方本年应徵地丁银两。俱著加恩蠲免十分之三。此内或有去秋被水歉收者。蠲免十分之五。该督抚等、其饬属查明。实力奉行。称朕加惠黎元至意。　　

○又谕、会试第二场表文。昨经降旨改试唐律。扢扬风雅。本士人所当留意。且五言八韵。成篇尚不甚难。但念边方北省。声律未谐。骤押官韵。恐不能合有司程式。可谕主考及分校各官。今科各就省分。酌量节取。不必绳以一律。至下科会试时。则三年之功。自宜研熟。不妨严其去取矣。　　

○又谕曰、左都御史梅珏成。自皇祖时。以算学效力内廷。经朕擢用。洊历正卿。今谢事家居。年近八十。著加恩照其品级。在家食俸。　　

○是日、驻跸龙泉庄大营。　　

○甲子。上诣皇太后行幄问安。　　

○遣官祭先医之神。　　

○谕、朕奉皇太后銮舆。载巡江浙。所至黎庶。爱戴情殷。夹道焚香。欢迎辇路。而鹤发皤然。扶携恐后。尤堪轸念。所有江浙二省男妇年七十以上者。俱著加恩照从前恩诏例赏赉。以示优老引年之意。　　

○又谕、朕省方观民。载临江浙。行庆施惠。蔀屋均沾其地方各官之承办差务者。亦宜加以优叙。以昭盛典。所有江浙二省办差文武员弁。任内罚俸住俸降级之案。俱著加恩准其开复。其无此等参罚者。均各加一级。　　

○又谕、上年江南之淮徐海、等属被水偏灾。除照例赈恤外。复经降旨分别被灾轻重。加赈一二三月。以资接济今朕翠华南幸。体访民情。而灾地贫黎。尤深轸念。著再加恩将下江被灾之清河、桃源、铜山、萧县、沛县、邳州、宿迁、睢宁、海州、沭阳、徐州、大河、等十二州县卫。及安东、丰县、二县。同上江被灾之宿州、灵璧、虹县、长淮、等四县卫。无论极贫次贫。俱各加赈一个月。以普惠泽。该督抚等、其督率属员。妥协经理。慰朕怀保至意。该部即遵谕行。　　

○是日、驻跸顺河集大营。　　

</div>
    <div class="pagination">
<a href="清实录乾隆朝实录_page727.html">上一页</a><span>...</span><a href="清实录乾隆朝实录_page723.html">723</a><a href="清实录乾隆朝实录_page724.html">724</a><a href="清实录乾隆朝实录_page725.html">725</a><a href="清实录乾隆朝实录_page726.html">726</a><a href="清实录乾隆朝实录_page727.html">727</a><span class="current-page">728</span><a href="清实录乾隆朝实录_page729.html">729</a><a href="清实录乾隆朝实录_page730.html">730</a><a href="清实录乾隆朝实录_page731.html">731</a><a href="清实录乾隆朝实录_page732.html">732</a><a href="清实录乾隆朝实录_page733.html">733</a><span>...</span><a href="清实录乾隆朝实录_page729.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
