<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 44 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 44 页/共 128 页</h1>
    <div class="content">　　○己亥礼部覆奏刑科右给事中季源所言严厨役事谓光禄太常二寺厨役今后有逃回原籍者许里甲人等首告所司即差人起解逃至三次以上者问罪发口外为民仍将本户亲丁解补从之
　　○庚子湖广左布政使刘乔卒乔字述宪江西万安县人刑部尚书广衡之子成化二年进士授浙江归安县知县有善政历升监察御史福建按察副使湖广按察使左右布政使承命祀南岳至金口驿衄血暴卒乔质朴有才干居官早有声及为布政则功名不逮于前时识者多未满云
　　○礼部覆奏平江伯陈锐所言节省供用事谓天时亢旱河道乾涸凡进鲜舡俱令漕河一带军民递送劳苦万状其押运之人所过凌虐索取财物诚有如锐所言者乞量减进贡品数以息转输之苦并禁押运人员需索馈送之毙  上曰今岁进鲜船多已到京品数不必减押运人员今后不许沿途生事扰人违者究治不贷
　　○壬寅礼科给事中王纶言五事一方今进言者非止一人救荒者非止一策其断自渊衷付之廷论者皆有益于民有益于家国者也柰何奉行者稽留迟缓使君恩壅于上而百姓怨于下乞敕各部定立成规凡有奏题事情可以覆奏者近在五日远亦不出七日使恩泽不至壅敝一近年以来或因考察被黜而诋毁执政或因乞升不遂而诬奏大臣或攻讦阴私或妄诉冤枉乞敕法司随其轻重示以刑罚以息奸风一  皇上优礼大臣保全正士但恐信任之念或移于浮言而保全之恩少替于往日伏愿审察内外大臣果有老成忠贞之可信任者推诚任之勿为浮言所动一近来贵戚之家坟域宅第服饰土田奢滥无度下至厮役亦相效尤乞敕该部查照旧例通行禁约一近年以来事颇更张殊无定命考察则更立新法反开告讦之门选士则投献旧文反滋欺诈之风传奉升官止于昨而开于今邪说诬民戒于前而兴于后午朝既设而复辙游乐既戒而复萌伏愿  皇上慎终如始务遵成宪使法令归一下所司知之
　　○申刻京师雨霾
　　○甲辰赐沈府西阳王诠钲为善阴骘孝顺事实各一部从其请也
　　○太常寺少卿兼翰林院侍讲学士李东阳奏近奉敕谕以久旱求言臣被擢  先朝继尘侍从职在讲筵不关政务惟君心为化理之原经传乃致治之法其势似缓而实急其功似浅而实深顾讲读有时章句有限宏辞奥义未易悉陈尝慕宋范祖禹讲月令而深论诚于奉天之道林机讲禹贡而极言勤谨为治之理又闻唐崔郾半岁不问经义则谢以无功李绛踰月不访理道则自惭饱食臣之瘝旷实又过之近臣于经筵轮讲孟子两年之内轮侍日讲亦用此书今不敢远引谨摘孟子中格言要论切于君心治道臣与二三讲官已彻  圣聪而未悉愚见者析为数条极论其理而军民利病时政得失如  陛下所欲闻者以类附焉一孟子曰至诚而不动者未之有也不诚未有能动者也臣伏见弘治纪元以来二三年间  天地降祥两旸时若感应之理昭然可睹近二三年休徵弗应由冬入夏旱虐尤甚意者于于初政之善有未尽合乎抑应天之政或以文而不以实也臣愿  陛下斋明治心励精图治赏一物必思天命所当予罚一罪必思天讨所当加御一珍膳必思民之饥服一羙衣必思民之寒灾异之奏自郡县者汇为卷册以备观览章＜锍-釒＞之付在有司者限以旬日必令覆奏使议朝政者不为道旁作舍之空谈拯民灾者不为纸上裁桑之故事若斋醮一事诳诞尤多徒费财货复伤治体请断自今日凡事关祈祷假经咒以于赏赉者并加屏绝亦应天以实之一端也一孟子曰君仁莫不仁君义莫不义君正莫不正臣按人君一心万事根本正心必先于诚意诚意必先于致知格物讲学者格致之要也宋苏轼进端午帖子曰始觉深宫夏日长只将无逸鉴兴亡王岩叟因侍讲奏曰  陛下退朝无事以读书为乐天下幸甚臣愿  陛下当此盛暑亢旱之时澄清  圣虑保爱天和慎重游宴调节饮食每朝谒  两宫裁决庶政之暇取累年讲官所进直角□羊置诸左右时一繙阅用代温书以俟秋凉仍旧讲读则义理融彻根本不移举而措之无不得其当者不然则虽发言盈廷积＜锍-釒＞成案一两之后旋复置之度外矣何所逸哉一孟子曰诗云经始勿亟庶民子来今诸营官军操练日少工作务殷见在之数或不敷于坐派停止之诏或遽移于陈情使其精力消惫志气摧颓嗟怨之声上干和气比者诸司屡尝执奏  陛下愍其勤劳量为停免如金水河昌国公坟等处特令儧完夫有司以停止为请朝廷以督并为名恐名实相违无以昭示天下乞俟两泽既降秋气稍凉再图修治其余不急之务仍照往年诏旨一切停罢一孟子曰不违农时谷不可胜食也数罟不入洿池鱼鳖不可胜食也斧斤以时入山林材木不可胜用也今天下民穷财尽其势已极姑以三者言之山东之地草根树皮掘食殆尽继以人肉荆沔诸湖水竭鱼荒河泊诸课率多折纳易州山厂林木已空渐出关外一二百里其他赋税大抵皆然天下之地无一处而不贫万物之利无一物而不贫苟据图按籍计口数物于都邑之间台省之内何以知之而况于九重之上哉至若京师市铺光禄寺科派太繁供应之物急于田赋买办之使亟于催徵官价不充动踰时月国门之税曩因户部委官张鉴过于侵剥嗟怨盈途□贾几绝  陛下洞见其情降旨切责然后贸迁不滞天下归心但其起例太重今虽渐减犹未甚轻□贾利微物价增贵兹欲蠲租减税则国用不充二者之外别无长策惟杂泛差役与额外科派请下有司痛令裁省而节用一事乃万事本根我  太宗文皇帝所服里衣敝垢纳而复出谓侍臣曰朕虽日十易新衣未尝无但自念当惜福故每浣濯更进昔  皇妣躬补缉故衣  皇考见而喜曰正可以为子孙法朕常守先训不敢忘  宣宗章皇帝载在五伦书君道篇节俭类盖将为万世法也愿  陛下远稽前代近法  祖宗上警  天心下悯民病凡群臣百司随事经营极力裨补者不过分寸之益惟  陛下一转移斡运间而天下受无穷之福矣一孟子曰饥者易为食渴者易为饮臣切见山东等处灾伤已极近者廷臣屡请漕运官粮量留赈济未见准行臣惟京储固重岁给尚赢若限数借拨量价粜卖计岁还纳似亦无妨乞命户部议行漕运官借拨一百万石少亦不下五十万石及运舟未尽之日扣计后船于临清等处水次仓分纳令收粮委官监粜以济其急而留贮价银用为籴本以俟来年丰熟量价籴还后年运舟分带至京亦不为晚惟在粜籴之间稍加调停脚冤之耗别为计处使还官虽迟不失本数则朝廷岂靳此百万之数不假以一二年之期哉况运舟后至者多由军卫贫窘力不能前岁岁稽延愈久愈困使得稍免半途早还暂息以图后功亦未必为无益也一孟子曰仁政必自经界始切见畿甸等处奸民恶党竞指空闲田地以投献为名藩王势家輙行陈乞每有赐予动数百顷得请之后标立界至包罗村落发掘坟墓诉讼之牒缠绵岁年冤号之声震动远迩夫生齿既众地岂有遗凡以空闲为请者皆欺也朝廷虽屡颁禁令俞允继之投献者谪罚相仍而陈请者终于得地岁复一岁何时而已臣愿自今以后除官有籍册者上俟处分其称为空闲輙乞管业更不赐许使陈情者无效则投献者自止矣一孟子曰君行仁政斯民亲其上死其长矣臣闻广西之地近因军粮不足以致官军嚣哄几成大变及出军之际蛮贼截途总兵方面等官横被戕害固由纪律不严事出意外而旅进群行坐致奔溃不闻有挺身犯难以相捍御者实亦教养失道气沮心离故颠沛之间视为秦越人心国势所系非轻今贼势方张散满山谷攻围州县占据村落版图虽存人户渐耗有司畏罪不敢悉闻数年之后此地之患未易言也攻守之议必先兵食今官军土兵尚皆可用惟粮为乏近闻荒歉之余岁颇丰熟请下巡抚总兵大臣亟议方略措置储蓄审计折价务使有余然后可以责斩馘之功臣又闻西北诸边军粮折价十分为率给不过二三分禁例虽严莫知改革臣请申明禁约依本地时价量为增给使人情少慰兵气渐扬则攻守之间惟所用而无不效矣一孟子曰省刑罚今之五刑最轻者为杖为笞然杖有分寸数有多寡极为详慎狱讼既多人苦难制乃有矫轻以从重者在京法司密迩辇毂尚少过差在外诸司或倚法立威笞杖之罪往往至死补立卷案旁引医证纵令事觉不过以因公还职于是棰人重者为能吏杀人多者为好官以极轻之刑置之不可复生之地伤天地之和坏国家之法莫有大于此者假令以一时之暂一二人之少诿诸过误理或有之而多者数十甚者数百乃概以因公自角□羊岂复有所惧哉今故勘平人者有抵命之律刑具非法者有除名之例偶不出此则谓之因公一以公名虽多无害此则情重而律轻者不可以不议也臣请除已往不究外自今以后凡拷讯轻罪即时至死累二十或三十人以上本律外仍令吏部法司议行降调或病死不实者医证人等并治以罪且律不可易而例可增今科罚银物不至杀人尚有降调之例以此罪当此情似不为过亦可以为残民者之戒也一孟子曰欲为君尽君道欲为臣尽臣道二者皆法尧舜而已矣尧舜之世人人得言者以尧舜能容之也中古以谏名官言者亦少愿治之君常劝其直而容其过所容者愈难则其为德愈大仰惟  陛下即位之初大开言路  先朝言事之臣如汪奎萧显徐镛等次第叙迁如林俊者特加超擢天下之人歌颂  圣德皆以为尧舜复出间有言事狂直上烦谴责者词虽太戆心实爱  君既示磨礲宜加抆拭近者群臣交章请赦彭程已蒙恩旨令该部看详必有  圣裁臣无容议臣切见任仪所坐亦以扶持国体非为私谋而小小过差未蒙湔雪今当  陛下求言之日而不宥以言得罪之臣天下之人孰知所向  陛下既已复数人于前亦何惜不宥此一二人于后以答群臣之请以慰千万人之望哉臣近讲孟子此篇因推论此事臣之愚亦尧舜吾  君之心也一孟子曰尊贤使能俊杰在位则天下之士皆悦而愿立于其朝矣臣切惟今之内阁六部都察院诸衙门所谓大臣讲读台谏所谓重任近年以来三司得以讼巡抚府县得以讼巡按小官百执事得以讼尚书侍郎都御史事下有司互为胜负此风既行渐不可长况其所奏多涉诬罔上烦  圣听下骇物情非圣世所宜有也请自今以后凡有屈抑止许据实自陈本事凡怀挟讎忿故为诬蔑者概勿施行庶几委任得专体统不紊臣又见经筵乃讲道之地与朝著不同故凡奏对之时虽师保大臣必行跪礼惟讲官拜稽之后立讲于前以示优异此  祖宗定制而古之大儒犹有致议于坐立之间者以圣贤之道在焉故也官不必高所任实重苟非其人不宜滥置既授之任必重其官近日讲官小有遗误遽遭紏劾荷蒙  圣恩特置不问朝廷优之以讲道之礼而有司律之以奏事之仪自开设经筵以来未尝有此臣伏睹累朝所定仪注止有侍仪官御史二员给事中二员序班二员无所谓紏仪者  先帝临朝极严奏对之礼御史等官不敢毫发纵贷而如大学士陈文侍讲商良臣等进讲差错不闻紏劾朝廷亦不以责紏劾之官臣又伏见  先帝念通政司鸿胪寺奏事繁难特命一二字差错不必来说钦遵至今即是故事臣愚以为经筵之职较诸通政所奏鸿胪所引事体尤重而讲读文辞动以千计繁又倍之臣请自今凡进讲时一二字差错者照  先帝所降通政鸿胪恩例勿得紏劾以仰成  陛下优礼儒臣之盛意＜锍-釒＞入  上命所司议处以闻
　　○乙巳赐晋府茂名县君并仪宾李奉代府安福郡君并仪宾刘让永丰郡君并仪宾金宝阳春郡君并仪宾梁瓒唐府鱼台县主并仪宾杨贤诰命冠服如制
　　○以水灾免两浙运司盐课弘治二年至四年已徵在官而消折者七千一百三十引有奇五年未徵者三千三十五引有奇
　　○南京户部员外郎周琦言广西桂林府古田县柳州府马平县皆山势相连猺獞恃以为恶我军北进贼即南却西进即东走军退复即巢穴如石投萍随散随集故兵屡进贼转多民困日深资粮浪费且广西各府仓粮库藏俱无余积往时进征古田军饷多出借办兵既不利财又不足臣恐广西之地十年不治民将无地二十年不治地将无名臣切以为征讨之策有三乞令各府州县审勘有獞人处所某处旧系獞村今某为恶某处旧系民村今某占据中间孰为首恶孰为胁从孰为流民孰为流獞何处可容何处可剿以定去留照成化元年例请兵二十余万四面夹攻连进三年使民安堵方令班师其旧县獞村者招抚残獞居住村少者附各该州县管束村多者立为土官管理旧系民村者招集逋民复业或地多民少令各处招发流民填实如本地招发见在流住外处人民广东招发广州等府南海等县砍山流食猺人俱无籍产止有猺长管率并招南雄韶州等府江西流住做工听顾之人荆州里阳裕州临清刘家隔金沙洲等处招发递年在外流食之人及安置虏人并内外该流人犯俱发填塞剿过被占民村给与土田各免税粮三年差役六年可为久安长治之策免致岁劳兵力月费民财其接济仓粮亦照成化元年穵运湖广江西广东等处仓粮应用此为远图者一也若止调两广官军及田州思恩泗城南丹等处土兵则往年多于秋尽调兵冬尽方到春初进山彼时贼人米榖既藏雨水又多进则难攻困则难破兼有瘴疠岂能久驻及夏散军招抚残徒纵有牛具种子无春可耕岂不更加猖獗复攻百姓流劫道路今乞六月调兵九月取齐霜降进山庶可成功十一月冬至以后散军十二月招抚残徒次年正月安置则残徒各得借助牛具种子及春耕种可以聊生必不掠民此为近利者二也又全剿不如独攻明捕不如暗执总镇总督总兵固总其纲而副总兵参将等官亦皆奉敕剿捕贼寇者若各该地方遇有贼情俱待呈禀三府移文调兵方行剿捕孰肯坐以待毙宜令会同分守分巡或府州县正官即统所辖官军并土兵不拘时月扑灭不必反覆行移以致惊疑且每年进兵多资田州思恩南丹泗城等处兵力其间官目会有愿出兵报效者多因公事相绊自守地方宜行巡抚等官查审事情为之处治令各出兵报效两江各三千余名属左江者左参将听调属右江者右参将听调重则两江会调以资独攻暗执之举所获功次重加赏劳则猺獞知惧兵自得利此兵力不劳钱粮不费而事济者三也＜锍-釒＞下兵部覆奏以琦生长其地深知寇情三策反覆详尽切中事宜乞下两广守臣议拟以闻从之
　　○户部覆奏礼科左给事中夏昂所言二事一谓奸顽军民妄以他人徵粮地土投献势家请严禁之以杜请托之弊一谓北直隶山东河南亢旱日久请令所司预以赈济条件颁下守臣区画抚贷从之
　　○户部覆奏户科给事中甯举所奏勋臣戚畹奏乞庄田事今后请断以大义有怙恩陈乞者许科道官劾奏从之
　　○秦府仪宾刘楷等五人以庆贺  万寿圣节习仪不至为巡抚都御史所劾下狱俱赎杖还职
　　○狭西礼县地震有声如雷动摇屋宇
　　○丙午升翰林院修撰王华为右春坊右谕德以九年秩满也
　　○升中书舍人欧阳晢为广东按察司佥事提调学校
　　○巡抚保定等府都御史张琳言二事一储养将材乞将见在带俸侯伯命内阁大臣兵部会同大总兵选其年三十以下知识超迈者令熟读武经七书讲究通鉴纲目仍编拨于五军十二营如遇操练之日令其在营序坐使其熟知军中之政令军士之劳逸提督内外大臣不拘日期或试其骑射或究其书史置立文簿书其能否其屡试无效者有罚如遇管营官员有缺即将功效多者奏请填补一开言路  皇上即位之初求言如渴故一时文武群臣交章累牍政事由此修明自监察御史任仪彭程以言事降调后更无一人肯言者近者天道亢旱  皇上下诏求言于是言者始众朝野欢欣独任仪彭程未蒙录用伏望宽宥其罪量为升擢下所司知之
　　○巡按直隶监察御史周琰上＜锍-釒＞曰窃见法司所问斩绞罪犯多有淹滞未尽平反中有含冤之人未免上干和气乞敕三法司将见监死囚逐一审录如情有可矜者即与矜疑若冤枉者即与辩理又各边达贼虏去人畜杀死官军类多隐匿规免刑诛迹其所由盖太监监军都御史本因抚军而设今遇失机一概坐罪是以互相党比不肯实闻乞敕兵部行令各边镇巡等官今后军旅之事责在总兵万一失机太监都御史稍轻其罚则边情不敢隐匿又先年大臣方面官多有诖误罢黜及畏罪求退者如吏部尚书尹旻典选精明秪因其子尹龙负累以致罢官又如南京刑部侍郎阮勤居家廉慎浙江按察使于大节用法平恕然皆年力未衰见几求退者乞俱起用以慰人望俱下所司议处以闻
　　○丁未太子太保吏部尚书王恕复乞致仕不允
　　○工部覆奏礼科左给事中夏昂所陈省工役事宜如所情今后有奏兴土木及投充匠役者许科道官紏劾同坐以罪从之
　　○顺天府蓟州大风雨暴雷拔木偃禾牛马有震死者
　　○戊申复除监察御史杨缙于湖广道刘宪于山东道戈瑄于广东道俱以丁忧服阕也
　　○己酉命庆府弘农王寘镧禄米岁支本色六百石折色四百石从其父安僖王例也
　　○掌通政司事工部右侍郎谢宇卒宇字伯宽湖广来阳县人景泰初命入文华门与内侍同学为国子监生授中书舍人历升礼部员外郎太常寺少卿并本寺卿兼司经局正字于内阁制敕房书办前后几四十年  上登极以东宫侍从恩升工部右侍郎掌通政使司事秩满升俸二级至是卒赐祭葬如例宇善楷书亦工绘事性警敏善承人意指享有荣禄以终其身子汝旸举进士
　　○四川邛州嘉定州及叙南卫地震有声
　　○庚戌南京吏部尚书王＜亻与＞复乞致仕  上曰卿近以疾辞已有旨勉留宜尽心供事不允休致
　　○升革职都督同知毛伦为都指挥佥事充左参将分守广西浔梧等处伦先任广西副总兵言官劾其尝随太监汪直开边启衅骤至通显落职为民至是两广总镇等官举其谋勇可用故有是命
　　○辛亥命开中两淮两浙运司盐二十五万引于大同四十万引于宣府二十五万引于辽东以备边储
　　○通政司右参议韩鼎奏在京军匠人等往往以虚籍胃官廪甚至逃亡揭债累及平人乞令所司并科道各差官一员清理见在若干逃故若干顾役若干逐一取勘明白其见在者即与解补绝亡者即行原籍清勾冒支顾役者重治其罪工部覆奏从之
　　○壬子兀者卫野人女直都督佥事察安察等遣都指挥宋哈答等为兀者前卫故都督佥事都里吉乞祭许之赐宋哈答等宴并彩叚衣服等物如例
　　○癸丑命都察院右副都御史张敷华仍提督鴈门关兼巡抚山西敷华先任湖广左布政使升职提督巡抚未任丁忧至是服将阕适值前缺吏部以请故有是命
　　○巡抚山东都御史王霁奏山东二麦无收乞准去岁例仍以临清钞关今岁夏秋冬三季船料钞折米赈济俟年终乃止又往岁奏募各处军民纳银赈济四十两至一百五十两者给授冠带散官有差限今年八月而止以道远价重应者绝少今宜令山东布政司出给空名劄付分官赍赴湖广江西福建浙江河南五布政司召人上纳每布政司以一千道为率仍递减其银数庶人乐趋赴而饥民获济亦至年终而止户部覆议从之
　　○命提调董家口关指挥同知罗纲守备永平等处以都指挥体统行事
　　○万全都司都指挥同知高钺以查盘仓粮不实下巡按御史逮问赎罪还职
　　○甲寅赐蜀府辅国将军宾涉宾渥宾淆代府镇国将军成鉴辅国将军成锢成金□□成焊成金□只聪洈聪氵□逢聪氵□葛宁府辅国将军宸浣辅国将军宸浦诰命冠服如制
　　○吏部覆奏科道官所陈事今后文武官有朦胧奏请希求进用者查照旧例文职黜退为民武职降调边卫仍申明禁约御史彭程任仪先以言事得罪乞各复原职以来直言其余两京官员有因言事及公过降调者与见任京官一体擢用得旨彭程任仪已之余从所议
　　○乙卯太子太保吏部尚书王恕致仕恕累乞休致不允至是复上＜锍-釒＞谓蒙恩至此非不勉思报酬但年垂八十精力日衰任既重而势必危功未成而谤即至深惟保晚节之难将恐为终身之累乞放归田里以全始终  上曰卿既称有疾宜加调理不允休致既而恕求去益力  上乃允之仍命给驿以行有司月给米二石岁拨人夫二名应用恕自起用以来气节誉望为一时名臣乞休至二十余＜锍-釒＞及被萋菲而去君子惜之
　　○礼科左给事中夏昂奏迩者  皇上昧爽临朝早决几务凡臣下言事即令所司看详次第举行又节省光禄寺供应等物皆勤俭之盛德但一日二日万几惟常接于目而不忘斯有警于心而不替窃观我  圣祖尝取古帝王嘉言善行书寘殿庑伏望  皇上以  圣祖为法命翰林儒臣历考前代帝王以至我  祖宗勤俭德政或为铭为箴或为说为文或直录其事务在明白书之屏间寘之便殿以警于朝夕  上纳之
　　○光禄寺卿胡恭等奏本寺供应琐屑费出无经乾明门猫十一只日支猪肉四斤七两肝一副剌猬五个日支猪肉十两羊二百四十七只日支菉豆二石四斗三升黄豆三升二合西华门狗五十三只御马监狗二百一十二只日共支猪肉并皮骨五十四斤虎三只日支羊肉十八斤狐狸三只日支羊肉六斤虎豹一只支羊肉三斤豹房土豹七只日支羊肉十四斤西华门等处鸽子房日支菉豆粟谷等项料食十石一日所用如此若以一年计之共用猪肉羊肉并皮骨三万五千九百余斤肝三百六十副菉豆粟谷等项四千四百八十余石臣等仰惟  皇上临御以来凡百钱粮悉从减省以宽民力惟前项牲口料食仍旧支送以无益之事费有用之财即今各处灾伤人民艰窘若不痛为减省则民财日耗有伤和气灾异无从而弭矣＜锍-釒＞入  上纳之御马监二异狗并群狗七十七只俱令退出支食牲口房杂鸡八十六只鹅四十一只鸭九十六只花猪二十一口俱送光禄寺供应余皆仍旧
　　○丙辰升山东按察司副使汪进为贵州按察使
　　○南京都察院左都御史黄绂乞致仕许之命驰驿以归
　　○夜东方流星大如盏色赤光浊地自奎宿北行至阁道
　　○戊午平江伯陈锐陈五事一谓在京各营号头把总等官乃传布号令管领队伍时常操练以备他日之用者而比来贤否溷淆不足以昭示劝惩请命兵部会同总兵官考选年力精健才识可取者留之老疾贪婪者革退别于听缺并随伍官内选补凡推选宜勿专骑射此后仍五年一次行之一谓居庸倒马紫荆山海诸关黄花密云古北口喜峰诸镇修理墩墙多虚应故事一遇山水冲激輙复损坏况山木为人砍伐险阻变为垣途虽常差官点视不能周遍此后巡边大臣宜同巡关御史及镇巡等官遍历踏勘某地可增墩堡某地可置沟墙某树可植某岩可削某地近可使兼管某地远可加分守逐一处置务求至当一谓两京武学铨选儒官教养武职子弟比来生徒庸劣盖由师道不尊学规废弛所致臣等间尝考试诸生有入学三五年武经七书尚不能讲解记诵者甚至有经年不肯肄业者况原选六百人今止二百余人乞命兵部会同各营总兵官拣选不堪者送营差操将各营见操幼官应袭舍人内拣选资质可教者送学务足原数兵部该司官每十日一员下学稽考所读经书课程勤惰量为惩治仍令吏部遇有教官员缺务选学问老成者除授果能教导有方宜录其功迹擢用否则降黜其大臣下学考试亦须每月一次以后武举之时先策略而后骑射若学识无可取者已之南京武学亦照此例一谓大同宣府辽东诸镇及各边关地方俱有内外官员受托重寄操练军马控御夷虏比来兵备废驰旗军精壮富实者役占于私门考弱贫难者疲困于征役劳佚不均人情嗟怨乞命兵部查照旧例选差给事中会同巡按御史亲诣卫所查取户口册籍逐一点视精壮者编为征操出哨贫弱者屯田守城老疾者令其替役仍造册送部候三年差官盘粮之时将原册逐一查究有仍前役占者参奏庶边军劳佚得以适均一谓山东河南北直隶及凤阳等处连年凶荒各处官军尽数运粮京操虽有下班官军多潜回原籍所在城池空虚间有守城舍余因无粮饷一遇有警缺人调用乞命兵部移文各处镇巡等官将京操下班官军令在本城原伍操守每十日一赴教场演习武艺固守城池其所在军士月粮镇巡等官务令按月支给庶免逃移之患下兵部覆奏从之
　　○己未以水灾免河南祥符陈留原武封丘四县弘治五年秋粮有差
　　○给庆府安化王寘鐇岁禄一千石本色折色中半兼支
　　○庚申遣内官祭中霤之神
　　○赐楚府辅国将军均锏庶第五子名曰荣澬庶第六子曰荣澻代府博野王嫡长子曰俊櫍靖江王府辅国将军相绅嫡长子曰＜矢见＞耳□占相璁嫡次子曰＜矢见＞聃相＜王巳＞嫡次子曰＜矢见＞耳□当辅国中尉＜矢见＞密嫡次子曰约越宁府辅国将军觐铈嫡第一子曰宸澯第二子曰宸源宸渠嫡第三子曰拱槄宸淞嫡第一子曰拱欀灵丘王府镇国将军成铗第五子曰聪氵□臮襄垣王府镇国将军仕土□戏嫡第九子曰成鑙辅国将军成铃嫡第二子曰聪潓蜀府镇国将军申金□嶲庶长子曰宾渟辅国将军宾淟第一子曰让栦宁府建安王庶长子曰宸洪嫡次子曰宸潚
　　○通政使司右通政毛伦言各处上纳皮张颜料及各色钱粮必于该收衙门通赂贿始得进纳额外之费视常数率至再倍以致小民受累国课常逋乞严加禁约以祛奸弊工部覆奏请听监收科道官劾奏及被害之人自行陈告庶几前弊可革从之
　　○辛酉礼部右侍郎费訚以疾在告满三月乞归养疾命在任调理支俸如旧
　　○湖广按察司副使杨茂元丁忧服阕复除山东按察司○壬戌升兵部郎中戴豪为广东布政司右参政
　　○赐国子监云南贵州四川军民生夏衣如例
　　○录故太子少保礼部尚书周洪谟之子汝靖为国子监生汝靖之兄汝端先尝乞恩送监后乡试中式复援例以请故有是命
　大明孝宗敬皇帝实录卷之七十七
　　弘治六年六月癸亥朔
　　○甲子巡抚保定等府右副都御史张琳及锦衣卫百户仝銮应诏陈言内一条俱请宥谪戍御史彭程及左迁御史任仪銮奏又谓带俸指挥许宁都指挥张琼各负方镇之才足当一面之寄昔因微过置之闲散请加擢用冒认皇亲罪人李父贵李祖旺虽非  圣母嫡亲亦本同乡之人初因寻访而来非是用计冒进今令谪戍恐不厌众心请加宽释兵部覆奏以琳等所言为宜从  上命释李父贵李祖旺回原籍为民张琼许宁等准议彭程等姑置之
　　○乙丑兵科给事中卢亨言欲振纪纲者在乎明公道  陛下竭诚修省臣下进尽忠言固思所以振纪纲也使公道不明则纪纲终不可振伏望延访大臣共加□确虚心听纳务出至公则纪纲振矣欲全国体者在乎重宰执近日大臣或被诬下狱或妄遭谗毁非盛世之所宜有伏望审察而信任之以全国体台谏之设所以防壅蔽也近来言事有罪至充军者然其初心皆发于忠爱之至情伏望矜宥以来直言爵赏之命所以待有功也近来因人请托者得由卑以达尊无故乞升者至以恩而掩义伏望清查一二以为将来之戒财用者国家之命脉不可以不节伏望罢不急之征崇俭素之德则财用足兵荒者国之大患不可以或后伏望纾筹边之策讲救荒之政则内外宁＜锍-釒＞入命所司知之
　　○礼部右侍郎费訚卒訚字廷言号补庵镇江丹徒人成化五年礼部会试第一遂第进士选为翰林院庶吉士授编修同考礼部与经筵升国子司业秩满升春坊左谕德仍管司业事未几升祭酒弘治元年  孝庙初开经筵简充讲官车驾视学赐坐讲彝伦堂褒谕宴赉士林荣之及直日讲遂改少詹事兼侍读同修  宪庙实录成进詹事无侍读学士再越月擢礼部右侍郎病满三月例停俸诏特不允至是卒年五十有八  上遣官谕祭命有司为营葬事訚长身伟貌论议亹亹临事通变慷慨且恭谨自持人恒以公辅期之其在国学最久士子多所造就为诗文清健有则所著有自考诒笑补庵诸集性俭而能达寻常虽故纸币帛必适于用病未久棺衾即令预制以故虽殁于暑月得无后憾云
　　○丙寅礼部奏  万寿圣节例赐文武官及天下朝贺官员人等宴  上命免宴赐以节钞钱
　　○蝗飞过京师三日自东南向西北日为之蔽
　　○丁卯刑科给事中季源言近年抚巡等官擅作威福官属之善奔走者有过而輙获包容其稍知持重者有善而反遭斥辱廉耻道丧谀佞风成请行令抚巡等官各以礼自处而为守令等官者各以礼事人且以所言通行示禁于天下从之
　　○山西石州吴城驿空中无云而震者再
　　○戊辰南京总督粮储都察院右副都御史刘瑀乞致仕许之
　　○己巳户部覆议太常寺少卿兼翰林院侍讲学士李东阳所奏省差徭减科派躬节俭赈饥窘禁投献田土广边方储蓄诸事皆详实可行请令中外有司各知所以遵守其曰躬节俭者伏惟  圣明加意从之
　　○会昌侯孙铭等四百八十人朝参不至各罚俸一月
　　○庚午户部以蝗生畿内请遣顺天府丞毕亨行县督捕其直隶府卫及各布政司各令正佐官行视从之
　　○辛未宁夏庙山墩之败巡按监察御史复请治领军等官都指挥王杰等十四人及副总兵卢钦罪  上命卢钦停俸戴罪杀贼王杰等俟贼情稍宁逮问之
　　○壬申总镇两广太监王敬都御史闵圭等奏前此广西古田县獞贼掩杀副总兵马俊等臣等调军征剿桐木唐背等七巢咸破之斩捕四百余级其擎江古塔等百余巢亦就招抚地方颇宁奏下兵部差次其功请赎前罪  上曰既地方颇宁功可赎罪王敬闵圭等俱宥之诸司官凡停俸者令仍旧支给
　　○兵部覆奏监察御史周琰言各边失机欲乞不连坐内臣都御史宜令主将或副参等官统领军马追杀虏寇不能料敌制胜轻率寡谋以致失机者则罪止各官内臣都御史不及同行者不坐若各路分守守备官不能设备被虏入境或贪功启衅亦镇巡总兵官威令不行所致厥罪惟均从之
　　○癸酉给宁府故瑞昌悼顺王宸＜氵靓＞夫人杨氏食米岁百石
　　○初大同洪州顺圣川之地洪武中尝拨民承种其后或改设御马监草场天顺末乃并多余田土尽给军民佃种人二顷五十亩各纳粮五石草十束成化末巡视尚书余子俊以田多粮少人增粮至九石五斗然徒有虚数而已至是巡抚都御史侯恂复请令纳粮草如旧数从之
　　○选进士顾清赵士贤萧柯沈焘曹琼吴一鹏杨昇曹镤汪俊周玉黄澜胡爟王缜任良弼吴蕣许天锡薛格陈玉陈阳王崇文二十人为翰林院庶吉士命太常寺卿兼翰林院侍读学士傅瀚太常寺少卿兼翰林院侍讲学士李东阳教之给酒食器具如例
　　○命济阳卫带俸都指挥佥事侯昇之侄通代原职指挥使○甲戌巡按湖广监察御史田奫言八事一曰拯饥民山东河南地方亢旱人民流移欲将南直隶等处儧运粮米就于济宁官仓收贮易出彼处所积旧粮以济民急二曰恤民困欲将修河工役暂且停止俟收成之日再举三曰开荒粮欲将各处逃民遗下地土无人承种者开除税粮四曰去谗邪欲将挟私诬奏大臣及谤诉京官者置之于法五曰责宪职欲巡按御史回京之日备造问过囚犯文册送都察院稽考南直隶浙江湖广山西及二百起北直隶山东等处及一百起方为考称其不及者考为避难六曰宥狂妄欲将充军御史彭程改拨附近卫分七曰通民情欲将铜钱与银兼用但系旧钱大小通行八曰禁奸贪欲将在外府州县官马夫坐编下户以止掊克命所司知之
　　○工部覆奏吏部侍郎张悦所言乞禁内外各衙门成造修理及违例奏请坟茔屋宇宜令悉遵成法不宜轻改其所派物料宜从本部裁减允当方许奏请支拨工完仍以余料送部还官以备别用凡违例陈请者一切停止如违听科道官劾奏从之
　　○乙亥礼科都给事中林元甫等奏近奉旨今后朝觐之年考察如有不公许其伸理命下未几奏者踵至恐岁复一岁终无止期今后凡考退并劾退官员有仍前奏扰者乞令所司参奏治罪照例发遣监察御史史瑛等亦以为言下吏部覆奏三年朝觐本部会同都察院考察凡贪酷不职者必严加黜退盖以去恶不尽不足以除天下之害然人材难得其恶未著而遽去之则人心不平是以  圣明许其伸理但嚚悍狂躁之徒一见禁令稍宽辄便饰词妄奏变乱是非有伤治体今后朝觐考察中间果有黜退不公者许其伸理若本无冤抑摭拾奏扰者仍照例参问治罪其科道紏劾大率多在京堂上及在外方面等官是非善恶昭然在人耳目其去留或断自  宸衷或下所司议处亦未必有枉间有伸理者或虚或实亦照此例施行议上从之仍命果有冤抑者许伸理
　　○丙子代府静海郡主卒赐祭葬如制
　　○丁丑锦衣卫指挥使钱通卒通字文达其先凉州人祖答锦衣卫指挥佥事父奄卜指挥同知景泰中奄卜从征湖广有功未上卒通袭授署指挥使成化中赐今姓寻实授十八年理镇抚司事二十一年理卫事弘治六年奉命往彰德按藩邸事未竟中热卒年四十五通叔父四人同侍禁中贵震一时通未尝有所凭藉与人交雅饬恂恂不能谐谑讣闻特赐谕祭
　　○戊寅赵府襄邑王见沂薨王恭定王庶第二子母夫人周氏天顺二年生光封镇国将军成化十三年袭封襄邑王至是薨年三十六讣闻辍朝一日赐祭葬如制谥曰荣惠
　　○巡抚山东都御史王霁言臣以所部旱荒奏请赈济自旧岁八月至今岁五月已支给粮二百余万石银五十余万两然济南等处待哺之民尚多请更以布政司见贮赈济银两给之其附近临清德州二处近已有发仓平粜之令今请令先赈济而后平粜许饥民自赴仓受米以归庶可全济户部覆奏布政司见贮银两许令支给二州饥民有远在百里外者如率令赴仓受米则民或有沟壑之虞米亦有屑越之患请令霁等别为议处从之
　　○庚辰录赠礼部尚书杨守陈之孙美璜为国子监生从其请也
　　○辛巳命户部发太仓银买小麦一千三百四十余石送光禄寺供用以补山东布政司今岁免徵之数
　　○壬午赐楚府奉国将军荣潴代府辅国将军成银成鏼成鈅晋府辅国将军奇灛表杋诰命冠服如制
　　○赐代府脩仁郡主并仪宾张应宣宁府绵各郡君并仪宾盛宣诰命冠服如制
　　○改礼部尚书耿裕为吏部尚书
　　○朝鲜国王李娎遣陪臣李谊等来贺  万寿圣节赐宴并彩叚衣服等物有差
　　○云南八百大甸军民宣慰使司宣慰使刀岳整赖遣头目蓝卜等四川朵甘宣慰使司寨官头目答儿坚粲等来朝贡方物赐宴并彩叚等物有差仍回赐刀岳整赖彩叚付蓝卜领给○癸未以黄河水患免河南兰阳仪封考城三县夏税麦四千六百七十余石丝二千六百四十余两秋粮一万一千六百四十余石草一万五千七百余束
　　○初赵府汤阴王见准烝于其父继妃赵氏其弟镇国将军见潲乘醉发其事且詈之见溶等并以他事启赵王赵王以闻命刑部侍郎张锦锦  衣卫指挥使钱通往按得实  上以见准母子灭伦理贻玷  祖宗不可容于天地间敕驸马杨伟往同原勘官并镇巡等官处之死以见潲乘醉詈骂见溶等所启亦有不实俱降敕切责见潲仍革禄米三之一其导见准为恶者各杖一百并家属发辽东边卫充军书谕赵王知之
　　○甲申赐代府石城王庶长子名曰栱棨赵府镇国将军见＜氵联＞庶长子曰祐槅见涤嫡长子曰祐枻沈府灵川王嫡第二子曰勋澻
　　○刑部尚书彭韶复两乞致仕  上曰卿久典刑狱正兹委任岂可以疾遽求休致所辞不允
　　○丙戌户部左侍郎兼都察院右佥都御史吴原还自浙江上巡视赈济事迹凡措置米榖三十一万五千六百九十五石有奇内已用者一十三万四千七百有奇银七万五千七百四两有奇内已用者七千八百二十二两有奇凡济过贫难军民匠灶共二十一万四千八百余人
　　○命直隶山海卫带俸署都指挥佥事苏世英之子忠袭原职指挥佥事
　　○丁亥都察院左佥都御史李介丁忧服阕复除原职
　　○京师大雾四日
　　○戊子  孝庄睿皇后忌辰  上祭  奉先殿遣驸马都尉齐世美祭  裕陵
　　○甘肃镇巡等官太监傅德等奏哈密夷人有自土鲁番来者报速坛阿黑麻紏集虏众牧马北山欲待草青马肥时分为二路直抵甘肃会兵为一攻城抢掠防患之计不可不虑事下兵部覆议谓今走回夷人皆先年被虏者既属土鲁番部下复往来进贡宿留甘肃知我虚实今次所传非阿黑麻故纵之来佯为虚喝以胁赤斤罕束诸番必哈密夷人因本国失守地方难居故造为此言图缓发遣事皆难料但阿黑麻远处西陲贾胡专务买卖少习骑射似不足虑所虑者甘肃孤悬河外止有兰州河桥一路可通往来若此路一阻则转输不通况今北虏部落被瓦剌杀散住牧宁夏贺兰山后恐此后闻风乘隙侵犯庄浪西路兵马卒难应援似为可忧请移文巡视侍郎张海都督缑谦会同镇巡等官令副总兵张怀右参将彭清同心协谋凡可保障守御者事事有备仍将东路各城兵马亦严加整饬仍令狭西镇巡官将狭西并洮河岷三处原选官军委官分领于安定会宁兰州等处驻劄如甘凉有警以狭西官军移向兰州洮河岷官军移向庄浪果肃州警急听张海等调用所在刍糗储＜彳侍＞请移文户部查处以备支用从之
　　○庚寅  孝穆皇太后忌辰  上祭  奉慈殿遣驸马都尉齐世美祭  茂陵
　　○甘肃镇巡等官太监傅德等奏近得兵部移文言凡哈密夷人来奔者送赴苦峪各处夷人亦并散遣毋令散布肃州今五月将终寄住夷人播种已毕计日望秋若遽从发遣纵使量给种粮止可救济目前以后仍前缺食或复逃回肃州或被逆虏扑掠恐彼各怀疑贰因致他虞反堕阿黑麻奸计乞将各夷暂存肃州甘州山丹永昌凉州安住以系其心分散势力以防不测待来春斟酌夷情事势量给种粮发去苦峪住种事下兵部覆奏如德等议从之
　　○辛卯升礼部左侍郎倪岳为本部尚书太常寺卿兼翰林院侍读学士傅瀚为礼部右侍郎
　　○以灾伤免山东济南兖州东昌三府弘治六年官民户口盐钞
　　○户部奏直隶遵化忠义等卫所关营及涿鹿中左等卫官员每岁折俸绢布并钞俱从京库支给往来不便而广平河间等府县岁输折丝绢于京库劳费颇多请以广平府解京绢遵化等三卫存留秋青草俱折徵银收之蓟州库令遵化忠义等卫所关营官员支给河间府解京绢涿鹿等三卫存留秋青草俱折徵银收之涿州库令涿鹿等卫官员支给每绢一疋给银五钱布一疋给银一钱五分钞七贯给银一分著为例从之
　　大明孝宗敬皇帝实录卷之七十七终
</div>
    <div class="pagination">
<a href="明实录孝宗实录_page43.html">上一页</a><span>...</span><a href="明实录孝宗实录_page39.html">39</a><a href="明实录孝宗实录_page40.html">40</a><a href="明实录孝宗实录_page41.html">41</a><a href="明实录孝宗实录_page42.html">42</a><a href="明实录孝宗实录_page43.html">43</a><span class="current-page">44</span><a href="明实录孝宗实录_page45.html">45</a><a href="明实录孝宗实录_page46.html">46</a><a href="明实录孝宗实录_page47.html">47</a><a href="明实录孝宗实录_page48.html">48</a><a href="明实录孝宗实录_page49.html">49</a><span>...</span><a href="明实录孝宗实录_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
