<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 60 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 60 页/共 128 页</h1>
    <div class="content">　　○兵部右侍郎王宗彝奏臣奉命同工部左侍郎徐贯巡抚都御史屠勋按视潮河川形势切见河口东西阔百七十余丈地皆流沙土脉不坚水势冲突城之不便惟宜增兵戍守川内古北口一带见在军马数少近日虽奏拨京营官军三千分番防守俱无盔甲器械且皆内地人不习战斗宜掣回京营而以附近营兴密云六卫京操官军四千余人代之又密云一带操守官军三千无马者三分之一其操练舍人四百余俱无衣甲军器请以附近州县寄养马一千匹并邻近卫分见在军器给之又□水各以东直抵古北口一带乃虏骑往来总会之地而墩座稀少请于内各添设大墩一每墩阔十二丈高三丈上置草屋下挑壕堑各遣谍者二十人分班瞭望其交代之日仍令官军百人护送又黄花镇操守官军亦皆京营调拨外卫轮班之数交代常失期请仍如先年例拨  长陵等三卫官军三千人于本镇操守免其赴京月粮随卫关支遇上班量给口粮三斗其外卫官军轮操京营者仍退回原营操备兵部覆奏谓宗彝等所言皆宜惟营兴诸卫官军宜止留二千于古北口防守余二千仍令京营操备从之
　　○辛未命南京都察院右都御史邓廷瓒总督两广军务兼理巡抚
　　○甘肃守臣奏近有诏移土鲁番贡使失黑纳咱儿等二十二人狭西暂住缘撒马儿罕等处使臣火者狭西丁等二十八人亦在甘州欲并发遣兵部覆奏撒马儿罕等使不可与土鲁番使概送狭西欲遣之回则今方有事哈密恐其漏我边情或误大计请仍留甘州暂住支与饩廪待哈密事竣之日遣回从之
　　○壬申先是应天府府尹冀绮与通判范昌龄忿争为南京科道所劾下南京刑部逮问时绮方朝觐来京因请自诣刑部对理狱具拟赎杖送吏部查例发落  上命复职仍罚俸两月既而科道交劾绮并及其素行贪污之状请如例改调别任或罢归田里不允
　　○癸酉赐故锦衣卫带俸达官指挥王铭等十一人葬祭
　　○甲戌封庆王寘錖生母周氏为庆庄王次妃从其请也
　　○乌思藏大宝法王葛哩麻巴遣国师劄失藏卜领占等来贡因为番僧桑儿结俄些儿等六人请袭其师原职许之回赐法王及宴赐劄失藏卜领占等各如例
　　○罚国子监管司业事右春坊右谕德刘震俸两月以看牲复命失仪也
　　○命富峪卫带俸署都指挥佥事蒋汉之子瑾代原职指挥同知
　　○虏入古北口境戍卒死者一人男妇被掠者五人命巡关指挥黄俊等四人下巡按御史逮问罚分守参将吴钊俸三月与右监丞王增俱仍戴罪杀贼
　　○顺天府府尹张玉等奏所属州县频年灾伤民贫役重乞以台柴夫分派真保定二府砍柴夫分派河南山东二布政司工部议谓河南山东近因修河之役财力俱困不可分派惟真保定二府原无坐派台柴夫役宜令与顺天府共当从之
　　○乙亥命故怀柔伯施鉴之子瓒袭伯爵
　　○户部以巡盐御史邓璋之奏请开卖两淮运司正统八年至成化二十三年中剩见在并消折等盐俱自弘治九年为始每年共卖六十万引其消折者淮南每引拟价银四钱淮北者三钱见在者俱四钱五分从之
　　○先是虏入宁夏庙山墩境指挥王良率所部与敌不胜官军为所杀者十六人伤者三十六人操备都指挥王杰领军策应贼始退事闻下巡按御史逮问拟良杰俱守备不设应边远充军且谓良奋力交战杰并力救援宜从末减  上以良等情轻律重俱免充军各降二级带俸差操
　　○礼部奏正旦节例赐百官宴  上命免宴赐以节钱钞
　　○右军都督府署都督佥事奚勇卒赐祭如例
　　○丙子南京监察御史万祥上两广事宜一两广副参将官因听总镇等官节制凡有贼情必待申报及行贼已先觉坐失事机宜令副参将官于所守地方先期侦察各村善恶及贼所常劫之地密画地图预申上司贼发即酌量事势追剿不必待报一两广地方贼巢固多中问有被贼胁从可抚谕者有屡恶不悛可征剿者有山小峒浅可攻者有山大峒深不可攻而可困者有地广人稠足供赋税可设为县冶者有地险田少可设为屯所者有应创立土官衙门者有应拨附近土官带管者有应编排成甲保举土民管束者请敕总镇等官酌处成功一梧州总府有总镇总兵官柳庆浔州各有分守参将等官广西在城又有镇守及副总兵官官多民扰除分守官外请暂各取回一员若以广西接连诸番宜将梧州总镇总督总兵官俱移广西城中广西镇守及副总兵官悉取回或以广西镇守等官即充两广总镇将总镇等官取回一广西府江自平乐以下昭平以上俱有官军守堡但府江每秋后水落河窄舟行近岸多为猺贼所劫军堡隔远不能趋救而守堡并守备柳州地方湖广官军各因不服水土死亡数多宜罢府江守堡者内分一半在于昭平半在平乐遇水涨则分驻地方水落则更番巡哨其守备柳州者则存留广西城柳州缺人调用别为区处一广西大藤峡口近设五屯千户所于口外又设永安州于五屯之内切近峡口每岁调拨官军戍守而千户所在无用之地柳城县近设永宁堡僻在深山不当要冲其拨来州堡戍守官军多致死亡而五屯千户所接连永安州旗军皆本地獞人服习水土宜将五屯千户所并永宁堡革去将本所官军拨守永安州其原拨戍守州堡官军俱取回而五屯城池宜改设土官衙门仍将其地属永安州一桂林中右二卫军士定拨哨守各地方因数少不得轮班未免逃亡又惧罪不敢出首宜行广西巡守等官宽限一月许自首免罪一广西设迁江屯田千户所专为迁江县八寨獞贼生发欲得各土官督目兵入屯伴土獞住种以安地方今各官将各屯田悉与土獞佃种纵目兵散住浔梧等处其子粒令总甲人等收纳各獞因被科扰未免为盗而高周二屯至今不听管束宾州旧有南丹卫官军足以守备续增柳州卫所虚糜钱粮宜令守巡等官将高周二屯仍属迁江所令各土官督目兵入屯其迁江城池宜调拨柳州卫所官军守备其目兵愿为民者附籍该县给与土田愿充军者收集该所入伍食粮将各屯拨与附近土官衙门管理一广西柳庆南宁及广东增城等处河道近被獞人掠过舟财物遂致阻塞宜令守巡等官于柳庆至永福沿河滩分量设军堡编集獞民防守其副参等官须协同巡哨行事遇有盗贼量调土兵追捕仍禁约缉事并出哨官军勿得骚扰一广东河源县黄峒流民来居尽将峒田强占及逃民入峒盗住为盗官军阻险不能进征而河源地方设有水源屯与黄峒接地多大族人有谋勇信宜等县卫所官亦有谋勇为土獞所服者宜令各帅所部兵款设计擒获仍将本峒立为屯田或设千户所或立县治章下兵部覆奏以祥所言皆宜请移文两广守臣次第议行之惟苏疲困一事难于更张盖两广罢二巡抚建总府于梧州中制之处以制两广始得兵粮易于处置而广西三面接连夷境特设镇守副参等官以临之经画已详宜仍其旧议上从之
　　○海西兀者右并泰宁等卫女直都指挥等官满古捏肯帖该等来贡赐宴并彩叚衣服等物如例
　　○湖广长沙府大雷电雨雪
　　○丁丑改总督两广军务南京都察院右都御史邓廷瓒为都察院右都御史总督巡抚如旧
　　○裁革山东长山县之白山邹平县之青阳店潍县之城东三递运所以历城县龙山镇递运所并于龙山镇驿掖县诸桥店递运所并于朱桥驿沙河店递运所并于平度州灰埠驿黄县黄山馆递运所并于黄山馆驿昌邑县王耨店递运所并于潍县古亭驿
　　○江西南昌府四川彭水县大雷电雨雪雹大木折
　　○戊寅命锦衣卫掌镇抚司事都指挥佥事李珍及带俸指挥使赵鉴同本卫管事
　　○以岁暮祫祭遣驸马都尉蔡震告  太庙杨伟告  懿祖皇帝
　　○己卯祫祭  太庙
　　○遣太常寺官祭五祀之神
　　○遣旗手卫官祭旗纛之神
　　○是岁天下户一千一十万二百七十九户口五千六十七万八千九百五十三口田八百二十六万六千七百八十一顷田赋米一千八百九十八万六千八百九十四石八斗七升麦八百七十六万四千八百九十四石七斗三升丝三万六千七百零三斤七两五钱绵二二百六十五万二千九百四十六斤五两三钱绢一十七万八千六百九十七疋三尺四寸五分布一百一十五万一千七百七十九疋三丈二寸三分绵花一十三万一千二百斤草三千九百八十四万六千九百包束户口钞八千八百四十二万六千九百八十二贯杂课钞共七千三百九十二万五千一十九九贯折米一千四百七十二石盐课二百四万九千八引折米五千七百八十七石四斗折布二万一千七百九十五疋茶课八万九千斤屯田二十八万九千八百九十五顷九亩子粒二百九十三万九千四百七十石金银课共五万三千三百五十六两水银二百二十九斤朱砂四十六斤八两儧运粮四百万石各处运纳米麦共一十五百二万一千七十五石四斗一合三勺四抄三撮七粟六粒减免税粮七百八十七万八千七百六十九石三斗草七百九十六万四千九百六十束
　　明孝宗敬皇帝实录卷之一百七终
明孝宗敬皇帝实录卷之一百八
　　弘治九年正月庚辰朔正旦节遣驸马都尉游泰齐世美分祭  长陵  献陵  景陵  裕陵  茂陵
　　○遣仪宾周钺祭  景皇帝陵寝
　　○遣内官祭  恭让章皇后陵寝
　　○上诣  奉先殿  奉慈殿  太皇太后  皇太后宫行礼毕出御奉天殿文武群臣及天下朝觐官四夷朝使行庆贺礼  太皇太后  皇太后  皇后俱免命妇朝贺
　　○辛巳文武群臣朝亲王于奉天门东廊
　　○壬午  宣宗章皇帝忌辰  上祭  奉先殿遣驸马都尉游泰祭  景陵
　　○传旨升灌顶大国师劄巴坚参及国师释迦哑而塔为西天佛子番僧升右觉义并都纲者七人道录司左正一王应琦等三人俱复真人高士原职○癸未传旨升太常寺寺丞布自云为本寺少卿
　　○甲申周府永宁王同金□牙薨王安惠王庶长子母万氏正统十二年生初封镇国将军成化十四年袭封永宁王至是薨年五十讣闻辍朝一日赐祭葬如制谥曰庄和
　　○乙酉孟春享  太庙
　　○遣内官祭司户之神
　　○夜月犯外屏西第四星
　　○丙戌赐晋府崇阳县君并仪宾胡世祯诰命冠服如制
　　○南京六科十三道劾奏布政使魏瀚王进伍希渊叶萱郑铭按察司副使胡汉司马垔马隆向荣佥事史俊李元镇舒玠葛萱王经吴淑王经运使李钊知府毛泰刘英等三十一员皆不职请罢黜之吏部覆奏请仍会都察院照例考察议拟以闻命从公考察不许枉人
　　○保国公朱永以衰老求解兵柄因乞录用其次子指挥暟  上曰卿久典戎务谙练老成特兹委任有疾宜善调理不允辞因命暟锦衣卫镇抚司管事
　　○丁亥巡抚延绥都御史熊绣奏二事一乞太仆寺见收马价银量支一二万两通查截杀烧荒等项例死马匹旗军每名给与七两助买马之用一欲分遣都指挥等官点视延庆绥德榆林等卫所操备旗军器械但有损坏者令自备物料送官局修理无力者量给官钱补修下所司知之
　　○己丑以大祀  天地  上御奉天殿誓戒文武群臣致斋三日
　　○承运库太监龙绶等奏本库叚疋缺用请支长芦盐二万八千引令本库内官于两淮鬻之以供织造户部覆奏盐课得利惟两淮居多故各边开中商人乐于应令若此例行则价减而利微应令者少万一边方有警将何以给所得甚微所损甚大盐法将自此而坏矣帷将两淮余盐每引易银一两可得二万八千两以备织造支给从之令每引增银二钱
　　○庚寅以上元节赐文武群臣假十日
　　○辛卯立春顺天府官进春  上御奉天殿受之是日驾出郊坛免文武群臣行庆贺礼
　　○壬辰大祀  天地于南郊  上还宫谒  太皇太后  皇太后毕出御奉天殿文武群臣行庆成礼
　　○癸巳以大祀礼成  上御奉天殿大晏文武群臣天下朝觐方面知府及四夷朝使
　　○山西蒲州地震
　　○甲午上元节免晏
　　○夜月犯轩辕左角星○乙未鸿胪寺左少卿岳镇以进春传赞差错具＜锍-釒＞伏罪  上宥之仍罚俸一月
　　○是日卯刻南京金星昼见于辰位
　　○丙申  英宗睿皇帝忌辰  上祭  奉先殿遣驸马都尉杨伟祭  裕陵
　　○丁酉赐鲁王阳铸嫡第五子名曰当滋高密王当湄长子曰健栻淮府永丰王祐栶嫡子曰厚烓庶子曰厚炑唐府新野王弥镉庶第二子曰宇净庶第三子曰宇淡镇国将军弥鏏嫡长子曰宇涢晋府镇国将军奇瀚嫡第二子曰表榅庶第三子曰表棫楚府辅国将军均鋚庶第二子曰荣淍均列□金庶第三子曰荣淰庶第四子曰荣涎均锱嫡第二子曰荣氵□思均镔嫡长子曰荣浣嫡第二子曰荣涤奉国将军荣瀳庶第六子曰显棻辽府宜城王长子恩铣嫡长子曰宠滨代府潞城王成金□畾第八子曰聪浍镇国将军成罐嫡长子曰聪沈嫡第二子曰聪洐故镇国将军聪澟庶第四子曰俊桥靖江王府辅国将军相缨庶次子曰＜矢见＞聥奉国将  约耳□童嫡长子曰经抡辅国中尉＜矢见＞阝□兖嫡次子曰约训＜矢见＞彬嫡长子曰约忱＜矢见＞际嫡长子曰约趾＜矢见＞和嫡次子曰约颂＜矢见＞祯嫡次子曰约映＜矢见＞荣嫡长子曰约走□斗＜矢见＞闳嫡长子曰约邵
　　○吏部会都察院考察天下诸司官以布政使叶萱魏瀚郑铭薛纲参政高弼副使马隆司马垔秦瓛陈英参议陈奂姚绍佥事郭镗及知府刘玺等各年老有疾参议李魁佥事杨祥及知府柳或等俱罢软无为布政使伍希渊参议杨遵副使杨光溥柯忠向荣佥事王经史俊潘盛葛萱王经李元镇运使李钊及知府范吉等俱不谨运使王宏知府毛泰等俱才力不及并贪酷在逃等官知州林润等共一千一百三十四员诸杂职衙门官老疾等项又一千二百二十一员请俱如例令老疾者致仕罢软无为者冠带闲住贪酷者为民才力不及者调用其有疾官虽例该致仕若年未及五十五岁者亦令冠带闲住从之
　　○吏部言天下朝觐官吏及土官头目人等到部违限者共六十二人请俱逮治其罪命宥之
　　○戊戌太子太保吏部尚书耿裕卒裕字好问河南卢氏县人南京刑部尚书九畴之子景泰五年进士改翰林院庶吉士授户科给事中寻改工科天顺初九畴以劾将臣忤旨补外裕亦坐调泗州判官丁父忧服阕改定州成化初言官白裕无罪乃复除检讨与修  英宗实录成升修撰寻迁国子监司业转祭酒升吏部右侍郎丁母忧服阕转左侍郎二十二年进本部尚书素与大学士万安不谐安欲工部尚书代其位乃造飞语中之遂改南京礼部弘治初改南京兵部参赞机务寻召入为礼部尚书复改吏部进太子太保至是卒辍朝一日赠荣禄大夫太保谥文恪裕美须髯善谈论多识国朝典故坦易率直自奉俭约不营产业人称其有父风居官颇阔略事无大小视若无足为者其再入吏部上＜锍-釒＞辞曰臣明敏不如尹旻公直不如王恕人以是多之所著有台阁纪闻藏于家
　　○己亥巡按直隶监察御史程文言五事一曰清湖地以实仓廪欲将南直隶并湖广等处河泊所原额官池子池罾网并额外湖尾＜氵义＞港尽数清察其被官豪势要占据并冒官池为民间入籍子池者俱令改正还官并旧承佃积年多惯作弊之徒尽行革退二曰便夫役以免死伤乞于亲王之国除黄船并紧要官扛及太监长史承奉船外其粗重官扛并军校人等船不必拨与人夫止照兵部原定上水下水夫数每夫一名折收银一钱给与本船人役以偿其劳费其余随侍内外官员船则人夫夫价各半之三曰禁妄以安贫穷凡各处军民客商人等如被人负骗本利者许于丰年赴所司从实告理不许蓦赴两京法司及巡抚巡按巡江巡盐清军衙门并分巡分守官处具告亦不许朦胧赴京具奏其两京法司如遇奏告钱债者即立案不行四曰一事体以杜奸顽乞敕法司计议如南北直隶各府卫州县为事职官军民人等赴京奏诉审系被人奏告巡抚巡按并南京法司见问未结者仍行原问衙门并问归结五曰举贤才以俾政治欲将为民主事卢锦降仕给事中方向特加起用或复原职下所司知之
　　○庚子镇守狭西太监刘琅奏秦府会宁县君自仪宾胥钦死后为奸民杨鼎诱之出府往来凤翔地方居住今已送还本府然有玷宗室乞敕各王府凡郡主县君有孀居者除年老有子外但系年幼无出者宜令聚处一府拨老成内使并年长宫人守视不许擅自出入致有他虞礼部覆奏宜如所请若有他虞罪坐守视之人仍行彼处军卫有司一体防范从之
　　○掌巾帽局事太监黄瑜等奏各州县岁解水牛底等皮乞如旧例于本局自收不必差科道官监纳且验州县原来印记工部覆奏以为本局收皮过刻中选者十无一二余皆冲破退出廷臣会奏如内府十库例遣科道官监收以革其弊且皮张所以无印记者正以拣退太多在京买补或州县原非出产往往赍价缘途买纳今若必欲印记非惟远民往返甚艰亦恐终难完纳且会议之初特蒙俞允今恩命甫行而遽反非所以示信于天下  上命如旧例不必差官皮张不中者不许冲破重贻民困
　　○是日晓刻月犯西咸星
　　○辽东盖州卫地震
　　○狭西金州天鼓鸣○甲辰泰宁朵颜福余并海西考郎兀等卫都督撒因孛罗遣头目那孩等并都指挥肯帖该卜里干来贡赐晏及彩叚衣服等物如例
　　○以水灾免应天常州镇江三府弘治八年夏税八万七千八百石有奇
　　○乙巳天下朝觐官陛辞各赐之敕曰朕帷国家为民立官分职授政而以时考课旌别之此古今之通制  祖宗之成法也兹当天下官吏述职来朝已命所司考核冶行黜其不职者令尔等各还旧任夫官之崇者任固重官之小者责亦专凡尔有司莫非天职勿以一事不修为无损勿以一民不获为不足忧勿以一郡一邑不安为无害于治各尽乃心恭乃事以共成治化朕惟尔嘉其或贪虐病民怠忽荒政以隳前功朕惟尔责尔等其勉之戒之故谕○丙午升浙江按察司按察使阎仲宇为浙江布政司左布政使福建右布政使祁顺为江西左布政使
　　○复除四川布政司左布政使张淮于狭西贵州左布政使刘元于云南俱丁忧服阕也
　　○巡按河南监察御史陆完奏天下知州知县由进士出身者多称职由举人岁贡多昏耄然进士少而举人岁贡多乞下廷臣议广进士之额以备州县之选俟其政绩有成升授京职仍将各州县分为等第大者授进士小者授举人其佐贰以下者授岁贡务使各当其才尽心牧养如有地方才力不相应者从巡按官奏请更调命所司知之○分守凉州右副总兵都指挥使陶祯自弘治十年九月以后数被虏贼入境杀掠军民男妇前后五百余人畜产以万计祯虽稍有杀获不足相当科道劾之下巡按御史逮问拟祯边卫充军祯累称枉不服命兵部察祯功过以闻兵部言祯失亡过多功不赎罪但近日总兵刘宁等镇番之捷祯与有功宁等已蒙升用而祯不及录以此并论功罪相等情在可矜拟之充军法若稍重诏免祯充军降三级带俸差操
　　○丁未巡按江西监察御史张缙言六事一省财力江西建昌府修盖王府乞止留内臣并郎中在彼督工一应官匠悉取回京仍查洪武永乐中事例斟酌计处今后修造府第在京止差内臣部官各一员并行所在镇巡等官督趣一切事务责成三司委官专理一严考察天下诸司官乞敕吏部都察院公同访察参以各处巡按御史所报贤否以为黜陟一宽徵收乞敕该部察上年拖欠并今年灾伤税粮或于南京起运内拨凑减免或于存留粮内斟酌处置屯田子粒乞量为分豁一清钱粮乞敕户部行各布政司并直隶府分令将仓库粮料金银等项自弘治九年为始备开旧管新收开除实在数目各库并各按察司库俱仿此造报以凭察考一禁豪强乞敕都察院将豪恶之徒但遇官司文书行提一月之内出官者照例发落三月不出又敺伤差人及四月不出者问拟毕仍枷号一月四月不出又敺伤差人及五月以下不出者俱发附近卫充军若诬告因而致死诖误干连平人者就依致死随行有服亲属一人问拟绞罪一革包揽乞敕都察院行各处巡按御史转行所属访察如有包揽里长之徒究问如律照包揽水夫等项事例民与余丁发附近卫充军军发边卫常川守哨旗校俱发边卫充军下所司知之
　　○戊申吏科都给事中季源监察御史吴裕等上＜锍-釒＞言近日吏部考黜不职者有漏网者如府尹冀绮及按察使等官赵鹤龄等十人之不谨知府乔缙等二人之老疾亦宜黜退吏部复会都察院具各官历年考语以闻  上以各官考语无不谨贪酷字俱留办事
　　○命南京右军都督府都督佥事王勇南京大教场坐营管操
　　○署承运库事太监秦文等奏仍乞照太监龙绶所奏长芦盐引以供织造户部言当照前旨断以不疑各官果欲沿途收买物料请以太仓余银二千两先给之而盐引不可与  上竟与之
　　○以旱灾免山西太原平阳二府并泽潞等州磁州守御千户所弘治八年夏税十二万一千二百石有奇
　　○昏刻南京北方有星大如盏色青白自文昌行丈余发光如斗二小星随之至正南炸散有声如雷
　明孝宗敬皇帝实录卷之一百九
　　弘治九年二月己酉朔升都察院左都御史屠滽为吏部尚书太子少保如故
　　○巡抚湖广都御史徐恪言四事一定规制以建宗藩谓永乐宣德年门营建伊赵等府＜矢见＞制丰俭适中近皆任情增造工役无期且营建未久者又复缮修乞令如吉府累经修造者止给以未完料价令本府自修若见造雍府及以后封国俱察照伊府等府式样营建庶上有定式下有定守一明赎刑以济工役谓湖广营建诸王府第工费万亿财力俱殚乞行在外问刑衙门将各项笞杖徒罪各照例从纳工价事例分为有力颇有力无力三等有力者照旧纳米无力者的决摆站嘹哨其颇有力者各照等则如系徒罪每年各纳工价银三两六钱系笞杖罪每月三钱其总徒四年者亦照此行原问衙门监追解收布政司以备修缮之需庶事有定＜矢见＞工得济用一定事例以均劳逸谓郡王校尉厨役近用言者议令于民间及本府护卫仪卫司群牧所人户内中半佥拨缘王府军校无差役调集甚逸而民应徭役甚劳乞仍于护卫余丁内佥拨无护卫处则于仪卫司群牧所余丁内与民间中半佥拨其无仪卫司群牧所如周府者有存留军校亦当与民间中半佥拨其革爵为庶人者原拨厨役亦乞察照无后郡王事例退还有司庶几劳逸无不均之叹一节财用以宽民力谓近修万春宫差官起运抽分厂木植如有不足令支给官钱买补劳费不赀伏望  皇上悯念民穷止令湖广人民运赴仪真甎厂南京工部委官处收候运粮官船免其带甎量令顺带至京其余不足之数仍乞查两京内外官厂如见在木植足用免令有司买补如或不足乞将修理姻戚之家并一应不急之务暂且停止而以原拟木植改作修理万春宫之用待王府工毕别为议处庶官钱不费民获少苏  上下其奏于所司
　　○先是传旨改巡抚湖广右副都御史徐恪为南京工部右侍郎至是恪上＜锍-釒＞言  皇上临御以来两京堂上官缺必命廷臣推荐而后简任未闻有传奉而得者臣何敢少干清议虽荷  圣明俯察微劳久勤外服俾就冗散以便优闲然非臣之本心况比年所抚地方妖异迭见义当谢免而忧劳成疾亦宜退伏乞容以旧职致仕保全晚节下吏部议以为恪巡抚河南湖广皆能尽职今谓不由常例推荐恐致人言顾一时简命出自  圣明宜令受命供职  上曰徐恪不允休致令赴任管事恪守职执法不畏疆御多所触忤近有王府官奏乞淮盐越境于湖广抑卖为恪所阻故群挤之而有南京之命恪之辞辩理直气壮尤为公论所韪云
　　○升四川按察司按察使洪钟狭西布政司右参政韩重广西左参政程廷珙江西左参政陈瑗俱右布政使钟江西瑗福建重廷珙俱本司
　　○是日辰刻金星昼见于己位
　　○庚戌狭西招慈西多等寺番僧剌麻端竹领占来贡赐彩叚衣服有差
　　○以岐王将之国命本府军校千七百余于京仓各预支米六石至国仍各支本色月一石一年后仍如旧例本色折色兼支
　　○辛亥卯刻木星见于未位凡四日
　　○壬子太常寺奏释奠先师孔子已准用天子之礼增为八佾之舞惟乐器之数尚用诸候之乐似为未称请增文庙乐器人数为七十二人如天子之制礼部因请行移所司如数置造仍通行天下并南京国子监一体遵行  上曰文庙飨祀用天子之礼而舞已加八佾乐器乃尚仍诸候之旧则尊崇未至而情文亦有未备所言良是可即如拟行之以副朕崇奉先师之意
　　○命江西都司都指挥佥事杨泰守备南赣地方
　　○癸丑贵州布政司右参政马铨丁忧服阕复除狭西布政司
　　○升云南按察司副使荆茂狭西副使李逊俱为按察使户部郎中李祥河南府知府刘瓛俱为布政司左参政茂浙江逊四川祥广西瓛狭西
　　○广西布政司右参政洪汉丁忧服阕升江西左参政
　　○甲寅升礼科左给事中孙孺工部郎中陈绮吏部郎中黄金兵部郎中费瑄俱为布政司右参议孺江西绮四川金广西瑄贵州
　　○太子少保户部尚书叶淇以老疾乞致仕  上曰卿才望老成有疾宜善调理不允休致
　　○以旱灾免直隶顺德府弘治八年夏麦四千六百三十余石绢一百三十匹
　　○乙卯命詹事府詹事兼翰林院侍讲学士谢迁翰林院侍读学士王鏊为会试考试官
　　○升监察御史文瑞张泰陈振刑部郎中沈庠江西按察司佥事汪舜民浙江佥事雷士旃俱为按察司副使瑞山东泰狭西振福建庠贵州舜民云南士旃广西
　　○复除按察司副使王弁于山西陆渊于广东陈孜于湖广俱以丁忧服阕也
　　○狭西金州地震
　　○丙辰升福建福州府知府陈勉为河东狭西都转运盐使司运使两淮都转运盐使司同知毕亨为本司运使南京户部郎中周道为辽东行太仆寺少卿○吏部郎中黄宝言＜锍-釒＞通选法三事一曰拔擢以旌异能谓近年吏部用人惟循资格虽有异能无以自见故当推举巡抚等官之际常苦乏人臣以为资格止可待常流其才行出众者自当别有拔擢使人有所激劝二曰沙汰以去冗滥谓自成化十一年至今二十年间举人监生听选者积至万二千余人吏员冠带未仕者至三万三千九百余人大约候选十三四年方得取选类多衰老不堪任使莫若于在部者本部会都察院未至者巡抚巡按官会布按二司俱严加拣选果有衰疾等项令冠带闲住庶稍免冗滥之弊三曰考察以紏不职谓在外诸司官员三载一考已有定例惟在京官员考察之法不行致贤否无别遇缺须循资迁转虽知匪才无由可黜今纵不能尽如外官之例亦须拟六年或九年一考察庶人知砥砺而职业修举命所司知之○夜月犯天高星
　　○丁巳释奠先师孔子遣太子太保户部尚书兼武英殿大学士刘健行礼
　　○南京江西道监察御史牟道丁忧服阕复除南京贵州道
</div>
    <div class="pagination">
<a href="明实录孝宗实录_page59.html">上一页</a><span>...</span><a href="明实录孝宗实录_page55.html">55</a><a href="明实录孝宗实录_page56.html">56</a><a href="明实录孝宗实录_page57.html">57</a><a href="明实录孝宗实录_page58.html">58</a><a href="明实录孝宗实录_page59.html">59</a><span class="current-page">60</span><a href="明实录孝宗实录_page61.html">61</a><a href="明实录孝宗实录_page62.html">62</a><a href="明实录孝宗实录_page63.html">63</a><a href="明实录孝宗实录_page64.html">64</a><a href="明实录孝宗实录_page65.html">65</a><span>...</span><a href="明实录孝宗实录_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
