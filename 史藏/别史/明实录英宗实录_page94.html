<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 94 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 94 页/共 263 页</h1>
    <div class="content">　　○保定伯梁珤等监牧草场马多损失兵部劾其提督不严之罪  上命姑宥之第令具偿官之数以闻
　　○狭西按察司副使陈嶷先奉敕赴狭西提督水利行至临清闻丧以敕付县官奏缴径回原籍守制至是通政司奏嶷不面白取旨擅自奔丧宜治罪  上曰嶷诚有罪然子闻母丧情迫于内观过知仁其宥之　　○丙申命锦衣卫指挥佥事陈端捕盗于顺天保定二府时京城内外多盗故也
　　○丁酉看花匠不戒于火延焚御花房二所例当拘役赎徒  上命斩之不必覆奏
　　○贵州都指挥佥事常智数歛军士盗官储事觉巡按监察御史请治其罪从之
　　○四川民因县官下乡责其逋税急遂啸众殴之尽敚各里折税银布法司坐徒  上命充辽东边卫军
　　○己亥吏部尚书王直言今年朝觐官到部因各处巡按御史布政二司俱未开具贤否实以故黜退者屡诉冤抑烦渎  圣听本部惟于各人精力强弱可得而见其余事迹不载无从辨正所诉真妄难以区别乞移各处巡按御史及布按二司今后考察贤否从公劾实以闻俾有精力才行者可得而旌擢之老疾等项妄诉不服者可得而惩罚之如此则黜陟之论定苟免之望息矣  上曰卿言良是其即行之
　　○免贵州所属镇远等三府镇远金容金达蛮夷等六长官司鼠伤禾稼该徵租税
　　○太保成国公朱勇以香河诸处强贼横甚恐各营操军不戢而然乞遣官军五路缉捕  上曰汝所遣但能扰民而已其勿遣
　　○吏部右侍郎洪玙卒玙浙江淳安县人永乐辛丑进士授刑部主事转工部主事随侍郎罗汝敬巡抚狭西有能声善谈论大学士杨士奇奇其才正统初荐充经筵官改翰林院侍讲预修  宣宗实录寻用士奇荐升吏部右侍郎进退人才必求其实不苟为异同然治内不严致妾淫奔士论少之
　　英宗睿皇帝实录卷之一百三十五
　大明英宗睿皇帝实录卷之一百三十六
　　正统十年十二月庚子朔  上省郊祀牲
　　○给偏头关备边官军马五百匹以守关都指挥使马贵奏请也
　　○夜有流星大如杯色赤有光出紫微西藩内北行至螣蛇尾迹炸散
　　○壬寅命狭西庄浪操备土官都督佥事鲁失加子鉴为百户从失加训练土兵协力备边以失加举鉴骁勇闲习武艺乞以助己也
　　○巡按云南监察御史史濡言云南诸狱呈详既于御史复于参赞军务侍郎复于镇守太监中多不达刑名各持一说殊无定论乞廷臣会议使政无多门事有所归  上议三法司议咸以为审刑名于御史此定律参赞镇守官无著令云南诸狱呈详宜如律从之
　　○癸卯设直隶凤阳府頴州亳县义门巡检司置巡检一员从巡抚侍郎薛希琏言地迫黄河居民丛集正逋亡往来之路宜设巡司以盘诘之也
　　○朝鲜国王李祹遣陪臣洪师锡并兀思哈里等卫野人女直指挥木当等来朝贡马及方物赐宴并纻丝袭衣彩叚绢布有差
　　○乙巳命户部郎中杨谌巡视福建银场时福建既开银场贼犹侵扰不已或投牒有司云留宝丰场听我采取不然杀人或以竹揭纸票题云浙江马大王领五百余人定限某日大战既而宁得县丞颜清获贼窝主诘之云贼首乃浙江处州人叶宗留清械窝主以归路遇贼数十被甲执刀将邀清杀之清获溪船潜载得免巡按福建监察御史冯杰陈永会同三司官奏前项贼徒因居山年久家产破荡又被官军追捕原籍山场两无所依遂致相合劫掠况各场窎远臣等巡历不周伏望  圣恩开其自新之路许从招抚仍添差御史户部官分投巡视并于处州建宁福州三府各除抚民通判一员附近山场县分各除县丞一员坑场多者或二员三员专令招抚流民带管坑场其愿回原籍或愿于所在有司附籍者听从其便贫尤甚者量加优恤惟叶宗留写战书称大王已调福建官军擒捕乞敕浙江三司量调处州官军策应会合搜山庶得剿绝奏下户部请令廷臣会议  上曰此何必议止盗莫如择人诚得其人贼可平矣府县添设官准其请务选贤者任之使盗息民安浙江官军不可调盖采矿皆小民失业所为今宥罪令复业理当退散若复不散然后调军则彼伏辜而朝廷亦不伤好生之德矣遂命谌同巡按福建监察御史理其事仍命都察院揭榜于各银场晓谕
　　○罢浙江等处均徭册初江西按察司佥事夏时奏准各处造均徭册令民均当徭役至是时为参议行部至临江府编本府粮户为布按二司隶兵掌府事江西右参政朱得奏时多以上等粮户为隶兵意在逐年取用未免民害乞罢均徭役事下廷臣议均徭本以便民今时所奏施行未及三年身先犯之诚非经久之计宜从得奏革去从之
　　○改山东登州府文登县仓为广盈仓置大使一员以所收各州县给军粮多从本县典史蒋理奏请也
　　○丙午升直隶苏州府吴江县县丞王懋本为本县知县懋本尝以剩员召回民奏保其勤慎廉能乞留复任寻丁忧去至是服阕需选民相率伏阙乞升任知县吏部言懋本由吏出身于例有格  上曰懋本既有去思吏何足计其从之第毋著为例
　　○通政使司通政使李锡于辍朝日服绮绣紏仪御史周文盛劾锡  上宥之文盛录劾词及旨补本备照失于注日礼科都给事中章瑾奏其违式不敬文盛言瑾念锡旧为同官故假此奏臣为锡复私忿  上曰文盛自不谨乃欲罪人锦衣卫其执付镇抚司讯之
　　○升建州左卫指挥佥事忽失八为指挥同知正千户木答忽卜儿速俱为指挥佥事
　　○初福建长乐县民刘彦梁言本县严湖周围余二十里南接稠庵溪西通倒流溪旱则引稠庵溪入湖溉田雨则＜锍-釒＞倒流溪以防泛涨近来湖岸坍决溪流湮塞不能积水防旱雨或至渰没民田又有张塘涵塘前涵大塘涵陈塘港其利弊亦如严湖乞敕有司修筑＜锍-釒＞浚寔民之便事下工部移文本县核实至是报称民情所愿虽劳不怨仍贴图刻期以闻从之
　　○丁未腊节赐文武群臣宴
　　○升甘州中卫指挥同知彭智为狭西署都指挥佥事守备山丹兼掌卫事代都指挥佥事吴钊还狭西都司
　　○升瓦剌使臣都指挥佥事皮儿马黑麻为都指挥同知指挥使秃秃儿为都指挥佥事头目兀鲁思为都指挥佥事完者帖木儿为指挥佥事○设山东兖州府曹州置知州同知判官吏目各一员升曹县知县范希正为知州先是巡抚大理寺寺丞张骥言曹县地广民稠难于抚治请割本县黄河南北岸土民十七里附籍逃民二十三里为曹州置于黄河北旧土城内其余土著及附籍三十八里仍属曹县与附近定陶县俱改隶曹州且州新建必得旧官乃能抚驭曹县知县范希正历练老成人民信服乞升为知州庶民情相安政务易举事下吏部户部咸以为宜  上从之仍谕其用心抚恤新附籍之民禁戢里胥毋容扰害所部上司巡视抚安敢有违者俱治以罪
　　○户部右侍郎沈固奏户部角□羊到籴粮银俱系有收处所徵纳每银一两折米四石今大同边方霜旱时多丰熟时少宜照此处粮价粟米每两三石料豆四石发籴上仓及准折官军俸粮亦依此数给散为便从之
　　○己酉升湖广常德府同知蔡寿为本府知府以属邑吏民保其勤慎有为政举民安故有是命
　　○设福建漳州府龙岩县鴈石溪南东西洋归化四巡检司各置巡检一员从按察司佥事陈祚奏请也
　　○命故弗提卫指挥佥事三八奴子塞卜兀撒秃河卫指挥佥事实捧哈子斡你俱袭职
　　○瓦剌使臣桑加失里等奏其太师也先求人参木香诸药阴阳占候算卜诸书  上曰厚往薄来固柔远人之道第彼贪得无厌且词涉不孙其俱勿予
　　○庚戌命友帖卫故指挥佥事必郎哈子纳因塔木袭职升督罕卫副千户忽失八为指挥佥事以其屡修朝贡乞恩升职也
　　○四川马湖府土官知府安灏遣通事师义泥溪长官司把事王秉湖广九溪卫桑植安抚司舍人廖三狭西巩昌府天竺寺番僧领占扎巴临洮府僧纲司番僧锁南藏卜河州等卫罗汉等寺禅师剌麻人等结瓦端竹星吉庄浪卫僧纲司番僧罗纳室俚等俱来朝贡马赐彩币表里诸物有差
　　○有坐侵盗马□匡骗当充军边卫者二十余人徵赃久不能偿各诉贫乞移徵于原卫  上以移徵则多扰害俱蠲之命就役
　　○壬子晋府仪宾骆善因宴于王所与仪宾王裕相殴惧裕奏已诱裕从人诬告其过支禄米百余石且发其擅收自宫之人山西按察司请治善裕罪  上曰此辈不循礼法奚可容但念王府亲属姑不收治裕住禄米三月善诬陷人其罪尤大住禄米一年不悛必治之
　　○广昌王府总旗徐礼告内使阮通匿国课盗军储且擅与山西署都指挥佥事江洪宴饮内使范玉典仗丁惠皆有衔于通因礼告通资之路费事下巡按监察御史熊璘核实广昌王亦奏礼刁诈  上命杖礼发戍边玉惠通俱杖释之
　　○靖远伯王骥有疾命太医院择医往疗之
　　○癸丑户部言各处岁报钱粮总册多有违限及差错者  上曰四川江西违限差错各布政使俱罚俸一月首领官俱杖之湖广浙江直隶苏州府广德州虽违限而无差错宥其罪
　　○甲寅祭告  七庙太皇太后  皇考宣宗章皇帝曰比者畿内野蚕成茧以丝来献此诚  天地和气所产  祖宗福祐所臻不敢自有谨用制成幔褥陈于神位伏惟鉴知
　　○给晋府和顺郡主并仪宾赵琮禄米如例
　　○赐千户马云等八十七人白金并金织纻丝袭衣有差以其使瓦剌之功也
　　○大同总兵官武进伯朱冕等奏大同蓄积粮多恐致陈腐除官军支用外乞将今岁山西拨纳秋粮四十万准收本色二十万石余半折收银货用备易籴新粮以抵蓄积从之
　　○户部言浙江河南山东顺天大名等府州县桑丝折绢有纰薄不堪用者虽已追捕其官吏宜治罪  上曰所纳既完姑宥之但移文令省过若再不用心不恕○日生背气一道色青赤鲜明
　　○丙辰兴平王长子志土□臬奏父于十一月内陡患风疾缺药疗治  上命太医院如其所求给赐之
　　○瓦剌使臣皮儿马黑麻等贡马八百匹青鼠皮十三万银鼠皮一万六千貂鼠皮二百  上以其过多命马收其良者青银鼠皮各收一万惟貂鼠皮全收之余悉令其使臣自鬻
　　○云南千户王政诛麓川贼思任发于缅甸先是总兵官黔国公沐斌等遣政赍敕币谕赉缅甸宣慰男卜剌浪马哈省以速剌索思任发卜剌浪马哈省以速剌犹豫不即遣适昼晦二日术者曰天兵至矣卜剌浪马哈省以速剌惧于是发思任发及其妻孥部属三十二人付政时思任发不食已数日政虑其即死遂戮于市函首及俘驰献京师
　　○丁巳升弗提卫指挥佥事管秃为指挥同知管秃都指挥使察阿奴之弟为众所举故特升之
　　○先是兵部及太师英国公张辅等议以广西民丁垛集为军下巡按监察御史都布按三司议之至是监察御史周纪等言广西地瘠民贫稍有科差輙皆逃避若欲驱之军旅必致惊疑为患查得桂林等七府旧有巡检司一百三十余处若每司增弓兵至一百人小牌十人官给械器慎训练就于其中选力量服人者授以副巡检协同流官巡检统领兵牌与官军一体哨守不数年间悉为精锐退可以保障地方进可以殄灭贼寇庶得经久利便  上是其议命兵部行之礼部尚书胡濙奏必儿洗必儿等处使臣马黑麻等以其头目沙不丁速鲁檀等所备撒哈剌叚匹来贡俱短恶不成匹  上曰远人慕义来朝其诚可嘉所贡虽恶亦宜受之第赏宜损常例之半
　　○戊午命故永清右卫指挥使马柒拾弟兴金吾左卫指挥佥事袁广子聪张胜弟铎俱袭职金吾左卫指挥同知唐得子钺金吾右卫指挥佥事侯喜子斌俱代职
　　○己未免山东济南府属县旱涝灾伤粮一万二千一百六十余草一万三千九百七十余束湖广武昌等府州县岳州等卫所旱灾秋粮子粒一百一十一万余石
　　○授建州右卫都督同知凡察子不花秃为百户
　　○授瓦剌使臣乞力台等四人为正千户把帖木儿等六人为副千户奄克帖木儿等六人为百户各赐冠带彩叚表里以其牛头山擒杀贼人歹只苦等功也
　　○庚申升翰林院编修萧镃为本院侍读吴节为侍讲俱以九载书最故也
　　○礼部尚书胡濙等奏明年正旦立春旧制立春顺天府官四拜进春复四拜毕文武百官五拜三叩首贺今二节同一日宜杀贺立春礼顺天府官四拜进春后文武百官即诣班行贺正旦礼从之
　　○增给福建镇东等卫所旗军月粮至一石时各军俱沿海备倭月粮止给八斗行粮住支不足养赡提督海道参政周礼以为言故有是命○免直隶扬州府属县水灾粮三千三百余石草六千七百四十余包
　　○广西左布政使揭稽等奏近年蛮寇出没调来官军不便水土多有死亡广西清出军丁角□羊发辽东等处动经万里中途亦多逃故况广西地方素有瘴疠惟土著之人可以无虞乞自今广西清出军丁不限南北俱存本处卫所补役实为两便  上命今年十月以前者如所请以后者仍发原卫
　　○直隶淮安府奏海州知州秦贵并赣榆县官吏不应以有收田地妄报灾伤希免粮草乞治其罪  上曰人臣之罪莫大于欺罔此而不惩何以警后其令巡按御史执问之
　　○辛酉赐保安悼顺王志坰第二子名公鋉第三子名公镀
　　○命山东都指挥佥事王信任司事信时领赴京轮操官军济南等六卫奏保信公勤干济抚练有方乞留司任事故有是命
　　○湖广广济县奏本县及附近黄梅县每岁输运秋粮于望牛墩常不下三万余石皆雇小车盘运一车止载四石而雇直二斗及天阴雨雇直倍之民实不堪臣见本县连城湖港廖家口旧有沟直抵望牛墩第沙塞水浅不能行船请同黄梅县各率夫役＜锍-釒＞浚用船载运实为民便从之
　　○大慈恩寺禅师也失哩监锉自陈乞升授国师  上曰国师方外重职必其人戒行纯洁焚修勤苦而又有功朝廷斯以是宠异之今也失哩监锉何功德可称遽欲得是职手且恩典宜锡自上岂在下所可觊觎邪不允
　　○壬戌命福余卫都指挥同知安出子卯歹代其父职升指挥佥事可台为指挥同知
　　○提督辽东军务左副都御史王翱奏臣奉敕将各卫所疾故军职署都指挥佥事陈庆子瑛等八十六员俱袭替职令其守边操备从之○镇守狭西右都御史王文奏狭西连年亢旱民窘已甚河南各州县税粮有赴京仓及直隶上纳者路远人难乞量拨十五万石于西安府华州两处上纳庶河南民免远运之劳狭西民有急救之备奏下户部言京粮难以改拨其该运真定等府及德州等仓米麦共十四万石宜准拨赴狭西备用从之
　　○云南布政司奏旧例所属大理等府赵州等州县岁办差发马七十八匹送云南都司给军骑操然多倒死无益乞折徵银为便奏下户部言宜听每匹折银十三两于官库收贮如遇缺马就给与军卫买用从之
　　○广西贼韦万王伏诛万王庆远陆河村獞人自永乐时称王聚各峒蛮攻劫柳庆思恩诸城邑指挥御史皆为所害后官军剿败之万王脱走更名公秾至是为安远侯柳溥所擒并其徒八百余人悉诛之
　　○癸亥遣中官祭司灶之神
　　○书谕郑世子祁锳曰得奏宫中缺女妇使令欲于本府军校之家选取寡妇特允所奏书至宜令长史司仪卫司群牧所官公同查审果艰难无所倚者陆续选二十人仍量给官钱以恤其家务出所愿毋事逼抑致人怨咨
　　○甲子命狭西故都指挥佥事张仪子杰袭为指挥同知都指挥佥事宋成孙杰代为指挥使沈源子瑛代为指挥同知
　　○亦力把里等处也密力虎者王遣使臣赛夫剌等建州左右卫并成讨温等卫野人女直指挥沙隆加等来朝贡驼马王石貂鼠皮赐宴并纻丝袭衣彩叚表里有差
　　○乙丑升广西太平府照磨揭冕为本府试通判时太平所属土官及军卫官旗累＜锍-釒＞保冕赞画勤慎宽厚得夷民心吏部具以言  上曰军民土官既皆保冕必其政有可观姑升为试通判令按察司官询察其政俟三年后具实来闻斯可实授但扶同害民悉论罪不贷
　　○兀也吾卫指挥奴答阿资河卫指挥答龙哈等俱以朝贡至京言黑龙江野人头目兀里忒必哥等各欲诣京朝贡乞赐敕谕之礼部尚书吴濙言宜听其自采未可尤降敕谕  上曰然
　　○丙寅命右军都督佥事吴亮子纯代为指挥佥事
　　○命赤斤蒙古卫故指挥佥事班麻子朵儿只巳袭职矢里木卫指挥佥事咬纳子著里的兀者卫指挥佥事失剌子锁古脱俱代职升斡兰河卫指挥使弗羊古为都指挥佥事
　　○大同左参将都督佥事石亨奏比年瓦剌朝贡使臣动二千余往来接送及延住弥月供牛羊三千余只酒三千余坛米麦一百余石鸡鹅花果诸物莫计其数取给官粮不敷每卫助银完办其卓凳釜瓮之类皆军民应用毕日所存无几宰过牛羊等皮亦系折粮之物递年销费无存臣近奉命提督切思丑虏络绎请求无厌虽朝廷优礼远人不此之计然非处置有方则亦不免劳费官私今将可行事宜条列以闻一支应酒先将米麦分派军民之家贸易扰害请自今领米麦官酿其糟酵养牲以待支用一自正统七年迄命宰过牛羊皮及剪绞羊毛已卖银三百余两贮库足充自后花果油盐诸费一卓凳釜瓮之类见存者印记收官缺少者官为措置俱令人收掌应用免致递年分办一留住大同使臣军民日逐俟侯供亿不敢少离请如京师例三五日一次供送一在先支待委各属卫官往往畏惧折辱莫敢谁何请自今委能干都指挥一员管领而臣总提督之庶易为撙节不致侵欺  上谓礼部臣曰亨所言于军民诚有益宜悉从之其以山西行都司都指挥佥事张淮大同府推官孙睿不妨本职掌领诸事听亨总督务在上不失朝廷柔远之意下足使军民两便
　　○丁卯升泰宁卫指挥佥事安察为都指挥佥事以其屡修朝贡多效忠勤遣人乞升也
　　○参赞宁夏军务大理寺右寺丞罗绮奏守备广武营都指挥使种兴贪黩不法左参将都指挥使丁信尝妄奏兴擅改军政乞皆治其罪因举降职都指挥佥事刘源骁勇老练乞复其官代兴守备  上曰信姑不问兴令从实自陈兵部其即查源降职事情以闻
　　○戊辰岁暮享  太庙
　　○以明日正旦遣官祭  长陵  献陵  景陵
　　○遣太常寺官祭五祀之神
　　○遣旗手卫官祭旗纛之神
　　○是岁天下户口户九百五十三万七千四百五十四口五千三百七十七万二千九百三十四田地四百二十四万七千二百三十九顷田赋米麦二千七百一十五万五千九百五十八石丝五万七千五百七十一斤绵一十八万五千三百七十二斤绢一十九万二千八百六十七匹布一十四万四千三匹绵花一十八万九千五百三十六斤折色钞七万七千六百六十八锭有奇杂课钞九百三十九万六千九百四十锭有奇米麦七万七千四百八十七石铁七万四千五百八十四斤布一千七十四匹盐课盐二百九十二万五千七百一十二引折色钞一千九百六十三万三千七百六十六锭米四十八万八千三百一十三石布七百八十六匹茶课茶五十五万三千七百五十斤折色钞九百三十九万六千九百四十一锭屯田子粒二百八十万四千二十石采纳银一万八千九百二十两水银二百五十斤朱砂一百七十斤漕运京师儧运过米豆四百四十六万五千石各处运纳粮一百一十一万五千三十三石减免天下官田等项税粮计米麦一十四万九千四百一十石有奇
　　大明英宗睿皇帝实录卷之一百三十六终
　大明英宗睿皇帝实录卷之一百三十七
　　正统十一年春正月己巳朔  上诣  奉先殿  皇太后宫行礼毕是日立春顺天府官进春  上御奉天殿受之并受正旦朝贺礼大宴文武群臣及四夷朝使  皇太后  皇后免命妇朝贺
　　○庚午文武百官朝亲王于奉天门东廊
　　○辛未  宣宗章皇帝忌辰遣官祭  景陵
　　○河南都指挥使夏忠等奏先奉兵部移文各卫所守城官军精阅一千六百人分作二班操练听候今宁夏总兵官都督同知黄真行催前去杀贼未敢擅调上曰真未奉朝命擅自调拨宜治以罪今姑释不问若再犯不宥其官军只著在原卫操备
　　○壬申敕大同总兵官武进伯朱冕宣府总兵官武定侯郭玹等西洋河口直通外境极为冲要宜照洪武永乐旧制以河为界各严饬官军协同守备若有疏虞及遇警不即答应俱重罪不宥
　　○敕泰宁卫都督佥事拙赤等朵颜卫都指挥同知朵罗干等福余卫都指挥同知安出等曰兹尔等以正旦节各遣头目来朝贡马特以彩币表里付各头目赍回颁赐及得尔等奏瓦剌欲遣人马于尔处挨索阿鲁台之孙请朝廷悯恤及称遇急欲移部属潜避边境山谷朕从所奏敕边将不许侵扰其阿鲁台之孙听其来朝保全身命尔等又奏欲遣人往女直与都督剌塔等议和悉听其便但在各守礼分共图悠久毋生事启衅以取罪戾朕以尔等忠事朝廷故以至诚谕之尔等其钦承毋忽
　　○升考郎兀卫都指挥佥事哥哈为都指挥同知命福余卫都指挥佥事歹都弟脱木儿不花为正千户故指挥同知劄木赤子呕克建州左卫指挥佥事著哈子沙鲁哈毛怜卫指挥佥事波里子塔里必俱袭职
　　○甲戌孟春享  太庙
　　○遣中官祭司户之神
　　○丙子以大祀  天地  上御奉天殿誓戒文武群臣致斋三日
　　○丁丑敕工部曰今岁事方新宜与民同乐在京见役诸色匠作除紧用工程外其余不急之役俱令休息二月初一日仍旧上工囚犯计日准工所司务奉公守法俾人受实惠
　　○升迤北瓦剌使臣指挥佥事纽邻等为指挥同知断事落干歹为指挥佥事同知田玉朵罗歹大使汤孛罗司徒约里把参政脱脱木儿等为正千户同知格干帖木儿参政迷儿火者等为副千户
　　○己卯大祀  天地于南郊  上还谒  皇太后毕出御奉天殿文武百官行庆成礼
　　○参赞宁夏军务右佥都御史卢睿奏宁夏等五卫旗军余遇见操哨差使多逃避别处乞敕总兵镇守等官今后若此者俱执问明白发沿边墩堡立功哨了一年从之
　　○庚辰以大祀礼成  上御奉天殿大宴文武群臣及四夷朝使
</div>
    <div class="pagination">
<a href="明实录英宗实录_page93.html">上一页</a><span>...</span><a href="明实录英宗实录_page89.html">89</a><a href="明实录英宗实录_page90.html">90</a><a href="明实录英宗实录_page91.html">91</a><a href="明实录英宗实录_page92.html">92</a><a href="明实录英宗实录_page93.html">93</a><span class="current-page">94</span><a href="明实录英宗实录_page95.html">95</a><a href="明实录英宗实录_page96.html">96</a><a href="明实录英宗实录_page97.html">97</a><a href="明实录英宗实录_page98.html">98</a><a href="明实录英宗实录_page99.html">99</a><span>...</span><a href="明实录英宗实录_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
