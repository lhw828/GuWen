<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 182 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 182 页/共 523 页</h1>
    <div class="content">○丁丑。谕内阁、江南河工。本系吴璥专责。现在姜晟查勘河口风神庙西至新开引河头一带。节节浅阻。此时粮艘尚不能归次。吴璥办理不善。咎实难辞。陈大文兼管河防。不能及早妥办。亦有不合。陈大文、吴璥、均著先行交部议处。用观后效。。　　

○以故阿拉善额鲁特亲王旺沁班巴尔弟玛哈巴拉袭爵。　　

○戊寅谕军机大臣等、本年江南清口一带。因清水不能畅注。黄水顶阻。回空帮船鳞次停泊。昨据姜晟等奏称、启放李工口。黄水仍不能掣减。现拟收束运口。加挑引河。启放天然等闸。以期减黄济运。已降旨谕令迅速筹办。此时已届十月下旬。本日据吉纶奏、未经渡河粮船尚有九十四帮。傥稍有迟滞。势不能全数渡黄。江广等尾帮。必致守冻。已节次降旨。谕令吉纶、及有漕省分督抚、将来岁新漕。筹备剥船迎兑。但回空各帮船停泊过冬。旗丁舵水人等聚集众多。必须稽查弹压。而守候日久。食用耗费。拮据情状自所不免。或将桅篷等项变卖应用。逮来岁开行时、又必动形掣肘。自当早为接济。俾资日用。且恐沿途铺户藉此牟利。遇有帮船售买物件擡价居奇。亦不可不禁止防范。现在帮船停泊山东境内居多。著铁保即行筹款或亲赴该处。或派委大员前往照料。传集旗丁舵水等酌给银两。并谕以尔等不能归次。冻泊河干情殊可悯。是以加恩赏给盘费。若不安本分。或有潜逃情敝□大。定行治罪不贷。并晓谕铺户等公平交易。饬谕员弁、将旗丁舵水等一律管束。勿令滋生事端。方为妥善。其在江南境内各船。亦著陈大文照此办理。再前据费淳奏、江广帮船归次较远、请于河道通顺时、先令该省帮船在前行走、庶可不误受兑等语。但运河一带。朕从前随侍皇考高宗纯皇帝南巡时、均曾亲历。河道本不宽广。且闸座甚多。帮船笨重。恐在后湾泊者不能漫越前行。因与军机大臣议及。所见亦同。铁保曾任漕运总督。诸皆熟悉。此时帮船停泊系在河州县境内。约计衔尾绵长若干里。江广帮船是否可以先行开放之处。除降旨询问吉纶外。并著该抚就近察看情形。会商办理。仍即速行具奏。　　

○己卯。上幸瀛台。御惇叙殿。赐诸王宗室等宴。并赏赉有差。　　

○以黑龙江总管色尔衮、为阿勒楚喀副都统。　　

○辛巳。谕内阁、前因佶山奏、两淮纲引不能畅销。请将运豫潞盐定额给票。以杜侵越当经降旨令同兴及张师诚、悉心体察晋省民情、有无妨碍。妥议速奏。兹据同兴奏到办理情形。殊不明晰。晋省盐引归入地丁。久已听民自运。多少本无定数。若仍照旧额官为给票。势必先由产盐地方专员经理。并分员稽核。如此仍与官引无异。而同兴摺内又称多一衙门稽查。恐多一需索之敝□大。仅交与渡口委员填票。交各商贩收执。其无票船只。一概不准过渡。是盐船之得渡与否。全凭该委员一人专主。纵放勒索。听其所为。其利权过重。欲除敝□大而敝□大更增。且由各该管州县钤用印信票纸。自必指行销之各州县而言。焉有产盐之区。漫无限制。转令行销之处、发给印票之理。殊属含糊。况商船过河。总有先后。若先到者得票放行。而后到者因票已给完。辄行截留。必致易起争衅。酿成事端。即商船同时俱到。该委员索费入己。即给票放行。其无费者概不准给票。更可高下其手。于杜敝□大之道。毫无裨益。同兴不过为一时迁就之计。其实私盐仍不能禁止。徒开委员及胥吏等需索之路而已。所有晋盐给票一事。仍著交该部再行妥议具奏。寻经户部议驳。并请仍令该抚等、遵照从前奏定章程。于晋省过河之茅津渡、止准盐船对渡登岸。不许顺流直下。其陌底等渡、一概不准停泊。其赴陕盐斤。亦令地方官于黄河口查禁偷越。并请分饬河南巡抚、两湖总督等、转督各属、于南阳襄阳交界地方、严行巡缉。再湖北宜昌一带责成新滩通判严缉。以遏川私。从之。　　

○又谕、御前大臣绵恩等代奏、扎克塔尔、桑吉斯塔尔、恳恩将伊等由包衣佐领改入外旗等语。朕抚临天下。综理庶务。一秉至公。于内外臣仆。有功必赏有罪必罚。满洲蒙古包衣汉人回子番子等、一视同仁。从无区别。扎克塔尔、桑吉斯塔尔、从前来京时。已入于包衣佐领。自宜安分当差。岂可妄存希冀。从前下五旗并上三旗包衣、擡入八旗满洲。原系奖励勋劳。恩出自上。岂臣下所得恳请。扎克塔尔等本应治罪。姑念前在军营著有微劳。著加恩免其治罪。扎克塔尔、桑吉斯塔尔、俱著各罚俸一年。以示薄惩。绵恩等并未饬驳。率行据呈代奏。亦属非是。绵恩、拉旺多尔济、额勒登保、俱著传旨申饬。　　

○壬午。上诣昭显庙拈香。　　

○谕内阁、德麟奏查出昨日协和门及中正殿西边两处值更护军等、均已睡卧、请旨将该管章京司钥长等、交部严加议处、委护军校护军等责革、并自请交部查议等语。所参未免太过。紫禁城内各处值班章京护军等。如有擅离职守。赴他处饮酒赌钱等。事查出后自应参奏。或重责革退。或枷号示惩。今值更护军额勒经额等在该班地方睡熟。固属非是。然究竟并未擅离。德麟系护军统领。于查出时、即当将该管章京等记过。护军等责惩。何至作为一事严参。如将睡熟误更之人、如此重办。傥查出擅离职守赴他处饮酒赌钱者、又将何以惩治耶。看来德麟显系因伊屡获咎愆。经朕加恩、复用为护军统领。特以此事为见长地步。岂能逃朕洞鉴。前锋参领杨森、司钥长瑚图礼、未能查出值更护军睡卧。亦有应得之咎。著从宽改为交部分别议处。委护军校皂保、值更护军额勒经额等、均著重责示惩。但此事究系德麟查出。其自请交部查议之处。著加恩宽免。并传谕前锋统领护军统领等、嗣后巡查紫禁城内各处值班之章京护军。傥查出旷班他往等情。即严参惩办。如祇系睡卧误更等事、即当酌量将该章京护军校等记过。护军等责惩。使禁门值班人等整齐严肃。毋庸沽名纷纷渎奏也。　　

○德楞泰奏、查明前在军营出力人员都司朱承受等、升擢有差。赏兵丁王进叙等蓝翎。　　

○陕西巡抚方维甸奏、擒获匪犯赵恒裕出力员弁。知县李师白等、升擢有差。拔乡勇胡沛为外委、赏蓝翎。　　

○旌表守正捐躯河南偃师县民翟秀章妻邢氏。宁古塔屯丁孙炳女孙氏。　　

○癸未。德楞泰奏、前散遣陕省乡勇时、每名赏银五两。又格外加赏银二两五钱。现彻之四川乡勇。较前劳苦。请每名给银十两。从之。　　

○甲申。谕内阁、方维甸奏核拟郭天王□匊擅杀贼首曹海扬一案。曹海扬本系逆犯。前于嘉庆元年因值初办邪匪之时。不可开争功擅杀之渐。是以交该抚于事定后再行核办。兹大功全蒇。曹海扬尚非著名稔恶首逆、必须解京办理之犯。且郭天王□匊拘系囹圄已阅八年之久。其一家眷口被贼戕害、至八人之多。情尚可原。郭天王□匊、著依拟问徒一年。伊父年逾七十。双目失明。著加恩准其留养。该抚即照例办理。　　

○旌表守正捐躯江苏武进县民施松受妻罗氏。　　

○乙酉。上诣奉先殿寿皇殿行礼。　　

○谕军机大臣等、姜晟等奏、河口黄水较前消落一摺。连日祥符等闸尚未启放。黄水已共落五寸。自系应候消退。而湖口清水因新筑盖坝蓄住。虽时逾小雪。并无消落。实堪幸慰。此时姜晟等将祥符五瑞等闸钳口坝裹头等项、赶办停妥。即行开放。黄水更可掣减。清水一经畅注。则所挑引河通利。各粮艘衔尾南行。自无浅滞之虞。此时已届寒冬。在后帮船多过一帮。即少一帮冻阻起剥之费。并可免各水手沿途滋事。朕为此事宵旰焦劳。刻不能释。姜晟等惟当仰体朕怀。认真筹画。尽人事以迓天恩。切勿稍涉懈忽。日内各闸谅经启放。如清水业已畅注。粮艘通行。姜晟等自必驰报在途。傥尚未启放。一俟放闸后。即将漕船行走通顺情形、迅速奏闻。以慰廑注。将此谕令知之。　　

○旌表守正捐躯河南上蔡县民耿双德妻赵氏。　　

○是月。署陕甘总督那彦成等奏、筹遣山内游民。得旨、所办甚好。南山之内。终有隐忧。必得精明强干、懂事而不生事、办事而不畏事之人。方能镇服。卿等时时留意勿忽。　　

○湖北巡抚瑚图礼奏报接印。得旨、湖北民气未复。总宜培养。不肖有司。必应黜革。不可姑容。查核奏销。切勿牵混。勉之。　　

大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百三十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆九年。甲子。十一月。丙戌朔。　　

○丁亥。上御乾清门听政。　　

○谕内阁、六部衙门政务殷繁。臣工等理宜敬共朝夕。遇有应奏事件。随时陈奏。方免丛脞之虞。从前我皇祖世宗宪皇帝因驻跸圆明园道路稍远。特令文职各衙门轮日奏事。原以示格外体恤之意。至进宫后。各衙门并不轮班值日奏事者。原以宫廷密迩。无难日日进内。乃近来各部堂官。意图安逸。每闻有御门日期。将应奏之事、及引见人员。俱于是日汇齐奏办。其前后两三日闲。竟不进内。奏事者绝少。朕留心察看。已非一次。朕未明求衣。灯下办事。同此劳者。惟军机内廷数人耳。别部堂官、遇应奏事件、及应带领引见人员。延玩不奏。在家高卧。以避晓寒。于心安乎。于理得乎。京员如此怠惰。外任尚可问乎。即如本日御门后。吏部带领月官。正黄旗值日带领引见。俱属照例按期办理。而礼部、兵部、及三库、亦均于此日带领引见。实属趁便。试思礼兵二部。并非吏部月官可比。而三库引见之事。更属无多。何以必于今日带领。朕日理万几。从不稍延晷刻。并非因本日事多。略有惮烦。特因两日前各衙门奏事。太觉寥寥耳。前月三十日、永思殿用膳办事。仅有都察院步军统领衙门陈奏事件。昨日又祇有镶黄旗引见官十三员。礼兵等部及三库应行引见人员。何不可移前带领。而必凑集于御门之日。谓非有心积压、希图便逸而何。此内如内廷行走诸臣、每日进内。本无可偷安。自系外廷各员惮于早起。故乘御门奏事之便。相率为此。殊非敬事之道。至小京堂衙门事务较＜闲＞。该堂官甚至日高未起。而于进署办事。犹复各定堂期。此等积习。岂所谓靖共匪懈者乎。朕此时不难降旨、令各部堂官每晨趋直。以儆忌惰。但念此中尚有年老诸臣趋走维艰。朕亦不为己甚。嗣后各部臣务宜力加振作。于应办之事。随时陈奏。即朕拜庙拈香各处所。无不照常办事。非务游观。各衙门尽可呈递奏章。其有可带领引见之处。并应酌量带领。何必因朕偶有临莅。辄称不便奏事。自耽安逸。转以为仰体朕躬耶。著将此旨通谕六部衙门各堂官共知警省。各思夙夜在公之义。无负朕拳拳训诲至意。　　

○以大理寺卿广敏、为都察院左副都御史。大理寺少卿曹师曾、为太仆寺卿。　　

○命改礼部祠祭司汉郎中为题缺。从尚书琳宁等请也。　　

○赠办理军需病故四川布政使杨揆、太常寺卿。予祭葬恤荫如例。　　

○予四川阵亡守备李朝相、千总赵祥、蓝翎长通善、浙江捕盗伤亡把总郑金、柯介锡、祭葬世职如例。　　

○户部议准、江苏巡抚汪志伊疏报、娄、青浦、无锡、丹徒、四县、开垦田二顷七十亩有奇。照例升科。从之。　　

○戊子。谕军机大臣等、前因回空帮船阻滞山东境内居多。谕令铁保前往照料。酌给旗丁等银两。以资接济。兹据覆奏、全漕尾帮于初二日均可埽数出境、所有接济事宜、应归江省办理、并据称请令江南附近州县、无论大米小米、每船筹拨三两石、又河口现在筑坝挑淤、需人甚多、应令该千总每船雇觅三二人赴工应役等语。旗丁等守泊多时。食用自形拮据。前据吉纶奏请将江浙安徽各帮船。每船酌借银三十两二十两不等。业已降旨准行。但思回空帮船。食米已尽。此时概给银两。不特舵水人等支领以后。易于花用。并恐买米纷纷。致启市侩居奇之敝□大著陈大文会同吉纶体察情形。如各帮船食米短缺。即于借给银两内、酌扣二三成将米抵给。俾资糊口。傥该地方存米无多。不敷支发。现已谕令汪志伊豫为筹备。该督等需用时。即飞咨该抚运拨散放。其江广帮船。现已陆续行抵江境。河口即日通顺。自可以次遄行。傥尚需停候。亦著一体查明办理。至筑坝挑淤等工。需用人夫本多。铁保所称雇觅水手应役。事亦可行。泊船之日。舵水等一无事事。游手好闲。尢须防范。莫如雇募赴工。得受夫价。既可仿以工代赈之法。亦不致滋生事端。并著姜晟等酌量办理。现在黄水大落。河口即日畅顺。其各帮船之在途次者。并著该督等严饬弁丁、协同赶紧催挽渡黄。总以多得一帮归次即得一帮之用、不可再有稽滞为要。将此传谕姜晟陈大文吴璥吉纶等、并谕铁保知之。　　

○又谕、江省本年被灾州县补种之后。自尚有收。闻现在徵收漕粮。交仓米色过于挑拣固为郑重天庾起见。但该省本年究经被灾。晚收之米。恐未能一律纯净。且该处尚有买米交仓者。若过于挑斥小民等输将仍属竭蹶。且恐胥吏等乘机舞敝□大。得以恣意讹索。著传谕汪志伊留心察看。如产米之区。能交好米。固属甚善。傥有实在不能纯净之处。亦不必苛求。或米色稍次。如籼粳等项。可酌量收兑。亦向例所有。现在通仓存贮之米。皆随时支放。亦不虞日久存仓。致滋霉变也。　　

○旌表守正捐躯四川眉州民刘正清妻赵氏。　　

○户部议准、浙江巡抚阮元疏报、钱塘富阳、安吉、镇海、四县、开垦沙荡田五顷四十七亩有奇。照例升科从之。　　

○己丑。谕内阁、朕明年前往盛京。特因恭谒祖陵无暇阅操行围著富俊将豫备阅操行围兵丁。概行停止。吉林为盛京邻省。秀林自必至盛京接驾请安。亦毋庸带领行围官兵前往所有黑龙江善猎官兵。亦不必令其前往。其射布靶官兵。著富俊照前例豫备。　　

○又谕、理藩院奏、玛哈巴拉、业经承袭阿拉善亲王、所遗加赏公爵、请旨裁革等语。玛哈巴拉所袭公爵。并非世袭罔替、本应裁革。但念旺沁班巴尔、前于剿办甘肃逆回著有劳绩。是以加赏公爵。令伊弟玛哈巴拉承袭。兹若以玛哈巴拉承袭阿拉善亲王、即行裁革。朕心殊有未忍。著加恩将此公爵、准其再袭一次。交理藩院将玛哈巴拉之弟二人、带领引见。候旨指定一人承袭。以示朕矜恤蒙古世仆至意。　　

○谕军机大臣等、铁保奏办理来年新漕各款。著该督抚等酌量情形。悉心筹画。其中有应行豫备者。即早为料理。其另片奏、丁力全疲、明岁新漕请饬江省督抚晓谕水次州县宽为筹助、不致苦累军旗等语。本年回空帮船在河口停泊日久。旗丁等自必多用盘费昨已降旨赏借银两。俾资接济。至来岁新漕若竟晓谕水次州县宽为筹助。则不肖地方。官得以藉口。任意浮收。旗丁等亦必从而需索无厌。仍系累及小民。著该督抚等妥为筹办。固宜体恤丁力。亦不得任听该丁等有勒索州县等事。惟在各督抚及该总漕、随时稽察。严加钤束。傥州县官徵收粮米、有额外多取之敝□大。各督抚即查明参办。若旗丁等肆意勒索。亦当严行惩治。总期不分畛域。同力办理。该丁挽运有资。而百姓亦无骚扰之虞。方为妥善。将此各谕令知之。　　

○户部议准、贵州巡抚福庆疏报、湄潭县、开垦田一十七亩有奇。照例升科。从之。　　

○庚寅。上御太和殿视朝。王以下文武升转各官谢恩。　　

○湖广总督吴熊光等奏、凤凰厅系苗疆咽喉最为紧要。沿边二百数十里共建碉卡八百余座。原议屯丁六千名、更代防守。每丁量授田五六七亩不等。共需田三万余亩。除凤属民人呈出田二万余亩、分授勇丁四千名外。不敷之田。在附近同资保障之麻阳泸溪二县、酌量分均。其乾州等处。各在本处一律均田屯勇。兹据总管三厅边务凤凰厅同知傅鼐禀称、麻阳泸溪二县均出田一万余亩。已丈收五千余亩。分给凤凰厅属原留乡勇一千八十一名归屯。乾州厅属。已丈收一千五百亩。分给原留乡勇三百名归屯。计归屯乡勇一千三百八十一名。本年秋成丰稔。该丁等口食有资。未便与未经授田之丁、一体支食盐粮。致无区别。应请核实住支。其余业经报均尚未丈收之田。及古丈坪保靖县二处屯勇四百名、应均田二千亩。永绥厅一路。田本无粮。原议挑拨壮勇二千名分布防守。现须丈清田亩。再行分给。统俟来年秋收后全局报蒇。至裁存土塘苗兵。原因暂时羁縻穷苗起见。未便习以为常。今傅鼐督令开山种地。买牛置具。渐次安顿。应将现可耕种谋生之土塘苗兵、酌加裁汰。凤凰厅属裁去二千二百名。乾州、永绥、每处一千二百名。古丈坪一百名。保靖县三百名。共裁五千名。均于本年十月初一日住支盐粮工食。以节糜费。此外未经授田乡勇二千一百四十一名。裁存土塘苗兵九千九百三十六名。仍照旧分别支给。俟来年均田全竣。另议裁彻。下部议行。　　

○壬辰。谕内阁、御史五诚额奏、各部院衙门笔帖式、遇有题升保送各项差使、请先尽京察一等人员题升保送一摺。所奏是。京察为激扬大典。各部院堂官保送一等笔帖式。自必将平日当差勤慎、繙译通顺者、遴选保奏。引见后除记名升用外。其未经记名、准列一等加级、仍在原衙门行走者。遇有本衙门题升保送差使。自应先尽升用。乃往往有将二等之员列入。而京察一等之笔帖式、转致向隅。若谓一等之员不称迁擢。则从前京察时。何以名列荐剡。若谓二等中本有出色之员。理宜量为升用。则京察时又何以不列入优等。办理两歧。殊未允协。此亦不独笔帖式一项为然。嗣后各部院衙门遇有题升保送之处。先尽一等人员。如一等无人。或一等之员遇有事故、及始勤终怠者。方准以二等人员题升保送。该堂官不得意为高下。　　

○又谕、御史五诚额奏、新疆南北两路大臣、年例颁赏食物、请酌量更换一摺。所奏亦是。新疆大臣年例节赏。用昭恩渥。但麅鹿鱼肉等赏。由京于年底颁发。至次年春闲。始由驿递到。届时麅鹿等物皆已腐坏。且沿途需用马匹车辆驮载。徒劳驿站。转虚恩赉至意。嗣后除荷包药锭等件、仍照旧颁赏外。其年终麅鹿鱼肉不能经久之物。著交茶膳房酌换他件。奏明颁给。　　

○引见翰林院保送御史人员。得旨、杨祖纯、李翃、吴荣光、陈超曾、杨世英、著记名以御史用。　　

○礼部尚书琳宁、因病给假。转都察院左都御史恭阿拉、为礼部尚书。以刑部右侍郎英善、为左都御史。调兵部右侍郎贡楚克扎布、为刑部右侍郎。礼部右侍郎德文、为兵部右侍郎。以内阁学士多永武、为礼部右侍郎。　　

○以正蓝旗满洲副都统英善、为正黄旗汉军都统。调镶蓝旗蒙古副都统德文、为正蓝旗满洲副都统。以乌什办事大臣伊冲阿、为镶蓝旗蒙古副都统。　　

○赏四川捐备军资及设厂施粥之候选同知戴登霄等职衔有差。从总督勒保请也。　　

○旌表正捐躯江苏睢宁县民尹廷茂妻吴氏。守正被戕陕西大荔县民杨之显妻王氏。　　

○甲午。遣官祭先医之神。　　

○谕内阁、本日姜晟等由四百里驰奏、运道已通、粮船挽渡一摺。览奏欣慰。本年江南清口一带闲有淤浅。回空粮船在彼阻滞。前后已届两月。朕心时切焦廑。节经降旨令尚书姜晟、会同该河督等、设法疏通。朕于宫内斋心望空叩祷。仰祈神佑。特亲颁藏香前往。令姜晟等分往各处河神庙虔祷。兹据姜晟等奏称、初三日接奉谕旨、敬谨祷祀之后。是日申刻、至初四日卯刻。黄水顿消。清水高出五寸。旋即启放引河。适风转西南。清水乘风外注。大形通畅。一面督令帮船赶紧挽渡。至本日戌时。已过船一百零八只等语。叨沐神庥。如响斯应。朕叩感之余。倍深敬惕。特发去大小藏香各十炷。著姜晟等、即虔诣各处河神庙代朕祀谢。并当亲书扁联。续行发往。用答灵贶。寻颁发御书扁额曰。功宣利涉。　　

○乙未。以侍讲贵庆、充日讲起居注官。　　

</div>
    <div class="pagination">
<a href="清实录嘉庆朝实录_page181.html">上一页</a><span>...</span><a href="清实录嘉庆朝实录_page177.html">177</a><a href="清实录嘉庆朝实录_page178.html">178</a><a href="清实录嘉庆朝实录_page179.html">179</a><a href="清实录嘉庆朝实录_page180.html">180</a><a href="清实录嘉庆朝实录_page181.html">181</a><span class="current-page">182</span><a href="清实录嘉庆朝实录_page183.html">183</a><a href="清实录嘉庆朝实录_page184.html">184</a><a href="清实录嘉庆朝实录_page185.html">185</a><a href="清实录嘉庆朝实录_page186.html">186</a><a href="清实录嘉庆朝实录_page187.html">187</a><span>...</span><a href="清实录嘉庆朝实录_page183.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
