<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 595 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 595 页/共 848 页</h1>
    <div class="content">
○命兵部左侍郎倭什讷、毋庸在乾清门行走。　　

○贷湖南华容、武陵、龙阳、沅江、四县修官民堤垸银。　　

○己巳。谕内阁、前据恩桂、何汝霖、查明南河各工碎石。常有穷民乘间捞取。卖与工用。柴埽各工。亦有奸民乘夜抽窃柴苇。并查出通判张懋、娄晋、所办料垛空虚散漫。降旨交部严议议处。本日吏部遵旨拟议。已将该通判等分别革职降留。兹又据御史马丽文奏、堤根捞取之石。转向堤工售卖。非有扶同隐饰。何敢明目张胆。河督河道平日勘验工程。巡历河干。何以毫无闻见等语。著吏部查取职名。照例议处。至工员所办料垛。向由河督河道亲往验收。此次查出空虚散漫情弊。尚在未经验收以前。所有河督河道应得处分。著姑从宽免。嗣后厅员承办秸料。该河督等总当随时留心察看。遇有弊混。立即参办。傥仍意存徇隐。别经查出。无论曾否验收。定将该河督等一并严惩。勿谓宽典之可屡邀也。懔之。　　

○引见京察三品以下京堂各官。得旨、宗人府府丞吴孝铭、步履蹇涩。内阁侍读学士旌格礼、鸿胪寺少卿叶绍本、太医院左院判鲁桓、年力已衰。均著以原品休致。通政使司参议国盛、察其才具。不胜京卿之任。著以郎中用。余俱著照旧供职。　　

○以大理寺卿魏元烺、为兵部右侍郎。　　

○以御前侍卫巴清德、管火器营事。　　

○庚午。谕内阁、桂良等奏、请将原参已革代理知县发往军台效力一摺。此案已革前代理晋江县事泉州府经历顾堉、于营弁拏获搭坐施金船只之吴勤娘交审。并不究出实情。迅速跟拏。以致要犯施金日久远扬。实属玩误。顾堉著发往军台效力赎罪。以示惩儆。逸犯施金、蔡华等。仍著该督等饬属严缉务获。　　

○又谕、托浑布奏、请将失察丁役得赃之知县解任审办一摺。山东峄县知县于芳、于县民张壑、供扳山西民人张彪等私载货物一案。不察虚实。将张彪等枷号管押。及门丁岳二等诈骗多赃。又复漫无觉察。辄将张彪等颟顸开释。难保无知情徇纵情弊。于芳著解任。交该抚提集全案人证。严讯确情。按律定拟具奏。寻奏、讯明于芳尚无知情徇纵情弊。惟轻信张壑妄供。株累多人。及石万亮等供无私载。又不质明开释。以致丁役乘机诈骗。实属昏愦。应请革职。门丁岳二等发近边充军。张壑拟枷杖。下部议。从之。　　

○又谕、裕泰奏、典史走失无踪。咨会查访等语。此案湖南溆浦县典史杨承志、于上年秋间。在该省地方走失。遍觅无踪。是否痰疾复发。抑系被逼逃匿。且事关丁书舞弊串诈。自应彻底根究。著该抚严饬各属。并著邻省及该员原籍一体上紧查访务获。即行解往该省。归案审办。　　

○又谕、托浑布奏、请将代办假照人犯。解回原籍确讯等语。此案直隶东明县生员王淩云、在山东为朱泳年等捐监。经该抚验系假照。并讯据王淩云供称、照系左舒恭所给。现在左舒恭未经获案。复经直隶总督查出该犯王淩云原籍。亦有为人假照捐监情事。正在访获托捐之邢继颜等审办。是该犯舞弊已非一日。其在籍朦捐各生。亦恐不止此数。王淩云著即解回原籍。交琦善归案确查质讯究办。　　

○辛未。上诣绮春园问皇太后安。　　

○遣官祭关帝庙。　　

○遣官祭昭忠祠。　　

○以广西义宁协副将李棠、为右江镇总兵官。　　

○以筹办夷务出力。赏广东参将张斌、游击麦廷章、守备何芳花翎。千总黄者华等蓝翎。余加衔升补有差。　　

○以缉匪出力。予陕西候补府经历李焕、尽先补用。　　

○以查拏鸦片烟出力。予陕西典史谭木升用。　　

○礼部议准、湖南巡抚裕泰疏报、采访沅陆县节烈妇女向全氏等六十五口。请建总坊旌表。从之。　　

○贷安徽桐城县修堤银。以工代赈。并给灾民一月口粮。　　

○壬申。孝康章皇后忌辰。遣官祭孝陵。　　

○孝全皇后满月致祭。上至观德殿奠酒。　　

○幸圆明园。　　

○两广总督林则徐奏报接印日期。得旨、鸦片为当务之急。自不待言。其他皆须认真办理。勉益加勉。以副委任。朕有厚望于卿也。　　

○阿勒楚喀喇都统察隆阿、因病解任。以黑龙江总管倭克精额、为阿勒楚喀副都统。　　

○癸酉。谕内阁、此案已革浙江温州府知府刘煜、复遣抱告吴芳来京翻控。著交祁寯藻、黄爵滋、于福建查办事竣路过浙江时。提同全案人证卷宗。彻底讯究。以成信谳。毋许稍有不实不尽。致滋枉纵。抱告吴芳、该部照例解往备质。　　

○甲戌。以故克勤恪郡王承硕子庆惠、袭爵。　　

○以缉捕要犯出力。予直隶知县侯莹光、以知州升用。　　

○乙亥。谕内阁、恩桂等奏、查勘东河料垛情形一摺。山东曹河厅同知张凤纪、原办料垛未能如式。迨限满撤任。仍短少五十余垛之多。既办理草率于前。复任意玩延于后。非寻常迟误可比。张凤纪著交部严加议处。仍责令如数赔补。傥验收时再有不足。即著严参究办。河南仪睢厅通判丁晫、所少十六垛。现已赔补全完。惟并未申报。辄行动用。兰仪厅同知张承恩、所少二十八垛。查止赔补二十垛。尚少八垛。现虽据报全完。惟动用既未申报。赔补又复迟延。丁晫、张承恩、著交部分别议处。栗毓美前后咨文。自相矛盾。且于霜降后动用新料抢办要工。既未专摺奏明。又称桃汛买补。尤为缓不济急。办理诸多错误。栗毓美著交部议处。东南两河料垛。一经朕派员顺道查勘。均即查出弊端。可见该河督等平日验收盘查。均属具文。以致工员等草率偷减。殊非慎重河防之道。此次尚系从宽办理。嗣后该河督等务当激发天良。于属员承办各工。认真查验。一有弊窦。立即从严参办。朕不论何时。仍简派大员前往确查。傥复经查有积弊。是辜恩溺职。深负委任。定将该河督及该管河道等严惩不贷。勿谓言之不早也。懔之。　　

○丙子。贵州巡抚贺长龄奏、试种桑秧木棉。教民纺织。渐有成效。得旨、实力劝导断不可中辍。勉之。　　

○伊犁将军奕山等奏、请将新定鸦片烟章程。就边地情形。量为变通。下军机大臣会同刑部议。寻议、一、夷人有明知例禁。夥贩烟土入卡者。应分别首从拟斩绞立决。其仅止零星误带者。枷号示惩。一、伊犁等处奸民。有向外来夷人接买烟土。囤积发卖。及知情寄囤者。照新例分别办理。一、伊犁等处遣犯。在限内吸烟者。照军犯在配复犯军流调发之例办理。给伯克为奴。到配后枷号三个月。在限外吸烟者。照在配罪犯绞候之例斩决。其开烟馆、贩烟土、制烟具、种罂粟者。查照新例。罪应拟死者斩决。犯在徒罪以上者斩候。禁卒解役等有传递代买。照新例办理。一、各路夷贷入卡。派员查验。并令夷人按限贸易。完竣出卡。逐层稽核。一、各处爱曼距城较远。令于四季出具并无栽种罂粟甘结。并饬文武地方按季具结。至伊犁东路卡台。为商贾必由之路。应饬官兵查验登记号簿。注明有无私携烟土。按月造册申报。境内五方杂处之地。令地方官按新例编查保甲之法。十家设一牌长。如有犯者。责令举报。伊犁铺户最多。亦令十家互保。设立铺长。以备访查。从之。　　

○贵州布政使庆禄、因病解任。以按察使李象鹍、为布政使。山东盐运使文纶、为贵州按察使。　　

○丁丑。谕内阁、翰林院侍读侍讲詹事府洗马中允赞善等官。京察列为一等者。向例并无加级。与别项一等人员。殊不画一。自此次为始。京察一等之翰林院詹事府等官。均著准其一等加一级。著为令。　　

○又谕、裕谦奏、验收运河挑工。附参府县并核减银两一摺。本年江苏丹阳、丹徒、二县运河。轮届小挑。现经挑浚完竣。据该抚查明挑工虽尚如式。惟于未经验收以前。河身先已有水。完属办理不善。所有督修之镇江府知府高容声、永修之署丹徒县知县王德茂、著一并摘去顶带。责令将江浙重运漕船赶紧催趱。傥有浅涩。即著严行参办。其原估银两。亦不准其全销。著核减二成。以示薄惩。　　

○引见各衙门保送京察一等人员。得旨、此次京察一等园出人员。著各该堂官再行出具切实考语。交吏部带领引见。圈出之满洲蒙古中书笔帖式等官。著归入理事同知通判内。遇有缺出。与旧记名人员。一体带领引见。汉军汉人。著交部以抚民同知通判等官分别选用。宗人府副理事官宗室保极、吏部主事阿彦达、工部主事德克精额、起居注主事觉罗克保、侍卫处主事济斌、顺天府治中史渭纶、上谕处委署主事忻淳、翰林院典簿松寿、太常寺读祝官德庆、太常寺赞礼郎宗室清康、国子监助教苏楞额、长春、毛瀚、鸿胪寺鸣赞觉罗希昌、銮仪卫鸣赞鞭官台隆阿、俱著交部照例以应弁之缺升用。太常寺赞礼郎文霖、著改为二等。监督大通桥户部主事现升员外郎荣怀、准其于主事任内一等加一级。所有内阁侍读定保等二百五十二员。俱准其一等加一级。　　

○封浙江慈溪县古灵山神汉骠骑将军张意暨其子齐芳、为广显侯。从巡抚乌尔恭额謮也。　　

○青海左翼副盟长公达玛林扎布、因病解任。以贝勒罗布藏济木巴、为青海左翼副盟长。　　

○旌表守正被戕直隶易州民贾皂儿妻郭氏。　　

○抚恤朝苏国遭风难夷如例。　　

○戊寅。春分。朝日于东郊。遣顺承郡王春山、恭代行礼　　

○上诣绮春园问皇太后安。　　

○谕军机大臣等、前据周天爵秦留举人江开、襄办盐务。本日有人奏、安徽举人江开、夤缘在湖广总督署中。好为大言。该督为其所动。派在汉口经理盐务。该地方呼为小总督。恐文武员弁藉为引援。易滋流弊等语。汉岸盐务。督销者有盐道。查引者有同知。缉私者有委员。如果办理不善。该督自可撤任严参。另派委员办理。何必用一举人。致招物议。在周天爵原奏、自因初至湖北。地方官员。未及周知。是以暂留该举人襄办盐务。今已逾半载。该处情形。谅已熟悉。湖北湖南两省。岂乏经理盐务、实心任事之员。派委办理。以专责成。著周天爵即将该举人饬回原籍。毋任逗留干预。又另片奏、广东武举韦允升、现在湖北效力。又开幸进之门等语。广东武举韦允升、前因访出从逆教匪多名。经该督保奏加恩以千总用。亦应饬回原籍。以千总用。不得久留楚省。致启奔竞之渐。将此谕令知之。寻奏、江开、韦允升、俱遣回籍。得旨、甚是。此乃朕不令卿有物议之意也。　　

○己卯。谕内阁、嗣后遇有具奏事件及咨文等项内。均著称孝全皇后。不应再用大行字样。　　

○庚辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、前据林则徐等、保举广东南雄直隶州知州余保纯、当经降旨、遇有不论何项知府缺出。即行奏补。兹据吏部奏称、请旨之缺。例不准由外请补。余保纯著遇有广东省应选知府。无论何项缺出。准其补用。所有该省请旨七缺。概不准其奏补。以符定例。　　

○浙江巡抚乌尔恭额覆奏、现在浙省尚无上司滥荐幕友之事。应请申明禁令。以防将来。提省案件。寻常者用文檄催提。重大者委员守提。亦无干预他事。至在省候补佐杂。有劳绩者另列一班。与挨委人员间委。不准尽先。至候补佐杂。人数虽多。而在省在府当差者。皆可藉资历练。得旨、核实查办。著依议行。　　

○四川总督宝兴奏、川东夔州府酉阳州所属。及川南宁远府等处。为楚滇奸贩洋烟入川门户。现饬关隘摉诘。报获贩吸种植之案九十余起。尚属奋勉。兹复严檄各员。于川滇交界关津。严密盘察。其有种植罂粟。并买吸之徒。亦加意缉究。得旨、以实以严。不准疏纵。　　

○辛巳。修湖北荆州府万城大堤。从总督周天爵等请也。　　

○壬午。谕内阁、前后藏堪布入都进贡。每年于新正呈递丹书克。豫于上年腊月抵都。此次据理藩院奏称、前藏堪布罗桑敬迈等、于正月十五日到京。已令于三月初一日呈递丹书克矣。因念该处距京万里之遥。自因山川阻隔。雨雪载涂。以致行程不能豫定。若仍令其每年轮班入贡。恐届时急于趱程。跋涉间关。更增劳勚。殊非优体喇嘛之意。所有前藏堪布业已来京。其后藏著于道光二十二年入贡。轮至二十五年前藏再行入贡。此后每间二年入贡一次。以次递推。用示恩施格外、体恤优加至意。该衙门即遵谕行。　　

○江西巡抚钱宝琛奏、续获鸦片烟犯。并于信丰县之江粤亭等处添设巡卡。以资堵缉。得旨、好。仍当常川严办。　　
</div>
    <div class="pagination">
<a href="清实录道光朝实录_page594.html">上一页</a><span>...</span><a href="清实录道光朝实录_page590.html">590</a><a href="清实录道光朝实录_page591.html">591</a><a href="清实录道光朝实录_page592.html">592</a><a href="清实录道光朝实录_page593.html">593</a><a href="清实录道光朝实录_page594.html">594</a><span class="current-page">595</span><a href="清实录道光朝实录_page596.html">596</a><a href="清实录道光朝实录_page597.html">597</a><a href="清实录道光朝实录_page598.html">598</a><a href="清实录道光朝实录_page599.html">599</a><a href="清实录道光朝实录_page600.html">600</a><span>...</span><a href="清实录道光朝实录_page596.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
