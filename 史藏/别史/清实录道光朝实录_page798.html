<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 798 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 798 页/共 848 页</h1>
    <div class="content">
○以兵部右侍郎黄琮、知武举。内阁学士曾国藩、为武会试正考官。翰林院侍讲学士王庆云、为副考官。　　

○以缉捕勤能。予安徽知县王启秀以知州升用。　　

○命五城于冬春二季设厂煮赈。　　

○戊子。旌表守正捐躯安徽寿州民邵得水侄媳陈氏、山西祁县民妇戴王氏女富姐。　　

○己丑。谕军机大臣等、前曾降旨。令布彦泰暂驻肃州。居中策应。本日据布彦泰奏称、接奉寄谕。先行覆奏。迅速兼程前进。又据台涌奏、复行带兵出关各一摺。关外官兵。足敷防剿。喀什噶尔、英吉沙尔二城。尚无确信。布彦泰、著仍遵八月二十六日谕旨。驻劄肃州。居中策应。所有关内调派官兵。著即停止。以节糜费。台涌接奉此旨。著即折回本任。各兵俱著归伍。将此由五百里各谕令知之。　　

○巴里坤领队大臣景亮奏、吐鲁番回子郡王阿克拉依都、恳赴军营效力。得旨、览奏实堪嘉悦。但路途遥远。徒劳跋涉。可毋庸前往也。　　

○庚寅。上御洞明堂。勾到新疆、云南、贵州、广东、情实罪犯。停决贵州斩犯五人。广东斩犯二人。余六十九人予勾。　　

○谕内阁、户部奏、运弁坐船。跨带木植。据江西九江关申报。请饬查禁等语。本年湖北三帮漕船。例外多带木植。已属违例。乃该省押运千总、坐船两旁。亦各跨带木植。何以禁帮丁包揽之弊。著该督抚、即向九江关查明该帮千总。何员违例。据实严参。嗣后并著各该省督抚、及漕运总督。于漕船出运经过之时。实力稽查。严行禁革。如仍有漕船及帮弁坐船、违例私带货木者。即著从严参办。以肃漕政。该督等若不肯实力办公。何以表率属员。天良安在耶。　　

○户部议准、绥远城将军英隆等会奏、查明大青山后。沙拉穆楞召内聚宝庄等二十三村。及诺们罕召内五道洼等九村。无碍牧场。应准开放。沙拉穆楞召内苏托罗盖等十八村。诺们罕召内巴汉沁等四村。有碍牧场。应行封禁。并请将应禁各村民人。移至开放各村。计亩拨地认种。仍将地亩四至。挑穵濠堑。立堆标识。由蒙古与土默特官兵。自行巡查。毋令越界偷开。各村户口。责成归化厅编立保甲。每年详报该都统汇查。从之。　　

○以绥远城军政年逾六十官十二员精力未衰。命留任。　　

○辛卯。谕内阁、武乡会试所用硬弓。现因年久。弓力虽符。而挽强殊有难易之别。且恐因此生弊。何以拔取真材。其应如何修造及更换之处。著武备院会同兵部妥议具奏。　　

○兵部以武会试中额请。得旨、满洲取中三名。蒙古取中一名。汉军取中五名。直隶取中十三名。奉天取中一名。山东取中五名。山西取中三名。河南取中九名。陕甘取中三名。江苏取中一名。安徽取中二名。浙江取中三名。江西取中三名。湖北取中二名。湖南取中一名。福建取中一名。广东取中三名。广西取中一名。四川取中二名。云南取中一名。贵州取中一名。　　

○漕运总督杨殿邦覆奏、前给事中江鸿升奏、候补漕弁。人数过多。请分别饬令回籍候咨。查漕运总督统辖八省。现在漕标候补之弁。人数虽多。而逐项分派。不甚拥挤。若予以额限。恐该弁等转觉缺多人少。有恃无恐。不肯勤奋当差。至钻营积习。在所难免。近日严加整顿。稍知儆畏。且风气不开自上。即有不肖劣弁。亦技无所施。况升补各缺。皆由部指定班次缺分咨行遵办。并无先后搀越等弊。该给事中所奏。应毋庸议。下部知之。　　

○壬辰。谕军机大臣等、奕山奏、驰抵阿克苏。催齐官兵即行前进一摺。据称由伊犁管带兵勇。分起行走。沿途屡接叶尔羌来咨。内称该处兵勇连获胜仗。贼势仍复猖獗。并有喀什噶尔回城已被贼匪攻破之语。该大臣现已一面飞催乌噜木齐满汉官兵、并土尔扈特官兵。一面兼程前进。已于八月二十一日驰抵阿克苏。所带兵勇。计日亦可到齐。如能调度有方。尽敷攻剿。现虽闻有攻破喀什噶尔回城之信。果否确实。满洲城谅仍坚守。著即会同乌噜木齐等处官兵。克期前进。惟机宜不可坐失。事势尤贵通筹。该大臣等务当会同吉明、妥为商办。于勇往直前之中。寓老成持重之意。所有叛逆回匪。固当殄灭无遗。而良回被其煽惑裹胁。亦应酌量抚绥。总期智勇兼施。权衡悉当。不可稍涉孟浪。方为不负委任。至另片所称此次入卡滋事。探系张逆等后裔。先后勾结滋扰。愈聚愈多等语。此次勾结回匪。是否张逆后裔。殊不足信。或系众回编造。藉以惑众。亦未可知。惟现既煽乱披猖。如能按名生捦。讯明释疑。固可永除后患。即军前歼毙。共见共闻。亦足大快人心。傥被创窜逸无踪。断不可以必得逆裔为功。穷追力索也。将此由五百里各谕令知之。　　

○添补直隶永定河豫防秸料。并加增运脚银。从总督讷尔经额请也。　　

○癸巳。上诣绮春园问皇太后安。　　

○谕内阁、李星沅等奏、购米运豫济赈。请饬豫省委员迎护等语。此次江苏购买米石。运豫接济。甚关紧要。著鄂顺安先期遴委妥员。前赴交界地方迎候。未入豫境。责成江苏委员。已入豫境。一切惟豫省委员是问。责有攸归。各宜加意防护。无得疏虞干咎。　　

○谕军机大臣等、本日据钟翔等奏、卡外布噜特比爱吉伯克、遣人呈献逆信一摺。据称现因喀英二城。被贼围困。业经拣派章京。译写饬谕。传知卡外附近各伯克。使知从逆难免歼戮。务各保全身家。勿被煽惑。旋据奇里克爱曼布噜特比爱吉伯克、差人呈递逆夷倭里汉条列所寄密信。令其纠结攻城等语。又据胡什奇爱曼布噜特比木萨拜、遣人禀称倭里汉条列差人纠约。情词相同。该布噜特比等、世受深恩。未肯从贼。尚知向风效顺。业经该大臣等赏给缎匹茶叶等物。微示奖励。是所传密信。虽未足据。而该伯克不甘从逆。确有可徵。自应加等施恩。为各城伯克之劝。著奕山沿途体察。广为宣示。不必遽以各处所传书信为真。而伯克等不为所摇惑者。将来必邀重赏。所有此次恭顺之爱吉伯克木萨拜、应如何从优恩奖之处。即行据实奏闻。将此谕令知之。　　

○以翰林院侍讲载龄、充日讲起居注官。　　

○以军书络绎。暂添乌噜木齐东西南三路军台兵丁马匹。从都统惟勤请也。　　

○以乌噜木齐等处军政年逾六十官二十五员精力未衰。命留任。　　

○甲午。谕军机大臣等、扎拉芬泰奏、叶尔羌军台。已有贼匪滋扰。塞断道路。催兵前进一摺。又另片奏、派兵分布防堵。并赶紧筹办粮草等情。览奏均悉。现在叶尔羌一带。大兵次第云集。兵威已振。该逆等如果敛迹。则叶城所属军台道路。文报已通。至巴尔楚克、城孤兵单。防守尤关紧要。该大臣现已催兵前进。约计乌噜木齐及各处官兵。均已到齐。著奕山督率将弁。相机分合。一鼓作气。飞速进剿。刻不可缓。庶免坐失机宜。其前在黑孜布依地方出力之游击双来等、既经出师得胜。必能奋勇直前。若即派令带兵打仗。自当益加奋勉。切不可调度失宜。摧其锐气。至兵行粮继。所关尤重。奕山更当豫行咨会管理粮台各员。筹备粮草。源源接济。断不可少误供给。如能层层布置。兵集饷齐。该贼匪人数虽多。不过裹胁之众。何难克日歼除耶。前此台站不通。所有发去各件谕旨。勿令遗失。为贼所得。约计此时。谅已贼散路通。早经迅速发给矣。将此由六百里各谕令知之。　　

○以缉捕出力。予巴燕岱协领爱仁泰、议叙。并赏布噜特比博栾拜等翎顶有差。　　

○乙未。上御洞明堂。勾到四川情实罪犯。停决斩犯十七人。绞犯二人。余六十九人予勾。　　

○谕内阁、经额布谢恩摺内。将吉林地方官兵。入山打牲。演习技艺。并移驻双城堡旗人弓马情形附奏一摺。吉林为根本重地。该官兵等演习技艺。均属分内之事。该将军自应将官兵弓马、及一切技艺。不避嫌怨。认真指教。至双城堡移驻旗人。现在渐知学习弓马。尽力农田。生计较前亦有起色。实属满洲世仆。克守旧业。嗣后著该将军随时操练。务期各臻娴熟。不可徒事虚名。始勤终惰。　　

○又谕、本日吉明、舒兴阿、由六百里驰奏、喀什噶尔、英吉沙尔、两城平稳情形一摺。又另片奏、官兵两次轰击贼匪。叠获胜仗等语。据称前次大获胜仗之后。兹于八月初一初二等日。贼匪在英吉沙尔城南。筑立炮台。昼夜望城攻打。经领队大臣德龄、派令中城两营守备杨成义、兴贵、带领精兵。奋勇出城剿贼。我兵施放枪炮。击毙贼匪多名。乘势将其炮台拆毁。复杀贼数名。夺获器械。并有贼匪经我兵活捉者。连前次拏获从逆之回子、一并正法枭示。又初六初七初八等日。该匪等仍将炮台筑起。我兵拆毁击杀如前。获械毙贼。较前十倍。贼众始行溃散。该大臣德龄、两次派兵出城。俱获胜仗。于大兵未到之前。即已大振军威。俾贼胆落。实属调度有方。该守备杨成义、兴贵、所带兵勇。不过数百名。即能冲锋御敌。所向无前。尤属骁勇。可嘉之至。德龄著赏戴花翎。并交部从优议叙。杨成义、兴贵、均著以都司即行补用。并赏戴花翎。以示嘉奖。发去花翎三枝。著德龄等祗领。两次出力官兵民勇。著查明开单具奏。阵亡兵丁三名。兵勇带伤二十余名。均著查明咨部照例办理。又另片奏、请将拣派未能详慎及未能管束兵丁之伯克等、从重惩办等语。本应治以应得之罪。惟现当军务需人。该伯克等尚知图报。著加恩宽免。以观后效。　　

○谕军机大臣等、本日据奕山奏、征兵自阿克苏起程。并飞催前调官兵。赶紧前进。又据吉明、舒兴阿奏、应援官兵。移驻防堵。并据报贼匪情形。及喀英二城。现俱平稳各一摺。览奏均悉。现在喀什噶尔回城。已被攻破。叶尔羌各军台。亦有贼匪窜扰。我兵虽连获胜仗。而贼匪裹胁较众。各路分窜。不免蔓延。吉明、舒兴阿、保护叶尔羌城池。仍可相机出剿。固不可孟浪从事。谅亦不至株守受困。现在叶尔羌、英吉沙尔、喀什噶尔、三城完整。则一面保卫。一面进攻。尚非难事。况该回匪等、既不敢围城攻打。闻官兵前来。又有畏葸之意。加以志在抢掠。其无纪律而失众心可知。果能趁此并力出奇制胜。岂非奕山等立功之日耶。至大兵压境。剿灭无遗。何必以得和卓为功。反多影射疑惑之处。但果能于该回穷蹙之际。分兵绕道。截其窜逸之路。一面督兵兜剿。不令一人生还。则逆首自在其内。录功之时。分别生捦献馘。岂不释众疑而除孽种。更足大快人心。该参赞惟当与吉明等戮力同心。熟筹制胜。以副委任。将此由六百里各谕令知之。　　

○又谕、本日据扎拉芬泰奏、叶尔羌大路不通。由草地赍到奏摺转递、并咨催驼只载运一摺。又另片奏、赏给空金顶回子六品顶带等语。览奏均悉。阿克苏驼只。供应征兵驮载军械。不敷需用。该大臣设法筹计。咨照东路库车、喀喇沙尔、土鲁番、乌噜木齐等处。凡有载货及起厂商驼。催令赶紧前赴阿克苏。以备急需。著照议办理。至沿途酌派官兵。妥速护送随征粮料、并军食麦石。尤须源源滚运。以资接济。不可稍有延误。著该大臣筹画万全。核实妥办。所有由和阗赍送叶尔羌限行奏摺之空金顶回子入斯塔木、素皮二名。于六日半内。赶至阿克苏。实属奋勉出力。著准其赏给六品顶带。并加恩赏戴蓝翎。将此谕令知之。　　

○叶尔羌参赞大臣奕山等奏、现值军兴。请将阿克苏库贮当十当五普尔钱。酌量搭放征兵盐粮。下部知之。　　

○以麦收歉薄。命山东省各属改徵粟米。　　

○丙申。河东河道总督钟祥奏报秋汛安澜。命诣河神庙祀谢。并下部议叙。出力员弁升叙有差。　　

○丁酉。谕内阁、两江总督。向有兼辖河务之责。自道光二十二年起。因他务未能兼顾。嗣后仍著该督兼管。以符旧制。　　

○谕军机大臣等、李星沅奏、泖湖筹防。海洋缉盗。务求实济等语。筹防事宜。无事则实力讲求。临时则相机调遣。如果将士用命。鼓勇争先。纵地险难凭。而人力可恃。切不可仓卒无备。扼要之地。反被敌人占据。炮台紧要。又被他人先登。至海洋缉盗。尤在水陆各营将弁。不分畛域。四面兜拏。方可得力。总之将才为要。练兵为先。能得将而后能用兵。筹防缉捕。均可收效。正不必专因防夷而始豫计。故训练贵精。临敌贵勇。苟讲求于平日。方不掣肘于临时。著李星沅严饬水陆各营将弁。振刷精神。常川操演。甄核严而赏罚信。拔十得五。有勇知方。将才亦以淬厉而得矣。该督经朕委任。务当时时留心人才。凡有可以造就储干城之选者。即奖拔以作其气。其稍觉阘茸不职者。即著随时裁汰。无令冗员恋栈。将此谕令知之。　　

○江南河道总督潘锡恩奏报秋汛安澜。命诣河神庙祀谢。并下部议叙。出力员弁升叙有差。　　

○戊戌。上御洞明堂。勾到广西、福建、湖北、湖南、情实罪犯。停决广西斩犯一人。绞犯一人。福建斩犯二人。湖广斩犯十人。余七十四人予勾。　　

○谕内阁、兵部奏、台站接递紧要奏摺。屡有迟误。请旨饬查。并开单呈览。现当筹办军务之时。遇有紧要摺报。必须迅速驰递。兹据该部查明、所有西路奏报。自本年八月二十六日起。迟延又有十三件之多。既未声明结报。且传牌排单破烂。多未注明时刻。均属玩误。除署叶尔羌参赞大臣吉明八月二十日及阿克苏办事大臣扎拉芬泰八月二十八日两处所发六百里各奏摺。迟延均属有因。毋庸查办外。余俱著直隶山西甘肃陕西各督抚、及新疆经过各城将军大臣、按站查明。因何不填注时刻。系何台站迟误。指名参办。以重军务而肃邮政。　　

○己亥。旌表守正被戕江苏甘泉县民周广庆女络馨。　　

○庚子。上御洞明堂。勾到奉天、陕西、甘肃、情实罪犯。停决奉天斩犯一人。陕甘斩犯五人。余六十三人予勾。　　

○命翰林院侍讲龙启瑞、提督湖北学政。　　

○以宁夏八旗军政年逾六十官一员精力未衰。命留任。　　

○赏广安门外普济堂煮赈小米三百名。　　

○辛丑。上诣绮春园问皇太后安。　　

○谕内阁、前因乔用迁奏、在籍道员刘晸昌被控各款。当有旨将该员革职。交该抚秉公讯办。本日据都察院奏、该革员遣抱告赴京呈诉。牵涉甚多。此案著改交林则徐、亲提人证卷宗。秉公研讯。按律定拟具奏。抱告杨升、曾发、该部照例解往备质。　　

○谕军机大臣等、本日先据奕山奏、贼势日加紧急。拟即进兵。并分咨各处策应。续据布彦泰奏、催令台涌带兵迅速前进。又据吉明、舒兴阿奏、贼匪滋扰军台。经换防官兵击散。台路复通。又据钟翔、兴贵奏侦探贼匪情形各一摺。览奏均悉。此次贼匪连次围困喀英二城。又将喀什噶尔回城攻破。嗣复扰断台路。伤我官弁兵丁。将赖里克二台台门烧毁。并将外委贾国相劫去。经新派换防之凉州营守备马兴魁、千总蔡耀宗、督率兵丁。奋力攻击。歼贼多名。讵贼匪暗中放枪。致马兴魁蔡耀宗同时阵亡。兵丁亦有损伤。现在叶尔羌东路台站。文报虽已照旧往来。而喀英二城。被困日久。亟应厚集兵力。及早救援。即叶尔羌、巴尔楚克、亦须先事防堵。奕山现已带兵先进。台涌统带甘州、凉州、肃州、三处官兵三千余员名。亦经布彦泰催令全数出关。以为奕山后路策应。兵力无虞单薄。奕山等、正可乘机迅剿。毋稍迟回。仍一面商同吉明、舒兴阿、赶紧分兵应援喀英二城。俾免疏虞。惟贼情狡点。一闻大兵追捕。难保不先行奔窜。奕山等务当审度机宜。出奇制胜。应如何牵缀贼势。暗派得力将弁、带兵绕出贼匪之前。截其归路。自无难首尾夹击。俾逆贼片甲不还。或扬言大路进兵。而暗从捷径。兼程超越。声东击西。使该逆腹背受敌。亦可取胜。贼首条列和卓、据钟翔等称、探得右手背有黑记一块。较易辨认。尤不难暗谕兵勇。著眼兜拏。以除逆种。所有钟翔等差往侦探之布噜特头目密尔杂胡里等、并此次在赖里克二台击贼出力之凉州营弁兵。均著奕山等、会同钟翔、兴贵、查明保奏。候朕施恩。阵亡守备马兴魁、千总蔡耀宗、均著咨明该部议恤。伤亡兵丁。一并查明咨部照例办理。奕山接奉此旨时。如贼匪业经击散。可无须再行接应。即酌量情形。分别应止应撤事宜。不可轻率。傥后路兵单。虑无接应。则台涌现带兵勇三千余名。布置得宜。首尾相顾。尽敷攻击。伫望成功。总之用兵于万里之外。朕固不能悬揣。亦不肯遥制。全在奕山等胸有成竹。欲进兵时。先筹全局。若仅以驱逐为事。则该回正当饱扬之时。大兵一到。四面分窜。未经痛剿。难保不窥伺再来。以有限之军需。供无休之蹂躏。成何国体。必应将骑马凶恶之逆匪数百名。尽法惩办。俾巨憝胆寒。永靖边徼。其余裹胁回众。趁此离心离德之际。大加安抚。方为王者之师。若统兵万余。直抵喀城。凶恶者已逃。懦弱者被戮。岂朕除莠安良之意耶。嗣后凡有关军务要件。该大臣等均应由五六百里驰奏。傥大军奏捷。贼众悉就剿除。或将逆首阵毙。或被生捦。即著由八百里奏报。以慰朕念。至萨迎阿请以舒兴阿署伊犁参赞大臣等语。著俟军务竣后。再行奏闻。咨会分别赴任。以专责成。将此由六百里各谕令知之。　　

○以左春坊左中允钮福保、署日讲起居注官。　　

○壬寅。云贵总督林则徐等奏、云南泸店存铜无多。厂办之数。不敷济运。现饬各厂员加丁采煎。随时济运。其各厂未煎厚黑铁砂。勒限改煎。并示谕居民。遍觅新山。广开子厂。分饬各州县躧觅。毋许饰词诿卸。庶可源源补额。俾京运足资鼓铸。从之。　　

○以凉州庄浪军政年逾六十官四员精力未衰。命留任。　　

○癸卯。孝慈高皇后忌辰。遣官祭福陵。　　

○甲辰。上诣大高殿行礼。　　

○还宫。　　
</div>
    <div class="pagination">
<a href="清实录道光朝实录_page797.html">上一页</a><span>...</span><a href="清实录道光朝实录_page793.html">793</a><a href="清实录道光朝实录_page794.html">794</a><a href="清实录道光朝实录_page795.html">795</a><a href="清实录道光朝实录_page796.html">796</a><a href="清实录道光朝实录_page797.html">797</a><span class="current-page">798</span><a href="清实录道光朝实录_page799.html">799</a><a href="清实录道光朝实录_page800.html">800</a><a href="清实录道光朝实录_page801.html">801</a><a href="清实录道光朝实录_page802.html">802</a><a href="清实录道光朝实录_page803.html">803</a><span>...</span><a href="清实录道光朝实录_page799.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
