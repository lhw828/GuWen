<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 28 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 28 页/共 127 页</h1>
    <div class="content">　　正德三年夏四月戊辰朔享  太庙遣驸马都尉马诚行礼
　　○升刑部郎中黄清为广西布政司右参议
　　○命协守大同左副总兵署都督佥事温恭于中军都督府带俸
　　○己巳降大仆寺少卿公勉仁为都转运盐使司同知福建布政司左参政熊达为夔州府知府监察御史李玺为邓州判官以勘审罪人拟断不当也
　　○贵州宣慰使司土官右参政安贵荣遣舍人安宗等贡马赐锦叚表里等物及赐安宗等彩叚钞锭有差
　　○大同朔州马邑县地震有声如雷
　　○辛未升保定中卫指挥使陈玺为署都指挥佥事领本镇正兵○狭西泾州雨雹大如鸡卵渰没人口及坏庐舍菽麦
　　○壬申户部尚书顾佐等奏紫荆关最为要害近遣给事中张颙御史林茂达查盘本关新城仓粮料仅足官军一月支用请发银六千两贮于易州以备军饷诏从之仍令筹画以瞻后用
　　○癸酉以辽东都司都指挥佥事马深充右参将分守开原地方
　　○甲戌先是户部请如年例输银分给诸边有旨谓军屯民运诸粮草所以供边者皆有常规乃复输银与之且开中引盐恐有盗取浪费之弊令廷臣议处于是户部集议言各边初皆取给屯粮后以屯田渐弛屯军亦多掣回守城边储始唯民运是赖矣而其派运之数又多逋负故岁用往往不敷乃以银盐济之舍此似无长策今宜令镇巡官月核军马见存及故物若干以杜虚报冒支之弊如纳银赎罪入监补官诸例亦听暂行民运屯粮俱责限完纳庶可以少济边饷诏如议其各边折粮银两有羡余者仍责镇巡官稽核奏报有如前任情浪费者遣逻卒伺察及许人告讦
　　○甘肃镇巡等官太监邓玉等请开盐茶以济边饷不允令所司严徵岁逋且运狭西各府州县在库银一万两济之
　　○乙亥令巡抚延绥都察院右副都御史曹凤致仕先是有旨令凤回院管事凤以病赴任迟故罪之
　　○开武职纳银补官赎罪例提督宣大等处兵部左侍郎兼左副都御史文贵经略边关诸墩堡计用银五十万乃奏令在京及北直隶山东山西河南狭西辽东宣府大同延绥有愿纳银授军职者听实授百户一百五十两副千户二百两正千户二百五十两指挥佥事四百两指挥同知四百五十两指挥使五百两都指挥佥事六百两军于原卫所民人在京者填注五府属卫在外者拨附近卫所带衔俱止令终本身不支俸如曾纳银冠带者许照数减除如有职欲升者百户升副千户副千户升正千户指挥佥事升指挥同知指挥同知升指挥使俱五十两正千户升指挥佥事指挥使升都指挥佥事俱一百两百户以上升都指挥佥事者照数递加俱不加俸原管事者仍旧管事其有罪问发立功者每年纳银二十两免其立功许冠带仍俟原拟立功满日照旧带俸差操兵部议可贵又乞开生员入监及僧道给度牒纳银事例礼部覆议生员愿入监者廪膳百五十两增广二百两附学二百三十两在京北直隶河南山东辽东赴户部宣府本处山西并大同赴大同狭西赴延绥各巡抚官处告纳又发僧牒二万道牒二千于在京及直隶山东山西河南陕西辽东宣府大同地方每名纳银十两或八两无力者勒令还俗僧道官缺其徒纳银五十两送部准其承袭俱从之
　　○兵部左侍郎兼左副都御史文贵复请借太仓所贮者以济急用户部执奏诏特与太仓银三十万两及太仆寺马价银十万两待义民僧道农民生员输银补还贵迎合刘瑾意欲毁古墩台而更筑之内造箭窗铳眼以伏兵制虏而其实无用传者谓所借银尚未出京而入瑾之门者几四分之一矣
　　○鲁王为东阿王阳镖请封其庶长子当滰为长子礼部言考之  祖训止开亲王与正妃年五十无嫡始立庶长子为王世子并无郡王生前请封庶子为长子之例  上特允之
　　○命府军前卫带俸都指挥佥事高鸾于耀武坐营管操
　　○以陕西行都司署都指挥佥事芮宁充右参将分守永昌地方
　　○是日昏刻月犯轩辕右角星
　　○丙子赐镇守大同总兵官署都督佥事温恭蟒衣一袭先是边徼重地多以侯伯出镇间有蟒衣之赐其后边帅夤缘得用于是陈乞纷至而飞鱼蟒衣之赐不胜滥矣
　　○丁丑起用太子太保南京礼部周经辞免礼部尚书新命  上曰卿累朝耆旧学行老成特兹起用岂可固求休仕所辞不允仍赐令驰驿赴京
　　○命南京国子监司业罗钦顺为民以送亲违限故也
　　○给事中安奎监察御史张彧奏查盘陕西边储亏折数多并劾节年督粮右参政李思明安惟学右参议张勋佥事贾时指挥同知王钦固原兵备副使高崇熙胡经巡抚陕西右副都御史孙需张泰曹元左副都御史杨一清右佥都御史刘宪各情罪不一户部议覆多迁官去任及见提等项会一清等亦各奏辩诏以思明专理惟学经接管一清总制俱难辞责各逮系鞫问勋崇熙俟鞫审当逮以请时宪俟前狱结正并以上闻需泰元钦非久任专理宥之
　　○旌表鲁府镇国将军阳钺妾周氏仍许附葬周氏以民家女入侍阳钺谨慎温良阳钺卒年甫二十一亦自缢而死事闻乃旌为贞烈
　　○戊寅初遣太监韦霦至两广查盘银两总督军务右都御史陈金等奏梧州府见在盐粮军赏银四十余万两及广东布政司库贮银三十七万两有奇乞量留以备急用有旨止解五十万两入京寻解监粮银二十八万两至矣霦奏报广东库贮银视前多二十七万户部复以请命霦于已解之外仍解五十万两各府历年收贮钱榖仍命霦备核其数以闻盖瑾欲检括遗利尽归京师于是天下仓库多空虗矣
　　○降府军前卫左所正千户王得清为百户以当操三犯在逃故也仍令自今三逃者革职永戍边卫遇赦不宥
　　○太监李荣传旨以都知监左监丞高奈守备永平太平寨青山营地方
　　○乙卯致仕太子太保吏部尚书王恕卒恕字宗贯狭西三原人正统戊辰进士改翰林庶吉士授大理评事历左寺副条陈刑罚不中六事出知杨州府屡折疑狱岁饥赈济多所全活扬人立石颂之天顺中擢江西右布政使转河南左布政使成化间升都察院右副都御史抚治南阳诸郡流民以母忧去会襄阳盗起诏起复会兵剿平转左副都御史巡抚河南迁南京刑部左侍郎丁父忧服阕改刑部巡视河防复改南京户部值云南多事遂改左副都御史巡抚云南劾镇守中官不法事没其部下所得金宝勋戚咸惮之使人至夷方无敢索其赂者居云南九月＜锍-釒＞二十上言皆剀切由是直声动天下进右都御史寻改南京都察院兼督巡江又改南京兵部尚书为同事者忌复以尚书兼左副都御史巡抚南直隶会苏松诸郡灾伤请停织造罢贡献奏免税粮数十万劾中官王敬千户王臣科索罪敬被收臣枭首于市中外快之复南京参赞时刑部员外郎林俊经历张黻言事下狱恕力救之因请罢永昌寺役寻加太子少保左右有嫉之者俄有旨落太子少保以尚书致仕  孝庙在东宫闻恕名即位首遣使召为吏部尚书加太子太保在吏部抑侥幸奖名节振拔淹滞人不敢干以私有内批传陛恕辄言天下官以待天下材奈何狥私戚妨公义有建白或内批业已行之则曰天下事设未当虽十易何伤识者以为名言恕遇事辄论不合即引疾求去每恩诏勉留会大医院判刘文泰阿当道意诬奏恕恕＜锍-釒＞辩下文泰狱事既白而恕求去益力  上允之命驰驿还乡赐宝镪三千贯有司岁给禄米人夫今  上即位遣行人赍敕存问至是卒年九十三讣闻  上辍朝一日赠特进光禄大夫左柱国太师谥端毅给葬祭如例恕方严伟特扬历中外四十年以身负天下之重屡＜锍-釒＞时政多所匡救大臣完名终始如恕者盖不易得云恕子承裕今为户部右侍郎
　　○庚辰令南京吏科给事中陈伯献为民以守制违限也
　　○总督浙江备倭锦衣卫都指挥佥事魏文礼得请给旗牌都给事中赵铎等劾文礼冒请侵主帅之权乖  祖宗之制渐不可长诏业已给矣置之自今有违例妄乞者令所司参究
　　○辛巳巡按狭西监察御史张彧奉敕清理宁夏等卫屯地新增四千四百余顷诏该部从轻议处遂转彧为户部主事在彼专理屯事毋得辄迁既而户部议边境地土多山场沙碛所收甚薄前地岁入宜视旧再减亩徵银一分草一束徵银二厘有抛荒者亟召人佃种从之
　　○壬午调延绥副总兵姜汉分守凉州地方
　　○癸未  仁祖淳皇帝忌辰  奉先殿行祭礼
　　○升礼部郎中许淳为为山东布政司右参议
　　○升应天府府尹沈锐为南京刑部右侍郎
　　○甲申命南京都察院右副都御史缺吏部会准提督操江南右副都御史雍泰巡抚甘肃等处都察院右副都御史才宽南京工部右侍郎张恕都察院右副都御史李瀚两以名上俱不允至是复推瑄与都察院右佥都御史张纶乃以命瑄焉
　　○令武进伯朱洁子本袭父爵
　　○升四川按察司佥事唐希介为狭西副使
　　○夜月犯南斗杓第二星
　　○乙酉初荆府军校以荆庶人见潚故改属武昌卫者四百人后厚烇袭封累请复之于是许以其半给役焉
　　○陇西县雷雨冰雹平地尺余伤田禾禽畜
　　○丙戌令吏科右给事中丘俊致仕始俊奉敕清理延绥粮储以疾乞致仕及行勘复奏病愈欲还朝先奏缴敕故有是命
　　○都察院养病右佥都御史王璟乞致仕许之
　　○命狭西都司署都指挥佥事侯勋充副总兵协守延绥地方　　○丁亥晓刻月犯罗偃中星
　　○戊子令清平伯吴杰仍如父琮禄米八百石米钞均支
　　○升山西平阳府卫指挥同知钱清为署都指挥佥事守备靖虏地方
　　○己丑  仁祖淳皇后忌辰  奉先殿行祭礼
　　○司设监太监吴海请添给各卫所幼匠二百五十九名布一疋绵八两香烛匠二百五十六名米一斗户部执奏不当滥与以开例端有旨咸给之
　　○初河南民贾斌与再从兄凯谋杀再从弟泽按察司坐尊长杀卑幼律俱论绞而凯已死于械系河南道御史开具狱情送大理寺审录掌寺事工部尚书杨守随疑二兄俱坐过重驳行再问左寺丞王鼎寺正魏讷评事林富皆列署姓名既而按察司改拟斌杖罪巡按御史房嬴从之以闻都察院又疑拟杖过轻以请内批欲从厚拟令清军御史马骙再鞠怒守随等轻出入人罪并瀛俱逮问时守随已致仕鼎已升少卿富已谪县丞矣至是狱具鼎谪远方知县瀛夺俸五月富仍行巡按御史逮问守随罚赎罪米千石输边盖刘瑾怨守随故因事中之惟讷以巧佞与瑾合既得升通政司参议仍听其辩置不问
　　○昏刻火星犯右执法星
　　○庚寅户部尚书顾佐等覆奏漕运粮岁四百万石京通二仓止收三百六十五万石除各卫官军岁支三百六十一万二千余石所余无几又所在因灾徵银致亏国赋请继今全运原拟之数从之
　　○命工部遣官脩造上清宫弘治八年宫毁于火正一嗣教真人张彦頨以请命内官监差官会同镇巡官依式盖造给事中王缜等＜锍-釒＞言盖造宫观财力甚多必待年豊乃可时适脩盖宁益二王府  孝庙是其言命待二府脩讫举行至是彦頨累以请工部请行江西会勘王府工程已完与未且度岁时民力可否兴工得旨宁益二府脩盖年久不完其究所司误事者以闻上清宫如前旨差官盖造
　　○辛卯赐武举中式安国等六十名宴于中府
　　○太监李荣传旨御马监官勇士旗军系禁兵重务其令太监谷大用提督太监杨春同都指挥夏明等坐勇士营太监李堂同都指挥田忠等坐四卫军营
　　○壬辰升四川左布政使李善为南京都察院右副都御史初副都御史缺吏部以右副都御史崔岩右佥都御史王质请诏令再推乃以善补焉善瑾乡人也
　　○升通政司右通政黄宝为应天府府尹　　○哈密使臣写亦虎仙等来朝贡方物不与通事皮俊等偕来自持边镇文移投进鸿胪寺大通事王永＜锍-釒＞请究治奸弊  上命礼部看详以闻至是写亦虎仙亦奏永有所需求且妄加凌辱礼部言哈密乃边境籓篱既已向化入贡所遣使臣礼宜怀辑倘失其心恐生他衅时永方在豹房供奉实恃宠横恣有旨令勿穷治特戒永后宜加慎以全大体写亦虎仙命礼部并大通事善谕之然写亦虎仙实夷方巨蠹构结诸番大启边衅被逮至京复为权奸所庇随扈从南行后竟毙于狱云
　　○发陕西布政司银一千五百两给庄浪卫都指挥佥事鲁经买补马匹以土军艰难蠲其追补也
　　○癸巳升山东道监察御史汤沐于湖广刑部署员外郎事主事陆健于贵州松江府同知金山于四川俱按察司佥事四川之缺吏部拟升凤翔府同知翟敬而以山陪敬在弘治初尝以翰林检讨供事亲籓坐累落职寻蒙恩宥免起用瑾矫旨责吏部狥私反覆数十言令凡有落职谪戍者皆不得狥私起用
　　○赏云南师宗州豆温乡等处获功官军指挥佥事王晟等纱绢布疋有差
　　○锦衣卫左所正千户石文义南京守备太监岩之侄也岩病文义乞驰驿往省许之
　　○迁汤王庙于汤原里庙故在山西荣河县北四十里濒河附汤陵陵为河所＜敖齿＞而祭所屋宇卑陋太常寺卿乔宇请拓地脩盖事下工部移山西镇巡等官会勘汤原在县治北七里古有汤祠宜迁庙于此从之
　　○甲午升山东布政司右参政李禄为四川右布政使
　　○衡王奏原赏平度州白埠泊荒地三百余顷为州民赵贤等占据诏令户部左侍郎王琼等往勘之琼等奏原地皆卑湿荒芜每年税银四百八十两皆柳民陪纳傍有未税地四百八十余顷宜权拨本府为业其初开垦民人三百七十九户每佃地一顷须量免杂徭一丁先是陪纳地税民人一千六百八十二户皆宜除豁庶百姓不纳无地之税王府得收有田之租诏从之然续拨地亩亦多夺民之产且仍杖贤等一百戍之边卫人不堪其冤焉
　　○宁化王府革爵钟鈵子奇浚诣阙言其父谪居凤阳乞加恩宥并请赐冠带封号有旨遣人送还贻书晋王严为之钤束寝其奏不行其设谋及与偕来者令巡按御史究治仍令此后诸王有私越关来者幽之凤阳宜移文各府长史司俾知之
　　○守备龙门所等处都知监右少监孟山请改守备为分守许之
　　○革山西庆成王府仪宾胡世福职坐恃强买物欧打平人罪也
　　○乙未增造御乐库房库在东公生门之南时乐官臧贤交结权奸钱宁为  上所喜故特允其请
　　○赐庆府安化王寘鐇母妃杨氏坊名贞节并与之敕杨氏故恭和王邃墁妃也邃墁死杨水浆不入口者七日与之同死至是寘鐇奏故有是命
　　○丙申升吏部文选司郎中刘永为通政司右通政提督誊黄
　　○宁王宸濠初以伪餙孝行荷褒赏殊典至是复乞追奖先德  上命翰林院撰文谕祭其先王且令各府不得援以为例
　　○以御制文集孝顺事实四书大全资治通鉴纲目历代名臣奏议诸书赐宁王宸濠
　　○古北口等处官军各添月粮二斗每年以草束折豆放支一月以镇守太监王忻等言边军艰窘草束积久浥烂故也
　　○秦府庶人公钟公铸与承奉贾能构隙讦奏王长子惟焯庇能奏公钟等欺其年幼不遵约束诏公钟公铸有违  祖训幽之凤阳高墙其所奏两词俱置不问
　　○丁酉升狭西按察使潘楷为四川左布政使直隶保定府知府董杰为山东右参政
　　○命贵州新添卫都指挥佥事史勇守备永宁地方
　　○都察院右副都御史张本卒本字孟端浙江钱塘人成化乙未进士授南京工部主事累升知府历襄阳青州吉安三郡吉安多巨室豪族本绳以法不少贷历广东参政湖广右布政使升都察院右副都御史巡抚江西以盗起不能抚捕为言官所劾乃致仕归至是卒本性况鸷遇事敢为故治郡有能声及其为巡抚也名少损盖其局量褊浅展布为难
大明武宗孝皇帝实录卷之三十八
　　正德三年五月戊戌朔宁王宸濠被敕嘉奖及禄米衮衣之赐奏请来朝谢恩  上从礼部议不允
　　○安南国王黎谊遣陪臣黎嵩等来朝贡方物赐谊彩叚十袭锦四叚并宴嵩等各赐金织文绮等物有差
　　○己亥荫少傅兼太子太傅户部尚书武英殿大学士王鏊子延素为国子生
　　○升太平府知府周进隆为云南按察司副使
　　○庚子升大理寺左寺丞杨潭为本寺左少卿
　　○升山东按察司副使黄珂为山西按察使
　　○降刑部主事宋冕为金溪知县时有守卫官遗失关防令军人自首者刑部止拟军罪不及官为缉事者所发下锦衣卫鞫之冕坐原问失详降之○辛丑给雍靖王妃吴氏餋赡米岁一千石
　　○代府襄垣王府管理府事镇国将军仕坯奏臣父恭简王与山阴康惠王俱为郡王今两府宗支繁衍凡遇迎接诏敕及庆贺  万寿正旦等礼俱赴山阴王府同行非便乞如庆成永和王例各于本府行礼庶尽报本之私亦息不睦之讼礼部议覆迎接诏敕仍赴山阴王府行礼其诸令节宜如仕坯所请从之
　　○壬寅端午节赐百官宴于午门
　　○升开封府知府陈澍为山东按察司副使
　　○下吏科给事中安奎御史张彧于锦衣卫狱先是奎彧查盘宁夏等卫粮草参奏庆阳府同知赵楫并宁夏等卫指挥千百户等官丁广等一百三十余员请治罪楫及广等俱令巡按御史逮问亏耗之数如近例倍偿有死者责其家完纳诏以奎彧所参不分情罪轻重下狱考讯并斥户部尚书顾佐等受国重托尸位狥情令具实回奏盖刘瑾擅权如此
　　○锦衣卫总旗江达男辅等二人以捕盗报功兵部移文给赏礼部查优赏例各给银五两文绮一表里达盖为刘瑾理家事者也
　　○甲辰  孝宗敬皇帝忌辰  奉先殿行祭礼遣驸马都尉马诚祭泰陵
　　○兵部奏武举中式安国等六十名请依条格升级用之报可仍令分往狭西三边听镇巡官编之行伍有警调用使知地理练边务若谋勇过人有功可录者擢用之不得假托公私潜回乡里
　　○乙巳以大理寺右寺丞王宪为左寺丞刑部郎中董恬为右寺丞
　　○酉刻金星昼见于申三日乃灭
　　○丙午给武定候郭勋岁禄一千石本色折色均支
　　○赏分守万全等处左参将都指挥同知杨玉飞鱼又绮一袭○丁未广西镇安府土官知府应袭官男岑流□王遣官族岑贤等来朝贡马匹银器等物赐钞锭如例
　　○戊申遣太常寺官祭都城隍之神
　　○己酉  仁宗昭皇帝忌辰  奉先殿行祭礼遣驸马都尉游泰祭  献陵
　　○诏礼部选译字生工部增修四夷馆房舍从提督馆事太常寺卿刘玑请也
　　○庚戌遣太常寺官祭汉前将军寿亭候
　　○伊王諟锊薨王安王第五子也母妃张氏景泰六年三月十一日生成化四年十一月封郏城王十二年九月二十八日袭封伊王至是薨年五十四讣闻辍朝三日遣官祭葬如例谥曰定
　　○辛亥南京国子监司业缺吏部推翰林院编修温仁和检讨周祯可补又谓其官虽额设自宣德九年后以事简不除者久矣至弘治末因祭酒章懋拟升后守制未满未能之官乃特以编修罗钦顺往署监事令当补与否乞  圣裁有旨既事简裁革其勿补时尚书许进以当补之人咨内阁大学李东阳答云北司业为鲁铎南则月在铎后者补之同官焦芳意欲挤编脩汪俊南盖以俊为东阳所厚且疑戴大宾之得及第以为俊所取士阴相汲引而使其子黄中不得列名一甲甚恨俊且移怒东阳及闻东阳之举不及俊遂大詈于阙下刘瑾闻之谓人曰黄中昨在吾家试榴花诗亦甚拙乃以不得状头为恨耶使石文义语进南司业可依次拟二人＜锍-釒＞中湏及近年添设之意芳不能挤俊于是乃愧沮云
</div>
    <div class="pagination">
<a href="明实录武宗实录_page27.html">上一页</a><span>...</span><a href="明实录武宗实录_page23.html">23</a><a href="明实录武宗实录_page24.html">24</a><a href="明实录武宗实录_page25.html">25</a><a href="明实录武宗实录_page26.html">26</a><a href="明实录武宗实录_page27.html">27</a><span class="current-page">28</span><a href="明实录武宗实录_page29.html">29</a><a href="明实录武宗实录_page30.html">30</a><a href="明实录武宗实录_page31.html">31</a><a href="明实录武宗实录_page32.html">32</a><a href="明实录武宗实录_page33.html">33</a><span>...</span><a href="明实录武宗实录_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
