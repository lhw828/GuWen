<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 325 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 325 页/共 518 页</h1>
    <div class="content">　　○庚子召大学士桂萼复任时史馆儒士蔡圻上疏诵萼功请召还之  上曰萼前建言大礼赞成朕孝功不可泯顷以人言遂令致仕其亟召还抚按等官催趣上道乃赐萼敕曰卿性资笃实秉心忠诚先年建言大礼赞成朕孝功不可泯顷因人言著令致仕实俾保全见今内阁缺官办事特召卿照旧供职敕至卿宜上紧驰驿前来以副朕眷注之怀勿得辞避迟违
　　○吏部都给事中刘世杨等以修省条陈八事一曰养和德以培治本窃惟礼运言天子以德为车以乐为御乐记曰天子不怒言君心贵和也仰惟  陛下游心大道愿益加存养蔼然长如春阳之煦物虽遇可怒之事如鉴物不留心无挠动则气平志定精意感通天地之和应之矣二曰消猜嫌以广忠盖自古国家之治每由君臣同心大小协力而猜防积嫌忠良所由去祸乱所由生也猜嫌既启谗畏并兴则缩朒苟容者或以自全感时激切者适以取祸于国事无益也至于大臣庶僚同处治朝同事  明主所宜大小相成可否相济疑忌不生衅隙不开故利于国家而治成也伏望大明鉴照葑菲必采贝锦必察仍敕大小群臣务同寅协恭和衷以广忠荩勿相猜嫌以滋睽异则乖气泯而和气洽亦弭灾之一事也三曰久大任以责治效伏承敕旨屡下久任守令久任巡抚  陛下奉  天图治安民谅无急于此也然久任必自吏部始彼全衡之政总于尚书尚书得其人而久任咨诹谋度积有岁年然后地方难易政务繁简人物贤否若烛照数计升除内外大小官员若家之冢子分委家政靡有阙漏故能使百司庶府皆称其任乃可以久任而成治然尚书得其人或任之不专任之专或不得其人均难责效今  陛下之任吏部有如  祖宗朝之任王翱乎八九年间吏部尚书将四五易矣欲以图治胡可得也今尚书方献夫为人平恕志切爱才斯亦近矣而时有轻听私意未忘此其所短使献夫能去其所短精白一心以承休德而  陛下诚专任之踰十数年使贤能尽用官皆称职然后可责治效四曰广起用以资久任国家贤才生长成就止有此数譬如种木求用于十年之后今欲久任图治而卒不能久任者盖缘先时人才去位者多今止以目前有限之才填方来未已之缺故一遇推用递为升补迁转繁数历官如传舍政事多苟且治之所以无成也乞敕吏部遍加诹访查前后言官及抚按所荐退闲官员参合公论遵奉前旨酌量举用则官无大小皆得久于其任人无竞进之思政得久成之效太平不难治矣五曰褒廉介以励风俗夫廉者蒙褒则贪者自远臣等见户部尚书梁材闲住都御史姚镆天下所称极廉二布政也福建按察使朱裳餋成苦节百姓怀服吏科给事中阎闳恬退自甘所居茅屋听勘江西布政使袁摈历官方伯第宅无地故南京户部尚书林泮大学士石＜王卸-卩＞俱平生清苦耿介没未得溢此公论所共与者故工部尚书李鐩以国之盗臣身后遗金夤缘得谥此公论所不平者伏望  陛下于诸臣或赐褒嘉或敕起用或追谥以一行或削谥以诛贪仍乞敕大臣科道各举所知廉吏一体褒用于以励世磨钝廉顽激懦庶几风俗可少变也其荐举失实者罪之臣等所举七人若有不实即甘坐罪六曰戒奔竞以餋气节今在京在外官员日有伺候大臣之门者岂皆职业相关者哉赴任复任方面以上及公差等项官员甚至有先赴阁部大臣谒辞而后报名辞朝者此何礼也奔竞之习成夤缘之弊起非所餋气节正官邪也乞敕都察院严加禁约在京在外大小官员不得无故谒见阁部大臣违者以奔竞黜七曰重巡按以安地方惟御史风纪之司出按一方秉持宪度正己率物省察治状紏举能否其责任重故奏差御史巡按必于大廷请旨面遣按满而还必都察院考察无过奏请回道所以然者为地方重也今都察院奏遣徒取循次回道考察秪具虚文奉命巡按未到地方或甫到而吏部遽行升用非所为重宪职振风纪也乞敕吏部以后推升巡按御史必待其回还复命或计已满之期然后拟奏按满回道都察院必严加考察有不职者必举奏黜治八曰优言路以重朝廷台谏乃天下公论所寄治忽所关故言官当严而用之既用当优而餋之先年给事中郑一鹏以论劾大学士杨一清再杖于廷削职罢去天下固未尽知一清之中伤之也一有触犯身将与囚隶为伍非死生利害不易心者孰肯冒然尝不测之祸辱哉今者一清既败则一鹏固  陛下直臣也乞敕吏部先将郑一鹏起用及查先论劾一清获罪谪遣诸臣奏请褒用仍望  圣明自今于言官所言有狂激违忤者益弘听纳长示优容  上曰世扬等所言狥私欺妄难以悉数其石＜王卸-卩＞谥之有无李鐩身后得谥以遗金夤缘及受贿之人具以实对已而世扬等引罪  上曰石珤有谥已久乃言无谥李鐩夤缘得谥何不早言俱属欺罔诏谪世扬为江西布政司照磨赵汉等停俸五月
○巡抚四川右佥都御史唐凤仪献乐至县所产瑞麦一茎五穗  上曰抚臣奏献瑞麦具悉诚意可尽心抚安人民共答  天贶于是辅臣张璁＜锍-釒＞贺因颂  圣德  上曰卿以四川巡抚官奏瑞麦事及引宋兴国与皇祐年所有及我  太祖皇帝时亦有此瑞谓  皇天昭鉴者朕思宋仁宗为宋之英君贤辟致其瑞者当在仁宗至我  圣祖始承  天命奄有万方当时多瑞实  圣德所致今日之瑞非朕所召是皆因主之所致焉刘基作颂以称  圣祖而恐犹未尽今卿所谓者恐过焉闻祥瑞多而怠心生灾异频而忧勤至此虽不可不慎其要则在人君之一心焉能谨而惧虽闻瑞而不敢生怠虽睹变而益加警畏可也如闻瑞而不以为瑞是慢  神贶也闻灾而不以为灾是不畏  天威也不必以因瑞而生怠为戒但当愈加小心可也如岁前河之清一等人谓为水异甘露降人谓之常且桂萼亦怪汪鋐谓彼謟佞而况他人乎此言也朕与卿言耳使他人闻之不谓朕好言祥瑞则谓卿为謟也吁刘基之作颂也其时皆基之辈卿今日之言也特孤忠焉用兹复卿
　　○命抚宁侯朱麒武平伯陈熹应城伯孙越平江伯陈圭管理红盔将军上直宿卫
　　○辛丑以真定等府旱灾减免今年存留税粮有差
　　○  上谕礼部朕闻雪乃丰年之兆今深冬无雪朕甚忧惶宜虔诚祈祷祭告  天地  社稷山川等神择日具仪以闻于是礼部具仪言  驾出亲祈百官俱宜陪祀  上曰雨雪愆期实朕所致罪在朕躬朕宜自祷百官不必陪从礼部再＜锍-釒＞恳请乃听仍戒各加敬慎以祈上回  天意
　　○壬寅命锦衣卫署指挥同知孙堪佥书浙江都司事
　　○癸卯命故定国公徐光祚男延德袭爵
　　○大学士崔銮有疾  上遣医至第诊视仍遣中官赍赐米肉等物
　　○吏部尚书方献夫以都给事中刘世扬等＜锍-釒＞中连及上＜锍-釒＞乞休  上优诏不允
　　○甲辰冬至节  上御奉天殿受文武百官贺  昭圣皇太后  章圣皇太后  庄肃皇后  皇后俱免命妇贺
　　○宴四夷朝使及王府入贺人员于阙左门
　　○遣会昌侯孙杲长宁伯周大经彭城伯张钦分祭  七陵驸马都尉谢诏祭  悼灵皇后陵京山侯崔元祭  景皇帝陵寝中官祭  恭让章皇后陵
　　○以浙江杭州等府水灾免今岁存留税粮及改折有差仍令守巡等官开仓赈济
○戊申  上躬祷雪于  南郊明日祷于  社稷坛是日雨雪  上喜乃谕礼部朕惟人君之事天如子之事父人子能得亲欢未有不以为庆兹者天降灵雪实惟好生之德岂朕菲薄所能孚格第感荷之诚实不能已其择日告谢  天地  宗庙  社禝山川用玉帛乐舞可具仪以闻
　　○庚戌  孝惠太皇太后忌辰  奉慈殿行祭礼遣玉田伯蒋荣祭  茂陵
　　○壬子故太子太保工部尚书李鐩先谥恭敏吏科都给事中刘世扬等以为鐩谥乃营求杨一清所得鐩不当谥＜锍-釒＞下礼部核实言鐩历官既久不无劳绩但累经弹劾士论不与循名责实似有未协  上曰李鐩得谥既不协公议并赠官俱革去今后务慎重国典不许滥与其大臣家子弟有托为求文公行贿赂营求赠谥荫官者缉事衙门访实奏闻处治
○总制狭西三边兵部尚书王琼奏所画修筑延宁边墙事宜  上曰全狭灾伤军民困敝待丰年议奏
　　○礼部尚书李时等言大明集礼本  祖宗亲命儒臣纂集制书百六十年以来未及刊布遂至讹谬日多考论礼仪无所凭据请订正刊布以备参考报可
　　○升浙江按察司佥事江良材为广东按察司副使狭西布政司左参议陈毓贤为广西按察司副使
　　○以江西南昌等府水灾诏以叚疋弓张等项暂行停免
　　○云南巡抚右佥都御史欧阳重奏大理府太和仓山故产奇石可作石屏石床黔国公沐绍勋镇守太监杜唐知府刘守绪去任副使邵有道擅发民匠攻山取石土崩压死不可胜计请永为封闭不许复开仍切责绍勋及唐逮问守绪等以惩贪残从之
　　○甲寅安陆祠祭署奉祀蒋华以奉祀  陵庙乞假一品章服  上不许
　　○录故南京户部尚书邓庠侄承宠为国子生
　　○补故南京刑部尚书陈寿孙士贞为国子生以先荫长孙士元笃疾故也
　　○大同乱石滩官军陈忠等三十八人莫家堡官军苏杲等三十人俱以擒斩达虏功升赏有差
　　○乙卯巡抚狭西右副都御史寇天叙奏韩府宗支繁衍自郡王将军以下五百九十七人岁禄一十三万有奇所徵止有粮九万以上每岁少三万九千余石积年所负可二十四万无所取给请将灵州大小二池盐课自嘉靖九年为始大池岁增三万三千六百二十六引小池岁增二万二千四百一十七引亦照近例纳银专补诸王岁禄原额盐课备三边买马如故诏可
　　○裁革江西铅山县铅山递运所
　　○丙辰命抚宁侯朱麒佥书右军都督府事
　　○丁巳  上亲诣  郊坛告谢灵雪吏部尚书方献夫等翰林院侍讲学士张潮左春坊左庶子穆孔晖等各奏献灵雪赋颂及诗歌  上优旨报闻
　　○戊午礼部尚书李时以灵雪应祈告谢礼成请令廷臣致词称贺  上曰朕惟天悯下民降雪为瑞与卿等实同欢感宜各思尽职仰答  洪造称贺不必行礼部复上疏固请  上乃从之
　　○辛酉太子太保都察院左都御史王宪等言御史旧额一百一十员分布中外纲维化理不可有缺近日养病终餋丁忧御史共十六员皆过期不肯复任请得移文催取诏御史餋病三年以上者削籍闲住他官皆照此例
　　○户部覆湖广巡抚都御史朱廷声奏荆襄辽寿等王府禄米宜如楚府则例一体折银解纳亲王每石折银七钱六分三厘郡王每石七钱将军中尉郡主夫人仪宾每石五钱所在府州县贮库支给不许王府遣使自诣州县催督从之
　　大明世宗肃皇帝实录卷之一百七
明世宗肃皇帝实录卷之一百八
　　嘉靖八年十二月癸亥朔升户部郎中王纳言为狭西布政使司左参议
　　○甲子狭西巡按御史王仪劾奏汉中府知府蓝瑞酷刑数以小故笞人至死诏锦衣卫官校逮瑞至京问
　　○乙丑给事中田秋等条上御马监事宜下户兵二部议覆户部覆其四事一谨饲秣言御马监马匹已经点视其存留拣退俱各有数乃今存留者又多病死此不善喂养之过也请自今仍照马匹等第以朝马赏名马为一等驮鞍选记披甲马为一等骑操马为一等上下其料加意喂养每季终通查具奏其非时疫而百匹之中月倒死一二匹者将分管人员量行责治三匹者内外官军医兽人等通行逮问五匹者掌滩贴滩中官一体究治若有侵盗草料及将势要马容留寄养者从重论罪一慎稽考言本监钱粮数多监临有主事典守有官攒出纳当由于支放贵以其期宜以今次查过实数为旧管辨其毛色口齿而籍之以授主事遇有新收倒失者附注籍中其关支草料该监具数令官攒呈报主事按籍支给如有倒失截日扣除光禄寺月报剥过马数礼部岁报进贡马数以备稽考一严会派言马数既清钱粮亦宜节省内外三场草料二年一派今核过马畜不满一千六百实在草料足支二年请行兵部自嘉靖九年始每年终移监收科道官户兵二部委官会同本监阅视瘦小不堪者如例变卖查照见存实数以待会计一减监收言监收中官内场三十一人中府场二十一人天师庵场二十人每场又有积年写字军八人冗滥滋毙以致赔偿愈重上纳不前宜择中官廉慎者每场量留四人余悉裁革一清直米言本监籍名养马军止一千三百余名而日支直米者乃至三千七百修造鞍辔者三五人而日支四百勇士上直早晚二班各六百人而日支三千一百冒滥如此请行兵部斟酌多寡具数上请定夺照数支给不必经由该监兵部覆其四事一裁牧军本监马驴一千七百余匹牧军乃三千七百余人不无冒滥今但存留三千人量马等第拨定名数分番饲牧其余七百余名悉归原伍差操一重禁兵腾骧四卫号为禁兵不隶府部亦汉之期门羽林唐之金吾神策所以防御非常意至重也今养马军人老弱者多买闲者众盖由各卫验视新军推选军政皆由兵部而四卫独不由各营操练俱听科道点闸而四卫独不听今后遇有补役必行兵部验军主事查验明白方许收粮考选军政之年听本部考选点军科道官照例点闸有蹈前毙者参治之一明印烙言内闲外厩及各营马已有印烙今欲改铸字号以别内外各营则将  祖宗旧制火印置之无用似宜仍旧一核名实言医兽及金鞍等匠亦多冗食宜令本监严加考选各马坊医兽共留百人金鞍等匠六百人分两班应役余各归伍差操一处菜马菜马所以备燕享膳羞之用养之多则耗公储取之市则伤国体今可多发贸易而量留一二十匹供用一定驴价查得驴头专给  山陵长随人等骑坐他无所用驴户于本监纳银有一驴费至十余金者今定价七两于顺天府派取送部发太仆寺收贮待司香长随支领自行收买诏俱如议行
　　○丙寅复除山东按察司副使汪文盛于浙江提调学校
　　○丁卯守备湖广安陆州太监萧洪言皇庄田地湖池近被军民妄称佃户投献告争侵夺知州郭时叙亦以为言各＜锍-釒＞请查勘户部覆请行巡按御史委官取守备衙门所贮册籍与州县粮册查对仍沿丘履亩详核有无侵占以闻诏如议
　　○戊辰弋阳王府镇国将军拱朴请追封其生母裘氏为夫人许之
　　○裁革肃州添设游击将军
　　○四川马湖府泥溪长官司正长官王镇一废疾请以庶次男王祥銮替职许之
　　○山东济南府流贼王文等为患巡抚未至而巡按御史熊荣调度兵粮各有方略兵部＜锍-釒＞其事请责成之诏荣亟率所属悉心剿除以安地方并趣抚臣之任
　　○盗窃  显陵御物守备太监萧洪捕获之事闻下巡按御史张禄问盗罪死洪免究司香奉御李元芳以滥收亡赖下司礼监论罪
○己巳升应天府府尹王大用为都察院右副都御史巡抚顺天等府
○庚午改兵科都给事中夏言为吏科都给事中升工科左给事中张润身为兵科都给事中初吏科都给事中缺拟起复刑科都给事中李锡补之  上以六科之首尤当慎择命吏部从公推举忠直者二三人以名闻乃改言于吏科而以润身代言
　　○狭西苽咂等族番人窝斜等来贡马及方物宴赏如例
　　○贵州宣慰使司土官宣慰使安万铨袭职遣冠带舍人安玉等贡马六十匹给赏如例
　　○辛未锦衣卫带俸都指挥佥事袁天章上＜锍-釒＞自言故都督袁彬孙以武举中式南司管事及  上初年应诏自陈遂与传乞者混革事下兵部议当改正诏带俸如故毋得奏扰
　　○罢太子太保都察院左都御史王宪先是虏犯大同朔州边臣告急兵部议今已深冬虏无水草势难久驻但朔州西接偏关山路险隘计虏必东南由马邑至阳和天城出境大同东路不可不备所深虑者虏已出套明年将为宣大偏关患且各镇事权未一兵粮缺乏宜仿  先朝许进刘大夏故事特简素谙边务大臣一员赴宣大及偏关等处提督军务假以便宜仍命户部卿佐一人往来区画粮草俟虏情宁息然后还京诏从之兵部尚书李承勋等会推宪宪称病不可且曰都察院纲纪之地宪莅位未几何即驱之去众固推之宪拒益力声色俱厉都给事中夏言进曰都御史宜慨然奉命以行乃是国体万一是急即本兵亦宜请行承勋应曰然今莫若即令勋去而改宪本兵宪竟不从于是夏言及赵廷瑞各劾宪临事避难非大臣体廷瑞并劾承勋佯应竟未请行俱宜戒饬  上曰宪才望朕亦素闻既与首推乃假病推避非大臣体国之道窃禄苟安用之何益本当惩戒姑念大臣令冠带闲住承勋不坚持前议亦同畏避姑不究自后仍有临事避难者从重论罪言官毋得容隐既而更推兵部左侍郎王廷相刑部右侍郎汪鋐会虏情稍宁报罢
　　○以水灾暂免两浙灶户岁辨盐课仍发仓库及余盐银赈之
　　○总理河道侍郎潘希曾言河南仪封县河患已宁管河主簿宜裁革孙家渡口已浚通请于郑州增设判官一员专驻其地以防复淤工部覆议从之
　　○壬申南京都察院右都御史万镗先任顺天府尹考满赴部未至遂升今职至是援例乞荫其子万汾为国子生许之
　　○分守凉州副总兵刘文守备红城子堡指挥使陈玺等各以虏入失守诏下巡按御史逮问
　　○移杨青驿于天津
　　○癸酉怀柔伯施瓒卒无嗣命其弟瑾袭爵
○追封石城王府镇国将军拱栈母黄氏为妃祭葬如例黄氏弘治中册封为石城王妃石城王宸潣坐事革爵逆濠夺其赀产妃禁锢死藁葬城外至是拱栈以请从之
　　○甲戌总制河道侍郎潘希曾引疾乞休且举布政陶谐副使周忠陈文沛自代不允
　　○户部覆御史王舜耕条奏盐课利毙一广分拨以通官盐言长芦盐旧行顺天卫辉等十府保安隆庆二州山东盐行济南等六府徐宿二州迩来长芦盐止行顺天大名卫辉三府山东盐止行兖州东昌二府徐宿二州余各有斥卤地私自煮鬻阻滞官盐宜行有司核境内户口月食盐几何选有抵业者充当店家铺行籍报巡盐御史下各运司按季验数查拨□引到各地方有司分各铺店平估鬻之非有司官盐市不得鬻否者以私盐论一严禁治以绝私贩言各斥卤之处非灶地则民地也若灶地则有官煮民地则皆私煮宜行有司并运司官亲诣其地逐一查勘不许私自煎煮其肩挑背负者止许易米无得私卖银钱巡捕官兵获多者以礼奖劳则官盐行而课额自敷矣一稽退引以杜奸欺言各运司批验所官凡遇□告掣即查究先所掣过旧引入官方与呈请掣放给与新引水程否者以枉法论一折官课以便□灶言青州济民石牌惠民归化四场动经千里舟楫不通既难支掣且总催官吏掊克□灶两困欲令灶民每引止纳价银一钱贮之运司如遇□人坐派该场当官照例领价听买勤灶余盐庶商无亏本之怨贫灶免赔补之苦一广积储以备荒歉言各灶户终岁勤苦甚于编氓每遇岁凶有司自分彼此止给部内贫民而不及灶户以故流移者多请发通州所贮牙行银长芦一千山东五百各运司豫籴以赈贫灶诏如议行
　　○巡按狭西监察御史胡明善以番夷深入临巩大掠劾奏前参将王玑守备郝元吉今参将云冒及镇守总兵等官失事罪状  上切责各守臣误事之罪令巡按御史分别参奏都御史寇天叙太监晏宏总兵官刘文各严督参游守备等整兵加谨堤备其防御事宜令总制尚书王琼区处
　　○乙亥工部都水司郎中何栋以修河有功升通政司右通政仍管河道
　　○丙子升福建左布政使查约为应天府府尹
　　○以灾伤诏免山西太原平阳辽沁各府州及直隶凤阳扬州等处秋粮有差
　　○大学士张璁有疾  上遣医临视暂免朝参复遣中使赐酒米等物
○惜薪司太监芮景贤等言本司库厂积余木柴约足内官长随等一岁支给请将明年分新添折柴价银一万八千九百余两暂行蠲免工部覆景贤能仰体  上心为民节省诏从之
　　○丁丑  上亲定百官朝祭服图式诏礼部摹板绘采颁行中外初章服定制载在会典及内阁秘图沿久而讹衣袭乎裳无上下之辨带缀于韗无缭约之制环有金玉等级后概织于绶而略似环形绶随品级花样后则但取华羙而任意妆饰裳之襞积烦简不同佩惟玉璧铜鋚杂用每遇朝贺祭祀服人人殊及  上更制兖冕先出图说示阁臣下礼官议定并行各王府及中外百官更正而百官承讹如故会  圣旦给事中戴儒请明降定式以便习仪礼官按秘图会典酌以今  上所定冕服说草上图注不称旨  上乃谕内阁亲定公服所用革带照旧朝祭服大带表里俱素两耳及下垂缘以绿色就以蔽膝佩绶系之佩玉更复古制裳并三齐如礼官所言且令议方心曲领名义于是礼官言方心曲领始于隋时非古也  上曰方心曲领古制不传况始自隋岂可袭用宜革之余如图注通行中外职官遵行毋得违越仍会议各王府官一体更正
　　○四川巡抚都御史唐凤仪言臣往年曾将法司相传辑录条例全文誊一部计六十四卷始天顺八年乞弘治七年所载皆  列圣因时沿革之政令也今重修会典请得增入诏送史馆采择
　　○戊寅录大同贾家梁等处斩获达虏有功官军黄铎等一百三人升赏如例
　　○盘石卫指挥梅＜曰华＞姚英张鸾等守黄华寨受牙行贿纵令私船入海为盗通易番货劫掠地方巡按浙江御史张问行以闻法司拟＜曰华＞等戍边  上不允仍令巡视都御史亲诣地方勘审从重拟罪海道备倭等官毙多隐匿俱查明参奏并出给榜文禁沿海居民毋得私充牙行居积番货以为窝主势豪违禁大船悉报官拆毁以杜后患违者一体重治
　　○己卯大学士翟銮以弟丧请假许之
　　○庚辰升刑部右侍郎汪鋐为都察院右都御史掌院事鋐＜锍-釒＞辞  上曰卿老成正直素有风裁总宪重任特兹简用不允辞
　　○革工部添设提督厂局仓库右侍郎以左侍郎兼理
　　○湖广巡抚都御史朱廷声言各土官衙门经历吏目等官请得以本省别府及邻省近地听选人员相兼铨补便从之
　　○以灾伤诏免南京锦衣等卫屯粮子粒狭西西安延安庆阳汉中等府州县卫所秋粮各有差
○辛巳海西呕罕河等卫女直都督禇羊哈等四部共四百十九人来朝贡马赐赉如例又以禇羊哈首倡夷众悔祸从新于常赉外加彩币二表里折钞绢二疋
　　○贵州土官宣慰使安万铨求级花金带彩色品服礼部议例有带无服诏如例给之
　　○上谕礼部朕惟尊  祖配  天莫大之典近来  郊祀告  祖止就内殿行礼原非  圣祖初制来春大祀  天地告  祖配  天当于  太庙行礼礼部因具上仪注以明年正月初二日午时  上以  大祀告  祖配  天诣  太庙行礼先期翰林院撰告文太常寺设香脯醢酒果锦衣卫设仪卫侍从各如常仪太常寺奉请  太祖  太宗冠服设于前殿设  上拜位于殿中是日午时  上具翼善冠黄袍御奉天门太常寺官跪奏请  圣驾诣  太庙  上升轿由庙街门入至  太庙门外降轿导引官导  上入御幄易祭服由殿左门入典仪唱执事官各司其事导引官导  上至拜位内赞奏就位奏鞠躬再拜典仪唱献爵执事官捧爵跪进于  神位前典仪唱读祝内赞奏跪读祝官跪读讫内赞奏俯伏兴平身奏鞠躬再拜典仪唱读祝官捧祝诣燎位执事官捧祝诣燎位典仪唱望燎内赞奏礼毕导引官导  上由殿左门出至  太庙门外升轿至午门外仪卫退  上还斋宫诏如拟
　　○云南巡抚欧阳重劾奏黔国公沐绍勋任千户何经管庄诱引投献混占民田宜究治之诏戒饬绍勋下经巡抚逮问
　　○正德中太监韦霦义子施敬与其兄施恭夤缘冒锦衣卫指挥职事故江都县民袁英母施氏为恭祖姑恭知英家富钜万遂矫诏乘传往籍其家怖死男妇三人并发英父母棺尸嘉靖初英愬死狱中恭坐论死有诏谪戍又罢所矫籍者勿追至是英妾张氏复愬其事而霦辩不知＜锍-釒＞下法司议逮恭兄弟出霦听勘会刑科给事中赵廷瑞劾霦  先朝遗奸今不当在司礼诏如法司议
　　○癸未朝鲜国王李怿差陪臣工曹参判朴光荣等三十二人来贺正旦献马及方物宴赉如例
　　○甲申大理寺左寺丞马津先以御史巡按山东还遂升大理及朝见不具公服致词又讹方被劾引罪未报輙拜新命紏仪官劾奏诏以津不谙事体调外任仍论其失仪罪夺俸四月
　　○乙酉以真定等府饥诏发豫备仓粮及各府贮库赃罚缺官柴薪等银赈济
○丙戌初以大虏出套议遣宣大总制官寻报罢而出西守官复以为请兵部尚书李承勋因言今冬虏众深入幸赖  皇上预戒边臣连营坚壁而尾其后虏是以不敢分兵四掠遂遁出边第虏方驻近地明春必将复入彼监今岁之事必将别出奸谋声东击西数路并进恐诸镇势相颉顽莫相统摄臣是以累议请遣大臣一督军务一计馈饷庶几未战而得胜筭焉  上曰虏情稍宁总制官不必添设览奏具见思患预防之意其更议处以闻已兵部复持前议得旨提督官不必设止令户部堂上官一员前去督理粮饷以备不虞
　　○丁亥先是南京礼科给事中郑庆云以养病遭父丧起复违限诏下法司问因并查各官养病三年以上者俱令革职闲住即著为令至是吏部查勘郑庆云养病遭丧年月尚未违例其两京若光禄寺少卿胡洁寺丞刘竑尚宝司司丞王坊太仆寺寺丞□□给事中许相卿李学陈江御史钟善经伦以谅李继宗林若周郎中许廷弼刘寅林达林炫周尚贤员外曹敕林迁彭峦主事应典陈器张治道王渐刘布柯维骐等四十九员及进士骆士弘石文睿杨逈三员俱养病三年以上主事李坦一员系养病三年之内起文三年之外至部因上言诸臣养病虽同而情有三等其诈疾归家倚势规例挟制有司不顾名检者此情罪俱重法宜罢斥或因亲老无子或实病不得仕者其情可原宜令休致亦有杜门扫轨敦尚名节者此其身虽去朝廷行实有禆风俗仍听举用进士未授官者难以概论当移文趣之得旨各养病官员往往托故营私既核实俱照前旨行其间有真病竟成废疾者令有司查奏准与致仕有行谊重于乡闾者许抚按察举吏部访奏量加录用狥私滥举者坐之郑庆云再查其丁忧以前在家养病年月奏闻李坦准复职骆士弘等俱如拟
　　○巡视浙江兼制福建沿海地方都御史王尧封以病请告  上责其公事未一经理輙以私情奏渎有负简命令革职闲住已升浙江左布政使胡琏为都察院右副都御史代之
　　○以榆林饥悉发延安府预备仓粮转运赈济
　　○以秋灾诏京仓黑豆暂听折纳岁丰如故
　　○听选监生钱潮等＜锍-釒＞请遣使趣大学士桂萼还朝与张璁共辅政  上以大臣进退断自朝廷潮等狂率奏扰法当惩究又以倡自蔡圻俱令法司逮讯
　　○庚寅立春顺天府官进春  上御奉天殿受之文武群臣行庆贺礼
○先是南京给事中柯相等言南京各门关库内臣增设太多乞酌量留革兵部覆议嘉靖初年已奉诏裁定每处第留二三人管事未几复踵前毙今续增多余人员奉有钦依管事者并令挨以候缺奏请填补从之
　　○诏锦衣卫各所千百户五年考选如例
　　○山东济南府流贼王文等平御史熊荣上各官功罪状诏赏荣及都指挥卢玺左参政张宏张银币知县王瀚等以隐匿贼情论罪
　　○诏工部按前钦定图册改造祭服贮太常寺临期给授陪祀官
　　○都御史汪鋐奏先在广东亲见佛朗机铳致远克敌屡奏奇功请如式制造兵部覆议诏铸造三百分发各边
○辛卯祫祭  太庙  世庙
　　○以明日正旦遣瑞安侯王桥恭顺侯吴世兴玉田伯蒋荣分祭  七陵仪宾周钺祭  恭仁康定景皇帝陵寝中官祭  恭让章皇后陵寝驸马邬景和祭  悼灵皇后陵
　　明世宗肃皇帝实录卷之一百八
大明世宗肃皇帝实录卷之一百九
　　嘉靖九年正月壬辰朔  上以大祀  天地躬告于  太庙
</div>
    <div class="pagination">
<a href="明实录世宗实录_page324.html">上一页</a><span>...</span><a href="明实录世宗实录_page320.html">320</a><a href="明实录世宗实录_page321.html">321</a><a href="明实录世宗实录_page322.html">322</a><a href="明实录世宗实录_page323.html">323</a><a href="明实录世宗实录_page324.html">324</a><span class="current-page">325</span><a href="明实录世宗实录_page326.html">326</a><a href="明实录世宗实录_page327.html">327</a><a href="明实录世宗实录_page328.html">328</a><a href="明实录世宗实录_page329.html">329</a><a href="明实录世宗实录_page330.html">330</a><span>...</span><a href="明实录世宗实录_page326.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
