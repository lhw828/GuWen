<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 11 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 11 页/共 1860 页</h1>
    <div class="content">○册文曰。至德同天。裕鸿模于万世。深恩浃地。垂骏烈于千秋。扬显号以荐徽称。考彝章而崇殷礼。光昭宝册。辉映瑶图。钦惟皇考大行皇帝。道协清宁。功隆位育。敬天而虔昭事。孚精意于郊坛法祖而笃显承。致孝忱于庙祏绍中天之景运开奕代之昌期。精一传心建大中而出治。荡平立极居至正以表邦。敷文则重道尊师。宏作人之雅化。振武则安边怀远。恢保泰之神谟。天亶聪明。坐照靡遗于庶物。性成英睿。渊衷远彻于万方。御众以宽而蠲赋省刑。共沐仁恩之浩荡示民有信。而敦化善俗咸钦毅力之甄陶。盖本大孝不匮之思。善继以成夫善述。且运至诚无息之用。实政而体以实心。乃至瑞集苞符海宇之祯祥毕致。诚输职贡。梯航之琛赆胥来。而乃谦挹弥深。忧勤益励。朝乾夕惕。弗释一二日兢兢业业之心。旰食宵衣。用成十三载荡荡巍巍之治。树百王之模范。言言宝鉴丹书。传百代之章程。事事金科玉律。有典有则。永垂裕于后昆。是训是行。敬率由于成宪。慈博询夫。公议期允惬于舆情尊谥宪皇实符盛烈载稽往籍式考礼经宗尧宗禹宗汤庙貌宗尊于有德。世道世法世则。烝尝世永于不祧殷美三宗宜肇禋宗之典。周崇世室爰开卜世之祥。配列祖于在天荐世宗之新庙合朝野佥谋而悉协。揆古今通义而交孚谨奉册宝恭上尊谥曰敬天昌运建中表正文武英明宽仁信毅大孝至诚宪皇帝。庙号曰世宗。惟耿光大烈之常昭。冀景福纯禧之茂介。伏乞昭格。俯赐鉴临。谨言　　

○上诣皇太后宫问安　　

○谕户部闻四川巴县江津、长寿、綦江、涪州、泸州、璧山、合江、永川九姓司九处今年雨水较少收成稍薄。虽据该督抚等。奏称勘不成灾。不在蠲租之例。但岁收既歉民间纳赋未免艰难。朕心深为轸念。查各省旧欠钱粮朕已降旨通行蠲免而川省民风淳朴。历年输将恐后并无逋欠之项。得邀赦免之恩此巴县等九处本年未完钱粮。著即全行豁免以惠吾民该督抚等务宜实心奉行严饬地方官详查办理勿使吏胥滋弊中饱俾闾阎得沾实惠。　　

○戊申上以圣祖仁皇帝忌辰躬诣奉先殿行礼。复诣寿皇殿行礼。遣官祭景陵。　　

○大学士等议奏崇庆皇太后。曾祖父额宜腾祖父吴禄俱追封为一等公妻俱追封公妻一品夫人父现任四品典仪官凌柱、封为一等公。妻封为公妻一品夫人世袭罔替从之。　　

○谕总理事务王大臣。贝勒允祎、郡王允禧、贝勒允祜、贝勒允祁、諴亲王允秘之母。侍奉皇祖多年。恪恭勤慎。皇考当日俱封为贵人。今允祎等、晋封王贝勒之爵。应加恩所生。以昭典礼。允祎允禧允祜允祁之母。著晋封为嫔。允秘之母。著追封为嫔。交宗人府会同礼部查例具奏。　　

○谕、朕兄大阿哥。乃皇妣孝敬皇后所生。朕弟八阿哥。素为皇考所钟爱当日曾以亲王殡葬。今朕眷念手足之谊。俱著追封亲王。一切应行典礼著交宗人府会同礼部、查例具奏。　　

○谕大学士迈柱、著来京办事。其湖广总督印务。著户部尚书史贻直暂行署理。　　

○礼部议福建总督郝玉麟疏称。闽省既经改设府州县治。应将各府州县之取进文武童生。并廪增名数。分拨增减。请将福宁府文武童生。各取进二十名。廪增额数。各四十名霞浦县。各取进十五名。廪增各二十名。古田县、屏南县、各取进八名。廪增各十名。永春县改州。文武童岁科各取进十三名。廪增仍旧。大田县。文童取进十二名。龙岩县改州。岁科文童取进十八名。廪增仍旧。应如所请。从之。　　

○已酉。以恭上世宗宪皇帝尊谥礼成。诏示天下。诏曰。自古帝王。骏德鸿功。蟠天际地。必有显号著于当时。隆名扬于奕世。是以颂尧之勋。圣神文武。纪汤之烈。智勇宽仁。记曰。谥以尊名。又曰、大行受大名。盖追崇之典。斯独重焉。恭惟我皇考大行皇帝。秉道膺符。用中建极。睿智本乎天亶。公溥协乎舆情。以朝乾夕惕之纯衷。懋主敬存诚之实学。郊坛对越。昭事惟虔。祈谷荐馨。明禋奏假。奉烝尝于太庙。精意感孚。勤定省于寝门。孝思纯笃。当皇祖圣祖仁皇帝上宾。哀敬竭情。典仪倍肃。远道亲扶龙輴。泪洒山陵。随时瞻拜御容。怆深霜露。体是心而行是政。时切钦承。敬所尊而爱所亲。诞敷锡类经筵肇举。御论精微。成宪详稽。执中简要。尊尼山之封爵。五代增荣。建阙里之榱题。千秋永焕澄清吏治。首重贤能之书。惠保黎元。屡下蠲逋之诏。减浮粮、则动踰亿万。加禄糈、则遍及臣邻。行耤田而数广三推。诣太学而礼隆九拜。增科目、则春秋加榜。浚河渠、则南北安流。暑月释囚。免覆盆于狴犴。边庭恤士。感挟纩于戎行。眷怀旧德。录用子孙。奖励贤良。加崇庙享。答章疏而朱批周晰。饬纲纪而上谕精详。引对臣工。考言询事。刊颁律例。慎狱明刑。昭圣武于边隅。布天威于远徼。梯航悉至。讫声教于蛮陬。禾黍丰登。享昇平于泰宇。嘉祥毕集。景运弥隆。惟十三载之兢兢业业丕显丕承。实劳睿虑。致亿万年之翼翼绳绳大经大法。昭示来兹。痛龙驭之遽升。欲攀号而莫逮。普天率土。哀慕滋深。戴德铭功。徽称允协。朕缵承丕绪。嗣守鸿基。方继述之是图。讵追崇之敢后。谨命诸王贝勒大臣。文武群臣。敬考彝章。恭荐谥号。百辟卿士。佥言允符。肇举上仪。恪遵曩制。祗告天、地、宗庙、社、稷、于雍正十三年十一月十二日。敬奉册宝。恭上皇考大行皇帝尊谥曰。敬天昌运建中表正。文武英明宽仁。信毅大孝至诚宪皇帝。庙号曰世宗。尊亲之大义既彰。厚下之洪恩宜锡。所有事宜。开列于后。一、各处守陵官员兵丁。俱议加恩赐。一、闲散宗室觉罗十五岁以上者。俱加恩赐。一、自雍正十三年九月初三日恩诏后。升职加衔。及补官者。俱照现任职衔。给与封典。一、现在西北两路、及苗疆军营、大臣官员等。甚属劳苦。宜加恩赐。自将军以下至官员等。著赏半年俸。一、在京满汉文官五品以下。在外四品以下。在京在外武官三品以下。俱各加一级。一、八旗现任大臣、官员、护军、兵丁、拜唐阿。内曾经出征。得过头等二等功牌。及头等二等战伤者。该部查明。酌议加恩。一、各省将军、副都统、总督、巡抚提督总兵官。各加恩赐。一、凡文武各官。因公罚俸。已经扣除。未满所罚之数者。著一并豁免。一、京城兵丁。当差效力行走。甚属可悯。著赏给一月钱粮。一、各省侵贪那移。应追之项。家产尽绝。力不能完者。已概予豁免。其分赔代赔。指欠开欠之项。著查明一并豁免。一、凡有叛逆、杀人、强盗、等罪。因本犯未获。牵连对质。候审监禁人犯。在狱年久。恐无辜致死。该部院直省督抚确审。如有情可矜疑者。即行奏请释放。一、各处养济院。所有鳏寡孤独。残疾无告之人。有司留心。以时养赡。勿致失所。一、凡官吏兵民人等。有犯。除谋反叛逆、子孙谋杀祖父母、父母、内乱、妻妾杀夫告夫、奴婢杀家长、杀一家非死罪三人、采生折割人、谋杀故杀、真正人命、蛊毒魇魅、毒药杀人、强盗妖言、十恶等真正死罪。不赦外。军机获罪、隐匿逃人、亦不赦外。其余自雍正十三年十一月十四日。昧爽以前。已发觉。未发觉。已结正。未结正。咸赦除之。有以赦前事告讦者。以其罪罪之。于戏。帝德难名。曷罄敷扬之愿。圣功丕焕。允垂显懿之称。用慰群情。永昭隆典。布告天下。咸使闻知。　　

○谕王公等、所有引见王公门上之护卫官员等。张弓式样。庸劣者甚多。马步骑射。系我满洲旧业。王公等宜各令其属。上紧学习。再王公门上护卫官员。并非选其才能。自应将年久出力人员。拣选引见。若将年少之人补放。其年久出力之人。势必壅滞。其年少者。论伊等资格。虽暂时不能升用。终有升路。嗣后拣放王公之护卫官员。俱著将年久出力之员。带领引见。勿得仍取年少之人。将此通谕。各王公等知之。　　

○命原任尚书赫奕、在内务府总管上行走。　　

○庚戌。上诣奉先殿。寿皇殿行礼。　　

○诣大高殿行礼。　　

○诣关帝庙行礼。　　

○谕总理事务王大臣、各馆修书。关系本朝典礼。考订固不可草率。而办理亦不可稽迟。乃各馆中。竟有修至十余年而未成书者。即云移查档案。动经时日。然亦何至如许之久。朕闻在馆人员。以馆中月给廪费。倘书早告成。即不得支领。缘此致稽年月。朕思士人读书。必先明乎义利之介。先儒所云、正其谊、不谋其利者。于义何居。似不宜见小。至于如此。况前书修成。又可别开馆局。何至所见不明。以致废弛公事。将此晓谕各馆官员等。毋得仍前怠忽。　　

○以吏部右侍郎孙嘉淦、为都察院左都御史。　　

○以副都统乌赉为镶黄旗护军统领。大清高宗法天隆运至诚先觉体元立极敷文奋武孝慈神圣纯皇帝实录卷之六



大清高宗法天隆运至诚先觉体元立极敷文奋武孝慈神圣纯皇帝实录卷之七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

雍正十三年。乙卯。十一月。辛亥。上诣雍和宫梓宫前。供奠。　　

○诣皇太后宫问安。　　

○谕总理事务王大臣、外祖凌柱之先人。世敦淳朴。克笃忠诚。积厚流光。惠及后裔。诞育我圣母皇太后。播懿德于宫闱。懋坤仪于邦国。今外祖凌柱、尚在公中佐领。朕应推广皇太后之恩。特赐佐领。俾其子孙。世相承袭。但伊等一支人丁。不敷编集。凌柱之叔祖额亦都巴图鲁。军功所得俘户甚众。故编为九佐领。内滋生人丁颇多。可于此内、酌编一佐领。共成十佐领。其新编之佐领。即令凌柱之子管辖。将来子孙世袭罔替。其族中子弟。有愿入新编佐领者。听之。　　

○壬子。内阁九卿翰林詹事科道等奏。钦奉上谕。恭议加上列朝尊谥。太祖承天广运圣德神功肇纪立极仁孝睿武端毅弘文定业高皇帝。令拟于端毅字下。加钦安二字。恭加上太祖尊谥曰。太祖承天广运圣德神功肇纪立极仁孝睿武端毅钦安弘文定业高皇帝。太宗应天兴国弘德彰武宽温仁圣睿孝敬敏隆道显功文皇帝。令拟于敬敏字下。加昭定二字。恭加上太宗尊谥曰。太宗应天兴国弘德彰武宽温仁圣睿孝敬敏昭定隆道显功文皇帝。世祖体天隆运定统建极英睿钦文大德弘功至仁纯孝章皇帝。今拟于钦文字下。加显武二字。恭加上世祖尊谥曰。世祖体天隆运定统建极英睿钦文显武大德弘功至仁纯孝章皇帝。圣祖合天弘运文武睿哲恭俭宽裕孝敬诚信功德大成仁皇帝。令拟于诚信字下。加中和二字。恭加上圣祖尊谥曰。圣祖合天弘运文武睿哲恭俭宽裕孝敬诚信中和功德大成仁皇帝。孝慈昭宪敬顺仁徽庆显承天辅圣高皇后。今拟于仁徽字下。加懿德二字。恭加上尊谥曰。孝慈昭宪敬顺仁徽懿德庆显承天辅圣高皇后。孝端正敬仁懿哲顺庄敏辅天协圣文皇后今拟于哲顺字下。加慈僖二字。恭加上尊谥曰。孝端正敬仁懿哲顺慈僖庄敏辅天协圣文皇后。孝庄仁宣诚宪恭懿至德翊天启圣文皇后。今拟于至德字下。加纯徽二字。恭加上尊谥曰。孝庄仁宣诚宪恭懿至德纯徽翊天启圣文皇后。孝惠仁宪端懿慈淑纯德顺天翼圣章皇后。今拟于慈淑字下。加恭安二字。恭加上尊谥曰。孝惠仁宪端懿慈淑恭安纯德顺天翼圣章皇后。孝康慈和庄懿恭惠温穆崇天育圣章皇后。今拟于温穆字下。加端靖二字。恭加上尊谥曰。孝康慈和庄懿恭惠温穆端靖崇天育圣章皇后。孝诚恭肃正惠安和俪天襄圣仁皇后。今拟于安和字下。加淑懿二字。恭加上尊谥曰。孝诚恭肃正惠安和淑懿俪天襄圣仁皇后。孝昭静淑明惠正和钦天顺圣仁皇后。今拟于正和字下。加安裕二字。恭加上尊谥曰。孝昭静淑明惠正和安裕钦天顺圣仁皇后。孝懿温诚端仁宪穆奉天佐圣仁皇后。今拟于宪穆字下。加和恪二字。恭加上尊谥曰。孝懿温诚端仁宪穆和恪奉天佐圣仁皇后。孝恭宣惠温肃定裕赞天承圣仁皇后。今拟于定裕字下。加慈纯二字。恭加上尊谥曰。孝恭宣惠温肃定裕慈纯赞天承圣仁皇后。得旨、是、依议。　　

○谕总理事务王大臣、今日大学士等。恭拟尊加皇祖太妃封号字样具奏。举行之时。朕依照会典礼诣行礼。展崇敬之意。尊封皇考妃时。仍照雍正二年例行。　　

○以满洲副都统马尼、为正黄旗护军统领。协办参领偏图、为镶白护军统领。满洲副都统特库、为镶蓝旗护军统领。　　

○兵部议。两广总督阿弥达奏、新设苗疆。怀远县、请添兵三百名。派守备一员管领。庆远协、改归黔省兵一百五十名。照数复设。左江镇、拨入右江镇兵三百名。照数募足。右江镇、添设镇标中营兵五百名。添设游击一员。守备一员。千总二员。把总四员。宾州营。添设千总一员。把总二员。应如所请。从之。　　

○癸丑。手敕谕大将军庆复。朕躬安。问汝好。诸大臣喀尔喀王贝勒兵丁等均好。汝到军营。即将彼处情形。暨众心如何。蒙古等又系如何之处留心。过数日后。即须奏闻。想此旨。系汝发摺后始到。今日稍暇。特将朕意书谕于汝。准噶尔使来后。若事可顺适完竣断不令汝久滞于外。况朕前亦无多亲信贤臣。朕遣常德去。欲于事竣后。给伊镇守将军印信。在彼驻防。但常德能胜此任与否。汝须留心察看。至现在议驻哨兵。地方似觉稍远。事定后、或即照所议驻防。或稍彻近些。或不便彻近之处均著六额驸与常德悉心筹之。朕以为请和不请和在彼。我惟固我疆域。伊设来时。不过自取亏败而已。此言至要至细惟汝知之。额驸亦不令与闻。恐令喀尔喀等失意。想来现在应办之事。尔到彼、自必酌量轻重缓急。妥为办理。毋庸朕另降谕旨。其在彼臣工。汝将伊等行止。逐一具奏。　　

○谕户部。闻晋省大同、朔平、二府。办纳本色米豆一项。向例按里徵收脚价。距仓三四百里者。每石徵至脚价银三四钱不等。输纳太重。民力难支。此不但与通省钱粮之火耗悬殊。即以大朔二府。所属州县。相距仓廒远近而计。离仓愈远。脚价愈多。亦不免偏枯。嗣后除离仓最近之州县。向系粮户自行赴仓交收者。仍听民便。令其自运。不徵脚价外。其余州县。每石米豆止徵车脚银一钱。此外不敷之运价。著于司库存公耗羡银内。拨给添补令各该州县官承领雇运。不得丝毫克减。及私行派扰再闻米豆一石。向例徵收。加耗粮八升。亦觉太重。嗣后每石免耗粮四升。止徵耗粮四升。以二升为州县等沿途亏折之耗。二升为存仓鼠雀之耗。谅无不敷均自本年始。永遵为例。户部即行文该巡抚遵旨办理。　　

○又谕、朕即位之初。加恩海内民人。已降旨将雍正十三年以前。各省民欠钱粮。悉行蠲免。俾闾阎无催科之扰。因查两淮盐场灶户。应徵折价钱粮。亦有未完之项。当与民人一体加恩者。著该部即速传谕总督赵宏恩、盐政高斌。将雍正十二年以前。旧欠若干。一一查明。照地丁钱粮例。奏闻蠲免。俾灶户均沾实惠毋使胥吏滋弊中饱。　　

○严禁销毁制钱。谕曰、国家钱法。关小民日用之需必使流通充裕。方能足用阜民。乃每年鼓铸。而钱不加多。京城之中。康熙钱文甚少。此必奸徒暗行销毁之故也。我皇考惠爱斯民宵旰焦劳。留心钱法屡颁谕旨。严饬内外官员。查拏盗销之弊。而目下仍然钱少价昂。则有司奉行不力。显然可见。将此通行晓谕。凡京城内外各该地方官。务必密缉严拏勿稍疏纵。倘仍视为具文发觉之日。必将该管官重加处分。不稍宽贷。　　

○谕吏部兵部。年羹尧冒滥军功案内。革职人员。实因当日年羹尧营私作弊。伊等遂萌侥幸之心。其罪尚有可原。此革职人员内。未必无年力精壮。才具可用者。著行文该旗都统等。该省督抚等。秉公确查。文员自知县以上。武弁自守备以上。若有可用之才保送该部再加验看。拣选奏闻。候朕酌量降等录用。　　

○甲寅。谕总理事务王大臣、果亲王为皇考宣力多年。向因气体稍弱。圣怀时时体恤令在邸第办事。以保护精神。即遗诏中。亦拳拳谕及。自朕即位以来。王总理事务。夙夜勤劳。今天气正寒。朕心深为廑念。俟过百日后。或隔数日。一入内直。或天气晴暖时。随便入见。所有应办事宜。即在邸第办理。　　

○以左都御史孙嘉淦、仍兼管吏部侍郎事务。　　

○命赦投诚苗众罪。谕总理事务王大臣、同办理苗疆王大臣曰。贵州古州台拱等处生苗。虽自古未沾王化。然其地实在数省疆域之中。我皇考怙冒如天。不忍弃之化外。是以就其归顺之诚。为之安抚区画。俾得与海宇人民。共享昇平之福。并非利其土地人民而为好大喜功之事也。屡奉谕旨。至为明晰。乃伊等野性难驯。就抚未几旋即反侧。近复勾结熟苗。恣行抄劫。甚至蹂躏内地残害民生。种种凶恶。实属法所难宥。是以调发各省官兵刻期进发。期于荡涤逆氛以安良善。今用兵已逾数月。逆苖畏罪。窜伏剿穴官兵正在进剿。但朕念即位以来。施恩宥过咸与维新。薄海内外。皆吾赤子。乃兵行粮集旷日持久不惟吾民挽粟飞刍。荷戈执戟劳苦堪悯。即彼生苖。亦为血气之伦必骈首就诛。俾无噍类。揆诸朕胞与之怀。亦深为不忍。目今大兵云集。声罪致讨恐伊等冥顽无知以为罪在不赦。自分必死。则必负固不服。抗拒兵威虽欲自输诚悃而无由。即至身陷屠戮而不悟。著即谕张广泗等、明白晓谕。除怙恶不悛者。定行剿除以彰国法。其余若能闻诏投戈。输诚悔过。当悉贳其罪。予以自新。务使边宇安宁。百姓乐业。以副朕乂安海内一视同仁之至意。　　

○免贵州耗羡谕曰贵州百姓。被逆苗扰害。已蒙皇考恩旨。令将本年通省钱粮。悉行蠲免。并将被贼残害之州县。蠲免三年钱粮在案。查定例、凡特恩蠲免之项。其耗羡仍行徵收。以为各官养廉。其因水旱蠲免者。其耗羡一并蠲免。朕思黔民被难。较之水旱尤甚。况正项既蠲。仍徵耗羡。未必于民全无扰累。著将贵州本年应徵耗羡。及被扰州县。三年内应徵耗羡。悉行蠲免。该督抚严饬地方有司。毋得违例徵收。其各官养廉公费。著元展成于别项酌拨抵补。　　

○乙卯。上诣皇太后宫问安。　　

○谕礼部。自古圣君哲后。为上天笃生。以乂安寰宇。嘉惠元元。功德之盛。侔于造化。厥后追崇之典。必合天并飨。以隆报祀。诗载思文之什。易垂殷荐之文。皇哉大矣。仰惟我皇考世宗宪皇帝。值重熙累洽之后。统御乾纲。诞敷膏泽。钦承帝命。默契天心。殚继述之孝思。裕经纶之要道。由是宣之为政教。陈之为法纪。励百尔之廉能。恤万民之疾苦。蠲逋赋饬军威。静桁杨。筹水旱。劝课农桑。砥励风俗。惓惓恳恳。心勤宵旴之中。而虑周垓埏之表。至若隆师重道。取士增科。文德著焉。辑宁边塞。抚乂蛮陬。武烈彰焉。洋洋圣谟。俨如天语。煌煌睿藻。焕若天文。至治光华。格于上下。如日月之运行。无不照临。如雨露之沾濡。无不周溥。用能合撰清宁。同符帝载。协应苍穹。嘉祥备集。朕惟本天本祖之义。尚德尚功之典。我皇考世宗宪皇帝。允宜崇祀郊坛。克配上帝。以昭天眷。舆情允协。众议佥同。嗣后冬至。祈谷、祭天。祗奉世宗宪皇帝。同太祖高皇帝。太宗文皇帝。世祖章皇帝。圣祖仁皇帝。配享。夏至祭地。亦如南郊礼。祗奉配享。所有应行典礼。尔部会同九卿翰詹科道。详议具奏。　　

○谕兵部从前调驻常德之荆州满兵一千二百名。现今逆苗已窜入巢穴。邻省无事弹压。著该部即速行文彻回本处。　　

○丙辰。上孝敬皇后尊谥。前期。遣官祗告天。地。太庙后殿。奉先殿。社。稷。至日、上素服。御太和门。阅册宝。行三拜礼。还宫。预诣田村享殿大门外。东边幄次祗俟。册宝至。上诣孝敬皇后梓宫前。行九拜礼兴。跪进册宝。上行九拜礼。乃行致祭礼。奠帛、读祝、三献爵、均如仪。　　

○还宫。　　

○册文曰。慈徽永慕。垂懿范于千秋。茂典追崇。耀鸿声于万叶。晋瑶函而展孝。溯淑德而扬休。钦惟皇妣孝敬皇后。体顺承天。含章应地。性成纯孝。重闱之奉养。备得欢心。化洽肃雝。朱邸之赞襄。久彰令则。迨正中宫之位。益宏内治之功。躬节俭以表率宫庭。履敬慎而分忧宵旰。温恭示教。茂昭恺悌之风。惠爱覃敷。咸颂宽和之德。顾惟冲＜?耳少＞。夙荷恩晖。兰殿瞻依。缅训言之如在。云軿长往。怆岁序之频迁。兹当继序之初。倍切显扬之愿。敬循彝典。祇奉尊称。谨奉册宝。恭上尊谥曰。孝敬恭和懿顺昭惠佐天翊圣宪皇后。伏冀慈鉴丕昭。锡蕃禧而昌后。鸿庥垂庇。贻介福以流徽。永怀罔极之恩。佑启无疆之祚。谨言。　　

○上诣大高殿行礼。　　

○诣皇太后宫问安。　　

○严禁赌博斗狠屠牛。谕曰、民间恶习。无过于博。戏有或陷溺于其中。则子弟欺其父兄。奴仆背其家主。逃亡盗贼之源。鲜不由此。又有市井奸凶。十五为群。聚党斗狠。为患于乡闾。或强争市肆。或凌挟富人。朝罹官法。夕复逞凶。其恶不减于劫盗。至于牛为农事之本。民赖以生。故惟郊坛、宗庙、社、稷、岳渎之重。乃用太牢。而愚民妄肆宰屠。价贱于羊豕。悖莫甚焉。是以皇考莅政之初。即用为大禁。严饬百吏。饬缉奸凶。造赌具者有刑。屠耕牛者有罚。执法不移。由是斗狠凶博之莠民。屏息而不敢出。内则五城衢巷。草窃之贼日稀。外则商旅恬安。宵行野宿。少逢劫盗。田畴益治。井里晏眠。摩以岁月。乃克致此。朕承百度肃清之后。故庶政皆从宽大。欲中外吏民。蒸然向化。迁善远罪而不自知。然所宥者眚灾。所恤者良善。非谓怙终而不悛者。举可纵释也。近闻奸民。倡为流言。以惑众志。诡云、步军统领。缉获赌博。已经奏闻。朕置而不问。又云、屠牛之禁亦开。昔周公立造言之刑。重罢民之罚。谓非此不足以定民志而成道化也。敕下步军统领。暨五城御史。密访严缉。造为此言者。以正典刑。名直省州县。有不能治其境内。而犯此三禁者。该督抚即时参究。其或失察。朕亦不能为大吏宽。昔皇考立法之初。多方鼓舞。故告发赌博。隶民加赏。有司议叙。而奉行失宜。间或有生事以自为功者。自今以往。其各实心查禁。若不能禁赌、及造赌具者。必以不职罪之。打降及屠牛亦然。恶萌复生。将堕皇考已成之治化。朕滋惧焉。尔诸臣其共凛之。　　

○谕、河南地方。自田文镜为巡抚总督以来。苛刻搜求。以严厉相尚。而属员又复承其意。指。剥削成风。豫民重受其困。即如前年匿灾不报。百姓至于流离。蒙皇考降旨严饬。遣官赈恤始得安全。此中外所共知者。乃王士俊接任河东。不能加意惠养。且扰乱纷更。以为干济。借垦地之虚名。而成累民之实害。彼地民风淳朴。竭蹷以从。罔敢或后。甚属可嘉。然先后遭督臣之苛政。其情亦可悯矣。王士俊著解任。来京候旨。河南仍照旧例止设巡抚。即著工部侍郎傅德补授。并将朕旨宣示豫民。咸使闻知。　　

○谕总理事务王大臣、向来文武科场。需用食物器皿等项。定例俱系顺天府。派委大宛二县。动用钱粮。分发各行户备办。近闻承办之员。不能料理妥协。以致各行户未领银之先。吏胥有折扣价值。需索规礼之弊。及至发价之时。又复任意短发。扣克中饱。甚属可恶著晓谕顺天府尹。严饬大宛二县。即将前项情弊。立即革除。倘仍蹈故辙。一经发觉。定将该管各官。一并议处。　　

○丁已。以恭上孝敬宪皇后尊谥礼成。诏示天下。诏曰、朕惟礼先报本。君后并祀于明禋孝重尊亲。显扬宜隆夫鸿号缅怀慈范。倍深追远之忱。式耀前徽。爰有加崇之典。载稽往牒。彝制维昭。钦惟皇妣孝敬皇后。功符厚载。德懋安贞。殚诚敬于庭闱。孝思备笃。表肃雝于壸掖。雅化咸宜。翼赞鸿猷。佐勤劳以熙绩。宣昭阃教秉淑慎以垂型。俭约持躬。效葛覃之美烈。宽慈下逮。普樛木之仁风。理庶务于六宫。树母仪于万国。觏昇平之大业。帝治加隆。兆昌炽之嘉祥。贻谋益裕。朕自惟幼冲。备蒙顾复。遐思圣善。曷罄敷扬是用敬考旧章。博咨群议。祗告天、地、宗庙、社。稷。于雍正十三年十一月二十一日。率诸王贝勒大臣文武群臣恭奉册。宝上尊谥曰。孝敬恭和懿顺昭惠佐天翊圣宪皇后。既展追崇之礼宜推锡类之恩所有事宜。开列于后一岳镇四渎。庙宇倾颓者。该地方奏明修葺。以致诚敬。一、满汉孝子顺孙、义夫节妇、该管官细加咨访确具事实奏闻。礼部核实。以凭旌表。一、会试文武举人。已经中式者。除过犯革黜外。其有因殿试誊写错误。不合体式者。著礼兵二部察明核实准其再行殿试一乡试已经中式文武举人除过犯黜革外其有磨勘原卷、字句错误以致停科者俱著赦免。准其会试一各省要路桥梁间有损坏行人劳苦交与地方官查明验看应修之处该督抚奏明修理。一八旗满洲蒙古汉军包衣佐领下妇人年六十以上者。查明分别等次赏赉。一、直隶各省妇女。年七十以上者。给与布一疋米五斗。八十以上者。给与绢一疋。为一石。九十以上者倍之。百岁者。题明给建坊银两一军流人犯。有本人身故其妻子愿回本籍者。著该管官查明一面报部一面即令回籍不得留难永著为例一、从前发往各处安置人员。有情罪尚轻而在外巳过三年。能安静悔过者著该管官查明所犯情罪。具奏请旨于戏。懿德丕昭于奕世。瑶牒垂光。隆称永炳于千秋。璇图衍庆布告中外咸使闻知　　

○命言官实心陈奏。谕曰往者圣祖仁皇帝。特制台省之箴。以专言责。皇考世宗宪皇帝谕旨亦谆谆及之。洵以耳目之司。乃国是所由彰官常所由肃也。朕以藐躬。缵丞丕绪一日万几常恐措置失宜以负皇考付托之重绳愆纠谬正尔诸臣得自竭其忠诚之会也。中外大臣。或有诡法行私及昏庸不能任职者。近者实迹有徵远者舆论不协。皆宜据实弹劾。以广朕之聪明。而近观诸臣所奏。大率毛举细故。无关体要朕以实心求言。而专司言责者。乃以虚文塞责。无乃内负夙心而外惭于清议乎。其各自砥勖凡有关于国政民依者。知无不言。毋或畏葸若仍以不急之务。漫充奏牍或其人已自败露。而后摭拾其非又安用此至于怀私挟怨。受人指嘱互相攻讦。乃皇祖之箴。所谓尤为不臧者有。或蹈此乃自贻伊戚也勉之慎之　　

</div>
    <div class="pagination">
<a href="清实录乾隆朝实录_page10.html">上一页</a><span>...</span><a href="清实录乾隆朝实录_page6.html">6</a><a href="清实录乾隆朝实录_page7.html">7</a><a href="清实录乾隆朝实录_page8.html">8</a><a href="清实录乾隆朝实录_page9.html">9</a><a href="清实录乾隆朝实录_page10.html">10</a><span class="current-page">11</span><a href="清实录乾隆朝实录_page12.html">12</a><a href="清实录乾隆朝实录_page13.html">13</a><a href="清实录乾隆朝实录_page14.html">14</a><a href="清实录乾隆朝实录_page15.html">15</a><a href="清实录乾隆朝实录_page16.html">16</a><span>...</span><a href="清实录乾隆朝实录_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
