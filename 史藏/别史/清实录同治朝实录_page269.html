<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 269 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 269 页/共 505 页
  </h1>
  <div class="content">
   ○予河南陕州伤亡外委薛位烈祭葬世职加等。　　

○句到朝审情实罪犯。停决斩犯二人。余十人予句。　　

○己未。河南巡抚李鹤年奏、东西两路窜匪。均距豫疆不远。现分兵布置。合力兜剿。得旨、西路股匪。既退向华潼一带。距豫晋甚近。即严饬保英联络晋军。合力防堵。东路股匪。即饬宋庆等探踪迎剿。以杜回窜。毋稍松劲。　　

○予安徽休甯阵亡殉难都司衔李松等绅民妇女九员名口分别旌恤如例。　　

○予贵州施秉合家殉难文童贺绪新暨眷属等分别旌恤如例。　　

○庚申。谕内阁刘长佑奏、回避知府拣调员缺。请旨办理等语。直隶永平府知府延福、回避布政使钟秀。直隶无兼辖省分。不能查缺对调。著吏部签掣一省。即在该省实缺知府内。拣员与延福对调。　　

○谕军机大臣等、刘蓉奏、汇报东西两路防剿情形。请改拨刘秉璋等军入关。催穆图善赴泾请拨队分扎渭水北岸。甘肃粮台事务。请暂由林寿图陈奏各摺片。陕省东西两路防军。均各获胜捷。西路回逆。渐已窜向甘境。著杨岳斌、刘蓉、即饬鄜延各属。集团扼要驻守。与程兴烈等军协力防堵。并令刘效忠等严扼邠长一带。与湘果三营联络声势。以截该逆窜陕之路。汉中镇总兵萧德扬恃勇轻进。致有损伤。著撤销提督。并摘去翎顶。以示薄惩捻逆仍在华州一带。即著督饬刘厚基等相机进剿。至鲍超一军。既未入关。即著曾国藩、李鸿章、檄饬刘松山一军。由商州前进。刘秉璋、杨鼎勋两军。由潼关前进。如能扼之于潼关南原潼峪蒿峪涧谷之闲。当可痛歼丑类。即著催令该提督等分道迅进。万勿迟延观望。鲍超一军。即令分扼阌乡卢氏及淅川之荆子关一带。务须痛加剿洗。毋再与贼相左致误戎机。前谕穆图善暂缓赴兰垣。急顾陕省西路。即著率领马步各军。迅由盐茶趋平固。进扎泾州。督饬雷正绾等军。截剿东窜逆匪。以防回捻句结合并之谋。并督令张在山等军竭力保护庆阳完善之地。以便刘蓉专意剿捻。乔松年谅已到陕。著与刘蓉随时筹商。并将省防妥办。以副委任。陈湜办理河防。甚属奋勉可嘉。刘蓉请令该臬司派拨步队四营。分扎渭水北岸。并令将炮船上下梭驶。敲击河冰。著赵长龄即传知该臬司妥为照办。务期兵团协力。水陆相依。不可稍涉疏懈豫境边防。李鹤年务当督饬各军。认真堵截。毋任再行狂窜。甘肃粮台事务。既系林寿图一手经理。凡关涉粮台事件。即由林寿图陈奏。并责成将经手支发各件。造册报销。以归画一。杨岳斌片奏请将三寿调补镇迪道等语。本日已明降谕旨将三寿调补镇迪道。所遗之甯夏道一缺。已简放书龄矣。书龄到任需时。三寿既属得力。即著暂留甯夏道任。俟书龄到甘。再行交卸可也。将此由六百里各谕令知之。　　

○又谕、刘蓉奏、请严催各省欠解协甘饷银。分别开单呈览一摺。杨岳斌所部各军饷项。前谕由湖北湖南江西江苏江海关浙江江甯各省按月拨解。乃自上年闰五月至今。各省欠解竟至一百六十余万之多又庆阳粮台。由四川河南山东山西各协银三十万两。本年以来。解者寥寥。河东盐课项下。□山戊不□拨之数丙寅纲。全未解到。甘省粮缺饷匮。势成坐困。即使各省源源接济。已觉分润无多。若再不克如期。大局何堪设想。著官文、曾国藩、崇实、骆秉章、李瀚章、赵长龄、阎敬铭、马新贻、曾国荃、刘坤一、郭柏荫、按照单开。各将欠解数目。即速筹拨。派员迅解。以济饥军毋得再分畛域。致误大局。并著左宗棠委员分投迎提。以期迅捷。原单二件。著分别钞给阅看。刘蓉另片奏、陕西汉南军饷。自同治二年七月起。至三年十月止。河南应解十六万两。仅解银六千两。山东尚短银五万两。著阎敬铭、李鹤年、速将此项欠饷。尽数筹解。乔松年取道河南。并著与李鹤年竭力筹画。先行凑拨四五万两。以济急需又据杨岳斌奏、派委臬司英奎。在汉中设局采办米粮。请饬四川划拨饷银。并令湖北督臣饬令藩司。兼司陕甘后路粮台各摺片。川省采米入甘。转运维艰。著崇实、骆秉章、除川省每月应解成禄军营饷银一万两外。即将该省按月协甘饷银二万两。派员径解汉中。交英奎采办。以省糜费。并著官文即将湖北设立之陕甘后路粮台。附入湖北军需总司。仍令藩司何璟兼司其事。俾专责成。将此由五百里谕知官文、曾国藩、崇实、骆秉章、左宗棠、李瀚章、赵长龄、阎敬铭、马新贻、李鹤年、曾国荃、刘坤一、乔松年、并传谕郭柏荫知之。　　

○以陕西截剿凤陇等处回匪出力。赏副都统西蒙克西克、提督邱时成、总兵官张荣华、一品封典。总兵官江得意、萧集金、陈有贵、萧贵松、陈德隆、文星明、副将李照其、参将张心扬、洪殿元、巴图鲁名号副将刘占克、知州汤敏等花翎。知县王喆等蓝翎。余加衔升叙开复有差。予阵亡副将秦福益等祭葬世职。　　

○予甘肃西甯阵亡知府钟瑛祭葬世职。　　

○辛酉。以神灵佑助。颁贵州绥阳县关帝庙扁额。曰福佑涪江。　　

○谕内阁、礼部奏、公主厘降事宜。请旨遵行一摺。恭亲王之长女荣寿公主。前经指志瑞为额驸。所有厘降一切典礼。应照和硕公主成案办理。本日据恭亲王面奏。再三恳辞。若不俯允所请。转无以惬其谦抑之忱。所有荣寿公主服色。业经赏用金黄色。其余一切体制。仍著照和硕公主定例服用。应给金册。著改用银质镀金。其仪卫等项。即著毋庸豫备。　　

○谕军机大臣等、李鸿章奏、官军追剿东境捻逆屡获胜仗。贼已西遁入豫一摺。刘铭传等军。由金乡郓城曹州等处追贼。几于无日不战。先后败贼二十次。斩馘甚多。使该逆一日未息。一寨未破。实属异常出力。著李鸿章查明归入汇案保奖。该逆率其余党狂窜归德。图扰光固。李鸿章已派令张树珊、李昭庆周盛波等军。分道西进。著即督饬诸将蹑踪追剿。会合豫军。先将此股殄尽。豫省归德光固一带何人驻守。李鹤年即飞饬各军就近截剿。毋任再有狂窜。侦探为行军第一要著。往往贼至附近一带。而豫省大吏或未之前闻。则探报不实可知。李鹤年务当振刷精神。相机出省驻扎。认真堵剿。催督诸军合力剿贼。多设侦探。豫为准备。毋稍大意。逆匪如趋光固。则窜皖窜鄂。均属甚近曾国荃、英翰、务当激励防军力图迎剿。以免阑入完善地方。此股窜贼势穷食尽。无难合力殄除。如各该省派出防剿之军。意存观望。不能尽力追剿。致贼踪再有蔓延。著各该大臣督抚申明纪律。将玩寇之带兵官弁。即以军法从事。不得稍有姑息。如该大臣等调度无方。致穷蹙之贼死灰复然。即与纵寇殃民无异。国典具在。亦不能为该大臣等宽也。懔之张之万奏。现挑成子河。设险严防一摺。成子河为清淮门户。自当赶紧兴挑。务须一律宽深。方足以资保卫。该漕督当与曾国藩、李鸿章、随时会筹办理。东贼入豫。李鸿章自应移营进扎。以资控制。清淮防务。著张之万认真经理。以副委任。将此由六百里各谕令知之。　　

○又谕、刘岳昭奏、攻克号匪老巢。仁怀渐就肃清。并进剿黔西贼匪获胜一摺。仁怀号匪。屯踞马滚坡等处。经官军先后进攻。将贼垒一律蹋平。黔西来苏场之匪。复经官军捦斩殆尽。仁怀渐就廓清。虽经刘岳昭派拨吴安康等两营驻守弹压仍著激励将士。将败窜余匪。悉数摉捕。务绝根株。惟该县甫经收复。亟须贤有司妥为拊循。招集流亡。俾得及时归业。即著张亮基速派贤员前往接署。将善后事宜。妥为经理。黔西贼势已蹙。刘岳昭务当严饬邹复胜统率所部。进攻平坝。并令谢景春移营进攻菉竹山。联络声援。节节埽荡。为肃清黔西东路之计。张亮基即督饬本省官军。会同刘岳昭各营。通力合作。协同剿洗。迅殄逆氛毋得专恃客兵。致误式机。将此由六百里各谕令知之。　　

○云南巡抚刘岳昭奏请调道员梁硕钊知府吴仰贤赴贵州军营差委。允之。　　

○以镶蓝旗汉军都统伯彦讷谟祜署正黄旗领侍卫内大臣。镶蓝旗蒙古都统明庆署正黄旗汉洲都统。　　

○准前任江南河道总督潘锡恩在山东省重赴鹿鸣宴。并赏加太子少保。　　

○以江南试办江北漕粮河运出力。予山东同知周鹍等加衔升叙有差。　　

○以贵州仁怀攻克号匪老巢。予副将邹复胜等加衔升叙有差投诚贼目吴奇忠、刘奇义均以千总补用赏蓝翎阵亡千总唐桢祥等祭葬世职加等。　　

○拨河南江西湖南湖北徵存漕项银各二万两河南折漕公费银二万两。解赴漕运总督张之万军营备用。　　

○壬戌以琳皇贵太妃薨逝辍朝五日　　

○旌表守正捐躯山西岚县民妇邸马氏　　

○癸亥谕内阁、本日据英翰奏凤阳府知府胡庆源因病出缺。请旨简放。并另片胪陈候补知府胡玉坦等三员。请酌量简用一员各等语。所奏殊属非是。凤阳府为请旨要缺应由朝廷特简。安徽省如有出色人员。该抚不妨随时保荐。听候录用。何得于见缺之后。遽行保奏。此中流弊。不可不防。前于同治元年十一月闲。曾因官文、严树森、指缺请简。降旨通谕。各该省督抚。自应遵照办理。乃近来各督抚遇有请简之缺。仍复将该省人员附近密保。朝廷期在得人。闲有允准第恐此端一开。夤缘奔竞之风或由此起于吏治大有关系嗣后著各督抚仍遵前旨。如有才堪任使之员。随时保奏。候旨录用。不得指明某缺恳请简放以符定制而杜弊端。将此通谕知之。　　

○谕军机大臣等、富明阿奏、巴彦苏苏地方被贼盘踞。派兵剿办一摺巴彦苏苏地方。于十月二十四日。突有贼匪窜踞。并将该处巡检绑缚情形殊为凶恶。富明阿已咨德英等派兵过江。并饬穆克登额春寿先后带兵前往助剿著即严饬各军克期殄灭。毋学南窜并著特普钦速派官兵会同夹击。一鼓歼除以靖闾阎。此股贼匪究有若干。从何处窜出。其地方文武各员。何以毫无觉察。特普钦身任将军即著查明确情。据实参奏。以儆玩泄而遏乱萌。正在寄谕闲。复据特普钦驰奏。呼兰厅界骤被匪扰。派兵进剿一摺。此股匪徒。于同知松英额赴乡之际。即窜入呼兰地方。将监犯开放。其平日之疏忽可知。该将军何以漫无觉察。现在既派德胜等分投进剿。著即严饬该协领等会同吉林官兵克期歼除。毋令蔓延此外地方有无潜匿土匪。并著富明阿、特普钦、随时留心。不得稍存隐匿将此由五百里各谕令知之。　　

○又谕、曾国藩奏、东西两路军情。分调各军援剿恳请开缺各摺片西路捻股窜入秦疆。盘踞多日陕省兵力本单萧德扬等剿办失利。该匪若东窜晋省。西连回逆则蔓延益广。防剿更形棘手。贼情变幼靡常。探报情形。亦未必遽能确实。值此军情紧急之时。自当迅派援军入关助剿。现据曾国藩奏称、刘松山一军已令在汝州截击东股捻匪。并至陕州与晋军夹河设防。杨鼎勋一军。现在陈州所属追贼。是该二军能否迅速入秦。尚未可定。鲍超一军。既由曾国藩檄令入陕。即著饬令该提督星夜兼程前进。总以迅速就近援秦为主。不可稍涉迟疑绕折。坐失事机。刘秉璋一军当可由陕州就近先入潼关。著曾国藩、李鸿章、迅饬飞赴。总之陕省紧要。诸军无论何部务令就近者迅往援剿如鲍超能即入陕务令严申军律毋得任听所部将士扰累所过地方东路捻股窜至陈郡经刘松山等军追截获胜著即督饬各军尽力截击。毋令他窜。晋省兵力未厚。现值河冻渐合。防务万分吃紧。曾国藩所饬刘松山一军。驰赴汝洛。与陈湜所部分防黄河南北两岸。尚合机宜。著即飞饬前往。惟诸军分赴陕州及关中诸处。均系粮米极少之区。采买维艰。著李鹤年迅饬豫西各属地方官。速行筹备粮米。以供军食并著赵长龄筹运粮米由渭河船运入秦。务须源源接济。不可稍涉推诿。致误军食。应需采买饷银。即著曾国藩、李鸿章、迅拨豫晋二省归款。乔松年、刘蓉、亦当迅储粮米接济。毋任缺乏。前有旨令李鸿章为钦差大臣。曾国藩回两江总督本任。筹办饷需。著曾国藩即遵前旨。将军务交与李鸿章接办。该督即回两江总督本任。办理饷需军火。源源筹解。俾李鸿章得离江境。统兵进剿。则筹饷与剿匪之功。均为国家倚重。正不必以开缺赴营。始足为朝廷宣力也。李鸿章俟曾国藩回任后办饷有人即著相度情形驰赴前敌军营就近调度曾国藩公忠体国与李鸿章同办一事所有该营军火饷需自能不分畛域妥筹接济无俟朝廷谆谕也将此由六百里各谕令知之。　　

○拨神机营洋枪一百杆。洋火药一千瓶给吉林将军富明阿军营备用。　　

○甲子遣官祭先医之神。　　

○谕内阁、御史蒋彬蔚奏内城夤夜叠劫。并伤事主。请旨饬拏一摺。据称御史恩崇住宅。在西单牌楼灰厂地方于本月初五日夜闲。有贼二十余人明火持械突入宅院劫去首饰衣物多件。并将恩崇打伤。是夜小东岳庙地方白姓家内亦被盗劫去金银衣物甚多。并据恩崇声称、本月初三日。西单牌楼口袋胡同志宅。城隍庙街阿宅。亦均有被盗刀伤事主等语。内城重地应如何严密稽查。诘奸禁盗。乃步军统领衙门。于所属地方。平时漫无觉察任贼纵横。致数日之内。劫案叠见尚复成何事体。且该御史被劫时。曾遣人报知官厅而官厅内寂然无人不知该地面官弁平日所司何事。步军统领衙门。捕务是其专责疲玩因循竟至于此。实属可恶已极。此案即著步军统领等速行严饬所属。将逸犯赶紧勒限严缉务获。从重惩办。傥限满无获。即行从严参办并著顺天府五城御史一体严拏。以靖盗风而清地面。　　

○乙丑。以琳皇贵太妃薨逝。命大内以下宗室以上。暨王公文武官员于本月十二日素服一日。　　

○谕内阁、阎敬铭奏筹办黄崖善后各事宜。并详陈逆首张积中罪状请旨严禁邪说一摺。匪首张积中、以职官踞寨叛逆前经阎敬铭督兵剿办。全数就歼。兹览该抚查明张积中举事之日。业于武定一带句结盐枭数百名入山。黄河水次。亦有匪船为送军械之事。并遣匪党赴河西句结捻股。令扑运河其附近被扰之各村庄均纷纷恳求进兵速剿。迨官兵破寨之时。该逆满寨俱裹红巾拌命死斗。无一生降所居伪屋。层辕列陛。上结黄幔帐。铺设俱僭用黄色。实属逆迹显然该逆伪托诗书。倾动流俗。以致衣冠族类。咸为尽力。招集亡命跨郡连乡。狂悖情形实骇观德。现虽首恶就诛。难保无余党在逃。复谋煽惑。著阎敬铭通饬各属一体查拏以绝根株。其与张积中平素交游。及素札往还。尚非实在从逆者。概免追究。以安反侧。该省士民当晓然于邪说诐行之惑人。决无生理。涤瑕荡秽。各保自家。万不可覆辙相寻。自取诛戮如有执迷不悟。暗习邪教之辈即著阎敬铭随时密速查拏。按律严惩。毋使滋蔓。各属州县有隐匿不报养痈贻患者。并著该抚即行查明参处。以靖地方而遏乱源。　　

○谕军机大臣等、阎敬铭奏、捻股追出东境。现筹布置情形。并回省交卸一摺东股捻逆。经刘铭传等军追剿。叠获胜捷。该逆现由曹县一带。回窜豫省睢州。阎敬铭以天寒水涸。河防益宜加密。现饬王心安一军。修筑沈口堤墙。复饬济甯州就近添设炮台。添调千人。防守黄河北岸。并令傅振邦所部千七百人。扼守沈口张秋一带。所筹尚属周妥。著即督饬各军认真堵御。昼夜梭巡。不得因贼踪已远。稍形疏懈。阎敬铭现拟回省。著丁宝桢懔遵前旨。星速驰赴东平。接办防务。督饬在营将士严密布置。以副委任。将此由五百里谕知阎敬铭、并传谕丁宝桢知之。　　

○又谕、李云麟奏、中途兵变。现在筹办情形。统筹军食。请饬各将军大臣等照章筹办。绥远城将军赶办台站。山西速解军火各摺片。览奏甚为愤懑。李云麟前奏欲于九月底赶至察罕通古布置。请饬德兴阿赶紧由归化城督军取道大西路。驰赴古城。并催成禄即日出关。以成三路会兵之局。当经谕令认真整顿。相机前进。兹据奏称、九月二十七日。行抵呼图古兰台地方。扎萨克图汗营兵。抢掠台兵牛驼。该管扎兰究问。兵众不服。聚众将犯法之兵劫去。次日二更有百余骑闯入行营。营中大乱一切皆被抢去。李云麟率亲随三骑。折回乌城。扎萨克图汗之兵。纷纷散回部落。赛因诺颜兵亦多有被惑逃走者。李云麟现由乌赴科。令棍噶扎勒参将科城之兵。设法羁縻前进。仍一面将奇古溃勇收集精锐。立为三营。赶紧调扎察罕通古徐图进剿等语。朝廷前以西路警信频闻。求援甚亟。而甘肃内地未靖。大兵未克即日出关。又未便置关外于外不顾。是以饬李云麟相机进剿。克保东路完善之区。该大臣亦自任恢复乌噜木齐。以为进兵地步。并因其筹画井井有条。是以不为遥制。今蒙兵中途溃变。既难尽绳以法。亦难再行招集。该大臣虽属毫无布置。大负委任。现在情形。亦止可如所奏办理。惟前进必须度量机宜。而固守尤当认真策画。乌科塔三城。为该参赞等立足之区。将来进兵。必由于此。难保逆匪不乘隙窥伺。著与麟兴、锦丕勒多尔济、奎昌、明瑶、悉心守御。不中稍有疏懈。所需羊只。即著照李云麟所筹办理。其科城议捐之三万只。东两盟议捐之八万只。著奎昌等认真经理。并著理藩院速行行知蒙古各该旗王公办理。于今冬明春赶紧报解。如有不能解齐者。可将数目先行声明。缓至明□山戊不□秋成交纳。留备冬季兵食。夏季数月无庸报解。以示体恤。晋省代塔城买办之小麦五千名。著赵长龄于本年内。由归绥附近地方。无分米麦。如数买齐。所需价银。即由该省冬季应解月饷内坐扣。此项粮石买齐后。均解至绥远城存储。数目既多。断非军台所能转运。俟口内征兵到古时。除酌留各营应用驼只外。既以羡余驼只。派员全数由大西路赶回归化城。将存储麦石。运赴古城。作为各军搭放之用。并著皂保即兼程赴绥筹办以专责成。阿克敦布一员。何以尚未起程。著福兴即饬该员迅速前进。毋许托故推延。蒙古三台。应如何安设官兵。添筹经费。并著福兴妥为筹办。以利师行。乌科等城。无论为战为守。均需火药接济。著赵长龄将该省现存军火。酌定数目。迅解绥远城。由绥远城赶派妥员押护。交李云麟军营。以应急需。库克吉泰现已由京启行。即著带领直隶吉林黑龙江官兵星速前进。前据福兴等奏、征兵难由大西路行走。裕瑞等奏、征兵难由台站行走。已将备办驼马撤回。当经谕令福兴、德兴阿、探询可行闲道。妥筹章程。一面奏闻。一面饬兵丁速行西进。著懔遵前旨妥办。库克吉泰即探明道路。会同福兴等商酌办理。将此由六百里各谕令知之。　　

○以山东沂州摉捕幅匪出力。予知府长赓等加衔有差。　　

○以政声卓著。暨历著战功。予故安徽知州郭世亨、知县俞澍、交国史馆立传。　　

○追予浙江杭州殉难在籍道员俞焜谥文节。　　

○缓徵两淮丁溪、草堰、刘庄、伍佑、新兴、庙湾、富安、安丰、梁垛、东台、何垛、板浦、中正、临兴、十四场被水地方折价钱粮。　　


大清穆宗继天开运受中居正保大定功圣智诚孝信敏恭宽毅皇帝实录卷之一百八十九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治五年。丙寅。十一月。丙寅。谕军机大臣等、前据都兴阿奏、请领东三省丁卯年官兵俸饷一摺。当经谕令户部速议具奏。兹据户部奏称、奉省丁卯年俸饷。除抵用外。并照奏案。将杂款每银一两。折放实银八钱。实需银四十五万四千四百两。复将该省各项税课钱银等项。详细查核。共抵银五十三万七千余两。除拨抵俸饷银四十五万四千余两外。余賸银八万二千六百余两。即留抵该省缉捕经费之用。吉林省按八折计算。实需银七万五千三百余两。应于荒地租钱项下抵银十万两。余賸之数。并应徵土税钱一万吊。存储另候提拨。其打牲乌拉计需银四万四千七百余两。毋庸折扣。黑龙江除提拨荒地租钱合银一万两外。实应拨银二十五万一千六百两。其应领制钱一千七百串。仍由盛京户部金银库拨给。以上打牲乌拉黑龙江共应拨银二十九万九千三百余两。拟令直隶长芦并山东河南等省迅速拨解各等语。所筹尚为周妥。即著刘长佑于长芦丁卯年盐课内。拨银十四万九千三百四十六两零。阎敬铭、丁宝桢、于山东地丁项下欠解咸丰十一年京饷内。拨银五万两。李鹤年于河南地丁项下欠解同治四年京饷内。拨银五万两。刘长佑于丁卯年旗租内。拨银五万两。迅即遴员径解盛京户部交纳。毋许迟误。俟解到后。即由都兴阿、富明阿、特普钦、各按部议折放章程。核实报销。余賸银两。留充下年俸饷。抵拨各项。即照该部所议办理。原摺著钞给都兴阿阅看。另片奏、各省欠解东三省甲寅等年俸饷。除报解外。尚欠银一百五十五万八千九百九十余两之多。请饬速解等语。奉天等省现在办理防剿。需饷孔殷。即著刘长佑、阎敬铭、丁宝桢、李鹤年、乔松年、刘蓉、严饬藩运各司。赶紧将积欠银两陆续委解。以济要需。傥仍前延宕。即著该部查明参奏。原片著钞给刘长佑等阅看。将此由五百里谕知都兴阿、富明阿、特普钦、刘长佑、阎敬铭、李鹤年、乔松年、刘蓉、并传谕丁宝桢知之。　　

○又谕、英翰奏、贼渡沙河南窜。布置颍西防务一摺。捻逆由单县窜过柘城鹿邑。势甚飘忽。英翰带兵驰抵太和。亳州守将程文炳出队往剿。该匪已向陈州一带奔窜。总兵李显安等追至沈邱县迤西。匪众已过项城。现在逆踪窜入豫境。势将南趋鄂疆。李鹤年务当督饬豫军尽力拦截。不可徒事尾追。致令贼由汝信西窜南阳。曾国荃已经出省。东赴黄州。著即探踪北趋黄陂麻城一带。杜贼由光固窜鄂之路。并著官文、曾国荃、分布各军。于襄樊应山随枣一带严密堵遏。槐店周口。俱有火光。曾国藩现住周口。当必有兵迎击。其被扰轻重及接仗情形若何。著即随时具奏。贼去东省已远。刘铭传等军。自应多为派拨。尽力追入豫境。与周盛波等军会合豫师夹剿。务须穷贼所向。不可稍形懈弛。著曾国藩、李鸿章、妥为调遣。仍著英翰严扼颍六一带。防贼回窜皖境。以固疆圉。将此由六百里各谕令知之。　　

○以广东布政使李福泰为福建巡抚。未到任前。以署布政使道员周开锡护理。以河南按察使吴昌寿为广东布政使。　　

○予故福建巡抚徐宗干祭葬。谥清惠。入祀名宦祠。并入国史循良传。　　

○丁卯。谕军机大臣等、刘长佑奏、请饬花马池防兵回直。并陈击退捻匪情形各摺片。捻匪由曹郡北扑河干。扰及东明县沿河村庄。经余承恩带队迎击。捦获执旗贼目。余众逃向东南。复为刘铭传等军痛剿于曹定之交。向南窜逸。势极穷蹙。畿南河防。最关紧要。现值天寒冰冱之时。到处皆可涉浅抢渡。刘长佑仍当严饬防河诸军加意堵扼。并密筑堤墙炮台。以资防守。贼骑飘忽靡常。不可稍形松懈。前因刘长佑奏、请撤回花马池驻扎直隶官兵。当经谕令穆图善斟酌撤留情形办理。兹据刘长佑奏、直隶营兵。不敷防堵及团操之用。请催花马池防兵全数撤回等语。畿辅重地。练兵紧要。且须分拨南路。防堵捻踪。现既不敷应用。著穆图善即将花马池防兵。迅速全数撤回直隶。毋稍推诿。甘肃甯灵一带。现已安静。花马池一带。应否另筹营兵驻守。并著该将军体察情形。酌度办理。将此由五百里各谕令知之。　　

○又谕、前因成禄奏、请饬曹克忠西行助剿。当经谕令杨岳斌酌量调拨。兹据该督奏称、曹克忠自调赴巩昌以来。泾庆各军。统归节制。若调令西行。则所部甚众。统摄实难其人。亦系实在情形。即著照杨岳斌所请。迅催曹克忠赴甘剿贼。暂缓西行。成禄攻剿肃州为时已久。究竟何日可以克复。著即实力进攻。迅图恢复。现在杨岳斌既无接替之军可派。肃州城围事宜。即责成成禄办理。俟收复后。再行出关。但不准因有此旨。藉端迁延。杨岳斌总督甘省肃州军务。亦当据实奏报。不可扶同徇隐也。将此由五百里各谕令知之。　　

○又谕、崇实、骆秉章奏、官军越剿黔匪。攻拔贼巢一摺。贵州桐梓县匪首何沅易啸聚油萝口地方。屡次出扰黔川边境。经崇实等派令成耀星等带兵进剿。破其巢穴。生捦逆首何沅易等。余贼歼灭无遗。所办尚属认真。所有此次出力员弁。著准其查明酌量保奏。候旨施恩。正安州黔匪。现又窜近川界。即著饬令成耀星驰抵南川后。实力防剿。以靖寇氛。将此由五百里各谕令知之。　　

○改山东福山县知县为要缺。在外拣员升调。从巡抚阎敬铭请也。　　

○予甘肃省城被戕翰林院侍讲钟启峋等祭葬世职加等。　　

○予贵州桐梓阵亡游击朱云亮等祭葬世职加等。　　

○戊辰。圣祖仁皇帝忌辰。遣官祭景陵。
  </div>
  <div class="pagination">
   <a href="清实录同治朝实录_page268.html">
    上一页
   </a>
   <span>
    ...
   </span>
   <a href="清实录同治朝实录_page264.html">
    264
   </a>
   <a href="清实录同治朝实录_page265.html">
    265
   </a>
   <a href="清实录同治朝实录_page266.html">
    266
   </a>
   <a href="清实录同治朝实录_page267.html">
    267
   </a>
   <a href="清实录同治朝实录_page268.html">
    268
   </a>
   <span class="current-page">
    269
   </span>
   <a href="清实录同治朝实录_page270.html">
    270
   </a>
   <a href="清实录同治朝实录_page271.html">
    271
   </a>
   <a href="清实录同治朝实录_page272.html">
    272
   </a>
   <a href="清实录同治朝实录_page273.html">
    273
   </a>
   <a href="清实录同治朝实录_page274.html">
    274
   </a>
   <span>
    ...
   </span>
   <a href="清实录同治朝实录_page270.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
