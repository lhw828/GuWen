<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 586 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 586 页/共 681 页</h1>
    <div class="content">冬。十月。辛亥朔。享太庙。遣吏部尚书富宁安行礼。　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○颁康熙五十二年时宪历。　　

○御笔朱书谕诸王、贝勒、贝子、大臣等、前因允礽行事乖戾、曾经禁锢。继而朕躬抱疾、念父子之恩、从宽免宥。朕在众前、曾言其似能悛改。伊在皇太后众妃诸王大臣前、亦曾坚持盟誓。想伊自应痛改前非、昼夜警惕。乃自释放之日、乖戾之心、即行显露。数年以来、狂易之疾、仍然未除。是非莫辨。大失人心。朕久隐忍、不即发露者、因向有望其悛改之言耳。今观其行事、即每日教训、断非能改者。朕今年已六旬。知后日有几。况天下乃太祖太宗世祖所创之业。传至朕躬。非朕所创立恃先圣垂贻景福、守成五十余载。朝乾夕惕耗尽心血、竭蹶从事尚不能详尽。如此狂易成疾、不得众心之人、岂可付托乎故将允礽、仍行废黜禁锢。为此特谕。又传谕曰、朕今虽六旬赖祖父之福、自幼尝以英杰自许。朕于允礽、非不能制。但今之人善者少而恶者多。允礽秉性凶残、与恶劣小人结党。允礽因朕为父、虽无异心。但小人辈、惧日后被诛、倘于朕躬有不测之事、则关系朕一世声名。彼有一小太监善福、如厕、皆遣人伺察。以此观之、当无处不留心伺察者矣。昨质问彼随侍二太监尝面唾辱。伊毫无愧色。其不堪可知况前者释放时、曾有谕上□日、善则为皇太子否则复行禁锢、详载档册今毫无可望、故有此谕诸王大臣奏曰、皇太子、乃皇上之子。皇上所知、较臣等更切。皇太子复立之后、皇上日加训诲、望其自新。今皇上洞鉴其未改。重念太祖太宗世祖皇帝创立鸿业。不得已筹画备至自出乾断、颁示谕上□日臣等自应钦遵。但皇上圣躬关系甚重。祈宽释颐养臣等庶可稍慰上谕曰、著传谕诸臣自释放皇太子以来数年之间、隐忍实难惟朕乃能之即今皇太子饮食服御陈设等物、较之于朕、殆有倍之。伊所奏欲责之人朕无不责欲处之人、朕无不处。欲逐之人、朕无不逐。惟所奏欲诛之人、朕不曾诛以朕性不嗜杀故耳。凡事如所欲行、以感悦其心冀其迁善也。乃朕如此俯从、而仍怙恶不悛。是以灰心、毫无可望。至于臣庶不安之处、朕无不知。今众人有两处总是一死之言。何则。或有身受朕恩、倾心向主、不肯从彼、宁甘日后诛戮者。亦有微贱小人、但以目前为计、逢迎结党、被朕知觉、朕即诛之者。此岂非两处俱死之势乎。此数年间、侍朕左右之人、因朕有勿得责罚之命、故伊不加荼毒。至伊属下内外人等、种种捶楚、不可胜计。今即伊妻孥、亦皆寒心俱以为当废、无一堕泪者。顷在热河驻跸时、朕之侍卫、每日射箭欢笑、饱餐颁赐食物、颜色丰润、无不愉乐。伊处黄褂侍卫、溽暑之时、流汗执役、肩担摃木、手执锹镢、手足胼胝、哭泣怨望。无有不知者。伊处只有一门、出入之人甚杂、亦众所知。朕虽日遣大臣一员、侍卫十员看守。俱似无目者然。今尔等奏请朕躬关系甚重、宜加颐养。但自释放皇太子以来、数年之间、朕之心思用尽、容颜清减。众皆缄默、曾无一人如此劝解者。朕今处置已毕奏此劝解之言何用。前次废置、朕实愤懑此次毫不介意、谈笑处之而已。前废皇太子之时、朕所诛不过数人皆系皇太子恶劣所致。今锁拏之人虽多、朕惟将一二怂恿皇太子为恶者诛之其余概不深究、不忍令臣庶无辜受戮也嗣后众等、各当绝念。倾心向主、共享太平。后若有奏请皇太子已经改过从善、应当释放者、朕即诛之。果尔、初拏皇太子之时、何无一人保奏。今已颁谕上□日完结之后、奏亦无益。日后朕若再行复立、其何以示天下耶。　　

○谕大学士等、内务府事件、积滞甚多。所关甚要。著原任大学士马齐、署理总管事。　　

○谕宗人府、正红旗护军统领莘泰、已经革职所遗员缺、著原任镇国公普奇补授伊爵及所属佐领、俱著给还原任副都统宗室楚宗著仍授为副都统。遇缺即补。　　

○壬子。上诣皇太后宫、问安。　　

○吏部议覆、陕西巡抚雍泰题、四川陕西总督殷泰、以患病不能理事。应准其解任调理。得上□日、殷泰自为兵丁时、朕灼知其义勇、历加简用。升授总督以来、不负委任。洁清自持。约束属下、恩威并用。陕西军民、无不感戴。朕深爱惜之。今闻病势已减、著在任调摄。　　

○癸丑。皇太后圣寿节。上率王以下文武大臣侍卫等诣皇太后宫行礼。遵懿上□日、停止筵宴。　　

○谕户部、朕宵旰孜孜勤求民瘼永惟惠下实政、无如除赋蠲租除每岁直隶各省报闻偶有水旱灾伤、照轻重分数、豁免正供、仍加赈恤外将天下地丁钱粮自康熙五十年为始。三年之内、全免一周使率土黎庶、普被恩膏。除将直隶、奉天、浙江、福建广东广西、四川、云南、贵州、及山西、河南、陕西、甘肃、湖北、湖南、康熙五十年、五十一年、地丁钱粮、一概蠲免。历年旧欠钱粮、一并免徵外。所有江苏、安徽、山东、江西、四省、除漕项外、康熙五十二年应徵地亩银、共八百八十二万九千六百四十四两有奇、人丁银、共一百三万五千三百二十五两有奇、俱著察明全免。其历年旧欠银、二百四十八万三千八百二十八两有奇、亦并著免徵。计三年之内、总蠲免天下地亩人丁新徵旧欠、共银三千二百六万四千六百九十七两有奇。各该督抚、务须实心奉行、体朕轸念民生至意。如有侵欺隐匿、使惠不及民、借端科派者、该督抚严行察参。督抚失察、事发之日、亦严加究治。谕上□日到日、立即遍示城郭乡村、咸使知悉。尔部即遵谕行。　　

○乙卯。吏部议覆、户部尚书穆和伦等、察审解任江南江西总督噶礼、江苏巡抚张伯行、互参一案。张伯行所参噶礼各款既经穆和伦等审明皆虚。张伯行畏缩不能出洋、反诬陷张元隆通盗不审不结、拖毙多人、不能严拏盗贼、迟延命案、又妄行参奏。有玷大臣之职应如所题革职。至噶礼所参张伯行各款、既经穆和伦等审明、俱系从前旧案。不于彼时参奏、亦应议处。但所参张伯行、不能出洋等处、俱实。应如所题免议。得上□日、张伯行居官清正、天下之人无不尽知。允称廉吏。但才不如守。果系无能。噶礼虽才具有余、办事敏练、而性喜生事、并未闻有清正之名。伊等互参之案、皆起于私隙、听信人言所致。诚为可耻。朕临莅天下五十余年、遍谙诸事。于满洲、蒙古、汉军、汉人、毫无异视。一以公正处之。且噶礼屡次具摺参张伯行、朕以张伯行操守为天下第一、断不可参、手批不准、谕上□日现在噶礼处。此所议是非颠倒。著九卿詹事科道会同矢公据实、再议具奏。又谕大学士等、阅朕此上□日、是则是、非则非、面奏时、即从直具奏、朕不但不加责而且甚喜。汉大臣不可又以皇上圣明、承顺覆上□日。朕听政五十余载、凡满汉大臣、皆当知朕之居心。满汉俱系朕之臣子、朕视同一体、并不分别。无知之辈、且谓朕为何不护庇噶礼。朕乃天下之主、凡事惟顺理而行、岂可止护庇满洲。明日回奏时、朕另有谕上□日。　　

○予故正白旗原任前锋统领伊巴汉、祭葬如例。　　

○丙辰。上诣皇太后宫、问安。　　

○九卿詹事科道、面奏噶礼张伯行互参一案。上曰、从古治天下者、莫要于至公朕御极五十余年、凡内外大小之事、皆以公心处之。观近日外官满洲所参大抵多汉人汉人所参、大抵多汉军。皆非从公起见朕悉据理处之并无偏向。张伯行居官清廉、人所共知其家亦殷实。朕巡河工时、彼适为按察使。知之甚悉。但才具略短耳。噶礼办事历练。至其操守、朕不能信。若无张伯行、则江南地方、必受其朘削一半矣。语云、文官不爱钱、武官不惜命、然后天下乂安。又云、清官不累民。朕为天下主、自幼学问、研究性理等书。如此等清官、朕不为保全、则读书数十年何益。而凡为清官者、亦何所倚恃以自安乎。左都御史赵申乔奏曰、上谕清官不累民极是张伯行居官果清上曰、尔等俱系大臣、既知张伯行清官、当会议时、何无一言。今朕既有谕上□日、尔等方赞其清、亦晚矣。又谕曰、如萧永藻富宁安、张鹏翮、赵申乔、施世纶、殷泰、张伯行、此数人皆清官。朕皆爱惜保全。昔日赵申乔任偏沅巡抚时、居官甚清。但有性气。人皆畏其议论。伊与俞益谟互相讦参、彼时亦有以赵申乔为非者。朕细加察访、即俞益谟所辖武官、及同乡陕西人、良心不昧、俱言俞益谟之非、无有以赵申乔为不是者。清官固所当惜、而其言之不可行者、朕亦不行如赵申乔条奏黄河坍地免粮一事、朕不准行虽所言未当而并无私见。凡交与伊一应事件、皆实心办理朕是以护惜之。至陈鹏年稍有声誉、学问亦优。噶礼之欲害之也久矣。张伯行听信陈鹏年之言、是以噶礼与之不和曾将陈鹏年虎邱诗二首、奏称内有悖谬语。朕阅其诗、并无干碍。朕纂辑群书甚多、诗中所用典故、朕皆知之。即末句鸥盟二字、不过托意渔樵陈鹏年诗现在、非无据者。今与尔等公看、可知朕心之公矣。又谕曰、噶礼、张伯行、互参一案、初次遣官往审、为噶礼所制、不能审出。及再遣大臣往审、与前无异。尔等诸臣、皆能体朕保全清官之意、使为正人者无所疑惧、则人俱欣悦、海宇长享昇平之福矣。　　

○谕大学士等、满洲大臣、毋谓朕偏向汉人。朕至公无私之心、天下共见断不肯让美于古人。自幼所学者此以所学见诸行事者即此也。　　

○谕领侍卫内大臣等、马齐等所管佐领、乃朕镶黄旗旧有佐领。前曾拨给皇八子贝勒允禩、今彻回、仍著马齐等管辖。其族人一并随入本旗。马齐原系大学士。朕另有谕上□日。马武、李荣保、傅尔敦、不必复职。其余族人庄图法生等三十七人、俱著复还原职。　　

○丁巳。谕大学士等、今年浙江等处海贼、沿途劫夺客商船只、杀伤官兵、直至盛京。殊属可恶。现今正当北风之时、海贼俱焚毁船只各回本省家中。应趁此时、严加查拏。著派兵部刑部贤能满汉司官各一员差往浙江、福建广东会同该督抚逐户严行搜查。如查拏郑尽心、务期必获方好。这逐户搜缉民虽略受辛苦。盗贼一靖于民大有裨益。　　

○喀尔喀泽卜尊丹巴胡土克图土谢图汗、遣使进九白年贡宴赉如例。　　

○己未。升山东按察使李发甲、为福建布政使司布政使四川永宁道蔡琦、为山东按察使司按察使。　　

○庚申。上诣皇太后宫、问安。　　

○策试天下中式武举、于太和殿前。　　

○都统吴达禅故。赐马四匹、银一千两。　　

○辛酉。上御畅春园内西厂。阅试武举骑射技勇。　　

○壬戌。上御畅春园内西厂。阅试武举骑射技勇。　　

○谕兵部、提镇等官、在任所置立产业、不回原籍、恐管辖兵民、受其苦累。尔部会同九卿、确议具奏。　　

○吏部等衙门遵上□日再议、解任江南江西总督噶礼、江苏巡抚张伯行、俱系封疆大臣、不思和衷协恭、互相讦参、殊玷大臣之职应将噶礼、张伯行、俱革职。但地方必得清正之员、方不贻累百姓。张伯行应否革职留任、伏候圣裁。得上□日、噶礼、著革职。张伯行、著革职留任。　　

○癸亥。上御畅春园内西厂。阅试武举骑射技勇毕。谕武殿试读卷官等曰、令兵丁读书考试、诚一美事。武职虽以骑射娴熟、人材壮健为要。若不知读书、则不知兵法。今提镇等官、俱简用学问优者。该管兵丁、令其教习、故为兵者、亦皆鼓舞而读书者多矣。　　

○上谕大学士李光地曰、尔曾以易数与众讲论乎。算法与易数吻合。朕凡阅诸书、必考其实曾将算法与朱子全书对较过。今人看正书者少。宋儒讲论性理、亦未尝不作诗赋。但所作诗赋皆醇厚。朱子以苏轼所作文字、偏于粉饰。细阅之果然。若看圣贤讲论性理诸书、虽赋性鲁钝、及至日就月将、定有裨益。　　

○甲子。傅胪。赐殿试武举李显光等九十九人、武进士及第出身有差。　　

○乙丑。宗人府题、贝勒海善、违上□日令太监李焕、在各处妄行、又不将实情陈奏。应将伊贝勒革退。得上□日、海善著革退贝勒令伊兄满都祐、袭替。　　

○丙寅。升工部左侍郎揆叙、为都察院左都御史仍兼管翰林院掌院学士事。　　

○调漕运总督赫寿、为江南江西总督。升江西巡抚郎廷极、为漕运总督。　　

○直隶巡抚赵弘燮题、真定府属井陉县、秋被旱灾、请发仓赈济。得上□日、直隶各省督抚、每奏报年榖收成、朕必批令预筹积贮、以备小有灾荒、即行赈济。谕上□日甚明。井陉系小县、村落无几。偶遇小灾、便闻人民不得安堵。如果能遵前上□日、于丰年豫为贮积、何至艰食。此皆因地方官奉行不实、全无储蓄所致。嗣后地方官、须遵朕前上□日、实心奉行、务期有济民生。　　

○以翰林院编修周彝、为云南乡试正考官。内阁中书查布扎纳为副考官。翰林院编修潘体震、为贵州乡试正考官。通政司知事常住、为副考官。　　

○调贵州提督王文雄、为广东提督。升山西大同总兵官张文焕、为贵州提督。　　

○升大理寺少卿李敏启、为太常寺卿。　　

○兵部议覆、湖广总督鄂海疏言、镇筸归顺新苗一百三十五寨、交原招抚之土百户等、分管约束。准与土百户职衔。应如所请。至所称每名给步粮一分、以为养瞻。查土司无食粮之例。应无庸议。得上□日、依议。土百户需用钱粮无多、著该督抚酌量给发。　　

○丁卯。旌表直隶烈女张氏、逼奸不从、完贞被戮、给银建坊如例。　　

○戊辰。免山东鱼台等四县、本年分水灾额赋有差。　　

○己巳。命禁锢废皇太子允礽、于咸安宫。　　

○庚午上诣皇太后宫、问安。　　

○礼部题、康熙五十二年、恭遇皇上六旬大庆。中外臣民、莫不欲竭尊亲之戴、上无疆之颂。臣等职任秩宗。应行典礼、谨会同大学士、九卿、詹事、科道、详议具题。得上□日、朕御极以来、惟欲万国乂安。上则敬天法祖。下则垂令名于后世。孜孜然以至须发尽白、心血耗散。历尽忧勤、荡平险阻。自古帝王在位不久、享自不遐者、论者往往归于别故。而未谅帝王实不胜其难、实不堪其劳忧惧所迫以致享祚之不永也。朕反覆思维昔帝尧固辞华封之祝必似朕临莅年久之君、方能知圣人言之有实也余则断不能知矣。朕本凉德、惟赖祖考得国之正、积福之深、在位五十余年、寿届六十今忧劳倍增、血气渐惫。惟恐愈久而力不支、愿不遂、以至不全终始。一世勤瘁、俱属徒然。朕惟兢兢惕厉。并无留心祈求甲子之周也。览礼部请上□日之奏、悉属虚文、无有实际。朕惟愿臣清子孝、兄友弟爱、人人皆读正书、勉尽职业、国安民治、盗贼宁息、各以至诚实意、为朕六秩庆祝。朕即嘉纳。此外仪文、朕无所嗜、亦无所好。这所奏不准行。　　

○转工部右侍郎张格、为左侍郎。升内阁学士马进泰、为工部右侍郎。　　

○升湖南布政使佟国勷、为江西巡抚。　　

○辛未。以正红旗护军统领镇国公普奇、为正红旗满洲都统。　　

○壬申。以吏部右侍郎王顼龄、充经筵讲官。　　

○以翰林院掌院学士汤右曾、充日讲起居注官。　　

○升左通政周道新、为太仆寺卿。　　

○癸酉。赠故原任威略将军福建水师提督吴英、太子少保。予祭葬如例。　　

○土默特多罗达尔汉贝勒马呢故。遣官致祭。　　

</div>
    <div class="pagination">
<a href="清实录康熙朝实录_page585.html">上一页</a><span>...</span><a href="清实录康熙朝实录_page581.html">581</a><a href="清实录康熙朝实录_page582.html">582</a><a href="清实录康熙朝实录_page583.html">583</a><a href="清实录康熙朝实录_page584.html">584</a><a href="清实录康熙朝实录_page585.html">585</a><span class="current-page">586</span><a href="清实录康熙朝实录_page587.html">587</a><a href="清实录康熙朝实录_page588.html">588</a><a href="清实录康熙朝实录_page589.html">589</a><a href="清实录康熙朝实录_page590.html">590</a><a href="清实录康熙朝实录_page591.html">591</a><span>...</span><a href="清实录康熙朝实录_page587.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
