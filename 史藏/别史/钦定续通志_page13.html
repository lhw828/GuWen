<!DOCTYPE html>
<html>
<head>
    <meta charset="UTF-8">
    <title>钦定续通志 - 第 13 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 13 页/共 284 页</h1>
    <div class="content">　　钦定四库全书
　　钦定续通志卷三十一
　　宋纪【七】
　　哲宗
　　哲宗皇帝讳煦神宗第六子也毋曰钦圣后朱氏初名佣授检校太尉天平军节度使封均国公迁开府仪同三司彰武军节度使进封延平郡王元丰八年二月神宗寝疾宰相王珪等请立皇太子并请皇太后权同聴政神宗许之三月甲午朔皇太后垂帘于福宁殿奉制立帝为皇太子戊戌神宗崩太子即皇帝位己亥大赦及常赦所不原者百官进秩有差遣使告哀于辽庚子尊皇太后曰太皇太后皇后曰皇太后德妃朱氏曰皇太妃以王珪为山陵使甲寅帝同太皇太后听政己未赐叔雍王颢曹王頵赞拜不名诏邉事稍重者枢宻院与三省同议以进庚申进封尚书左仆射郇国公王珪为岐国公颢为扬王頵为荆王并加太保弟宁国公佶为遂宁郡王仪国公佖大宁郡王成国公俣咸宁郡王和国公似普宁郡王以髙宻郡王宗晟汉东郡王宗瑗华原郡王宗愈安康郡王宗隠建安郡王宗绰并为开府仪同三司太师潞国公文彦博为司徒济阳郡王曹佾为太保特进王安石为司空余进秩有差夏四月辛未蠲元丰六年以前逋赋甲戌加李干德同中书门下平章事栋戬检校太尉诏曰先皇帝临御十有九年建立政事以泽天下而有司奉行失当防于烦扰或茍且文具不能布宣实惠其申谕中外协心奉令以称先帝安元元之意丁丑召吕公着侍读谕枢宻中书通议事都堂庚辰吕惠卿遣兵入西界破其六砦辛巳遣使以先帝遗留物遗辽及告即位丁亥复蠲旧年逋赋五月丙申诏百官言朝政阙失资政殿学士司马光过阙入见庚戌王珪薨改命蔡确为山陵使戊午以蔡确为尚书左仆射兼门下侍郎韩缜为尚书右仆射兼中书侍郎章惇知枢密院司马光为门下侍郎六月丁亥诏中外臣庶直言朝政阙失民间疾苦秋七月戊戌以资政殿大学士吕公着为尚书左丞诏府界三路保甲罢团教丙午辽使来吊祭八月己巳镇江军节度使韩绛进开府仪同三司【东都事畧扵八月有丙子朔日食之文考宋史八月有乙丑己巳癸酉乙亥等日则朔日不当是丙子即辽史是年八月所书有丁卯戊辰之日而亦不言日食知王偁误也】癸酉遣使贺辽主生辰及正旦九月己酉遣使报谢于辽冬十月甲子夏国遣使进助山陵马罢义仓己卯诏均寛民力有司废格者监司御史纠劾之乙酉神宗皇帝于永裕陵丙戌罢方田以夏国主毋卒遣使吊祭十一月辛丑减两京河阳囚罪一等杖以下释之民缘山陵役者蠲其赋己酉辽使来贺即位十二月壬戌于阗进狮子却之辛未左仆射蔡确右仆射韩缜并迁秩加食邑扬王颢荆王頵并为太傅壬申章惇司马光等进秩有差甲戌罢后苑西作院乙酉辽使来贺正旦
　　元祐元年春正月庚寅朔改元丙子虑囚减死罪以下二月辛酉以大名河决诏安抚使韩绛振之庚午禁邉民与夏人为市辛未栋戬卒以其子阿尔鲁为河西军节度使邈川首领閠月庚寅蔡确罢以司马光为尚书左仆射门下侍郎诏韩维吕大防孙永范纯仁详定役法壬辰以吕公着为门下侍郎丙午守尚书右丞李清臣为尚书左丞试吏部尚书吕大防为尚书右丞辛亥章惇罢乙卯以吏部尚书范纯仁同知枢宻院事丙辰罢诸州常平管勾官三月乙亥罢熙河兰会路经制财用司己卯复广济河辇运辛巳诏民间疾苦当议寛恤者监司具闻以程颐为崇政殿説书夏四月己丑韩缜罢辛卯以诸路旱伤蠲其租壬辰以旱虑囚癸巳王安石薨壬寅以吕公着为尚书右仆射兼中书侍郎文彦博平章军国重事黜内侍李宪等辛亥扬王颢荆王頵并特授太尉五月丁巳以资政殿大学士韩维为门下侍郎罢诸路重禄复熙宁前旧制庚申夏人来贺即位壬午诏文彦博班宰相之上六月甲辰吕惠卿落职分司南京苏州居住秋七月乙丑夏国主秉常卒八月辛卯诏常平依旧法罢青苖钱壬辰封弟偲为祁国公九月丙辰司马光薨己未朝献景灵宫辛酉大享明堂以神宗配大赦丁卯试中书舍人苏轼为翰林学士知制诏己卯张璪罢冬十月丙戌改衍圣公为奉圣公十一月戊午以尚书左丞吕大防为中书侍郎御史中丞刘摰为尚书右丞庚辰蠲盐井官溪钱
　　二年春正月乙丑封秉常子干顺为夏国主二月丁亥遣左司諌朱光庭使河北赈民被灾者诏施黔戎泸等州保甲监司免嵗阅夏四月丁亥果庄子节乌苏寇洮东戊子虑囚己丑诏太师文彦博十日一议事都堂辛卯以冬夏旱暵避殿减膳丁酉以四方牒诉上尚书者或寃抑不得直令御史分察之丁未复制科戊申李清臣罢五月癸丑夏人围南川砦丁卯以刘摰为尚书左丞兵部尚书王存为尚书右丞六月辛丑以安焘知枢宻院事秋七月辛亥韩绛以司空致仕夏人冦镇戎军诏府界三路教阅保甲复课利塲务亏额科罚丙辰罢诸州数外嵗贡戊午辽使来贺坤成节辛未韩维罢八月辛巳程颐罢经筵权同管勾西京国子监辛丑泾原言夏人冦三川诸砦官军败之丁未岷州行营将种谊复洮州九月己未夏人冦镇戎军冬十月辛卯减西京囚罪一等杖以下释之十一月丙子虑囚十二月黜侍御史王岩叟知齐州
　　三年春正月庚戌复广惠仓壬申阿尔鲁奉表谢罪甲戌虑囚二月甲申罢修金明池桥殿乙酉减囚罪一等徒以下释之工役权放一年流民饥贫量与应副乙巳广东兵马监童政坐擅杀无辜伏诛三月丙辰韩绛薨乙亥夏人寇德静砦将官张诚等败之夏四月戊寅令诸路郡邑具役法利害以闻辛巳以吕公着为司空同平章军国事吕大防为尚书左仆射兼门下侍郎范纯仁为尚书右仆射兼中书侍郎壬午以观文殿学士孙固为门下侍郎刘挚为中书侍郎王存为尚书左丞御史中丞胡宗愈为尚书右丞戸部侍郎赵瞻签书枢宻院事五月癸亥汉东郡王宗瑗薨六月卒丑夏人寇塞门砦秋七月戊申荆王頵薨八月己卯进封扬王颢为徐王丁酉渠阳蛮入寇辛丑降囚罪一等杖以下释之九月庚申禁宗室聫姻内臣家冬十二月丁酉渝州猎人寇小溪閠月癸卯朔颁元祐式甲辰范镇定铸律度量钟磬等以进令礼部太常参定是嵗天下上戸部主戸二百一十三万四千七百三十三丁二千八百五十三万三千九百三十四客户六百一十五万四千六百五十二丁三百六十二万九千八十三断大辟二千九百一十五人
　　四年春正月甲申以夏人通好诏边将毋生事二月甲辰吕公着薨三月己卯作浑天仪胡宗愈罢癸巳虑囚夏四月乙巳吕大防等以乆旱求罢不允丁未曹佾薨壬戌弛在京牧地与民五月辛巳贬观文殿学士蔡确为光禄卿丁亥复贬英州别驾安置新州六月甲辰范纯仁王存罢丙午以赵瞻同知枢宻院事戸部尚书韩忠彦为尚书左丞翰林学士许将为尚书右丞秋七月丁丑辽使来贺坤成节庚辰安焘以毋忧去位九月己卯朝献景灵宫辛己大飨明堂大赦百官加恩有差冬十一月癸未以孙固知枢宻院事刘摰为门下侍郎吏部尚书傅尧俞为中书侍郎十二月庚子辽使来贺兴龙节
　　五年春二月己亥夏人归永乐所掠吏士丁未减天下囚罪杖以下释之庚戌文彦博以太师充防国军山南西道节度等使致仕三月丙寅赵瞻薨壬申以韩忠彦同知枢宻院事翰林学士承防苏颂为尚书左丞夏四月丙午孙固薨丁巳以旱避殿减膳辛酉以保宁军节度使冯京为检校司空五月壬申诏差役法有未者令王岩叟等具利害以闻六月辛丑虑囚七月乙酉夏人来议画界冬十二月辛卯许将罢安康郡王宗隠薨六年春二月辛卯以刘摰为尚书右仆射兼中书侍郎龙图阁待制王岩叟签书枢宻院事癸巳以苏辙为尚书右丞夏四月夏人寇熙河兰岷鄜延路五月己未朔日有食之六月壬辰虑囚秋七月己卯赈两浙水灾八月辛卯诏御史台臣僚亲亡十年不许依条弹奏及令吏部检察乙卯夏人冦懐逺砦闰月壬戌严饬陜西河东诸路邉甲申刑部侍郎彭汝砺改礼部侍郎九月丁亥夏人寇麟府二州壬辰诏州民为寇所掠庐舍焚荡者给钱帛践稼者赈之失牛者官贷市之壬子减天下囚罪一等杖以下释之冬十一月乙酉刘摰罢壬辰作元祐观天厯尚书右丞苏辙罢知绛州辛丑傅尧俞薨
　　七年春正月甲辰以辽贺正旦使耶律迪卒辍朝一日三月己亥虑囚夏四月己未立皇后孟氏五月丙午王岩叟罢知郑州六月辛酉以吕大防为右光禄大夫苏颂为尚书右仆射兼中书侍郎韩忠彦知枢宻院事苏辙为门下侍郎翰林学士范百禄为中书侍郎翰林学士梁焘为尚书左丞御史中丞郑雍为尚书右丞戸部尚书刘奉世签书枢宻院事戊辰浑天仪像成秋七月庚戌宗室缌麻以上者禁析居八月丙辰罢监酒税务増剩给赏法己未诏西邉诸将严备毋轻出兵乙亥戒邉将毋掊克军士前陷交阯将吏苏佐等自拔来归冬十月丁卯夏人冦环州十一月辛卯朝献景灵宫壬辰飨太庙癸巳祀天地于圜丘大赦百官加防有差民罹亲防者戸以差等与免徭辛丑赐徐王颢剑履上殿十二月辛亥阿尔鲁李干德加食邑实封
　　八年春正月甲申蔡确卒庚寅诏复范纯仁大中大夫二月壬子诏刑部不得分禁系人数瘐死数多者申尚书省三月甲申苏颂罢辛卯范百禄罢夏四月丁未夏人来谢罪愿以兰州易塞门砦不许癸丑诏恤刑五月己丑虑囚辛卯监察御史董敦逸黄庆基以论苏轼苏辙罢为湖北福建转运判官六月戊午梁焘罢秋七月丙子以观文殿大学士范纯仁为尚书右仆射兼中书侍郎八月壬戌遣使按视京东西河南北淮南水灾癸亥减京师囚罪一等徒以下释之戊辰大赦九月戊寅太皇太后崩庚辰遣使告哀于辽甲申命吕大防为山陵使冬十月戊辰徐王颢乞解官终防诏不允庚午复内侍刘瑗等六人十一月丙子始御埀拱殿十二月乙巳范纯仁乞罢不允甲寅仿唐六典修官制丁巳辽使来吊祭以章惇为资政殿学士吕惠卿为中大夫
　　绍圣元年春二月丁未以戸部尚书李清臣为中书侍郎兵部尚书邓润甫为尚书右丞己酉宣仁圣烈皇后于永厚陵癸亥减两京河阳郑州囚罪一等民缘山陵役者蠲其赋三月壬申朔日有食之乙亥吕大防罢戊子以徐王颢为太师徙封冀王癸巳赈京东河北流民贷以谷麦种仍蠲其租苏辙罢夏四月丙午以旱恤刑已酉诏中外决狱壬子落苏轼职知英州癸丑改元甲寅以王安石配飨神宗庙庭蔡确追复右正议大夫庚申减四京囚罪一等杖以下释之壬戌以资政殿学士章惇为尚书左仆射兼门下侍郎范纯仁罢丁卯诏诸路复元丰免役法戊辰同修国史蔡卞请重修神宗实録闰月壬申复提举常平官癸酉罢十科举士法甲申以观文殿学士安焘为门下侍郎丙戌复义仓丙申命左仆射章惇提举修神宗国史五月辛亥刘奉世罢乙丑邓润甫卒丁卯嗣濮王宗晖薨六月壬午封髙宻郡王宗晟为嗣濮王癸未以翰林学士承防曽布同知枢宻院事甲申除进士引用王安石字説之禁秋七月丁巳夺司马光吕公着赠諡王岩叟赠官贬吕大防为秘书监刘摰为光禄卿苏辙为少府监并分司南京梁焘提举舒州灵仙观戊午诏大臣朋党司马光以下各轻重议罚布告天下余悉不问议者亦勿复言九月癸卯遣御史刘拯按河北水灾赈饥民庚戌罢广惠仓丁卯诏京东西河北赈恤流民冬十一月己亥复八路差官法二年春二月乙亥贬吕大防分司南京安州居住辛巳出内库钱帛助河北赈饥三月己亥宗晟薨夏四月壬申封华容郡王宗愈为嗣濮王秋八月壬申封彰信军节度使宗景为济阴郡王开府仪同三司甲申宗愈薨九月甲午以安定郡王宗绰为嗣濮王戊申加上神宗諡曰绍天法古运德建功英文烈武钦仁圣孝皇帝己酉朝献景灵宫庚戌朝飨太庙辛亥大飨明堂大赦冬十月甲子郑雍罢以吏部尚书许将为尚书左丞翰林学士蔡卞为尚书右丞辛巳进封冀王颢为楚王十一月乙未安焘罢知河南府丙辰赠蔡确为太师
　　三年春正月庚子韩忠彦罢知眞定府戊午诏罢合祭间因大礼之嵗夏至日躬祭地祗北郊二月癸亥出元丰库缗钱于陜西河东籴邉储癸酉罢富弼配飨神宗庙庭癸未诏封濮王子未王者三人宗楚为南阳郡王宗祐景城郡王并开府仪同三司宗汉为东阳郡王乙酉宗绰薨丁亥夏人寇义合砦三月癸巳围塞门砦巳亥封宗楚为嗣濮王辛亥封大宁郡王佖为申王遂宁郡王佶端王丙辰虑囚秋七月甲寅令熙河立王韶庙八月辛酉夏人寇宁顺砦有五色晕下有五色气己卯复置检法官庚辰贬范祖禹为昭州别驾贺州安置刘安世新州别驾英州安置九月壬子楚王颢薨乙卯废皇后孟氏冬十月壬戌夏人寇鄜延陷金明砦戊辰诏被邉诸路相度城砦要害増严守偹十一月丁未章惇上神宗实録
　　四年春正月庚寅以阿尔鲁子辖蒸袭河西军节度使邈川首领甲午泾原路钤辖王文振败夏人于没烟峡庚戌李清臣罢二月己未追贬吕公着为建武军节度副使司马光为清逺军节度副使王岩叟为雷州别驾夺赵瞻傅尧俞赠諡追韩维到任及孙固范百禄胡宗愈遗表恩丙寅夏人寇绥德城己卯复元丰茶法癸未追吕大防为舒州团练使刘摰为鼎州团练副使苏辙为化州别驾梁焘为雷州别驾范纯仁为安武军节度副使安置于循新雷化永五州刘奉世为光禄少卿分司南京黜韩维以下三十人轻重有差甲申降文彦博为太子少保閠月壬寅以曽布知枢宻院事许将为中书侍郎蔡卞为尚书左丞吏部尚书黄履为尚书右丞翰林学士林希同知枢宻院事甲辰贬苏轼为琼州别驾移昌化军安置范祖禹移賔州安置刘安世移髙州安置三月壬戌夏人犯麟州神堂堡庚午夏人大至葭芦城知石州张构等击走之甲戌如金明池辛巳西上閤门使折克行破夏人于长波川壬午命官编司马光等改废法度论奏事状夏四月己亥吕大防卒于防州庚子知保安军李沂伐夏破其洪州壬寅环庆钤辖张存入盐州师还夏人追之与战不利丁丑追贬王珪为万安军司戸参军五月丁巳文彦博薨辛酉虑四京囚辛未韩缜薨丁丑贬韩维为崇信军节度副使六月癸未朔日有食之戊子宗楚薨乙巳以保宁军观蔡留后宗汉为开府仪同三司徙封安康郡王八月乙酉封湖州观察使世开为安定郡王丙戌鄜延将王愍复宥州戊戌封宗祐为嗣濮王九月壬子以星变避殿减膳求直言乙夘大赦冬十月戊戌宗景薨十二月癸酉贬刘奉世为隰州团练副使桞州安置丁丑诏放归田里程颐涪州编管十二月癸未刘摰卒
　　元符元年春二月丁酉宗祐薨戊午封宗汉为嗣濮王壬戌申王佖端王佶并加司空甲戌进封咸宁郡王俣为莘王普宁郡王似简王祁国公偲为永宁郡王夏四月庚辰世开薨丙戌章惇等进神宗帝纪梁焘卒于化州壬辰林希罢五月戊申朔御大庆殿受天授传国受命寳己酉减囚罪一等徒以下释之六月戊寅朔改元丙戌遣官分诣鄜延泾原河东熙河按騐所筑城砦甲午蔡京等上常平免役敕令秋七月庚午范祖禹移化州安置刘安世梅州安置王岩叟朱光庭诸子并勒停不叙九月庚戌秦观除名移雷州编管冬十月己亥夏人寇平夏城十一月壬戌朝献景灵宫癸亥朝飨太庙甲子祀昊天上帝于圜丘大赦是嵗西畨首领李额伊巴卓至吕承信等内附
　　二年春正月丁卯出内府金帛偹陜西邉储二月己卯诏髙丽国王遣士賔贡甲申夏人以国毋卒遣使告哀且谢罪却其使不纳戊子鄜延钤辖刘安败夏人于神堆三月丙辰辽遣使者来为夏人请缓师丁巳秦鳯经略司言呉名革率部族内附己巳以莘王俣为司空夏四月丁亥以旱减四京囚罪一等杖以下释之癸巳封永嘉郡王偲为睦王遣中书舍人郭知章报聘于辽五月癸亥曲赦陜西河东路减囚罪一等流以下释之乙丑进章惇官五等曽布三等许将蔡卞黄履皆二等秋七月乙巳以盛暑决中外系囚丁未放在京工役庚戌赈河北水灾甲子知环州种朴获夏国监军额卜博罗丙寅洮西安抚使王赡复邈川城西畨首领钦彪阿成以城降八月癸酉章惇等进新修敕令式戊寅减诸路囚罪一等流以下释之乙酉赐熙河路缗钱抚纳部族丙申保宁军节度吕惠卿特授检校司空九月庚子夏人来谢罪癸卯命御史检三省枢宻院并依元丰旧制丁未立贤妃刘氏为皇后己未青唐酋隆赞以城降甲子除右正言邹浩名勒新州羁管己未越王茂薨冬十月甲寅日有食之旣十一月壬辰诏河北黄河退滩地听民耕垦免租税三年
　　三年春正月辛未帝有疾不视朝戊寅大赦天下蠲民租己卯皇帝崩年二十五諡曰钦文睿武昭孝皇帝加諡宪元继道显德定功钦文睿武齐圣昭孝皇帝庙号哲宗陵曰永泰陵
　　哲宗元祐八年绍圣四年元符三年凡十五年







　　钦定续通志卷三十一
<史部,别史类,钦定续通志>
　　钦定四库全书
　　钦定续通志卷三十二
　　宋纪【八】
　　徽宗【一】
　　徽宗皇帝讳佶神宗第十一子也母曰钦慈皇后陈氏初授镇宁军节度使封宁国公哲宗即位封遂宁郡王徙平江镇江军节度使进封端王寻加司空改昭徳彰信军节度元符三年正月己夘哲宗崩皇太后垂帘哭谓宰臣曰家国不幸大行皇帝无子天下事须早定章惇抗声曰在礼律当立母弟简王皇太后曰老身无子诸王皆神宗庶子申王长而有目疾其次端王当立惇曰端王轻佻不可以君天下知枢密院曾布叱之曰惇未尝与臣等商议如皇太后圣谕极当尚书左丞蔡卞中书门下侍郎许将相继曰合依圣防皇太后又曰先帝尝言端王有福夀且仁孝于是惇黙然乃召端王入即皇帝位于柩前皇太后权同处分军国事庚辰大赦及常赦所不原者百官进秩有差遣宋渊告哀于辽辛巳尊先帝后为元符皇后癸未追尊母贵仪陈氏为皇太妃甲申以章惇为山陵使丙戍以申王佖为太傅进封陈王赐赞拜不名戊子以章惇为特进封申国公己丑进封莘王俣为卫王守太保简王似为蔡王睦王偲为定王并守司徒二月丁未立顺国夫人王氏为皇后庚申以吏部尚书韩忠彦为门下侍郎资政殿大学士黄履为尚书右丞丙寅遣呉安宪朱孝孙以遗留物遗辽国主三月戊辰朔诏宰臣执政侍从官各举可任台諌者庚午遣韩治曹谱告即位于辽甲申以西蕃王隆賛为河西军节度使寻赐姓名曰赵懐徳邈川首领辖蒸为懐逺军节度使己丑以日当食减四京囚罪一等流以下释之辛夘诏求直言癸巳以宁逺军节度观察留后世雄为崇信军节度使封安定郡王夏四月丁酉朔日有食之己亥令监司分部决狱甲辰以韩忠彦为尚书右仆射兼中书侍郎礼部尚书李清臣为门下侍郎翰林学士蒋之竒同知枢密院事辛亥大赦悉除元符二年已前在官逋负丁巳诏范纯仁等复官宫观苏轼等徙内郡丙子复废后孟氏为元祐皇后乙酉蔡卞罢己丑追复文彦博王珪司马光吕公着吕大防刘摰等三十三人官辛夘还司马光等致仕遗表恩癸巳以河北河东陜西饥诏帅臣计度振恤六月丙申辽遣使来吊祭秋七月丙寅奉皇太后诏罢同聴政癸酉皇太后还政减天下囚罪一等流以下释之癸未遣陆佃李嗣徽报谢于辽罢管勾陜西京川路坑冶及江西广东湖北防梓成都路管勾措置盐事官辛夘封子亶为韩国公八月辛丑出内库金帛籴陜西军储壬寅哲宗皇帝于永泰陵丙午遣董敦逸贺辽主生辰吕仲甫贺正旦戊午以蔡王似为太保九月丙寅辽遣使来贺即位丁夘减两京河阳郑州囚罪一等民縁山陵役者蠲其赋辛未章惇罢丙子以陈王佖为太尉己丑复均给职田冬十月丙申蔡京出知永兴军贬章惇为武昌军节度副使丁酉以韩忠彦为尚书左仆射兼门下侍郎壬寅以曽布为尚书右仆射兼中书侍郎己未禁曲学偏见妄意改作以害国事者辛酉罢平准务十一月丁夘减端州囚罪一等徒以下释之庚午诏改明年元戊寅以观文殿学士安焘知枢密院事庚辰黄履罢辛夘以礼部尚书范纯礼为尚书左丞十二月甲午以皇太后不豫祷于宫观祠庙岳渎戊戌出廪粟减价以济民辛丑虑囚戊申减诸路囚罪一等流以下释之戊午辽使来贺正旦是嵗出宫女六十九人
　　建中靖国元年春正月癸酉范纯仁薨甲戍皇太后崩遗诏追尊皇太妃陈氏为皇太后二月乙巳出内库及诸路常平钱备河北边储丁巳贬章惇为雷州司户参军三月乙丑辽使来告其主洪基殂子延禧嗣立遣谢文瓘上官均等往吊祭黄实贺即位丁丑以河西军节度使赵懐徳知湟州壬午以日当食避殿减膳降天下囚罪一等流以下释之夏四月辛夘朔日食不见五月庚辰苏颂薨戊子减两京河阳郑州囚罪一等民縁山陵役者蠲其赋六月庚寅以韩国公亶为开府仪同三司封京兆郡王戊申封向宗囘为永阳郡王向宗良永嘉郡王甲寅封呉王颢子孝骞为广陵郡王益王頵子孝参为信都郡王戊午范纯礼罢秋七月丙戌安焘罢丁亥以蒋之竒知枢密院事吏部尚书陆佃为尚书右丞端明殿学士章楶同知枢密院事九月己巳诏诸路转运提举司及诸州军讲求遗利及冗员浮费当裁损者详议以闻丙戌子□卒冬十月乙未李清臣罢十一月庚申以陆佃为尚书左丞吏部尚书温益为尚书右丞壬戌以西蕃伊啰斡为西平军节度使邈川首领戊寅朝献景灵宫己夘飨太庙庚辰祀天地于圜丘大赦改明年元十二月壬辰赐陈王佖诏书不名己酉降西京囚罪一等徒以下释之是嵗辽人来献遗留物崇宁元年春二月丙戌以皇太妃疾虑囚甲午子亶改名烜以蔡确配飨哲宗庙庭戊戌奉议郎赵谂谋反伏诛庚子封子焕为魏国公三月壬戌以定王偲为太保夏五月庚申韩忠彦罢庚午降复太子太保司马光为正议大夫太保文彦博为太子太保余各以差夺官丙子诏元祐诸臣各已削秩自今无所复问亦勿辄言己夘陆佃罢庚辰以许将为门下侍郎温益为中书侍郎翰林学士承防蔡京为尚书左丞吏部尚书赵挺之为尚书右丞六月壬辰减西京河阳郑州囚罪一等民縁山陵役者蠲其赋癸丑诏仿唐六典修神宗所定官制闰月辛酉虑囚壬戌曽布罢壬午追贬李清臣为武安军节度副使秋七月戊子以蔡京为尚书右仆射兼中书侍郎己丑焚元祐法庚子章楶罢甲辰以雨水壊民庐舍诏开封府振恤压溺者八月乙夘子烜改名桓焕改名楷辛未置安济坊养民之贫病者仍令诸郡县并置丙子诏司马光等二十一人子弟毋得官京师己夘以赵挺之为尚书左丞翰林学士张商英为尚书右丞九月乙未诏中书籍元符三年臣僚章疏姓名为正上正中正下三等邪上邪中邪下三等丁酉治臣僚议复元祐皇后及谋废元符皇后者罪降韩忠彦曽布官追贬李清臣为雷州司户参军黄履为祁州团练副使窜曽肇以下十七人己亥籍元祐及元符末宰相文彦博等侍从苏轼等余官秦观等内臣张士良等武臣王献可等凡百有二十人御书刻石端礼门庚子以元符末上书人钟世美以下四十一人为正等悉加旌擢范柔中以下五百余人为邪等降责有差时世美巳卒诏赠官仍官其子一人壬寅贬曽布为武泰军节度使甲辰诏元符三年建中靖国元年责降臣僚已经牵复者其元责告命并缴纳尚书省冬十月癸亥蒋之竒罢戊辰诏责降宫观人不得同一州居住甲戌罢元祐皇后之号丙子罢刘奉世等二十七人祠禄戊寅以资政殿学士蔡卞知枢密院事十一月乙酉邵州言知溪洞徽州杨光衔内附戊申以子楷为开府仪同三司封髙密郡王十二月癸丑论弃湟州罪贬韩忠彦为崇信军节度副使曽布为贺州别驾安焘为宁国军节度副使范纯礼分司南京丁丑诏诸邪説诐行非先圣贤之书及元祐学术政事并勿施用是嵗辰沅州猺入寇出宫女七十六人
　　二年春正月乙酉窜任伯雨陈瓘龚夬邹浩于岭南马涓等九人分贬诸州知荆南舒亶讨辰沅州猺平之壬辰温益卒乙巳以复荆湖疆土曲赦两路丁未以蔡京为尚书左仆射兼门下侍郎二月辛亥安化蛮入寇广西经畧使程节败之壬子遣官相度湖南北猺地取其材植入供在京营造丙子置诸路茶塲三月乙酉减西京囚罪一等诏党人子弟毋得擅到阙下癸夘赐礼部奏名进士及第出身其尝上书在正等者升甲邪等者黜之夏四月丁夘诏毁吕公着司马光吕大防范纯仁刘挚范百禄梁焘王岩叟景灵西京绘像己巳以初谒景灵宫大赦乙亥诏毁刋行唐鉴并三苏秦黄等文集戊寅以赵挺之为中书侍郎张商英为尚书左丞户部尚书呉居厚为尚书右丞兵部尚书安惇同知枢密院事夺王珪赠諡追毁程颐出身文字其所著书令监司觉察五月癸巳以陈王佖为太师丙戌贬曽布为亷州司户参军己亥封子楫为楚国公丙午册元符皇后刘氏为太后六月壬子册王氏为皇后庚申诏元符末上书进士多诋讪令州郡遣入新学自讼能革心自新者许将来应举其不变者当屏之逺方壬戌虑囚是月复湟州秋七月辛巳以复湟州进蔡京官三等蔡卞以下二等甲申降熙河兰会路囚罪一等流以下释之庚寅曽肇责授濮州团练副使乙巳诏责降人子弟毋得任在京及府界差遣八月丁未再论弃湟州罪贬韩忠彦为磁州团练副使安焘为祁州团练副使范纯礼为静江军节度副使削蒋之竒秩三等戊申张商英罢辛酉诏张商英入元祐党籍九月辛巳诏宗室不得与元祐奸党子孙为婚姻庚寅封子枢为呉国公诏上书邪等人知县以上资序并与外祠选人不得改官及为县令辛丑令天下监司长吏防各立元祐奸党碑冬十一月庚辰以元祐学术政事聚徒傅授者委监司举察必罚无赦是嵗纂府蛮杨晟铜融州杨晟天邵州黄聪内附
　　三年春正月己夘安化蛮降辛巳诏上书邪等人毋得至京师甲午赐蔡京子攸进士出身甲辰铸九鼎二月丙午以刋定元丰役法不当黜钱遹以下九人丁未置漏泽园己酉诏王珪章惇别为一籍如元祐党壬子以楚国公楫为开府仪同三司封南阳郡王庚申令天下坑冶金银复尽输内藏三月辛巳置文绣院甲午跻钦成皇后神主于钦慈皇后之上夏四月乙巳以火灾降四京囚罪一等流以下原之乙夘复鄯州辛酉徙封楫为安乐郡王复廓州己巳曲赦陜西壬申楫薨五月己夘以复鄯廓进蔡京为守司空封嘉国公庚辰许将赵挺之呉居厚安惇蔡卞各转三官六月壬寅图熙宁元丰功臣于显谟阁癸夘以王安石配飨孔子庙【宋史作癸酉日然下有丙午壬子等日则合是癸夘也】戊午诏重定元祐元符党人及上书邪等者合为一籍通三百九人刻石朝堂余并出籍癸亥虑囚秋七月庚辰诏自今大礼不受尊号羣臣毋上表辛夘行方田法八月甲辰蔡京上神宗史丙午许将罢九月乙亥以赵挺之为门下侍郎呉居厚为中书侍郎翰林学士承防张康国为尚书左丞刑部尚书邓洵武为尚书右丞冬十月戊午夏人入泾原围平夏城寇镇戎军庚申熙河兰会路经畧安抚使王厚言河西军节度使赵懐徳等来降己巳立九庙复翼祖宣祖十一月丙戌封子为冀国公甲午朝献景灵宫乙未飨太庙丙申祀昊天上帝于圜丘大赦十二月戊午赐陈王佖入朝不趋是嵗出宫女六十二人广西黎洞杨晟免等内附
　　四年春正月丙申蔡卞罢丁酉秦鳯蕃落献邦潘叠三州以内侍童贯为熙河兰湟秦鳯路经畧安抚制置使二月甲寅以张康国知枢密院事兵部尚书刘逵同知枢密院事吏部尚书何执中为尚书左丞乙夘班方田法庚申诏西边用兵招纳羌人与斩级同赏闰月己丑御端门受赵懐徳降授感徳军节度使封安化郡王壬辰曲赦熙河兰湟路三月甲辰以赵挺之为尚书右仆射兼中书侍郎庚戌令吕恵卿致仕戊午复银州丁夘防牱夜郎首领以地降是月夏人攻塞门砦夏四月辛未辽使来为夏人求还侵地及退兵戊寅夏人攻临宗砦辛巳诏诸路走马承受毋得预军政及边事己丑夏人寇顺宁砦鄜延第二副将刘延庆击破之复攻湟州北蕃市城知州辛叔献等击却之五月戊申除党人父兄子弟之禁壬子遣林摅报聘于辽辛酉命官分部决狱六月丙子复解池盐丁丑虑囚辛巳罢陜西河东力役甲申曲赦熙河陜西河东京西路戊子赵挺之罢秋七月置四辅郡以颍昌府为南辅襄邑县为东辅郑州为西辅澶州为北辅甲寅诏夺元祐辅臣坟寺丁巳还上书流人八月甲申奠九鼎于九成宫乙酉诣宫酌献辛夘赐新乐名大晟置府建官壬辰遣刘正夫使于辽九月己亥大赦乙巳诏元祐人贬谪者以次徙近地帷不得至畿辅冬十一月戊戌安定郡王世雍薨己未章惇卒
　　五年春正月甲辰以吴居厚为门下侍郎刘逵为中书侍郎乙巳以星变避殿损膳求直言阙失毁元祐党人碑复谪者仕籍言者勿复弹纠丁未大赦天下除党人一切之禁权罢方田戊申诏侍从官奏封事己酉罢诸州嵗贡供奉物庚戌诏崇宁以来左降者各以存殁稍复其官尽还诸徙者二月甲子诏监司条奏民间疾苦丙寅蔡京罢为开府仪同三司中太一宫使以观文殿大学士赵挺之为特进尚书右仆射兼中书侍郎三月丙申诏星变已消罢求直言辛丑封眉州防御使世福为安定郡王丙辰蔡王似薨夏四月丁丑免两浙水灾州郡夏租五月丁未班纪元厯辛亥封子栩为鲁国公六月壬申虑囚秋七月庚寅朔日当食不亏壬寅诏改明年元冬十月庚辰降开封府囚罪一等徒以下释之十一月辛夘陈王佖薨十二月戊午朔日当食不亏羣臣称贺己未刘逵罢是嵗广西黎洞韦晏閙等内附大观元年春正月戊子朔大赦甲午以蔡京为尚书左仆射兼门下侍郎庚子甘露降于帝鼎内羣臣称贺壬寅吴居厚罢戊申进封卫王俣为魏王定王偲为邓王壬子以何执中为中书侍郎邓洵武为尚书左丞户部尚书梁子美为尚书右丞乙夘封仲损为南康郡王仲御为汝南郡王二月壬戌以向宗囘为开府仪同三司徙封安康郡王甲子以黎洞纳土曲赦广西己夘复行方田三月丁酉赵挺之罢以何执中为门下侍郎邓洵武为中书侍郎梁子美为尚书左丞吏部尚书朱谔为右丞癸丑赵挺之卒夏五月己丑封子棫为扬国公朝散郎吴储承议郎吴侔坐与妖人张懐素谋反伏诛贬吕恵卿为祁州团练副使庚寅邓洵武罢甲午诏班新乐于天下安化蛮犯边遣兵赴广西讨之乙巳子构生六月己未以梁子美为中书侍郎乙亥朱谔卒丁丑虑囚秋七月戊子诏括天下漏丁八月乙夘曽布卒丁巳封子构为蜀国公庚申以户部尚书徐处仁为尚书右丞吏部尚书林摅同知枢密院事己巳降淮海呉楚二十六州囚罪一等流以下释之九月己酉朝献景灵宫庚戌飨太庙辛亥飨明堂大赦冬十月乙丑贬张商英为安化军节度副使闰月丙戌以林摅为尚书左丞资政殿学士郑居中同知枢密院事乙未诏守令以户口为殿最十一月壬子朔日有食之蔡京等以不及所当食分率羣臣称贺戊寅南丹州刺史莫公佞降徐处仁以母忧去位十二月庚寅以蔡京为太尉进何执中以下官二等是嵗涪州夷骆世叶骆文贵内附
　　二年春正月壬子朔受八寳于大庆殿大赦百官进位一等蔡京表贺符瑞己未蔡京进太师加童贯节度使仍宣抚庚申进封魏王俣为燕王邓王偲为越王并为太尉京兆郡王桓为定王髙密郡王楷为嘉王并为司空呉国公枢为建安郡王冀国公杞为文安郡王楚国公栩为安康郡王扬国公棫为济阳郡王蜀国公构为广平郡王并为开府仪同三司庚午徙封仲损为齐安郡王仲御为华阳郡王孝骞为晋康郡王孝参为豫章郡王并开府仪同三司封仲増为信安郡王仲忽为普安郡王仲癸为咸安郡王仲仆为同安郡王仲糜为淮安郡王戊寅徙封向宗囘为汉东郡王向宗良为开府仪同三司仲损薨河东北盗起二月己亥以安徳军节度使钱景臻为开府仪同三司三月庚申班金箓灵寳道塲仪范于天下甲子封子材为魏国公乙亥封子模为镇国公夏四月甲辰复洮州五月庚戌朔日有食之辛亥虑囚以复洮州功赐蔡京玉带加童贯检校司空仍宣抚甲寅复诸路嵗贡供奉物壬戌齐格王子臧征蒲格降复积石军戊辰诏官蔡京子孙一人进执政官一等秋八月丙申中书侍郎梁子美罢知郓州九月辛亥以林摅为中书侍郎吏部尚书余深为尚书左丞壬戌贬向宗囘为太子少保致仕壬申封子植为呉国公癸酉皇后王氏崩削向宗囘官爵丙子曲赦熙河兰湟秦鳯永兴路军是嵗出宫女七十有七人涪夷任应举杨文贵湖南猺杨再光内附
　　三年春正月己未减两京河阳郑州囚罪一等民縁园陵役者蠲其赋二月丙子播州杨文贵纳土以其地置遵义军丁丑韩忠彦致仕三月丙午立海商越界法壬申张康国卒夏四月戊寅林摅罢癸巳以郑居中知枢密院事吏部尚书管师仁同知枢密院事癸夘以余深为中书侍郎兵部尚书薛昻为尚书左丞工部尚书刘正夫为尚书右丞五月丙辰令辟雍宴用雅乐丁巳虑囚六月甲戌诏修乐书管师仁罢丁丑蔡京罢辛巳以何执中为特进尚书左仆射兼门下侍郎秋七月丁未诏谪籍人除元祐奸党及得罪宗庙外余并録用八月乙酉封子朴为雍国公己丑嗣濮王宗汉薨甲午以仲増为开府仪同三司封嗣濮王己亥韩忠彦薨九月癸丑封子棣为徐国公冬十一月己巳蔡京进封楚国公致仕仍提举哲宗实録朝朔望是嵗江淮荆浙福建旱秦鳯阶成饥发粟赈之仍蠲其租泸州夷王募弱内附
　　四年春正月辛酉诏士庶拜僧者论以大不恭二月庚午朔禁然顶炼臂刺血断指己丑以余深为门下侍郎资政殿学士张商英为中书侍郎户部尚书侯防同知枢密院事三月甲寅敕所在振恤流民癸亥诏罪废人稍加甄叙戊辰诏上书邪下等人今后改官升任并免检举夏四月己夘班乐尺于天下五月壬寅停僧牒三年丙辰以彗见避殿减膳令侍从官直言阙失戊午大赦甲子贬蔡京为太子少保丙寅余深罢六月乙亥以张商英为尚书右仆射兼中书侍郎壬辰复向宗囘为开府仪同三司汉东郡王乙未虑囚丙申薛昻罢秋七月辛丑复罢方田戊申封子防为冀国公八月乙亥以刘正夫为中书侍郎侯防为尚书左丞翰林学士承防邓洵仁为尚书右氶庚辰以资政殿学士吴居厚为门下侍郎辛酉诏戒朋党以张阁知杭州兼领花石纲九月丙寅朔日有食之冬十月丁酉立贵妃郑氏为皇后郑居中罢戊戌以呉居厚知枢宻院事十一月乙丑朔朝献景灵宫丙寅飨太庙丁夘祀昊天上帝于圜丘大赦改明年元是嵗出宫女四百八十六人南丹州首领莫公晟内附
　　政和元年春正月壬申毁京师淫祠一千三十八区戊寅封子栱为定国公三月癸酉以吏部尚书王襄同知枢密院事夏四月丙辰虑囚立守令劝农黜陟法丁巳以淮南旱降囚罪一等徒以下释之五月癸亥诏四川羡余钱物归左藏库六月甲寅复蔡京为太子少师秋七月壬申以疾愈大赦八月乙未复蔡京为太子太师丁巳张商英罢九月戊寅王襄罢丁亥封子栻为黄国公是月郑允中童贯使于辽以李良嗣来良嗣献取燕之防诏赐姓赵冬十月庚戍封昭化军节度使宗粹为信安郡王辛亥贬张商英为崇信军节度副使十一月丙子封子榛为福国公是嵗出宫女八十人
　　二年春二月戊子蔡京复太师致仕赐第京师三月戊午定国公栱薨夏四月辛夘复行方田甲午宴蔡京等于太清楼乙巳以定国军节度使仲怱为开府仪同三司庚戌以何执中为司空壬子赐张商英自便五月癸亥虑囚丁夘封子椿为庆国公己巳蔡京落致仕三日一至都堂议事六月己丑以资政殿学士余深为门下侍郎秋七月壬申访天下遗书丙子置礼制局九月改官制冬十月乙巳得玉圭于民间十一月戊寅受元圭于大庆殿大赦辛巳蔡京进封鲁国公以何执中为少傅太宰兼门下侍郎执政皆进秩十二月甲申行给地牧马法乙酉以郑居中为特进丙戌以武信军节度使童贯为太尉辛亥封子楃为卫国公是嵗出宫女三百八十三人成都路夷人董舜咨董彦博内附
　　三年春正月己未以定王桓嘉王楷并为太保庚申以广平郡王构为检校太保甲子诏以天赐元圭遣官册告永裕永泰陵丙寅以燕王俣为太傅癸酉追封王安石为舒王子雱为临川伯配飨文宣王庙丁丑呉居厚罢以观文殿学士郑居中知枢密院事己夘以越王偲为太傅封子楗为韩国公二月辛夘崇恩太后暴崩甲午以辽及女真相持诏河北警边防三月壬子朔日有食之夏四月庚寅以复溱播等州降徳音于梓防路癸巳邓洵仁罢己酉以资政殿学士薛昻为尚书右丞庚戌班五礼新仪闰月庚午庆国公椿薨五月乙酉虑囚壬寅以复溱播州进执政官一等六月戊辰降两京河阳郑州囚罪一等民縁园陵役者蠲其赋秋七月甲申还王珪孙固赠諡追复韩忠彦曽布安焘李清臣黄履等官职八月甲戌以燕乐成进执政官一等丙子以何执中为少师冬十月乙丑阅新乐器于崇政殿出古器以示百官戊辰诏冬祀大礼及朝景灵宫并以道士百人执威仪前导冬十一月辛巳朝献景灵宫壬午飨太庙癸未祀昊天上帝于圜丘大赦乙酉以天神降诏告在位作天真降临示现记十二月癸丑诏天下访求道教仙经是嵗出宫女二百七十有九人
　　四年春正月戊寅朔置道阶凡二十六等夏四月癸丑阅太学辟雍诸生雅乐五月丙戌始祭地于方泽以太祖配降徳音于天下子机薨六月戊午虑囚秋七月戊寅焚苑东门所储毒药仍禁勿复贡九月己夘以安静军节度使王宪为开府仪同三司冬十一月丁丑封子梃为相国公十二月己酉以禁中神御殿成减天下囚罪一等是嵗出宫女六十八人
　　五年春正月庚辰泸南晏州夷反梓州路转运使赵遹等讨平之二月乙巳立定王桓为皇太子甲寅大赦庚午以童贯领六路边事三月甲申追论至和嘉祐定防功封韩为魏郡王复文彦博官夏四月甲辰作葆真宫五月壬辰虑囚六月癸丑以修三山河桥降徳音于河北京东京西路秋七月戊辰朔日有食之甲申以昭庆军节度使蔡卞为开府仪同三司丁亥封子樾为瀛国公八月嗣濮王仲増薨九月己夘封仲御为嗣濮王丙戌封子楧为恵国公冬十月癸夘以嵩山道人王仔昔为冲隐处士是嵗出宫女五十人完顔阿古达即皇帝位更名旻国号大金【据金史增辑】
　　六年春正月戊子以泸南献防转宰执一官以童贯宣抚陜西河北闰月丁未置道学二月丁亥诏増广天下学舍庚寅诏广京城夏四月乙丑会道士于上清宝箓宫辛未以何执中为太傅致仕朝朔望丙戌郤监司守臣进献庚寅诏蔡京三日一朝正公相位总治三省事五月庚子以郑居中为少保太宰兼门下侍郎刘正夫为特进少宰兼中书侍郎壬寅以保大军节度使邓洵武知枢密院事六月丙寅班中书官制格庚午虑囚秋七月辛亥以河阳三城节度使王荐为开府仪同三司壬子曲赦湖北八月壬戌戒北边帅臣毋生事壬午诏天下监司郡守搜访岩谷之士虽恢诡谲怪自晦者悉以名闻九月辛夘诣玉清和阳宫上太上开天执符御厯含真体道昊天玉皇上帝徽号寳册丙申大赦令洞天福地修建宫观塑造圣像以西内成曲赦京西己未以童贯为开府仪同三司冬十一月丁酉朝献景灵宫戊戌飨太庙己亥祀昊天上帝于圜丘大赦庚子以礼部尚书白时中为尚书右丞辛丑魏公材薨戊申以侯防为中书侍郎薛昻为尚书左丞己未徙封卫国公楃为郓国公十二月戊寅以熙河进筑功成进执政一官乙酉奠九鼎于圜像徽调阁刘正夫为开府仪同三司致仕戊子以宗粹为开府仪同三司是嵗出宫女六百人茂州夷王永夀内附
　　七年春正月庚子以殿前都指挥使髙俅为太尉召道士林灵素于温州筑通真宫以处之【据东都事畧增辑】甲子防道士二千余人于上清寳箓宫诏通真先生林灵素谕以帝君降临事辛未改天宁万夀观为神霄玉清万夀宫乙亥如上清寳箓宫命林灵素讲道经三月庚寅赐髙丽祭器乙未以童贯权领枢密院夏四月庚申帝讽道箓院上章册已为教主道君皇帝五月己丑如玉清和阳宫上承天效法厚徳光大后土皇地祗徽号寳册辛丑祭地于方泽降徳音于诸路癸夘改玉清和阳宫为玉清神霄宫六月戊午朔以明堂成进封蔡京为陈鲁国公戊辰以嘉王楷为太傅己巳蔡京辞两国不拜诏官其亲属二人秋七月庚子诏八寳増定命寳八月郑居中以母忧去位九月辛夘大飨明堂大赦乙未刘正夫卒丁酉西蕃王子伊玛党蒸来降壬寅进宰执官一等甲辰以薛昻为特进冬十月乙夘朔初御明堂班朔布政戊寅侯防罢十一月庚寅命蔡京五日一赴都堂治事辛夘郑居中起复以余深为特进少宰兼中书侍郎白时中为中书侍郎丙申何执中卒十二月丁巳以薛昻为门下侍郎戊辰天神降于坤宁殿庚午以童贯领枢密院命户部侍郎孟揆作万嵗山是嵗出宫女六十八人
　　重和元年春正月甲申朔受定命寳于大庆殿戊子封孙谌为崇国公己丑大赦应元符末上书邪中等人依无过人例乙巳封侄有奕为和义郡王庚戌以翰林学士承防王黼为尚书左丞三月戊辰増诸路酒价庚子遣武义大夫马政由海道使于女真约夹攻辽三月癸巳令嘉王楷赴廷对丙申以茂州蕃族平曲赦四川夏五月壬午朔日有食之乙酉诏诸路选漕臣一员提举本路神霄宫丁亥以林灵素为通真达灵元妙先生张虗白为通元冲妙先生壬辰班御制圣济经以青华帝君八月九日生辰为元成节庚戍敕两浙漕司以权添酒钱尽给御前工作六月己巳以淮西盗平曲赦庚子虑囚甲戍以西边献防曲赦陜西河东路秋七月壬午以西师有功加蔡京恩官其一子郑居中为少傅余深为少保邓洵武为特进进执政官一等己酉遣使振东南诸路水灾八月甲寅以童贯为太保辛酉诏班御注道徳经癸酉封子椅为嘉国公九月辛巳大飨明堂壬午诏罢拘白地禁货増方田税添酒价取醋息河北加折耗米东南水灾强籴等事己丑以嵗当戌月当壬为元命降徳音于天下庚寅薛昻罢以白时中为门下侍郎王黼为中书侍郎翰林学士承防冯熙载为尚书左丞刑部尚书范致虗为尚书右丞壬辰禁州郡遏籴及边将杀降以幸功赏者癸巳禁羣臣朋党辛丑郑居中罢诏视中大夫林灵素视中奉大夫张虗白并特授本品真官闰月庚申诏江淮荆浙闽广监司督责州县还集流民丁夘进封楷为郓王丙子诏周柴氏后已封崇义公复立恭帝后以为宣义郎世世为国三恪冬十月甲辰置道官二十六等道职八等十一月己酉朔改元大赦



　　钦定续通志卷三十二
　　钦定四库全书
　　钦定续通志卷三十三
　　宋纪【九】
　　徽宗【二】　　　钦宗
　　宣和元年春正月壬子封进建安郡王枢为肃王文安郡王为景王并为太保乙夘诏佛改号大觉金僊余为僊人大士僧为徳士寺为宫院为观改女冠为女道尼为女徳丁巳金遣使来聘【谨按通鉴辑览】
　　【御批是时宋政虽衰国体未损书法于来聘诸例自当仍从续纲目原文至靖康以后称侄称臣防与石晋事辽无异既自失其一统之尊岂可复拘内外之説则宋在所应贬改书正所以深戒建中立极者慎毋失其统也】遣赵有开报之至登州而还戊午以余深为太宰兼门下侍郎王黼为特进少宰兼中书侍郎癸酉封子栋为温国公侄有恭为永宁郡王二月庚辰改元戊戍以邓洵武为少保三月庚戍蔡京等进安州所得商六鼎己未以冯熈载为中书侍郎范致虚为尚书左丞翰林学士张邦昌为尚书右丞诏天下知宫观道士与
　　监司郡县官以客礼相见童贯遣知熈州刘法攻统安城夏人撃之法败殁夏人进围震武军甲子知登州宗泽坐建神霄宫不防除名编管夏四月丙子朔日有食之庚寅童贯以鄜延环庆兵大破夏人平其三城己亥曲赦陕西河东路辛丑进辅臣官一等五月丙辰童贯败夏人于震武壬申班御制九星二十八宿朝元冠服图甲戍虑囚六月壬午诏西邉武臣为经畧使者改用文臣甲申诏封庄周为防妙元通真君列御防为致虚观妙真君仍行册命配享混元皇帝己亥夏国遣使纳欵诏六路罢兵秋七月甲寅以童贯为太傅封泾国公八月戊寅诏诸路未方田处并令方量均定租课丁酉以神霄宫成降徳音于天下范致虚以母忧去位九月甲辰燕蔡京于保和新殿辛酉大飨明堂丁夘以淮康军节度使蔡攸为开府仪同三司冬十月甲戌以绍述熈丰政事书布告天下十一月癸丑朝献景灵宫甲寅飨太庙乙夘祀昊天上帝于圜丘大赦甲子以东南诸路水灾令监司郡守悉心振救戊辰以张邦昌为尚书左丞翰林学士王安中为尚书右丞十二月甲戌诏京东东路盗贼窃发令东西路提刑督捕之丙申编管正字曹辅于郴州
　　二年春正月癸亥追封蔡确为汝南郡王甲子罢道学二月乙亥遣赵良嗣使于金约攻辽唐恪罢庚辰以寜逺军节度使梁子美为开府仪同三司戊子令所在赡给淮南流民谕还之夏六月癸酉诏开封府赈济饥民戊寅蔡京致仕仍朝朔望辛巳诏自今议改元丰法制者以大不恭论丁亥复寺院额秋七月壬子罢文臣起复丙寅封子穗为英国公九月壬寅金遣使者来乙巳复徳士为僧辛亥大飨明堂丙辰遣马政使于金癸亥余深加少傅冬十月戊辰朔日有食之以河东节度使梁师成为太尉建徳军清溪妖贼方腊反命谭稹讨之十一月己亥余深罢仍以少傅授镇西军节度使知福州庚戌以王黼为少保太宰兼门下侍郎己未两浙都监蔡遵顔坦撃方腊死之十二月丁亥改谭稹为两浙制置使以童贯为江淮荆浙宣抚使讨方腊己丑以少傅郑居中权领枢密院是月方腊陷建徳又陷歙州东南将郭师中死之又陷杭州亷访使者赵约死之三年春正月壬寅邓洵武卒戊午以安康郡王栩为太保进封济王镇国公模为开府仪同三司进封乐安郡王辛酉罢蘓杭州应奉局及花石纲运乙丑罢西北兵庚戍罢木石彩色等场务是月方腊陷婺州又陷衢州守臣彭汝方死之二月庚午罢方田甲戌降诏抚方腊癸巳大赦是月方腊陷处州淮南盗宋江等犯淮阳军又犯京东江北命知州张叔夜招降之夏四月甲戌清溪令陈光以贼发弃城伏诛庚寅忠州防御使辛兴宗擒方腊于清溪诏两浙江东被贼州县给复三年五月戊戌以郑居中领枢密院丙午金人再遣使来戊申以兴宁军节度使刘宗元为开府仪同三司癸亥安置御史中丞陈过庭于黄州闰月甲戌复应奉司命王黼及内侍梁师成领之戊寅虑囚秋七月丁夘振温处等八州戊子童贯等俘方腊以献八月甲辰曲赦两浙江东福建淮南路乙巳以童贯为太师谭稹加节度使九月丙寅以王黼为少傅郑居中为少师庚午进执政官一等辛未大飨明堂冬十月甲寅诏自今赃吏狱具论决勿贷童贯复领陕西两河宣抚十一月丁丑冯熈载罢以张邦昌为中书侍郎王安中为尚书左丞翰林学士承旨李邦彦为尚书右丞辛巳封子桐为仪国公壬午张商英卒十二月壬子进封广平郡王构为康王乐安郡王模为祁王并为太保
　　四年春正月丁卯以蔡攸为少保梁师成为开府仪同三司癸酉金破辽中京辽主北走二月丙午以呉国公植为开府仪同三司进封信都郡王三月丙子辽人立燕王淳为帝金遣使者来命童贯为河北河东路宣抚使屯兵于边以应之且招谕幽燕夏五月壬戌以髙俅为开府仪同三司丁卯封子柄为昌国公甲戌嗣濮王仲御薨乙亥以蔡攸为河北河东宣抚副使庚辰以常徳军节度使谭稹为太尉童贯至雄州癸未辽人击败前军统制杨可世于兰沟甸乙酉封开府仪同三司江夏郡王仲爰为嗣濮王丙戍虑囚杨可世与辽战于白沟败绩丁亥辛兴宗败于范村六月己丑种师道退保雄州辽人追击之至城下帝闻兵败惧诏班师壬寅以王黼为少师是月辽燕王淳死萧干等立其妻萧氏秋七月壬午王黼以耶律淳死复命童贯蔡攸治兵以河阳三城节度使刘延庆为都统制甲申贬种师道为右卫将军致仕九月戊午朝散郎宋昭上书谏北伐除名勒广南编管己未金使来议师期甲戍遣赵良嗣报聘于金己卯辽将郭药师等以涿易二州来降冬十月庚寅改燕京为燕山府涿易八州并赐名癸巳刘延庆与郭药师等统兵出雄州戊戍曲赦所复州县己亥耶律淳妻萧氏上表称臣纳欵甲辰师次涿州己酉郭药师与高世宣杨可世等袭燕辽萧干援之药师等屡败癸丑以蔡攸为少傅判燕山府甲寅刘延庆自卢沟河烧营遁众军大溃十一月丙辰朔行新玺戊辰朝献景灵宫己巳飨太庙庚午祀昊天上帝于圜兵大赦东南官吏縁宼盗贬责者次第移放上书邪上等人特与磨勘戊寅金人遣使来许归山前六州以彰徳军节度使郑详为太尉十二月丁亥郭药师败萧干于永清县戊子遣赵良嗣报聘于金庚寅以郭药师为武泰军节度使辛卯金人入燕萧氏出奔壬辰使来告防丙申贬刘延庆为率府率安置筠州壬寅进封植为莘王是月万嵗山成更名曰艮岳
　　五年春正月戊午金使来议所许六州代租钱己未遣赵良嗣报聘求西京等州辛酉以王安中为庆逺军节度使河北河东燕山府路宣抚使知燕山府甲申録富弼后二月乙酉以李邦彦为尚书左丞翰林学士赵野为尚书右丞丁酉进封雍国公朴为华原郡王徐国公棣为髙平郡王并开府仪同三司三月乙卯金再遣使者来己未遣卢益报聘夏四月癸巳金人遣使以誓书及燕京涿易檀顺景蓟州来归庚子童贯蔡攸入燕乙巳童贯奏抚定燕城庚戍曲赦河北河东燕云路是日班师五月己未以收复燕云赐王黼玉带庚申以王黼为太傅郑居中为太保进宰执官二等辛酉以王黼总治三省事癸亥童贯落节钺进封徐豫国公以蔡攸为少师癸酉祭地于方泽是月金人许归朔武蔚三州金主旻殂弟乌竒迈立六月乙酉郭药师加检校少傅丙戍辽将张觉以平州来附己丑仲爰薨丁酉以安国军节度使仲理为开府仪同三司进封嗣濮王己亥虑囚戊申郑居中卒辛亥以蔡攸领枢密院秋七月戊午以梁师成为少保己未童贯致仕起复谭稹为河北河东燕山府路宣抚使庚午太傅楚国公王黼等上尊号曰继天兴道敷文成武睿明皇帝不允禁元祐学术八月辛巳朔日当食不见辛丑命王安中作复燕云碑是月萧干破景州蓟州防燕山郭药师败之干寻为其下所杀传首京师九月辛酉大飨明堂冬十一月乙夘以郑绅为太师丁夘王安中谭稹并加检校少傅郭药师为太尉华原郡王朴薨是月金人取平州张觉走燕山王安中杀之函其首送于金十二月乙巳金人遣使告哀复遣使来贺正旦戊申以高平郡王棣为太保进封徐王是嵗秦鳯旱河北京东淮南饥遣官赈济
　　六年春正月乙夘为金主辍朝戊寅遣连南夫如金吊祭二月丁亥以冀国公防为开府仪同三司进封河间郡王韶州防御使令荡为婺州观察使封安定郡王李邦彦以父忧去位三月己酉以钱景臻为少师金人来索赵良嗣所许粮不与夏四月丁巳李邦彦起复五月壬寅虑囚癸夘金人遣使来告嗣位六月壬子诏以收复燕云京东两河之民困于调度令京西淮浙江湖四川闽广并纳免夫钱秋七月戊子遣许亢宗使于金贺嗣位八月乙卯谭稹罢复以童贯领枢密院事壬戍以复燕云大赦九月乙亥以白时中为特进太宰兼门下侍郎李邦彦为少宰兼中书侍郎丁亥以赵野为尚书左丞翰林学士承防字文粹中为尚书右丞开封尹蔡懋同知枢密院庚寅以金芝产于艮岳万夀峰改名夀岳庚子金人遣使致其先主遗留物冬十月庚午诏有收藏苏轼黄庭坚之文者并焚毁犯者以大不恭论十一月丙子王黼致仕乙酉罢应奉司十二月甲辰以蔡京领讲议司诏百官遵行元丰法制癸亥蔡京落致仕领三省事是嵗河北山东盗起命内侍梁方平讨之七年春正月癸酉朔诏赦两河京西流民为盗者仍给复一年二月金灭辽三月庚戍诏京师运米五十万斛振燕山令工部侍郎孟揆亲徃措置己巳进封广国公栻为南康郡王福国公榛为平阳郡王并开府仪同三司壬申京东转运副使李昌言招安羣盗张万仙等三月甲申知海州钱伯言奏招防山东宼贾进等丙戍以惠国公楧为开府仪同三司进封建安郡王夏四月丙辰降徳音于京东河北路庚申蔡京复致仕复州县免行钱戊辰诏行元丰官制五月壬午封子枞为润国公六月丙午封童贯为广阳郡王戊申诏臣僚輙与内侍来徃者论罪辛亥虑囚己未以蔡攸为太保乙丑罢减六尚嵗贡物秋七月庚午诏士庶毋以天王君圣为名字及以壬戍日辅臣焚香甲戍以河间郡王防为太保进封沂王是月河东义胜军叛九月壬辰金人以擒辽主遣使来告是月河东言金将纳罕至云中诏童贯复往宣抚冬十月戊午罢京畿和籴十一月乙亥遣使如金贺得辽主甲申朝献景灵宫乙酉飨太庙丙戍祀昊天上帝于圜丘大赦庚寅以保静军节度使种师道为河东河北路制置使十二月乙巳童贯自太原遁归京师己酉金将沃哩布纳罕分两道来侵郭药师以燕山叛金人克北边诸郡又陷忻代等州围太原府太常少卿傅察奉使不屈死之丙辰罢浙江诸路花石纲延福宫西城租课及内外制造局金兵攻中山府戊午以皇太子桓为开封牧己未下诏罪己令中外直言极谏郡邑率师勤王募草泽异才有能出奇计及使疆外者罢道官及大晟府行幸局暨诸局务以保和殿大学士宇文虚中为河北东路宣谕使庚申以吴敏为门下侍郎诏禅位于皇太子皇太子即皇帝位尊帝为教主道君太上皇帝皇后为太上皇后退居龙徳宫靖康元年正月己巳如亳州遂如镇江府四月己亥还京师明年二月丁卯金人胁帝北行绍兴五年四月甲子崩于五国城年五十四江南遥上尊諡曰圣文仁徳显孝皇帝加諡体神合道骏烈逊功圣文仁徳宪慈显孝皇帝庙号徽宗权攅于永祐陵
　　徽宗建中靖国二年崇宁五年大观四年政和七年重和一年宣和七年凡二十六年
　　钦宗皇帝讳桓徽宗长子也母曰防显皇后王氏初名亶封韩国公进京兆郡王寻更名烜旋又改今名进封定王政和三年加太保五年二月乙巳立为皇太子宣和七年十二月戊午除开封牧庚申徽宗下诏禅位于太子趣太子入禁中被以御服泣涕固辞因得疾又固辞不许辛酉即皇帝位以少宰李邦彦为龙徳宫使太保领枢密院事蔡攸门下侍郎吴敏副之是时金人已分道入境壬戌大赦进百官秩一等赏诸军立妃朱氏为皇后以太子詹事耿南仲签书枢密院事遣给事中李邺使于金告以内禅且请修好诏非三省枢密院所得防有司勿行甲子沃哩布陷信徳府纳罕围太原诏京东淮西两浙募兵入卫太学生陈东等上书数蔡京童贯王黼梁师成李彦朱勔罪谓之六贼请诛之诏改明年元
　　靖康元年春正月丁卯朔帝御垂拱殿受羣臣朝贺退诣龙徳宫贺道君皇帝诏中外臣庶实封言得失金人破相州戊辰破濬州威武军节度使梁方平师溃河北河东路制置副使何灌退保滑州己巳灌师亦溃金人济河破滑州帝下诏亲征以侍郎李纲为亲征行营使吴敏副之以蔡攸为太上皇帝行宫使尚书左丞宇文粹中副之奉上皇东行以避敌诏自今除授黜陟及恩数等事并参酌祖宗旧制罢内外官司局所一百五处以门下侍郎吴敏知枢密院事吏部尚书李棁同知枢密院事贬太傅致仕王黼为崇信军节度副使安置永州寻杀之赐安徳军承宣使李彦死并籍其家放宁逺军节度使朱勔归田里庚午道君皇帝如亳州宰相欲奉帝出襄邓李纲谏止之以纲为尚书右丞东京留守辛未以李纲为亲征行营使侍卫亲军马军都指挥使曹曚副之太宰兼门下侍郎白时中罢李邦彦为太宰兼门下侍郎守中书侍郎张邦昌为少宰兼中书侍郎尚书左丞赵野为门下侍郎翰林学士承防王孝迪为中书侍郎同知枢密院事蔡懋为尚书左丞壬申金人济汴遣使督诸道兵入援癸酉诏两省枢密院官制一遵元丰故事金人逼京师命尚书驾部员外郎郑望之康州防御使髙世则使其军诏从官举文武臣僚堪充将帅有胆勇者是夜金人攻宣泽门李纲御之至旦始退甲戍金人遣吴孝民来议和命李棁使如金军遂与金使萧三寳努律耶忠张愿防偕来以吏部尚书唐恪同知枢密院事乙亥金人攻通津景阳等门武泰节度使何灌拒战死之丙子避正殿减常膳括借都城金银及倡优家财庚辰以张邦昌为计议使副康王构往金军为质以求成诏称金国加大字辛巳道君皇帝至镇江以兵部尚书路允廸签书枢密院事金人陷阳武知县事蒋兴祖死之壬午封子谌为大宁郡王甲申都统制马忠以京西募兵至击金人于顺天门外败之乙酉路允迪使纳罕军于河东平阳府将刘嗣初以城叛丁亥靖难军节度使河北河东路制置使种师道督泾原秦鳯兵入援以师道同知枢密院事为京畿河北河东宣抚使统四方勤王兵及前后军乙未贬少保淮南节度使梁师成为彰化军节度副使旋赐死二月丁酉朔都总制姚平仲夜袭金师不克而遁戊戌罢李纲以谢金人废亲征行营司金人复来议和庚子命驸马都尉曹晟使金军辛丑又命资政殿大学士宇文虚中知东上閤门事王俅副之许割三镇地太学诸生陈东等及都民数万人伏阙上书请复用李纲及种师道乃复纲右丞充京城防御使壬寅除元祐党籍学术之禁禁伏阙上书废苑囿宫观可以与民者金人使王汭来癸卯以肃王枢为质于金以观文殿学士大名尹徐处仁为中书侍郎宇文虚中签书枢密院事蔡懋罢乙巳宇文虚中王俅复使金军康王及张邦昌至自金军金人遣韩光裔来告辞遂退师京师觧严丙午以康王构为太傅静江奉宁军节度使戊申大赦诏自今庶事并遵用祖宗旧制凡蠧国害民之事一切寝罢己酉罢宰执兼神霄玉清万夀宫使诏用祖宗故事择武臣得军心者为同知签书枢密院边将有威望者为三衙庚戌李邦彦罢以张邦昌为太宰兼门下侍郎吴敏为少宰兼中书侍郎李纲知枢密院事耿南仲为尚书左丞李棁为尚书右丞辛亥宇文粹中罢知江宁府癸丑种师道罢为中太一宫使甲寅蔡京为秘书监分司南京童贯为左卫上将军池州居住蔡攸为太中大夫提举亳州明道宫纳罕攻太原不克分兵趣京师权威胜军李植以城降乙夘陷隆徳府知府张确通判赵伯臻司録张彦遹死之辛酉梁方平坐弃河津伏诛王孝迪罢以给事中王云侍卫亲军马军都指挥使曹曚使于金以镇洮军节度使中太乙宫使种师道为河南河东路宣谕使保静军节度使前副都指挥使姚古为制置使丙寅下哀痛之诏于陕西河东是月金人攻泽州之高平知州高世由徃犒之乃去三月丁夘朔遣徽猷阁待制宋焕奉表于道君皇帝行宫诏侍从言事诏非三省枢密院所奉旨诸司不许奉行戊辰李棁罢为鸿庆宫使己巳张邦昌罢为中太一宫使徐处仁为太宰兼门下侍郎唐恪为中书侍郎翰林学士何为尚书右丞御史中丞许翰同知枢密院事庚午宇文虚中罢知青州癸酉以赵野为道君皇帝行宫奉迎使己夘以燕王俣越王偲为太师壬午诏金人叛盟深入其元主和议之李邦彦奉使许地之李棁李邺郑望之悉行罢黜其太原中山河间三镇保塞陵寝所在誓当固守于是以种师道为河北河东宣抚使姚古为河北制置使种师中副之癸未遣李纲迎道君皇帝于南京以徐处仁为礼仪使丙戌以知中山府詹度知太原府张孝纯知河间府陈遘并为资政殿学士知泽州高世由直龙图阁庚寅以肃王枢为太傅姚古复隆徳府辛夘复威胜军壬辰以太保景王济王栩为太傅甲午康王构为集庆建雄军节度使尚书戸部侍郎钱盖为陕西制置使命陈东初品官赐同进士出身辞不拜籍朱勔家丙申贬蔡京为崇信军节度副使是春夏人取天徳云内武州及河东八馆夏四月戊戌夏人陷镇威城摄知城事朱昭死之己亥奉迎太上皇帝入京师壬寅朝于龙徳宫癸夘立子谌为皇太子耿南仲为门下侍郎戊申置详议司于尚书省讨论祖宗法庚戌赵野罢壬子金人使贾霆冉企弓来癸丑封太师沂国公郑绅为乐平郡王贬童贯为昭化军节度副使安置郴州减宰职俸三之二及支赐之半令吏部稽考庻官凡由杨戬李彦之公田王黼朱勔之应奉童贯西北之师孟昌龄河防之役防蜀湖南之开疆关陕河东之改币及近习所引献颂特试之流所得爵赏悉夺之甲寅种师道加太尉同知枢密院事河北河东路宣抚使乙夘诏自今假日特坐百司毋得休务以平凉军节度使范讷为右金吾卫上将军丙辰诏有告奸人妄言金人复至以恐动居民者赏之戊午进封南康郡王栻为和王平阳郡王榛为信王壬戌诏亲擢台谏官宰执勿得荐举着为令追政和以来道官处士先生封赠奏补等敇书甲子东兵正将占沆与金人战于交城县死之乙丑诏三衙并诸路帅司各举谙练邉事智勇过人并豪俊竒杰众所推服堪充统制将领者各五名贬蔡攸节度副使安置朱勔于循州五月丁夘诏天下有能以财谷佐军者有司以名闻以少傅镇西军节度使余深为特进观文殿大学士戊辰罢王安石配享孔子庙庭庚午少傅安武军节度使钱景臻镇安军节度使开府仪同三司刘宗元并为左金吾卫上将军保信军节度使刘敷武成军节度使刘敏向徳军节度使张楙岳阳军节度使王舜臣应道军节度使朱孝孙泸川军节度使钱忱并为右金吾卫上将军监察御史余应求坐言事迎合大臣罢知卫州甲戌曲赦河北路乙亥申销金禁丁丑诏以俭约先天下授监司郡县奉行所未及者凡十有六事姚古至威胜师溃河东大振种师中与金人战于榆次死之己夘借外任官职田一年开府仪同三司高俅卒辛巳损太官日进膳追削高俅官甲申罢详议司己丑以河东经畧安抚使张孝纯为检校少保武当军节度使壬辰诏天下举习武艺兵书者乙未诏姚古援太原六月丙申朔诏谏官极论阙失戊戌令中外举文武官才堪将帅者以李纲代种师道为宣抚使徃援太原辛丑以资政殿学士刘韐为宣抚副使陜西制置司都统制觧濳为制置副使壬寅封郸国公楃为安康郡王韩国公楗为广平郡王并开府仪同三司癸卯以侍卫亲军马军副都指挥使镇西军承宣使王禀为建武军节度使甲辰路允迪罢为醴泉观使乙巳左司谏陈公辅以言事责监合州酒务癸丑虑囚辛酉承授内侍官熙河都统制焦安节坐不法李纲斩之壬戌姚古坐拥兵逗遛贬为节度副使安置广州秋七月乙丑除元符上书邪等之禁乙亥安置蔡京于儋州攸雷州童贯吉阳军己卯免借河北河东陜西路职田乙酉诏蔡京子孙已分窜逺地遇赦不许量移是日京死于潭州丁亥令侍从官共议改修宣仁圣烈皇后谤史辛卯遣监察御史张澂诛童贯广西转运副使李升之诛赵良嗣并窜其子孙于海南是月觧潜与金人战于南闗败绩刘韐自辽州引兵与金人战败绩八月丙申复命种师道以宣抚使巡邉召李纲还庚子以星变避殿减膳令从臣具民间疾苦以闻河东察访使张灏与金人战于文水败绩辛丑诏求民之疾苦者十七事悉除之丁未沃哩布复攻广信军保州不克遂攻真定戊申都统制张思正等夜袭金人于文水败之己酉复战师溃思正奔汾州都统制折可求师溃于子夏山金人乗胜攻太原复分道进军乙夘遣徽猷阁待制王云閤门宣赞舍人马识逺使于金秘书著作佐郎刘岑太常博士李若水分使其军议和戊午许翰罢知亳州己未太宰徐处仁罢和东平少宰吴敏罢知扬州以唐恪为少宰兼中书侍郎何防为中书侍郎礼部尚书陈过庭为尚书右丞开封尹聂昌同知枢密院事御史中丞李回签书枢密院事庚申遣王云使金军许以三镇赋税是月福州军乱杀其知州事栁庭俊九月丙寅金人克太原执安抚使张孝纯副都总管王禀通判方笈等死之辛未贬吴敏为崇信军节度副使安置涪州移蔡攸于万安军寻与弟翛及朱勔皆赐死丁丑以礼部尚书王防为尚书左丞戊寅李纲罢知扬州壬午枭童贯首于都市丙戌建三京及邓州为都总管府分总四道兵庚寅以知大名府赵野为北道都总管知河南府王襄为西道都总管知邓州张叔夜为南道都总管知应天府胡直孺为东道都总管又罢李纲提举洞霄宫辛夘遣给事中黄锷由海道使金议和是月夏人陷西安州冬十月癸巳贬李纲为保静军节度副使安置建昌军丁酉金人破真定都钤辖刘竧死之戊戌金人使杨天吉王汭来庚子金人陷汾州知州张充戬兵马都监贾亶死之又攻平定军辛丑下哀痛诏命河北河东都路帅臣檄所部得便宜行事甲辰诏用蔡京王黼童贯所荐人丙午集从官于尚书省议割三镇召种师道还丁未以礼部尚书冯澥知枢密院事己酉阅炮飞山营庚戌以范讷为寜武军节度使河北河东路宣抚使辽故将小防防攻陷麟州建寜砦知砦杨震死之壬子诏太常礼官集议金主尊号命尚书左丞王防副康王使沃哩布军防辞丙辰金人克平阳府又克威胜隆徳泽州戊午贬王防为单州团练副使以冯澥代行庚申侍御胡舜陟请援中山不省辛酉种师道薨十一月丙寅夏人陷懐徳军知军事刘铨通判杜翊世死之籍谭稹家戊辰康王未至金军而还冯澥罢己巳集百官议三镇弃守癸酉右谏议大夫范宗尹以首议弃地罢金人至河内宣抚副使折彦质拒之甲戌师溃金人济河知河阳燕瑛西京留守王襄弃城遁乙亥命刑部尚书王云副康王使沃哩布军许割三镇奉衮冕车辂尊其主为皇叔且上尊号丙子金人度河提刑许髙兵溃于洛口金人来言欲尽得河北地京师戒严遣资政殿学士冯澥及李若水使纳罕军丁丑何防罢以尚书左丞陈过庭为尚书侍郎兵部尚书孙傅为尚书右丞命成忠郎郭京领选六甲兵命签书枢密院事李回以万骑防河众溃而归是日塞京城门戊寅以康王构为安国安武军节度使壬午沃哩布使杨天吉王汭贝勒色勒黙来命耿南仲使沃哩布军聂昌使纳罕军许画河为界康王至磁州州人杀王云王复还相州甲申尚书右丞孙同知枢密院事御史中丞曹辅签书枢密院事以京兆府路安抚使范致虚为陜西五路宣抚使令督勤王兵入援乙酉金军逼京城丁亥李回罢戊子金人攻通津门己丑南道总管张叔夜将兵勤王至玉津园以叔夜为延康殿学士沃哩布遣刘晏来庚寅帝如东壁劳军诏三省长官名悉依元丰旧制以领开封府何防为门下侍郎闽月壬辰金人攻善利门唐恪罢以何防为尚书左仆射兼中书侍郎刘韐坐弃军降五官予祠癸巳京师大寒用日者言借土牛迎春知泽州髙世由以城降于金都民杀东壁统制官辛亢宗罢民乘城代以保甲甲午帝被甲登城驿召李纲为资政殿大学士领开封府金人破懐州知州霍安国通判林渊钤辖张彭年都监赵士詝张谌死之乙未金人入青城攻朝阳门冯澥与金人萧庆杨真诰来丙申帝如宣化门以张叔夜为资政殿学士金人执胡直孺又破拱州丁酉以冯澥为尚书左丞戊戍殿前副都指挥使王宗濋与金人战于城下统制官髙师旦死之庚子以张叔夜签书枢密院事金人攻宣化门辛丑金人攻南壁壬寅诏河北守臣尽起军民兵倍道入援癸卯金人攻南壁张叔夜范琼分兵袭之大溃奔还甲辰大雨雪金人破亳州遣间使召诸道兵勤王乙巳大寒士卒噤战不能执兵有僵仆者帝徒跣祈晴时勤王兵不至金人攻城急丁未避正殿己酉遣冯澥曹辅与宗室仲温士使金军请和命康王为天下兵马大元帅速领兵入卫辛亥金人来议和要亲王出盟壬子金人攻通津宣化门范琼以千人出战渡河氷裂兵多没者甲寅大风俄大雨雪连日夜不止乙卯金人复使刘晏来趣亲王宰相出盟丙辰郭京用六甲法尽令守御人下城大啓宣化门出攻金人大败京引余兵遁去金兵登城焚南薰诸门姚仲友死于乱兵统制官何庆言陈克礼中书舎人髙振力战死之秦元领保甲斩闗遁京城防衞士入都亭驿执刘晏杀之丁巳奉道君皇帝宁徳皇后入居延福宫命何防及济王栩使金军辛酉帝如青城十二月壬戌朔帝在青城萧庆入居尚书省是日康王开大元帅府于相州癸亥帝至自青城甲子大索金帛丙寅遣陈过庭刘韐使两河割地辛未定京师米价劝籴以振民癸酉斩行门指挥使蒋宣李福乙未康王如北京庚寅康王如东平
　　二年春正月辛卯朔命济王栩景王出贺金军金人亦遣使入贺壬辰金人趣召康王还遣聂昌耿南仲陈过庭出割两河地甲午诏两河民开门出降庚子金人索金银急何防及吏部侍郎李若水劝帝亲至军中以太子监国而行乙巳籍梁师成家丙午刘韐自经于金军太学生徐揆上书金帅请帝还阙金人取至军中死之是夜金人刼神衞营二月辛酉朔帝在青城丙寅金人堑南薰门路丁卯金人要上皇如青城尽取诸王孙入军中辛未金人偪上皇召皇后皇太子入青城李若水死之庚辰康王如济州癸未观文殿大学士唐恪自杀乙酉金人杀户部尚书梅执礼侍郎陈知质刑部侍郎程振给事中安抉三月辛卯朔帝在青城丁酉金人立张邦昌为楚帝閤门宣賛舎人吴革死之丁巳金人胁上皇北行夏四月庚申朔金人以帝及皇后皇太子北行五月庚寅朔康王即位于南京遥上尊号曰孝慈渊圣皇帝绍兴三十一年五月辛卯帝崩干五国城年六十四諡曰防文顺徳仁孝皇帝庙号钦宗遥上陵名曰永献陵
　　钦宗靖康二年
　　右宋九主合一百六十七年




　　钦定续通志卷三十三
<史部,别史类,钦定续通志>
　　钦定四库全书
　　钦定续通志卷三十四
　　宋纪【十】
　　髙宗【一】
　　髙宗皇帝讳构字徳基徽宗第九子也母曰显仁皇后韦氏初授定武军节度使检校太尉封蜀国公旋封广平郡王又进封康王靖康元年正月金人逼京师军于城西北遣使入城邀亲主宰臣议和帝慷慨请行钦宗命少宰张邦昌为计议使与帝俱如金军金帅沃哩布留之不遣会姚平仲夜袭金营金帅召诸使者诘以违誓用兵之故邦昌恐惧涕泣帝不为动沃哩布异之请更以他王为质已而钦宗命肃王枢为质于金且许割三镇地帝始得还金兵退钦宗复遣给事中王云使金以租赋赎三镇地又以蜡书结辽降将耶律伊都为金人所得八月金帅纳罕复引兵深入破太原沃哩布破真定王云自京还言金人须帝至乃议和十一月钦宗复使帝如河北奉衮冕玉辂尊金主为伯上尊号十八字帝被命即发以门下侍耿南仲主和议请与俱乃以其子中书舍人延禧为防议官偕行帝至磁州守臣宗泽请曰肃王一去不返今彼又诡词以致大王其意可知且兵已迫复去何益请留磁勿行而磁人以云将挟帝入金遂执云杀之时纳罕沃哩布已率兵渡河相继围京师游兵日至磁州城下踪迹帝所在知相州汪伯彦以蜡书请帝还相州帝遂如相州闰月耿南仲驰至相州以面受钦宗防谕帝令尽起河北兵入卫帝乃同南仲募兵勤王初朝廷闻金兵渡河议拜帝为元帅至是殿中侍御史胡唐老复申其议钦宗乃遣閤门祗候秦仔持蜡诏至相州拜帝为河北兵马大元帅知中山府陈亨伯为元帅汪伯彦宗泽副之十二月壬戌朔帝开大元帅府下令诸郡守与诸将议引兵渡河乙亥帝发相州丁丑次大名府宗泽以二千人先诸军至会得蜡诏以金人方议和令驻兵近甸毋轻动伯彦南仲请移军东平帝遂遣泽以万人进屯澶渊自是泽不复预府中谋议
　　建炎元年春正月癸巳帝至东平初京城被围久中外莫知帝处及是金人谓帝在澶渊遣甲士及中书舍人张澂来召帝宗泽命壮士射之澂乃遁伯彦等请帝如济州二月癸未次济州时帅府官军及羣盗来归者号百万人分屯济濮诸州而诸路勤王兵不得进三月丁酉帝闻金人已留二帝于军中而立张邦昌为帝乃承制以宗泽为徽猷阁待制戊午以汪伯彦为显谟阁待制充元帅黄潜善为徽猷阁待制充副元帅夏四月二帝北迁癸亥邦昌尊元祐皇后为宋太后遣人至济州访帝上书自言从权济事及将避位之意帝复书与之而谕宗泽等以邦昌已受伪命义当诛讨然虑事出权宜未可轻动泽复书谓邦昌簒乱踪迹已无可疑宜早正天位兴复社稷门下侍郎吕好问亦以蜡书来言帝不自立恐有不当立而立者丁夘张邦昌遣吏部尚书谢克家以大宋受命之寳至济州帝恸哭受命遂趣应天是夕邦昌手书上延福宫太后尊号曰元祐皇后入居禁中以尚书左丞冯懈为奉迎使后遣兄子卫尉少卿孟忠厚持手书遗帝俾帝嗣统后权垂聴政邦昌权尚书左仆射丁丑冯澥等至济州百官三上表劝进帝乃权聴国事戊寅命宗泽勒兵分驻长垣韦城等县以备非常东道副总管朱胜非至济州宣抚司统制官韩世忠鄜延副总管刘光世西道都总管王襄各以兵来防癸未帝至应天府皇后诏有司备法驾仪仗乙酉张邦昌至伏地请死帝慰抚之五月庚寅朔帝登坛受命礼毕恸哭遥谢二帝即位于应天府治改元建炎大赦常赦所不原者咸赦除之命西京留守司修奉祖宗陵寝罢天下神霄宫及散青苖钱应死节及殁于王事者并推恩奉使未还者禄其家一年臣僚因乱去官者限一月还任蠲在官欠负南京及元帅府常驻军州县夏税应募兵勤王人以兵付州县主兵官聴赴行在中外臣庶直言民间疾苦虽诋讦亦不加罪命官犯罪更不取特防裁断蔡京童贯朱勔李彦孟昌龄梁师成谭稹及其子孙更不收叙内外大臣限十日各举布衣有材畧者一人余如故事以黄潜善为中书侍郎汪伯彦同知枢密院事是日元祐皇后在东京彻帘辛夘尊元祐皇后为元祐太后壬辰以张邦昌为太保奉国军节度使同安郡王五日一赴都堂防决大事以河东北宣抚使范讷为京城留守癸巳遥尊帝母韦贤妃为宣和皇后遥立嘉国夫人邢氏为皇后耿南仲罢甲午以李纲为尚书右仆射兼中书侍郎趣赴行在杨惟忠为建武军节度使主管殿前司公事乙未冯澥罢以兵部尚书吕好问为尚书右丞命中军统制马忠后军统制张涣率兵趣河间府追袭金人丙申以吕好问兼门下侍郎丁酉以黄潜善兼御营使汪伯彦副之真定府路副总管王渊为都统制鄜延路副总管刘光世提举一行事务戊午以资政殿学士路允迪为京城抚谕使龙圗阁学士耿延禧副之己亥诏太学生陈东赴行在李纲至江宁诛叛卒周徳等庚子诏以靖康大臣主和误国责李邦彦为建宁军节度副使浔州安置徙呉敏栁州蔡懋英州李棁宇文虚中郑望之李邺皆以使金请割地并广南诸州安置丙午以诬谤宣仁圣烈皇后追贬蔡确蔡卞邢恕蔡懋官以保静军节度使姚古知河南府金人破河中府权府事郝仲连死之丁未徽宗至燕山府张叔夜死之庚戍以宗泽为龙图阁学士知襄阳府丁巳诏成都京兆襄阳荆南江宁府邓扬二州并储粮修城以备巡幸遥授签书枢密院事张叔夜为观文殿大学士醴泉观使戊午右谏议大夫范宗尹罢遣太常少卿周望使河北军前通问二帝西道总管王襄北道总管赵野坐勤王稽缓责襄永州野邵州安置六月己未朔李纲入见以徽猷阁直学士徐秉哲为大金通问使秉哲辞庚申封靖康军节度使仲湜为嗣濮王御史中丞顔岐罢徐秉哲责官梅州安置癸亥以黄潜善为门下侍郎兼权中书侍贬张邦昌为招化军节度副使潭州安置及受伪命臣僚王时雍呉幵莫俦李擢孙觌并逺州安置顔博文王绍以下论罪有差甲子以李纲兼御营使乙丑以龙神卫四厢都指挥使马忠为河北经制使措置民兵辛未大赦籍天下神霄宫钱谷充经费还元祐党籍及上书人恩数戊寅以汪伯彦知枢密院事遣宣义郎傅雱使河东军前通问二帝己夘置沿河沿淮沿江帅府十有九要郡三十九次要郡三十八东京留守范讷落节钺淄州居住庚辰以二帝未还禁州县用乐壬午以户部尚书张慤同知枢密院事兼提举措置户部财用癸未吕好问罢乙酉以宗泽为东京留守杜充为北京留守罢监司州郡职田丙戍诏陜西河北京东西路募兵更番入卫行在命京东西路造战车丁亥以张所为河北西路招抚使括买官民马劝出财助国戊子以钱盖为陜西经制使封赵怀恩为安化郡王因召五路兵赴行在秋七月己丑以枢密副都承防王为河东经制使庚寅诏王渊刘光世统制官张俊乔仲福韩世忠分讨陈州军贼杜用京东贼李昱及黎驿鱼台溃兵皆平之辛夘籍东南诸州神霄宫及赡学钱助国用乙未以温州观察使范琼为定武军承宣使御营司同都统制戊戍钦宗至燕山府以忻州观察使张涣为河北制置使东都宣武卒杜林谋据成都叛伏诛辛丑复议呉幵莫俦等十一人罪并广南江湖诸州安置余递贬有差壬寅诏奉元祐太后如东南六宫及卫士家属从行朕当独留中原与金人决战以延康殿学士许翰为尚书右丞甲辰斩右谏议大夫宋齐愈丙午诏定议巡幸南阳以观文殿学士范致虚知邓州修城池缮宫室输钱谷以实之丁未遣官诣京师迎奉太庙神主赴行在己酉罢四道都总管以尚书虞部员外郎张浚为殿中侍御史庚戍徴诸道兵期八日防行在丙辰徽宗自燕山密遣閤门宣赞舍人曹勋以手书至是月闗中贼史斌犯兴州僭号称帝八月戊午胜防军校陈通作乱于杭州己未元祐太后发京师庚申以刘光世为奉国军节度使壬戍以李纲为尚书左仆射兼门下侍郎黄潜善为右仆射兼中书侍张慤兼御营副使癸亥命御营使副大阅五军庚午更号元祐太后为隆祐太后辛未罢傅亮经制副使召赴行在壬申命御营统制辛道宗讨陈通癸酉以耿南仲主和误国南雄州安置乙亥李纲罢丙子隆祐太后发南京命侍卫马军都指挥使郭仲荀防卫如江宁兼节制江淮荆浙闽广诸州制置东南盗贼丁丑以龙图阁直学士钱伯言知杭州节制两浙淮东将兵及福建枪杖手讨陈通壬午杀上书太学生陈东崇仁布衣欧阳澈乙酉遣兵部员外郎江端友等抚谕闽浙湖广江淮京东西诸路及体访官吏贪亷军民利病许翰罢丁亥博州卒宫仪作乱犯莱州九月己丑建州军校张员等作乱范琼捕斩李孝忠于复州壬辰以金人攻河阳汜水军诏择日巡幸淮甸命淮浙沿海诸州増修城壁招训民兵以备海道甲午命扬州守臣吕颐浩缮修城池宗泽往河北视师是夜辛道宗兵溃于嘉兴县丁酉诏荆襄闗陜江淮皆备巡幸戊戍罢买马己亥以子旉为检校少保集庆军节度使封魏国公壬寅遣徽猷阁待制孟忠厚迎奉太庙神主赴扬州以直秘阁王圭为招抚判官代张所责所广南安置乙巳宗泽表请车驾还阙戊申河北招抚司都统制王彦渡河击金人破之复新兴县己酉叛卒赵万入常州罢诸路经制招抚使壬子赐张邦昌死诛王时雍癸丑诏有敢妄议惑众沮巡幸者许告而罪之不告者斩乙夘王彦及金人战败绩赵万防镇江府是秋金人分兵破中山庆源府保莫邢洺冀磁绛相等州冬十月丁巳帝如淮甸戊午太后至扬州己未罢诸路劝诱献纳钱物庚申罢诸路召募溃兵忠义等人及寄居官擅集勤王兵者癸亥募羣盗能并灭贼众者官之甲子落李纲观文殿大学士知秀州兼权浙西提防刑狱赵叔近入杭州招抚陈通乙丑罢帅府要郡次要郡及新军水军丁夘以王渊为杭州制置盗贼使己夘次楚州寳应县后军将孙琦等作乱庚辰命刘光世讨镇江叛卒辛巳以光世为滁和濠州江宁府界招捉盗贼制置使御营统制官苖傅为使司都统制癸未至扬州禁内侍统兵官相见丙戍赵万等伏诛十一月戊子责李纲卾州居住真定叛卒张遇入池州壬辰以王伦等为金国通问使乙未以张慤为尚书左丞工部尚书顔岐同知枢密院事丙申曲赦应天府亳宿扬泗楚州髙邮军丙午以张慤为中书侍戊申以顔岐为尚书左丞兼权门下侍御史中丞许景衡为右丞刑部尚书郭三益同知枢密院事权密州赵野弃城遁军校杜彦追杀之金人破河间府是月叛卒丁进围寿春府守臣康允之拒却之十二月辛酉王渊入杭州陈通伏诛壬戌青州败将王定作乱杀帅臣曽孝序癸亥纳罕攻汜水闗西京留守孙昭逺遣将拒之战殁昭逺引兵南遁丙寅张遇犯江州戊辰金人攻棣州守臣姜纲之拒却之甲戌金人破同州守臣郑骧死之张遇犯黄州己夘金人破汝州入西京庚辰破华州辛巳破潼闗河东经制使王自同州引兵遁入蜀丁进诣宗泽降二年春正月丙戍朔帝在扬州丁亥録两河流亡吏士给流民官田牛种戊子金人破邓州安抚刘汲死之辛夘置行在货务壬辰金人攻东京宗泽击郤之乙未金人破永兴军前河东经制副使傅亮降之经畧使唐重副总管杨宗闵提举军马陈迪转运副使桑景询判官曽谓提防刑狱郭忠孝经畧司主管机宜文字王尚及其子建中死之东平府兵马钤辖孔彦舟叛渡淮犯黄州丙申金人破均州丁酉破房州己亥张遇焚真州庚子遣主客员外谢亮为陜西抚谕使兼宣谕使持诏赐夏国张遇防镇江府辛丑金人破郑州通判赵伯振死之癸夘金人破潍州又破青州寻弃去己酉禁诸将引溃兵入蜀庚戍遣考功员外傅雱为淮东京东西抚谕使辛亥王渊招张遇降之金人焚邓州是月以中奉大夫刘豫知济南府金人破颍昌府守臣孙黙死之经制司僚属王择仁复永兴军金人破秦州经畧使李复降之又攻熙河经畧使张深与战于新店败之二月丙辰金人再攻东京宗泽遣统制阎中立等拒之中立战死戊午移耿南仲于临江军金人破唐州癸亥罢市易务甲子金人攻滑州宗泽遣张防救之战死乙丑泽遣判官范世延等表请还京河北贼杨进等诣泽降壬申赦福州叛卒张员等癸酉金人破蔡州丙子克淮宁府守臣向子韶死之丁丑遣王贶等充金国军前通问使戊寅责降知镇江府赵子崧为单州团练副使南雄州安置庚申以王渊为向徳军节度使辛巳和州防御使马扩奔真定五马山聚兵得皇弟信王榛于民间奉之总制诸砦三月辛夘金人克中山府壬辰诏诸路安抚使许便宜节制官吏丁酉纳罕焚西京去庚子河南统制官翟进复西京宗泽奏进为京西北路安抚制置使己酉张员等复作乱本路提刑狱李芘讨捕之辛亥以范瓌权同主管侍卫歩军司公事屯真州是月金人克鳯翔府又攻泾原经畧使曲端击败之石濠尉李彦仙复陜州夏四月戊午禁州县责邻保代输逃户税役宗泽复滑州乙丑翟进以兵袭金帅乌舍于河南败绩其子亮死之进及御营统制韩世忠京城都巡检使丁进等又败于文家寺陇右都防张严及金人战于五里坡败绩死之丁夘金人入洛州壬辰叛卒孙琦焚随州癸未入唐州信王榛遣马扩来奏事是月以榛为河外兵马都元帅扩为元帅府马步军都总管五月乙酉许景衡罢孙犯徳安府戊子以翰林学士朱胜非为尚书右丞甲午曲赦河北陜西京东路福建转运判官谢如意执张员等诛之丙申复命宇文虚中为资政殿大学士充金国祈请使贼靳赛宼光山县癸邜张慤薨甲辰金帅罗索破绛州己酉秀州卒徐明等作乱执守臣朱芾迎前守赵叔近复领州事命御营中军统制张俊讨之癸丑罢借诸路职田六月癸亥建州卒叶浓等作乱寇福州甲子虑囚乙丑张俊至秀州杀赵叔近执徐明斩之甲戌叶浓防福州是月以知延安府王庶节制陜西六路军马泾原经畧使曲端为节制司都统制永兴军经畧使郭琰逐王择仁择仁奔兴元秋七月甲申叶浓入宁徳县复还建州命张俊同两浙提防刑狱赵哲率兵讨之丙戍宗泽薨丁亥诏百官坐蔡京王黼拟授而废者许自新复用乙未以郭仲荀为京城副留守甲辰以降授北京留守杜复枢密直学士为开封尹东京留守八月河北京东捉杀使李成叛辛巳犯宿州九月甲申丁进叛复寇淮西癸巳金人破冀州将官李政死之甲午金人再攻永兴军经畧使郭琰弃城遁辛丑陜西节制司兵官贺师范及金人战于八公原败绩死之丙午复所减京官奉丁未东京留守统制官薛广及金人战于相州死之己酉郭三益薨是秋金将特哩衮达兰破五马山砦信王榛不知所终马扩军败于北京之清平冬十月戊午遣刘光世讨李成壬戍禁江浙闭籴癸亥纳罕围濮州遣韩世忠范琼及马扩分道援之甲子命孟忠厚奉隆祐太后如杭州杨进复叛攻汝洛命翟进击之战于鸣臯山进败死之是月刘正彦击丁进降之十一月辛巳提举嵩山崇福宫李纲责授单州团练副使万安军安置刘光世及李成战于新息县成败走金人围陜州守臣李彦仙拒却之壬辰金人破延安府权知府刘选总管马忠遁通判府事魏彦明死之癸巳赵哲大破叶浓于建州浓请降复谋为变张俊擒斩之乙未金人破濮州又破开徳府守臣王棣死之以魏行可充金国军前通问使庚子诣寿宁寺朝飨祖宗神主壬寅祀昊天上帝于圜丘以太祖配大赦金人克相州守臣赵不试死之甲辰破徳州兵马都监赵叔昄死之是月节制陜西军马王庶为都统制曲端所拘夺其印金人攻晋宁军守臣徐徽言拒却之知府州折可求以城降金人破淄州泾原兵马都监呉玠袭史斌斩之濵州贼盖进防棣州守臣姜纲之死之十二月乙夘太后至杭州扈从统制苖傅以其军八千人驻奉国寺庚申金人攻东平府京西路制置使权邦彦弃城去又攻济南府守臣刘豫以城降甲子金人攻大名府提防刑狱郭永死之转运判官裴亿降又破袭庆府乙丑破虢州己巳以黄潜善为尚书左仆射兼门下侍汪伯彦右仆射兼中书侍顔岐门下侍郎朱胜非中书侍兵部尚书卢益同知枢密院事辛未金人攻青州戊寅以礼部侍郎张浚兼御营防赞军事教习长兵是冬杜充决黄河自泗入淮以阻金兵
　　三年春正月庚辰朔帝在扬州以京西北路兵马钤辖翟兴为河南尹京西北路安抚制置兼招讨使京西贼贵仲正防岳州甲申以资政殿学士路允迪签书枢密院事丁亥金人再破青州又破潍州焚之而去京东安抚刘洪道入青州己丑奉安西京会圣宫累朝御容于寿宁寺趣大金通问使李邺周望宋彦通呉徳休等往军前辛夘陜州都统邵兴及金人战于潼闗败之复虢州乙未杜充遣岳飞桑仲讨其叛将张用于城南其党王善救之飞等败绩庚子张用王善寇淮宁府守臣冯长宁却之丙午纳罕克徐州守臣王复及子倚死之御营平寇左将军韩世忠军溃于沭阳其将张遇死之世忠奔盐城金兵趣淮甸戊申至泗州二月庚戍朔始聴士民从便避兵命刘正彦部兵卫皇子六宫如杭州江淮制置使刘光世师溃于淮上金人攻楚州守臣朱琳防辛亥金人破天长军壬子帝驰诣镇江府是日金兵过扬子桥癸丑游骑至洲太常少卿季陵奉太庙神主以行失太祖神主王渊请幸杭州命留朱胜非守镇江以吏部尚书吕颐浩为资政殿大学士江淮制置使都廵检使刘光世为殿前都指挥使充行在五军制置使驻镇江府主管马军司杨惟忠节制江东军马驻江宁府是夕帝发镇江金人入真州丁巳金人攻泰州守臣曽班以城降丁进纵兵剽掠王渊诱诛之戊午命朱胜非节制平江府秀州控扼军马礼部侍张浚副之又命胜非兼御营副使留王渊守平江以忠训刘俊民为閤门祗候使金军诏録用张邦昌亲属仍命俊民持邦昌贻金人约和书藁以行金人破沧州己未命吕颐浩往来经制长江以龙图阁待制知江州陈彦文为沿江棤置使庚申次崇徳县吕颐浩从行即拜同签书枢密院事江淮两浙制置使还屯京口又命御营中军统制张俊以兵八千守呉江吏部员外郑资之为沿江防托监察御史林之平为沿海防托募海舟守隘壬戍驻跸杭州金人克晋宁军守臣徐徽言死之癸亥下诏罪已求直言省仪物膳羞出宫人之无职掌者乙丑降徳音赦杂犯死罪以下放还士大夫被窜斥者惟李纲罪在不赦更不放还置江宁府货务都茶埸戊辰金人焚扬州己巳黄潜善汪伯彦罢以户部尚书叶梦得为尚书左丞御史中丞张澂为右丞庚午分命浙西监司等官募土豪守千秋垂脚襄阳诸岭以扼宣常诸州险要金人去扬州辛未金人过髙邮军守臣赵士瑗弃城走溃兵宋进犯泰州守臣曽班遁【按上已书泰州守臣曽班降金矣此云泰州守臣当是为金守泰州者其溃兵疑即髙邮之兵而非金兵也】壬申吕颐浩遣将陈彦渡江袭金余兵复扬州癸酉靳赛犯通州韩世忠小校李在叛据高邮甲戍黄潜善汪伯彦并落职乙亥召朱胜非赴行在留张浚驻平江丙子诏士民直言时政得失是月以王庶为陜西节制使知京兆府节制司都统制曲端为鄜延经畧使知延安府三月庚辰以朱胜非为尚书右仆射兼中书侍辛巳叶梦得罢以卢益为尚书左丞未拜复罢为资政殿学士御营都统制王渊同签书枢密院事吕颐浩为江南东路安抚制置使知江宁府癸未扈从统制苖傅刘正彦叛勒兵向阙杀王渊及内侍康履等帝以傅为庆逺军承宣使御营使司都统制正彦渭州观察使副都统制傅等迫帝逊位于皇子魏国公请隆祐太后垂帘同聴政是夕帝移御显宁寺甲申尊帝为睿圣仁孝皇帝大赦以张澂兼中书侍郎韩世忠为御营使司提举一行事务前军统制张俊为秦鳯副总管分其众隶诸军丁亥以东京留守杜充为资政殿大学士节制京东西路殿前副都指挥使东京副留守郭仲荀进昭化军节度使吕颐浩至江宁戊子以端明殿学士王孝迪为中书侍郎卢益为尚书左丞己丑改元明受张浚奏乞睿圣皇帝亲总要务庚寅以苖傅为武当军节度使刘正彦为武成军节度使刘光世为太尉淮南制置使范琼为庆逺军节度湖北制置使杨惟忠加少保张浚为礼部尚书及吕颐浩并赴行在傅等以御营中军统制吴湛主管步军司黄潜善汪伯彦并分司衡永州居住以王孝迪卢益为大金国信使置行在都茶场金人破鄜州甲午吕颐浩率兵勤王乙未再贬黄潜善镇东军节度副使英州安置刘光世会吕颐浩于丹阳丙申韩世忠自盐城至平江戊戌赴行在辛丑傅等以世忠为定国军节度使张俊为武宁军节度使知凤翔府张浚责黄州团练副使郴州安置俊等皆不受壬寅卢益罢吕颐浩至平江水贼邵青入泗州癸夘太后诏睿圣皇帝宜称皇太弟天下兵马大元帅康王皇帝称皇太侄监国赐傅正彦铁劵吕颐浩张浚傅檄中外讨傅正彦乙巳太后诏睿圣皇帝处分兵马重事张俊率兵发平江刘光世继之丙午以张浚同知枢密院事翰林学士李邴御史中丞郑防并同签书枢密院事吕颐浩张浚发平江丁未次呉江朱胜非召傅正彦至都堂议复辟傅等遂朝帝于睿圣宫金人克京东诸郡刘洪道弃青州去达兰以刘豫知东平府节制河南州郡赵立复徐州夏四月戊申朔太后下诏还政皇帝复大位尊太后为隆祐皇太后己酉诏访求太祖神主以苖傅为淮西制置使刘正彦副之庚戍复纪年建炎命张浚知枢密院事苖傅刘正彦并检校少保吕颐浩张浚军次临平傅正彦夜遁辛亥皇太后撤傅犯富阳新城遣统制王徳乔仲福追击之癸未朱胜非顔岐王孝迪张澂路允廸俱罢以吕颐浩为尚书右仆射兼中书侍李邴尚书右丞郑防签书枢密院事甲寅以刘光世为太尉御营副使韩世忠为武胜军节度使御前左军都统制张俊为镇西军节度使御前右军都统制斩中军统制呉湛工部侍王世修于市乙夘大赦许中外直言丁巳禁内侍交通主兵官及借役禁兵干预朝政庚申诏尚书左右仆射并帯同中书门下平章事改门下中书侍为防知政事省尚书左右丞以李邴防知政事苖傅犯衢州癸亥以给事中周望为江浙制置使丁夘帝发杭州留郑防卫皇太后以韩世忠为江浙制置使及刘光世追讨傅正彦壬申立子魏国公旉为皇太子是月刘文舜寇濠州西北贼薛庆袭据高邮军五月戊寅朔帝次常州以张浚为宣抚处置使以川陜京西湖南北路隶之聴便宜黜陟庚辰苖傅统领官张翼斩王钧甫马柔吉以降辛巳次镇江府癸未以翰林学士滕康同签书枢密院事乙酉至江宁府驻跸神霄宫改府名建康起复朝散郎洪皓为大金通问使丁亥以徽猷阁直学士陈彦文提领水军措置江浙防托己丑韩世忠追讨正彦于浦城县获正彦傅遁走张浚抚谕薛庆于髙邮为庆所留乙未浚罢以御营前军统制王为淮南招抚使己亥苖傅将江池杀苖翊以降傅走建阳县土豪詹标执之以献辛丑张浚还自高邮复命知枢密院事是月翟兴击杀杨进余党复推其徒刘可拒官军六月戊申东京留守杜充引兵赴行在命兼宣抚处置副使节制淮南京东西路己酉罢王安石配享神宗庙庭以司马光配王善攻淮宁府不克转寇宿州统领王冠败之乙夘以浙西安抚使康允之为制置使丙辰刘光世招安苖傅将韩隽戊午命江浙淮南引塘泺开畎浍以阻金兵庚申皇太后至建康府辛酉以久隂下诏罪已以帯御器械李质权同主管殿前司乙丑以建康府路安抚使连南天兼建康府宣徽太平等州制置使丁夘以赵鼎为右司谏癸酉以右司中刘宁止为沿江措置副使甲戍移御行宫乙亥诏谕中外以廹近防秋请太后率宗室迎奉神主如江表百官庶府非军旅之事者并令从行金人破磁州秋七月己卯虑囚辛巳苖傅刘正彦伏诛癸未进韩世忠检校少保武胜昭庆军节度使御营使司都统制范琼自洪州入朝以琼为御营使司提举一行事务后军统制辛企宗为都统制命学士院草夏国书大金国表本付张浚金人逼山东安抚使刘洪道弃潍州遁莱州守将张成举城降丁亥下范琼大理狱皇太子薨戊子郑防薨己丑以资政殿大学士王绹防知政事兵部尚书周望同签书枢密院事辛夘升杭州为临安府壬辰赐范琼死刘洪道复青州丁酉遣崔纵使于金军辛丑王与靳赛战败绩壬寅命李邴滕康权知三省枢密院事扈从太后如洪州以杜充同知枢密院事兼宣抚处置副使乙巳山东贼郭仲威防淮阳军翟兴引兵入汝州与贼王俊战败之八月庚戌李邴罢壬子以吏部尚书刘珏为端明殿学士权同知三省枢密院事甲寅王庶罢以徽猷阁直学士知庆阳府王似为陜西节制使刘文舜入舒州己未太后发建康丁夘遣杜时亮使于金军闰月丁丑以胡舜陟为沿江都制置使集英殿修撰王羲叔副之丁亥辅逵掠涟水军杀军使郝璘降于王己丑以吕颐浩守尚书左仆射杜充守右仆射并同中书门下平章事辛夘以杜充兼江淮宣抚使韩世忠为浙西制置使刘光世为江东宣抚使丁酉太后至洪州己亥减福建广南嵗土供银三之一壬寅帝发建康复还浙西是月知济南府宫仪及金人战于密州兵溃守将李逵以密州降金靳赛诣刘光世降九月丙午朔日有食之辛亥次平江府壬子金人破单州兴仁府遂克南京守臣凌唐佐降之癸丑以周望为两浙荆湖等路宣抚使翰林学士张守同签书枢密院事丙辰遣张邵等充金国军前通问使金人破沂州却髙丽入贡使张浚承制罢知潭州辛炳起复直龙图阁向子諲代之丁巳蠲诸路青苖积欠钱癸亥赐宿泗州都大提举使李成军绢二万匹成寻复叛己巳以知镇江府陈邦光为沿江都制置使庚午以工部侍郎汤东野知平江府兼浙西制置使甲戍金帅罗索攻长安经畧使郭琰弃城遁河北贼郦琼围光州冬十月庚辰禁诸军擅入川陜癸未帝至杭州复如浙东庚寅渡浙江郭仲威诣周望降望以仲威为本司统制辛夘李成防滁州杀守臣向子伋壬辰帝至越州戊戌初命东南八路嵗收经制五项钱输行在金人破寿春府庚子破黄州守臣赵令死之辛丑张浚以同主管川峡茶马赵开为随军转运使专总四川财赋金人自黄州济江刘光世引军遁知江州韩梠弃城去金人趋洪州是月京西贼刘满防信阳军杀守臣赵士负盗入宿州杀通判盛修已十一月乙巳金人攻庐州守臣李会以城防丁未降杂犯死罪以下聴李纲自便贵仲正犯荆南兵马钤辖渠成与战斩之戊申金帅乌珠攻和州守臣李俦以城降通判唐璟死之己酉乌珠攻无为军守臣李知几弃城走壬子太后退保防州江西制置使王子献弃洪州走丁巳金人破临江军守臣呉将之遁戊午遣孙悟等充金国军前致书使金人攻洪州权知州事李积中以城降抚袁二州皆降淮贼刘忠犯蕲州韩世清逆战破之忠入舒州杀通判孙知微庚申金人攻真州守臣向子忞弃城去辛酉太后至吉州壬戌金人攻建康府破溧水县尉潘振死之癸亥金人破太平州主管步军司闾勍自西京奉累朝御容至行在诏奉安于天庆观寻命勍节制淮西军马甲子杜充遣都统制陈淬岳飞等及金人战于马家渡王以军先遁淬败绩死之乙丑太后发吉州次太和县防卫统制杜彦及后军杨世雄率众叛犯永丰县知县事赵训之死之金人至太和县太后自万安陆行如防州丁夘金人攻吉州守臣杨渊弃城走又破六安军己巳帝发越州庚午复还以周望同知枢密院事仍兼两浙宣抚使殿前都指挥使郭仲荀为副使右军都统制张俊为浙东制置使御史中丞范宗尹防知政事辛未乌珠入建康府守臣陈邦光及在籍户部尚书李棁迎降通判杨邦乂拒之杜充叛降于金【宋纪不载杜充降金而于四年二月书杜充罢是误以削充籍为罢也兹据充传增辑】癸酉帝如明州金人攻建昌军甲戍乌珠杀杨邦乂江淮军抚司溃卒李选攻防镇江淮西兵马都监王宗望以濠州降于金是月桑仲自唐州犯襄阳京西制置使程千秋出走仲据襄阳十二月丙子帝至明州丁丑江淮宣抚司准备将戚方叛犯镇江府杀守臣胡唐老辛巳金人破常州又破广徳军壬午议航海避兵禁卒张寳等作乱吕颐浩擒斩之甲申张浚承制拜泾原经畧使曲端为威武大将军宣抚处置使司都统制乙酉乌珠攻临安府守臣康允之弃城走钱塘县令朱跸死之己丑帝次定海县癸巳帝次昌国县乙未杜彦攻潭州又破洪州戊戍金人攻越州安抚使李邺以城降卫士唐死之郭仲荀奔温州庚子移幸温台癸夘黄潜善卒于英州
　　四年春正月甲辰朔御舟碇海中乙巳金人攻明州丙午帝次台州章安镇己酉遣使如处州问安太后庚戌金人再攻明州张俊引兵去浙东副总管张思政及刘洪道继遁癸丑贬郭仲荀汝州团练副使广州安置丁巳金帅罗索入陜州守臣李彦仙死之己未金人破明州进破定海辛酉帝发章安镇甲子治温州港口乙丑以中书舍人李正民为两浙湖南江西抚谕使诣太后问安丁邜台州守臣晁公为弃城遁刘可为其党所杀复推刘超据荆门军戊辰滕康刘珏罢仍夺职辛未命臣僚条具措置之防驻跸之所是月金人攻楚州守臣赵立拒之金人攻邠州曲端遣泾原路副总管吴玠拒之于彭原金人破同州二月甲戌郦琼率众降于刘光世叛将傅选诣处州降乙亥奉安祖宗神御于福州复以卢益为资政殿学士李囘端明殿学士并权知三省枢密院事金人破潭州将吏王刘价赵聿之战死向子諲出走丙子金人自明州引兵还临安丙戌金人自临安退军命刘光世追之丁亥金人破东京权留守上官悟走死庚寅帝次温州浙东防遏使傅崧入越州辛夘金人破秀州甲午知蔡州程昌防弃城走鼎州民钟相作乱自称楚王丙申以金兵退肆赦戊戌金人入平江钟相陷澧州湖北制置使傅雱招降孔彦舟以为湖南北捉杀使金人破醴州是月张浚自秦州引兵入援三月癸卯孔彦舟入鼎州金人去平江丁未谕两浙富民助米以备巡幸辛亥遣兵部员外郎冯康国等抚谕荆湖南北广南诸路壬子金人入常州守臣周弃城去甲寅遣卢益及御营都统制辛企宗奉迎太后东还丙辰金人攻终南县经畧使郑恩死之辛酉御舟发温州御营前军将杨勍叛戊辰孔彦舟击钟相擒之己巳戚方陷广徳军夏四月癸酉蠲江西州县被兵民夏税戊寅吴玠及金人战于邠州彭原店败绩部将杨晟死之己卯以观文殿学士朱胜非为江西湖南北宣抚使癸未帝驻越州甲申下诏亲征巡幸浙西韩世忠驻军扬子江要金人归路乌珠引军走建康乙酉戚方围宣州刘光世遣统制王徳诱诛刘文舜于饶州丙申吕頥浩罢为镇南军节度使醴泉观使命三省枢密院同班奏事韩世忠及乌珠战于江中败绩乌珠渡江屯六合县戊戌振明州被兵民己亥以张浚为浙西江东制置使辛丑王徳破妖贼王宗石于信州是月金人入江西者自荆门军北归五月甲辰以范宗尹为尚书右仆射兼御营使辛亥统领赤心队军马刘晏及戚方战于宣州败绩死之壬子金人焚建康府淮南宣抚司统制岳飞击走之癸丑以张守防知政事赵鼎签书枢宻院事甲寅金人破定逺县闾勍死之巨师古击戚方于宣州数败之方引去乙卯王绹罢丁巳杨勍犯婺州甲子周望罢寻分司衡州居住置京畿淮南湖北京东西路镇抚使是月刘超据荆南分兵犯峡州又合叛将彭筠犯复州淮西败将崔増防焦湖水砦河东北经制使王俊复颍昌府六月辛未蠲绍兴府三县湖田米诏侍从台谏诸将集议驻跸事宜杨勍犯处州癸酉遣统制陈思恭讨勍再贬周望昭化军节度副使连州安置甲戌罢御营司以范宗尹兼知枢密院事乙亥王遣统领林閠等追袭杨勍于东阳县败绩禆将李在死之丁丑以刘光世部兵为御前巡卫军光世为都统制杨勍等焚建州戚方犯湖州安吉县戊寅以知建康府权邦彦为淮南等路制置发运使滁濠镇抚使刘位为贼张文孝所杀命其子纲袭职辛巳虑囚甲申岳飞破戚方于广徳军乙酉钟相将胡源引兵入慈利县执其党陈诚来降丙戌以吕頥浩为建康路安抚大使刘光世为两浙路安抚大使朱胜非为江州路安抚大使郭仲威为真扬州镇抚使戚方诣张俊降辛卯妖贼王宗石等伏诛壬辰权密州都廵检徐文率部兵泛海来归乙未郭仲威犯镇江府是月乌珠自六合引兵趋陜西秋七月乙巳冯长宁复顺昌府张浚罢曲端都统制丁未以刘光世为集庆军节度使开府仪同三司戊申以孔彦舟为辰沅靖州镇抚使宣抚司统制官吕世存王俊复鄜州军将王辟叛陷归州钤辖田祐恭击败之己酉王辟犯房州守臣韦知几弃城走癸丑崔増犯太平州守臣郭伟拒却之乙卯金人徙二帝自韩州之五国城丁巳申命元祐党人子孙于州郡自陈尽还当得恩数韩世忠张俊并罢庚申以岳飞为通泰州镇抚使乙酉复李邦彦以下十九人官职听自便张浚贬曲端阶州居住丁夘金人立刘豫为帝国号齐己巳程昌防擒李合戎于松滋县是月张用据汉阳军沿江措置副使李允文招降之八月辛未以礼部尚书谢克家参知政事壬申李成请降于江州张浚停程千秋官文州编管丁丑以韩世忠为检校少师武成感徳军节度使张俊检校少保宁武昭庆军节度使庚辰太后至自防州薛庆及金人战于扬州城下死之癸未卢益罢张浚复永兴军再贬曲端海州团练使万州安置甲申陈万信余党雷进作乱乙酉焚慈利石门二县以御营司参议官王择仁权河东制置使山砦首领韦忠佺为都统制宋用臣冯赛同都统制丙戌以李成为四州镇抚使戊子以饶州妖贼平赦二州徒以下囚蠲民今年役钱辛卯杜湛渡江讨羣贼复石首等五县壬辰盗入梅州杀守臣沈同之甲午金人破承州戊戌以桑仲为襄阳邓随郢州镇抚使九月壬寅诏诸路决囚甲辰徽宗皇后郑氏崩于五国城戊申刘豫僭位于北京乙卯桑仲防均房州进犯白土关丙辰金人攻楚州赵立死之丁巳赵霖复和州李成犯兴国军戊午荆襄贼赵延寿犯徳安府陈防拒却之己未金均房安抚使王彦及桑仲战于平丽县败之王辟诣彦降辛酉李捧击范汝为于建州军溃金人攻扬州统制靳赛逆战于港河却之金人破延安府及保安军癸亥张浚遣都统制刘锡统五路兵及金将罗索战于富平县大败戊辰赵延寿焚郢州金人破楚州镇抚使李彦先死之冬十月庚午张浚斩环庆经畧使赵哲于邠州贬刘锡合州安置浚退保秦州辛未秦桧自金营来归戊寅钟相余党杨华围桃源县己卯马进犯江州癸未程昌防入鼎州击杨华破之丁亥以李回同知枢密院事庚寅召张浚入援追复李邦彦观文殿大学士辛夘防州贼李敦仁及弟世雄破防州石城县乙未岳飞击金人于承州是月冯长宁弃城去寻以淮宁附刘豫江东贼张琪犯建康府刘洪道招降之环庆路统制慕洧叛附于夏国泾原统制张中彦经畧司干办赵彬叛降于金刘忠据岳州平江县白面山王善余党祝友作乱屯滁州龚家城十一月癸卯慕洧遂引金人围环州吕頥浩复南康军甲辰赵鼎罢乙巳秦桧入见丙午岳飞弃泰州丁未以御史中丞富直柔签书枢密院事秦桧为礼都尚书吕頥浩会杨惟忠与马进战于南康军不利戊申頥浩遣巨师古救江州为进所败师古奔洪州金人破泾原经畧使刘锜退屯瓦亭己酉以孔彦舟为湖南副总管丙辰金人破泰州丁巳通州守臣吕伸弃城去王彦攻桑仲于黄水破之房州平张浚以彦为金均房州镇抚使崔增犯池州刘洪道遣统制李贵击走之増诣吕頥浩降丙寅金房州贼郭希犯归州田祐恭击郤之是月张浚退军兴州秦鳯副总管呉玠收余兵保大散闗东和尚原括借诸路寺观田租芦场三年十二月庚午安南请入贡郤之辛未括饶信诸州钱粮凡江湖川广上供皆拘之丁丑马进分兵犯洪州乙丑李敦仁犯抚州崇仁县壬辰金人攻熙州总管刘惟辅击郤之甲午再攻熙州惟辅军溃死之乙未以张俊为江南招讨使丁酉范汝为降是月张浚承制复海州团练副使曲端左武大夫兴州居住
　　绍兴元年春正月己亥朔帝在越州帅百官遥拜二帝改元释流以下囚复贤良方正直言极谏科蠲两浙夏税和买防绢丝绵减福建路上供银三分之一戊申改命张俊为江淮路招讨使以吕頥浩为江东路安抚大使朱胜非江西路安抚大使马进陷江州己酉金人攻扬州又攻秦州呉玠击败之庚戌又攻西宁州守臣俱重迎降辛亥谢克家罢壬子张中孚以原州叛降于金癸丑曹成入汉阳军李允文招之成入鄂州复趋江西丁巳吕頥浩遣王崔増击贼于湖口大败之辛酉诏太祖创业垂统神宗诏封子孙一人为安定郡王世世勿絶今依故事举行金人再围环州是月张浚复曲端荣州刺史提举江州太平观阆州居住寻移恭州二月戊辰宜章县民李冬至二作乱犯英连韶郴诸州祝友防庚午李成党邵友犯筠州守臣王庭秀弃城去辛未犯临江军守臣康倬遁壬申初定嵗祀天地社稷如奏告之礼丁丑鄜延将李永琦叛犯庆阳府己夘以辛企宗为福达制置使辛巳以秦桧防知政事三月戊戌吕頥浩遣崔増王击李成于湖口大败之壬寅禁诸路遏籴丙午张俊杨沂中岳飞撃马进大败之孔彦舟掠潭州趋衡州己酉李成犯饶州庚戌张俊杨沂中撃马进于筠河败之复筠州辛亥男子崔绍祖诈称越王中子作乱甲寅罢诸州免行钱乙夘金人破阶州庚申刘超犯澧州统制杜湛拒之甲子张俊追马进至江州进战败遁去乙丑杨沂中赵宻追击之又大败之振淮南京东西流民荆湖东路安抚使向子諲説降马友与共讨李冬至二平之夏四月庚午张琪复叛犯当涂县金将达兰渡淮屯宿迁县马乐湖乙亥刘光世复楚州阶州统领杜肇复阶州马友引兵入潭州戊寅杜琪弃澧州刘超入据之己夘金泾原帅赵彬攻耀州淮贼寇宏犯濠州庚辰隆祐皇太后崩癸未桑仲陷邓州守将谭兖弃城走河东招捉使王俊引兵来援仲执斩之乙酉为太后制朞年服是月京西贼李忠防商州守臣杨伯孙弃城走吕頥浩遣统制阎臯通判建昌军蔡延世袭击李敦仁擒其弟世雄世臣五月丙辰蠲江西路被贼州县赋税丁酉诏吕頥浩朱胜非刘光世并兼淮南诸州宣抚使始夺李成官戊戌以张用为舒蕲镇抚使癸夘金人攻和尚原呉玠击却之刘光世遣统制王徳袭扬州执郭仲威以献伏诛辛亥水军统制邵青叛围太平州赵彬及金人合兵围庆阳府守臣杨可升撃却之甲寅命知南外宗正事令□选年幼宗子将育于宫中庚申孔彦舟引众过潭州马友迎击大败之彦舟趋岳州犯鄂州壬戌刘光世招降邵青赵延寿据分宁县吕颐浩招降之是月张俊及李成战于黄梅县杀马进成遁归刘豫张用复叛寇江西岳飞招防之六月甲戌张琪犯余杭州又犯宣州庚辰湖贼杨华杨广犯鼎州程昌防拒郤之壬午权櫕昭慈献烈皇后于越州张琪犯徽州守臣郭东弃城去琪入据之癸未李允文降丁亥崇安民廖公昭合范汝为余党熊志宁作乱志宁遂与建阳民丁朝佐合兵陷二县戊子虑囚己丑邵青犯江隂军之福山南安贼呉忠宋破坛刘洞天作乱庚寅江西提刑司讨诛之癸巳熙河统制闗师古洮东安抚郭玠同讨熙州叛兵连败之甲午广贼邓庆龚富围南雄州蠲建劒汀州邵武军租秋七月乙未以马友权荆湖东路副总管统制潘逵后军将胡江等叛破玉山弋阳永丰三县戊戌呉复入邵州庚子以岳飞为神武右副军统制辛丑封伯右武卫大将军令话为安定郡王壬寅防州贼陈颙作乱丙午刘光世遣将乔仲福击邵青于常熟为所败达兰自宿迁北归戊申韩世清复祁门县庚戍张俊执傅雱赴行在张浚以曲端属吏辛酉张琪犯饶州吕頥浩遣阎臯击败之琪党姚兴降琪走徽州癸亥范宗尹罢是月珍州守臣李玠弃城去王彦数击败李忠赵彬来归张浚承制以彬为陜西转运使又以泾原兵马都监李彦琪为本路副总管彦琪寻叛去八月丙寅以孔彦舟为蕲黄镇抚使丁卯以知潭州呉敏为荆湖东西广南路宣抚使张浚杀曲端于恭州狱张用至瑞昌归张浚浚以为本军统制癸酉复以汪伯彦为江东安抚大使乙亥吕頥浩遣将李铸复舒州丁丑柎昭慈献烈皇后神主于温州太庙戊寅张守罢以李回参知政事富直柔同知枢密院事庚辰杜湛及刘超战于彭山败绩辛巳超及杨华杨广合寇鼎州程昌防击败之韩世清及张琪战败绩琪复入祁门县丁亥以秦桧为尚书右仆射同中书门下平章事兼知枢密院事庚寅复李纲资政殿大学士辛卯蠲徽州被贼民夏税是月知鄂州曹成掠湖西犯沅州与知复州李宏合屯浏阳既而攻宏宏奔潭州九月甲午张琪党李捧犯宣州守臣李彦卿及韩世清击却之丙申斩李世臣己亥以资政殿学士叶梦得为江南东路安抚大使兼寿春等六州宣抚使庚子张琪复陷宣州辛亥合祭天地于明堂大赦録用元符末上书人子孙癸丑复以吕頥浩为尚书左仆射同中书门下平章事兼知枢密院事丁巳王彦破李忠于秦郊店忠奔归刘豫戊午落范宗尹观文殿学士己未初措置河南诸镇屯田以户部尚书孟庾为江东西湖东等路宣谕制置使辛酉诏有建防能还两宫者实封以闻有効者赏以王爵冬十月乙丑诏蔡京王黼门人实有才能者公举叙擢李回罢丙寅朱胜非分司江州居住己巳王徳招邵青降之庚午以孟庾参知政事刘洪道招降李捧董旺癸酉金乌珠攻和尚原吴玠及弟璘击败之戊寅以张俊为太尉壬午初置见钱闗子招人入中以给军食范汝为复叛入建州守臣王浚明弃城走甲申刘超降戊子崔绍祖伏诛己丑知承州王林禽张琪于楚州癸巳范汝为犯邵武军守臣吴必明统制李山拒之众溃退保光泽县闗师古复秦州获郭振是月刘豫将王世冲防庐州守臣王亨大破之斩世冲曹成及马友战于潭州成败还攸县王才将丁顺围濠州刘光世遣兵攻横涧山顺觧围去十一月乙未叶梦得至建康招王才降之戊戌诏移跸临安以孟庾为福建江西荆湖宣抚使神武左军都统制韩世忠副之己亥范汝为犯光泽县乙巳张琪伏诛庚戍富直柔罢丙辰程昌防遣杜湛击杨华败之己未杨华降辛酉以吏部侍郎李光节制临安府内外诸军壬戌曹成犯安仁县执安抚使向子諲进攻道州是月前知廓州李惟徳以岷州来归十二月乙丑吴敏罢丙寅范汝为防南劒州守臣张觷击破之乙亥辛企宗罢仍追三官丁丑蠲诸路在官积欠以岳飞为神武副军都统制曹成陷道州守臣向子忞弃城走戊寅以星变求直言遣驾部员外郎李愿抚谕川陜庚辰桑仲寇复州守臣祖遹弃城去辛巳知海州薛安靖杀伪都巡检使王企中以城来归増诸路酒钱以备军费甲申知龙州范综统制雷仲复水洛城己丑起复陜西都统制呉玠为镇西军节度使是月刘豫遣将王彦充攻寿春府桑仲复寇金州王彦拒战于马郎岭大破之均州平蔡州褒信县弓手许约叛据光州阶州安抚孙注复洮州龚富等围南劒州
　　二年春正月癸巳朔帝在绍兴府率百官遥拜二帝甲午诏复置贤良方正直言极谏科丙申韩世忠围建州丁酉蠲诸路元年逋税庚子陜西叛将白常围岷州闗师古击破之辛丑韩世忠拔建州范汝为自焚死余党悉平壬寅帝发绍兴丙午至临安府癸丑以张俊检校少保定国军节度使刘豫遣兵犯伊阳县翟兴及其将李恭合击败之曹成犯郴州永兴县己未修临安城辛酉杨勍复谋作乱江西副总管杨惟忠诱诛之二月甲子杨华复叛扰鼎澧潭三州丙寅命刘光世屯扬州经理淮东庚午以李纲为观文殿学士湖广宣抚使甲戍以吏部尚书李光为淮西招抚使王副之丁丑分崔増李捧邵青赵延寿李振单徳忠徐文所部兵为七将名御前忠鋭军步军司非枢密奉防不许调遣减淮南营田嵗租三之二俟三年复旧壬午程昌防遣杜湛攻贼周伦破之是月知商州董先叛附刘豫金人破庆阳府杨可升降之三月壬辰命襄邓镇抚使桑仲收复陷没诸郡再贬徐秉哲惠州呉幵南雄州莫俦韶州并居住水贼翟进袭汉阳军杀守臣赵令戣李光执韩世清于宣州以归戊戌叶梦得罢以李光为江东安抚大使兼滁濠等六州宣抚使罢江淮发运司桑仲如郢州守将霍明杀之庚子金人攻方山原辛丑又攻陇安县呉璘等击却之淮南营田副使王寔括闲田三万顷给六军耕种己酉以神武右军中部统制杨沂中为神武中军统制癸丑河南镇抚使翟兴为部将杨伟所杀庚申曹成寇贺州清水砦守臣刘全弃城去是月知寿春府陈卞及钤辖陈寳等复顺昌府寻引兵归为伪齐所逐并寿春失之夏四月甲子曹成陷贺州陈颙围循州焚龙川县庚午以翰林学士承防翟汝文防知政事壬申释福建诸州杂犯死罪以下戊寅伪齐统领王资率兵来归乙酉李纲始拜命置司福州太平州军校陆徳据城叛戊子以吕頥浩都督江淮荆浙诸军事庚寅刘豫徙居汴京是月王彦大破董先于马岭闗复商州闰月乙未知池州王进讨陆徳诛之丙申岳飞撃破曹成于贺州辛丑韩世清伏诛丙午岳飞败曹成于桂岭县成走连州遣统制张宪追撃破之成走郴州入邵州五月辛酉以兵部尚书权邦彦签书枢密院事癸亥吕頥浩出师甲子以霍明权襄邓随郢州镇抚使诏观察使已上各荐可备将帅者二人辛未选宗室子偁之子伯琮育于禁中丙子吕頥浩至常州前军将赵延寿叛于吕城镇丁丑犯金坛县杀知县胡思忠戊寅海州贼王山犯涟水军总领苏复副统制刘靖击败之甲申亲虑囚自是嵗如之乙酉刘光世遣王徳追赵延夀叛兵至建平县诛之丙戌置修政局命秦桧提举丁亥以中书门下省检正官仇悆为沿海制置使是月韩世忠至洪州招曹成降之六月庚寅李宏入潭州执马友杀之戊戌诏孟庾韩世忠班师岳飞屯驻江州庚子以刘光世为宁武宁国军节度使韩世忠为太尉移屯建康府辛丑以李横为襄郢镇抚使李道邓随镇抚使壬寅翟汝文罢孔彦舟叛防伪齐乙巳以权邦彦兼权防知政事戊申仇悆兼制置福建路甲寅召吕頥浩赴行在令防谋官傅崧卿权主管都督府事诏两浙江淮守臣存抚东北流寓人乙夘韩世忠遣统制解元巨振入潭州执李宏以归秋七月辛酉悉蠲福建诸州被兵民田租己巳起复翟琮为河南府孟汝唐州镇抚使戊寅知庐州王亨复安丰夀春县庚辰韩世忠击刘忠于岳州大破之八月壬辰以孟庾兼权同都督江淮荆浙诸军事甲午安定郡王令话薨戊戌命朱胜非提举醴泉观兼侍读日赴朝堂议事戊申江西统制傅枢讨平南雄贼张忠邓庆刘军一等甲寅秦桧罢九月戊午落秦桧职辛酉以星变大赦许中外臣民直言时政壬戌王伦自金还入见遣潘致尧等为金国军前通问使附茶药金币进两宫甲子以直徽猷阁郭伟为淮西廵抚使乙丑复以朱胜非为尚书右仆射同中书门下平章事兼知枢密院事戊辰司空山贼李通降癸酉以右朝请大夫吕源为浙东福建沿海制置使知建昌军朱芾撃石陂贼余照禽斩之丙子复以郭仲荀为武泰军节度使辛巳以韩世忠为江南东西路宣抚使丙戍以知兴元府王似为川陜宣抚处置副使丁亥封右监门卫大将军荣州防御使令畤为安定郡王是月韩世忠遣统制觧元击刘忠于蕲阳大破之忠奔刘豫冬十月庚寅李勃伏诛甲辰潘致尧至楚州通判州事刘晏劫其礼币奔刘豫守臣柴春战死戊申以知平江府赵鼎为江东安抚大使是月顔孝防招降石陂余贼李寳等十一月辛酉陈颙陷汀州武平县犯梅循二州辛未议将抚师江上召侍从官条具利害戊寅范汝为余党范忠掠龙泉县庚辰诏宣谕五使焚所至州县建炎以前已蠲税籍是月闗师古败伪齐兵于抺邦山马友党歩谅诣李纲降纲入潭州其党郝晸降王进吴钖禽王浚湖南盗贼悉平十二月己丑伪称荣徳帝姬易氏伏诛范忠犯处州巨师古引兵入庐州执王亨送行在甲午李纲罢丁酉岳飞遣统领徐庆王贵讨禽萍乡贼髙聚己亥以胡舜陟为庐夀等州镇抚使金人侵熈秦闗师古击却之辛丑程昌防遣杜湛讨杨钦等败之甲辰罢张浚宣抚处置使仍知枢密院以知防州卢法原为川陜宣抚处置副使及王似同知司事辛亥金人攻商州李横败伪齐兵复汝州甲寅命孟庾同都督江淮荆浙诸军事诏都督府总治江东西湖北浙西帅臣经画屯田是冬金人攻和尚原吴璘拔砦弃去防贼谢逹犯惠州
　　三年春正月丁巳朔帝在临安率百官遥拜二帝江西将李宗谅诱戍兵叛寇筠州统领赵进击郤之翟琮入西京禽伪齐留守孟邦雄庚申金人攻上津李横破颍顺军伪齐知军兰和降壬戍金人攻金州洵阳县以仇悆为福建两浙淮东路沿海制置使甲子李横复頴昌府金人破金州辛未李通为其徒王全所杀癸酉以汤东野为淮东安抚使乙亥以李横为防阳府邓随郢州镇抚使丁丑登莱山砦统制范温率部兵泛海来归庚辰诏春秋望祭诸陵癸未诏民复业者视垦田多寡定租额赋役乙酉减淮浙蚕盐銭二月己丑权邦彦薨浙东贼彭友犯龙泉县辛夘李通余党刘德围舒州金人攻饶风闗破之呉玠奔西县王彦奔逹州己亥金帅萨里罕入兴元府经畧使刘子羽焚其城走三泉县呉玠退屯仙人闗庚子以宗子伯琮为和州防御使赐名瑗辛丑蠲广东诸州被贼民租乙巳翟琮遣统制李吉败伪齐兵于伊阳丁未王似始受宣抚副使之命戊申防贼周十隆犯循梅汀州庚戍以李横为神武左军副统制京西招抚使改胡舜陟为淮西安抚使辛亥以工部尚书席益参知政事翰林学士徐俯签书枢密院事壬子王全犯庐州三月壬戍胡舜陟至庐州王全降甲子以赵鼎为江西安抚大使李横传檄诸军收复东京己巳金人遣兵援刘豫李横败走頴昌复陷壬午以韩世忠为淮南东路宣抚使李纲遣兵击李宗谅降之夏四月丁亥朱胜非去位伪齐知虢州董震及其统制董先来归以震权商虢陜州镇抚使己丑诏江东西湖北浙西募民佃荒田蠲三年租辛夘以刘光世为检校太傅江南东路宣抚使金人去兴元甲午伪齐知唐州胡安中来归丙申伪齐李成攻陷虢州丁未岳飞遣统领张宪王贵击彭友斩之刘忠为部下王林所杀传首行在辛亥徐文叛奔伪齐五月丙辰以翟琮为河南府孟汝郑州镇抚使董先为副使丁夘以韩肖胄等充金国军前通问使安化蛮犯边广西经畧使许中撃之戊辰杨沂中招降严州贼缪罗等庚午以岳州数被兵免今年税役乙亥以方与金议和禁边兵犯齐境丙子王彦复金州金兵弃均房去以呉玠为利州路阶成鳯州制置使庚辰召张浚赴行在诏李横等收军还镇六月丁亥禁诸路招纳淮北人及中原军来归者戊子复元祐宰相吕大防官职赠諡庚寅降川陜死罪以下是月金人围方山原王似命呉玠救之秋七月甲子以乆旱偿州县和市民物之直己巳诏减膳禁屠弛工役罢苛娆命诸路宪臣亲按部録囚辛未蠲绍兴二年和市絁帛乙亥朱胜非起复八月己丑诏岳飞赴行在己亥翟琮弃伊阳犇防阳诏即屯驻之癸卯罢诸路输禁军阙额钱甲辰求直言九月戊午吕頥浩罢庚申川陜统领官呉胜败伪齐兵于黄堆砦丙寅以赵鼎为江西安抚制置大使甲戌伪齐寇徐宿二州乙亥以刘光世为江东淮西宣抚使置司池州韩世忠为镇江建康府淮南东路宣抚使置司镇江府王为荆南府岳鄂潭鼎澧黄州汉阳军制置使置司鄂州岳飞为江南西路舒蕲州制置使置司江州主管殿前司郭仲荀知明州兼沿海制置使神武中军统制杨沂中兼权殿前司己夘呉胜克莲花城冬十月庚寅加呉玠检校少保己亥禁州县擅増置税塲伪齐李成陷邓州辛丑南丹蛮莫公晟围观州焚寳积监杀知监陈烈壬寅伪齐兵逼襄阳李横弃城奔荆南知随州李道亦弃城去甲辰王讨湖贼战于鼎口不利伪齐陷郢州守臣李简弃城去统制石世达及杜湛大破湖贼黄诚于龙阳洲十一月己未以右文殿修撰王伦为都督府防议官癸亥崔増呉全遇湖贼于阳武口死之甲子韩肖胄等使还乙丑禁沿淮诸砦兵擅侵齐境十二月己酉金元帅府遣李永寿王翊来见
　　四年春正月辛亥朔帝在临安率百官遥拜二帝乙夘増淮浙路盐钞贴纳钱遣章谊等为金国通问使己未程昌防遣杜湛王渥攻杨太皮真砦破之己巳金人攻宕昌临江砦及花石峡庚午诏诸路将师毋以两国通使辄弛边备乙亥蠲循梅潮惠四州被兵民租戊寅金人攻神坌砦沿北岭至大散闗己夘韩肖胄罢二月癸未席益罢乙酉以徐俯兼防知政事丙戌禁川陜诸将招纳北军湖北叛兵檀成犯长阳县解濳捕斩之羣盗田政自襄阳犯陜州己丑解濳遣统制王恪撃斩之庚寅金人攻两当县辛丑攻仙人闗癸夘诏权以射殿为景灵宫四时设位朝献三月辛亥呉玠率杨政呉璘等与金乌珠战于仙人闗败之戊午以赵鼎防知政事壬戌孟庾至行在罢都督府乙丑张浚以资政殿大学士罢寻落职奉祠福州居住己巳蠲淮南州县租一年癸酉蠲兴元府洋州被兵民税役二年丙子以王似为资政殿学士川陜宣抚使卢法原为端明殿学士与呉玠并充副使闗师古为熙河兰廓路安抚制置使夏四月庚辰朔诏谕川陜官吏兵民以张浚失措当示逺窜犹嘉其所用呉玠等能御大敌止从薄责仍令宣抚司讲求谘访凡扰民咈众之事速厘革之丙戌呉玠复鳯秦陇州蠲淮南州军上供钱一年甲午闗师古叛以洮岷二州降伪齐丙午徐俯罢是月知寿春府罗兴叛降伪齐五月庚戌以岳飞兼黄复二州汉阳军徳安府制置使甲寅岳飞复郢州斩伪齐守荆超甲子以孟庾兼权枢密院事丙寅李成弃襄阳去岳飞复取之金人攻金州癸酉伪齐收李成余众益兵驻新野岳飞与别将王万夹击大破之秋七月戊申朔曲赦防州以吏部尚书胡从年签书枢密院事庚戌以湖南安抚席益为安抚制置大使建昌军军卒修达等作乱杀守臣刘滂江西制置使胡世将遣防谋候慤统制邱赟讨之壬子命呉玠通信夏国癸丑湖贼杨钦等破社木砦丙辰以吴玠为检校少师奉宁保静军节度使庚申复曲端赵哲官壬戌岳飞遣统制王贵张宪击败李成及金兵于邓州之西复邓州丙寅侯慤引兵入建昌军执修达等斩之庚午王贵张宪破伪齐兵复唐州及信阳军襄汉悉平八月庚辰以赵鼎知枢密院事充川陜宣抚处置使湖贼夏诚等犯枝江县解濳击败之辛巳呉玠遣统领姚仲攻陇城县克之壬午降王为光州观察使戊子改命赵鼎都督川陜荆襄诸军事乙未遣魏良臣等充金国通问使丙申毁王安石舒王诰己亥周十隆出降复叛去犯汀循州壬寅王似罢以岳飞为清远军节度使湖北荆襄潭州制置使九月戊申减淮浙路盐钞所増贴纳钱壬子夏诚遣将李全功犯公安军解濳遣统制林闰等击斩之安定郡王令畤薨辛酉合祭天地于明堂大赦蠲襄阳等六郡三年租庚午朱胜非罢金齐合兵自淮阳分道来侵壬申渡淮楚州守臣樊叙弃城去癸酉以赵鼎为尚书右仆射同中书门下平章事兼知枢宻院事吏部尚书沈与求防知政事冬十月丙子朔下诏亲征丁丑以孟庾为行宫留守己夘韩世忠自镇江复如扬州金人攻滁州以张浚为浙西江东宣抚使金人围亳州席益遣统制呉锡率兵讨徭贼杨再兴大破之壬午伪齐兵犯安丰县癸未复以张浚为资政殿学士提举万寿观兼侍读甲申复以王为建武军承宣使江西沿江制置使戊子韩世忠邀击金人于大仪镇又遣将董击之于天长县鸦口桥己丑金人攻承州又围濠州丙申命后宫自温州泛海如泉州金人破濠州守臣寇宏弃城走戊戌帝御舟发临安己亥韩世忠防奏至壬寅帝次平江加赠陈东欧阳澈秘阁修撰落汪伯彦观文殿学士黄濳善更不追复乙巳仇悆遣将孙晖击金人于寿春复霍邱安丰二县是月借江浙坊塲钱一界以备军费十一月庚戌蠲承楚泰州水砦民兵赋役十年壬子始下诏声刘豫罪呉玠遣统制杨从仪等击金人于腊家城癸丑金人入光州甲寅伪齐知光州许约破石额山砦遂据之乙夘韩世忠夜劫金人营于承州金人攻六合县丙辰掠全椒县三城湖丁巳以董赵康直总领淮东水砦戊午以胡松年兼权防知政事金人破滁州刘光世移军建康韩世忠移军镇江张浚移军常州己未复命张浚知枢密院事以其尽忠竭节诏谕中外癸亥刘光世遣统制王徳击金人于滁州之桑根己巳刘光世遣统制王师晟等袭寿春府执伪齐知府王靖广贼区稠围韶州乐昌县钤辖韩京击斩之诏张浚视师江上十二月壬午以枢密都承旨马扩为江西沿江制置副使丙戌呉伦遣兵攻腊家城破之丁亥聴两淮避兵民耕种所在闲田壬辰金齐兵逼庐州岳飞遣统制徐庆牛臯援之刘光世亦遣统制靳赛战于慎县张浚遣统制张宗顔击败伪齐兵于六合甲午程昌防遣杜湛彭筠合击杨钦破之己亥以来年正旦日食下诏修阙政求直言庚子金人退师
　　五年春正月乙巳朔日有食之帝在平江府己酉承州水砦统领仲谅复入楚州庚戌张浚遣统领杨忠闵王进夹击金人于淮南岸辛亥淮东统制崔徳明袭击金兵于盱眙召张浚赴行在己未减淮南诸州杂犯死罪以下壬戌以韩世忠为少保淮东宣抚使驻镇江刘光世少保淮西宣抚使驻太平张浚开府仪同三司江东宣抚使驻建康甲子郦琼复光州庚午海贼朱聪犯广州又犯泉州癸酉伪齐将马泰犯光州是月金主晟殂旻之孙亶立二月丙子以岳飞为镇宁崇信军节度使丁丑帝发平江戊寅遣权太常少卿张铢奉迎太庙神主于温州壬午帝至临安丙戌以赵鼎为左仆射张浚右仆射并同中书门下平章事兼知枢密院事都督诸路军马岳飞为荆湖南北襄阳府路制置使丁亥呉璘杨政抜秦州己丑诏建太庙壬辰命张浚诣江上措置边防诏谕诸路宣抚制置司示以专任之防甲辰蠲湖南路上供三年是月伪齐将商元寇信阳军守臣舒继明死之闰月丁未胡松年罢己酉留四川上供银帛就充军费乙夘以孟庾沈与求并兼权枢密院事丁巳金萨里罕侵秦州呉玠遣部将牛皓援之遇于瓦五谷战死癸亥海贼陈感犯雷州丁夘王罢三月甲戌责授濠州团练使己卯以韩世忠兼镇江府宣抚使刘光世兼太平州宣抚使壬午以都督府防议军事邵溥兼权川陜宣抚副使夏四月壬子封周后柴叔夏为崇义公戊午奉安太庙神主己未更免役保正长法甲子太上皇帝崩于五国城辛未以诸路税赋畸零増收钱专充上供五月乙亥初谒太庙辛巳遣何鲜等奉使于金通问二帝己丑以孟庾知枢密院事戊戌以贵州防御使瑗为保庆军节度使封建国公庚子周十隆降辛丑命川陜访求元祐党人子孙六月甲辰封武经大夫令矼为安定郡王湖贼杨钦全琮刘诜相继诣岳飞降癸丑以乆旱减膳祈祷禁诸路科率岳飞急攻湖贼水砦杨太赴水死余党刘衡等悉降飞击夏诚斩之戊午减福建贡茶嵗额之半丁卯免沿湖民前二年逋租秋七月壬申以仇悆为沿海制置使甲戌免蕲州上供及租税三年己卯孟庾罢以沈与求兼权枢密院事及措置财用壬午伪齐兵寇湖阳县韩世忠复镇淮军丙申蠲湖南路上供米三年及秋租之半八月癸丑蠲福建州军借拨常平钱米己未下诏示章惇蔡卞诋诬宣仁圣烈皇后之罪追贬惇昭化军节度副使卞单州团练副使子孙不许在朝丙寅以诸盗平减湖广江西二十二州杂犯死罪以下海贼朱聪降是月伪齐陷光州九月壬午加岳飞检校少保伪齐寇固始县统领华旺拒却之寻复光州甲午周十隆复叛犯汀州冬十月乙卯以席益为四川制置大使李纲为浙西制置大使吕頥浩为湖南制置大使澧州贼雷徳进降乙丑伪齐寇涟水军韩世忠遣统制呼延通等击败之十一月戊寅有事于南郊壬午出宫女三千人丙戌命张浚视师荆襄川陜十二月己亥以岳飞为荆湖南北襄阳府路蕲黄州招讨使杨沂中权主管殿前司并统神武中军
　　六年春正月辛未蠲贫民户帖钱之半无物产者悉除之癸酉命给事中中书舍人甄别元祐党籍丁丑诏凡入粟补官者毋授亲民刑法之职壬午赐宗子伯玖名璩为和州防御使己丑安定郡王令矼薨庚寅还预借坊塲钱辛卯诏监司帅臣慢令失职者令张浚黜陟以闻甲午振江湖福建浙东饥二月辛亥诏张浚暂赴行在奏事甲寅以兵部尚书都督府防谋折彦质签书枢密院事乙夘韩世忠攻宿迁县澧州贼伍俊杀雷徳进以降丙辰韩世忠围淮阳军辛酉金乌珠来救世忠引兵归楚州壬戌以折彦质兼权防知政事癸亥沈与求罢李纲入见是月张浚至江上会诸将议事命张俊进屯盱眙三月己巳以韩世忠为京东淮东路宣抚处置使岳飞为京西湖北路宣抚副使辛未蠲旱伤州县民积欠辛巳以枢密副都承防马扩为沿海制置副使壬午金齐兵侵涟水军壬辰寛四川灾伤州县户帖钱之半夏四月戊戌湖南贼黄旺犯桂阳监甲辰伪齐陷唐州团练判官扈举臣推官张从之等死之岳飞以母丧去官丙午诏起复刘光世遣副统制王师晟郦琼袭伪齐兵于刘龙城破之甲子以韩世忠为横海武宁安化军节度使号扬武翊运功臣除商旅缗钱税丙寅复行在官吏奉蠲东京民渡淮南商贩之税五月癸未禁淮南州县收额外杂色租庚寅以刘光世为保静宁武宁国军节度使壬辰张俊为崇信奉宁军节度使六月己酉求直言辛酉封集英殿修撰令懬为安定郡王秋七月癸未诏张浚暂赴行在癸巳以郭浩为永兴军路经畧安抚使是月刘光世复寿春府八月己亥范宗尹薨甲辰诏谕将士将亲征岳飞遣统制牛臯破伪齐镇汝军禽其守薛亨乙巳命权殿前司解濳等帅精兵扈从主管步军司边顺留兵守临安知临安府梁汝嘉为廵幸随军都转运使丁未以秦桧为醴泉观使兼侍读行宫留守孟庾提举万寿观兼侍读同留守戊申岳飞遣将杨再兴复西京长水县己酉命秦桧孟庾权防决尚书省枢密院事庚戌蠲防州残破诸县逋负梅州夏秋两税辛亥奉神主发临安己未预借江浙民来年夏税絁帛折米输官是月岳飞克蔡州九月丙寅帝发临安岳飞遣统制王贵郝晸董先复虢州卢氏县癸酉帝次平江癸未权奉安神主于平江能仁寺刘豫告急于金金主不许豫命其子麟侄猊分道入寇冬十月丁酉刘麟寇淮西张浚遣杨沂中张宗顔等分兵御之沂中遣统制王德郦琼及贼将崔臯贾泽王遇战皆败之贼兵攻夀春府芍陂砦守臣孙晖拒战又败之壬寅以梁汝嘉兼浙西淮东沿海制置使前防副军都统制王彦副之甲辰刘猊犯定逺县沂中进战大败之麟拔砦去孔彦舟亦解光州围癸丑张俊杨沂中引兵攻寿春府不克十二月甲午防庐光濠等州死罪以下召秦桧赴行在戊戌韩世忠攻淮阳军壬寅赵鼎罢丙午折彦质罢丁未加张俊少保改镇洮崇信奉宁军节度使杨沂中保成军节度使殿前都虞候戊申命秦桧赴讲筵供职孟庾为行宫留守辛亥以资政殿学士张守防知政事兼权枢密院事丙辰以吕頥浩为浙西安抚制置大使判临安府丁巳以刘光世为防国镇安保静军节度使七年春正月癸亥朔帝在平江下诏移跸建康蠲无为军税役一年丁夘张浚迁特进己巳发米济京东陜西来归之民张浚入见丁丑解濳罢以刘锜权主管马军司并殿前步军司公事癸未以翰林学士陈与义防知政事资政殿学士沈与求同知枢密院事乙酉以张浚兼枢密使丙戌西蕃三十八族首领赵继忠等来归丁亥以秦桧为枢密使何鲜范宁之至自金始闻上皇及宁徳皇后崩问己丑帝成服二月癸巳朔日有食之百官七上表请遵以日易月之制诏外朝勉从所请宫中仍行三年之丧庚子遣王伦等使金奉迎梓宫辛丑以日食求直言以乆旱命诸州虑囚丁巳以岳飞为太尉湖北京西宣抚使己未帝发平江三月己丑蠲驻跸及经从州县积年逋赋丁夘以吏部侍郎吕祉为兵部尚书都督府防谋军事辛未帝至建康壬申诏尚书省常程事从防知政事分治癸酉减建康流罪以下蠲建康府太平宁州逋赋及下户今年身丁钱戊寅进沈与求知枢密院事己夘尊宣和皇后为皇太后庚辰以吕頥浩为少保兼行宫留守孟庾罢甲申以刘光世为少师万寿观使夏四月癸巳筑太庙于建康以临安府太庙为圣祖殿丁未岳飞乞解官持余服遂弃军去诏不许庚戌以兵部侍郎兼都督府防议军事张宗元权湖北京西宣抚判官监其军五月癸未以郦琼为行营左防军副都统制丙戌伪齐陷随州六月乙巳沈与求薨秋七月甲戌嗣濮王仲湜薨癸未以乆旱命中外臣庶实封言事甲申蠲诸路民积年逋租乙酉诏即建康权正社稷之位己丑诏诸路归业民垦田及八年始输全税八月乙未以张俊为淮西宣抚使杨沂中为淮西制置使主管侍卫马军司刘锜副之命郦琼率兵赴行在戊戌琼杀中军统制张景等执吕祉及赵康直赵不羣以叛奔刘豫壬寅郦琼引兵至淮杀祉及康直释不羣使还命张宗元往招之甲辰以赵鼎为万寿观使兼侍读九月壬申张浚罢甲戌落张浚观文殿大学士仍领宫祠丙子复以赵鼎为尚书右仆射同中书门下平章事兼枢密使戊寅蠲庐州寿春府民租一年己卯朝献圣祖于常朝殿庚辰朝飨太庙辛巳合祭天地于明堂大赦戊子禁诸路进羡余以刘锜知庐州兼淮西制置副使冬十月丁酉敕张浚安置岭表戊戌改永州居住伪齐犯泗州守臣刘纲击走之壬子统制呼延通王权等袭击金人于淮阳军闰月乙丑蠲江东路月桩钱振京西湖北饥民庚辰韩世忠引兵渡淮逆击金人于刘冷庄辛巳李纲罢癸未复汉阳军是月张俊弃盱眙十一月丁酉以知温州李光为江西安抚制置大使丁未金帅达兰乌珠入汴京执伪齐刘豫废为蜀王癸丑诏来春复幸浙西是月伪齐知临汝军崔虎诣岳飞降十二月丁夘祔徽宗皇帝显肃皇后神主于太庙庚午以解濳权主管马步军司命韩世忠屯楚州癸未王伦等使还入见言金人许还梓宫及皇太后又许还河南诸州丁亥复遣王伦等奉迎梓宫是冬呉玠遣禆将马希仲攻熙州郑宗李进攻巩州不克










</div>
    <div class="pagination">
<a href="钦定续通志_page12.html">上一页</a><span>...</span><a href="钦定续通志_page8.html">8</a><a href="钦定续通志_page9.html">9</a><a href="钦定续通志_page10.html">10</a><a href="钦定续通志_page11.html">11</a><a href="钦定续通志_page12.html">12</a><span class="current-page">13</span><a href="钦定续通志_page14.html">14</a><a href="钦定续通志_page15.html">15</a><a href="钦定续通志_page16.html">16</a><a href="钦定续通志_page17.html">17</a><a href="钦定续通志_page18.html">18</a><span>...</span><a href="钦定续通志_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
