<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1410 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1410 页/共 1860 页</h1>
    <div class="content">
○吏部议、失察高朴家人私玉过境各官。分别降革。得旨、各省地方官。于私玉过境。漫无稽查。吏部照例议以降革。均属罪所应得。但此等玩忽积习。皆由平日吏治因循所致。此案系初次发觉。从前类此者。自属不少。难于逐一追究。所有议处大小各员。其应革任者。著从宽免其革任。仍注册。其应革职降调者。著照部议降级。俱从宽留任。此系朕格外施恩。当共知谨凛。嗣后如仍不实心稽察。一经事发。定照部议实降实革。不能复邀宽宥矣　　

○刑部议、河南太康县民妇陈王氏。诬告董四谋死伊夫。应照例拟流。不准收赎。得旨、此案陈王氏、心疑其夫被人谋害。屡行控告。以致尸遭蒸检。其罪固所应得。但究因痛夫情切。意在伸冤。与挟嫌诬告者有间。且一经审明。即俯首认罪。其情尚属可原。陈王氏、著加恩准其照例收赎　　

○以镶黄旗领侍卫内大臣福隆安、正黄旗领侍卫内大臣扎拉丰阿、对调。调正黄旗领侍卫内大臣拉旺多尔济、为正白旗领侍卫内大臣　　

○以浙江杭嘉湖道孔毓文、为浙江按察使　　

○庚午。谕、据三宝奏、查阅湖南省营伍情形一摺。已批交该部议奏矣。至摺内所称衡州协副将福海、年力已非强健。不能振作有为。但出师金川。著有劳绩。若以旗员补用。尚能胜任。请给咨送部引见。又沅州协副将洪昌运、年力渐衰。志气将颓。请勒令休致等语。所办非是。福海身属满洲。请以旗员补用。而于洪昌运、则竟请勒休。显系偏护旗员。有心轩轾。非所以示公允。况福海在金川出师。如果劳绩懋著。自必得受世职。该旗必照例办理。非查核军政之督抚。所应议及也。且三宝以满洲身任总督。于阖属满汉员弁。均宜一视。方足以饬营伍而昭惩劝。乃于满汉副将。一例两办。其可以使众心怗服耶。三宝、著传旨严行申饬　　

○谕军机大臣等、据国泰奏、拏获安徽脱逃军犯刘裕泰、改拟绞候一摺。已批该部议奏矣。至夹片所称刘裕泰、原系不准捐官之人。究与曾任职官有间。可否量为末减等语。殊属非是。刘裕泰、业已选授刑部司员。旋经参革拟罪。即与曾任职官无异。况该犯本系贱役子孙。妄干名器。隐匿报捐。较之寻常职官逃窜。尚多一层罪犯。且又于配所脱逃。既经拏获。自应按照官犯定例问拟。乃该抚转为夹片申说。冀图末减。实乖情理之平。国泰好作聪明。而所办多不当于理。往往如此。国泰、著传旨申饬　　

○以署镶黄旗汉军副都统陈杰、为正白旗汉军副都统　　

○旌表守正捐躯河南永宁县民郭进昌妻李氏　　

○辛未。上御太和殿视朝。文武升转各官谢恩　　

○诣大高殿行礼　　

○谕军机大臣等、郑大进奏藩臬考语一摺。所办未为妥合。各省大计。所奏藩臬考语。例应交部。是以向来各督抚、俱于摺内声叙。本日周元理奏到之摺。即系如此办理。乃郑大进于两司考语。另列清单。并不叙于摺内。殊未画一。自因初任封疆。未能熟悉体例之故。著将周元理奏摺。钞寄阅看。令其嗣后遵照办理　　

○赈恤两淮板浦并归并之徐渎、中正并归并之莞渎、临洪并归并之兴庄等、六场。潮灾贫民。并予缓徵。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千七十二



大清高宗法天隆运至诚先觉体元立极敷文奋武孝慈神圣纯皇帝实录卷之一千七十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十三年。戊戌。十二月。壬申。礼部等部议覆、直隶总督周元理、学政汪廷玙奏称、直隶商学乡试。从前另编卤字号取中。嗣经议裁。归入北贝字号。现奉新例。本省商籍童生。祇准寄籍行商与试。入学后。若仍回原籍乡试。往返不便。请仍照旧例。编设卤字号。以五十名取中一名等语。应如所请。至房考阅卷。令与商籍同省之考官回避。从之　　

○以故一等果毅继勇公丰昇额继子明安、三等子德昌子和宁、和袭爵　　

○予故领侍卫内大臣努三、祭葬如例。谥恪靖　　

○癸酉。谕、前因长淮、宿州、二帮漕船。在洪泽湖、遭风漂没。曾降旨于道库内、赏借银一万两。给发各船。购料赶造。分作五年归款。嗣念该丁等办运。岁需费用。复降旨展限三年。以纾丁力。本年亳州被黄水漫淹。该丁等田畴房舍。多有淹没冲塌之处。若将应扣二限银两。照数扣缴。丁力不无拮据。著再加恩。将该丁等本年应扣二限银两。援扣一年。俟来年冬底。再行照数扣还。仍分七年归款。该督等、务宜率属实力妥办。毋使胥役从中滋弊。以副朕嘉惠疲丁至意。该部即遵谕行　　

○又谕、据胡季堂、喀宁阿奏、查审山西民人张九锡、控告河南各府派累工料一案。提讯曾经交料之司位东等、俱供只知每料千斤。须价银十三四两。并无折收银十四两之事。又运料赴工。沿途抛撒。每千斤、约折耗数十斤。系属常例。并无千斤只收二百斤之事。复严诘张九锡、据称实因在河南年久。贸易折本。不敷度日。今见民间办料艰难。思欲代为伸雪。河南百姓。必能感激。得个好名。在此生理。即可兴旺获利。是以冒昧具控。现俟将所控内黄轻纵抢夺一案审结。再行从重定拟等语。朕惠爱黎元。临御以来。四十三年如一日。免漕蠲赋。至再至三。偶遇水旱偏灾。不惜多费帑金。加意赈恤。即如今岁豫省河水冲溢。被灾较重。先后拨给帑银一百六十万两。又截拨江西漕米二十万石。复截留本省新漕十万石。令实力抚绥。以期无致一夫失所。又念漫口所需物料较多。恐购备不易。兴工之初。即严谕地方大吏。饬属妥办。毋得丝毫派累闾阎。复令于正价之外。每百斤加价五分。俾知踊跃。又虑本省檾秸。不敷采办。令山东省就近协济。而明年应备之额料。并令山东、直隶、江南、三省办运。其所以体恤之者。实已无所不周。至于一切物料。势不能不购自民间。而按粮办料。又属向来成例。百姓等自当共知感奋。且目击本省被灾。官为施工办料。凡属有收之地。尤应休戚相关。努力办公。以相周济。况豫省民风淳朴。更不宜有造言讦控之事。今张九锡、以山西民人。在豫贸易。乃因生计艰难。摭拾风闻无据之言。妄思代民伸雪。以冀得名获利。其情甚属可恶。不可不严示创惩。以昭炯戒。至此等挟私诬告之伎俩。即读书失志之徒。恐亦不能免。一经钦差大臣查讯。虚实自可立辨。必不致吏胥有扰民之患。奸民逞刁健之风。然亦足见朕平日勤求民瘼。闾阎疾苦。无不周知。且偶有控诉。即派员鞫勘。从不壅于上闻。如此案张九锡之诪张为幻。亦未尝非揣测朕意。敢于架词越控。是朕平日如伤在抱之怀。实能见信于天下百姓。而民隐断不致壅蔽。所谓观过知仁。朕心转因此而稍慰矣。除张九锡一案。俟胡季堂等审结具奏后。该部按律定拟外。著将此通谕知之　　

○又谕曰、福隆安等奏、查审锦州藉差派敛一案。讯据锦州协领富伸保、锦县知县雅尔善供称、我二人因商酌帮贴办差之费。传集店户、及船客面商。允为设凑。按船只大小。自七八两、至十五六两不等。店户六家。又凑银一百五十两。送至县署。富伸保即携银六千两。尽数交局。余银四千两。据雅尔善供、因境内大营四座。尖营五座。计用银九千六百余两。领过银五千两。尚属不敷。即以所敛之四千两垫用。正在造册报销等语。又讯据牛庄协领常宁供称、自有现银九百两。余银一千六百两。系将房屋向钱铺抵借。及提讯该处钱铺。同供六月间。常协领传我等去。说办差紧急。将房屋抵借银两应用。我等因其系本处管辖官员。不敢违拗。凑银一千六百两送去。实是指房为名。我们如何敢要他的房子。也不敢想他还项是实。并讯据牛庄店户供称、常宁曾将我等传去。令为转借银两。我等因十余年前。高治中索要客船陋规。曾经受累。故不肯允办。其盖州正署协领乌占图、明保、所帮银一千八百两。据供俱系已赀。今讯之该州店户等、坚称我们盖州地方较小。只有三家店户。协领于本年三月后、赴省办差。直至九月差竣回任。实没有向我们凑借银两。其余各地方。虽据案内人证。佥称实无别项敛派。臣福康安、仍会同全魁、设法访查。另行办理。至总局帐本。内开修理北镇庙工。发银八百两。姜女庙工。发银一千六百两。就两处工程而计。所发之银。均不及半。余系动用何项。今讯据广宁县知县伊汤安供称、北镇庙在县境内。我在任已经五年。廉俸所余。尚能捐办。所有添建座落。及修葺观音阁等处。皆我情愿承认。该处地近山场。购办木石较易。所费不过一千余金。均系自办。实无丝毫派累。又讯据岫岩通判阿精阿供称、将军因宁远州界内。有姜女庙。必须展拓修整。该处知州不能办理。调我帮办。我即前往查估兴工。填筑山基。展拓十余丈。并搭盖大小房屋游廊等项。实用银三千三百余两。将军看工。说办得好。给我银一千六百两。其余银一千七百余两。实系我情愿捐办。因我父额尔金泰、历任口北天津道员。力量尚能。原该报效。至我本任岫岩。偏僻寒苦。无从敛派。只求访查。至总局呈出笼统用帐。恐系事后捏造。希图掩饰。将承办之七十一等、严加推鞫。据各供称、此系派帮银两。收项仅止三宗。用项仅止十宗。原系节次禀请将军发银。各单于差竣后、补登总帐。呈送将军阅看。当时实无流水细帐。所有银两。不但将军并未使用。即伊等给发各项。俱有领银承办各员可查。随严讯领用银两之达克守等三员。各坚称照数收领。并无短发。至伊等承办事务。均有细帐呈验。只求查勘核实。反覆严究。供无异词。并据弘晌供称、我因锦州、盖州、牛庄、三处协领。缺分较好。令其量为帮贴。实未授意敛银。并不知伊等有敛派之事。质之富伸保等、供亦相同。请将富伸保、雅尔善、照例从重问拟。发往乌噜木齐效力赎罪。常宁、依律问拟满流。照例枷责发落。七十一等各员。分别拟以革职。以及声请开复免议。余犯分别杖枷。无干者概行省释。弘晌、请革职。交宗人府、会同刑部从重治罪。莽古赉、交部严加议处。富察善等、分别议处。案内滥派各项银两。于各名下照追入官等因一摺。已批该部议奏矣。弘晌、如果与所属通同作弊。藉差派敛入已。则罪无可逭。即当从重惩治。以伸法纪。今讯明于总局银两。实无丝毫染指。亦未授意派敛。不至革职治罪。但身为将军。于办理差务。令属员帮费。而于锦州科派之事。又漫无觉察。实属糊涂。办理不善。咎亦难辞。弘晌。著加恩以散秩大臣。效力赎罪。不必在御前侍卫上行走。余著各该部核拟具奏　　

○以署工部侍郎申保、为礼部侍郎　　

○以礼部侍郎阿肃、为正蓝旗汉军副都统　　

○以故三等伯亨一侄呼图灵阿、三等男明惠弟永德、各袭爵　　

○甲戌。赈恤安徽当涂、芜湖、繁昌、合肥、庐江、巢县、寿州、宿州、凤阳、怀远、定远、灵璧、凤台、阜阳、霍邱、亳州、蒙城、六安、霍山、泗州、盱眙、天长、五河、滁州、全椒、来安、和州、含山、建阳、庐州、凤阳、长淮、泗州、滁州等三十四州县卫。本年水旱灾贫民　　

○赈恤湖南湘阴、巴陵、临湘、华容、平江、武陵、桃源、龙阳、澧州、安乡、安福、长沙、善化、浏阳、岳州等十五州县卫。本年旱灾贫民。并蠲缓额赋有差　　

○赈恤甘肃皋兰、红水县丞、金县、渭源、循化、狄道、河州、靖远、沙泥州判、陇西、宁远、安定、会宁、通渭、漳县、岷州、洮州、平凉、静宁、隆德、固原、合水、武威、镇番、平番、灵州、花马池州同、中卫、泾州、镇原、灵台、清水、肃州、高台、安西、玉门、敦煌等三十七厅州县。本年雹虫旱灾贫民。并蠲缓额赋有差　　

○豁除江苏长洲县坍没田二十八顷八十四亩有奇额赋　　

○是日。己亥年立春。顺天府进士牛春山宝座　　

○乙亥。谕军机大臣等、据周元理奏、近日保定省城。钱价较往年增长数十文。若至岁底。民间买卖殷繁。恐市价益致昂贵。现于库存钱内。拨钱五千串。照搭放兵饷之例。交清苑县、转发铺户出易。市值自必平减等语。自应如此办理。京城从前钱贵时。曾设官局平价。未能有益。盖京师地面宽广。稽察匪易。市侩转得藉口居奇。是以不复办及。而十余年前。钱价忽然平减。直至于今。并非官为办理。今京师钱价。较常虽昂。亦只可听从其便。大约度岁以后。价必渐平。至保定省城。虽云人烟稠密。其钱铺究属无多。易于查禁。且向来年底。屡有发钱平价之事。众皆习以为常。奸侩无从垄断。可自于民间日用有济。但须董饬所属。留心体察。勿使囤积转贩。令市中钱货流通。闾阎方得沾实惠。将此传谕知之。仍俟发钱出易。旬日后、钱价能否就平。据实覆奏。寻奏、发钱出易后。每银一两。较前减价三十余文。报闻　　

○又谕、据勒尔谨奏、查讯安肃道陈之铨、管门家人袁添福、有与张銮交结、及经手银两等事。该犯现在口外谋生。已飞咨缉拏等语。自应将袁添福、即速缉获。严行审讯。务得确情。从重定拟。并将各犯严加诘究。陈之铨是否知情。不可庇护。据实分别参奏。至大河驿长随萧姓、于马万龙等、装载玉器经过。胆敢讹索千金。辄行私放。其情罪甚属可恶。前已屡谕查拏。何以尚未据奏缉获起解。著再传谕勒尔谨、即将萧姓长随。速行拏获。派委妥员解京。沿途小心管解。毋稍疎懈　　

○又谕、据李承邺奏、山西省城。于十二月十一日、得雪三寸有余。并据太原、汾州等属具报。于初六、初七等日。各得雪、自三四寸、至六寸八寸不等等语。览奏欣慰。已于摺内批示矣。晋省各属得雪。有至六寸八寸者。可为优渥。巴延三何以未经具奏。殊不可解。著传谕巴延三、将此次得雪。是否优沾。及该抚因何未奏缘由。即行覆奏。寻奏、得雪实在优渥。因各属报到后。省城十五日适又大雪。故臣于十六日一并具奏。致在李承邺拜摺之后。报闻　　

○山东巡抚国泰奏、东省麦收歉薄。现在谷价。每石七钱、至一两不等。明春青黄不接。恐市价渐昂。应行减粜。酌议市价一两以上者。减银五分。一两一钱者。减一钱。一两二三钱者。减二钱。至一两三钱以上者。概以一两一钱出粜。照例先动社仓。次及常平仓杂粮谷石。报闻　　

○命辅国公积拉堪、在散秩大臣上行走。　　

○丙子。谕、明岁浙江省。系轮应蠲免钱粮之年。该省温、台、二府。所属玉环厅。额徵租谷二万二千六百一十九石四斗七升有零。又海宁州沙地。应纳租银二千五百六两八钱五分有零。本不在应免之例。第念此项银谷。按亩输将。实与地丁无异。若照旧徵收。小民未免向隅。著加恩将前项租谷租银。一体蠲免。俾濒海黎民。均沾实惠。该部即遵谕行　　

○又谕、本年安徽各属。被灾较广。太平、庐州、二府。行月米石。因灾缓缺。建阳、庐州、滁州、三卫。军丁口粮。未免拮据。著加恩将前项缓缺米六千五百二十石有零。各按水次。于太平、庐州、二府属熟田漕粮内。照数拨抵支给。统俟来年开徵后。归还漕粮起运。俾帮丁口粮。藉资接济。以示体恤。该部即遵谕行　　

○谕军机大臣等、据图思德奏、拏获流犯龙凤祥、将妄诞语句。鑴刻图章。黏贴印谱。分作上下两卷。实为玩法。现在严讯该犯曾否传播。务得确切供情。从重究拟等因一摺。并将搜获印存二本。黏签呈览。朕细加搜阅。并无悖逆不法字句。毋庸照逆案办理。惟语多傲慢。必系疎狂浮薄之徒。且该犯曾任职官。获谴在配。尤应安分守法。乃敢将狂放语句。鑴刻图章。希图获利。自有应得之罪。且亦不便存留内地。将来审明定案时。将该犯发遣伊犁等处。亦足蔽辜。将此由四百里传谕图思德、并令李侍尧知之　　

○丁丑。谕军机大臣等、本年夏间。因京畿麦价渐昂。谕令毕沅、将陕省常平仓所贮麦石。酌拨五万。转运京城。以备平粜之用。嗣据该抚陆续运到。发厂平粜。市价渐平。即将余麦三万石。存贮在仓备用。现在京师麦价又复昂贵。因谕部臣。即将前麦发厂平粜。数日以来。市麦价值渐平。于民食甚为有益。今岁豫东二省。已普种秋麦。明岁似可望有收。但现距麦收。为期尚远。当此青黄不接之时。商贩尚不能流通转运。不可不豫为筹办。著传谕毕沅、迅速查明常平麦石内。能否再酌拨麦四五万石解京。据实奏闻。如能再拨若干万石。即于河路可行时。仍照今年之例。由豫省转运。一面办理覆奏。一面知照豫省、备办接运。将此由六百里谕令知之。仍由驿六百里覆奏　　

○又谕、刑部查讯江西赣关监督委员杜持元、领解该关税银。短少平头银两一摺。据杜持元供、上年十一月护理赣南道许荫楷、委解该关盈余税银时。委通判宋登仑、弹兑封好。我领银时。并未逐封再兑。即将前项银两。眼同宋通判、装鞘封固。又应加平余银七百六两零。另装一鞘。赴部交纳。经库验明鞘封印烙。及劈鞘弹兑。每鞘内短银四十五两、至五六十两不等。除将另鞘平余银七百六两零补交外。尚短银一千七百一十八两。当即具禀本道。寄银完帑。并先措银二百两。赴部交纳。我实在是领银短少。并无侵挪情弊等语。关税银两解部时。理应令委员、当堂弹兑明确。领解部库交收。但有短少。惟该委员是问。兹赣关盈余银两。短平至一千余两之多。现据刑部查讯。该委员供称、实系领银短少。并无侵挪情弊。但系该员一面之词。未足凭信。著传谕萨载。会同郝硕。即提讯通判宋登仑、及经手之关书人等。将原发银两。是否平兑短缺。及该委员有无侵蚀之处。秉公查讯。据实具奏。不得稍存瞻徇。以便交部核拟。所有短平银两。并令该抚速饬该道。另委妥员补解。勿再迟延。所有刑部原摺。并著钞寄阅看　　

○军机大臣议奏、迈拉逊、德成、办理岫岩、熊岳、复州、三处城垣。意见不同。臣等遵旨询问。查得岫岩地方卑洼。旧城基址较高。应即就该处加修。将衙署仓库。移建城内。复州土性松浮。若城垣根脚。外用砖修。内填灰土。不能坚固。应将拆下石料挪砌。俱用石工。至熊岳、城南逼近沙河。应于临河坚筑泊岸。再于上游添设挑水坝。俟兴工时。度地办理。商之迈拉逊、德成等、均无异说。请仍交伊等酌办。从之　　

○戊寅。谕、据袁守侗等奏、大学士高晋、前在八堡工次。偶患咳嗽。痰中带血。嗣复受风寒。至本月初十日以后。饮食少进等语。朕心深为廑念。著派乾清门侍卫一等子布彦达赉、带同太医院堂官陈世官、驰驿前往河南诊视。俾得速痊。用示优眷　　

○谕军机大臣曰、高晋等奏、仪封十六堡漫工。已于十八日寅时合龙。随即驰奏。正在督率将备等、赶紧加镶追压。乃东坝忽又有蛰陷。至十九日寅时。连金门全埽、塌去十余丈。西坝亦平蛰七八丈。现在抢护出水。可期保住等语。今岁河南漫工。屡筑屡蛰。久切萦怀。昨闻奏报合龙。方为稍慰。不意复有蛰塌之事。为从来堵筑漫口所未有。实不解系何故。据高晋等奏、请将伊等交部严加议处。转可不必。高晋等在工督办。今工作未经坚妥。自不能辞咎。但伊等俱系屡经获谴之人。即再予以议处。仍不过革职留任。及革任注册。既不足以示惩。亦复无益于事。且朕于此事。亦觉抱愧。又何颜将若辈议处乎。此摺竟毋庸交部。止将昨日议叙之旨彻回。作为尚未办竣之局。且俟合龙妥固。再为发钞可耳。至所称东坝里六七丈。裂缝尺余。其时外水涌高。溜势湍激。随镶随蛰等语。此固保护未能周慎所致。但外水涌激。自系堤外存积之水。向内流注于全河。离堤尚远。或可藉外水趋河。刷动中泓。逼溜东注。于全河形势。似不为大碍。此时转不必急与水争拒。徒费料作。且不妨稍缓施工。俟外水势平。不能内漾。再上紧加工堵筑。自可期事半功倍。若河身距堤甚近。则又当另酌机宜。设法妥办。朕见及此。似属事理之正。然非身临其境。得之目睹。可以相机指办也。不知高晋等、曾如此筹度否。且以朕所指示为何如。著传谕高晋等、就该处情形。及谕旨指询处。妥协酌办。并将蛰塌处、及外水形势。绘图贴说呈览。又据袁守侗等奏、高晋现在患病。深为廑念。已派太医院堂官陈世官、令乾清门侍卫布彦达赉、带同驰驿前往诊视。高晋、务须加意调摄。不宜过劳。即堵筑要工。止须在寓。与众详悉商酌。不必力疾。亲在堤上办理也。此旨著由六百里加紧发往。仍将应行覆奏事宜。及高晋近日病体若何。即行由驿覆奏　　

○己卯。谕军机大臣等、户部议驳勒尔谨、请减宁夏府属捐监粮数一摺。前据勒尔谨、以宁夏所收粮数。不敷支给。请照兰州等处之例。每名八十石减数收捐。经户部议驳。朕降旨令该督、将实在情形具奏。兹勒尔谨、仍以不敷支发之说陈请。而户部则称、查据该府历年册报出入总数。核以现在报捐情形。无虑不敷等语。户部所言。颇为近理。朕亦不能代勒尔谨、曲为之解。驳诘该部也。著将户部摺内。朕折角处。钞寄勒尔谨阅看。令其据实覆奏。如果该府属另有筹办情形。勒尔谨、不妨据实陈奏。候朕酌量降旨　　

○辛巳。孝庄文皇后忌辰。遣官祭昭西陵　　

○谕、八旗入官地亩。向来原准卖给八旗官兵。嗣因不肖之徒。私行卖与民人。种种滋弊。始令入官取租。现在生齿日繁。八旗人等圈地。俱在京城附近五百里内。数目有限。若仍将此项地亩入官取租。旗人产业。不免日渐短少。嗣后所有入官圈地。加恩仍照旧例。卖给官兵。著都统等、严密稽查。不许私自卖与民人。以示矜恤八旗之意　　

○是日起。上以岁暮祫祭太庙。斋戒三日　　

○壬午。以二等侍卫乌尔图纳逊、为镶红旗蒙古副都统。三等侍卫承安、为镶红旗汉军副都统　　
</div>
    <div class="pagination">
<a href="清实录乾隆朝实录_page1409.html">上一页</a><span>...</span><a href="清实录乾隆朝实录_page1405.html">1405</a><a href="清实录乾隆朝实录_page1406.html">1406</a><a href="清实录乾隆朝实录_page1407.html">1407</a><a href="清实录乾隆朝实录_page1408.html">1408</a><a href="清实录乾隆朝实录_page1409.html">1409</a><span class="current-page">1410</span><a href="清实录乾隆朝实录_page1411.html">1411</a><a href="清实录乾隆朝实录_page1412.html">1412</a><a href="清实录乾隆朝实录_page1413.html">1413</a><a href="清实录乾隆朝实录_page1414.html">1414</a><a href="清实录乾隆朝实录_page1415.html">1415</a><span>...</span><a href="清实录乾隆朝实录_page1411.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
