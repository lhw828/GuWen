<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 243 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 243 页/共 367 页</h1>
    <div class="content">　　○癸酉礼部题蜀府庆符王让檥于二十九年九月二十八日鲁府东原王颐埨于二十九年二月初八日邹平王颐在于正月二十二日岷府广济王定＜火业＞于十七年十二月初四日各薨逝遣官各往掌丧礼
　　○甲戌大学士沈一贯上＜锍-釒＞乞骸  上优诏慰留之命御医视病于寓
　　○户部覆狭西总督李汶议大小二池盐课各官加意捞办穷终岁之力获采逾额请将带管靖边兵备分巡河西道副使严思恭接管该道兵备副使刘任署宁夏中路盐法通判事后卫经历王培纪录从之
　　○己亥总督蓟辽右都御史万世德卒世德山西偏头所人由进士授知县历兵部主事员外狭西兵备佥事听勘降知州升辽东兵备佥事经略狭西七镇累升右佥都御史海防巡抚经理朝鲜加右副都御史回院管事升兵部右侍郎总督蓟辽加右都御史至是卒于任
　　○给甲丙天财三库本色绵布一十九万八千七百一十九疋绵花二十九万五千五百六十二斤钞九十八万五千九十锭支太仓库折本色布银三万二千八百一两六钱有奇铜钱八百二十万四百一十文零分赏军士人等
　　○丙子刑部右侍郎董裕因人言再＜锍-釒＞乞骸不允
　　○户部尚书赵世卿＜锍-釒＞国家置立钞关仿古讥市徵□之法内供赏赉外济边疆法至善也臣莅任以来备查崇文门河西务临清九江浒墅钞关扬州北新淮安等钞关会计录载原额每年本折约共徵银三十二万五十五百余两于万历二十五年增银八万二千两此定额也查万历二十七年以后岁减缩一岁至二十九年各关解到本折约徵银止共二十六万六千八百两三钱比原额过缩臣不胜惊讶随查各关监督预呈文案在河西务关则称税使徵歛以致□少如先年布店计一百六十余名今止三十余家矣在临清关则称往年夥□三十八人皆为沿途税使抽罚折本独存两人矣又称临清向来叚店三十二座今闭门二十一家布店七十三座今闭门四十五家杂货店今闭门四十一家辽左布□绝无矣在淮安关则称河南一带货物多为仪真徐州税监差人挨捉□畏缩不来矣其他各关告穷告急之人无日不至不敢一一陈渎大都人情熙熙攘攘竞尺寸之利今乃视为畏途舍其重利不通往来无乃税使之害尤有甚于跋涉风涛者则苛政猛于虎之说也  皇上得无以连年税使之进供为有余乎不知其所朘削者即此各关不足之数上亏钱钞之供下缺九边之饷皆此之谓也即此一项则各项钱粮种种通欠皆可例推  皇上之富以天下为富今使行旅萧条课程虚匮有无何以流通诚思四方□贾何故舍重利而不行各关课额何故至今而不足则此足彼虚利多害少税使当罢之急自洞悉于  圣衷矣
　　○戊寅刑部以朝审重囚请命大臣主笔  上已点用兵部尚书王世扬阁臣以六卿位次不便请改命吏部尚书李戴不得以疾为辞从之
　　○己卯太仆寺署印少卿连标＜锍-釒＞言臣待罪冏寺见迩来国家多事借讨纷纷户工二部动去八百七十余万见存库者仅一百万有奇是冏寺之空虚未见若斯之极也项因  福王婚礼工部请再行借马价银二十万奉有  成命臣等窃为国家设立太仆寺有本色以备取兑有折色以备收买  孝宗朝有马七十万克壮万乘之威灵嘉隆时有银一千万足备一时之招易今三营骑操州县寄餋不及三万匹有余马价银两节年借动仅存十分之一本折俱称缺乏万一国家有事调取马匹无以供命将责之户部乎将责之工部乎今值奉旨准借之日欲陈上恳恐拂大臣之意而来言者指摘欲忍隐不言是亏寺臣之职而贻将来患祸况前日借讨刻期以偿化为乌有今日复借循习故套安知不为空谭岁削一岁冏寺之积不至荡然一空不止也伏乞敕工部严责该司殚力凑处用充典礼之需不得滥讨以妨军国大计其先年借过马价遵旨补偿庶为两便
　　○庚辰升湖广按察使陆长庚为江西右布政使福建建宁府知府朱汝器为按察司副使分巡兴泉道
　　○升大同副总兵焦承勋为挂印总兵镇守大同等处地方　　○辛巳定公主子孙入监读书恩例先长后次
　　○升贵州安顺州为安顺军民府铨补知府推官经历各一员礼部题铸印信
　　○是日五更东方流星如鸡弹大青白色尾迹有光起自下台星至近浊随时观见西南方流星如椀大青白色尾迹光明照地起自参宿行入天苑星后有二小星随之又有大小星数百四面交错而行
　　○壬午应天苏松地方南汇获夷男妇尼失由弗多等五十七名浙江获夷妇乌多十郎乌石卖多三口同时以闻兵部覆海外情形茫乎莫测苟涉疑似不厌致详盖多命所关外夷观望诚当慎重也南汇所获各夷译审三变其说虽情伪不可尽知而貌服动履实类琉球且身无寸刃骈首就擒浙省所获夷妇夷船同在一时供吐相类应俱填给勘合应付口粮脚力差官押送福建巡抚衙门责令惯熟琉球音语通事详加译审果系该旦人民别无他故遇有便船转令顺带回国交割如其中有隐情或系奸细应否作何区处不妨详译据实奏请定夺报可
　　○癸未升四川按察使周嘉谟为右布政使兼事分巡上川东道狭西副使袁弘德为右参政分守关西道
　　○管仓场刑部左侍郎谢杰题国家漕东南之粮四百万石以实京师此二百年定额也近因旱涝频仍改折数夥流离相望议赈日增兼此河工告急坚请截留臣视事未及五月掣签未及两轮而粮已报完计收粟米粳米共一百三十八万一千五百石有奇累年入数未有如此其少者今京仓实在之数四百四十八万余石仅足二年之支设使明年之运又如今年则将并此二年之积亦耗矣况今年粮运全赖天时助顺河流复通而粮数又少故得迅速抵湾倘天雨不时河道梗塞可不为之寒心哉去年偶因南粮阻冻暂储通仓今岁遂欲循故事该臣屡票严催迄今方得完备由斯观之各省人情大都如是势必展转营求本无灾伤而告灾伤非水旱而告水旱因循故套又将以改折告矣仓庾空虚至此隐忧已在目前乞  天语叮咛敕下户部乘此会计之期通行各省直地方非真有十分之灾伤水旱府县徵收决不许其轻言改折河工别为措处亦不许其轻言截留每年粮运必至三百万石以上每年积余必至数十万石以上则数年之漕可余一年之食庶几根本之地可支而将来之忧可杜户部覆如议报可
　　○甲申两广总督戴燿＜锍-釒＞辞平黎叙功增秩不允
　　○丙戌与原任山西巡抚魏允贞父母祭葬如例
　　○戊子改兵科右给事中夏子阳代洪瞻祖册封琉球以瞻祖闻艰归也
　　明神宗显皇帝实录卷之三百七十六
明神宗显皇帝实录卷之三百七十七
　　万历三十年十月己丑朔孟冬享祀  太庙遣官恭代
　　○赐辅臣历及讲官有差
　　○应天宿松望江二县重灾准改折休宁祁门婺源等县以差赈恤
　　○礼部覆铸南京兵部督理操运关防得旨准铸
　　○与原任南京刑部右侍郎王正国祭葬
　　○兵部署部事刑部尚书萧大亨等覆川贵总督王象乾＜锍-釒＞言督臣按已往之成案考近地之人情定黔蜀之分疆完拓地之全局尤恐长跋扈之志以遗身后之讥其用心亦良苦矣惟是水西侵地始于安万铨而非始于安强臣安氏迫取于杨相丧乱之时又非擅取于应龙荡平之后今为时已久旧制数更世远人亡难于究诘无惑乎水西之得以藉口而当事者之不能立决也督臣身任善后职总川贵原无分彼此如以蜀省论则守沙溪诚不如守乌江之为险而以两省相提而论则与其较量土地而树敌结怨于诸夷孰若曲为抚处而令诸夷感德畏威得此相安之为得也臣意老成谋国者当必有权衡于其间矣至议请科臣往勘是欲尽祛成心付之公论但自京抵播程几万有余里道途往返时日耽延恐议论逾多事机坐失讵若身亲目击就近查勘者之真切耶似应仍责令两省按臣会同勘报庶为两便盖督抚身在事中意见有参差议论不无同异臣按臣身在事外其侵地之应还与否地方之有无利害与否固可片言而决移时而定也今日之事苐愿诸臣以保境安民为上以招携柔远为急而以党同伐异挑衅酿祸为戒则播事从此得善其后水西从此得保其终而在事者从此亦得免于纷纷之议矣  上然之命川贵各巡按御史会督抚官遵屡旨从公查勘务求画一之议具奏定夺
　　○庚寅  孝洁肃皇后忌辰遣官诣  永陵行礼
　　○壬辰以  中官千秋令节赐辅臣上尊珍馔
　　○吏部尚书李戴屡＜锍-釒＞乞骸优诏不允
　　○癸巳试御史康丕扬言川贵以播强渐携河臣以议纷未定一时臣工咸欲遣科臣往勘近督臣亦有请矣国家设外重臣莫踰镇抚因抚臣各为其地议论不一改添设督臣以总理之有如督臣又不足凭则何人可信自朝鲜役兴与河淮南决曾两遣科勘而今遂为故事夫事易则已居其名事难则人当其谤人谁不藉此幸免今为川贵计直以勘事付总督而抚臣佐之为河工计直以勘事付总河而抚臣佐之庶两臣得一意担当而善后与荒度可不崇朝决矣兵部覆议川贵仍限两省按臣同督抚公勘便  上是之
　　○甲午宴琉球国进贡使臣郑逅等十二名命尚书曾朝节待
　　○与前军都督府带俸南宁伯毛祖德祭葬
　　○丙申工科给事中白瑜等言乾清坤宁等工与永寿殿外桥山左门同完余修饰则银作局承运库及经管内监司之惟俟旨下拱听而竣事耳伏乞敕下报完不致稽延令各衙门共成盛事时工部亦以工完卜吉告成请并不报
　　○  孝陵灾从山顶烟气上冲火起扑灭约焚十余丈
　　○礼部右侍郎敖文祯卒文祯山西瑞州人由进士改庶吉士授简讨历赞善洗马祭酒充日讲官掌翰林院教习庶吉士升礼部右侍郎至是卒于官赐祭二坛给全葬
　　○以礼部尚书曾朝节补日讲官
　　○丁酉詹事范醇敬因人言屡＜锍-釒＞陈情乞归  上优诏许之
　　○起原任山东左参政沈一中为福建右参政原仕山东副使愈沾为江西副使
　　○戊戌泗州虹县等十三州县灾以差蠲赈
　　○庚子总督三边尚书李汶五＜锍-釒＞乞骸优诏不允　　○起湖广副使曹璜为狭西副使兼右参议专管督粮
　　○与南京兵部右侍郎李盛春祭葬
　　○与豊润伯曹允成妻夫人陈氏祭二坛
　　○兵部覆云南巡抚陈用宾＜锍-釒＞称思正世居蛮莫为我属夷乃尔淩轹邻邦怨结讎深雍罕等奠纠缅报复败之奔突入关缅兵尾追委而弃之不可护而拒之不能孤城安危在此一举不得已戮思正以雪众愤驱缅兵以保弹丸盖遵奉  明旨便宜从事虽不能丕振国威庶几少解危急在事文武各官似当分别议赏但缅丑犹然窃据安插尚费处分必须外寇尽除内地安妥方可课功行赉请严行道将等官整搠兵马加谨堤防务保万安无容一失固不可挑衅速祸亦不可召侮损威一切事机仍遵  前旨悉听便宜不为中制俟事体大定之日通论前劳优叙若或弛备偾事及调度失宜致贻后患听巡按御史指名参奏施行报可
　　○甲辰管仓场刑部左侍郎谢杰以九年考满升户部尚书上＜锍-釒＞辞之优诏不允
　　○南京刑部尚书赵参鲁家居再＜锍-釒＞引病辞职不允
　　○原任副总兵谷遂以贪酷提问从宣大总督杨时宁劾也
　　○乙巳试御史金忠士劾左通政李应策在户科时物议沸腾俸居兵科都给事侯先春之下躐等先升贪戾险诈与南企仲赵邦清三人为一党应策尤善凿空说谎愚陷善类所谓一蔡京足以兼二人也彼二人既败应策不宜独俨然九列请亟罢斥以为人臣戒诏下所司
　　○礼科都给事中张问达以星变请罢矿税不报　　○丙午  诚孝昭皇后忌辰遣官  献陵行礼
　　○丁未宴海西友帖等卫进贡夷人三官儿等八十七名命侯陈良弼待
　　○戊申大学士沈一贯等题礼部尚书冯琦实系病危委非退托况部事繁剧无一佐贰代理虽欲安心静餋势不能必祗益之病耳臣等所以两进揭三拟旨暂请放归调理以待异日之用也  祖宗朝部院大臣以病乞归者多不过三＜锍-釒＞未有不允盖臣子分义不敢虚辞  主上纶音不可屡亵一以明臣职一以尊朝廷体如是也近来诸臣有至二三十＜锍-釒＞而不得请者虽  皇上不弃臣下盛德而于国体亦稍亵矣夫使其果托疾耶其心已非纯白安用留为使其果疾笃耶其身自危殆留之何益与其愈留愈请沿为虚文孰若旋去旋补得有实用臣等有慨于中久矣非独为琦发也统望  皇上裁之不报
　　○左通政李应策上＜锍-釒＞自明备引往年曾参江东之等四人招尤吴人金忠士贪酷不应行取为徐申梅守峻所庇又臣在科臣与吴八科臣侯先春张辅之论事有所指触而勘科杨应文东行查兵查饷皆臣职掌既还图升恐臣有后言凡此皆忠士所倚为腹心臣不识忌讳遂为彼辈侧目切齿而发于忠士乞  皇上亟罢臣以快私愤并明区区为国真心诏下所司
　　○四川分守松潘副总兵周国柱弃职夜逃诏巡按御史严提究问本卫指挥尧咨等各罚俸三月
　　○己酉户部尚书赵世卿言迩来帑藏虚匮金花进内愆期该监频催臣之罪也幸数日各省直解到一十四万五千有奇当刻期恭进但解到者金花也金花岁有定额进有常供若买办则岁额所未及向因  皇上有不日停止之旨往往那之金花之内至今日孔隙尽出支应无方即使今岁各省直额派金花尽数全到尚欠二万七千有奇倘又以今日正项之金花抵额外之买办则冬季不足更何以应之是臣隐忍于今而未免蒙咎于后朝三暮四臣万不敢出也今岁时将逼催讨毕临逼计未发边银尚欠八十五万转□春交又题新饷千艰万苦备见一时即令智巧无能为谋矣除金花银两尽照角□羊到之数恭进外其秋冬两季买办银两伏祈  皇上暂假严程容臣极力设处另行恭进不惟臣部得从宽政即国计军需所禆非鲜诏金花买办银两常年上供如何动称不敷你部职掌安在见角□羊到者进收其余还令严限催角□羊
　　○庚戌升湖广佥事黄仁荣为右参议分守湖北道
　　○辛亥户部覆巡漕御史崔邦亮议将殚劳督催及徵输不前等官分别奖罚以励人心知府陈大道等十三员同知知州等官刘师朱等九十五员优奖知县李在原等十四员各夺俸半年  上报可仍谕你部严定期限催角□羊不许仍前怠缓
　　○湖广道御史张似渠＜锍-釒＞言李应第辩金忠士＜锍-釒＞见其平日助赵邦清误刘九经借手操戈似矣但诋金忠士行取訏单何不发觉于咨访之时而藉口于弹射之日乞重加屏斥＜锍-釒＞中意谓应第秦人植党者也
　　○左都御史温纯言国家所最宜定者国是国是不定将上下日煽惑于疑似有无之言使有过应劣处应外转奸人得乘之以肆无稽之说而逐异己且使首相沈一贯日抱无端之疑不安于位久杜门不出则今日之大可骇者臣言官之长不可不明言以剖群疑而定国是孰应劣处御史于永清是也孰应外转都给事中姚文蔚是也孰为异己吏部诸郎之不听改科秦人多口之日非永清是也臣若仍拘不非邦大夫之义终默而不言恐满朝终不知国是终不定且永清之恶臣实纵之臣亦不能无罪盖永清之按秦也礼遇臣厚比其行臣且有言以赠惟臣出关通路多言永清之归□甚众入京臣乡人又争言永清之取赎锾至数万金而臣始心薄永清矣永清心知而畏之故当臣参论广东巡按顾龙祯即倡＜锍-釒＞力救实急急以相左之迹庶几臣避嫌而已亦可免既借子幼力却湖广苦差今岁又预谋两京学差臣难之而永清忿畏乘注顺天差力促冯应凤参臣应凤不应又向人曰冯御史欲参我止之矣向臣曰冯御史因争差不遂成疾矣冯应凤四差已满应管京畿河南等道何尝注差顺天臣亦何尝预许而横肆鼓弄不惟臣苦应凤亦苦矣又乘赵文炳外转则力激文炳曰今秋还入年例致郁成疾不惟臣苦文炳亦若矣又乘吏部尚书李戴引疾则肆言臣欲过吏部臣与戴为三十年莫逆友见戴疾且无后对妻子垂泪对科道田大益等力言戴不可去而忍幸灾耶又乘御史刘九经有十月南山之语不过书生期望老成则与文蔚共肆言曰秦人欲侪首相臣与首相同舟共忧四年矣居尝相约以散朋党和调人情首相常曰人苟可用虽夷类亦录臣心实服而忍闻乡人有挤首相之言耶永清不过欲尽逐秦人多口之能考察己者而会文蔚推外之后迫欲从吏科以转京堂乃求之不遂遂两相倚为一拳两虎之谋使自相攻而坐收渔人之利此一网打尽四司之长盖不准改科者邓光祚吴仁度也日非永清者赵邦清其一而侯执躬池鱼之殃耳乃草蛇之惊又藉以憾倪斯蕙矣然未已也永清即以其计阳翊九经争班而阴陷之九经不知也九经又从永清恨臣规切参董裕默以参臣是又诱秦人自相攻又谓其＜锍-釒＞出李应第手更有参首相语为九经所删不将以莫须有之言为不可易之案乎顷又齮龁牛应元会推之议曾以九经＜锍-釒＞中语为陷阱地此一纲也将半及于秦人矣于时首相不知也吏部之四司受害不知也众言官不知也虽文蔚亦不知也总之部郎交构之衅则有之秦人多口之谬则有之而强以无罪为罪强以不贪为贪强以未参为参强以不党为党则二憾之为也尤可惜者吴仁度也未有交构又无口过亦入网中无一人不为仁度屈亦无一人敢为仁度言则以二憾之故深愿首相直信勿疑速出视事以先国家之急其内外臣工藏诸腹者诸臣不必深探苦逆中人以莫可角□羊之罪庶国是可定而天下治安亦可永保无虞矣
　　○壬子大学士沈一贯奏臣以多病屡＜锍-釒＞乞休未蒙恩俞正图再请适都御史温纯投臣一揭内参御史于永清都给事中姚文蔚而因言其肆无稽之说使臣一贯日抱无端之疑不安于位杜门不出等情其言永清乘御史刘九经＜锍-釒＞中有十月南山之语与文蔚共言秦人欲挤首相致臣一贯不得不疑云臣略读茫然不省随请纯入一一面角□羊始知所谓十月南山者谓九经论董裕等之＜锍-釒＞有云诚恐匪人用而凡所引用者皆匪人则南山志慨师尹十月兴咨皇甫关系岂浅等语此为挤臣而发也臣语纯曰一贯求去自是行其素志已非一朝夕实未尝抱无端之疑纯亦洞然面释而去臣思此事若不为  皇上大廷言之恐天下传闻不能谅察谓臣果因怀疑求去则本心不明而去志弥郁不敢不备陈之臣惟朝士相攻自其故态但党之一字则诸臣立言之过臣誓不言党第知忧国奉公者为贤不问其为何党也每与纯言及此纯亦素知臣心矣臣性疏直未尝疑人臣素不预人黜陟未尝致人之疑于永清姚文蔚既不与臣相闻彼于何处倡疑秦人何故而欲挤臣忽自生此疑且臣九载直阁三年独任虽是金石岂当销毁病为真病乞为真乞即三尺童子可度意而知人亦不必生疑也久置身于得失之外而尚谓臣因疑求去则臣心晦矣第九经此言臣今日既已觉之益当自省昔管仲乐闻讥谏之言萧何乃设书过之吏子产不恶乡较之谤李沆逊谢狂生之讪君子自反责躬自厚纯以前言为书生期望之言他日记事者亦书生也得无惧乎臣如冥悍谓已决非师尹皇甫则乖小心之义傥其实为师尹皇甫也而予之以名复不受必当再蒙其殃臣虽至愚不忍以此自居也影之难息不如息形臣之求去固非因此而发亦当因此而力矣臣又忆在阁时文书官送汪先岸刘九经二本传  皇上口谕汪先岸官准他刘九经妄劾大臣着降三级用臣等再三询问的实□量拟票今摧折老成一句出自臣鲤横及多官一句出自臣赓朝廷将何倚用六字又二臣所同拟臣皆采用未尝加损一字票罢之后臣赓叹息而言九经是我门生一＜锍-釒＞而妄劾四大臣  皇上处之极当又共服赓之不私也其日之事如此而外人尚有疑臣之挤九经者赖二臣能为臣明耳臣恐天下后世之疑臣不解也敢因今日而并言之伏乞  皇上怜臣久居多凶多惧之地蚤放致仕以全晚节若乃在廷纷纭之议则有圣明乾断在上诸臣公论在下臣去国之身不敢复预  上曰卿以积劳求去原非怀疑而发况既无所闻疑从何起朕素知卿忠诚亮易何必具＜锍-釒＞自明方今国家多事议论纷纭正须卿坐镇人心以定国是还著鸿胪寺堂上官再往宣谕亟出赞理以副朕惓惓眷怀
　　○命礼部铸给辽阳管粮通判管理福宁州海防通判南京兵部督理操运各关防一颗
　　○工部尚书姚继可＜锍-釒＞请催解湖广江西积逋丁字库麻漆等项银两以济然眉诏各该有司官都住俸令抚按官严行催督依限起解如有仍前迟缓者参来处治不贷
　　○癸丑河南睢陈兵巡道按察使萧雍告病乞致仕许之
　　○甲寅晋府奏河东王慎键于五月初十日薨逝遣行人徐绍吉往掌丧葬
　　○大学士朱赓题蒙发下温纯一本参论于永清姚文蔚欲将劣处外转臣甚难票拟欲降二官则首辅之言不信于  皇上首辅必不自安是促首辅之去矣欲宽此二官则都御史之言不行于僚属都御史必不自安是激都御史之去矣二大臣者皆国家之柱石缺一不可臣不能为  皇上荐用一贤而一举手之间至动摇二大臣臣何以自解于天下万世且次辅鲤亦以都御史＜锍-釒＞中微词有关心迹连日皆不进阁夫心迹在微渺之间犹且引避不出若票拟出自臣手明是臣挤首辅矣意将何为此臣所以宁死而不敢票也况臣智识短浅初自外至与廷臣绝无私交不知永清文蔚果是何等人遽一拟之亦无以服其心臣今日尚在是非毁誉之外犹可直抒愚悃为  皇上分明之明日即在是非毁誉之中虽欲自明不暇安能论他人之曲直哉谨将原本封进伏候  上裁
　　○以前军都督府掌印永康侯徐文炜调后军都督府掌印
　　○补骆思恭王允廉为锦衣卫南镇抚司佥事管事
　　○刑科都给事中杨应文以左通政李应策论及其升转查勘等事上＜锍-釒＞自白云六科都给事中升转以俸为序彼时侯先春俸居一应正推应策俸居二应外转臣应文俸居三应次年内转乃应策蓦升京堂臣因外拟应策心不自安日肆猜疑反掜云无故起旧为臣设计以为陪推之地策见先春起用对人辱骂选司不先升已选司不得已移手本于吏科查取升转一定旧例时署科事许子伟惧策威焰假托会议设见任未任两项以策俸第一朦胧回部及查回部手本亦无先春应陪之语应策何为凿空说谎也外国之差轮及于臣时议论聚讼将士汹汹几成变乱咸谓此行如蹈水火比至朝鲜会集督抚镇道等于功次阵亡军饷册籍矢公矢慎查勘的确具＜锍-釒＞覆命下部其兵册登答参驳等项则送兵科备照饷册则送户科备照各核明无弊题覆随蒙  皇上升臣今官臣窃以臣子驰驱之常方愧逾涯何敢妄觊光禄寺少卿而托应策游扬主持且从实勘报该部核覆  圣明业已洞察可幸无罪何必欲杜策口而俾无后言也伏望  皇上详加查访为臣昭雪公道不胜祈恳诏下所司
　　○乙卯左通政李应策因都给事中杨应文御史张似渠康丕扬交章论劾复上＜锍-釒＞自明而极言张辅之侯先春杨应文营求推转至党同十余人驱逐秦中诸臣异已者不遗余力乞赐密察以昭公道诏下所司
　　○丙辰赐辅臣鲜藕
　　○宴泰宁等卫进贡夷人脱孙孛罗等二百十八名命侯徐文炜待　　○刑部以朝审竣奉旨今岁两京各省暂免行刑因＜锍-釒＞请释矜疑幽系不报
　　○户科都给事中姚文蔚辩左都御史温纯＜锍-釒＞言臣初列兵垣时东事危急上＜锍-釒＞乞专委任以责成功忽奉  圣明报可一时和党破坏东事者从此皆切齿于臣及中路损师首辅赵志皋乘机上＜锍-釒＞撤兵臣独愤然争兵必不可罢都给事中张辅之御史于永清继臣有言遂蒙  皇上采纳一意进剿务收荡平之功后徐观澜丁应泰剃眉割发陵辱将士十万之众汹汹鼓噪几成大变臣复有＜锍-釒＞条陈撤兵善后事宜于是遣科臣杨应文勘定东事收回十万人马保全属国乃和党忌臣嫉臣必欲中臣以奇祸而后快至二十八年  皇上命臣往江西典试遂挤臣外转臣闻报待命不下二十九年  皇上连升臣至今官或者亦垂记小臣前有一言之献乃忌者益深矣温纯久在于朝岂无耳目乎纯所指摘臣者一谓于永清乘御史刘九经＜锍-釒＞有十月南山之语与臣共肆言秦人欲挤首相沈一贯等语果于何地何日何人听闻纯胡不言乎其心诚恐阁臣即出突倡此说嫁言臣等使阁臣抱无端之疑不得安于位者必纯之言也一谓臣外推之迫欲使吏科以转京堂乃求之不遂使自相攻而坐收渔人之利臣反覆数四始知其为赵邦清发也邦清事败计无复之始扯光祚臣何能预知其必然使自相攻而坐收渔人之利耶臣与吏科都给事中桂有根同升臣居户科官已定矣胡可改也有根出科随补原任都给事中项应祥命即下矣何所改也纯以为应策所最恶者臣与永清以台长攻之压诸御史使不敢言吓诸科臣使不敢发显是意指风动吏部使不敢议其非而正其罪一人被论横扯多官又有大臣从旁代为之击此风一倡谁不效尤是言官弹劾未动一奸先空善类岂国家之福哉诏下所司
　　○丁巳御史于永清辩左都御史温纯＜锍-釒＞备言布政王泮先参按臣顾龙祯为先肆凌轹奉旨革任听勘与臣无与纯任性注差河南道冯应凤不得与闻应凤因是杜门不宜以此罪移之臣纯转赵文炳年例致文炳郁死又不宜以此罪移之臣总之天下有有罪之御史而无有罪之台长臣惟引罪求斥岂敢效赵邦清之泼撤以犯公议诏下所司
　　○刑部以妖言惑众狱上请将吴顺等九名监候处决林樟等四十八名各发遣潘枢中式举人礼部查革除名诏如拟
　　○晋府奏河东王慎炼于五月初十日薨逝遣行人徐绍吉往掌丧葬
　　明神宗显皇帝实录卷之三百七十七
明神宗显皇帝实录卷之三百七十八
　　万历三十年十一月戊午朔礼部以吏部郎中倪斯蕙等与御史何淳之胡鹗等互争班次覆议国初之制专准品级永乐以后兼隆侍从隆庆初年本部题准事例科道自为一等列于部属之先自  皇上登极以来常朝班次四班先六科而吏部郎中等官接之五班先十三道而别部郎中等官接之三十年众所共睹之旧规一旦昂彼以抑此又适当吏部四司空署之后则非偏亦偏非徇亦徇矣谨开具事理及旧＜锍-釒＞旧仪以请惟  皇上一言决之得旨凡议礼当以会议题准者为准班次你部既说隆庆初年曾与礼科议定奉有  明旨自后虽常改行却未题准还照隆庆初年例行
　　○己未原任礼部尚书陆树声＜锍-釒＞谢存问  上嘉其三膺存问赍奏孙男陆景元特准送监读书
　　○庚申宣府巡抚彭国光引病乞休不允
　　○川贵总督王象乾＜锍-釒＞言安强臣征播谭者莫不推为首功矣臣请悉其概报捷称强臣及陇澄大创杨兵杀死伪提调把总五十余人贼兵及万歼其领兵第四子杨惟栋及破囤之日总兵吴广摉箐擒获惟栋强臣乃称大水田杀死者系何元保即一惟栋而五千之提调可知杀贼万余而角□羊验之首级何在若非督抚严查将终执为瓜分之地矣此水西大水田之概也佯败卖阵迹已昭然送药往来又经会勘水西围守四十余日而囤如故官兵攻两日而囤即平倘终靠强臣把守后门阴相犄角逆酋无剪灭之期矣此水西让路之概也噫强臣欺  君助逆得保首领幸矣犹尔喋喋言功岂果济江而后逆酋上囤乎夫八路皆于二月十二日进兵而水西兵屡催不出至二十四日强臣方劄马庆水曹几何时而捷报私回安兵尚未抵播而官兵已追酋入□矣岂以其擒斩之多乎八路皆三万为率七路擒斩多者五六千少者不下三四千土司中如冉龙御兵八千擒斩不至八百马千乘兵三千擒斩八百七十五名颗千乘之妻秦氏报效不交饷兵五百擒斩一百一十七名颗而工家且首夺桑木大滩等险关竟不言功何其勇且顺也水西提兵三万擒斩仅三百八十夫以兵数与擒斩之数軗强臣不可谓有功矣以诸臣之揭与督臣之檄较又不止于无功矣即强臣而功贵州之拟赏未为不厚必胙之土而后为报乎还我侵地不究既往已属浩荡之恩若因其挟而与之彼得之不以为恶我与之止以示怯德与威两失之窃恐今而后求无不获欲无不遂恣睢暴戾愈无所忌惮也至于水未之使臣执而囚之亦自有说去岁臣牌行守东道张悌查复播地强臣窥见奢世续无子以妻之幼弟阿利改名奢承宗入维奢氏彼其视永宁固囊中物也遂听李希胜诸奸目之计语世续曰宁费万金不让寸土永宁奸目胡承颜等乘机骗银一千三百余两违例入京放债被锦衣卫缉获债单历历可查臣窃谓世续可原承颜等侵费之罪终不可释也强臣又差李甫等数人携带金银数千四出营干臣差官追至荆襄李甫等闻风逃遁拏获吴奇艾天培等摉出金银见寄荆成都官库臣拨置奸徒酌量处置实遵奉敕书而谓无因而囚之则传闻之误也至谓抚臣亲许爵土之赏此盖剿逆之初无兵无饷不得不笼络悍酋无使为我梗耳强臣果能缚首功以献臣与抚臣亦何敢爱此尺寸之土以食前言今酋既已避嫌而又欲藉口瓜分是  明旨之所禁也即抚臣与臣之咨文书劄并无瓜分一字臣固信抚臣非执硁硁之小信以成狡酋之要挟者况酋既无功不与之地正所以成抚臣之信也伏乞谕令速出视事以慰士民之望如臣谬以三省重臣一旦蕞尔土酋簧鼓若此无能之效彰彰明甚并望  皇上矜放兵部覆议遵义水西地界经诸臣交章论列本部议覆屡奉旨责令会勘勒限完报今督臣因占地未还历数安酋征播之事以听公论其为封疆虑诚慎但以人言纷至前局未了后效未章辄尔抗＜锍-釒＞乞休似乎诿责于己而贻难于后者亦非  皇上所以责成督臣之深意矣至于安强臣功次统俟勘叙到部另行酌议类核水西目把李希胜等拨置争占罪诚难逭然地界未定亦应俟事体勘完分别处治永宁夷目胡承颜等业经刑部具题递回原籍听彼中总督查照处分诏播州水西地界已曹奉旨会勘毕具奏朝廷自有处分王象乾身任督臣播州新造善后事宜方在经理何得为此一事辄议抗＜锍-釒＞乞归令仍旧供职其余依拟
　　○兵部覆宣大总督杨时宁议称小佛僧欲往西行怀意已久往年曾宣谕顺义王力止之今报忽于九月二十日即行盖恐其留故行之速据其言虽谓佛僧西域削发而行廉其实原因剌麻送回行李而去虽所带之人不多经行不繇内地而夷性叵测或阳顺阴逆与彼合谋或诈繇川底乘机阑入皆未可知汉过故不可先虏后尤不可堕请命督抚衙门严宣谕以为未然之防报可
　　○辛酉云南巡按宋兴祖＜锍-釒＞臣自入滇闻蛮莫宣抚同知思化之子思正素勇悍戕各夷以残陇川挑动木邦阿瓦连谄夷兵逼蛮莫思正不敌驱象携家奔腾越以求我援阿瓦木邦大兵尾之历三宣越诸关直抵黄连关而阵距腾越三十里许境内大震副使漆文昌参将孔宪卿虑州城不保绐思正杀之我兵取其首令阿瓦取一膊此一时济变万不得已之计顾臣心窃有忧者蛮莫当缅水陆之冲有蛮莫则外蔽三宣内障腾永远通六慰一旦挍之阿瓦六慰皆失三宣任轹卒有蠢动征调何及昔年思化众议处治抚臣陈用宾特主容留以悍缅寻以征缅功授上同知思化殁而思正内属仍旧令急而不救则已且杀之凡为属夷将必生心曰内附不保首领土地而附缅得安全是我连各夷之交而长其敌讎也臣闻洞酋有猛力者兵强与思正善出兵残木邦以牵其内顾而阿瓦木邦遂疾去以保巢穴倘思正三日不杀阿瓦亦去我有救属夷之名而思正重德我因内御外忍不殚力矧思正部下强兵二三万足当一面此事大类杀悉怛谋不无可惜大率缅夷连兵压境势甚阽危有地方之责者谓何爱一酋不以保全境仓卒筹画惟是杀思正可救缓急臣何敢以事后议其非但臣闻阿瓦据金沙江修造船只且欲杀洞吾猛乃修往年同  天朝杀缅之怨滇无兵往救又蛮莫既阻无路可通倘所并诸夷尽服缅而为缅用是缅昔在数千里外今与我错壤而居得无烦备御者昔止一缅今诸夷皆缅而我只一滇省强弱殊违以无险无兵无法无食无蔽之滇当诸夷连合横结之势或一蠢动则祸中门庭而腾永危又顺义系缅路后冲新城兵弱酋或繇此问道而蒙化大理危为滇南计惟有豫裕兵食急杜衅孽两端而已环滇皆土司有事率调土司兵以夷攻夷也调之非行粮不行既行非日粮不餋滇在万里外奏请必半年乃达一有缓急待请饷而后调兵势已不可为臣谓滇之矿税悉宜尽扣留滇中以备兵食傥缅酋数年帖服不动前项矿税当如数解进以备上供耳臣闻阿瓦追思正时声言奉上司命来说者指买宝石参将吴显忠也显忠久奉  明旨准回籍税使杨荣縻留役使往阿瓦开宝井显忠实以厚利饵夷人而为之换宝石宝井在缅服中远数千里夷有以为利又岂待中国税使而后开卒启杀属夷拆藩篱之祸弃内附土地人民而使缅与我比邻剥肤  皇上神圣思此役可停否且宝石是蠢然石块止媮一时观玩无益天下国家开宝井与保边疆孰得孰失故臣愿停开采而急杜衅孽也伏望  皇上速降明诏取回杨荣敕下预计兵食防于未然滇南庶几无患不报
　　○河南税监胡滨以千户李承恩听信审理正徐文炜称河南布政司绝王库内收贮约银百万余两奉旨使其同该抚按等官查勘回报云臣入省同巡按杨光训到布政司同左布政姚学闵右布政易登瀛参政陈所緼朱思明盘库内原无绝王库名色因诘问徐炜李承恩彼称事出风闻原未亲见臣以前册开徽汝伊三府相继故绝徵收禄粮六十一万二千一百余两及周府永宁等九王故绝省银一万八千三百余两询之各官咸称此数十年积集至今随徵随放拨补周藩繁衍之用各府粮银虽有定数小民拖欠与年远故绝开豁者多若遽追徵合省闾阎哄然怨讟万一他虞非所以仰体朝廷爱养黎元之德意也今拟通融措备见有在库银五百二两二分又二十一年至二十七年应徵徽伊二府禄银二万四千五百三十五两追完解进比外毫无措处矣臣不得已遂依所议谨将会查始末奏请定夺得旨收贮绝王禄粮既经内外官公查别无积贮乃徐炜李承恩误听风闻妄奏欺玩尔便同抚按官解赴法司问拟其银两俱令解进应用余拖欠既称年远特准免徵以示宽恤小民德意　　○壬戌左都御史温纯言臣两＜锍-釒＞参于永清姚文蔚未蒙允行二臣辩＜锍-釒＞一上即允行是臣言不足信二臣之言足信也在文蔚认他人之功为己力与今日事何干臣不必更言惟永清以御史为臣紏乃敢肆言反噬皆不当与斗口惟叹孔子为政七日即诛少正卯止为其聚群饰邪未至如永清之闪烁臣不畏永清之难去而畏朝廷之纪纲法度自此澌灭殆尽也臣又叹宋臣苏洵能辩安石之奸于未用今满朝不能辩永清之奸于久纵臣辩矣而无诛少正卯之法不可无苏洵辩奸之论故申言之伏乞  皇上赐臣归田特奋  乾断降于永清外任量惩姚文蔚即臣去而法纪犹存矣诏都御史总持台宪整肃百僚有所见闻不时纠弹自其职掌何乃于倡疑摇动各官争忿之时方行劾奏致生疑惑曲直莫分于永清既经总宪官指摘令调外任用姚文蔚策励供职方今时事可虞大小臣工正宜和衷同心共图消弭如有怀私观望淆乱国是者科道官据实参来处治卿总宪以来公平正大心迹自明何必抗＜锍-釒＞求退宜体朝廷任用忠贤仍旧安心供职不允辞
　　○癸亥因两淮盐法太监鲁保之请与扬州天宁寺万寿寺额名藏经二部
　　○巡抚狭西都御史贾待问卒待问直隶威县人繇进士授知县召为给事中出知府累迁副都御史巡抚狭西累功晋都御史兼兵部尚书考满加太子少保至是卒于军府赠太子太保登四坛赐将作金钱使官往莅其祭
　　○兵部覆顺天巡抚刘四科劾戴致益贪庸应革任回卫李天培才地不相宜应调腹里刘光爵苖延龄草率塞责坍工多寡应分别降调以为修工夫职之戒及条议四事一谓蓟镇抚赏岁费五万余金乃承委官员率多侵克所买货物粗少不堪以故未厌夷心纷纷告换兼之愆期守候愈费愈多弊实坐此议欲今后委官责成路将慎选请用并入年终甄别＜锍-釒＞内功罪与同劝惩不爽抚赏其有实济乎一谓蓟镇藉客兵以修防迺客将相率占役卖闲兵无实用主将又复引嫌怨避事无责成欲修筑之经久得乎议欲今后客兵修工责令三路协守各照信地亲历调度务令高坚足堪保障如有旋修旋圯者协守客兵一体论罚一谓蓟镇沿边之区过客络绎不绝马供递送军役扛擡在使客视武弁为易与而将官又曲意阿承以致应付日烦军疲马瘦脱有缓急战守何资议欲严加禁饬除按关巡关及查勘公差之外其余过往官员俱不得枉道边关将官亦不许徇情应付违者按法参处一谓蓟镇迫近京师五方交错无藉奸徒往往假借夤缘希图效用一不遂欲辄播流言如过听之则在事者惧矣议欲今后一切边务军机惟以督抚按关奏报为据敢有擅造伪言謆惑人心者在内听厂卫五城在外听督抚按关等衙门擒拏依律究遣诏如议行
　　○吏科都给事中陈治则言左都御史温纯＜锍-釒＞参台省二臣之故实激于今日台臣金忠士之论李应策又激于前日科臣张凤翔之论南师仲赵邦清也盖三人为纯同乡相继论斥纯疑二臣实为之故其＜锍-釒＞词有曰永清欲尽逐秦人又曰此一网也将半及于秦人据纯之＜锍-釒＞行纯之意明示人以风指使人不敢论及秦人将使畛域一分言路遂塞国是终不可定矣不报
　　○甲子以祭  三皇于  景惠殿收回祭设赐辅臣
　　○升江西左参政王佐为按察使兼右参议分守湖西道
　　○礼部尚书冯琦覆真人张国祥乞母恤典议  累朝事例独文武有恤勋旧有恤是外并无所谓真人得徼身后之恩者张国祥＜锍-釒＞称祖父俱蒙祭葬及查伊祖彦頨伊父永绪乃引方士异流陶仲文邵元节例而得之耳夫真人在国朝凡几世矣从前未有而以一时偶得者为例可乎且陶邵不旋踵亦追夺矣予者既夺而夺者犹欲执以为例可乎弘治十年例一切杂途尽行停止隆庆三年例杂流出身者不许渎奏真人既非文武世勋又非圣贤遗派谓之杂途国祥但知母子私情不顾朝廷令甲谓之渎奏应寝阁不行以后凡有越例奏扰者容臣等从重参究以为夤缘冒滥者之戒诏览卿所奏执礼查议的是但张国祥在京候旨修醮伊母远来卒于旅邸殊可悯恻特与祭九坛以示优恤
　　○与南宁伯毛德妻王氏祭葬
　　○乙丑顺天巡抚刘四科议历年防秋兵马俱于十一月二十日撤回今岁虏情稍缓应照二十四日十一月初十日撤放但今天气严寒各修工班军若候撤期方准撤放则钱粮不敷若一概留之在边枵腹冻馁情有不堪今查原派工程但有先完者即先准其撤放未完者仍令上紧兴修必待报完方撤庶勤怠知所劝惩此亦权宜通变之术也兵部覆石燕曹墙四路宣大兵马暂留于十二月终撤放其东西协地方大同延绥二营应候免班官军见面交代方许回镇一面督令主兵南兵查照信地慎加防御遇有警报相机战守仍通行申饬各省镇督抚官将来历该班兵马行令各该将领比尝加意挑选依期督发赴蓟辽防守不得延缓后期及以老弱充数听该镇督抚衙门于年终甄别奏处其标路兵马行粮移咨户部照例支给报可　　○丁卯冬至遣英国公张惟贤代祭  天于  圜丘
　　○戊辰以冬至令节赐三辅臣上尊珍馔特遣司礼太监待茶饭又赐烧割伏姜甜食
　　○壬申保定巡抚孙炜再请将各省直协济工料银两改为解部柴直彼见百官急需自不敢缓一转移间而疲驿稍得苏息畿民不直重困兵部覆议已经俞旨似难纷更惟自今以后将节年拖欠银两定限三十一年带徵六分三十二年带徵四分先后相兼依期起解果能全完咨送吏部纪录六七分以下住俸降革有差仍载入户工二部钱粮册内听吏部咨查明白方许考满庶不至仍前□缓诏从之
　　○兵部题九边阅视前次候旨已久今又届期请速赐换发以昭劝惩诏这次阅视赏格还再酌拟停当奏来行
　　○癸酉  瑞献皇太后万寿节赐大学士一贯鲤赓金银万寿枝并金银篆绫符等物及讲官有差
　　○故给事中张凤翔女张寿姑待父以孝闻诏许旌表
　　○甲戌南京通政使杨时乔告辞任不允
　　○荫原任南京礼部尚书陶承学孙陶履中送国子监读书
　　○乙亥  孝惠皇后忌辰遣官往  茂陵行礼
</div>
    <div class="pagination">
<a href="明实录神宗实录_page242.html">上一页</a><span>...</span><a href="明实录神宗实录_page238.html">238</a><a href="明实录神宗实录_page239.html">239</a><a href="明实录神宗实录_page240.html">240</a><a href="明实录神宗实录_page241.html">241</a><a href="明实录神宗实录_page242.html">242</a><span class="current-page">243</span><a href="明实录神宗实录_page244.html">244</a><a href="明实录神宗实录_page245.html">245</a><a href="明实录神宗实录_page246.html">246</a><a href="明实录神宗实录_page247.html">247</a><a href="明实录神宗实录_page248.html">248</a><span>...</span><a href="明实录神宗实录_page244.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
