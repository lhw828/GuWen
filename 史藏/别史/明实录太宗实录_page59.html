<!DOCTYPE html>
<html>
<head>
    <meta charset="UTF-8">
    <title>明实录太宗实录 - 第 59 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太宗实录 - 第 59 页/共 95 页</h1>
    <div class="content">　　○乙卯夜月犯昴宿
　　○丙辰  命平江伯陈瑄充总兵官都督宣信副之帅领舟师漕运粮储赴北京
　　○丁巳  赐国子监琉球云南四川生怀德等四十六人冬衣靴袜
　　○庚申行在户部臣言四川龙州土民言本地不产盐乞以潼川等处富石益轩永富青埧竹溪五井开煎资土民之用岁纳官盐十万斤今已差官覆实可行从之
　　○四川汉州亻□卞邡县言县民自永乐五年至十年亏官茶十六万六百五斤乞折输钞  上谕行在户部臣曰此因近岁役民伐木妨其采办如又令纳钞民不能堪况蕞尔小邑亏茶动以万计累年所负取偿一时有司逼迫之必有鬻田产子女以免责者其悉蠲所亏
　　○壬戌擢进士钱述为浙江按察司佥事陈鉴徐则宁为福建按察司佥事陈奇刘选黄翰梁谦顾巽为江西按察使司佥事曾鼎郭公绪饶安张思安为狭西按察司佥事陈仪刘长吾陈赏为广西按察司佥事朱与言罗贵素为湖广按察佥事于庭颐刘成扬勋为四川按察佥事章睿为广东按察佥事吴赐为河南按察佥事钱遂志葛回为山东按察佥事郑柱为山西按察佥事涂克敏张志文邝野彭慎陈治刘琏周常欧阳和为监察御史监生牛麟田纲为给事中
　　○麓川平缅宣慰使思任发遗头目刀弄发等贡象六马百匹及金银器四等物谢恩
　　○癸亥湖广沔阳州言比岁水灾没民田三千四百七十一顷税粮无徵乞折输钞帛从之
　　○丙寅册中军左都督刘谦孙女为岳阳王孟爟妃太原左护卫百户杨荣女为广昌王济熇妃
　　○己巳设北京宛平县之芦沟桥石港口齐家庄王平口四巡检司
　　○庚午谕侯伯都督各卫指挥曰瓦剌残虏既弑其主又拘杀朝使侵掠边境违天虐人义所伐当伐尔等其秣马励兵以俟大举作尔志奋尔勇共成大功毋或慢令以干军法
　　○癸酉  命李茂昌为光禄寺少卿茂昌朝鲜国人初其父文命来朝授光禄寺少卿既卒茂昌承其父志来朝故复授是职
　　○甲戌朝鲜国王李芳远遣陪臣崔荣苏琉球国中山王思绍遣使威巴鲁等贡马及金器皿等物贺明年正旦
　　○乙亥享  太庙命皇太子行礼
　　○行在兵部奏明年春太仆寺当选孳生马诣北  上曰此非两月不能到军民送者亦劳苦其令太仆寺凡送马者人予钞五锭
　　○是月置辽东铁岭卫红泊喜鹊窝暗了下塔清河口烟墩五所
　　○是岁天下户九百六十八万四千九百一十六口五千九十五万二百四十四赋税粮三千二百三十五万二千二百四十四石布帛一百八十七万八千八百二十八疋丝绵二十二万六千九百六十八斤绵花绒三十八万九千三百七十斤课钞一千八百二十三万一千一百九十八锭金五十两银二十七万一千二百二十六两铜二千八百四十八斤铁八万八百五十九斤铅一十万九千九百九斤朱砂一千二百四十四两海＜贝巴＞三十三万八千六百八十九索茶一百九十九万七千八百八斤盐一百四十一万三千一百二十二引屯田籽粒九百一十万九千一百一十石马二十三万四千八百五十五匹  馈遗北京粮二百四十二万一千九百七石
　　大明太宗文皇帝实录卷一百四十六


大明太宗文皇帝实录卷一百四十七
　　永乐十二年春正月丙子朔  上御奉天殿受朝贺大宴文武群臣及四夷朝使
　　○己卯遣中官杨三保赍敕往谕乌思藏怕木竹巴灌顶国师阐化王吉剌思巴监藏巴里藏卜必力工瓦阐教王领真巴儿吉监藏管觉灌顶国师护教王宗巴干即南哥巴藏卜灵藏顶国师赞善王著思巴儿监藏巴藏卜及川卜川藏陇答朵甘答笼匝常剌恰广迭上下卭部陇卜诸处大小头目令所辖地方驿站有未复旧者悉如旧设置以通使命升朵甘卫指挥同知阿奴头目隆布班丹领占俱为朵甘卫行都司都指挥使赐之诰命
　　○辛巳立春  上御奉天殿文武群臣行贺礼赐宴
　　○壬子享  太庙命皇太子行礼  正觉大乘法王昆泽思巴陛辞赐图书及佛像佛经法器衣服文绮仪仗鞍马金银器皿等物命中官护送
　　○癸未以将祀南郊百官受誓戒于文华殿
　　○乙酉召甘肃总兵官丰城侯李彬从征
　　○丙戌大祀  天地于南郊  皇太子代行礼毕遣太常寺丞葛清隐复  命
　　○丁亥修曲阜孔子庙  上谕行在工部臣曰孔子代天立教故万世帝王敬事之庙宇须称不可但应故事今老释之居布满四方皆闳丽坚固孔子曲阜庙国家岂可不致重乎朕举兵靖难时严禁将士过曲阜不可损坏亵渎将士皆不敢违命令尔宜体朕此意
　　○戊子辽王植第十一子生赐名贵□□火  平阳王济熿庆成王济炫永和王济烺及护卫将校人等屡奏晋王济熺心怀忿恨图为不轨  上以至亲初未之信但以敕责之
　　○己丑山东莱州府掖县言民间食盐岁输米九千三百六十八石比年田稼不登人民缺食已蒙朝廷赈贷其该输盐粮乞折收钞帛从之
　　○庚寅总兵官镇远侯顾成等献思州叛蛮苗普亮等首级先是普亮据台罗等十四寨与靖州会同县青龙渡等处蛮寇连结为乱朝廷遣人招谕不从遂敕成等讨之成与贵州布政司参议江英等合兵击之斩普亮杀叛党不可胜计余寇奔溃遂平
　　○元宵节是夕  上御午门观灯赐文武群臣及耆老宴群臣进诗命翰林  壬辰交趾总兵官英国公张辅率兵至政平州政和县吒黄庄贼帅胡同降闻邓景异邓镕领为龙虎大将军黎蟾等七百余人逃暹蛮昆蒲册辅即进兵至罗蒙江皆悬崖侧径扪萝可上遂舍骑而进将士皆步后比至昆蒲册景异等已遁又追吒蒲捺册贼及其土人皆遁不知所之遂大索夜四鼓行二十余里闻更鼓声辅率都指挥方政等御枚赴之黎明至吒蒲干册江北贼据南岸立寨官军渡江围而攻之贼不能拒飞矢连中景异伤其胁遂擒之邓镕遁政领军追捕并其弟邓锐擒之尽获贼徒黎蟾及景异等伪印景异创甚遂剐之函其首及镕兄弟送京师悉斩狥
　　○甲午除河南鲁山县户绝税粮二千五百七十石有奇
　　○汉王高煦还南京去年冬高煦请还  上曰天寒尔与从者皆不便姑俟春暖新岁高煦申前请  上曰朕欲至秋遣尔南还高煦不应遂命钦天监择日遣之  上顾高煦曰汝必欲去世子宜留侍朕高煦曰亦欲以归进其学  上默然至是陛辞礼部尚书吕震奏诸司分官送之  上不答
　　○是日交阯总兵官英国公张辅遣指挥薛聚追捕贼酋阮帅于南灵获之先是谍知帅逃暹蛮辅遣都督同知朱广等领兵追捕广往来暹入关诸山箐中悉获帅及其党邓镕陈季扩家属帅等逃依南灵州土官阮茶汇至是聚舟师奄至获之斩茶汇以狥
　　○丙申  命妥巴阿摩葛有灌顶圆通慈济火国师赐之诰命妥巴阿摩葛者故国师哲尊巴父也
　　○戊戌乌撒军民府经历钟存礼言府故蛮夷地久沾  圣化语言渐通请设学校置教官教民子弟变其夷俗从之
　　○己亥  命工部停运营造砖罢遣军夫悉归休息
　　○设云南南甸州隶布政司
　　○庚子  命北京山东山西河南中都直隶徐州等卫不分屯守各选军士以指挥千百户率领都指挥总卒随军运粮
　　○辛丑发山东山西河南及凤阳淮安徐邳民丁十五万运粮赴宣府其运粮民丁悉给行粮及道里费仍免徭差一年
　　○甲辰夜有星如盏大青白色光烛地出正北云中西北行至云中
　　大明太宗文皇帝实录卷一百四十七


大明太宗文皇帝实录卷一百四十八
　　永乐十二年二月乙巳朔行在兵部言苑马寺军士千七百余人自陈愿随征宜选精壮者从征其疲弱者令运兵饷从之
　　○丙午  敕都督谢芳率领舟师漕运北京
　　○命成山侯王通往宣府大同阅辽东等都司调至军马  上谕之曰兵贵精多而不精徒费食而不济用其精择之又曰指挥千百户尤须精择士卒强而将领弱亦不济用
　　○设狭西藏吉地面盻囿朗堂当笼加麻三僧纲司
　　○丁未遣官释奠先师孔子
　　○和宁王阿鲁台遣其子也先孛罗都督把罕台等贡马命宴劳之授也先孛罗右军都督赐冠带金织文绮袭衣文绮彩绢各十疋时阿鲁台列奏所部头目也速不花等百二十九人请授官命也速不花为都指挥使余为指挥千百户赐赉有差
　　○戊申祭  太社太稷命皇太子行礼
　　○遣官祭先农
　　○夜有星如盏大青白色光烛地出土司空南南行至近浊
　　○己酉大阅
　　○庚戌  命安远侯柳升领大营都督马旺陈翼程宽金玉副之武安侯郑亨领中军兴安伯徐亨都督马英章安副之宁阳侯陈懋领左哨襄城伯李隆都督朱崇副之丰城侯李彬领右哨遂安伯陈英都督费瓛胡原副之成山侯王通领左掖保定侯孟英都督曹得副之都督谭青领右掖新宁伯谭忠都督马聚副之都督刘江朱荣等为前锋会和宁王阿鲁台使至言马哈木今遣乞塔歹率骑卒至兴和侦朝廷动静于是命刘江等先往兴和营于城之西出兵哨了又命谭青率右掖兵往兴和操备
　　○壬子真腊国王参列昭平牙遣使奈珠连剌等奉金镂表文贡方物
　　○增置北京皇城夜巡铜铃如南京数
　　○遣和宁王阿鲁台子也先孛罗等还赐金白金文绮袭衣鞍马并赐和宁王及其母妻文绮表里
　　○缅甸宣慰使那罗＜土答＞遣头目那牙诣阙言为木邦所侵掠  上以那罗＜土答＞素强犷遣人谕之使脩好邻境各守疆界
　　○丁巳裁减广东肇庆府封川县县丞主薄
　　○平阳王济熿等复奏晋王济熺怙恶弗悛奸谋日甚遂敕召济熺
　　○戊午  上谕行在兵部臣曰比闻天下卫所听征军士多以罢弱者备数用此讨贼何以成功其该管头目须罪之若军士逃逸缺伍其头目俱住俸
　　○麓川平缅宣慰使思任发八百大甸宣慰使刀招散各遣人贡方物赐绮帛有差
　　○庚申有自狭西来者言凤翔陇州民饥  上谕行在户部臣曰水旱世恒有之国家广储积正以备民之急朕数诏有司恤民今乃坐视其饥寒不言亟令监察御史发廪济之并按问其坐视不言者罪
　　○癸亥百官奏事毕  上退坐右顺门所服里衣袖敝垢纳而复出侍臣有赞  圣德者  上叹曰朕虽日十易新衣未尝无但自念当惜福故每浣濯更进昔  皇妣躬补缉故衣  皇考见而喜曰皇后居富贵勤俭如此正可以为子孙法故朕常守先训不敢忘言已怆然侍臣顿首曰陛下恭俭如此诚万世之法
　　○丙寅开州民李贵妻孙氏一产三男事闻命循例优给
　　○戊辰  敕镇守宁夏都指挥使张霖麟孙霖曰前虑□寇侵边敕尔移马畜南向今悉令还屯务农但谨备之耳
　　○壬申置开平卫广盈仓副使一员
　　○癸酉  命行在工部凡营造夫匠悉罢遣归期明年赴工
　　○夜火星退入太微垣犯上相星
　　大明太宗文皇帝实录卷一百四十八


大明太宗文皇帝实录卷一百四十九
　　永乐十二年三月甲戌朔
　　○乙亥以贵州布政司所辖思南思州两宣慰司地方分隶八府都坪峨异溪都素二蛮夷长官司黄道溪施溪二长官司隶思州府蛮夷长官司水德江沿河祐溪思印江三长官司并婺川县及板场木悠岩前任办四坑水银场局隶思南府施秉镇远金容金达卭  一十五洞三蛮夷长官司偏桥长官司并镇远州隶镇远府苗民石阡龙□坪葛彰葛商四长官司隶石阡府铜仁省溪提溪大万山四长官司并鳌寨苏葛棒坑朱砂场局大崖土黄坑水银朱砂场局隶铜仁府郎溪蛮夷官司乌罗答意治古平头著可四长官司隶乌罗府湖耳亮寨殴阳新化中林验洞龙里六蛮夷长官司赤溪湳洞长官司隶新化府潭溪曹滴洞古州八舟福禄永从洪州泊里西山阳洞七蛮夷长官隶黎平府
　　○丙子改河南左参政李冲于山西布政司
　　○河南按察使梁通以罪谪役长芦
　　○丁丑设隆庆州并永宁县隶北京行部隆庆古缙云氏所都之地金置缙山县元仁宗生于县东改为龙庆州国初移其民入关内州遂废至是  上以其当要冲而土宜稼穑改为隆庆州又于州东团山下设永宁县隶焉而以有罪当迁谪者实之
　　○戊寅旌表大同府广昌县民谢定住孝行定住年十二从母周行林薄中遇虎啮其母定住奋力击虎母子俱全有司上其事召至京师  上亲问而嘉之赐钞二百锭米十石仍旌表其门
　　○己卯  敕总兵官镇远侯顾成等曰比知贼首就戮余众溃散今春耕及时宜悉散军回卫若残寇复出俟秋成之后出兵剿除
　　○建真武庙于北京皇城之北
　　○庚辰直女直野人头目亦能哥斡罗失等来朝设卜忽秃河阿儿温河可河三卫命亦能哥等为指挥千百户赐诰印冠带袭衣及钞币有差
　　○直隶扬州府水灾命户部遣官验视被灾之民赈之凡六千二百户
　　○辛巳擢进士张璘为山东布政司右参政郑阜义为广东布政司右参政台州府推官林祯为山东按察司佥事监生孟亨为监察御史
　　○癸未都指挥师祐获交阯贼首陈季扩于老挝先是总兵官英国公张辅擒贼党邓镕于暹人吒蒲干册季扩逃乂安行排山遣祐等往捕之季扩势穷走老挝祐进兵追蹑之老挝请自获季扩以献辅因遣人持檄索之仍令祐提兵入老挝境祐进克老挝三关至金陵个蛮人散走弃季扩与其妻妾于及蒙册南么之地官军悉生絷以归季扩弟季揝称伪相国欢国王先助乱于靖安州至是闻季扩就缚乘船走入海镇夷卫指挥李鉴等逐至多鱼海口并其姊伪公主等悉擒之贼党皆平
　　○甲申遣奉御祝原等使真腊国初真腊遣人贡方物且言数被占城侵掠其使久留京师至是  上遣原等送归并赐真腊国王参列昭平牙彩币别以敕戒占城王占巴的赖令安分循理保境睦邻
　　○滁州判官张恭等送孳生马至北京命礼部送马者人钞二锭复谕行在兵部臣曰方春农作宜亟遣还若马有不堪用者诘所司非送者之过
　　○兀良哈福余泰宁朵颜三卫纳马至辽东敕都指挥王真等每马予绵布四疋初三卫窃掠边戍敕令纳马三千匹赎罪至是以马至  上曰蛮夷之人服则赦之故命予布
　　○乙酉女直野人头目广右等朝来朝命为指挥千百户而设葛可河卫以处之赐诰印冠带袭衣及钞白有差
　　○丙戌  命皇太子以出师告天地  宗庙  社稷  命皇太子监国留守事宜一循永乐八年之制
　　○云南临安府嶍峨县丞周成言境内夷民僰人罗罗百夷普蜡和泥其类不一而僰人子弟多有俊秀宜建学教之使习诗书知礼义从之
　　○丁亥敕前锋都督刘江朱荣等曰尔为前锋师之耳目系焉即先遣劲骑出兴和百里外凭高瞭望骑行可作二队或三队勿令虏觉尔等率余众俟朕至然后行
　　○戊子赐从征将士钞  上谕之曰今四方无虞独残虏为患而瓦赖尤甚驱之然后中国安其一乃心力效谋奋勇凡有功者高爵厚赏朕不吝也
　　○庚寅軷于承天门遣官祭太岁旗纛及所经山川之神
　　○车驾发北京  皇太孙从行先是  上谓侍臣曰朕长孙聪明英锐勇智过人今肃清沙漠令侍行俾知用兵出奇之法亦使躬历行阵见将士之劳苦知征伐之不易又谓学士胡广庶子杨荣谕德金幼孜曰每日营中闲暇尔等即以经史于长孙前讲说文事武备不可偏废
　　○晚次清河京城官吏耆老送  驾者辞  上进其耆老谕之曰京师人烟辐辏欺诈者多尔等宜督子弟务生业毋事游惰人衣食足则廉耻兴风俗厚而皆本于父兄之教兄也尔等勉之
</div>
    <div class="pagination">
<a href="明实录太宗实录_page58.html">上一页</a><span>...</span><a href="明实录太宗实录_page54.html">54</a><a href="明实录太宗实录_page55.html">55</a><a href="明实录太宗实录_page56.html">56</a><a href="明实录太宗实录_page57.html">57</a><a href="明实录太宗实录_page58.html">58</a><span class="current-page">59</span><a href="明实录太宗实录_page60.html">60</a><a href="明实录太宗实录_page61.html">61</a><a href="明实录太宗实录_page62.html">62</a><a href="明实录太宗实录_page63.html">63</a><a href="明实录太宗实录_page64.html">64</a><span>...</span><a href="明实录太宗实录_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
