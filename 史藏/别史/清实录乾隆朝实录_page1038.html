<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1038 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1038 页/共 1860 页</h1>
    <div class="content">○喀尔喀亲王吗呢巴达喇、青海辅国公索诺木巴勒济故。遣官致祭如例　　

○赈恤江西南昌、新建、进贤、星子、建昌、德化、德安、鄱阳、余干、南昌卫、九江卫等、十一县卫。本年水灾贫民。蠲缓新旧额赋如例　　

○乙卯。谕军机大臣等、副都统德云、总兵德与、索柱、各具摺恭请皇太后圣安。外任副都统、总兵等。如恭遇皇太后万寿圣节。并元旦令节。自应具摺请安。平素无故。不应屡次请安。今既非皇太后万寿圣节。又非元旦令节。德云等无故请皇太后安。殊属非是。著将此遇便通行传谕各督、抚、将军、副都统、提督、总兵、并应行请安之大臣官员等知之　　

○吏部议覆、陕西按察使秦勇均奏、请定失察新疆逃遣潜匿处分一摺。臣等酌议、请嗣后新疆人犯。若逃回原籍居住。别经发觉。应查明原籍。曾经奉文密缉者。无论已未出结。将原籍地方官。降二级调用。其未经奉文密缉者。降二级留任。若在别处逗遛半月以上者。将失察之地方官。降一级留任。从之　　

○盛京将军舍图肯等奏、笔帖式觉罗富海。与步军领催阿尔布斗殴。请解送宗人府办理。得旨、觉罗等事务。交宗人府办理。原为重视伊等。果伊等有不肖之事。岂尚得拘泥此例。况京中觉罗等有犯罪者。尚发往盛京等处。交将军等管束。岂彼处觉罗犯罪。反不可管束乎。笔帖式觉罗富海。著革职。交舍图肯等定拟具奏。嗣后有似此者。俱照此办理　　

○调浙江按察使图桑阿。为广西按察使。以河南河陕道欧阳永＜?礻奇＞。为浙江按察使　　

○丙辰。谕曰、彰宝奏、哈密郡王品级贝勒玉素布、在山西灵石县病故等语。玉素布宣力多年。甚为奋勉。前闻伊患病。朕即加恩赏药。令布政使喀宁阿、前往看视。今闻溘逝。朕心深为悯恻。著加恩赏银五百两治丧。即动彼处库帑。命喀宁阿亲身带往。赏给伊子。宣谕朕旨赐奠。仍令吴达善、彰宝、明山、沿途派员加意照料。送至伊游牧处　　

○谕军机大臣等、定长等奏、审拟钱国宾即钱廷顺。妄带帽顶。诈称御舟水手。持帖拜官。嘱托讼事。并捏称同总管头王廷臣。张文举至楚。同办木料。将钱国宾拟发乌噜木齐。并分咨直隶。江南等省。查明王廷臣等下落一摺。已批该部核拟矣。钱廷顺敢于假冒顶带。撞骗说事。自应按律定拟。至王廷臣、张文举、御舟水手内。实有其人。但该犯平日。如何与此二人认识。辄尔指称其名。及所称王廷臣等。在通州开板厂之处。又有何据。著传谕定长等、将钱廷顺就近逐一研讯。务得确情。据实核奏　　

○军机大臣等议覆、前任绥远城将军嵩椿奏称、归化城距绥远城甚近。请将归化城副都统、移驻绥远城。协同将军管理满洲蒙古二城。及土默特官兵等语。查归化城土默特官兵甚众。若无大员专辖。亦有未便。况绥远城满兵。止一千五百名。将军一人。足敷管理。不若将绥远城副都统裁汰。于右卫、归化城、两处。各设副都统一员。寻常事件。办定后。申详将军。大事、会商办理。从之　　

○吏部议覆、河南巡抚阿思哈奏称。办理地方公事。具有印文。并取印结者甚多。结内之语。与文并无异词。稍不如式。即干驳换。难免需索迟延之弊。请嗣后。如一切甘结。及同乡官印结。向不用印文者。仍照旧取结外。其余具题事件。及详咨文移内。例于文外加结者。悉行停止。如遇例载冒滥出结处分。即据其文察议。应如所请。从之　　

○又议覆、河南布政使佛德奏称。各省卓异人员。有任意迟延。不即领咨赴部者。请嗣后。接准部文。定以二十日内。详请委署。扣明交代之限。给咨限日到部。应如所请。从之　　

○户部议覆、四川总督阿尔泰议准。调任四川按察使石礼嘉奏、夔州府属石砫司。自改置流官后。田地徵粮。仍循土司旧习。不计亩数。随意认纳草耔秋粮二项。并无科则。轻重不等。请嗣后。该地方补首及垦荒成熟田地。令该厅亲赴勘丈。照附近之酆都县科则承粮。其原纳秋粮。及草耔粮各户。遇有争占讦讼。即一律勘丈。按则升粮。如伊等虑执业无据。情愿升粮者。准其报官查丈等语。应如该督所题。从之　　

○兵部议覆、两江总督高晋奏称。海洋战舰。以缯船为重。缯船目兵。以舵工为重。请嗣后苏松。狼山。二镇。外海缯船舵工。由该管将领遴选详送。给以舟师外委之牌。照营中额外外委之例。造册咨部。遇有经制外委缺出。一体拣补。应如所请。从之　　

○理藩院奏、索诺木巴勒济、所遗扎萨克镇国公请袭。得旨、此扎萨克镇国公。原因伊父噶勒丹达什。在西藏著有劳绩。特与晋封之爵。噶勒丹达什故后。两次承袭。理藩院奏请应否减等。朕俱令仍袭原爵。祇缘伊有嫡派子嗣。是以格外加恩。今索诺木多尔济。噶勒藏端多布。俱系族人。并无噶勒丹达什子嗣。不应仍袭原爵。所有索诺木巴勒济之扎萨克镇国公。著减等作为扎萨克辅国公。令拟正之索诺木多尔济承袭　　

○以大理寺少卿张若溎、为太仆寺卿　　

○以署正白旗汉军都统巴禄、为绥远城将军　　

○以奉国将军旭英子富宁额、照例袭封奉恩将军　　

○抚恤湖南益阳、武陵、桃源、龙阳、沅江、安乡等、六县。本年水灾贫民。并予蠲缓如例　　

○丁巳。上诣皇太后宫问安　　

○幸瀛台。年班回部叶尔羌阿奇木伯克贝勒品级鄂对等十三人入觐。于西匹门外。恭迎圣驾。赐观永嬉　　

○谕军机大臣等、据方观承奏、脱逃丰润县遣犯限满未获之解役杨富元。孙起龙等。请旨正法一摺。所奏殊未明晰。杨富元。与吴景德。一系快头。一系壮头。其在该州当役。本属相同。而杨富元派出庞吉昇。吴景德派出孙起龙。事又相类。若地方遇有外遣重犯。必应头役押解。则二人俱应管解之人。乃竟派人前往。阙罪惟均。或壮头与快头。更番轮往。此次应值快头管押。而杨富元以己身应当之差。懒于亲往。辄敢私派庞吉昇代解。及庞吉昇未到。复令王三顶替。辗转脱卸。致要犯中途窜逸。则杨富元自为此案罪魁。即应正法。以示惩儆。设或州县赖役。例止派差。向不轮值解送。则杨富元不过私令王三顶替之罪。核其案情。尚可不至于死。该督原拟。何以将杨富元。与管解疎脱之孙起龙等。同科定罪。而于同案派差不慎之吴景德。竟置之不问。该督摺内俱未详悉声叙。办理亦未允协。著传谕方观承、逐一查明。据实覆奏。再降谕旨　　

○以浙江乐清协副将陈杰、为江南寿春镇总兵　　

○戊午。谕曰、科尔沁亲王吹扎布。年班来京。现因病身故。朕心深为悼惜。著加恩赏银三千两。派永璧带领侍卫十员。前往赐奠　　

○己未。户部等部议覆、陕西按察使秦勇均奏称。州县仓库钱粮。责成知府盘查结报。乃有转委所属州县。彼此互盘。即亲赴盘查。亦必先期传示。纵令掩饰。应请严定处分等语。查知府盘查不实处分。条例本极详明。但恐奉行不力。请饬各该督抚。嗣后州县仓库钱粮。令各该管府州。遵例亲盘。或有如该按察使所奏各弊。即委员驰往亲查。如无亏短。将不亲盘及豫示盘期之府州题参。照不应重公罪例。降二级留任。如查出亏空确数。即照通同徇隐例。一并题参革职。不得以同时揭报。宽其并参。亦不得以盘查不实。不行揭报。从轻议以降留。从之　　

○庚申。礼部左侍郎程岩。奏请终养。允之　　

○辛酉。孝庄文皇后忌辰。遣官祭昭西陵　　

○刊刻大清会典告成。御制序曰。自郊庙朝廷。放之千百国徼荒服属之伦而莫之偝。自创业守文。绳之亿万叶矩矱训行之久而勿之渝。非会典奚由哉。顾维圣作明述政府粲陈。其间有因者。即不能无损与益。而要之悉损益以善厥因。则方策所丽。乃一成不易之书。非阅世递辑之书也。国家膺大宝命。列圣肇兴。礼乐明备。皇祖圣祖仁皇帝。康熙二十三年。始敕厘定会典。则以时当大业甫成。实永肩我太祖太宗世祖三朝之统绪。不可以无述。而述固兼作矣。皇考世宗宪皇帝。雍正五年。申谕阁臣。敬奉成编。考衷条系。则以累洽重熙。更兼皇祖景祚延洪。化成久道。不可以无述。而述且未遑言作矣。暨朕寅绍丕基。祗祗翼翼。壹惟法祖宗之法。心祖宗之心。发册披图。罔或偭隃尺寸。会西陲大功告蒇。幸缵承祖宗欲竟之志事。而凡职方、官制、郡县、营戍、屯堡、觐飨、贡赋、钱币、诸大政。于六曹庶司之掌。无所不隶。且我皇考励精图治。十三年之间。立纲陈纪。复不可无纪以垂永世。爰咨馆局。次第具草。乙夜手批是正而谂之曰。向者发凡排纂。率用原议旧仪。连篇并载。是典与例无辨也。夫例可通。典不可变。今将援典而传例。后或摭例以殽典。其可乎。于是区会典则例。各为之部而辅以行。诸臣皆谓若网以纲。咸正无缺。而朕弗敢专也。盖此日所辑之会典。犹是我皇祖皇考所辑之会典。而俛焉从事于兹者。岂真义取述而不作云尔哉。良以抱不得不述之深衷。更推明不容轻述之微指。稽典者当了然知宰世驭物所由来。无自疑每朝迭修为故事耳。若夫治法心法。表里歉赅。精之而顷彻天人。扩之而范围今古。如往牒所称。惟睢麟足以行官礼者。是又数典之原。嘉会之本也。朕其敢不懋诸。敢不与子孙臣民交勖诸　　

○谕、打牲乌拉采珠人等。每月俱支给饷银五钱。但伊等生齿日繁。生计不无拮据。著加恩每月支给银一两　　

○谕军机大臣等、前据杨应琚奏称。病势日渐向愈。精神长发等语。览之不胜欣慰。已加赐药物。令其安心静养。迩来加意调摄。谅可霍然。至现在缅匪情形若何。该督等审度事宜。作何妥办。半月以来。未据奏报。朕心深为廑念。此际正在乘机办理。所有一切筹画之事。俱关紧要。应随时入告。以纾远怀。杨廷璋此时亦应前抵永昌。公同商搉。该督如自揣精力充复。可以无需佽助。抑或暂留杨廷璋在彼共办之处。著传谕该督。即行详悉驰奏　　

○是日起。上以岁暮祫祭太庙。斋戒三日　　

○壬戌。谕、管理陵寝之员。每年俱给有俸糈。以资养赡。太监等亦俱支领钱粮。所有总管及官员太监等。分受菜地。本非例内应得之项。著彻回无庸给与。嗣后岁徵各地租。俱交与该处滋生库。按例料理　　

○又谕、前据方观承奏、脱逃丰润县遣犯。限满未获之解役杨富元。请旨正法等因一摺。朕披阅时。以快头杨富元。若系己身应行管解之差。辄敢辗转私派。致要犯中途窜逸。则杨富元自为此案罪魁。设头役例止派差。向不轮值解送。则与吴景德事同一体。其罪尚可不至于死。该督请将杨富元。与管押疎脱之孙起龙等。同科定罪。殊未明晰。惟恐有乖平允。特传谕询问该督。令其详查覆奏。再降谕旨。今据查明通州押解王士兰一案。杨富元先将轮值应解之庞吉昇派出。而庞吉昇已于前二日回家。及至点解时。杨富元见庞吉昇不到。即将盘缠交给十五岁之听差人王三顶替前往等语。杨富元身充头役。于押解此等要犯。见庞吉昇轮值不到。即应回明本官另派。或亲自管送。以期慎重。乃辄令幼童王三顶替代解。以致要犯脱逃。玩视解犯重差。如同儿戏。其情罪较孙起龙等更重。于法实无可贷。杨富元。著即行正法。至该州知州。于佥差解犯重事。委之头役私派。致滋弊误。亦属不合。著交部议处。向来各省递解新疆要犯。往往视为具文。致沿途疎脱之案甚多。虽定例将玩误之解役拟绞监禁。但未经按法惩治一二。若辈以为不过拘系囹圄。坐候缉拏。仍不知所儆惧。是以将杨富元正法。示以榜样。嗣后解送新疆要犯。经过州县。俱著专派头役正身严密押送。毋许私相代替。如有似此玩法舞弊者。法在必行。断不稍为姑恕。著将此通行晓谕知之　　

○又谕、据明瑞等奏、从前各织造办解大缎。丝色鲜明。质厚体重。是以哈萨克等。俱乐于交易。今年苏州。杭州。解到缎疋。较前货料平常。即如摹本大缎一项。乾隆三十年以前解到者。每疋重四十二三两不等。三十一年解至者。每疋仅重三十五六两。请敕交各该织造。将新送缎疋减价。以便办理等语。此项缎疋。为新疆贸易所需。前此曾经传谕各该织造。令其慎选物料。加意造办。并令陕督杨应琚。于缎疋解到时。逐一点验。如有浇薄不堪等弊。即严行驳回。著经手人员赔补。今据明瑞等奏、该织造办理此次缎疋。照上年所运。每疋轻至六七两不等。而价值则仍照前次十三两之数。明系草率浮冒。以致物料减恶。何以惠远人而通贸易。现在此项缎疋。著交与明瑞等。减价发售。其所减之价。即著落各承办之织造。照数赔补。并将该织造。交与内务府大臣议处。再此项缎疋。于何时解至甘肃。该督因何不遵旨点验。辄将浇薄不堪之缎疋。解送伊犁。并著吴达善明白回奏　　

○癸亥。以岁暮裕祭。遣官祭太庙中殿。后殿　　

○军机大臣等议覆、盛京户部侍郎瓦尔达条奏。一、大安、常平、新仓、三处。俱有守兵。惟内仓无人看守。应请添设。一、奉省王公庄头。往往以盗典主地。在部自首。及询问时。俱称系伊已故之祖父伯叔经手之事。恃无应坐罪之人。希冀白彻地亩。请嗣后遇此等事。令伊等回明该王公。即于宗人府具呈查明。咨行臣部办理。一、各部京员。多系赁房居住。当差甚为拮据。请动项于空地造官房二百六十间。每间每月一钱五分取租。归还原款。如自愿置房者听。均应如所请。从之　　

○甲子。祫祭太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○遣官祭太岁之神　　

○乙丑。上诣皇太后宫问安　　

○御保和殿。筵宴朝正外藩。左翼。科尔沁和硕亲王固伦额驸色布腾巴勒珠尔、多罗郡王和硕额驸齐默特多尔济、多罗冰图郡王喇特纳扎木素、固山贝子多罗额驸班珠尔、辅国公和硕额驸喇什纳木扎勒、一等台吉喇特纳、鄂勒哲依、乌珠穆沁和硕车臣亲王朋苏克喇布坦、敖汉多罗郡王喇什喇布坦、固山贝子固山额驸垂济扎勒、和硕额驸朋苏克喇什、二等台吉色布腾多尔济、阿巴噶多罗卓哩克图郡王车凌旺布、辅国公旺沁扎布、鄂尔多斯郡王品级多罗贝勒栋多布扎木素、多罗贝勒齐旺班珠尔、土默特多罗贝勒索诺木巴勒珠尔、归化城土默特四等台吉巴勒丹多尔济、喀尔喀多罗贝勒拉旺多尔济、衮布多尔济、镇国公恭格喇布坦、阿噜科尔沁多罗贝勒达克丹、扎噜特多罗贝勒固噜扎布、二等台吉朋苏克、杜尔伯特固山贝子博第、巴林辅国公和硕额驸德勒克、多罗额驸丹津、苏尼特辅国公扎什喇布坦、喀喇沁和硕额驸纳木扎布、一等塔布囊格勒克萨木噜布、翁牛特二等台吉巴彦巴图尔、三济扎布。右翼。喀尔喀和硕亲王成衮扎布、诺尔布扎布、多罗郡王德木楚克、多罗郡王多罗额驸桑寨多尔济、固山贝子巴尔准多尔济、镇国公车登扎布、扎木禅、辅国公旺沁扎布。德勒克多尔济、公品级一等台吉扎木禅多尔济、扎萨克一等台吉多尔济齐巴克、桑斋琳沁、厄鲁特和硕亲王多罗额驸罗布藏多尔济、绰罗斯多罗郡王罗布扎、回子郡王品级多罗贝勒霍集斯、贝勒品级阿奇木伯克鄂对、辅国公图尔都、和什克、额色尹、扎萨克一等台吉玛木特、鄂尔多斯固山贝子丹巴达尔济、乌喇特镇国公噶勒桑车凌、敖汉辅国公固山额驸罗布藏锡喇布、和硕特辅国公巴勒济、及大学士领侍卫内大臣等。召科尔沁和硕亲王固伦额驸色布腾巴勒珠尔、多罗郡王和硕额驸齐默特多尔济、多罗冰图郡王喇特纳扎木素、喀尔喀和硕亲王成衮扎布、诺尔布扎布、多罗郡王德木楚克、乌珠穆沁和硕车臣亲王朋苏克喇布坦、厄鲁特和硕亲王多罗额驸罗布藏多尔济、敖汉多罗郡王喇什喇布坦、固山贝子固山额驸垂济扎勒、辅国公固山额驸罗布藏锡喇布、绰罗斯多罗郡王罗布扎、鄂尔多斯郡王品级多罗贝勒栋多布扎木素、回子郡王品级多罗贝勒霍集斯、贝勒品级阿奇木伯克鄂对、巴林辅国公和硕额驸德勒克等。至御座前。赐酒成礼　　

○是月。漕运总督杨锡绂奏、各州县徵完漕米。兑与丁船。每府例委同知。通判、一员监兑。即令尾押过淮。然后回任。该员等并无所事。转滋扰累。查江西、湖广、押淮之员。前经臣奏准停止。惟安徽仍循旧例。应请并停。得旨允行。下部知之　　

○江苏按察使杨重英、奏请陛见。得旨、汝系深知之人。何必陛见。但当进于老成。勉继汝父可耳　　

○闽浙总督苏昌奏、屋鏊、末毒狮子等、十三社。俱系内山生番。近见攸武乃社凶番被剿。官兵路过各社。秋毫无犯。众社番畏威怀德。俱请输诚归化。并每社每年献纳鹿皮四张。小米四石。以作税粮。报闻　　

○陕甘总督吴达善奏、酌定穆垒安户章程。一、新安户口。宜编立里甲。请按每年招徕户民。编为一里。一里之中。分为十甲。将来户口丁粮册籍。悉照里甲顺庄开造。至编设里甲。约可安三千户之数。编为十里。酌定里名。以分界限。一、每里应选立里长渠长。保约。请按每里设里长一名。每百户设渠长一名。乡约、保正、各一名。给以委牌。俾各有职掌。如果勤于劝导。照内地例给扁奖励。一、户民认垦地亩。应均匀丈拨。请用巴里坤同知衙门部颁步弓。丈准地亩。引绳画界。每三十亩为一户。书花名于木筹。随手取筹拨给。其附近庄堡空闲余地。亦匀拨俾作场圃。一、招徕户民。应俟广集后。移驻文员。除现在咨送二百户。移驻尚属无多。仍照原例。令守备暂管外。至戊子年三百户之时。酌设文员专管户民。一、现在守备暂管户民。审理狱讼。应酌立科条。请将命盗重案。令该守备验看取供。将人犯解送巴里坤同知衙门审拟。成招定谳。由安西道解司。勘转到臣。覆审具题。如犯军流徒罪者。由安西道。核讯移司。转详臣衙门。分别咨部批结。至户婚田土赌博打降诸事。即令该守备审理。仍报明巴里坤同知。核明发落。得旨、如所议行　　

○又奏、巴里坤屯田。现派兵五百名。遣犯二百五十名。合力耕作。每名额地二十二亩。共种地一万六千五百亩。现在种植有效。宜广为添垦。查沙州等营。分发遣犯内。其年力精壮者。可得一百五十名。请就近拨赴巴里坤。随兵耕作。所需耔种口粮农具牲畜等项。悉照现在该屯遣犯之例。一体办给。得旨、好。如所议行　　

○四川总督阿尔泰奏、都江堰岁修工程。为数十州县水利所关。本年江水叠涨。其淤停汕刷处。均应乘时浚筑。前饬该管厅县赶办。臣覆亲往验看。各工俱属稳固。淤积处一律深通。并饬将堰底。较往年加深一二尺不等。现在业经收工。即日开坝放水。俾下游各州县引渠支河各堰塘。俱及早得水。豫为浸润稻地。其都江堰上游汶、保、茂、一带。沿江山溪河港。凡可蓄水处。亦豫饬修筑埂坝。各为蓄水。俟来春插秧需水时。次第开放。臣又顺赴附近各州县。查看新种茶树。较前益多。年来余茶倍增。茶户茶商。均资其利。又旱地新改水田。蒲江地方。计自二十九年至今。已共有千余顷。华阳。仁寿。彭山等处。亦改垦数百顷。至马鞭等处。新垦荒地千余顷。各垦户携眷安居。请领照票。以为恒产。臣恐小民以岁丰登。罔知节俭盖藏。现饬所属。严禁烧锅赌博。并劝谕士民。酌输义社谷石。得旨、诸凡皆务民本图。欣慰览之　　

○广东学政翁方纲奏、请于考试生童经解时。如有能记新颁御纂周易述义。诗义折中。春秋直解三书之义者。准予一体录取。仍于正考日。兼衡其文字。得旨、此在汝妥行。而尤贵以实。不必定为功令也　　

○署两广总督杨廷璋等议奏、据广西布政使淑宝奏、永宁、养利、永康、宁明、东兰、天保、归顺、奉议、凌云、西隆、西林等、十一州县苗疆。现俱设保分甲。应考纳赋。与内地无异。请将该州县土著客籍烟民。共男妇大小六十一万三千余丁口。汇入民数册奏报。应如该司所奏行。报闻　　

○又议奏、据广西按察使袁守侗奏、粤西边隅。土苗猺獞杂居。每因小事争斗。动辄以刃相加。更有一种凶器。名曰梭标。最为锋利。致伤身死者甚多。请饬地方官晓谕。除土勇民壮。有捕盗之责者。许其报官编凿字号。照常习用外。其余汉土居民。一概勒限销毁。并嗣后如有用梭标伤人者。照凶器伤人例治罪。其有因而致毙人命。及窃盗拒捕杀伤人者。仍各按本犯罪由。分别照例定拟。至私造私藏者。照不应重律治罪。应如该司所奏行。得旨、如所请行　　

</div>
    <div class="pagination">
<a href="清实录乾隆朝实录_page1037.html">上一页</a><span>...</span><a href="清实录乾隆朝实录_page1033.html">1033</a><a href="清实录乾隆朝实录_page1034.html">1034</a><a href="清实录乾隆朝实录_page1035.html">1035</a><a href="清实录乾隆朝实录_page1036.html">1036</a><a href="清实录乾隆朝实录_page1037.html">1037</a><span class="current-page">1038</span><a href="清实录乾隆朝实录_page1039.html">1039</a><a href="清实录乾隆朝实录_page1040.html">1040</a><a href="清实录乾隆朝实录_page1041.html">1041</a><a href="清实录乾隆朝实录_page1042.html">1042</a><a href="清实录乾隆朝实录_page1043.html">1043</a><span>...</span><a href="清实录乾隆朝实录_page1039.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
