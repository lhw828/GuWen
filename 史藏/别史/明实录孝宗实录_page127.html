<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 127 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 127 页/共 128 页</h1>
    <div class="content">　　○戊寅以旱灾命山东济南府弘治十七年兑军粟米每石暂折徵银六钱从巡抚都御史徐源奏也
　　○分守独石马营少监唐禄以边方马多疫死军士有陪偿之苦乞令天下问刑衙门凡囚犯听其纳银赎罪赍赴各边以充马价都察院覆奏马价自有官军朋合买偿之例尤缺乏者朝廷每以太仆马及马价给之各处囚犯赎罪之物户部已奏免解边留备赈济若如禄所奏恐马价渐多□人生夤缘之弊仓储渐缺凶年乏赈济之资抑恐牧马者不复爱惜利其死亡滥给官价所言难言从之
　　○己卯清明节遣驸马都尉蔡震马诚分祭长陵献陵  景陵  裕陵  茂陵文武衙门各分官陪祭
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○庚辰徽府新郑郡主卒赐祭葬如制
　　○辛巳礼部会试取中式举人董＜王已＞等三百名
　　○巡抚狭西都御史杨一清奏狭西诸监苑之设去边境不远湏藉军兵捍御万安一苑尤为孤悬近虏数来抄掠曾无蚍蜉蚁子之援乞将广宁安定开城黑水清平万安六苑拣选新旧操丁千人通给与器仗行粮委指挥一员往来会该苑官提督操练有警协力捍御庶牧马可以无虞兵部覆奏从之仍命一清严督管领官员用心抚恤操练毋令失所
　　○壬午翰林院学士武卫以久疾乞住俸  上命调理以俟痊可俸不必住
　　○命铨注金吾左卫带俸署都指挥同知周钦于福建行都司守备南阳署都指挥佥事张杰于河南都司俱佥书管事
　　○南京刑部广东司有吏盗库命逮问员外郎李希颜等罪尚书樊莹及侍郎张抚宥之
　　○升鸿胪寺右寺丞高进为本寺右少卿以九年秩满也
　　○虏入宁夏劫掠人畜领军等官都指挥佥事杨忠等下巡按御史逮问镇守太监葛全巡抚都御史刘宪姑宥之
　　○甲申经略边务工部左侍郎李鐩奏密云县山中旧有银冶产银砂百余年来封闭不发迩者无藉军民百十成群大开矿场昼夜窃发军卫有司畏不敢言此山内拱  皇陵外逼胡虏利之所在易于生患请令所司禁绝兵部覆奏  上从之命通行出榜晓谕禁约敢有仍前不畏法度倡众窃矿者即擒角□羊来京治以重罪
　　○乙酉  中宫千秋节免命妇朝贺
　　○户部尚书韩文召至京上＜锍-釒＞辞  上曰国计重任以卿清慎老成才望素著特兹简命宜勉就职不允所辞
　　○命平江伯陈熊神机营五千下坐营管操
　　○广东流贼二百余人攻劫福建漳浦县南诏城驿库放遣囚徒肆掠居民货物男妇死者五人被执留者三十余人镇守福建太监邓原以闻且请移漳州卫千户所为南诏城守御千户所以便防御兵部覆奏谓所言可行请并行福建广东各镇巡官悉心缉捕盗贼务在得获从之○罚管理牧马草场东宁伯焦淇俸一月以霸州民占种草场失于举奏也
　　○雍王祐橒以府第渗漏损坏居处不安乞迁于江北重建府治工部会官议处谓府第无可迁之理如寝宫果坏请敕湖广镇巡等官严督脩理限二年内报完有旨令再议如前请  上曰王既奏居处不安其即差内官一员赍书往谕仍会镇巡等官议处以闻
明孝宗敬皇帝实录卷之二百二十二
　　弘治十八年三月丙戌朔  孝肃太皇太后小祥  上祭
　　几筵遣驸马都尉林岳祭  裕陵文武衙门各分官陪祭各王府所遣官随赴  裕陵行礼
　　○是日免朝
　　○以旱灾免河南开封等三府及宣武等五卫所弘治十七年夏税子粒有差
　　○虏寇宁夏兴武等营延绥游击将军姜汉率所部分路援之遇于中沙等墩斩首十二级获马十六匹夷器四百四十七事事闻命姜汉降敕奖谕所统游兵人赏银一两
　　○己丑抚治勋阳都察院右副都御史王鉴之乞致仕不允
　　○南京监察御史李熙等奏人主之德莫大于明亦莫天于威明则有以烛天下之几故言入而不惑威则有以慑天下之奸故令出而不亵迩因小人徐俊程真妄造谣言帖子诳惑愚民特给驾帖密差锦衣卫官校至南京兵部缉挐所指王昇者远近闻之莫不震惊然兵部旧无此官亦无此事而官校轰然而来寂然而返不惟政体有亏而  陛下之威与明亦少损矣兹事若微所关甚大后日恐有奸人效尤中伤善类又不但如俊所指者而已伏乞留神察隐但遇词涉虚诞止付法司推问则明不蔽而威不亵矣刑部等衙门覆奏驾帖之出殊骇众听万一奸人伪造为害尤大况前此廷臣累奏已蒙  圣明俞允再不轻给今乞从熙等所奏止之命锦衣卫仍查累朝有无用驾帖出外提人事例以闻
　　○庚寅都察院右副都御史叶贽丁忧服阕复除原职仍命总督南京粮储
　　○壬辰升云南布政司右布政使杨全为贵州左布政使
　　○命总督漕运都察院右副都御史张缙之子畟为国子监生从其请也
　　○吏部尚书马文升等议覆户科给事中刘茝所言文选郎中张彩颠倒选法事谓居庸关近缺管粮郎中户部移咨本部言主事刘思贤宜补其缺本部查有员外郎高选资望才力在思贤上遂拟以高选奏补乃是选法宜然非颠倒也茝见户部所咨者不见用而所用非原所咨者遂以为彩颠倒选法过矣又太仆少卿及广东参议员缺本部一则以考功郎中杨旦及都给事中屈伸拟升少卿一则以文选员外郎钟文俊及给事中张弘至拟升参议茝以为给事中乃近侍官员不当倒置于司属之下然郎中员外郎品秩非小天顺成化以来推补升授太常等官亦常有以科道部属互相陪点者非始于今日为然茝以是为彩颠倒选法亦过矣又比因朝觐考察泉州知府吴晟常德知府吴珍俱以才力不及例宜调简本部拟调晟于大理珍于南雄盖大理事简于泉州南雄事简于常德由彼调此正适繁简之宜茝之意以为大理南雄皆非简二人之调殆由行贿得之亦以此为彩颠倒选法亦过矣又铨选之法不徒论名次先后亦当视身言优劣何如庶吉士薛金列名虽在吉时之前然时之身言实比金为优本部当除授给事中之际拟时于吏科金于户科是亦选法宜然非有他故茝之意以为金名在前宜选吏科时宜在户科今皆反是遂亦以此为彩颠倒选法又过矣此外茝又言一二事大概亦皆类此盖由前此考察京官有给事中王盖吴蕣二人以常被乡人奏愬其平日不法事查有案卷实迹故在考黜之例茝以为彩亦常被乡人奏愬何为独考黜不及其意盖亦欲劾臣等颠倒不公不独言彩而已然彩实聪明刚正臣委以选法事实精敏公当为上下所推服其乡人所妄奏者都察院方行勘未结与盖蕣被奏有实之事殊科又安可以此方彼但茝职居言路所言臣等本部之事臣等俱当待罪不宜与之置辩缘本部铨选皆臣等实总治之彩但奉行而已今若以彩为颠倒选法不知置臣等于何地在臣等亦有不容于不辩者伏惟  圣明裁察得旨刘茝所言汝等既分析明白其令张彩照旧办事时茝同官一二人因嘱托不行怨彩故嗾茝劾之文升等据所奏分辨其情乃白而彩即五上＜锍-釒＞移疾不辨而去文升等恳留不得士论高之
　　○泰宁卫酋长满蛮率众款塞自言与北虏讐杀有功请入贡并通市如故且乞升都督镇巡官以闻兵部议满蛮自弘治十六年以来常入寇兹乃归款悔过宜略其既往之罪示以怀柔之恩命镇巡官遣通事谕令赍上其父祖所受敕书以俟处置设与北虏相持未能离营则令亲子或别遣头目代请然虏情叵测边臣亦不可不为之备从之
　　○甲午吏部议覆兵科给事中杨一渶所言备谏员宥过失及监察御史黎凤所言广培餋事宜其言备谏员者谓给事中原额五十八员今缺多未补乞自今科以后每科俱选庶吉士四五十人他日除授自翰林外俱除授科道官其言广培餋者意亦略同但庶吉士选取多寡本无定规请命内阁斟酌行之其言宥过失者谓近年言事官员多因忤旨外补乞曲为容宥或召回或升擢以来直言但言事外补官员或因科道论救或因本部推举悉已升用请今后言官有建言大事关系治体或有外补者臣等奏请定夺议上从之
　　○礼科给事中倪义等言十三事一奔兢之徒效尤乞升宜悉罢黜一往年科道官多于进士历俸半年以上者考选近多用行人博士而新科进士不预乞一体选用一近例内监匠役人减支月米三斗旋有妄奏添支者乞仍旧减革一狭西河南地方灾伤人民逃亡其所遗粮草累见在人户代纳乞量为蠲免皇亲周寿奏差内外官勘查涿州琉璃河地其地半系军民旧业今一旦夺之彼将何归乞免查勘一市井之徒投为皇亲家人名目各处开店罔利怨归其主恐非保全外戚之道乞严加禁治一在京文武官及致仕并父母妻曾授封赠而卒者例命有司营葬间有过取夫役者宜量品级定为著令一近有旨取南京及各王府精通乐艺之人乞暂停止一两京堂上官曾被劾者乞量为去留一南京拨马快船以上供为名者过多乞量为节省一武职升选必由兵部近如王宁胡震皆由内批恐效尤者多乞敕所司查革一各门守卫官军所以拱护  宸极而守门内官恣意克剥随补随逃乞严加禁革一各处清军御史惟欲取足军数一概勾扰害不可言乞将正统二年以前丁尽户绝及遇革为民者即与开豁以纾民困一近年死罪囚多有情可矜疑盗贼亦多鍜炼成狱者往往含冤而死乞敕所司务为辨理一比年法禁渐弛盗贼公行乞严加缉捕浙江等道监察御史臧凤等亦言十三事一皇亲寿宁侯张鹤龄建昌侯张延龄庆云侯周寿奏乞引盐庄田及容无籍之徒私置店房侵夺民利乞严加禁约一近日有旨选用自宫之人恐起残生之术乞行罢止一各王府官职专辅导乞敕所司抡选于初责成于后仍行抚巡等官岁具贤否以闻量为黜陟一都御史周季麟洪钟南京侍郎金泽尚书崔志端公议难容乞行黜罚一易州山厂柴木采伐已空乞量为区处一各边屯田皆为权势所夺乞遣官清查一近年入仕之途太广幸进之门未塞乞严加裁革一河南山东南北直隶等处京操官军往返甚劳兼之科罚无常人情嗟怨乞分为三班庶几少息一河南山东北直隶起运京储俱收折色乞照各处时价收受角□羊部召□上纳庶免掊克一辽东宣府榆林沿边官军缺马多被权要倚势强卖乞严加禁约一钦天监太医院及画师工作之流有升至通政太常及锦衣卫指挥者名器太滥乞赐罢黜一各处布按二司私将历日馈送势要甚为民害乞加禁约一近日创建寺观太盛斋醮锡予过隆以致缁黄盛行乞量为去留俱下其奏于所司
　　○重造南京历代帝王庙祭器乐器以旧器毁于火也
　　○乙未协守延绥副总兵曹雄言故山东布政司左参政李仑及故刑部员外郎孔琦历官清谨身没之后妻子不能自存乞量加优恤以厉臣节命狭西西安府岁给食米赡其家
　　○升浙江按察司佥事陈辅云南曲靖军民府知府焦韶直隶广平府知府陈钦俱为按察司副使辅韶云南钦广东提调学校
　　○毛怜卫女直都督产察及建州左等卫女直都指挥塔失等各来贡赐宴并彩叚衣服等物有差
　　○修兖国复圣公庙从巡抚山东都御史徐源等奏也
　　○丙申升湖广布政司左参政涂旦为云南右布政使
　　○巡抚狭西都御史杨一清奏固原之地东西均有虏患而东路无兵西路肩背受敌猝难东援乞选洮河等七卫游兵一千五百余人委都指挥黄正统之驻清平苑以防东入之路令固原守备都指挥苗英等专守西路以控安惠隆德诸处则声势连络缓急有备兵部覆议  上从之仍命一清斟酌计处务在适宜其事体重大者具奏以请
　　○巡按浙江监察御史高胤先照刷都布按诸司文卷原经该官都指挥白弘熊冈左布政使林符参政欧信吴纪按察使朱钦运使宋明副使罗钦德等各有埋没违错等罪请依律例治之都察院覆奏谓旧例去任者录纪勿论其中有那移官库银者令查奏以闻从之
　　○丁酉兵科给事中王廷相奏今天下大可忧者在于民穷财尽其势渐不可为然所以致此者有四风俗奢侈也官职冗滥也征赋太繁也酒酿无节也盖承平日久天下争以靡丽相高居室服用率多僣越婚姻丧葬不计其费甚至宾主一会而日费万钱婢妾一饰而价酬无筭靡然成风不以为异乞定为礼仪犯者罪之又文武官职有增无减较之  祖宗定额实加数倍凡此俸给皆出于民民安得而不穷哉乞除额设军功外其余一一查革又今之取于民者竭尽无余因营造而有取及事毕而遂以为常因彼缺而借此彼复而此亦不退民困甚矣乞量为蠲免又今自都城达之天下但有人烟即为酒户糜费米谷不可胜言乞敕所司严为之禁以节民财命所司议处以闻
　　○戊戌升山西按察司副使陈＜宀十见＞为甘肃行太仆寺卿户部郎中侯观为南京太仆寺少卿
　　○升监察御史陈珀刑部署员外郎汪获麟南京监察御史俞谏南京都察院经历胡献俱为按察司佥事珀浙江获麟谏河南献广西
　　○复设狭西灵武监之武安苑武安等苑旧在平凉府隆德等县后马政废弛并其地失之至是都御史杨一清用牧军之言督委所司审核其地在草子山等处者凡二千九百六十余顷募流民投充募军者一百六十三户请如旧置苑专管理水泉湾等四营堡牧军牧马之事其余存留屯地并附近地土一体给军屯种征刍豆以备牧马之需兵部覆奏从之
　　○己亥经略边务太常寺少卿孙交奏隆庆等卫岁征柴炭银二万九百余两输于后府备上供之用盖因永乐间边关树木稠密乃起近边军人采办柴炭因循至今久未厘革今边关树木稀少且禁例严重莫可采伐所以每年银两皆自军出岁复一岁其累有不可胜言者夫以天下之大四海之富内有惜薪司外有易州山厂钱物以百万计岂少此二万两柴炭之价而不为边军计乎乞尽行蠲免别为区处命所司看详以闻
　　○申严砍伐沿边林太之禁
　　○河南都司署都指挥王佐坐管领京班军士防察不严致所部得财卖放赎杖还职
　　○庚子  上御奉天殿策会试中式举人董＜王已＞等三百三人制曰朕惟自古帝王之致治其端固多而其大不过曰道曰法而已是二端者名义之攸在其有别乎行之之序亦有相湏而不可偏废者乎夫帝之圣莫过于尧舜王之圣莫过于禹汤文武致治之盛万世如见其为道为法之迹具载诸经可考而证之乎自是而降若汉若唐若宋贤明之君所以创业于前而守成于后是道是法亦未常有外焉何治效之终不能古若乎我  圣祖高皇帝定天下之初建极垂宪  列圣相承益隆继述为道为法盖与古帝王之圣先后一揆矣朕自莅祚以来夙夜兢兢图光  先烈于兹有年然而治效未臻其极岂于是道有未行是法有未守乎抑虽行之守之而尚未尽若古乎子诸生明经积学究心当世之务必有定见其直述以对毋徒聘浮辞而不切实用朕将采而行之
　　○命少师兼太子太师吏部尚书革盖殿大学士刘健太子太保户部尚书兼谨身殿大学士李东阳太子太保礼部尚书兼武英殿大学士谢迁少师兼太子太师吏部尚书马文升户部尚书韩文兵部尚书刘大夏太子太保刑部尚书闵圭工部尚书曾鉴都察院左都御史戴珊右都御史史琳通政使司通政使田景贤大理寺卿杨守随翰林院学士刘机侍讲学士杨时畅为殿试读卷官
　　○周府辅国将军同铋请辞禄米三之二以助边饷或留为赈贫之用户部覆议谓同铋念及民贫边虚欲辞常禄志节可嘉比之他府常禄之外累乞增赐者大有不侔但班禄定制岁有常禄义不当辞宜赐敕旌奖用彰令誉关支禄米如故更通行各王府俾互相劝勉以励廉退之节长清俭之风从之
　　○辛丑江西都司都指挥文锦数以镀银鞍辔文绮飞鱼撒袋之类馈献钟陵王觐锥而贷其金事觉命司礼监少监刘辅大理寺寺丞邓璋往会镇巡等官勘问拟锦杖一百发边卫充军刑部覆奏从之
　　○是日晓刻月犯房宿日星
　　○壬寅巡抚南直隶都察院右副都御史魏绅奉旨议上兵科给事中张弘至言弭盗事宜一处宪臣谓浙江按察司佥事胡瀛既兼捕盗使其往来无常则责成不专居止无所则体势不重宜于太仓州建置衙门有警则居守督捕无虞则回本司理屯一除海盗谓滨海军民多以渔采为生大家往往多置船只以规租利初心未必尽欲为非但一时生计迫促致生他变者容亦有之宜行沿海府卫官司撙节人户船只选充地方总小甲而禁约军器毋俾贩盐为盗其船首尾俱刻字号稽考出入定与人数有违禁者没入其船仍连坐其邻里工匠且令巡绰军兵严加盘诘兵部覆奏从之　○掌京卫武学事国子监助教周成奏训育武臣事欲以大诰武臣一书命翰林院重校翻刻颁赐各卫武臣子弟熟读勉其善而戒其恶又本学较艺类以年终给赏人无所激劝欲令兵部先行议定条格请钞收贮每月下学考试之后即鸣鼓行赏兵部覆奏从之
　　○管理河道工部郎中张玮奏徐吕二洪上流消缩致运河艰阻乞令河南巡抚巡按等官于归德州泱口等处谓开浚筑塞之宜工部覆奏从之
　　○癸卯  上御奉天殿赐顾晣臣等进士及第出身有差文武群臣行庆贺礼
　　○先是以淮扬庐凤四府灾伤户部奏请得旨令将起运兑军粮米一十五万余石每石止折征银七钱其改兑米一六万余石每石折银六钱以从轻省至是巡抚都御史张缙等复以灾伤太甚请将兑运及改兑米俱暂于临清等处水次仓支运辏数以苏民困俟年豊时乃如前旨每石以原准六钱七钱之数补之户部议谓水次仓支运数本不多今顿为淮扬借支三十余万恐于事体非宜但灾既太甚不可不恤所奏改兑十六万石者请如奏准令支运俟年豊征价补还所奏兑运一十五万余石者则请令有司暂且停征俟弘治十八年以后以三年为期徐补完足从之
　　○刑科右给事中邹文盛查盘两广钱粮劾奏思恩府土官岑浚世受国恩今乃结党兴兵攻据田州府跳梁跋扈惟乱是崇究其致乱之源助乱之党则按察使武清内阁制敕房书办参议岑业二人是也盖田州乃广西之障蔽而土人李蛮者田州之干城土官岑猛惑谗弃勇致蛮与头目王骥互相讐杀骥因贿浚协谋图之是时武清以参政处分田州事情复受浚骥之贿计杀李蛮于是田州无干城而府库人民为贼所有广西无障蔽而宾州上林为贼所掠兵连祸结远勤王师此所谓致乱之源也岑业于浚骨肉至亲业在京师则假彼以为资给浚在荒裔则援此以为声光后浚逆节已形业既不能先事首发俾朝廷制其萌芽反为之随事弥缝而机密輙行传泄是以我之为谋虽周彼之待我先备害成损重贼势益张此所谓助乱之党也请先治此二人之罪然后可以正浚骥之诛既而总督两广都御史潘蕃巡按御史杨璋亦以是为请都察院覆奏谓文盛所言宜从兵部复议下岑业于狱令致手书谕浚俟浚能改图迁善乃还业旧职  上皆不允
　　○甲辰升山东青州府知府金福为湖广布政司左参政山西太原府知府冯清为山西按察司副使
　　○命于固原兰州环庆等处开中两淮两浙长芦四川盐课共五千万引以备边储从巡抚狭西都御史杨一清奏也
　　○赐进士恩荣宴于礼部命太师英国公张＜棥心＞主宴
　　○是日晓刻月犯南斗魁第二星
　　○赐状元顾晣臣朝服冠带及诸进士宝钞
　　○以灾伤免山西太原平阳二府泽潞等五州及太原左等六卫弘治十七年秋粮子粒有差
　　○广西泗城州土官族人岑九仙奏自始祖岑彭以来世袭土官至岑豹子知州岑应罹恩城州知州岑钦之祸子孙灭亡殆尽其弟岑接众推护印累著劳勚乞令袭职俾掌辖夷众兵部尚书刘大夏等议故知州岑豹乃叛臣余孽与其子应俱相沿袭职既而吞并邻壤与恩城知州岑钦同谋侵占田州地土自取灭绝今岑接者人皆传称为梁接非岑应亲枝不知岑九仙又是何等逋逃冒为奏扰臣大夏先在两广见岑氏谱系云始祖木纳罕于元至正年间与田州知府之祖伯颜一时受官今岑九仙妄援汉岑彭世次尘渎  圣听请治其罪其岑接应袭职与否前已行令镇巡等官勘报奏处其岑九仙虽曰夷人难以深究亦当谪发以破其奸  上从之命押回镇巡官处收查发落
　　○丁未状元顾晣臣率诸进士上表谢恩
　　○戊申状元顾晣臣率诸进士诣先师孔子庙行释菜礼
　　○豊闰伯曹恺前镇守贵州以失机为提督军务尚书王轼等所劾后累＜锍-釒＞称辨且自陈有功都察院覆奏谓恺先有罪而后有功请赐裁处  上曰恺领军杀贼每托故不行致误军机法当重治既查有部下斩获功次姑免逮问令带半俸闲住
　　○秦府成县县君仪宾孙溏奸占乐妇事觉惧罪私越关摭事捏奏词连郃阳临潼二王以下人甚众而并讦县君之兄奉国将军诚浔常殴监支官强支禄米为秦府所杖有旨令巡抚等官查勘以闻至是勘报至都察院覆奏谓溏罪犯颇重且诬奏十人以上例发口外为民诚浔虽于  祖训有违然秦府未经奏请輙自杖责宗泒而承奉正贾能左长史强晟不行谏阻亦俱有罪命降敕切责诚浔孙溏杖一百革职为民免发遣贾能强晟姑宥之
　　○己酉升刑科左给事中王宸兵科左给事中钟渤俱为都给事中兵科右给事中邹轩刑科右给事中邹文盛吏科右给事中王承裕俱为左给事中兵科给事中张弘主赵士贤吏科给事中许天锡俱为右给事中宸轩俱礼科渤文盛俱兵科承裕刑科弘至户科天锡工科
　　○户部奉旨议上处置户口事宜谓户口消耗其故有二有因灾伤歛重逼迫逃移者有因畏惧军匠通同里长漏报者若不加招抚之恩严稽查之法则逃移者永无复业之望漏报者别无清理之术如荆襄等处流民尤多宜简命大臣一人到彼区处他处敕抚巡等官招抚复业有司仍＜宀十见＞恤一二年方纳粮当差产业被侵者断给及积逋钱粮量与除豁或负私债亦免偿还其久住成家不愿还乡者就彼安插若逃避军匠等役及通同埋没者许首告改正违者罪之继是以后岁一清查仍令有司节费薄征以＜宀十见＞恤之  上曰各处逃移脱漏户口令各抚按官督率所属清查抚安务令人有定业籍无漏报每岁终尔等将各官行过事迹从公稽考有怠事者参究处治荆襄等处流民聚处即推素有才望大臣一人往会抚治巡抚官加意整理彼处合行事宜其更议以闻
　　○兵部奉旨议上处置军伍事宜谓有司清查弊非一端姑以近岁言之事姑息者图了故事恃刑罚者逼足三分或将老稚之人起角□羊或买无藉之徒充数雇妻易户逃移相继且律例窝藏逃军者充军今未闻有充发之人邻里不首者问罪今未见行连坐之法以故清角□羊虽多不获实用及到营卫其弊尤多姑以在京论之监局军匠类多需钱各营军每多私役官拨营作负累尤甚卫所差遣需索百端军不聊生何以自存且律例逃军十名以上该管递减俸给而今逃亡之军何止于十名私役五名以上该管官递减降一级而今降级之例惟行于属职辇毂之下且如此况四方乎今欲清查天下之军伍必湏推究利弊之源流本部今请行原委属官及各清军御史严督司府县清军官将前弊尽革其充军减俸并降级等顷事例俱照律例举行京营该管官员委任不同难拘职事宜将管队官比照百户把总官比照千户议拟若能以上下私役军数实报者罪止坐私役之人免其降级仍榜谕中外官吏军民人等俾各知遵守且臣所议止缘军伍而言穷究其本又在于民今四方民穷财竭逃亡过半版籍所载十去四五为今之计必湏痛减徵歛之繁慎重守令之选使逃民复业人户充藉庶几军士可清营伍可实不然则民衣食不足未免逃移虽欲清查不可得也  上曰军伍逃亡数多实由统领人员掊克凌轹及有司邻里人等容隐埋没弊病多端所致兵部郎备查减俸降级充军等顷律例申明禁约其清军官有虚应故事者每年终仍从公核实以闻
　　○先是巡抚直隶都御史以应天府属县灾伤奏请得旨凡本府弘治十六年该折徵兑改军粮暂行停免自十七年以后每年始带徵三分期三年补足前数至是复奏今呻吟方息而困苦未苏请更＜宀十见＞假一年自十八年为始陆续徵补户部覆奏从之
　　○赐沈府宿迁王诠鎀辽山王诠钺孝顺事实四书集注为善阴隲各一部从其请也
　　○虏千余骑入大同青松岭攻围墩台千户胡杲等与战被执既而得间遁还事闻下巡按御史审核谓虏众我寡而二墩官军能与之力拒三日其中多被伤者情实可悯请量加赏劳守备等官仓卒不能应援者亦请原情贷罪兵部覆奏从之
　　○命逮问大同西路右参将蔡瑁及守备朔州城都指挥周怀守备平虏城都指挥关祥等罪以设备不严致虏贼入境杀掠人畜故也
　　○庚戍户部议覆通政司参议熊伟所奏处置边储事谓沿关营费多储少请如伟所奏行令管粮郎中稽查斟酌或将官军月粮改拟折银以为存省之计或将余银召□上纳以为增益之图又蓟州等卫积逋屯田粮草自弘治十六年以前者请令每米一石折银四钱以从轻省又蓟州仓岁收漕运粮米十万石近因各边关营多以银支折以致仓满粟陈请自今以后三年将漕运米每年折收银五万石俾边军运军两得其便从之○命文华殿书办光禄寺卿张骏之子明宪为国子监生从其请也
　　○辛亥广东南海县十三村遗贼五百余人复肆劫掠有司莫能禁巡按监察御史聂贤请兵讨之兵部议谓观聂贤所奏则是近省之地无处无贼矣两广帅府职专兵民之寄而乃无一言及此今虽有事思恩然内郡地里岂可委置不顾且清远等处贼势渐炽通因言者建议增设兵备佥事一员即今恐未到任宜即降敕两广总镇等官酌量缓急若广西思恩之事已有成效即可移兵东出如彼事方殷或暑气尚炽輙难轻动可督令新任佥事吴廷举暨广东三司掌印巡守等官相机逐捕凡军中事机听以便宜从事  上曰地方贼情猖獗总镇等官何为隐匿不奏可降敕切责令计处剿除不许怠忽误事○河南陈州卫军士奏不支月粮已踰二年  上曰卫所军士艰窘特甚所资者惟此月粮何为二月之上不得支领其令巡抚官查究以闻
　　○初南京大理寺参奏刑部主事叶钊所谳狱情欠明钊亦连章奏称寺正徐联等审允不平惟以参驳取胜因及部寺堂官会问坐次差错下法司覆奏南京刑部侍郎张抚大理寺卿魏富寺丞汪宗器会京畿道鞫事富中坐宗器左抚右虽一时推让非出攘压终于礼制有紊俱当坐罪得旨姑宥之宗器罚俸两月抚富各一月
　　○授第一甲进士顾晣臣为翰林院脩撰董＜王已＞谢丕为编脩其第二甲崔铣三甲叚炅等分拨各衙门办事
　　○命湖广召募纳银冠带事例再行二年及停角□羊京银两二年以助赈济从巡抚都御史韩重请也
　　○命守备偏头关狭西都指挥佥事冯桢分守宁夏西路
　　○命狭西靖虏卫署都指挥佥事陈善守备固原西河卫指挥同知姚震守备环庆以都指挥体统行事
　　○升河南按察司佥事马騆为河南布政司左参议
　　○升翰林院编脩罗＜王已＞为本院侍读以九年秩满也
　　○改进士崔铣严嵩湛若水倪宗正陆深翟銮邵天和徐缙张九叙蔡潮林文迪安邦叚炅蔡天祐胡铎高氵□芳马卿刘寓生安磐穆孔晖李艾王韦赵中道黄如金闵楷傅元孙绍先易舒诰方献科张邦奇为翰林院庶吉士读书命太常寺卿兼翰林院学士张元桢翰林院学士刘机教之
　　○刑科给事中赵铎上＜锍-釒＞乞起用致仕户部尚书周经罢黜科道所劾考察之遗漏者并取回内臣之增设者命下其奏于所司　○巡抚凤阳等处都御史张缙言扬州等卫军饷不足而苏松等处该运粮米积逋不至请行催督户部议今河南亦饥若积逋者俱追取本色恐民不堪命请暂令每米一石折银三钱运彼给军为便从之
　　○镇守狭西太监刘云奏宁夏备御官军皆在腹里西安凤翔等卫所分拨每年十二月初到彼至后年季春始归休息未定又复促发人寔不堪请如延绥例各就其中分为两班庶几劳遗均适官军有息肩之日兵部议谓所言可行请行狭西宁夏镇巡官斟酌处置从之
　　○甲寅赐沈府仪封县主并仪宾花崧秦府公安县主并仪宾陈克循诰命冠服如制
　　○命除授狭西行都司
　明孝宗敬皇帝实卷之二百二十三
　　弘治十八年四月丙辰朔孟夏享  太庙
　　○内官祭司灶之神南京四川道监察御史陆徵丁忧服阕复除广道
　　○山东按察司佥事杨寿为河南按察司副使户部员外郎席书为佥事
　　○己未命掌詹事府事太常寺卿兼翰林院学士张元祯内阁专管诰敕仍不妨府事
　　○降宁府钟陵王觐锥及其子镇国将军宸湤俱为庶人觐锥府宫人张环佩逃出巡逻官执讯之并得觐锥父子诸不法事宁王宸濠及镇巡官先后具奏  上命司礼监少监刘辅大理寺寺丞邓璋勘实法司议上得旨觐锥纵欲乱常欺污子妾致死人命私置军器违法多端宸湤不谏父恶私通宫人俱应重治姑从轻革爵降为庶人送凤阳看守  祖陵家人杨源儿等处绞张环佩等令自尽余治罪有差
　　○夜月犯鬼宿西北星
　　○庚申四川天全六番招讨司及湖广水尽源通塔坪等长官司各遣人来贡赐绢钞等物有差
　　○南京行行司左副秦文＜锍-釒＞陈勤学问正心术纳忠谏收遗才礼大臣择守令选官僚慎贡举八事命下其奏于所司
</div>
    <div class="pagination">
<a href="明实录孝宗实录_page126.html">上一页</a><span>...</span><a href="明实录孝宗实录_page122.html">122</a><a href="明实录孝宗实录_page123.html">123</a><a href="明实录孝宗实录_page124.html">124</a><a href="明实录孝宗实录_page125.html">125</a><a href="明实录孝宗实录_page126.html">126</a><span class="current-page">127</span><a href="明实录孝宗实录_page128.html">128</a><a href="明实录孝宗实录_page128.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
