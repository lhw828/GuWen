<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 349 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 349 页/共 681 页</h1>
    <div class="content">
○壬午。上诣皇太后宫、问安　　

○兵部督捕右侍郎许三礼、以病乞休。允之　　

○发浙江宁绍仓米谷、赈济二府属被水灾饥民　　

○予故内大臣辅国公叶伯舒、祭葬立碑如例　　

○甲申。上诣皇太后宫、问安　　

○时噶尔丹败遁出汛界。伊拉古克三胡土克图、侍郎额尔贺图等、赍敕追及之。噶尔丹具疏谢罪。疏曰、向以一道同轨、通使请安、贸易往来。间因喀尔喀变乱、使人失词、遂生小衅。两胡土克图来、宣布谕上□日、使归于好。神圣垂慈、不胜欢忭。嗣以远来粮畜匮乏、妄行获戾。而伊拉古克三胡土克图传上□日、使全礼法、仍归和好。既已加恩、又许陈情、心甚喜悦。惟有钦遵谕上□日、奉行不违而已。上谕大学士等曰、大将军裕亲王兵、著撤回。及防守遵化州绿旗兵、亦著各归本汛　　

○乙酉。上幸南苑行围　　

○以扎鲁特故多罗贝勒扎穆子毕鲁瓦、袭爵　　

○升宗人府府丞年遐龄、为内阁学士兼礼部侍郎。左副都御史王士正、为兵部督捕右侍郎。左副都御史单璧、为盛京礼部侍郎　　

○户部等衙门题、古北口、石匣、张家口、三处、安设兵丁、添设总兵官、副将等员。应盖造衙署营房。请先发库银盖造。令地方官捐补还项。得上□日、著动支正项钱粮、速行盖造。不必捐补。余如议　　

○喀尔喀墨尔根济农等、遣使进九白年贡。宴赉如例　　

○丁亥。升参领佟徽年、为广东左翼副都统。调杭州副都统邵凤翔、为京口副都统　　

十一月。戊子朔。上谕理藩院、马迪至、奏噶尔丹已向俄侬尔去。或袭车臣汗、劫其糇粮、亦未可定。应令附近彼处之喀尔喀、游牧内徙。其以此檄知阿南达　　

○庚寅。谕大学士等、本朝在盛京时。阿敏贝勒、以弃滦州永平之故、曾取口供。大贝勒差往朝鲜、以不遵谕上□日而行之故、曾取口供。又因来京兵丁鼓噪之故、曾取英王等口供。今王大臣回兵已近。其应取口供之处、尔等会同议政大臣等、查看实录、并兵部档案、启奏。再此际兵部正在核议功罪、所关甚大。侍郎觉罗舜拜、才力不及、暂停其行走。此缺令仓场侍郎凯音布署理。都察院、理藩院、两衙门事少。令左都御史马齐、署理理藩院尚书事务　　

○升太常寺卿胡昇猷、为都察院左副都御史。以内阁学士朱都纳、为都察院左副都御史　　

○壬辰。免云南新兴、河阳、二州县、本年分水灾额赋有差　　

○甲午。上幸玉泉山　　

○户部议覆、四川狭西总督葛思泰疏言、蜀省流寓之民、有开垦田土、纳粮当差者、应准其子弟在川一体考试。著为例。应如所请。从之　　

○丙申。上移驻畅春园　　

○戊戌。上回宫。诣皇太后宫、问安　　

○升左佥都御史周之麟、为太常寺卿。太仆寺卿魏双凤、为宗人府府丞　　

○己亥。以原任礼部尚书丁忧在籍熊赐履、为礼部尚书　　

○庚子。升内阁侍读学士南达海、为内阁学士兼礼部侍郎。左通政李元振、为太仆寺卿　　

○壬寅。上御太和门视朝。文武升转各官谢恩。次喀尔喀达尔汉台吉等行礼　　

○免直隶武清、蓟州等五州县、本年分水灾额赋有差　　

○喀尔喀扎萨克察罕巴尔台吉等、遣使进九白年贡。宴赉如例　　

○癸卯。上诣皇太后宫、问安　　

○甲辰。予福建阵亡把总郭伟、祭葬。荫一子、以卫千总用　　

○理藩院议、克西克腾四等台吉莫伦、噶尔弼、效力行间、应授为三等台吉。得上□日、莫伦、噶尔弼、在行间侦探消息、在防汛处效力甚多。俱从优擢为一等台吉。令众扎萨克知之　　

○广东高州总兵官张英奇、以疾乞休。允之　　

○达赖喇嘛、率西海诸台吉、及噶尔丹等、具疏请上尊号。命议政王大臣会议。王大臣等、议从所请、纳其贡物。上谕曰、朕统御宇内。冀中外人民、咸无戕贼、共享昇平。是以前闻喀尔喀七旗兄弟不睦、特遣使于达赖喇嘛、欲使归好。达赖喇嘛遣噶尔旦西勒图、朕遣尚书阿喇尼前往、而伊等所行、不能仰体朕心、及达赖喇嘛之意。虽已和喀尔喀七旗、而喀尔喀与厄鲁特相仇之故、实从此起。后闻交恶兴戎、即遣使于达赖喇嘛。达赖喇嘛遣齐缉克他赖堪布、朕遣阿齐图绰尔济、学士拜礼等、止彼相攻。乃伊等不行宣谕止之、听其纵战。喀尔喀遂为所败。朕不忍坐视、复遣使达赖喇嘛、相与同定两国之好。达赖喇嘛遣济隆胡土克图、朕遣伊拉古克三胡土克图、往说之。讵意两人见噶尔丹、不行谕止、与之偕行、阑入汛界、抢夺人畜。朕出兵问罪、而两人又不为谕止、立视其战。我军不得已而击之、致厄鲁特大败、远遁请罪。朕与达赖喇嘛、期于抚育众生、而使臣故违意上□日、遂至于此。如能使厄鲁特、喀尔喀、两国和好、朕尚欲加达赖喇嘛嘉号。此皆任事行人、不能仰副朕心。是以喀尔喀残破、厄鲁特丧败、朕心甚为隐痛、有何可贺而受尊号乎。其以是晓谕达赖喇嘛、诸汗、众台吉来使。贡礼贺物、其并发还　　

○旌表直隶节妇、尹遇汤妻张氏、李琮妻苏氏、宋淙妻孙氏、胡沧妻常氏、各给银建坊如例　　

○丙午。上诣皇太后宫、问安　　

○戊申。冬至。祀天于圜丘。上亲诣行礼　　

○停止次日朝贺　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○己酉。乌阑布通出征王大臣等回京。命止朝阳门外听勘。皇子允禔、以议政王大臣等取供时、应如何具供奏请。上谕之曰、裕亲王、系汝伯父。议政王大臣等取供时、汝若与裕亲王稍有异同、朕必寘汝于法、断不姑容。裕亲王福全、初亦录皇子允禔军中过恶、欲于取供是告白。至是、议政王大臣等、会同取供。允禔云、我与伯父裕亲王供同。裕亲王闻之、俯首良久。流涕曰、我复何言。遂直引为己罪。两人全亲亲之谊、皆上德意所致也　　

○多罗信郡王鄂扎等奏言、皇上深虑噶尔丹奸狡。此役不行剿除、必贻后患。多派精兵、尽发火器。以裕亲王福全、为大将军。王大臣为参赞。指授方略、务期尽灭根株。乃福全等调度乖方。既经战胜、不能乘机剿灭。收兵又不鸣笳。贼败不行追杀。反行文禁止苏尔达等进兵。以致穷寇遁逃、殊误军机。且未经请上□日、率兵擅回哈吗尔岭内。应将裕亲王福全、恭亲王常宁、简亲王雅布、俱革去王爵。福全、撤去三佐领。内大臣公舅舅佟国维、内大臣索额图、明珠、阿密达、俱革职。都统公彭春、前锋统领班达尔沙、护军统领杨岱、苗齐纳、俱解任。都统宗室苏努、喇克达、都统阿席坦、诺迈、俱不准叙功。内大臣苏尔达、费扬古。都统希福、副都统塞赫、罗满色、俱罚俸一年。散秩大臣查努喀、革职。奏入。得上□日、噶尔丹于乌阑布通、为我军击败遁走。而领兵诸王大臣、不复追杀。反信济隆胡土克图议好之诳词、遣人语内大臣苏尔达等、令盛京、乌喇诸路兵、勿与之战。是以噶尔丹奔窜、过盛京、乌喇、科尔沁军营、竟不邀击、纵之使去。其时苏尔达、欲羁縻噶尔丹。与土谢图亲王沙津、达尔汉亲王班第等、公同商议。选遣公主之子阿拉善下人鄂漆尔、及郭尔罗斯台吉吴尔图纳苏图旗下佐领祈他迈往。令噶尔丹且止、将与之会语。噶尔丹不少留、仓皇宵遁。如使苏尔达等邀击之、则噶尔丹可以就擒矣。伊等不战、乃大误也。福全等、俱应依议治罪。但此举已击败厄鲁特兵、噶尔丹远遁。诸王大臣、概从宽免革。福全、常宁、罢议政。与雅布、俱罚俸三年。福全、撤去三佐领。佟国维、索额图、明珠、苏努、喇克达、阿锡坦、诺迈、俱罢议政。与阿密达、彭春、班达尔沙、杨岱、苗齐纳、各降四级留任。苏尔达、费扬古、希福、俱免罚俸。塞赫、罗满色、俱罚俸一年。查努喀、著革职。火器营左翼战功、照常议叙。寻兵部议叙、以火器营官兵、及左翼交战将士、为头等军功。从之　　

○庚戌。予出征厄鲁特阵亡副都统迈图、祭葬。加祭一次。谥忠毅　　

○壬子。镶红旗汉军都统赵璟、以疾乞休。允之　　

○以左都御史于成龙、兼镶红旗汉军都统　　

○免浙江余姚等五县、本年分水灾额赋有差　　

○甲寅。户部议覆、漕运总督董讷、河道总督王新命、山东巡抚佛伦会题、河道关系漕运。开坝迟则羁重运。闭坝早则阻回空。今议、每年闭坝之期、以十一月十五日为率。开坝之期、以正月二十六日为率。应如所请。从之　　

○狭西提督孙思克、以衰老求罢。慰留之　　

○乙卯。升镶黄旗参领石元声、为杭州副都统　　

○以敖汉故多罗郡王阿敏达礼之弟额森孟克、袭爵　　

○丙辰。予故原任太子太傅内大臣吏部尚书中和殿大学士都统巴泰、祭葬。谥文恪　　

○予故副都统赛碧汉、祭葬如例　　

十二月。丁巳朔。上诣皇太后宫、问安　　

○戊午。以翰林院掌院学士张英、充日讲起居注官　　
</div>
    <div class="pagination">
<a href="清实录康熙朝实录_page348.html">上一页</a><span>...</span><a href="清实录康熙朝实录_page344.html">344</a><a href="清实录康熙朝实录_page345.html">345</a><a href="清实录康熙朝实录_page346.html">346</a><a href="清实录康熙朝实录_page347.html">347</a><a href="清实录康熙朝实录_page348.html">348</a><span class="current-page">349</span><a href="清实录康熙朝实录_page350.html">350</a><a href="清实录康熙朝实录_page351.html">351</a><a href="清实录康熙朝实录_page352.html">352</a><a href="清实录康熙朝实录_page353.html">353</a><a href="清实录康熙朝实录_page354.html">354</a><span>...</span><a href="清实录康熙朝实录_page350.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
