<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 1005 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 1005 页/共 1316 页</h1>
    <div class="content">○予续查京师殉难男女。拣选举人庄本礼等、一百四十五名口、旌恤如例。　　

○癸丑、谕内阁、钦奉慈禧端佑康颐昭豫庄诚寿恭钦献崇熙皇太后懿旨。自经播越。一载于兹。幸赖社稷之灵。还京有日。卧薪尝胆。无时可忘。推积弱所由来。叹振兴之不早。近者特设政务处。集思广益。博采君■羊言。逐渐施行。择西法之善者。不难舍己从人。救中法之弊者。统归实事求是。数月以来。兴革各事。业已降旨饬行。惟其中或条目繁重。须待考求。或事属创举。须加参酌。回銮以后。尤宜分别缓急。锐意图成。兹据政务处大臣荣禄等面奏、变法一事。关系甚重。请申诫谕示天下以朝廷立意坚定。志在必行。并饬政务处随时督催。务使中外同心合力。期于必成。用是特颁懿旨。严加责成。尔中外臣工。须知国势至此。断非苟且补苴。所能挽回厄运。惟有变法自强。为国家安危之命脉。亦即中国民生之转机。予与皇帝为宗庙计。为国民计。舍此更无他策。尔诸臣受恩深重。务当将应行变通兴革诸事。力任其难。破除积习。以期补救时艰。昨据刘坤一、张之洞会奏、整顿中法。仿行西法各条。事多可行。即当按照所陈。随时设法。择要举办。各省疆吏。亦应一律通筹。切实举行。大要不外言归于实。用得其人。予与皇帝宵旰焦劳。母子一心。力图兴复。大小臣工。其各实力奉行。以称予意。将此通谕知之。现月　　

○又奉懿旨。刘坤一效电悉。该督以时事艰难。力疾销假。朝廷深为嘉悦。尚其随时珍摄。以纾垂系。电寄　　

○谕军机大臣等、电寄陶模等、效电悉。据称兴甯县会匪滋事。竟有焚抢德国教堂。及攻扑县城情事。著即督饬派出各营。迅速剿灭。务获匪首。净绝根株。并严饬文武员弁。将教堂教民。妥为保护。毋得疏虞干咎。电寄　　

○革职留任河南巡抚松寿奏、豫省黄河以南各属。法国教案。现已订约签字。一律议结。报闻。摺包　　

○赏大学士荣禄、王文韶、用紫缰。　　

○以亏短驿马。革河南兰仪县知县杨锦江职　　

○甲寅。谕军机大臣等、电寄刘坤一等、江苏漕粮现在运到龙驹寨者。尚有一万七千石。仍饬该省委员解回江苏。著刘坤一、聂缉规、发交地方官。核实赈济。以恤灾黎。电寄　　

○护理山东巡抚胡廷干奏、长清县属曹家坡里长城三村庄被水。赈抚情形。得旨、著即督饬各员。速筹赈抚。以恤灾黎。摺包　　

○乙卯。谕内阁、钦奉慈禧端佑康颐昭豫庄诚寿恭钦献崇熙皇太后懿旨。李鸿章电悉。该大学士病体渐痊。现已销假视事。朝廷深为欣悦。仍著随时珍摄。以慰廑系。电寄　　

○谕军机大臣等、据刘坤一、张之洞会奏、东三省俄约。要盟贻害。惟开门通商。可以转危为安一摺。所陈办法。具见苦心。朝廷于此事昕夕焦思。熟筹利害轻重。迄无良策。俄之要盟叵测。诚如该督等所虑。但东省俄人尚未交还。今遽将俄约宣请各国公议。必致激怒于俄。势成决裂。东三省又大遭蹂躏。更恐震惊陵寝。是通商未成。而巨祸立至。事将不可收拾。彼时各国即能为我发抒公论。必不肯为我以兵力向阻。又将何以为计。且该督等原奏、亦称声明俄人何日交还。我即开门通商。今并未交还。而遽宣此说。岂非徒以空言。先受实祸。此事关系甚重。该督等当再按照所谕各节。详细妥筹善策。迅速密奏。总期不至使俄怒而决裂。利未形而害已至。是为至要。将此密谕知之。电谕　　

○又谕、奎俊奏、四川道险运艰。难赴邻省附铸银圆。拟就原有机器。自行试造搭用一摺。各省通行银圆。前已谕令江鄂粤三局并造。并会同妥议章程具奏。川省转运艰险。该督所奏。亦系实在情形。著准其就原有机器。自行设局铸造。总期成色一律。其云贵陕甘各省。亦可就近附铸。仍著奎俊会商刘坤一、张之洞、陶模等、遵照晶■宜次谕旨。妥议画一章程。奏明办理。将此各谕令知之。电寄　　

○以报效钜款。赏四川在籍道员陈光弓滟＜兪＞滟弓、以五品京堂候补。摺包　　

○丙辰。闽浙总督许应骙奏、密陈闽厂制造快舰两号。积欠料价。洋员杜业尔禀称、外国政府。愿照原价恳请承让。现合约业已议定。下部知之。摺包　　

○丁巳。上奉慈禧端佑康颐昭豫庄诚寿恭钦献崇熙皇太后自西安府行宫启銮。　　

○是日驻跸临潼县。东华续录　　

○戊午。上奉慈禧端佑康颐昭豫庄诚寿恭钦献崇熙皇太后自临潼县启銮。随手　　

○云南巡抚李经羲奏、南甯嵩明等州县被雹被水成灾。委员勘抚大概情形。得旨、著即妥筹抚恤。毋任失所。是日驻跸临口镇。摺包　　

○己未。上奉慈禧端佑康颐昭豫庄诚寿恭钦献崇熙皇太后自临口镇启銮。随手　　

○谕内阁、升允奏、首站要差。办理不善。请将该地方官惩处一摺。据称本月二十四日。临潼首站。于应备供应。全未办理。次日新丰中伙。及临口住站。尤极草率。侍从官员。甚或枵腹。该县辄称、连日有冒充各处所、及王公仆从。结党抢食。挞毁器具情事。以此藉口。并不设法。实属疲玩无能。请将该署临潼县知县夏良材、即行革职。并自请议处等语。此次回銮。晶■宜经谕令沿途地方官。于一切供应。务从俭约。并先期传知定数。内监人等。及扈从各官。亦均三令五申。不准稍有扰累情事。朝廷体恤地方。固已无微不至。乃该署县夏良材、于应备供应。漫不经心。藉口搪塞。多未备办。所有随扈官员人等。亦皆枵腹竟日。殊属不成事体。以误差情节而论。予以革职。实属咎有应得。朕仰承慈训。曲予优容。著加恩改为交部议处。升允自请惩处。著从宽免。该抚仍当督饬经过各站地方。恪遵前旨。妥为办理。如有冒名攫食之人。即令派出各营。立时查拏。严行究办。现月　　

○谕军机大臣等、电寄奕劻等、敬电悉。现拟改俄约稿。语意较前和平。自是该王大臣婉切相商之力。其约内处处防他国干预。正与中国时时恐他国效尤之用意相同。此事关系甚重。必须逐细妥筹。设俄约甫定。而他国即藉口枝节横生。其将何以为计。该王大臣仍当仰体朝廷势处两难之意。熟思审处。勿贻后患。务使他国不至因而效尤生事。明晰具奏。再行候旨定议为要。至兵数及驻扎处所。自应饬该三省将军。与俄兵官妥议。总期我兵力能弹压地方。与俄兵驻扎处所。界限分明。不失自主之权为断。　　

○前出使德和国大臣吕海寰奏。遵旨派员前赴南洋各岛。晓谕侨寓华民。切勿轻听摇惑。得旨。现在和约大定。著即将议设领事一节。切实磋商。务期必成。　　

○在盛京兵部侍郎萨廉、兼署盛京户部侍郎。盛京刑部侍郎溥颋、兼署盛京礼部侍郎。　　

○赏德员金楷理宝星。赓音泰食头等参赞俸。　　

○是日、驻跸渭南县。　　

○庚申。上奉慈禧端佑康颐昭豫庄诚寿恭钦献崇熙皇太后、自渭南县启銮。　　

○以内阁学士特图慎为盛京礼部侍郎。刑部左侍郎崇勋兼署礼部右侍郎。　　

○是日。驻跸华州。　　

○辛酉。上奉慈禧端佑康颐昭豫庄诚寿恭钦献崇熙皇太后自华州启銮。随手　　

○谕军机大臣等、电寄奕劻、据奏请准迎銮一摺。览奏具见悃忱。著即前来河南迎驾。其总理外务部事务。著李鸿章暂行署理。步军统领敬信未到以前。著昆冈暂行署理。并督办善后一切事宜。电寄　　

○绥远城将军信恪奏遵旨查明蒙古地方。谣传仇教。均无其事。塔拉特王戕杀教民一案。业将蒙员调绥。督饬办理。得旨、著将塔拉特王一案。迅速办结。严禁谣言。以弭后患。寻覆奏、塔拉特旗教案。业经完结。至善后一切事宜。已饬妥定民教永安办法。以备将来叙入合同。分别奏咨立案。得旨、著即严饬该旗。务释前嫌。期于民教相安。以弭后患。摺包　　

○是日驻跸华阴县。翌日如之。　　

○壬戌。以永定河工出力。予署石景山同知通判沈宝贤等奖叙有差。　　

○以直境剿匪出力。赏记名总兵李瑞壮勇巴图鲁勇号。　　

○以捐款助赈。予监生胡寿震为其母建坊。　　

○以捐助军饷。予内阁侍读刘培、为其故父母建坊。纂修官

陈云诰恭纂　　

帮总纂官蓝钰恭辑监修总裁世恭阅一签四月二十五日正总裁那月日专司蒿■禾本陆恭覆阅癸丑十一月二十七日

　　

徐月日　　

荣月日副总裁唐月日　　

宗室宝恭阅一签又五月三日　　

陈恭阅二签二月十一日　　

熙月日　　

郭恭阅九月初九日　　

宗室麒月日

大清德宗同天崇运大中至正经文纬武仁孝睿智端俭宽勤景皇帝实录卷之四百八十七　　

光绪二十七年。辛丑。九月。癸亥朔。上诣慈禧端佑康颐昭豫庄诚寿恭钦献崇熙皇太后前问安。至壬辰皆如之。　　

○奉皇太后自华阴县启銮。　　

○谕内阁、自西安启跸以来。一路车骑。诸形拥挤。甚至乘舆已到。尚复填塞道途。殊不足以昭严肃。著御前大臣督饬侍＜目辟＞行＜匧心＞口＜韦未＞＜夗贝＞认真弹压。前驱清道。勿许如前阻塞。并著松寿、夏毓秀、周万顺、各派兵勇。分起押送车辆。不准壅滞。至随扈之王公百官。车辆尚多。一入豫境。道更窄历滟钗。除实有紧要差使者。准带随身行李外。其余均著分起先行。以免拥挤。现月　　

</div>
    <div class="pagination">
<a href="清实录光绪朝实录_page1004.html">上一页</a><span>...</span><a href="清实录光绪朝实录_page1000.html">1000</a><a href="清实录光绪朝实录_page1001.html">1001</a><a href="清实录光绪朝实录_page1002.html">1002</a><a href="清实录光绪朝实录_page1003.html">1003</a><a href="清实录光绪朝实录_page1004.html">1004</a><span class="current-page">1005</span><a href="清实录光绪朝实录_page1006.html">1006</a><a href="清实录光绪朝实录_page1007.html">1007</a><a href="清实录光绪朝实录_page1008.html">1008</a><a href="清实录光绪朝实录_page1009.html">1009</a><a href="清实录光绪朝实录_page1010.html">1010</a><span>...</span><a href="清实录光绪朝实录_page1006.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
