<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 111 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 111 页/共 505 页
  </h1>
  <div class="content">
   ○以湖北荆宜施道厉云官为布政使。督粮道武蔚文为按察使。　　

○以直隶叠次剿办窜匪出力。赏参将崔福泰、知府余承恩、巴图鲁名号。余加衔升叙有差。　　

○以历著战功。予广西知府蒋泽春以道员候补。　　

○以广西新甯攻克贼巢。予道员吴德徵优叙。赏同知陈瀚等花翎。　　

○以剿贼勇往。开复山海关副都统成保暂革处分。　　

○追予直隶阵亡道员秦聚奎于死事地方暨原籍建立专祠。知县蒯遐龄等祭葬世职加等。附祀秦聚奎专祠。　　

○丙申。上复诣大高殿祈雨坛行礼。　　

○遣恭亲王奕?诣时应宫。惇亲王奕誴诣昭显庙。钟郡王奕詥诣宣仁庙。孚郡王奕譓诣凝和庙。肃亲王华丰旨觉生寺。豫亲王义道诣黑龙潭。拈香。　　

○谕内阁、都察院奏、候选知州以胞兄殉难。恳请投效剿贼等词。赴该衙门呈诉。据称候选知州甯曾笏呈称、伊兄浙江按察使甯曾纶。于咸丰十一年九月闲。在杭州守城殉节。该知州谊切同胞。情殷敌忾。恳请投效浙江军营剿贼等语。所呈自属激于义愤。甯曾笏著准其投效浙江军营。交左宗棠差遣委用。　　

○谕议政王军机大臣等、阎敬铭奏、赴淄日期。并防剿各匪情形一摺。淄川挑穵长濠。计可完竣。僧格林沁现拟制造攻具。克期进攻。惟皖北凤阳寿州等处。苗逆鸱张。唐训方兵单饷缺。情形万分危急。叠经寄谕僧格林沁移军南旋。并令阎敬铭速赴淄营。接办军务。俾僧格林沁得以及早赴皖。今该署抚已定期起程。著即于行抵淄川后。会商僧格林沁办理。淄营兵少勇多。未能恪守纪律。阎敬铭务当严申号令。以振军心。城内贼粮甚多。势难待其自毙。致稽时日。僧格林沁谅已地攻剿事宜。布置妥协。阎敬铭接办后。即可设法进攻。以期早拔坚城。直隶东窜股匪。扰及夏津莘冠阳谷等处。偷渡运河。在聊城茬平东阿一带游弋。此股败残余匪。为数无多。阎敬铭现已分饬保德及守备张大富、分投截击。并咨恒龄探踪追蹑。著即督饬各路兵勇并地方乡团。四面兜剿。务期悉数歼除。毋任余烬复然。再形滋蔓。至捻棍教各匪。分途出窜。扰及泰安兖沂各府属州县地方。蔓延愈广。亟宜调集兵团。分路扼截。著阎敬铭即严饬各地方文武。认真防剿。并督令恩锡迅筹进攻。以期力埽凶锋。毋许因循延误。将此由五百里谕令知之。　　

○又谕、官文、严树森奏、窜鄂捻股。暂时肃清。忠逆大股。及苗沛霖党。均图犯鄂境。现筹布置情形一摺。所奏豫捻一股。屡经挫败。窜回河南光山罗山等境。皖捻一股被剿。由广济黄梅窜走安徽之宿松县境。官文等令提督成大吉、由蕲水鼓行而东。跟踪追蹑。并檄总兵穆正春所部。驰扎英蕲之闲。相机会剿。曾国藩前奏由庐江西窜之发逆。与由潜太东窜之捻股。已在桐城地方会合。由舒城窜围六安。势甚凶猛。并有捻股已至霍山县境。摉获忠逆伪文。所称伪酋股数甚多。计欲分党牵掣皖军。而自率悍贼。由舒六英霍。疾趋湖北麻城宋埠一带。分犯汉黄。窥伺荆襄。与窜陕之陈玉城余党。联成一片。逆谋凶狡。适值苗沛霖复行叛乱。偪处鄂边。与发捻句结肆扰。鄂省为南北枢纽。自应力筹防剿。以图万全。曾国藩现调鲍超萧庆洐等军。由庐舒进。以解六安之围。令道员李榕一军。由潜山进。以击霍山之捻。并令成大吉回顾鄂疆。彭玉麟、杨岳斌所部。各派水师赴鄂。协同防剿。官文等现饬穆正春、自巴河抽出所部。前赴英山。会同皖军。以剿为防。而令副将王桐柏率所部驻上巴河等处。成大吉扼扎岐亭。舒保马队。作为游兵。驰骤其闲。并罗麻等界之松子长岭二关两路口。应山随州枣阳襄樊等处。各派防兵。与内河分防武汉。巴河等处分段巡罗。及专防黄郡各水师。均尚布置周妥。曾国藩所派之水师王吉一军。即分列阳逻至汉口一带江面。豫为策应之兵。群逆当不得肆其冲突。即著官文等督饬水陆各军。严密设防。贼如犯鄂。临时相机联络接应。毋稍疏虞。致令阑入。严树森仍自巴河回驻团风。该处与巴河紧接。尤为扼要。即著随时妥为调度。固守鄂疆。以副委任。皖省群丑接运。逆氛甚恶。苗逆之势复张。僧格林沁自东省移师南下。到尚需时。即抵皖境。亦应由蒙亳一路。节节进剿。其六安舒桐、蔓连英霍一带贼氛。仍著曾国藩、唐训方、迅筹剿击。贼如犯鄂。曾国藩即飞饬各军紧蹑。与鄂省诸军。前后合力夹击。其李云麟之军。现守枣阳。一时不能赴陕。而陕南军务极紧。现在发逆狡谋。又有欲由襄汉句连之信。兴汉贼氛。尤应及早埽除。前谕骆秉章饬周达武一军。由川赴陕。仍著懔遵叠次谕旨。飞饬该总兵拔队。星驰迅往汉南。以资剿办。李桓自报由湘起程。许久未接中途奏报。现已行抵何处。即著星速前赴汉中。督率办理。毋稍稽延。览官文等所奏。豫捻被剿。窜回光罗等境。方以未见豫军机剿为疑。正在寄谕闲。张之万等奏到截剿回窜捻匪。总兵余际昌遇伏阵亡等摺片。览奏殊堪悼惜。豫军骤失此将。精锐折耗。亟应收合拊循。以冀军声复振。著张之万即饬张曜、暂行统摄余际昌所部。招集散亡。加意抚绥。并与鄂军随时联络。妥筹防剿。此时豫省惟张曜一人。势不能敷调遣。毛昶熙军营副将陈禄兴、参将尹嘉甯、勇略如何。著张之万、毛昶熙、于该二员中酌量任使。金国琛一员。前经谕令毛鸿宾饬令赴豫。本日复寄谕该抚督催启行。一俟到豫。即责令带兵防剿。以资得力。将此由六百里谕知官文、严树森、曾国藩、唐训方、骆秉章、张之万、毛昶熙、并传谕李桓知之。　　

○又谕、本日据张之万奏、鄂省捻股回窜。总兵余际昌等阵亡。并片奏、前调之金国琛等。均因事牵掣。未及来营等语。豫省军务孔亟。将领乏人。现在张冈之逆。尚未剿除。捻氛复由鄂回窜。官军败衄。凶焰甚为猖獗。而苗逆眈眈淮上。归陈一带。防剿綦严。河北三府。复以直东股匪未净。时虞豕突。金国琛以奉旨饬赴豫省差遣之员。岂容稍涉迁延。致误军事。著毛鸿宾迅遵前旨。饬令该员速赴河南军营。听候张之万差委。毋稍逗遛。致干咎戾。昨据李续宜奏、行抵湘乡。患病未能前进。请开署抚之缺。俟稍痊赴皖等语。业经明降谕旨。准其所请。惟皖省疆事孔亟。非唐训方一人之力所能支。著毛鸿宾行知该前抚。傥病势稍痊。即当迅速起程赴皖。以副委任。毋得以既准开缺。便可优游事外。朝廷之于该前抚。曲体下情。无微不至。谅该前抚亦当感激奋发。以图报称也。将此由六百里谕令知之。　　

○派大学士倭仁、协办大学士吏部尚书瑞常、户部尚书宝鋆、兵部尚书万青藜、吏部左侍郎孙葆元、内阁学士全庆、桑春荣、殷兆镛、为殿试读卷官。　　

○予河南方家寨阵亡总兵官余际昌祭葬世职加等。谥威毅。入祀死事地方暨本籍昭忠祠。并建专祠。赏三代正一品封典。游击李廷彪祭葬世职加等。附祀余际昌专祠。革救援不力参将崔廷桂、游击周大升、都司连美、王秀林、千总杨继才等职。　　


大清穆宗继天开运受中居正保大定功圣智诚孝信敏恭宽毅皇帝实录卷之六十五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。四月。丁酉。策试天下贡士黄体芳等二百人于保和殿。制曰。朕以冲龄。诞膺宝祚。默荷上苍垂佑。仰承列圣诒谋。业业兢兢。勤求治理。上思副两宫之教育。下期措四海于乂安。宵旰图维。罔敢暇逸。深念典学传心之要。求贤佐治之方。去奢崇俭之规。察吏安民之术。经邦要道。莫重于斯。今当临轩发策。博访周咨。尔多士其敬听朕命。二帝三王之心法。不外一中。而尧典以钦始。益稷以钦终。其与执中之理。可互相发明欤。尚书而外。诸经之旨。何者可以相通。大学一篇。分列八条目。当以何者贯乎始终。中庸一书。分列三达德。当以何者为之枢纽。真德秀作大学衍义。何以略治平不言。明邱浚补之。为目凡十有二。其立意颇可贯通欤。昔人谓帝王之学。异于儒生。所以不同者安在。将空语精微而不求诸实事欤。如汉之董仲舒匡衡。宋之程颐胡安国朱熹。皆宿儒硕学。多所阐发者也。何者为审端致力之首欤。得贤才而治天下者。帝王之要道也。古者用人之权。秉于天子。若尚书之有选部。始于何时。以选部为吏部。起于何代。唐制有试法。有集法。既察其身者。复察其书判。此试法也。裴光庭何以作循资格以矫之。集之于十月。选毕于三月。此集法也。陆贽何以立计阙例以救之。然则二者固皆不能无弊欤。夫十室之邑。必有忠信。故汉分四科。宋立六科。司马光又乞设十科。至详且备已。然人才遂可尽取而无遗欤。且所取者果综核名实而无矫伪欤。今将使魁奇倜傥之士。不轶乎范围。恂谨廉洁之儒。不拘于绳尺。其道何由。书曰。慎乃俭德。诚以俭德之共也。圭不以土阶为陋。而舜怵戒于涂髹。禹卑宫。文王卑服。尚已。嗣是衣弋绨。罢露台。集书囊为帷。往迹流传。盛德不犹可溯欤。古人臣励羔羊素丝之操。如赵抃守成都。一琴一鹤。程＜?火节＞令盐城。一马一仆。其高节清标。非臣下所当矜式欤。夫镂簋朱纮。玉缨琼弁。自昔所讥。乃积习相沿。敝化奢丽。以致不能养廉。蟠蟀山枢。民风近古。今则服食器用。务为美观。闾阎不免踰礼。将以黜华崇实之意。训迪臣民。何由而使风气日臻朴茂欤。与吾民相亲者守令也。汉史循吏传。纪守相甚备。而令长则阙如。其故何欤。夫天下郡邑至众也。郡守之贤否。监司且难人人悉。县数倍于郡。令数倍于守。如何而后能督察之欤。县令贤明。则赋敛均。徭役平。诉讼＜??闲＞。吾民得遂其所安。顾由儒术者。多迂而弛事。由杂流者。或奸而弄法。其余蠹政厉民。不可枚举。欲整齐而磨厉之。何道之从。大吏者。所以纠察守令。为天子进贤退不肖者也。乃或所荐剡者。以才能出众为先。而留意教化者遭沉滞。所称赏者。以赋税先登为最。而劳心抚字者受谴诃。其何以惩贪墨之风。而养循良之气欤。夫稽古以懋纯修。遴才以襄郅治。戒奢以端民习。课绩以饬官方。皆宰世之宏模。绥猷之极则也。多士对扬伊始。其各陈谠论毋隐。　　

○谕内阁、多隆阿奏、请将丁忧同知改为署任等语。陕西潼关抚民同知刘芬现丁父忧。例应回籍守制。惟据多隆阿奏称该员办理转运事宜。接济军食。半载以来。甚为得力。未便遽易生手。刘芬著准其改为署任。俟军务告竣。再行回籍守制。　　

○谕议政王军机大臣等、左宗棠等奏、克复夥县。岭内肃清一摺。池建青阳等处之贼。并图上窜。饶景戒严。王沐回援江境。而黟县无兵留防。贼踪尚环伺岭外。徽休一带空虚。又虞阑入。刘典自未便移军入江。致有顾此失彼之虑。左宗棠以该逆纠各大股。由广德分窜皖南。蔓延愈广。浙东败贼。复窜入合股。其图窜徽休者。意将闯越婺源。以入江西之德兴乐平。窜踞黟县。围绕祁门者。意将闯贼浮景。东出德兴乐平之闲。而抄浮梁景德之后。鬼蜮情形。了然如见。江西饶信之防。沈葆桢办理尚属周妥。左宗棠督饬刘典等军。与江省之军。联络一气。江皖之闲。群丑谅不得肆其冲突。仍著该督抚妥为办理。惟念岭外逆党尚多。窥伺青阳石埭。建德东流。均有贼踪。安庆省城隔江南岸。烽火相望。曾国藩现驻皖省。为中权扼要。其北自巢含舒桐以至英霍一带。贼氛密布。发捻交乘。又值苗沛霖复叛。再北颍寿六安。逆练纷纷扑扰。凶焰顿张。金陵逆党。自九洑洲渡江北岸。声言就食。不即扰及里下河等处。而直上和含。且与捻苗各匪。均相句结。殊恐贼之蓄谋。故为此包抄大举。势将围裹安庆。以解金陵之厄。曾国荃之军。偪城而阵。不能遽撤。计曾国藩所部。桐舒守将。仅能自固。惟萧庆衍毛有铭等军。翼蔽最为切近。鲍超一支劲旅。往来策应。兵力已不甚厚。昨据官文、严树森奏报、鄂疆叠警。曾国藩已调鲍超等军。由庐舒进解六安之围。并令李榕一军。由潜山进。以击霍山之捻。分派水师赴鄂。协同防剿。自系顾全大局。即以固鄂为固皖之计。第虑逆谋阴狡。其南北两岸。分路图犯江鄂逆党。均难保非声东击西诡谋。虽两省之防。皆我所必救。势断不能置而不顾。而贼得乘皖省兵分备单之际。麕集群丑。四面围偪。以恣狡图。该大臣驻扎江浒。实为东南全局所系安危。南顾弥增廑念。曾国藩识略素优。当兹搘拄艰难。务宜倍加谨慎。以策万全。左宗棠浙军。近日甚为得手。其不急取杭城而先清皖境。洵属老谋。此时刘典等军。在甯属一路。能否与芜湖金柱关等处。联络皖省。相为一气。或于克复富阳后。即移得胜诸军。由于潜昌化进攻广德。以图东坝。与曾国荃偪攻金陵之师。可期前后夹攻。捣贼老巢。较之图取苏杭。其策较胜。而效当稍捷也。著曾国藩、左宗棠、随时会商。妥筹办理。曾国荃之军。守局尚稳。而兵力已单。旦夕之闲。如有应行变动切要机宜。亦即酌量进止。皖浙唇齿相依。刻下皖事孔亟。计惟浙军尚属切近。左宗棠务与曾国藩声息相联。总期缓急可为接应。不至捍格。方为妥善。长江水师。上下游声势尚壮。其港汊纷歧处所。有无逆党潜藏。饬令彭玉麟、杨岳斌等、加意巡逻。毋稍疏忽。九洑洲要害之地。能否饬令水师乘闲攻捣。如果此处得手。则金陵城贼。势更穷蹙。即皖北群丑。归路断绝。亦必亡魂丧胆。剿办更易为力。著曾国藩与曾国荃等。随时相机妥筹进取。将此由六百里各谕令知之。　　

○又谕、多隆阿奏、统筹全局。分路进剿一摺。据称现在渭河迤南。华渭俱无贼踪。临潼之西。仅有沙窝一处回巢渭河迤北。高陵县城。尚被占踞。泾阳三原咸阳等县所属地方。匪巢林立。剿办尚非易易。此时东路得手。恐该逆势穷西窜。三原一带。防务最关紧要。雷正绾一军。未能撤赴凤翔。该将军拟令专力固守。严防北山。西路一带。仍饬王梦麟统兵往救凤翔。不日大兵西指。并令马德昭一军亦赴凤郡。凤郡解围。再赴平凉。并汉中近日情形。请催李云麟周达武二军。俟李桓到汉南后。分路剿办。又刻下进兵有三难。难免迟滞等语。所筹不为无见。雷正绾一军。防剿泾阳三原等处。自未可轻易撤动。致贼氛肆意蔓延。惟凤翔待缓甚急。王梦麟带兵前往。能否得力。尚不可知。且该员前经中途折回。恐再蹈故辙。必至诒误。著即严催前进。如兵力不敷。由该将军等酌度调派。甘肃贼多兵少。亟盻马德昭前往。前已谕令该员俟多隆阿大军西指。省城稍松。仍即督兵赴庆阳。与熙麟筹商。何路紧急。赴何路救援。若先赴凤翔。恐又需时日。马德昭务即赶紧赴甘。不得迁延贻误。总兵曹克忠疏通省城粮道。著瑛棨另拨数营。交其统带。责令节节进剿。将省城附近一带匪巢。迅速痛加剿洗。以通粮运之路。汉中发逆。分攻褒沔城固等城。著饬带兵文武及该地方官认真防守。指日李桓到陕。自可力加整顿。昨据官文等奏发捻交乘。鄂边紧急。将李云麟一军暂行留鄂。俟军务稍松。方能赴陕。已有旨准其暂行留楚。其周达武一军。昨已谕知骆秉章催令星速赴汉南一带。该将军等即派员催提。令其扼要驻扎。以资得力。该将军病未全愈。将士疫气仍重。务须妥为调摄。曲加拊循。以慰轸念。至所称日前攻破孝义。即饬潼商道赶备船只。迅速驶至渭河。以便搭造浮桥。屡经严催。尚未禀覆等语。著多隆阿、瑛棨、再行严催。如系有心玩误。即从严参办。以儆玩泄。德兴阿一军。前经调令驻扎同朝一带。为多隆阿后路声援。此时东路肃清。该副都统一军。久驻同朝。未免虚糜粮饷。著多隆阿酌量调遣。或令赴凤翔救援。或令赴西安省城一路会剿。毋得久置闲散。以厚兵力。现在蒲州防务亦松。英桂所募之楚勇。或可分拨若干。派员统带。至同朝一带驻防。以资接替之处。均著多隆阿、英桂、会商办理。将此由六百里各谕令知之。　　

○以镶黄旗蒙古副都统宝善署正白旗满洲副都统。正黄旗蒙古副都统富明暂署正白旗蒙古副都统。镶白旗汉军副都统广科署左翼前锋统领。　　

○以镶黄旗蒙古副都统载容署京营右翼总兵。　　

○以降调两广总督劳崇光署云贵总督。　　

○以尽先副将杨长春为河南河北镇总兵官。　　

○以转运迟延。暂革陕西知府吕俊孙职。　　

○以安徽克复黟县城出力。赏道员王文瑞二品封典。按察使刘典、参将喻可宗、齐兰礼、巴图鲁名号。同知李耀南、守备刘大谟花翎。余加衔升叙有差。予阵亡守备彭友年、把总罗广林、祭葬世职。　　

○追予湖北阵亡知府金云门谥果毅。知州李榞谥刚介。于死事地方暨原籍各建专祠。　　

○予湖北各属阵亡殉难监生满建洪等绅民妇女一千三百三十五名口分别旌恤如例。　　

○戊戌。谕内阁、前因骆秉章覆奏、遵查贵州提督田兴恕先后被巡抚毛鸿宾、御史华祝三、参劾各款。均属有因。当以该提督捏报军情信用劣员。肆行残扰。起造府第。日事荒淫。并有擅杀外国传教。及内地民人多命之事。降旨将该提督撤任。饬令迅赴四川。听候崇实骆秉章查办。嗣因田兴恕藉词抱病。抗不赴蜀。复经谕令劳崇光、张亮基、驰赴贵州审办。现在张亮基已据报抵黔接篆。劳崇光因沿途梗阻。绕道前进。计日亦当抵省。田兴恕著即革职拏问。交劳崇光、张亮基、按照被参各款。及另案杀害无辜。惨毙多命各节。提同案内一干人证。一并秉公严讯确情。不准一字欺饰。迅速按律定拟具奏。　　

○谕议政王军机大臣等、徐宗干奏、台湾官军获胜。抽调官兵援剿。并防捕汀州府属游匪各摺片。吴鸿源一军。自嘉义解围后。埽荡附近逆庄。叠有斩捦。斗六贼多败遁。官兵追至彰辖西螺二重沟等处。曾玉明已由鹿港偪近彰城。首逆戴万生先已窜回四张犁本庄。余逆仍扼踞死守。曾元福现已出洋。即著督饬该镇星速前进。与曾玉明。吴鸿源等军。合力进剿。通判张世英调集番丁。督率义勇。直攻四张犁。将戴逆巢穴焚毁。是该处丁壮尚为可用。著徐宗干、洪毓琛、檄令张世英等激励团丁。乘胜摉捕。务将戴逆捦获。毋任漏网。南路既无匪徒蠢动。可无牵掣之虑。现在大军云集。兵力已厚。著即督饬各军奋力合击。将彰化斗六次第克复。毋稍延缓。汀州府属。江广游勇匪党。扰及归化顺昌等县地方。虽经乡团击败。仍恐各处游匪乘机窃发。更难保非在逃之李阿四句结滋扰。自应乘其初起。及早扑灭。即著檄饬参将吴连升挑带壮勇。会同该地方官弁民团。合力防捕。迅图歼除。并将在逃之李柯四访拏务获。以净根株。将此由四百里谕知徐宗干。并传谕洪毓琛知之。　　

○又谕、前因骆秉章覆奏田兴恕先后被参各款迹。均非无因。并因田兴恕杀害教民一案。前法国公使哥士耆在京多方哓渎。节经降旨将田兴恕撤去钦差大臣关防。毋庸署理巡抚。先行交部议处。驰赴四川。交骆秉章差遣。并派劳崇光驰赴贵州查办。兼令张亮基署理贵州巡抚。会同崇实、骆秉章、将此案秉公办理。嗣因韩超屡次恳留田兴恕剿办黔匪。而张亮基、劳崇光、又均以道远未能即到。致此案迟久未办。本日据总理各国事务衙门奏、法国新到公使柏尔德密递有照会。并另单开有五条。其意归咎于田兴恕。次及戴鹿芝。英国卜鲁士来署。亦有中国背约薄待外国之言。似已联为一气。欲藉端启衅等语。田兴恕处分。前据兵部奏照溺职例议以革职。因案未办结。尚未降旨。其平日恃恩骄恣。滥杀无辜。实有应得之罪。况天主教业已弛禁。即不得妄行杀戮。且法国传教人文乃耳又持有护照赴黔。系属按照条约前往。田兴恕身为大员。亦止宜从权设法。开导该省官民。各安本分。毋启衅端。以顾大局。乃田兴恕因逞一时之忿。叠次惨杀外国传教及中国习教者数人。是其孟浪从事。恣意妄为。已难辞咎。今该国公使柏尔德密既欲以田兴恕一人作抵。迥非从前哥士耆来京时。屡以田兴恕戴鹿芝、赵畏三等、相提并论者可比。此时若再含糊。终无了局。更恐别生枝节。尤难措手。张亮基业已抵黔接篆。劳崇光昨已＜??闲＞放云贵总督。计此时亦已行抵黔省。即著驻扎贵州。先将教民一案。迅速办结。其滇省一切情形。并著随时访查奏闻。再定进止。劳崇光熟悉洋务。兼能权衡轻重。顾全大局。且为外国素所钦服。张亮基遇事明敏。果断有为。该督等务当以国事为重。不避嫌怨。方为不负委任。田兴恕被参各款。业经骆秉章覆奏得实。既杀良团何斗山。以致勒捐激变。而又惨杀中外教民多命。各案若不按照律例定拟。稍有偏倚。不独无以服外国人之心。亦无以平贵州士民之愤。所有田兴恕戴鹿芝等一干人证。如何比照律例定拟之处。及韩超捏词保留。应查各件。一并迅即驰奏。以安远人而弭衅端。本日明发谕旨一道。总理各国事务衙门摺一件。录出照会另单二件。均著钞给阅看。将此由六百里各密谕知之。　　

○以湖南道州捐输军饷。永广学额一名。　　

○己亥。谕议政王军机大臣等、都兴阿等奏、上下游水师续获胜仗。陆路严为防范情形。并咨明吴棠阻止李显发来里下河查办匪徒。吴棠奏、发逆由六安窜至盱眙。督军严防蒋坝等处。李鸿章奏、悍贼援应昆山。窜犯太仓。均经官军击退。并力进攻昆城各摺片。逆匪窜扑下游之谏壁大阴沙等处。经都兴阿等督饬赖镇海等率领师船。连获胜仗。其上游之浦口宝塔根马步贼匪。亦被梁正源等亲率哨弁。登岸击却。防剿均尚认真。现在太仓全境肃。清昆山援贼。叠被程学启等水师两军迎剿获捷。伪暮王等所筑昆山城外营垒。均经官军蹋平。戈登现带外国炮火。前抵昆山。李鹤章复派队由双凤进剿。两路夹攻。昆山之贼断难久踞。著李鸿章速饬程学启等乘此声威。迅拔坚城。以收破竹之效。惟江阴一带逆贼。时图北窜。若昆山克复。该逆穷蹙无依。铤险渡江。尤意中事。著都兴阿、富明阿、严饬沿江水陆各军加意防守。不可以屡获胜仗。稍涉松懈。发逆捻逆。合同苗练。直犯定远。淮扬屡境防堵正当吃紧。滁六一带。虽经李世忠布置防剿。而该营兵勇不足深恃。都兴阿等于笼络之中。隐寓防范之意。筹办甚合机宜。仍著该将军等督饬各营将领。严密戒备。力保完区。并著吴棠飞饬蒋坝衡阳高宝在防文武员弁。认真扼截。毋得稍有疏虞。豫胜营兵勇。屡赴里下河滋事。李世恒在逃尚未拏获。而李世忠复派李显发前来查办弁勇。完善之区。岂可令若辈无端纷扰。吴棠并不据理阻止。竟派副将袁世功会同办理。何不识事机。一至于此。著即按照都兴阿等咨会。赶紧函商李世忠。务将李显发迅速调回。俾不至惊扰里下河居民。方为妥善。李世忠滥收句容降贼数百。派赴江北防堵。殊不可恃。著都兴阿、富明阿、吴棠、随时留心。侦察防范。毋稍大意。将此由六百里各谕令知之。　　

○又谕、吴棠奏、请饬山东拨支蒲徐兵勇饷糈等语。黄国瑞一军。前经谭廷襄奏明月拨该总兵行燥饷银一万两。添募勇队。前赴山东助剿。该总兵原部兵勇及续由徐浦两处拨往各队。均仍由清江筹防局拨款支应。现在该总兵移师邹滕。深入东境。距清淮较远。一切军火粮饷。远道供支。既多未便。而清淮军饷。又复支绌。更恐接济。迟延。必至贻误。所有徐浦两处拨往各队。计月支钱一万二千余千。米三百石。著阎敬铭饬令藩司按月如数拨解黄国瑞军营。以供支放。毋令缺乏。此项饷糈。即由山东造报。以重军需。将此由五百里谕令知之。　　

○又谕、前因吴棠借拨淮关应解部库洋药税银四千两。请以豫省应解清淮漕捐银两。如数划解部库。抵作淮关解款。当经谕令张之万如数划解。嗣据张之万奏称、豫省漕折银两。各州县徵办。甚形拮据。接济清淮漕捐一项。实难再行捐办。请饬吴棠另行指项划解。复谕令该漕督将淮关应解部库洋药税银四千两。另行指项划解。兹据吴棠奏称、清淮别无拨饷。惟上年五月内。奏准拨广东运库海关各解银五万两。协济清江饷需。仅据两广运库解到银一万两。海关丝毫未解。请将粤海关应解清江拨饷内。划解部库银四千两。抵作淮关解款等语。现在库饷紧要。淮关应解部款。豫省情形。难以划解。著晏端书、黄赞汤、毓清、即将粤海关应解清江拨饷内。迅速划解部库银国上千两。以清部款。现在清江军务紧要。待饷孔殷。并著该署督等严饬海关。除此次拨解部库四千两外。其余应解清江银四万六千两。并运库欠解银四万两。均著迅速按数解赴清江。以济要需。将此由五百里谕知晏端书黄赞汤、并传谕毓清知之。　　

○予江南宝塔根阵亡守备袁得龙祭葬世职加等。　　

○庚子。上御养心殿。召读卷官入。亲阅定进呈十卷甲第。　　

○谕内阁、兵部奏、遵奉恩诏。查办军台效力各员。开单请旨。并未经起解各废员。请饬查催各摺片。所有单开各员。除已革吏部主事缪冠瀛、已革理藩院郎中哈丰阿、已革户部主事凤山、已革御史普安、已革内务府主事庆裕、继英、已革兵部尚书穆荫、已革山西大同县知县吴承曾、已革协尉海贵、已革副尉他思哈、已革江苏泰州营游击奎喜、已革把总张林、均毋庸查办外。其已革参领祥庆、瑞禧、已革外火器营护军参领海林、已革外火器营副护军参领松贵、已革户部郎中吕赓南、均著加恩即行释回。至未经查明下落之废员秋家丞等。并著各该督抚等分别查明。即行迅解严缉。　　

○谕议政王军机大臣等、刘长佑奏、芦纲疲累。请饬豫省将抽收盐厘停止一摺。据称长芦商人。连年以来。交款繁重。前经遮克敦布在馆陶抽厘。合银二钱上下。已属不支。又经豫省委员赴龙王庙等处抽厘。每包制钱五百文。计需银四钱有奇。薪水等项。又需银一钱余。合计两处。每包需银六七钱。不啻又增正课一倍。现虽遮克敦布馆陶河岸厘卡。业经停止。而龙王庙抽厘局卡尚在。请饬河南一律停止等语。长芦商人。因连年贼匪抢掠。兼之河道浅阻。不能及时赶运。以致销误课绌。若再抽收盐厘。必致商力难支。纷纷倒歇。于长芦全局。大有关系。著张之万即将龙王庙等处盐厘局卡。一律停止。馆陶河岸。是否一律裁撤。抑或仍有影射。并著刘长佑查明。永远禁止。以恤商艰而裕国课。原摺著钞给张之万阅看。将此各谕令知之。　　

○辛丑。赐一甲翁曾源、龚承钧、张之洞、三人进士及第。二甲周兰等七十八人进士出身。三甲景善等一百十九人同进士出身。　　

○谕内阁、志和奏、部案积压过多。难于速结。现在力求整顿一摺。盛京刑部承审案件。民人由奉天府府尹转饬地方官差传。旗人由将军衙门转饬该旗提解。现在该部各司承审之案。现审未结者八十余件。驳审未覆者四十余起。或证佐催提未齐。或案犯畏罪远遁。该管官未能迅速拘提缉获。以致案悬莫结。积压日多。似此积弊相沿。殊属不成事体。著玉明、和润、德椿、严饬该地方官及各该旗等。嗣后凡遇交部审办案件。务将案内要犯。及应提人证。迅即拘提缉获。送部归案。其部驳覆审各案。该地官官接奉部文后。亦即随时详覆。傥敢仍前玩泄。即著玉明等查明据实参办。至现在未结各案件。著一并迅速催提声覆。毋许再有稽延。并著志和督饬承审司员等。将从前未结案件。逐一清厘。有可先行拟结者。迅即审拟完结。其余未能即结各件。一俟案内人证到齐。亦即随时审办。如该部承审司员于案犯到齐后。仍不速行办结。并著志和随时查明参奏。　　

○谕议政王军机大臣等、唐训方奏、击退大股发捻。凤定肃清一摺。据称苗逆句合发捻数万之众。分扰定远凤阳一带。经唐训方饬令道员秦荣等督团防守。副都统克蒙额等分道击贼于凤阳城外。毙贼甚多。游击欧阳胜美等自庐州赴援。各率所部。分路冲突。积年巨匪。踉跄南遁。已飞咨吴棠等多发侦探。严密防范等语。发捻并犯皖疆。现经唐训方派集兵练。以剿为防。逆股悉数败遁。凤阳定远一律肃清。临淮复臻稳固。洵属调度有方。深堪嘉尚。所有尤为出力之马步兵练。均准其择尤保奏。藉资策励。其张总愚、程三、程四老坎等股败捻。绕由怀远之考城下洪地方。并入苗党。深恐凶焰更炽。著该抚饬令前敌各营实力剿防。毋稍大意。至匪众南遁。势必遁入巢县。而零星股匪。分走定远之明光池可等处。或绕盱眙。或回江浦。俱不可定。著曾国藩、都兴阿、富明阿、吴棠、严密侦探。督令在防各将士认真击剿。李世忠虽不能十分出力。仍当暂为羁縻。俾为我用。并著曾国藩等饬知该员。固守地方。遇贼即击。毋任寇氛肆扰。该逆如窜犯江北。都兴阿等务当认真剿洗。毋稍疏虞。临淮饷绌兵单。唐训方前此击败苗逆。此次复痛剿发捻。均已不遗余力。惟大敌屡临。支持不易。曾国藩素顾大局。当妥为兼顾。以期得力。吴棠近在清淮。兵力尚可分布。并著随时筹商调派。不得稍分畛域。僧格林沁所派赴皖之马步各队。当已渐次到营。著唐训方妥为调度。该抚前已授为安徽巡抚。地方军务。责任綦重。务须慎益加慎。以保皖疆。将此由六百里各谕令知之。　　

○又谕、冯子才等奏、苏常巨逆。复犯镇防。官军获胜情形一摺。苏浙败匪。屡思并力渡江北犯。现经沪上官军。连下坚城。进攻昆山。势将进取吴门。苏常江阴等处逆首。避重就轻。复犯镇城东南两路。陆续纠党。屯聚孩溪谏壁及丹阳辛丰等处。并有伪护侍两逆。会集十大酋。谋于常州分十路出窜江防之举。经冯子材等督饬将士。先将孩溪谏壁之贼击败。并扼守丹徒镇险要。各营水陆官军分路鏖战。复将纷抢渡河股匪击退。惟谏壁等处败匪。尚未远遁。散漫各乡。距镇城不过二三十里。丹阳辛丰等处之贼。欲渡越河。侵偪南路。尚未击退。其丹徒抢渡之贼。现在败遁何处。曾否退出镇境。亦未据该提督等奏及。此次贼党众多。较诸历次犯镇诸贼。势尤凶悍。冯子材等务当加意慎重。严密防剿。将境内贼踪。迅速埽除。毋令久踞。致滋延蔓。昨据都兴阿等奏称、水师堵剿谏壁等处贼匪获胜各情。与冯子材等所奏。情形大略相同。并著该提督等随时知照都兴阿等联络水师一体堵剿。以资得力。将此由六百里谕令知之。　　

○又谕、骆秉章奏、筹办会剿汉南逆匪一摺。汉南军务紧要。叠经谕令川楚拨兵援剿。骆秉章以总兵周达武一军。所部新旧仅三千余人。万难独翦巨寇。已抽调驻防南江通江之道员张由庚。及总兵朱桂秋两军。共五千余名。由南通出境。先剿汉中之逆。惟发逆号称十余万。仍须湖北分兵会剿。且须统率得人。方能济事。李桓到尚需时。请饬湖北调派李云麟一军。驰赴汉南会剿等语。陕省汉中被围已久。城固褒沔遍地贼踪。邻省援师。岂容日久耽延。致形滋蔓。李桓自报起程。迄今尚无到陕消息。前已传谕该藩司迅速趱行。即著懔遵前旨。克日兼程前进。驰赴汉南相机剿办。李云麟一军。官文等前因发逆图犯鄂境。饬令留守枣阳。暂缓赴陕。现在该省防堵事宜。自已布置周妥。其枣阳一路。距皖省逆氛尚远。不妨抽调别营驻扎。以资镇遏。且川省援军。既已出境。若无鄂军合力夹击。终难聚歼。著官文、严树森、即饬李云麟迅率所部。克期出境。由兴安取道西乡。与川中所派之兵会合兜剿。毋稍宕延。川省西防发逆。东御邻氛。堵剿情形。亦与湖北相埒。骆秉章尚能不分畛域。抽调赴援。湖北以业经派赴汉南之军。岂可以防务綦严。日久扣留。置邻疆于不顾。官文等务当克日调派。一面将李云麟起程日期。迅速驰奏。以慰廑系。本日复据张亮基奏、黔省已保道员张心培、谢葆龄、营私植党。朘民召乱。无恶不作。现在密加访拏。实已先后远扬等语。著官文、严树森、毛鸿宾、速饬所属该二员原籍地方。严密查拏。解往贵州。交张亮基审办。毋或疏纵。将此由六百里谕知官文、严树森、毛鸿宾、并传谕李桓知之。　　

○又谕、骆秉章奏、中旗发逆。自甯远上窜。截剿获胜。并歼毙逆首一摺。据称发逆自甯远败窜天全等处。随处遇兵截剿。贼首赖遇新即赖剥皮被歼。仅留余匪数千人。乘闲奔逃。旋据广元昭化探报。余贼由平武山内。逃往甘省文县边界之毕口地方。度该逆必由略阳图与甯羌之贼合股等语。现在骆秉章抽调驻防南江通江之道员张由庚所部三千二百人。总兵朱桂秋所部二千二百人。由南通出境。剿办汉中发逆。并请饬令郎中李云麟督率所部。由兴安取道西乡。与川中所派之兵会合。以剿为防。本日已谕令官文、严树森、迅饬李云麟前赴汉南协剿矣。此次窜入甘省文县之川匪。必绕由略阳。纠合甯羌踞贼。若不力加系剿。甯羌匪势。益肆鸱张。著瑛棨督饬带兵文武及该地方官。将图窜略阳之残匪。认真摉剿。悉数歼除。毋令与甯羌之贼句结。致办理更形棘手。张由庚等军。指日可到。并著瑛棨严饬汉南各军。会合川兵相机攻剿。不得专恃邻境援兵。任本省兵勇观望退缩。贻误戎机。川匪现既窜入甘省文县。未知复逸何处。抑或即扰略阳。著熙麟、恩麟、一体派兵严加堵剿。迅殄贼氛。毋令蔓延甘境。将此由六百里谕知熙麟、瑛棨、并传谕恩麟知之。　　

○又谕、骆秉章奏、筹办会剿汉南逆匪。并截剿甯远绕窜逆逆股匪。遵覆现办劝捐。及本年续办按粮津贴各摺片。张亮基奏、剿办黄号苗教各匪。及由川窜入滇黔境内发匪。覆陈筹办教民案件。林自清现尚安静。遵保遣散滇练各员等摺片。均经览悉。又据福升奏报、云南逆回突入省城。戕害总督各官。及探悉滇省现在情形各摺片。所奏云南省城被逆回突陷等情。与骆秉章张亮基等前奏。大略相同。现在胡中和既在川省带兵剿贼。而福升尚驻滇省。本日业将四川提督蒋玉龙所出之缺。令胡中和调补。福升补授云南提督。该提督无论行抵何处。即行折回。驻扎昭通。与贾洪诏就近筹商。将滇省应办事宜妥为筹办。以资得力。川滇黔三省辅车相食。滇省糜烂至于此极。朝廷岂认坐视不为之所。惟黔中尚未肃清。该省地方本来力薄。川省较为殷厚。近来亦已叠遭蹂躏。石逆等股匪。尚肆扰沿边。其与陕南毗连兴汉褒斜一路。军务尤殷。亟需蜀兵越境会剿。前经叠次寄谕骆秉章催令周达武一军赴陕。兹据奏称、周达武所部兵力尚单。留为本省雕剿之军。方期得力。现已改令道员张由庚、总兵朱桂秋、各领所部兵勇合五千余人。由南通出境。越剿汉中之贼。即著督催张由庚等星速前往。李桓现在中途。约计不日当可到陕。现复寄谕飞催。并谕官文、严树森、饬令李云麟之军。仍即赴陕。该员前为官文等奏留驻防郧枣。刻下鄂边贼势稍纾。当可移师西向。骆秉章所请量加阶秩。俾资统率之处。应俟李云麟行抵汉中。再为酌办。其甯远等处被剿由平武山内逃往甘省文县边界余匪。如由略阳与甯羌之贼串合。张由庚等军驰赴陕南。即可并将此贼聚歼。著骆秉章饬令该道员等探悉贼踪。相机剿办。其川省东南之刘岳昭军。西南之胡中和唐友耕等军。布置均尚周妥。叙南所驻之何必胜一军。川北一带所留之周达武一军。均著督饬严密防剿保全四境。川省现办劝捐。及续办本年按粮津贴。均照所拟办理。石逆一股。游弋川黔等省各边已久。此贼起自广西。最为顽恶流转东南各省。现复拥众以渡金沙。分扰川滇接壤境地。骆秉章与劳崇光、张亮基等、务宜随时相机饬令各边将士。设法将此贼捦戮。毋任蔓延。黔省教民案件。叠经寄谕劳崇光、张亮基妥速筹办。此时劳崇光计当抵黔。著即懔遵前日密寄谕旨。与张亮基迅筹办结。以服远人而靖地方。毋稍延缓。田兴恕已起程赴川。仍即饬令折回黔省。听候办理。如已抵川。即著骆秉章派员押解回黔。张心培谢葆龄二员。尤为恶劣。为田兴恕丛咎所由。岂容远扬。逍遥法外。并著骆秉章严密查拏其各本籍地方。亦经寄谕官文等一体严拏。解黔归案。戴鹿芝赵畏三。多文、均经分别摘顶撤任。即著将该员等先行查办。教民一案。关系紧要。前次寄谕甚详。谅劳崇光、张亮基、必能悉心体察。妥为商办。以期息事也。林自清回黔。现尚安静。张亮基所奏。令其暂为韬晦磨炼。再行任使。所见甚是。劳崇光抵黔后。自应暂行驻扎。将滇省事宜如何筹办之处。妥筹具奏。贾洪诏何日前赴昭通。察看昭东地方。能否进筹战守。兹阅福升所奏六难六易等情。于汉回一切情形。殊有所见。此时能否照该提督所拟办理。著劳崇光、贾洪诏悉心筹画。断不可稍有漏洩。先致播扬。福升原片著钞给骆秉章、劳崇光贾洪诏阅看。至发逆由川入滇。窜扑昭通府城。福升督率地方御击获胜等情。并著该督抚等查明。如果实有出力员弁兵练。据实保奏。滇省办理剿抚一切事宜。亟须筹画饷需。张亮基前奏曾于广东湖南等省。筹备云南军饷。又于四川重庆泸州。分立捐局。亦为云南军需而设。共有银数若干。此时自应仍归办理云南军务之用。著张亮基与劳崇光商同拨给昭通等处。以应急需。骆秉章前奏滇省情形。总须川省事平。力量宽裕。始能认真举办。洵属老成之见。第此时滇省决裂。已不堪问。仅余东昭一隅之地。尚可进步。亦不能不及时筹办。该督素顾大局。遇事不分畛域。滇事如何著手。如有应行接济之处。即著骆秉章酌量缓急。随时拨解渝泸二局。下在捐款。能否先行拨给。亦即妥筹可也。将此由六百里各谕令知之。　　

○引见壬戌科散馆人员。得旨、徐郙、何金寿、温忠翰、孙毓汶、业经授职。二甲庶吉士陈彝、宜绶、宗室昆冈、刘瑞祺、曹秉浚、王昕、张家骧、龚聘英、姜敏修、林天龄、张鸿远、平步青、杨先棻、马相如、薛斯来、周德润、董兆奎、毕保厘、范德馨、陈学棻、谭钧培、吴文钊、龙湛霖、黄槐森、张良璋、欧寿橒、王道源、廖坤培、尹绍甫、游百川、俱著授为编修。三甲庶吉士孙诒经、王荫丰、俱著授为检讨。潘家钰、范鸿谟、周浚、王桐、汪正元、王福保、唐国翰、徐肇嵋、童毓英、李祖光、赵子端、宗室桂昂、俱著以部属用。寻銮晋、王允谦、王琛、鹿传霖、同掞奎、俱著以知县用。　　

○调云南提督胡中和为四川提督。以前任云南提督福升为提督。　　

○以云南遣散练勇出力。予道员葆亨等加衔升叙开复有差。　　

○以贵州遵义南境肃清。予副将曾纪纯等加衔升叙有差。阵亡知县秦安庆、副将王国珍、都司沈学见、祭葬世职加等。
  </div>
  <div class="pagination">
   <a href="清实录同治朝实录_page110.html">
    上一页
   </a>
   <span>
    ...
   </span>
   <a href="清实录同治朝实录_page106.html">
    106
   </a>
   <a href="清实录同治朝实录_page107.html">
    107
   </a>
   <a href="清实录同治朝实录_page108.html">
    108
   </a>
   <a href="清实录同治朝实录_page109.html">
    109
   </a>
   <a href="清实录同治朝实录_page110.html">
    110
   </a>
   <span class="current-page">
    111
   </span>
   <a href="清实录同治朝实录_page112.html">
    112
   </a>
   <a href="清实录同治朝实录_page113.html">
    113
   </a>
   <a href="清实录同治朝实录_page114.html">
    114
   </a>
   <a href="清实录同治朝实录_page115.html">
    115
   </a>
   <a href="清实录同治朝实录_page116.html">
    116
   </a>
   <span>
    ...
   </span>
   <a href="清实录同治朝实录_page112.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
