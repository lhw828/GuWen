<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 478 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 478 页/共 502 页
  </h1>
  <div class="content">
   ○予四川赵家渡阵亡知州李英粲、祭葬世职如知府例。并于死事地方。建立专祠。县丞胡兴仪、守备黄镇湘、外委刘国清、祭葬世职。从九品衔陈盛典等、十二员名。赏恤如例。一并附祀。　　

○予直隶阳山集阵亡游击张振魁、侍卫伊勒通阿、蓝翎长玉升、祭葬世职。官学生英芳等、赏恤如例。　　

○壬申。谕内阁、本日览户部本内、河南司掌印、系郎中晋翼、朕知此人现尚年轻。在部年分亦必不久。何以遽派要差。如果其人尚堪造就。不妨俾资历练。不可开躁进之门。　　

○又谕、前因文煜奏、德楞额于山东省地方剿捻出力官绅。并未会同该抚查核列保。当经降旨。嗣后该省剿匪出力各案。如系德楞额军营带领马队各员。准由该副都统单衔保奏。其地方文武绅团。仍著德楞额、会同文煜、确实查明。公同酌保。兹据德楞额奏、叠次咨商文煜、如何奖励。未准该抚咨覆。是以先行择尤请奖。并可否将出力官绅。统归文煜保奏等语。地方文武绅团。剿匪出力。理应带兵之员、会同地方大吏。公同酌保。以符体制。该副都统欲统归文煜保奏。殊属非是。所有山东省剿匪出力各案。著仍遵前旨。分别保奏。至本年二月间。万年牐等处剿匪出力之文武兵团绅董。日久尚未奏请奖励。亦不足以昭激劝。著文煜迅即会同德楞额保奏。　　

○以广东续捐军饷。永广乡试中额六名。新会、河源、茂名、化、文昌、五州县学额各五名。东莞、归善、龙川、三县各四名。翁源、连平、永安、高要、电白、吴川、琼山、七州县各三名。香山、英德、合浦、嘉应、平远、五州县各二名。增城、从化、三水、花、曲江、博罗、和平、长甯、大埔、海阳、阳江、新兴、鹤山、阳春、信宜、石城、海康、遂溪、徐闻、澄迈、会同、乐会、定安、东安、始兴、兴甯、长乐、镇平、二十八县各一名。　　

○以拏获山东历城县匪僧。予知县朱镕等、升叙有差。　　

○予江苏无锡、吴江、殉难兵部主事朱厚基母杨氏等、十三名口。旌恤如例。　　

○癸酉。谕军机大臣等、恭亲王奕等奏、遵议借夷剿贼、并代运南漕各情一摺。前据曾国藩、薛焕、袁甲三、并瑞昌、王有龄等驰奏、遵议借夷剿贼。及帮运南漕各摺片。谕令恭亲王奕等、悉心酌议。兹据奏称、将曾国藩等原奏、悉心参核。江南官军。现尚未能进剿金陵。即令夷船驶往。非特不能收夹击之效。并恐与贼相持。如薛焕所虑句结生变。尤宜豫防。该抚所拟令夷兵由陆进剿。非独经过地方惊扰。即支应一切。诸多窒碍。夷性贪婪。一经允许借兵剿贼。必至索请多端。经费任其开销。地方被其蹂躏等语。并于英酋喴哸吗来见。与之谈论终日。该酋已吐实语。谓剿贼本中国应办之事。若借助他人。不占地方。于彼何益。非独俄口□佛克复城池。不肯让出。即＜口英＞国得之。亦不敢谓必不据为已有。因举该夷攻夺印度之事为证。借夷剿贼。流弊滋多。自不可贪目前之利。而贻无穷之患。惟此时初与换约。拒绝过甚。又恐夷性猜疑。转生叵测。惟有告以中国兵力。足敷剿办。将来如有相资之日。再当借助。以示羁縻。并设法牢笼。诱以小利。口

□佛夷贪利最甚。或筹款购其枪炮船只。使有利可图。即可冀其昵就。以为我用。傥上海夷人。谆请助兵剿贼。著曾国藩、薛焕、量为奖勉。傥有兵船驶入内地。即按照条约拦阻。并著该大臣等、就现有兵力。设法攻剿逆匪。毋再观望。至口□佛夷枪炮。既肯售卖。并肯派匠役教习制造。著曾国藩、薛焕、酌量办理。即外洋师船。现虽不暇添制。或仿夷船制造。或将彼船雇用。诱之以利。以结其心。而我得收实济。若肯受雇助剿。只可令华夷两商。自行经理。于大局或可有利无弊。并著该督抚、斟酌试行。将来于通商各口关税内。酌提税饷。仍济军需。其代运南漕一节。亦照恭亲王等所议。由薛焕出示招商运津。无论华商、夷商、一体贩运。按照税则。完纳税饷。官为收买。按照时价。公同估断。无须与该夷豫行会商。咪夷质性较醇。与＜口英＞口□佛情形不同。其应如何縻系。使为我用。俾其感顺。以杜俄夷市德于彼之心。亦著曾国藩、薛焕、随时酌量情形。妥为办理。另片奏、上海通商各小国。见＜口英＞口□佛咪三国换约。未免觊觎。前经桂良、在上海时严行拒绝。薛焕、曾随桂良在彼。深知其事。并著该抚务照前年办理情形。豫为杜绝。毋令径驶天津。又费唇舌。并晓谕＜口英＞口□佛咪三国。以各小国小弱之邦。不得与三国平列。一体换约。令其帮同阻止。方为妥善。如各小国不遵理谕。径赴天津。惟薛焕是问。将此由六百里各密谕知之。　　

○又谕、本日据恭亲王等奏、请饬东三省练兵、并筹画饷需等语。据称、吉林、黑龙江、与俄夷相邻。边防紧要。近因军营需用马队纷繁。于吉林、黑龙江、屡次徵调。实有空虚之患。请饬该将军等。于东三省各营兵丁。勤加训练。弓马之外。兼习技艺擡枪。按期操演。各路军营。以后不得再调该处马队等语。吉林、黑龙江、与俄国接壤。现虽换约。仍应严密防范。未可稍涉大意。其应如何将各营兵丁。勤加训练。俾弓马之外。兼习技艺擡枪之处。著景淳、麟瑞、特普钦、那敷德等、妥议章程具奏。应需经费。著先行设法捐办。复据文祥奏、前任副都统富明阿、前在江北军营。素称得力。现在受伤回旗养病。请饬该将军查奏等语。著特普钦等、查明富明阿、现在是否病痊。据实具奏。将此由五百里各密谕知之。　　

○又谕、前据胜保奏、训练京兵章程一摺。并将章程十条。开单呈览。当经逐条批示。兹据奕等奏、请令八旗兵丁。添习枪炮技艺一摺。据称现拟有技艺各营。兼习枪炮。仅习弓马者、加习枪炮技艺。并挑选各旗营闲散余丁。另立营伍。专习技艺擡枪。如果操演纯熟。即挑补各营额缺等语。恭亲王等所陈。训练八旗兵丁。意在添习火器技艺。傥能认真操练精熟。自可有备无患。著胜保、按照朱批各条。及本日恭亲王等所奏、悉心妥议。酌定章程。详细具奏。奕等摺、著钞给阅看。胜保原奏练兵摺单、一并发还。将此由五百里密谕知之。　　

○又谕、毓科奏、寇氛偪近浔防、请暂缓九江通商一摺。据称徽池巨寇。分股窜陷东流、建德。上犯彭泽、湖口。势甚狓猖。经曾国藩调派道员彭玉麟、总兵陈大富等、督率水陆各军。分驰剿办。九江适当其冲。如此时遽往筹办开商。不惟商贾屏迹。无从交易。尤恐逆氛肆扰。有碍＜口英＞国舟行。宵小奸民。乘机窃夺。大江港＜氵义＞纷歧。地方官吏。剿贼不遑。查拏匪易。转致有伤和好。请饬给发照覆。可否暂行展缓办理等语。＜口英＞国在九江通商。业经允准。惟此时贼犯彭泽、湖口。恐于该国贸易有碍。著恭亲王奕等、即将毓科所奏情形。照会＜口英＞国使臣。与之婉商。俟明春贼势渐平。九江一带江面安静。再行办理。原摺著钞给阅看。本日奕等奏、遵议借夷剿贼、及招商运米、已照所议。寄谕曾国藩、薛焕、酌办。练兵一摺。并谕知胜保妥议章程矣。将此由六百里密谕知之。　　

○以通政使司副使祥泰、为光禄寺卿。　　

○命河南按察使郑元善、帮办团练大臣毛昶熙军务。　　

○以江西建昌等处剿贼出力。赏道员屈蟠、巴图鲁名号。花翎。道员王德榜、都司李昇平、花翎。知州黄鸣珂、蓝翎。余升叙有差。予阵亡都司陈开胜、守备吴水梅、千总周德富、把总吴天贵、外委王得寿等十四员。祭葬世职。生员曹绍斌、优恤如例。　　

○以河南兰仪考城等处防河剿匪出力。赏道员王荣第、叶法、张秀三、花翎。知府胡嘉楷、王宪等、加衔升叙有差。　　

○甲戌。湖广总督官文等奏、请提漕折银两。暂资接济军饷。得旨。军饷固属紧要。京师为尤为根本之地。著先行迅解五万两。下余银两。准其暂缓。　　

○署湖南巡抚翟诰奏、库款竭蹙。无力协济浙饷。得旨。仍著速行筹拨。勿得任意推诿。　　

○调广东高州镇总兵官勒福、为南韶连镇总兵官。南韶连镇总兵官讷苏肯、为高州镇总兵官。　　

○以河南柘城等处防剿出力。赏道员赵迎恩、知府张仙保、龚毓采、知州骆光裕等、花翎。知县丁祖和等、蓝翎。余升叙有差。　　

○以广西郁林等处解围。赏知县覃远进等、花翎。并升叙有差。予阵亡巡检黎源、祭葬世职。　　

○赏热河驻防额鲁特两处官兵皮衣。　　

○以疏防贼窜湖南道州等处。知县卢肇煦、许金堂、参将陶国喜、黄开甲、革职留任。予阵亡参将胡国安、游击曾连升、都司罗臣宣、守备杨大林、千总李文焕、把总万兴隆、外委杨高峰、典史陆钧等、四十七员。祭葬世职。六品军功李国宾等、赏恤如例。　　

○予安徽庐州等处御贼被戕从九品齐世郇、千总韩登喜、把总程肇宜、祭葬世职。文生吴楚贤、赏恤如例。　　

○补铸安徽凤阳县知县印信。县丞条记。从巡抚翁同书请也。　　

○蠲缓湖北公安、沔阳、汉阳、汉川、黄陂、钟祥、京山、天门、云梦、石首、监利、松滋、枝江、荆门、江陵、嘉鱼、孝感、黄梅、潜江、江夏、罗田、广济、二十二州县。暨武昌、蕲州二卫。被水灾区。新旧额赋。并公安、沔阳、汉阳、黄陂、天门、云梦、江陵、石首、监利、松滋、十州县。本年漕粮。　　

○喀尔喀扎萨克郡王托克托瑚图鲁、于烟波致爽殿内瞻觐。　　

○乙亥。上诣殊象寺罗汉堂拈香。　　

○谕内阁、本年朕三旬庆辰。业经将内外大员老亲。分别加恩。兹据吏兵两部。续查徐树铭等老亲。均年逾八十。自应一体加恩。用示朕锡福推恩至意。　　

○恭亲王奕等奏、再陈现办情形。得旨。现在总理衙门。既有军机大臣兼领。似亦可饬章京、往返查核要件。阁部司员。既请毋庸本衙门止差。隶礼兵两部、接发文件。似亦可令该部兼行司员、专司其事。该部堂官。亦当预闻。若如所请。军机处兼行章京、两处行走。应归何处查核勤惰。并保举参劾。如何办理。以上数层。著再行覆奏。　　

○以锡福推恩。御书扁额。赏兵部左侍郎福建学政徐树铭祖父国搢曰、重闱锡羡。福建金门镇总兵官陈国泰生母谭氏曰、萱荫春长。浙江黄岩镇总兵官黄彬祖母梁氏曰、陔华衍庆。并各文绮珍玩有差。　　

○丙子。谕内阁、文谦奏、省城团练、分别撤留、并请保出力各员一摺。本年直隶省城团练。经文谦督率训练。昼夜巡查。不遗余力。并派往近京一带。剿捕土匪。现在地方安谧。自应分别撤留。其在事出力官绅。即著文谦择尤酌保。毋庸由恒福具奏。　　

○又谕、谭廷襄奏、告病回籍副将、私带勇丁、中途滋扰、请革职提讯一摺。副将卢又熊、在翁同书军营告病回籍。不俟奉旨。先行启程。并私带勇丁多名。捏称赴四川招勇。行抵陕西平利县地方。擅将民人王魁寅杀毙。并纵勇砍伤汛兵。又至白沙河、强令民夫擡轿、砍伤牛客。种种不法。实属胆大妄为。前陕甘督标中军副将卢又熊、著先行革职。交谭廷襄、提省严讯确情。按律惩办。　　

○又谕、本年来京之科尔沁等处协理台吉公主子孙台吉官员、及各国来使。均著毋庸颁给桌张羊只。现赴热河当差之内扎萨克蒙古王公、暨年班蒙古汗王公等、并著毋庸颁给。　　

○谕军机大臣等、前据文煜奏、邹县地方教匪宋继朋等、传教聚众。设坛祭旗。经知县林士琦、前往查拏。胆敢开放枪炮。列仗抵拒。旋经兖州镇总兵富新、会同知府张鹏志、带领兵勇。由土旺上马庄一路进剿。颇有斩馘。及至官庄地方。该匪死力抗拒。未能得手。兹复据该抚奏称、守备姜长清、奋勇杀贼。中炮阵亡。官军由官庄退至土旺。现在拨调德州等营官兵一千名。俟行抵近省地方。即由该抚、亲自带往堵剿等语。此股教匪。聚众戕官。凶焰顿张。亟应乘其初起。赶紧扑灭。勿令滋蔓难图。僧格林沁现驻济甯。距该县境不远。著即分拨官兵。前往剿办。并著文煜迅速出省。亲督官军。务将此股教匪。克日埽除。毋留余孽。不得坐待各营官兵调齐。再行出省。致误事机。姜长清阵亡情形。著文煜查明具奏。将此由五百里各谕令知之。　　

○又谕、谭廷襄奏、库款支绌、拟将各营豫借接济、及来春饷项、缓至春季给发一摺。陕省库项空虚。自系实在情形。所有各营应支豫借接济草乾等项。并十一年春季俸饷。同豫借接济等项。自应援照历年展缓成案办理。著托明阿、经文岱、即行晓谕各营员弁兵丁俟来年春季库款稍充再行补发将此由五百里各谕令知之。　　

○钦差大臣胜保奏、请将已革南阳府知府顾嘉蘅、开复原官得旨。既无格外劳绩又系在该员参革以前之事。所请毋庸议。　　

○以宗人府府丞厉恩官署兵部左侍郎。　　

○以候补总兵官黄开榜为江西九江镇总兵官贵州松桃协副将富升、为河南南阳镇总兵官。　　

○以克复江西德兴、安徽婺源、二县城予四品京堂左宗棠以三品京堂候补赏副将崔大光、总兵衔道员王开化、按察使衔训导杨昌浚花翎从九品朱明亮等。蓝翎。余升叙有差。　　

○以克复安徽建德县城赏副将黄惠清巴图鲁名号唐义训以总兵官用余升叙有差总兵官普承尧弛防在前革职逮问。　　

○蠲缓河南祥符杞荥阳、荥泽、汜水、商邱、甯陵、鹿邑、夏邑、永城、虞城、睢、柘城、淮甯、西华、沈邱、郾城、安阳、汤阴、临漳、林、内黄、武安、涉汲、新乡、获嘉、淇辉、延津、浚滑、封邱、考城、河内、济源、原武、修武、武陟、孟、温、洛阳、偃师、巩、永甯、固始、息、四十七州县。被水被旱被扰灾区。新旧漕粮有差。　　

○丁丑。谕内阁、前因恭亲王奕等奏、请将长芦盐政一缺裁撤。归直隶总督兼管等语。当交户部议奏。兹据奏称、长芦盐务。改直隶总督统辖。可期全纲整饬等语。长芦盐政一缺。著即裁撤。所有督办运课事宜。统归直隶总督管理。即著恒福、会同崇厚、将正杂已收未收各款。逐细盘查。交代清楚。其余未尽事宜。著该督详细妥议具奏。嗣后长芦盐务。是其专责。著即督饬盐运使。认真经理。于应支正杂各款。及各衙门帑利官租等项银两。实力催徵完解。务期年清年款。不得稍有蒂欠。其原设盐政衙署。及养廉银两。并著改归新设办理三口通商大臣。以资办公。天津关税。并著该大臣兼管。分晰造报。　　

○又谕、成琦、廉兆纶奏、查仓御史许其光、奏参看仓误班之章京、马甲等、分别惩办各一摺。仓储重地。防范宜严。该班章京马甲等、视同具文。竟有顶替代班情弊。实属不成事体。所有禄米仓误班之章京。著各该旗查取职名。交部严加议处。其顶替代班之闲散福川、及倩替之马甲成瑞、并其兄成惠、均著交部审讯。以惩旷误。并查明是日该班马甲等、有无顶替误班等情。分别惩革。此外各仓。似此情弊。亦所不免。著各旗都统、暨步军统领衙门。严饬看仓旗营官兵等、认真值班。昼夜巡防。毋许疏忽。并著稽查内七仓大臣、派员轮赴各仓。核实点验。其该班官兵花名文册。著照例先期送仓。以凭查核。　　

○又谕、景廉奏、办理袭汗案内、讯出情弊、请将堂司各员、革职严讯一摺。此案绰坦图袭汗爵。解任总管英秀、听从萨碧屯怂恿。率行允准。显有通同舞弊情事。惟于绰坦、系阿拉坦沙拉亲戚一节。坚不承认。实属恃符狡展。英秀著暂行革职。归案严讯。笔帖式萨碧屯、既有收受绰坦财物情事。尚恐不止此数。著即行斥革。严审确情。按律惩办。　　

○谕军机大臣等、本日据景廉奏、讯出袭汗案内情弊、请将前任塔尔巴合台堂司各官、革职。提集全案人证根究一摺。已明降谕旨。将英秀等革职严讯矣。此案台吉绰坦、谋袭汗爵。业经景廉、究出萨碧屯有收受银两情事。惟阿拉坦沙拉投顺俄夷一节。仅系绰坦一面之词。非阿拉坦沙拉父子面为质对。不足以成信谳。景廉业经咨调。至今尚未到案。著明绪传谕阿拉坦沙拉父子、善言开导。令其赶紧到案。并告以尔之汗爵。被人袭去。一经面质。即可剖辨明白。务即迅速前赴伊犁质证。如阿拉坦沙拉实因年迈。未能前往。即饬令伊子札哈拉迈特、迅赴伊犁备质。以成信谳。将此谕令知之。　　

○以奉天修筑海防工竣。并热河随围出力。赏协领景运等、花翎。哈尔尚阿等、蓝翎。余加衔升叙有差。　　

○戊寅。谕内阁、文煜奏、请将被贼经过县城之地方、文武员弁议处等语。山东署蒙阴县知县钱枚、署蒙阴县典史杨光堉、外委张振清、于捻匪窜入该县境内。督带团丁堵御。连获胜仗。因众寡不敌。被贼穿城经过。旋即击退。收复县城。仓库衙署等项。均无被焚。疏失情事。与城池被贼占踞后。始行收复者、尚属有间。钱枚、杨光堉、张振清、均著革职留任。　　

○又谕、薛焕奏、请将派队贻误之参将革职等语。参将唐国栋、经薛焕饬令派拨兵丁。交参将景又春、救援宝山。所拨兵丁。竟少至五十名之多。带兵外委王绳武、陈鸣皋、托故不往。唐国栋、亦毫无觉察。实属昏愦贻误。江南提标右营参将唐国栋、外委王绳武、陈鸣皋、著一并革职。并查明王绳武、陈鸣皋、如有临阵退缩情事。即著薛焕提讯究办。以肃戎行。　　

○以山东登州防堵出力。赏还参将忠顺顶带。开复革职留任处分。
  </div>
  <div class="pagination">
   <a href="清实录咸丰朝实录_page477.html">
    上一页
   </a>
   <span>
    ...
   </span>
   <a href="清实录咸丰朝实录_page473.html">
    473
   </a>
   <a href="清实录咸丰朝实录_page474.html">
    474
   </a>
   <a href="清实录咸丰朝实录_page475.html">
    475
   </a>
   <a href="清实录咸丰朝实录_page476.html">
    476
   </a>
   <a href="清实录咸丰朝实录_page477.html">
    477
   </a>
   <span class="current-page">
    478
   </span>
   <a href="清实录咸丰朝实录_page479.html">
    479
   </a>
   <a href="清实录咸丰朝实录_page480.html">
    480
   </a>
   <a href="清实录咸丰朝实录_page481.html">
    481
   </a>
   <a href="清实录咸丰朝实录_page482.html">
    482
   </a>
   <a href="清实录咸丰朝实录_page483.html">
    483
   </a>
   <span>
    ...
   </span>
   <a href="清实录咸丰朝实录_page479.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
