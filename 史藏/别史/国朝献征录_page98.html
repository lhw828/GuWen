<!DOCTYPE html>
<html>
<head>
    <meta charset="UTF-8">
    <title>国朝献征录 - 第 98 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 98 页/共 245 页</h1>
    <div class="content">
　　○都察院右副都御史李公中行状（罗洪先） 

　　都察院右副都御史李公中行状 【 督储】 

　　罗洪先 
　　昔孔子没颜氏又复夭死门弟子无所归命欲师有若当是时非赖曾子数言其事固未止也夫因言而止亦必因言而迁其于是非之微固非斩然辨也明矣彼皆亲炙圣人而终身其速肖亦且七十不可谓不众也而易惑犹且若此又况其远者哉自孔门至宋儒得数人矣自宋以后其言愈明其实愈晦于极晦之余有能得其立言之旨虽未计其所至浅深要之皆可以追逸驾于诸子也哉夫学至不易矣而端绪之别又且什百而千万于什百千万之中历世既远幸一人焉有志者闻之其不切思审问求其传述探其纪载固非情也今世之于宋儒宋儒之于孔门槩可见矣后之视今岂异昔哉故谷平先生之行无问巨细洪先必究终始次第言之要亦有待其人焉谨按先生姓李氏讳中字子庸吉水谷平里人也李氏居谷平久而繁世为着姓宋有讳次鱼者以道鸣南轩晦翁善之学者尊为复斋先生又几世为先生高祖沂泳沂泳生复泰复泰生尔肃尔肃生崇道号坦翁是生先生先生贵自坦翁二世俱赠中大夫四川布政司右参政配罗氏欧阳氏俱赠淑人先生生有异质不假训习而颖悟绝人在襁褓欧阳淑人抚之曰汝继舅氏业乎盖欧阳出文忠公后其父西原先生有道者也五六岁未识书解为声偶数试之不能穷八岁读书忘寝食大父叹曰是儿必昌吾家然自高祖以下世敦行谊无厚赀会淑人亡东修不常继弘治壬子年十四始授尚书学举子业明年从坦翁如郡城道出周文襄公墓下闻其行事心慕之丁巳受学玉斋杨先生之门玉斋先生名珠里之谌溪人欧阳淑人母舅也其学自传注遡濂洛能躬理道不苟荣势贫老瞽而无子横经授徒未尝见戚容出其门者以解释考据为名家然自谓所学不在是也晚得先生与语喜曰吾甥女固未亡乎尽以其学授之且谓曰吾言本之明道明道其醇者也而吾未尝轻语人验其资皆不足多也圣人与人何异亦为之而巳矣子勉之夫财利者人所至欲而易以迷动意于此不可以语道子勉之先生自是然慨有志圣贤之学戊午游澻江为子弟师明年冬坦翁携如楚寓景陵景陵多师之辛酉访大父寓舍如随州是时大司马李公士修初为州守见其文异之荐为州学增广生明年议婚又明年年二十有六张淑人始□□然犹不能市书一日见一峰先生集手录归叹曰大丈夫不当如是耶始独居遇大雪食且尽室无烟火诵书不辍忘其饥寒在身也比为州学生月廪矣复分以给乡之窭人窭人异之闻于随愈益敬惮先生故不假辞色即州守子弟来学意不合不能少留以是行辈私语不名而指所居里称为白石先生正德丁卯举湖广乡试第一人甲戍赐进士出身高等杨少师一清为吏部将举台谏数召试不往六月授刑部浙江司主事是时　武宗皇帝纵西僧出入禁内宦官居中用事先生忧之上疏切谏疏有曰今日大权未收储位未建义子未革纪纲日弛风俗日坏小人日进君子日退士气日靡言路日闭名器日轻贿赂日行礼乐日废刑罚日滥民财日殚军政日敝天变于上地变于下此道之不明不行　陛下之心惑于异端故也其它指斥忌讳辞气甚壮疏入　武宗大怒人人危之先生藁坐待罪从容以当道捄解得免踰月忽出内降谪通衢驿丞缙绅争为诗赠之乙亥奉坦翁之通衢辟小亭读易其中戊寅病移长乐学官新建伯王公守仁镇赣州檄先生与王公思议军事己卯三月至赣而宸濠方谋不车丸时论煽摇王公问计先生引古为证力赞其决变作王公邀以助巳平居不屑自序语莫得闻濠既平返通衢辛巳　今上即位有诏序复未行壬午擢广东按察司佥事八月监乡试事多仰成部下有诉乡贵人夺民田乡贵人方恃宠多畏惮之闻监司受诉求质语甚厉先□不□辨无何竟还民田张都御史某镇梧州家人自乡杂商贩来为巡检所诘张将罪之先生叹曰逢人怒以夺官乌用法为不听判张心衔之以他故上疏论劾为朝中所理不行癸未春升广西布政司左参议其夏升广西按察司副使提督学校先生悯俗学支离丧失真性凡教一本于身不事言语尝曰　玺书所载迪正道崇正学此吾职也又曰感于此应于彼不行而至自有以潜夺污俗兴起善心诚之不可揜固如此于是择诸生聚处五经书院五日登堂讲说敷悉自辰至暮不休人多向之甲申夏以继母某氏忧归诸生追送有泣下者丁亥起复补前职广西人士闻者交贺己丑升浙江布政司右参政督粮储除□科苛令辛卯夏升广东按察使八月监乡试□□□武举十月以坦翁忧归往先生官广浙必奉坦公行曲尽娱乐是年再强入广不听讣至即日□途不复候谒同官以赙金至尽却之乙未起复升广东右布政使巡按御史戴某用法峻刻欲罢南海番禺吏六十人先生验无实面直戴戴不乐且曰是六十人者宁无枉法意耶先生面发赤曰法者治其太甚者也以意罪人何以捄过且不闻有故入律耶径趋出戴既惭怒会曹参议卒于官都御史以婚故令赙千金先生曰不能还乡者法得赙曹也何待赙即赙岂必千金也竟赙以法同官请益不可都御史面语又不可而故事平大盗布政必具宴犒诸司藉以赂者数十百金先生举宴不以赂都御史愈怒故拒宴尝先生先生既无所谢而前宴金亦不复偿于是与戴交诬坐不称职当罢朝中顾哗都御史而直先生为疏解曰李某素着廉节复有才望第不能俯仰为众所□应留用以责后效盖霍公渭先笔也而时宰中复以先生无关说为慢巳竟谪四川布政司右参政督粮储始先生在广东闻弹章欣然且归答同官书曰此事于余无损益但恐仕者以余为惩则薄俗日流于苟媚世道何赖独此不忘情耳及是之蜀无情□状丁酉至官数月乃具疏乞休人有问者复之曰士君子行止自有孔门家法不可苟焉自小也所谓家法吾心天理是也进退迟速莫非天理之流行参以毫发意气不免为过高之病皆私也同官力沮乃止明年告之抚巡不允己亥明堂礼成得推恩三世先生以为方切感恩未可言私其夏假入贺归道升浙江按察使未上升都察院右佥都御史巡抚山东庚子春至历下始谒学庙见车马取道屏外先生瞿然曰是不可徒行耶命撤之曲阜三氏学生旧无廪建议增给曰使东土人知　天子敬学庶其兴乎是年大歉蝗蝻且起饿者流离道路先生会计郡县不足取泰山祠金以待赈乃命流民捕蝗与谷与谷倍蝗数又虑盗贼将炽下令曰官军非郡县得调缓急全恃民兵今应募多白丁游食不识弓矢万一何计其限郡县募骁勇籍记练之河南关继先黠盗也能散金帛得死力尝被擒钳锧加三木守卫之其党竟穴地入狱脱去不能得遂流劫燕赵韩魏间数十年无敢当者至是由燕入青先生设法擒之而燕之抚臣攘以为功先生不辨其它讼狱细务责戕所司不欲侵职务存大体辛丑升右副都御史总督南京粮储往时运艘泊江转搬既为市民所绐而官稽程期鲜不得罪先生乃令自水门入庾次又檄监□者无先放衙无使庾人侵羡病诸役者人皆便之壬寅十月偶得痰疾而是时先生为金御史所诬当调金御史者尝按四川疏先生之贤于朝及是怨不德巳而公卿中又多怀忌以故其诬得行是日晨起将出忽端坐而逝十一月九日也距生成化戊戌十月一日年六十有五先生气刚而豪貌庄重声吐震厉对客终日危坐身不倾倚步趋如有循手容张拱望之严不可犯然态度安舒不甚求异言有可采虽田夫孺子皆得曲尽其情意有不存虽王公大人未尝辄阿所好每默坐问答注目倾听随言剖析亿逆比昵之态不少藏蓄平生于物价低昂事情微暧曾不经意至当大事决大疑闻大谤众人牵系于利害得失噤而不敢发者洒然脱缶若江河百折东下而不可回盖其性成然也是以平生虽极穷苦而出纳之间校量不形自入仕至按察副使十余年俸入不足以供朝夕居忧尝留门人饭贷米乏薪至爨浴器日暮矣竟不及饭而别起复见时宰无一帕以为贽终其身官且显而田庐居室败壁腐榱鸡埘豚苙不蔽风雨然竟不知支一木覆一瓦为子孙计其兴致萧旷若处九层之台俯万有而享百珍也盖先生早年闻玉斋先生之言即以圣贤为必可至以学为必不可巳停涵操习之久失复困顿之频于是性命一委于斯道而无一毫常情俗见参杂其中惟其不知不愠不见是而无闷故惩艾履蹈必极其茂实信其可信辟其可疑故辨难往复必极其精研早悟高明则以何思何虑为标准而未尝冒古昔之训以为门户晚循渐次则以知及仁守为难能而未尝矫世人之弊以为高奇尝述程子之言曰吾学虽有所受天理二字却是自家体贴出来由是观之先生之学虽受之玉斋至其主张斯道以求仁为主本以闲邪为入手以直任天命流行无事安排而心中洞然四无畔岸为实际则其植立扩充濯磨究竟岂一朝夕之故哉虽其一时嫌忤萋斐横生而燕居闲言不一致辨家庭族党或有不悦而出入接见曾不加损至于日侍左右不善触机则又沉默浑沦略无强聒此其积累之厚蕴藉之深即谓之问世一遇犹未足以喻其难也洪先不肖自丙戌岁与王龟年周子恭辈始趋门墙得闻绪论躬行不逮实负仪刑尚冀来者可追期之末路而天不愸遗遽尔痛割悲夫 

　　○都察院右副都御史延安钟山杨公宗器墓表（王崇古） 

　　都察院右副都御史延安钟山杨公宗器墓表 【 督储】 

　　王崇古 
　　钟山公先世居浙湖之归安五世祖以靖难功　文皇帝朝授延安卫指挥使历公高祖恺曾祖信咸世其官以军功累升都指挥使祖聪迈迹文学膺选士任福山县丞父时遇以公贵累赠佥都御史母陈氏赠恭人生公协异兆祖翁奇之长命即学颕慧有大志早岁文誉日起嘉靖庚子举于乡辛丑偕予登进士第选翰林院庶吉士辅臣累考上列散馆授工科给事中居谏垣先后六载多所建白　世皇嘉悦数锡恩赉勑封父母如其官寻以亲老暂告省侍适郡帅与守哄称兵城市延人士大恐公力疾出里门责谕诸武人以法理众免冠谢罪遂解去乡人赖之咸推公能当大事擢山东藩司左参政救荒理剧声实并懋台臣累荐其材贤迁山东按察使以忧归公初未第早失母哀毁几绝竭力治丧务必诚信既贵游奉严君生养死葬荣哀咸至公有二叔胥乏嗣公事之如父卒葬以礼友二兄笃天显始终敬礼不衰乡人士称孝弟焉既满丧出补山东仍故职贞宪肃度风纪丕振乃擢山西右布政时三晋岁罹兵荒抚臣累获罪　朝难其选岁辛酉廷臣以公夙负壮猷宜抚巨镇推授都察院右佥都御史奉　勑提督鴈门请关兵务公性厌时习耻通权贵力图安攘大计抚绥兵民汰秽清输节用储饷严堠励兵关务以饬虏稍宁者三载岁复大稔三晋颂德适当报政　上嘉丕绩授右副都御史寻　命督储南都将发适虏犯老营守将不戒论者并及公奉旨候勘核御史上状按公无预铨司拟请召用公适膺诏自劾力求去　上不俞时予奉命督兵陜边会诸台累荐公才猷当及时录用俾究厥施章数上拟补至再公以积劳膺疾闭门却扫雅不欲复出矣岁庚午予移镇宣大疏荐公贤移书劝驾公赠言为别嘱以后事予讳之处数月公偶以痰疾暴卒讣闻予为位哭之仰天兴叹始信公于出处修短之际若前知云呜呼死生亦大矣非达天人安义命游神形外曷克自信无累耶状柟公忠荩在给谏仁爱在边陲政绩在藩臬清誉在缙绅德望在乡邦一世之伟人也信哉斯言是宜表勒以识不朽 

　　○嘉议大夫都察院右副都御史曾鲁源先生于拱墓志铭（郭子章） 

　　嘉议大夫都察院右副都御史曾鲁源先生于拱墓志铭 【 督储】 

　　郭子章 
　　万历丙戌予以潮阳守稍迁蜀督学过里门谒鲁源曾公于白下公曰蜀故不佞旧游士朴茂趋之即入绳与江南士异惟是横序疏阔道里姚长学使者每苦日力不给君往矣母留滞邑屋以自惫予唯唯入蜀校士果如公旨明年公嗣君圽予书唁公公答予卷卷以造士为谕戊子冬予稍闻邑东城快阁灾快阁者宋邑令沈公遵建也崔嵬雄桀为邑巨镇不戒而火予度邑名贤当有应之者十月二十二日公歾于寝赴至予泫然曰营星殒而武侯殂武担折而文公亡公居距阁其近也咫斯岂偶然乎己丑夏予由蜀迁浙归省钦吊公灵公弟于贤孙绍衡绍衢持友人王笃庵状来乞铭按状公讳于拱字思极号鲁源其先鲁人也汉末徙豫章宋徙泰和文溪明正统间山韦家巷徙月冈则公高祖封文林公仕敏也曾祖瑛工吟咏所著有拙夫集祖盐课副使钦父封工部郎中才达母封宜人易氏以正德辛巳二月七日生公公生有奇日角耸拔双眸烱烱如电甫二岁忆记□□请字一过不忘五岁读经传畅晓大义八岁习举子业援笔中程九岁补弟子员辛卯应试丁酉□乡试时方十有七岁也辛丑成进士癸卯授工部营缮主事乙巳封工部公如公官妣安人未几晋虞衡员外郎都水郎中寻改营缮壬子晋封主事公郎中妣宜人未几晋四川按察司副使甲寅奔易宜人丧归服阕补天津兵备丁巳晋福建布政司右参政历山东按察使右布政使福建左布政使擢太仆寺卿以病疏归荐补南太仆寻晋都察院右副都御史总督南京粮储未几以言官论闲住隆庆初奉建储恩诏复职致仕公望重缙绅屡诏起用无何丁工部公忧复丁继母罗宜人忧卒不果起至是以疾卒距其生年六十有八岁公天资踔绝自髫时人比之项橐子奇而公持重屹如巨人服官三十余年位望炳彪痛自损抑埋名砥节不缁其故素方工部公闰马帐于里舍也毅然以师道自任四远来学者屦满户外公与中丞张公雨廷评王公渤俱有闻而公年少甚出试郡邑令若守奇之呼为小友督学使少师徐文贞公试高等梓其文以式士时公业巳委禽今郭淑人同郡贵豪强欲妻以女公拂然拒之初拜营缮董太庙工与中贵有郄会工部公就养至长安曰蜹蛾蠭虿皆能害人惟毋激之守正而曲防耳公再拜受教讫工无害在水曹九年纂修其身无谤于国尚书甘公特疏以荐巳将擢外尚书胡公特疏留之事寝未覆其为一时推高如此川东邻酉阳石砫黥中诸夷甚为边氓苦公筹划拊循氓夷两敉天津燕蓟重地兵日弛宾客麕至供亿焚剧公创为规曰饬兵戎以壮威严守备以防患抑冒破以清邮节迎送以苏艰着为令丙齐鲁间勾补闾左株蔓莫可穷诘公白御史檄所属详核之有子应补者锲其名以俟不者注绝民得免勾扳之苦其藩闽也当倭讧诸道兵云集饷稍弗给辄脱巾以哗公蒿目焦思百计取盈假剩俸括羡锾士各宿饱倭平公瘁以疾乞休不允再疏　上始俞其请时公年方四十故归而自署曰致仕于强仕之年敢云高尚其事革非于知非之日惟求无忝所生盖实录云督储留京逐奸猾恤官攒而以巡仓御史验米为侵职请于　上裁之由此遂中飞语公既罢犹条四事一曰酌处耗米二曰裁省文法三曰委任宪司四曰预计缺欠其略曰古人畎亩不忘廊庙臣食禄年久以身废弃知而不言非忠也呜呼可谓不贰心矣公复官勤恪尤加意文教在蜀鲁两摄督学事所赏识后皆为闻人辛酉鲁试录文多出公手甄拔元魁如今大宗伯于公其一也家居事工部公朝夕率子弟娱膝下若童孺然仲弟梗卒子女在襁公恐诒工部忧悉力为毕昏娶倡族人建宗祠约里甲毋逋负皆所以成父志以厚宗戚者工部圽公痛甚几毁事继母罗无异事易宜人视诸弟若侄无异其子岂非天性然哉居尝谓平赋均繇莫善四差弭盗安氓莫善保甲而移风易俗又无踰乡约力赞当道行之尝致书乡人曰吾乡都十八地仅五十里先世皆耕读尚勤俭崇礼义间有游惰侈靡者众共摈斥至于寇贼奸宄似未尝有此父兄子弟所闻知也弘治后俗稍异古正嘉间吾宗太尹少参二公后先倡议罗文庄公主之会于南台表曰乡善此又父兄子弟所见知也其后老成凋谢至辛酉流寇之害极矣借口死伤之余弗暇礼义以致风俗日坏争讼繁兴寇盗迭发此又父兄子弟所痛愤也仆自归田目击心恻幸当道颁乡约于九邑惟服膺明训彼此劝率乡父者留意焉吾乡乡约不行三十余冀绝而复续者皆公力也公尝受学欧阳文庄公公一见喜曰吾益友也他日以学术为事功必有补益又曰思极为学不卤莽有问皆从实心践履体贴□出非苟为饰说者故公之学宗旨良知而以实践□工夫尝自言曰讲学者必事事合义而后为不欺即如子夏小节出入语犹为渗漏又曰某颠毛种种摈居田野不敢失陋巷之初心持箪瓢之晚节焉耳公之学大氐如是自致政后主盟萃和陶心研虑隆万二改元台省抚按连疏推毂当高新郑秉政时公同榜最契者自长安诒书趋公少通一赫号东山之命阪上走丸耳公不答名繇是益重　上意方侧席公丙子铨部以晋中巡抚陪丁丑以闽中巡抚陪顾公连读礼六年遂使余皇之桡蹇产沟渎垂天之翊柴池枪榆其不幸岂独在公哉公为文宗曾南丰而雄劲爽核自成一家言所著集若干卷藏于家 

　　○都察院右佥都御史南涧林公廷玉墓表（吕柟） 

　　都察院右佥都御史南涧林公廷玉墓表 【 督储】 

　　吕柟 
　　公讳廷玉姓林氏字粹夫福州侯官县人父介庵先生仕为韩府纪善公幼随任因籍平凉成化癸卯遂发解陜西甲辰举进士明年选授给事中时　孝庙初元公即上封事乞顺天地之理通君臣之情出御文华延访大臣政治之详又上筹边翊治十事内关妖僧方士多底收戮他日劾太监黄赞之弟夤缘京职事虽报寝闻者生气又搜辑传记厘为八箴以乞保治既晋都谏滋着谠谔其论兴济宫建真武庙及考官程学士敏政六事言皆剀切遂因程事降判海州尔乃画法袪弊盐场强徒一鼓尽擒至讯董老庵杀人之盗如亲见鬼神迁知茶陵州籍里豪以观躬化革鬼俗以禁屠牛建洣江吸院亭以崇正学茶陵称治乙丑升江西屯田佥事设立规条逋赋就完寻升广东提学副使中署司事七月凡其敦德行正风俗崇节槩奖恬退抑奔竞辟邪谗剖疑狱结滞案罔有不嘉至于廉周应举杀崔镇父子之隐奸发黎民阜继母曹氏杀前子之伪恶尤能詟服广人之心己巳升山西参政丁继母高氏忧服阕升右通政提督誊黄是冬升都察院右佥都御史巡抚保定等府兼提督紫荆等关凡势宦贵戚相率敛戢乃又严捕巡军之奸以杜响马巢穴奏劾守备倒马关太监李贵及翟都指挥张大仆丞之恶于是畿辅肃清商旅夜宿寻以张辩调南京都察院管事公遂恳求致仕去嘉靖改元　皇上以言官荐公守正不阿触忤权奸遂起改都察院右佥都御史总督粮储癸未又具疏恳辞得旨自是祭祖至陜以还闽不复出矣乃壬辰四月二十四日疾终正寝年七十有九初介庵先生为信宜司训公母徐孺人卒于信宜火葬凤凰山不封时公方二岁也稍长微知其故及出使广东葬都宪鲁公轺趋信宜披草泣血遍访父老得母葬所为文哭祭图其山形而去陈白沙闻之至录其文为诗以传比介庵卒奔丧平凉念祖茔在闽复南展省墓碑泣别岁甲子入觐途病还凉就医闻　孝庙陟方哭临于韩府墀下血泪点渍衣有痕提学广东时焚黄酹祭于信宜哀痛之切足表士风公常欲白凉迁父葬于闽以人言未可摇动体魄而止乃留仲弟廷珝于凉以守丘墓继母陈氏归闽焉戊寅之夏福州卫卒缺饷羣咻为乱闭城门拥利兵内外岌岌公方巾深衣造垒示以朝廷恩威贼辄解散八月再乱公再出抚定镇兵因以夜擒渠魁福州用宁公自退休毫发不扰于乡里人皆德之盖自始葬鲁都宪公及襄楚宪王妃时凡诸赠遗一无所取人巳占其后矣阳明王公谓其硕德重望收曲突徙薪之功仪制郎中林君炫谓公刚大之气常伸于万物之上渊源之学自得于简册之外济变之材又一时莫之与京也其殆庶几乎公曾大父讳外生大父讳观号淳裕处士配某氏是生介庵先生讳芝赠给事中母徐赠孺人继母高陈皆封孺人公配张氏封孺人生子一彦源娶某氏孙男一桐孙女某辛巳葬于某山原是宜勒辞羡道以告行路 

　　◆漕运 

　　巡抚都御史李公昂传 
　　资德大夫都察院右都御史李公蕙神道碑铭（吴宽） 
　　都察院右都御史赠工部尚书静斋陈公凤梧传（韩邦奇） 
　　都察院右都御史赠工部尚书魏公有本墓志铭（袁炜） 
　　都察院右都御史芹山陈公儒墓志铭（万士和） 
　　资政大夫都察院右都御史棠溪王公诰墓表（林庭机） 
　　巡抚淮扬右副都御史陈濂传 
　　都察院右副都御史陈泰传 
　　右副都御史张公瓒传略 
　　副都御史徐公英神道碑（周洪谟） 
　　中宪大夫都察院左佥都御史李公纲神道碑（刘珝） 
　　都察院右副都御史徐镛传 
　　副都御史朱公瑄传（张邦奇） 
　　副都御史马公炳然传 
　　嘉议大夫都察院左副都御史西溪屈公□□（韩邦奇） 
　　右副都御史马公卿传（朱睦择） 

　　○巡抚都御史李公昂传 

　　李昂字文举仁和人天顺甲戌进士成化二年知青州先是政弊民携逃亡踵接昂至问疾苦首劾赃吏置于法暨诸积蠹一切芟夷殆尽量贫富均繇役募民辟田而缓其课入不能偿者官代之输值岁大饥昂捐帑分籴复愀然曰民巳枵腹行将填沟壑其何及耶遂不俟请开廪以赈不足复移岁输助之继劝富民粟为粥以食饿者全活甚众既而法吏以不请论昂叹曰民既生全罪复何憾自劾乞罢　上下部议诏所移粟与输官同特加奖慰昂尤虑饥馑后民不能耕循行阡陌贷与之具其惸嫠无告者辟庐栖之时给服食问吊药槥建漏泽园于关北俾托瘗焉殚心学校引进诸生躬加劝诱人才辈出教民五典饰申明旌善亭俾知惩劝孝节着白者奏旌其门俗用丕变流移复归外封附者辐辏博兴一邑至占三千余户父老叹曰不图今日复见富公也走数千里求列其事于石寻参闽省政历藩山东河南擢都御史巡抚江右继督漕运昂尝董军饷兴水利申法禁抑豪右所至僝功而江右之功为最洞寇阳九隆等倡乱势张甚远近大耸昂节制五省兵执讯夷险立巡司二总理参将一方域以宁其在□□条陈十事多关大体昂德政始于一郡终及六省两淮而救荒之政青民迄今颂之比诸郑公云 

　　○资德大夫都察院右都御史李公蕙神道碑铭（吴宽） 

　　资德大夫都察院右都御史李公蕙神道碑铭 【 漕运】 

　　吴宽 
　　都察院右都御史李公受勑总督漕运兼巡抚淮扬庐凤四府任甚重也弘治戍午漕事既成乞归展墓明年至家疾作遂不可起享年六十二守臣讣奏　上悼念命官祭葬皆如制公讳蕙字德馨姓李氏世家当涂祖顺为刑部主事以事出为南雄府经历得孙于公廨即公公生再朞归家幼则颕异知诗律人号佳子长入郡学受经天顺壬午登乡举成化己丑会试列高等廷试赐进士出身明年会给事中缺吏部慎选其人以充公得刑科居数月适京师米贵诏发仓储五十万石分官监粜以平其价民拥道不时得米公莅通州仓设法以给粜者人皆称便才名始起后再偕中官给赏军士衣布等物能革宿弊仍条陈给赏新格以上诏行其言戊戌丁母忧服除还任壬寅擢江西布政司右参议时有中贵怙势挟憸人徧历南方索宝玩行至江西公抵任适三日方分守南昌道以公偕行列郡公言民穷困激之恐生变中贵闻之敛威一时民不大扰者公之力也岁满分守岭比更守湖东断事皆如神民益称颂在湖东时上饶饥民数人乞米于富家不得遂强取之郡捕其人以强盗论公曰此辈迫于饥出于不得巳耳然悉薄其罪恐长乱不可特罪其为首者余从未减狱始平后四年南赣盗发巡抚大臣议发兵剿除以公旧有善政服其民且熟知地形险易檄公行公至令驻兵旁县白于大臣曰前许诸盗自新此举非诏意今宜招抚之使不从用兵未晚也用其言贼党相率散去惟获渠魁数人戮以示戒而巳事闻蒙厚赉弘治戊申擢本司左参政有荐公才可大用者遂擢山西右布政使踰年转左布政使初司中公文出入吏缘为奸莫能穷其故至则痛治之而奸弊始息既乃因俗为治惠泽多及于民有画象以奉之者癸丑升都察院右副都御史总督南京粮储明年　朝廷以漕运事弛当易其人佥以公可用遂转左副都御史兼巡抚四府故事天下巡抚官凡有利弊具疏奏上岁八月毕至京会议后其地或有水旱盗贼等事多不至惟总督漕运者至如常公前后所上二十余疏得与部院诸大臣面定可否事多施行军士困于运输者方幸稍苏　上知公果可大用特拜右都御史以褒嘉之而俾总督巡抚如故公具疏辞不允更遣中使赐以宝钞羊酒以劳之人以为荣遇盖又二年不意卒矣 

　　○都察院右都御史赠工部尚书静斋陈公凤梧传（韩邦奇） 

　　都察院右都御史赠工部尚书静斋陈公凤梧传 【 督储】 

　　韩邦奇 
　　公姓陈讳凤梧字文鸣号静斋陈氏之先金陵人后占数著名家于泰和始祥可祥可生道源道源生良佐良佐生季荣季荣生彬通地理学公曾祖也祖震赠通议大夫都察院右副都御史配黄氏赠淑人父泰号东庵封承德郎刑部主事赠通议大夫都察院右副都御史母姚氏封安人赠淑人公幼而灵异生五岁东庵公命就社师所即能勤勉同社生祀先圣即取古圣贤列名号祀之弘治乙卯二十一乡试中式内辰登进士选入翰林读中秘书戊午授刑部广西司主事清宁宫灾公应诏言时政曰保全外戚谓皇亲张鹤龄宠赉过厚也曰追奖忠直谓太监何文鼎直谏死郎中丁哲执法诬故勘吏徐珪论救哲编之民也鹤龄贵震天下文鼎　孝皇恶甚而哲又权幸所切齿者曰痛抑奔竞曰斥绝异端曰慎重民力疏上　孝皇感悟文鼎与祭葬哲起用珪免考与本等除县丞云辛酉主事三年进阶承德郎壬戌升浙江司员外郎二月上副榜举人疏曰宽副榜之额曰弛限年之禁七月上严祀典以尊先师疏癸亥奉命江南审录重囚多所平反初巡按御史误决要囚部拟公往勘　孝皇遣中官问内阁辅臣曰员外能勘御史事否辅臣曰须员外有风力者公以囚当死特失候命耳今既迁官宜从给录法　上允之公尝曰仕优则学必先审刑狱精律例方可及考一时主事王守仁潘某郑某皆名士也讲学论文或至分夜当时或称西翰林云九月升湖广按察司提学佥事公仰体勑谕一以崇正学迪正道为巳任推衍圣制为十八条目为三十一条刻行郡县为诸生规品士维公一字一句必加评品曰一卷一人之功名也吾一人可受不明即士子屈负恨矣日四生更迭在门诸生来参者两生引至堂唱曰某处生某人以某事见曰非特尊崇师道亦示无私谒也升山西副使督学政亦如湖广时抚按不得预试事制也巡按多侵越公曰是尊御史不尊朝廷如职守何初湖广当试期公预白之巡按巡按达大体者李君天赋从之后至山西则巡按巳檄下二司矣公自度不可以言语争乃具疏兼程上闻　上报曰如制巡按乃不试初湖广时汤巡抚送黜退生且欲复廪翁巡按送民生十数人学公皆黜革之守武当者韦太监故司礼监也又正德时故事二司皆坐□席公谒韦府门中扄公报曰开中门则入否则投剌回及入公据正席而揖韦前席辛未擢湖广右参政时流贼刦掠南赣提督发兵剿捕抚臣以公守郴桂盖以接壤南赣也公徼守备提兵营于交界以俟夹攻复览秀于湘江洞庭登眺于太岳石鼓所至查理钱谷询问民隐暇则召诸生论文督武士较艺时郡守颂曰词华宋玉号令条候也壬申闻韦安人讣哭几绝水奖三日不入口互家哭又几绝葬虞卒哭升祔祥禫一遵古礼初邑城新□有丧者率入城公曰制丧不入城吾导灵輀入非易箦意也岂葬之以礼乎服阕擢山西按察使丙子廷议起都御史王公云凤整理盐法王公荐名贤七人代而公预焉王公笃道庄肃少与可俯视一世者也乃推让公五月闻东庵公讣哀痛丧仪一如韦安人之没戊寅服阕己卯补河南按察使辛巳谷阉大用迎　今上入继大统谷正德中八党之枭素擅权骄贵视公卿如仆隶副使王公綖出谒人曰谷素尊大当长跪王守道士也曰君子宁身被窘辱不狥人以非礼之恭大用果怒辱之河南二司闻之大惧议□见礼公曰三司方面无跪人礼在礼当留茶话众皆默默公曰王公见辱势孤耳今吾三司俱在彼虽恃势亦不能加至则长揖再拜大用果答拜茶话如礼　皇上初登宝位上疏言时务一曰正大本二曰崇圣学三曰勤圣政四曰简近习五曰慎朝祭六曰举人才七曰选边将八曰正风俗公性既明决而法律又精故无冤民省发明速无罪者令各自便归故胥史解人无以投其隙两省刑狱称允云升山东左布政使案无停移门无候人一切银两付之右布政陈君奎凡收支秤扣一任之陈而公分毫不经手曰士之清犹女之节岂惟身不可失男羣亦不可入也升右副都御史巡抚山东时益都莱芜矿贼王堂等聚众流刦山东河南北直隶势甚猖獗公相机剿抚捷闻降勑奖励白金彩币均锡焉朝廷上　章圣皇太后尊号覃恩公进阶通议大夫祖考妣考妣俱获赠甲申三年考绩荫孙圻入监读书初公以山东差役繁重民流田芜比之他省为甚凡事务从节省安静不扰其大者奏闻临清仓夫级管仓内官剥削需索且拘留数年不得脱应是役者往往倾家甚怨苦之公奏征银募役年终更替官马之养死补备驴马户至卖子鬻产不能偿公亦因事奏令每马征银二十两解太仆寺买马补云改南京都察院摄院事八月上丁祭先师故事五品官前一日常服至文庙四拜礼回公檄各官祭服陪祀先赴监礼御史报名以为常改南吏部侍郎迁右都御史总理粮储兼巡抚应天十一府地方时宁国府宣宁五县愚民相率扰乱凌辱官府据守城门内外不通盖高淳县原养官马五百匹而淳民日困膄田多为宣城五县富民买去淳民屡奏贫困卖田状先抚臣议覆拨淳马二百匹派宣城诸县本均平法当时有司处之失当故致变报至人心惶惑然是时符验关防书吏俱未至公从权谕抚令各解散保身家养马事别议处分五县民实时听命乃会南太仆及应天巡按共议马匹仍淳民领养以淳之驿传银改五县奏下如拟而淳及五县民心俱服公以疾乞休　上报曰卿扬历中外素有才望南畿重地宜用心抚巡以副委任不允辞初上元江宁二县差役繁重人民凋耗其稍富者往往投充内府神帛堂以图影射正德十六年诏革之后守备官复奏补贫下之民将逃窜公具疏奏免南京各衙门非公差辄檄取夫隶舆马朱墨纸□□炭小民怨苦公檄下应天府力禁之由是小民虽得息肩而显贵者颇不说苏松等处税粮甲天下逋欠者多大家公下令曰租五十石不纳者各户自解人畏自解争完报于是大家率怨主守民多侵欺转贩重坐至破家不革公檄府候三四起差官督解而侵欺之弊绝再疏乞休　上温旨勉留上疏祠武进兵部尚书陈洽于常州府毁淫祠土谷之神令春秋仲月里正率户民致祭会饮读法或为社仓储常平或为社学训蒙士复疏乞休　上复勉留再疏未及下而不知公者惑于显贵人诸大家多口论罢公矣公怡然就道既抵家闭门扫车丸不轻接谒进修著述无间时日辛丑三月中旬疽发于背至四月初一日卒卒之辰尚洮颒方冠如平时享年六十有七讣闻赐祭二坛官为营葬事赠工部尚书所著有修辞录毛诗集解困知记集定古易静斋奏议学以圣贤为师范不屑屑词艺整庵罗公钦顺曰公手不停披集解六经多至白卷旁搜约取率有定见而不为苟同近世异言满耳离真失正终莫自悟后生小子或分一席寓一榻于斯以日闻公之绪论以弗迷其所向又非幸欤赞曰为国任怨者臣之忠忘一身利害者士之节当正德时权宦肆虐流毒缙绅省阁台垣罔不降志屈身韦太监之正席谷大用之正礼不亦壮哉今时豪杰临死生祸福大节轻若鸿毛漠然无所动顾于监察谏垣则默然退逊莫敢与之较是非品得失湖湘之黜民生晋阳之阻小试侃侃然无所顾忌非古之豪杰乎至于南畿之政孜孜为民而贵宦大家之怨不避焉虽终罹多口遗佚没齿臣忠士□期无负矣昔公之每离任而行也士民辄号哭拥留填塞道路有由然哉 

　　○都察院右都御史赠工部尚书魏公有本墓志铭（袁炜） 

　　都察院右都御史赠工部尚书魏公有本墓志铭 【 漕运】 

　　袁炜 
　　嘉靖初　皇上嗣统更化向任老成开奖言路公卿台谏皆得奉职竭虑事有不可引议论诤必得请乃巳士当其时莫不踊跃思効盖千载一时也若都察院右都御史浅斋魏公其一人焉公之为御史也首劾武定侯郭勋贪纵夺其兵柄都督马永负大将才可代勋忤旨调外于是吏部尚书廖公纪上书留公且荐永有雄略御史言是而给事中解君一贯御史许君凤翔等交疏尚书奏是有诏还御史官呜呼　上之德至矣嘉靖壬子正月十五日公年七十卒于余姚之里第其子干亨以讣闻诏赠工部尚书赐祭葬如令公讳有本字伯深屡历艰踬刻励于学正德己卯举于乡明年会试奏名辛巳　上策士赐同进士出身视政礼部会修　武庙实录充南畿采纂使还癸未除行人司行人丙戌授河南道监察御史庚寅坐抚按荐劾乖剌听核归里三年而核者直公复起任职甲午创启祥宫等工上书搜古典尊立九庙皆公董其役工成擢大理寺丞晋少卿无何以右佥都御史巡抚河南癸卯改督粮储南京遂迁南大理寺卿刑部右侍郎庚戌进右都御史督漕兼抚凤阳诸郡公为人简重静默而注心当世之务为御史规按长芦盐法上便宜八事苏松大雨伤稼亲区处规画郡以无患公疏蠲田租之半大工兴中贵人蠹其间为常公指陈奸利不少避屡被金绮之赐加俸旨再河南当大役大侵之后民萧然匮矣公一意安辑请□租税者五请发内帑助赈者三当是时宗禄日增而岁计不足取盈公疏宜复旧制得减什之四且从折征以苏兆民故事宗藩假修先茔役公费动千万又申明律令擅奏修茔者罪坐辅导官乃止时宗藩有奏改州为府且割许汝登三州县益之者公言藩王等威不视府州为褒损因条割地不可者五而宗人故骄纵间率百人哗会力索禄饩者皆论废为庶人诸不可夺类此辛丑虏犯太原径泽潞逼忻代河南北震恐明年复有上谷太原之警而武备衰弛饟馈诎乏陈备边十二事又上豫防虏患诸疏其言求将固圉之说甚备且策虏入寇之路有四北自辽州入则守在十八盘稍南自潞秦岭口惟扼吭据要使虏骑不得闯自坐困去矣于是吏部会奏都御史连岁备虏尽心事皆得旨允行汴以安堵民甚德之去之日有为肖像立生祠者其总粮储议□东改折兑人蒙其利在两都大理最久狱经廷谳辄称平立朝三十余年自筮仕至尊官皆任执法风纪凡所举剌务存大体不为深文小苛以取时誉且天性醇笃与物无忤施德于人不贵报尤善容人过自大理至刑部公寔倦于驰骛章凡三上求去□□温旨勉留既转漕台而求去益力　上特允之遂奏嘉乐退休之心以寿考终云所著有浅斋集奏议大理驳稿藏于家 

　　○都察院右都御史芹山陈公儒墓志铭（万士和） 

　　都察院右都御史芹山陈公儒墓志铭 【 漕运】 

　　万士和 
　　公讳儒字懋学姓陈氏世出交南其先有仕者为父安卫百户仕之子曰复宗当宣德时父子并从王师征黎氏有功以所属如京师　宣皇帝嘉其忠义赐第长安授锦衣卫百户正统己巳北虏犯阙复宗曰事急矣臣请以象战遂身先入贼中流矢虏退复以功进一级升本卫千户世袭又诏其子孙世补京学弟子员食廪应科贡复宗配唐氏生二子长曰广袭□次曰贤入太学充校职仕至纪善配田氏是为公之考妣复宗贤以公贵累赠刑部右侍郎唐氏田氏赠淑人公自少颕异七岁时读书辄成诵比长博学能文名冠诸生为人刚方严毅不少媕其居官节俭正直终始不易其操尤善鼓舞其精力不以人所明暗而分勤怠笃志慕古尝从纪善公宦游河南闭户读书至忘寝食登嘉靖癸未进士历户曹知东昌府升浙江副使改提督学校升陜西右参政按察使山东左右布政左迁宜君县典史量移庐州府抚官□真定府同知升湖广佥事起复补山东升南京尚□司□改光禄寺少卿升太仆寺少卿南太常寺卿南户部右侍郎改刑部推右都御史总督漕运巡抚□扬公始以文著名吕泾野薛西原诸公亟加称赏及筮仕乃得户部人谓处公非宜公尽心职务罔敢忽易管昌平仓首陈五事户部善之下其法于□□边饷用饶其署郎中事余羡独多于诸司将□□□大贾藏珠玉欲售以规利贿中贵人奏行召贡公监执不从止行两广岁办而巳部中奏稿多公起草以属僚裨益大司徒甚众为户曹七年而守东昌东昌据会通漕当南北孔道民力疲竭公曰太守者州县之倡也乃出教所属禁贪酷崇教化□□□□□□□东既明其下无敢犯者武城诸县□□□患民几鱼鳖公自往救发粟赈济惠生□□□□□□焚香□天曰公活我既而民以税告公疏□□□　朝请以郡帑积金代民田租□可其奏□□□□□又焚香吁天曰公活我武城民乃立祠□□□□之公在户部为属官在东昌为有司属官有□□□□□抚按鲜有专建白利害者而公上书不□□出其气刚守正是以能然公为政甚□□持身□廉凡公费罪赎悉以积谷备赈不私一钱节□□□□过客之□索均田粮以抑富豪之□□以是□□罪于势要然声名亦因此起公之在浙也巡视宁绍海道宁绍者浙东海洋要害豪商猾夷凑泊处也治利用严公首按文武赃吏捕县丞蓝佐指挥扬淮寘之法军民愓然震惧鞬鼗桃渚等卫所设海外巡视者不至以故多奸公破浪渡海操阅军容因按治其尤不法者诸卫所惮公威名各思自戢久之吏部重公文行改提督学校公遂以崇经术辟异说变文体禁浮靡为巳任与诸生约数千言皆以道德实行为先首革书院之冒滥衣巾者士习翕然一变时有议欲为某公某公建三仁祠者御史业巳许之公驳曰中心安仁者天下一人三人者豪杰之士也未可为仁也御史曰然则易以同仁何如公曰吾所争者在仁不在三也其事遂寝公识鉴精明士一经品题辄中高等浙省至今称公为得人公之在陜也分守庆阳适太学士翟公巡边以公自从坐筹撙俎相得甚欢庚子秋虏入原州公以兵从尚书刘公督战却贼擒斩数多钦赏□币平凤等处诬人以盗坐死罪数十人公掌宪司立辨之得释者过半合阳令张某以炮烙刑诬服盗罪任死者五六辈矣前按察使刘君直之而张令□□□力幸臣有故嗾御史劾刘君落职公鞫其用刑迹执令下狱令复乞幸臣所免公笑曰吾得正国法雪民冤足矣宁杀人以媚人耶狱成知县罢黜诬者得释诏复刘君官而御史以失法降外任今之为两司者惟御史之命是从其掌部寺者惟以御史之言进退两司公不拘御史成案而当道以按察司言黜御史时谕两高之公尝曰人如白贲一有点污更不可浣故司钱谷出入皭然不滓其为山东布政无异于在东昌时积羡余及赎金籴谷至数十万石以备赈济中丞曾石塘公大服时值山东乡试公为提调官而叶御史监临御史以录文犯　上怒逮狱并逮公或劝公自辨公曰岂有同事而不同其患者乎及对狱一无所言御史廷杖公降杂职或报御史死矣公曰吾幸不诿罪御史不然是伯仁由我而死也同事者闻之环揖公曰公真丈夫矣公在户部时以议大礼被逮及是凡再逮忧患备尝而志气弥励或谓公平生大节终身无悔者坚志熟仁之助也公上书乞终养当道素重公不许而继母尹淑人以公戴罪亟促就道甲辰夏抵宜君官舍疾作困穷拂抑中时觉凝然思恍然而有得也乃作感遇轩以记其事关陇士闻风而来者相踵总制张公延之讲学不赴门生故吏馈遗一切谢绝公虽颠沛中清操自若也踰年量移佐郡寻复佥宪尹淑人卒公奔丧守制戊申服满补山东始引例乞居宜兴宜兴者古阳羡也初公在山东时曾买田阳羡而恩例从外入仕中国者许所在占籍拨给田产蠲免粮差至是公引此自陈一则资以养廉一则爱溪山之胜卜筑将老焉己酉秋公以尚宝转光禄始至新居寻幽览胜心甚悦之曰此诚乐土吾所得过所闻矣徘徊久之赴任出入南北间公每当一职必思尽一职之责不为苟简故所树卓然光禄太仆时谓之闲地太常卿权园子监事时谓之借署公居之举废坠立教条勤勤恳恳不少置南京粮储旧有余积比因司徒用诎裒南额以益之而南计亦诎公提督其事及署部篆心切隐忧若不能以终日者亟具疏建言利害督江浙湖三省藩臣监运上纳复查汰冗食岁省数万当公忧虑初人或谓其过不数年而叛军以缺粮激变乃知公非过忧也甲寅秋虏入宣大杀总兵官岳懋　天子震怒诏逮前任巡抚命吏部举侍郎一员赈恤区处时公在刑部廷推兼佥都以行公至边宣布上意散军粮□屯田理逋负劾滥将官边务肃然凡六阅月复命称旨陈安边十事悉见施行　上钦赏银币以酬其劳乙卯夏奉勑巡抚漕运冒暑就道攒运如期复条陈漕政事宜无不切当是岁倭夷由通泰寇扬州扬州当运道之冲沿河舳舻衔尾相接又运司设城外盐商辐辏居民数百万贼尤垂涎公奏筑城下令所属邑镇如皋泰兴海门洲一时并筑城甫完而贼巳至居民皆入城守御粮运八洲城以免贼遂遁明年春公感病危急家人惊惶公索笔书曰鞠躬尽瘁死而后巳复恐以病废事召其子龙授以疏草乞休不允越三月少瘥倭贼复寇扬州公闻报力疾前进檄召徐邳等处兵杀贼亟命徙运司积税入府库寇至首犯运司环顾一无所得大诟城下而公所调兵亦集乃昼夜登城督将士力战前后斩获数百级三献戎捷于京师倭贼既退公病益甚累疏乞休召回别用公又陈乞　天子勉留复序其御贼功赐银币丁巳春随众陈乞得致仕乃避居西山杜门谢客绝口不道时事公恶货殖之徒视财有若雠巳积数十金便不能寝必散尽乃巳以故罢官后家益贫为文告其先徙居阳□就田资给以终曩志居阳羡足不入官府惟日与一二耆老结社以□酒□酬而巳昔贤多欲卜居阳羡然卒不果至公始来定□清风完德邑人景仰殆所谓山若增而高水若浚而深者矣辛酉二月以疾卒 

　　○资政大夫都察院右都御史棠溪王公诰墓表（林庭机） 

　　资政大夫都察院右都御史棠溪王公诰墓表 【 漕运】 

　　林庭机 
　　公讳诰字公遇别号棠溪世居赵之临城　国初始占籍西平曾祖安隐德弗仕祖聪沈阳卫经历父志德临江府教授俱以公贵赠南京户部右侍郎母李氏赠淑人公体貌魁梧丰神俊整性简重寡言初从教授公游安东金乡二邑闻见益博甫冠领正德己卯乡荐嘉靖癸未登进士授行人奉命伊府祭葬力却馈赆寻擢司副历户部员外郎郎中监收粮斛出纳惟谨管内十库多所厘革中贵不敢干以私尝请汰京师养济冒滥岁省米八万余石大司徒李公雅重之未几乞归省教授公卒居丧踰礼甲午服阕之京会大同兵变杀总兵官李瑾人心汹汹太宰许公雅知其才遂擢是郡公受檄即引车视篆计擒首恶其等数十人悉抵之法余无所问重镇以安事闻　上录其功荫子胤鲁汝宁守御所百户世袭丁酉遭内艰郡民遮泣于道如失怙恃公慰遣之既而家食者八年丙午以台史吴君荐起补东昌郡明年升山东按察副使整饬密云兵备庚戌晋参陜藩在道转佥部御史奉敕抚治甘肃是镇为古张掖酒泉郡控引藩夷艰于统驭公至增修堡寨预集兵粮防御经画悉中机宜先后斩虏首百三十余级　上赐金币者再进秩副都御史乙卯迁南京户侍督储居顷之迁右都总督漕运镇抚淮南时倭夷猖獗自通泰直犯淮泗诸路所过涂毒哭声震野属公初至严兵固守遂疏请旗牌督率将士誓翦此朝食会都指挥刘显至分兵夹击倭奴气夺大破之捷奏蒙赐白金文绮既而议处兵饷休班客兵宽贷租税停免马匹数事皆长虑却顾先事为备人服其见柰何天不愸遗淮海方倚公为重而公巳不起矣讣闻　上伤悼谕祭葬如例距生弘治戊午春秋六十公天性孝友倜傥有大计遇事敢为不喜矜伐久历边镇威望赫然迄今人想慕其风采使天假之以年则功业所就未可量也所著有河西稿淮南奏议西平县志东隅集率为士林传颂 

　　○巡抚淮扬右副都御史陈濂传 

　　巡抚淮扬右副都御史陈濂传 【 漕运】 

　　陈濂字德清浙江鄞县人由乙丑进士授南京刑部主事升员外郎转广东按察佥事专督屯粮进副使巡视海道寻升广东左布政使未几擢都察院右副都御史巡抚其地召还总督漕运兼巡抚凤阳奏留守穆盛害人事坐盛于法淮人快之丁内艰起复巡抚河南未几改巡抚北直隶适总督漕运缺吏部谓濂尝董其事复以命之成化十年六月卒赐葬祭录其子蘖为国子生濂貌端庄美髭髯心地坦夷不为崭绝之行在广东最久恂恂信实政平事妥上下安之 

　　○都察院右副都御史陈泰传 

　　都察院右副都御史陈泰传 【 漕运】 

　　都察院右副都御史陈泰字吉亨邵武人幼从外氏曹姓既贵乃复姓陈永乐癸卯领乡举安庆府学训导正统丁巳以荐为监察御史擢四川按察使镇守都御史寇深诬以杖杀人下刑部狱久之始白己巳北虏内侵命协守紫荆□巡视沿边诸堡景泰改元转大理寺右少卿守白羊日升都察院右佥都御史□易州□□□左佥都御史疏理徐州吕梁二洪及运河丙子巡抚江南苏松嘉湖诸郡　英庙复辟被谮左迁广东按察副使连丁内外艰复起为左佥都御史巡抚四川进右副都御史巡抚江北淮扬诸郡兼督漕运　上初即位乞致仕许之成化六年六月□□□赐祭□泰操守清白有才力敢为御史时以□学得名□至风□甚峻贪墨多白引去威名至今□于吴蜀云 

　　○右副都御史张公瓒传略 
</div>
    <div class="pagination">
<a href="国朝献征录_page97.html">上一页</a><span>...</span><a href="国朝献征录_page93.html">93</a><a href="国朝献征录_page94.html">94</a><a href="国朝献征录_page95.html">95</a><a href="国朝献征录_page96.html">96</a><a href="国朝献征录_page97.html">97</a><span class="current-page">98</span><a href="国朝献征录_page99.html">99</a><a href="国朝献征录_page100.html">100</a><a href="国朝献征录_page101.html">101</a><a href="国朝献征录_page102.html">102</a><a href="国朝献征录_page103.html">103</a><span>...</span><a href="国朝献征录_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
