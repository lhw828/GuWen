<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 124 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 124 页/共 523 页
  </h1>
  <div class="content">
   ○命大学士伊犁将军保宁、来京供职。以伊犁领队大臣松筠、为将军。　　

○调兵部右侍郎平恕、为户部右侍郎。以内阁学士李钧＜闲＞、为兵部右侍郎。均留学政任。内阁学士戴均元、管理乐部事务。　　

○癸未。上诣大高殿行礼。　　

○幸圆明园。　　

○诣安佑宫行礼。　　

○以恭谒西陵。赏跸路经过涿、良乡、易、涞水、房山、五州县贫民棉衣一万件。　　

○甲申。上御山高水长。赐王、公、大臣、蒙古王、贝勒、贝子、公、额驸、台吉、及呼图克图、外藩使臣等宴。并赏赉有差。　　

○湖广总督吴熊光等奏、楚北新设提督。改移郧阳镇协。共应添兵三千五百名。以无业乡勇补充。可收驾轻就熟之效。又得官为钤束。不致流而为匪。所需千把外委、及额外等官。即以出力乡勇首领内、视其职衔大小、酌量拔补。令其管束训练。更为亲切得力。此次添设提督。移驻镇协。节节俱有大员驻守。固足以严屏蔽而资控制。惟二竹。房县、界连川陕。万山重叠。广袤险要。且五方杂处。最易藏奸。必当多添兵力。以资驾驭。拟于房县南路之上龛、设守备一员。兵一百二十名。西南之九道梁、东南之冷盘垭、各设千总一员。兵六十名。竹山县南面之官渡、设守备一员。兵一百二十名。东面之洪坪、设千总一员。兵一百名。西北之吉阳关、设千总一员。兵六十名。竹溪县西南之丰溪、设守备一员。兵二百名。东南之向家坝、设千总一员。兵一百名。核计添设沿边各汛、共需兵八百二十名。应请于提镇二标腹地各营内、减六百六十名。其不足之数。即于各本营凑拨安设。奏入。谕军机大臣等、据奏酌筹安顿乡勇一节。各处乡勇安顿之法。亦惟补充额兵。最为正办。伊等既入营伍。即可明示约束。而所得盐粮分例。亦足敷养赡之用。自不致流而为匪。但须查询明确。将愿充额兵者始令入伍。亦不必稍有勉强。其筹布沿边要隘营汛等事宜。亦均照所请行。将此传谕知之。　　

○以候补内阁学士关槐、为内阁学士。兼礼部侍郎衔。　　

○拨湖南藩库银十五万两。解往湖北。以备军需。　　

○乙酉。上御山高水长。赐王、公、大臣、蒙古王、贝勒、贝子、公、额驸、台吉、及呼图克图、外藩使臣等食。至戊子皆如之。　　

○丙戌上御奉三无私殿。赐皇子亲藩等宴。　　

○丁亥。上诣安佑宫行礼。　　

○御正大光明殿赐朝正外藩等宴。作乐赐酒。如除夕仪。　　

○以吏部尚书刘权之、充经筵讲官。　　

○戊子。上御正大光明殿赐大学士尚书等宴。　　

○谕内阁、朝会大典。一切服色。岂容僭越。昨日派出喜起舞之三等侍卫世泰、向伊戚郑亲王乌尔恭阿、借用带版。乌尔恭阿不应即将亲王朝带版借给。而世泰亦不当辄行僭用。均属非是。乌尔恭阿、著交宗人府严加议处。世泰、著交领侍卫内大臣严加议处。　　

○拨山西藩库两淮长芦运库银各十万两。解往陕西。以备善后事宜之用。　　

○己丑。谕内阁、本年来京瞻觐之杜尔伯特、土尔扈特、青海汗、贝勒、台吉等、皆系自备资斧。念伊等归途甚远。著加恩准令驰驿。蕴端多尔济回库伦途程亦远。亦著驰驿。　　

○谕军机大臣等英善福宁奏筹办边界情形一摺。苏班色本系从前作木郎部长之叔。当作木郎地方被廓尔喀占去。苏班色投入科洽边界时。即不应容留居住。乃彼时既准其来藏安置。而达赖喇嘛等给与口粮。已历有年。今若将伊逼出边界。必遭仇害。或致情急自戕。且因廓尔喀差人向索。即将苏班色送出。亦非天朝体制。英善福宁、应饬令派出之员善为开导。如苏班色情愿搬移。即听其便。若实无可归之处。即照所奏、于前藏另筹地方将苏班色跟随旧人。尽行散去。祇令带亲属数人。妥为安插既可不致滋生衅端。且达赖喇嘛本与作木郎素好即可交伊照管。亦足以安达赖喇嘛之心、并当晓谕苏班色、以此次乃天朝格外加恩。伊惟当安心居住。不可少滋事端。傥仍有不安本分之处。王法具在不能再为宽宥。俾知儆惕。至另片奏廓尔喀父子内鬨情形此事与内地无涉。英善等当遵照前旨。不必过问。惟严饬边界密为防范毋令该部落之人窜入境内为要。将此谕令知之。　　

○参赞大臣德楞泰奏报、督兵痛剿苟文明、毙贼多名及赛冲阿搜捕刘朝选匪众完竣。得旨奖赉赛冲阿等下部议叙。并赏出力兵勇银牌。　　

○赏降调贵州安义镇总兵官托云泰、头等侍卫。为伊犁领队大臣。　　

○拨河南藩库银十万两。解往陕西。以备善后事宜之用。　　

○辛卯。上御山高水长。赐王、公、大臣、蒙古王、贝勒、贝子、公、额驸、台吉、及呼图克图、外藩使臣等食。　　

○谕内阁、山西巡抚伯麟奏请、晋盐行销地界、给票验放、以杜偷越一摺。晋盐课归地丁。原以便民。兹于晋豫关津等处。层层验票。始令贩运。诚恐官吏等从中勒索致滋敝□大端。而于稽察私贩越境。仍无裨益。其如何设法严禁越贩、又不致扰累商民之处著该部详悉妥议具奏。寻议晋省池盐。向系行销豫省。自乾隆五十七年课归地丁。任听商贩。本以便民。兹恐其偷越楚省遂欲明立限制给票稽查。势有难行。应毋庸议。至向来稽查盐斤。系于茅津等渡、令其对渡登岸。勿许顺流直下。实为查禁私枭要务应令抚臣责成地方官、会同营汛。于盐斤到黄河北岸。饬令对渡南岸。不许顺流驾船由黄入洛、由洛入汝、越至楚境。又河南南阳府属之南阳等七州县。共有水陆要隘三十七处。地方文武员弁稽查私枭越楚。系属定例。亦应再行申明。惟在各督抚督饬所属实力奉行。则贩运既难。脚价亦贵。私贩无利。其敝□大自止。从之。　　

○兵部左侍郎陈万全、以疾乞假。允之。转兵部右侍郎李钧＜闲＞、为左侍郎。仍留学政任。以内阁学士刘镮之、为兵部右侍郎。　　

○壬辰。以左春坊左赞善杨祖纯、充日讲起居注官。翰林院编修吴烜、署日讲起居注官。　　

○癸巳。谕内阁、直隶省三次四次回赎民典奴典三项地亩、酌增租银十三万三千八百二十九两零。前经降旨全行减免。所有公产存退庄头另案屯庄五项内、酌增租银二万九千二百四十八两零。与前三项减免之银。事同一律。著加恩一并减免。俾贫佃均沾实惠。经此次减免之后。该督务饬各属实力催徵。年清年款。毋任再有丝毫拖欠。致干重究。　　

○又谕、薓山禁止私穵。例载綦严。该将军平日自应实力查办。何得因私薓充斥。辄请歇山。况薓务业经节次减票。并严禁馈遗。办理自应裕如。若因薓苗稀少。必须歇山。亦应豫行奏明。岂有正当放票之时。率请停止。且秀林摺内。将夹带私人、及栽种薓苗、大干例禁之事。公然入奏。以掩饰其查办不力之咎。尤为取巧。秀林、著传旨申饬。本年照部议不准歇山。仍遵旧定章程。认真查办。俟一年后再将实在情形奏闻请旨。　　

○甲午。谕内阁、年班朝觐之喀尔喀郡王萨木丕勒多尔济、系参赞大臣。且归途遥远。准令驰驿。　　

○又谕据御史郑敏行奏请将刑部办理秋审章程、缮册进呈、通行各省臬司遵办等语。向来各直省问刑衙门。俱有律例颁发。令其遵办。其罪名轻重。问拟时原有一定。至于秋审时。某项应入情实。某项应拟缓决。以及可矜、留养、种种区别之处。全在该臬司衡情准法。随案详求。办理自无出入。若如该御史所奏、将刑部旧立章程。通行外省。即可画一遵办、试思各省每年所办之案。纷纭万变。有同一罪名、而其中情节微有区别。即实缓判然不同。岂能概将成式颁行。俾无出入。况刑部核办秋审。堂议司议。始俱各就所见。详加商酌定议。原祇就案折衷。视其情节轻重。又焉有拘定章程、毫无变通之理。该御史乃称刑部秋审章程。秘藏于总办司员之手。自图见长。并不通行外省。以致各该省臬司无所遵循。办理多误。殊属不通事理。郑敏行所奏不可行原摺著发还。　　

○礼部奏本年八月十九日、祭先师孔子改于初九日致祭。得旨、依议。嗣后大祀、中祀如适遇忌辰。当以祀典为重。不必改移祭祀日期用昭虔肃。　　

○额勒登保奏报、生擒首逆辛聪、殄除余党。得旨奖赉。加参将朱槐、副将衔。赏都司余步元、守备管继祥、花翎。从九品衔戴廷栋等、蓝翎仍下部议叙。赏乡勇头目王方等顶带。出力兵勇银牌。　　

○吴熊光等奏报、搜剿边境潜匿贼匪。生擒首逆张允寿子得贵、并将青号余匪全数扑灭。得旨奖赉。全保、长龄、下部议叙。将弁升叙有差。并赏出力兵勇银牌。　　

○乙未。孝圣宪皇后忌辰。遣官祭泰东陵。　　

○上诣恩慕寺、恩佑寺行礼。　　

○谕内阁、本日军机大臣会同刑部、审讯袁锡等开圈聚财一案。将袁锡供词进呈。内有曾托鄂罗锡叶勒图向明安说情交给一千两银票之语。彼时朕以为必系鄂罗锡叶勒图从中取利。抑或明安家人借端勒索。亦未可定。兹复经承审大臣讯据鄂罗锡叶勒图供称、因与袁锡素相认识。代伊转求明安。并言事后致谢。明安当即应允。数日后。明安向鄂罗锡叶勒图当面提及。伊即赴袁锡家内、取得票银一千两。是日明安正差家人在彼坐索。鄂罗锡叶勒图先将五百两交明安家人收去。存留多日。其余五封。暂存鄂罗锡叶勒图家。迨明安探听外面风声不好。遂将原银退还等语。是此案竟系明安听情受贿。殊出意料之外。明安本系世家旧族。向来在乾清门当差。行走尚勤。是以节次加恩。用为步军统领。原期于世族中成就一可用之材。以备任使。乃不料其骫法营私。竟不能全朕用人颜面。然朕于明安、亦非无先见之明也。上年明安曾奏请开采煤窑铜苗等事。朕彼时即觉其沾沾言利。嗣因欲请独对。炫耀高兴。叠经降旨严饬冀其悛改。讵明安于袁锡开圈斗鹑之案。竟公然得受贿赂。虽先侵后吐、实已枉法得赃。则伊任提督一年以来。似此簠簋不饬之事。谅复不少。犹幸及早发觉。不致久玷要任。此皆仰蒙皇考默示启佑。益深钦感。明安以提督大员。而卑鄙无耻若此。实系自取罪戾。不能承受朕恩。此而不严加惩办。何以儆贪黩而肃官方。明安、著革职拏问。交军机大臣、会同刑部、严审定拟具奏。鄂罗锡叶勒图、袁锡、亦著革职拏问。李瀚、清昌、俱著革职。一并归案办理。嗣后大小臣工。务当洁己奉公。廉隅共矢。以明安为戒。傥不知检束。自蹈刑章一经发觉。朕必执法严惩。断不稍贷。将此通谕知之。　　

○以直隶按察使瞻柱。为布政使。热河道庆章、为按察使。　　

○丙申以刑部尚书禄康、兼步军统领。　　

○丁酉。谕内阁、本日禄康具摺谢恩、内称步军统领与刑部衙门、向有交涉事件。恳辞刑部尚书。或请另放步军统领等语。步军统领衙门。其刑名事件。应行送部审理者甚多。自不便以一人兼摄。禄康所奏甚是。但昨已将伊＜闲＞放。亦不必再行更换。禄康、著专办步军统领事务。仍兼管正黄旗汉军都统。所遗刑部尚书员缺。著德瑛补授。瑚图灵阿、著转补刑部左侍郎。所遗刑部右侍郎员缺。著赓音调补。继善、著调补盛京刑部侍郎。所遗盛京礼部侍郎员缺。著多庆补授。　　

○谕军机大臣等、此次德楞泰将苟逆截回西南。势已穷蹙。现饬薛大烈等带兵跟追。德楞泰因川东零匪滋事。前赴大宁之通城一带。督饬搜捕。自应如此办理。川东零匪专交德楞泰就近剿办。断不可任其窜入楚境。苟逆一股。虽有薛大烈等分路追击。但德楞泰既不克兼顾。著额勒登保督同薛大烈等、奋力歼洗。陕省窜匪宋应伏、李贵成、刘永受等为、数不过四五百人。额勒登保、务须上紧转催杨遇春、庆溥等、克日剿净。将此各传谕知之。　　

○调镶黄旗蒙古副都统吉纶、为正红旗满洲副都统。镶蓝旗汉军副都统范建丰、为正白旗满洲副都统。镶蓝旗蒙古副都统台费荫、为镶黄旗汉军副都统。以头等侍卫硕云保、为镶黄旗蒙古副都统。　　

○己亥。谕内阁、军机大臣会同刑部、将明安等审拟定罪具奏一摺。此案番役金配、探知袁锡等在家斗鹑。起意往拏。希图讹诈。明安系步军统领。竟毫无见闻。已有失察之咎。迨鄂罗锡叶勒图向伊代袁锡请托。许其事后致谢。明安并不阻止。又不据实参奏。转听情将就完结。至十二月三十日、鄂罗锡叶勒图将银五百两、交付伊家人刘升带回。当经明安令刘升送还。自不应仍准家人将原银携归。即使鄂罗锡叶勒图于初一日启程随从。未克续行送往。其家岂无一司事之人可以交代。何至迟至初七日、探听外闲风声不好。始将银两退出。是明安既纵役滋扰于前。又复听情受贿于后。种种罪无可逭。明安前在乾清门行走尚勤。似有出息、且伊系布彦达赉胞侄。本属世家旧族。朕念布彦达赉在步军统领任内安静有为。身故后、即著明安接印任事。原欲其勉继家声。克承恩眷。讵明安任提督以来。炫耀高兴。所奏事件。多涉言利。朕屡加严饬。并数月不予召见。若明安能仰体朕教诲矜全之意。自应加倍敛饬。洁己奉公。今伊于开圈斗鹑案内。竟敢听情受谢。虽先侵后吐。实与得财无异。所拟发往乌噜木齐之处。尚觉稍轻。明安、著改发伊犁效力赎罪。以示惩儆。鄂罗锡叶勒图身列卿员。在内廷行走。乃敢公然干与外事。代人请托。并许事后致谢。嗣因明安一言提及。遂将伊戚西明阿、指系明安家人。带往袁锡家索取得银一千两。又存留一半。祇将五百两交明安家人带回。及至明安将银退还。又不即时送交袁锡。并先挪用银一百五十两。即云入直当差。未及将银送还。伊于索银时既能亲往。岂此数日内竟无暇给还耶。看来鄂罗锡叶勒图竟思从中全行侵蚀此项。情节尤重。实属卑鄙无耻。若照所议仅发往伊犁。亦未允当。著于刑部内先枷号两个月。满日发往伊犁效力赎罪。余著照所议行。又兵部议处左右翼总兵恭阿拉、国霖、一摺。恭阿拉、国霖、于番役在外讹索。未能查出实情。本应照部议降调。但此案番役初禀。本未提及官员赌斗。明安听情受贿各情。均未知悉。咎尚可原。恭阿拉、著加恩改为革职留任。仍注册。国霖、著加恩改为革职从宽留任。免其降调。至左右翼总兵。向来轮替一人在南城外住宿弹压。但城外各营官弁。因有大员在彼。遇事转存观望。恐渐启推诿之习。嗣后该总兵等不必在城外住宿。仍随时出城亲行查察。以专责成。　　

○谕军机大臣等、额勒登保奏报、苟逆由西乡向七星坝抢船偷渡。殊出意料之外。七星坝一带本设有防兵。额勒登保前因贼氛已远遽行彻去。是以苟逆探知无兵备御。遂肆无顾忌。抢船偷渡。额勒登保系经略大臣。统辖各路。已有疏忽之咎。况江岸官兵是伊裁彻。不能先事豫防。其自请重加治罪之处。实所应得。但念其从前带兵打仗。屡著劳绩。姑从宽革去伯爵。降为一等男。并拔去双眼花翎。著换戴单眼花翎。以示薄惩。所有此股过江之贼。即责成额勒登保专剿。务于石泉等处就地歼除。万一贼匪潜入南山。额勒登保必当饬催镇将入山搜捕。断不可仅在山外株守。稽延时日。将此传谕知之。　　

○以兵部右侍郎成书、充经筵讲官。吏部右侍郎范建丰、署经筵讲官。　　

○庚子。上诣大高殿行礼。时应宫拈香。　　

○还宫。　　

○以举行仲春经筵。遣官告祭奉先殿。传心殿。御文华殿经筵。直讲官英和、刘权之、进讲论语为政以德。讲毕。上宣御论曰。人君为政之大纲。莫先于修德。德者、得也。平时克谨常宪。渐仁摩义。动静皆循礼法。则临民莅政。各得其真情实事。风化可臻淳朴矣。若言不由衷。行非身体。或用权术智巧。或自作聪明。徒文具而无恻怛之实。皆不能感动人心。风俗日趋儇薄矣。君心正。天下莫不归于正。诚为治本。道德齐礼。化民之要。以一人之心德。感天下人之心。可期兴起孚应。鲜有犯法之民。则政＜闲＞刑清。庶几无为而治。唐虞三代良法善政。复见于今。为人君者。奚可不懋修厥德哉。直讲官扎郎阿、戴衢亨、进讲易经师众也贞正也。讲毕。上宣御论曰。圣人不得已而用兵。必以正处众。讨乱诛暴。如时雨之沃良苗。出于至正而无私。斯师出有名。声威震而天讨彰。众心服而四裔顺。所谓我战则克。无穷兵黩武之讥矣。由仁义以张挞伐。而凡不正者统归于正。尚诛讨而逞残虐。则归我者亦皆舍而他往。必也上顺天心。下孚民望。无敌于天下。为王者之师。以刚中之德。行顺民之事。功成难靖。万邦怀保。此圣人行师之本意。为容民畜众之正道。开国承家者。不可不知斯义也。礼成。上幸文渊阁。赐讲官及听讲诸臣茶。复赐宴于本仁殿。　　

○以太常寺卿刘凤诰、为内阁学士。兼礼部侍郎衔。　　

○辛丑。孝仪纯皇后忌辰。命皇次子旻宁祭裕陵。
  </div>
  <div class="pagination">
   <a href="清实录嘉庆朝实录_page123.html">
    上一页
   </a>
   <span>
    ...
   </span>
   <a href="清实录嘉庆朝实录_page119.html">
    119
   </a>
   <a href="清实录嘉庆朝实录_page120.html">
    120
   </a>
   <a href="清实录嘉庆朝实录_page121.html">
    121
   </a>
   <a href="清实录嘉庆朝实录_page122.html">
    122
   </a>
   <a href="清实录嘉庆朝实录_page123.html">
    123
   </a>
   <span class="current-page">
    124
   </span>
   <a href="清实录嘉庆朝实录_page125.html">
    125
   </a>
   <a href="清实录嘉庆朝实录_page126.html">
    126
   </a>
   <a href="清实录嘉庆朝实录_page127.html">
    127
   </a>
   <a href="清实录嘉庆朝实录_page128.html">
    128
   </a>
   <a href="清实录嘉庆朝实录_page129.html">
    129
   </a>
   <span>
    ...
   </span>
   <a href="清实录嘉庆朝实录_page125.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
