<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 173 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 173 页/共 216 页</h1>
    <div class="content">
○壬寅。命署江南江宁将军穆森来京。以原任湖广荆州将军吴纳哈、为江南江宁将军　　

○以前锋统领穆克登、为散秩大臣、西路军营参赞　　

○癸卯。谕兵部。凡分发。各省试用之武进士。原令其学习营务。必须弓马优娴。熟谙营伍。方可题补。近见尔部、于武进士题补守备时。不计科分之浅深。弓马之优劣。概以为合例。以致督抚提镇、因一时营员内不得合例之人。遽将科分尚浅、营伍未谙之武进士题补。转不如用久历行伍之人、于营务有稗益也。嗣后武进士题补守备。若科分不及应选之期。即属不合例。可传谕各省知之　　

○管理工部果亲王允礼条奏。宝源局鼓铸钱文。事关重大。新派之员。未能谙练。嗣后请于期满之时。将满汉人员内、酌保一员。留任一年。新旧轮番更替。庶局务得以谙练。从之　　

○甲辰。移直隶天津府盐捕通判、驻青州分司所属之越支场。裁沧州分司所属之利民、阜民、利国、富民、海盈、阜财六场盐大使缺。其灶户归各该州县管辖。从长芦盐政鄂礼请也　　

○乙巳。谕办理军机大臣等。国家重务。在于用兵。凡领兵大员、有表率之职者。必合志同心。联为一体。屏畛域之见。去推诿之私。始能奋勇直前。以济公事。焉有各怀疑贰。互相推卸。尚能壮三军之气、而成克敌之功乎。刘世明、武格、伊礼布等。志气颓惰。俱怀怨望之心。而刘世明与武格、又复彼此推诿。将一营军务。视为两岐。伊等俱系国家重用之大臣。而居心行事如此。无怪乎将弁兵丁等、相率效尤。怠惰偷安。无振作同仇之气也。似此深负简任。全不思国家不得已而用兵之苦心。著严切传谕刘世明、武格、伊礼布知之　　

○大学士蒋廷锡病故。遗疏奏闻。得上□日、大学士蒋廷锡、受皇考圣谊仁皇帝知遇之恩。简直内廷。教诲玉成。二十余载。自朕即位。由学士升任侍郎。旋擢尚书。简命为大学士。蒋廷锡才识优长。经猷明练。其总领度支。则谨慎出纳。厘剔弊端。其参赞机务。则恪敬小心。周详慎密。纶扉重地。倚赖方殷。上年忽患痰症。特遣良医调理。渐次获痊。今夏旧恙举发。较前加剧。朕心忧虑。切谕太医竭力调治。每日病状。著两次奏闻。方期夙疾有瘳。岂料溘焉长逝。朕心伤悼。辍朝一日。其所用棺殓之属。皆颁自内府。己命内大臣率领侍卫、赐奠茶酒。应得恤典。著察例具奏。柩榇回籍时。再著散秩大臣。带领侍卫、前往奠酒。送其起程。户部满汉堂司官。亦著往送。沿途文武官弁、在二十里以内者。俱著至榇前吊奠。并遣人护送　　

○安徽巡抚程元章疏报。潜山等七县、开垦雍正九年分田地七十顷有奇。下部知之　　

○丙午。以一等侍卫保明、署镶黄旗满洲副都统　　

○添设广西马平县属三都汛、穿山镇、巡检各一员。从广西巡抚金鉷请也　　

○丁未。谕内阁。侍郎杭奕禄著由西安前赴宁夏。等候大学士鄂尔泰。有面传之上□日。其西安所办军需事件。著内阁学士德龄、协同左都御史史贻直办理　　

○山东巡抚岳浚疏报。曲阜县六月二十五日午时。皎日正中。庆云环捧日轮。五色绚烂。又于日之西南。有霞光三道。历午未二时。絪緼不散。正值孔林工竣之时。上瑞叠臻。千秋罕遇。得上□日、朕素不言祥瑞。惟有朝乾夕惕。感上天垂象示儆之恩。何敢冀嘉祥之叠锡。已屡降谕上□日。训教天下臣民矣。但自信生平。尊师重道。至诚至敬。阙里为圣人之乡。尤切羹墙之慕。乃前岁文庙重新。庆云涌见。今园林工竣。复睹嘉祥。或者朕诚敬之衷。为神明之所歆格。故显示以象。用昭日监在兹之义与。朕感庆之下。倍增虔悚。爰谕天下臣民共知之　　

○己酉。谕内阁。二等侍卫哈岱、著加护军统领衔。带打牲乌喇兵一千名。前往西路军营　　

○又谕。据湖南巡抚赵弘恩奏称、南岳为朕主寿之山。庙宇碑亭。宜加重葺。朕思皇天无亲。惟德是辅。朕受天眷命。为天下主。一行事。一举念。皆上天皇考之所照临。若身无失德。自蒙垂慈护佑。傥德行有亏。居心行事。获罪于天。天下亿万臣民。岂能代朕祈祷、而宽其谴责乎。朕御极以来。无日不以此训示天下臣民。凡有奏请建坛诵经、为朕祝厘延寿者。悉严谕禁止。至于山岳江河之神。为地方捍患御灾、锡福兆庶者。则虔修祠庙。洁诚展祀。以申报享之忱。并非为朕一身祈福也。上天皇考实鉴此衷。南岳之神。佑我楚民。庙貌久未修理。应照该抚所请。敬谨举行。惟是赵弘恩陈奏之词。识见鄙陋。不知朕心。用颁此上□日。再行宣谕。俾众共知之　　

○以左都御史福敏、协理大学士。内务府总管鄂善、署兵部侍郎　　

○庚戌。谕内阁。楚南所属地方。山岭重复。产铁之处甚广。采取最易。凡农民耕凿器具。与穷黎之衣食。皆藉资于此。虽历来饬禁。而刨挖难以杜绝。但废铁出洋。例有严禁。楚南地方产铁既多。外来射利商贩。每于就近设炉锤炼。运赴湖北汉口发卖。或由汉口转运两江递贩。以致出洋。亦未可定。不得不立法查察。以防其渐。著湖广督抚、与两江督抚、会同悉心妥议。本地应否准其刨挖。关口如何稽查。务期民用有资、而弊端可杜。庶公私两有裨益　　

○江南河道总督嵇曾筠、疏报高堰石工告成。得上

□日、洪泽湖为东南诸水总汇之区。全赖高堰大堤。以为保障。朕特发帑金。建立石工。以为久远之计。乃二年以来。风涛恬静。汛水安澜。工作易施。成功迅速。此皆湖神默佑之功。朕心深为感庆。著重修庙宇。虔诚展祀。以申报享。其修筑堤工之大臣官员、及效力各官、俱著分别议叙　　

○辛亥。以翰林院检讨隋人鹏、署日讲起居注官　　

○壬子。谕礼部。制科以四书文取士。所以觇士子实学。且和其声以鸣国家之盛也。语云、言为心声。文章之道。与政治通。所关钜矣。韩愈论文云、惟陈言之务去。柳宗元云、文者所以明道。不徒务采色、夸声音、而以为能也。况四书文号为经义。原以阐明圣贤之义蕴。而体裁格律。先正具在。典型可稽。虽风尚日新。华实并茂。而理法辞气。指归则一。近科以来。文风亦觉丕变。但士子逞其才气辞华。不免有冗长浮靡之习。是以特颁谕上□日。晓谕考官。所拔之文。务令雅正清真。理法兼备。虽尺幅不拘一律。而支蔓浮夸之言。所当屏去。秋闱期近。可行文传谕知之　　

○添设山西繁峙县平刑站、大同县聚乐站、驿丞各一员。从山西巡抚觉罗石麟请也　　

○癸丑。谕内阁。普泰、鄂善、俱著在吏兵二部办事行走。范时绎、著兼办兵部事务。不必管理刑部。刑部尚书事务。著唐执玉管理　　

○又谕。向来大计参劾官员。除贪酷发审外。其余俱送部引见。嗣后特参文武官员。比照大计之例。列在浮躁不及等款。亦著送部引见。永著为例　　

○谕礼部。满洲教习。俱系旗人。每月给与公费。并无别项差使。不过在馆充数。三载即得一官。尔等当不时稽查。分别优劣。如果教导有方。即当奏闻。其不能称职者。亦应题参。今值酌定成例之初。凡教习期满。作何补用之处。著会同大学士等妥议具奏。寻议、嗣后满洲教习。三年期满。其行走勤谨。教道有成者。列为一等。系举人、以小京官即用。贡生、生员、以笔帖式即用。己补笔帖式之贡生、生员、照举人例用。列为中等者。再留教习三年。如教导有成。带领引见。照例咨部选用。不能称职者。礼部不时查参。从之　　

○升正蓝旗满洲副都统苏尔鼐、为本旗护军统领　　

○移山西盂县芹泉驿、驻平定州测石铺。从山西巡抚觉罗石麟请也　　

大清世宗敬天昌运建中表正文武英明宽仁信毅大孝至诚宪皇帝实录卷之一百二十一



大清世宗敬天昌运建中表正文武英明宽仁信毅大孝至诚宪皇帝实录卷之一百二十二　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十年。壬子。八月。乙卯朔。以监察御史戴永椿、署山西按察使司按察使　　

○靖边大将军顺承亲王锡保奏言、目今准噶尔贼人。前赴厄得尔河源地方。臣等侦探已确。酌议于奔博图山岭、发兵堵截。共派满洲蒙古兵一万八千名。令王丹津多尔济总统。额驸策凌、王罗卜臧喇锡、桑里达贝子特古斯、罗卜藏、公罗卜藏参赞查克旦、塔尔岱、阿岱、前锋统领塔尔马善、副都御史阿成阿、副都统阿那布、胡习礼、额尔勤、乌察拉、王常、哲库讷、阿思哈、布尔沙、贝勒僧滚扎卜、公罗布臧策布登、沙津达赖等。分派督率。于七月二十一日起程。奏入。报闻　　

○丙辰。谕宗人府。海善、从前甚属狂妄。近己悛改。著加恩赏给贝勒原衔　　

○免云南昭通、东川二府、雍正九年分未完额赋。以八年被兵疮痍未复也　　

○丁巳。遣大学士尹泰、祭先师孔子　　

○改广西右江道原辖之镇安府、归左江道管辖。南宁府原辖之湖润寨、及下雷土州、俱归镇安府管辖。从广西巡抚金鉷请也　　

○戊午。祭大社大稷。遣皇五子弘昼行礼　　

○给内务府总管丁皂保、侍郎衔　　

○己未。秋分。夕月于西郊。遣显亲王衍潢行礼　　

○庚申。谕办理军机大臣等。前经降上□日。令盛京等处备兵以候调遣。今派盛京、船厂、黑龙江兵一万。其盛京兵、著护军统领扣娄。副都统白尔赫图率领。船厂兵、著领侍卫内大臣萨穆哈率领。黑龙江兵、著盛京侍郎和善、内阁学士吴金率领。俱于目下起程。至达里刚爱过冬。以便来年青草发时、各处调遣　　

○以吏部右侍郎任兰枝、为顺天乡试正考官。翰林院侍读杨炳、为副考官　　

○礼部议覆、顺天学政吴应棻疏言、顺天府童生考试。旧例除大宛二县、属府丞专理外。其余二十三州县。于州县考试后。俱由霸昌道录取转送。查霸昌道驻劄昌平州。各州县有往返八九百里、或六七百里者。殊属未便。嗣后请就近改归四路同知。各按所属州县。录取转送。永著为例。应如所请。从之　　

○壬戌。谕内阁。向来偷挖人参之犯。若系满洲蒙古。则发往江宁、荆州、有满洲兵驻防之省城当差。若系汉军汉人。则发往广东、广西、云、贵、烟瘴地方当差。近闻发遣广东人犯。例在崖州陵水等处。此地水土最恶。易染疾病。每多伤损。朕思此等不良之辈。虽孽由自作。然其情罪、较之盗犯。尚觉稍轻。即发遣之本意。亦欲全其性命也。今因水土不服。以致伤生。殊可悯恻。若将此等人犯。改发沿海一带卫所。入伍充军。俾得保全躯命。似亦法外之仁。著广东督抚、会仝按察司、确查议奏。其云、贵、广西等处地方。风土有与此相类者。亦著该督抚、将如何改发之处。妥议具奏　　

○兵部议覆、河东总督田文镜疏言、登州镇新添兵一千名。其中右二营。请添设千总一员。把总一员。外委三员。以资约束。应如所请。从之　　

○西路副将军张广泗等奏言、臣等自巴尔库尔起程。七月十一日、直抵穆垒。窃见穆垒地处两山之间。筑城其中。形同釜底。又两山蔓延丛杂。受敌甚易。据守甚难。实非屯兵进取之地。查巴尔库尔。地处平原。南北两山。南山绵亘数千里。直至伊里。北山渐折而西。南至阔舍图。与南山锁合。实为巴尔库尔之关键。再西出乌阑乌苏口。则北山已断。南山之北。即属沙碛。是以康熙五十四年间。大兵屯驻巴尔库尔。即于阔舍图派兵驻守。今请于阔舍图、驻劄重兵。阔舍图以西之乌阑乌苏口。南山一带之陶赖、无克克岭、北山一带之小阔舍图、色必忒、鄂龙吉、察罕哈麻尔镜儿泉、及粮运台站经由之噶顺、吴尔图、哈必尔汉等处。俱各安驻兵丁。则与巴尔库尔大营。形势通联。可免贼人窥伺。但此事宜迅速举行。交冬降雪。则沙碛地面。贼人肆意出没。万难筹画矣。得上□日、所奏甚为明晰。著速即办理。并传谕大学士鄂尔泰、署大将军查郎阿、目下撤兵之后。如何防范进巢□刀。并吐鲁番回众、作何安插之处。详悉酌议办理　　

○张广泗又奏言、臣抵穆垒之后。身亲阅历。见大将军岳钟琪、调度兵马筹运粮饷。以及统驭将士之处。多属乖方。不敢不据实列奏。一、穆垒兵丁。除满洲蒙古外。其绿旗多系步兵。而日行站程。俱系五六十里、至七十余里不等。路径崎岖。身负口粮器械。炎日奔走。沿途困惫。迨行抵穆垒。全无布置。及探有贼骑窥觑。岳钟琪、仓皇忙迫。令阖营官兵。沿山架梁。两三昼夜。不得休息。其派拨兵丁。旋派旋移。略无宁所。一、穆垒城工未就。驻劄营盘。关系甚重。臣与副将军常赉、两营所驻。正当西北要冲。乃派兵止二三百人。或百余人。即岳钟琪营盘。亦仅兵丁数百人。倘遇有警。将何以抵御。至于部曲队伍。自有一定统束。岳钟琪、每值调拨。概于各营分摊。在兵丁则为杂凑。在官弁则非本管。且如镇协以至千把。所属兵丁。一经抽拨。即应以该管官带往。余留者竟乏统束。卒遇别有调拨。不得不另委将弁。官与兵素不相识。徒滋纷乱。一、准噶尔贼人。专资马力。我兵制敌。必须马步兼用。而岳钟琪、立意用车。查车战利在平原。今自巴尔库尔、至穆垒。沿途沟堑崎岖。或纡道绕过沙碛。情势总不相合。至马步兵丁。除弓箭鸟枪外。止令各带木棍一根。大刀长戟等械、全无预备。官兵莫不穷议。一、岳钟琪、坚执穆垒地方。可以牧放驼马。今经细勘。并无牧放之处。倒毙甚多。因令绿旗兵留马二千匹。余悉赶赴乌阑乌苏、阔舍图一带牧放。查乌阑乌苏、阔舍图、祗驻二千余兵。差使繁多。何能分管牧马。且距穆垒甚近。万一贼人窥伺。势难两顾。殊属可虞。一、穆垒驻兵数万。粮运最为紧要。岳钟琪、初谓车行甚易。加以驼运。至九月可运贮十万石。不致缺误。今查车路多乱山大岭。必须远从沙碛。正属贼人出没要冲。难于防护。兼之岳钟琪、一闻贼信。不论虚实。辙令停止粮车。似此迟缓。转瞬冰雪在地。运送更艰。数万之众。何所托命。一、岳钟琪、罔恤士卒。号令不明。镇将大员。时加呵斥。参游以下、日事鞭棰。平时议论风生。或闻小警。张皇失措。性复刚愎。不喜人言。题奏事件。奉到谕上□日。数月不宣。临事突然传示。令人莫测诚伪。诸事怪僻。难以悉数。臣虽力图规正。无柰置若罔闻。军务重大。不敢代为狥隐。伏祈皇上乾断。奏入。报闻　　

○改直隶马兰镇属之松棚路千总一员。罗文峪把总一员。兵一百十一名。仍归蓟州协管辖。从署直隶提督路振扬请也　　

○癸亥。太宗文皇帝忌辰。遣官祭昭陵　　
</div>
    <div class="pagination">
<a href="清实录雍正朝实录_page172.html">上一页</a><span>...</span><a href="清实录雍正朝实录_page168.html">168</a><a href="清实录雍正朝实录_page169.html">169</a><a href="清实录雍正朝实录_page170.html">170</a><a href="清实录雍正朝实录_page171.html">171</a><a href="清实录雍正朝实录_page172.html">172</a><span class="current-page">173</span><a href="清实录雍正朝实录_page174.html">174</a><a href="清实录雍正朝实录_page175.html">175</a><a href="清实录雍正朝实录_page176.html">176</a><a href="清实录雍正朝实录_page177.html">177</a><a href="清实录雍正朝实录_page178.html">178</a><span>...</span><a href="清实录雍正朝实录_page174.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
