<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1852 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1852 页/共 1860 页</h1>
    <div class="content">○又谕、据魁伦奏、玛尔洪阿、废弛营务。难胜提督之任等语。玛尔洪阿、著即来京候旨。所有福建陆路提督员缺。著王汇调补。苍保、著补授浙江提督。其所遗员缺。著徐忠补授。　　

○敕谕琉球国世孙尚温曰、朕惟共球翕集。聿昭有截之规。琛赆虔通。用表维藩之节。尔中山国王世孙尚温、摄领疆隅。恪循世守。值朕纪年周甲。来岁丙辰元旦。传位皇太子。改为嘉庆元年。朕称太上皇帝。国庆骈蕃。适该国贡表远至。是用降敕嘉谕。并赐世孙文绮等物。尔其敬受。以俟锡封。自丙辰年以后。凡有进呈表文。俱书嘉庆年号。至朕传位后。凡军国大政。及交涉外藩事件。朕仍训示嗣皇帝。一切锡赉绥怀。悉循恒典。尔其祇承恩赐。益励荩诚。以副宠眷。　　

○乙巳。以岁幕祫祭。遣官祭太庙中殿、后殿。　　

○谕曰、吉庆奏、明年普免天下钱粮。所有玉环同知额徵租谷。海宁州沙地租银。可否一体蠲免等语。此项租谷租银。本不在蠲免地丁之内。但按亩输将。亦与地丁无异。著加恩将玉环同知应徵租谷二万二千余石。海宁州沙地租银二千八百余两。一体蠲免。以示朕普惠闾阎。湛闿均沾至意。　　

○谕军机大臣曰、福康安和琳奏、于积雪未化之时。督率将弁等、分路进攻。将高斗山梁抢占。奋勇追赶。并即趁势扑入苗寨。纵火焚烧。毙贼甚多。将为首贼目廖老慕、陇老西二犯。擒获正法。可嘉之至。特赏福康安、和琳、大荷包各一对。小荷包各四个。内贮金银锞各二个。金银钱各二枚。额勒登保、德楞泰、兴兆、观成、花连布、大荷包各一对。小荷包各四个。内贮金银锞各一个。金银钱各一枚。五钱重银锞各二个。纶布春、阿哈保、那丹珠、富志那、色灵额、大荷包各一对。小荷包各二个。银锞各二个。银钱各二枚。汉满屯土各兵。俱再赏一月钱粮。以示奖励。　　

○丙午。祫祭太庙。上亲诣行礼。命皇太子陪祀如仪。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后、孝仪皇后陵、端慧皇太子园寝。　　

○遣官祭太岁之神。　　

○丁未。上以来岁丙辰元旦、传位皇太子为嗣皇帝。前期遣官告祭天、地、社、稷、太庙、奉先殿。　　

○上御保和殿。赐朝正外藩筵宴。左翼。科尔沁和硕亲王拉旺。多罗郡王喇什端罗布。喇什噶勒当。罗布藏嘉木灿。多罗贝勒三音察衮。固山贝子锡第。镇国公萨木丕勒扎木素。辅国公色当噶玛勒。公品级一等台吉琳沁多尔济。一等台吉敏珠尔多尔济。多罗额驸索诺木雅喇木丕勒。巴林亲王品级多罗郡王巴图。辅国公赛尚阿。公品级一等台吉索特纳木多尔济。一等台吉固山额驸丹津。喀喇沁亲王品级多罗郡王满珠巴咱尔。辅国公玛哈巴拉。拉扎布。永库尔忠。公品级固山额驸丹巴多尔济。和硕额驸索诺木巴勒丹。衮楚克扎木素。扎萨克一等塔布囊喇特纳吉尔第。多罗额驸垂巴勒瓦尔。奈曼多罗郡王拉旺喇布坦。一等台吉巴勒楚克。敖汉多罗郡王德亲。齐默特噜瓦。固山贝子德威多尔济。镇国公纳木扎勒多尔济。公品级二等台吉济克济扎布。多罗额驸伊拉瑚。二等台吉巴勒珠尔喇布坦。固山额驸巴颜巴图尔。土默特多罗贝勒额外侍郎索诺木巴勒珠尔。固山贝子朋素克琳亲。扎赉特多罗贝勒玛什巴图。阿噜科尔沁多罗贝勒阿尔达什第。翁牛特固山贝子图扪巴颜。阿巴哈纳尔。衮布旺扎勒。克什克胜。扎萨克一等台吉旺楚克喇布坦。右翼。科尔沁和硕亲王旺扎勒多尔济。喀尔喀和硕亲王固伦额驸拉旺多尔济。多罗贝勒车布登纳木扎勒。衮布多尔济。固山贝子巴尔准多尔济。索诺木旺扎勒多尔济。贡楚克扎布。镇国公丹津多尔济。辅国公吹素珑。一等台吉罗布藏达什。布达齐素咙。阿拉善和硕亲王旺沁班巴尔。浩齐特多罗郡王敏珠尔多尔济。阿巴噶多罗郡王喇特纳什第。辅国公拉旺多尔济。青海多罗郡王刚噶尔。固山贝子车尔登多尔济。扎萨克一等台吉车凌多尔济。楞衮多尔济。沙克都尔。车德尔。翁牛特多罗贝勒济克济扎布。扎噜特多罗贝勒噶勒桑。土尔扈特多罗贝勒旺扎勒车凌。鄂尔多斯固山贝子喇什达尔济。永咙多尔济。苏尼特辅国公额琳臣。附察哈尔旗厄鲁特辅国公巴勒济。二等台吉敏珠勒多尔济。巴达尔瑚。三等台吉达什纳木扎勒。四等台吉齐巴克扎布。回部郡王品级多罗贝勒哈第尔。哈密回部郡王品级多罗贝勒额尔德锡尔。阿克苏三品阿奇木伯克贝子品级辅国公迈默特阿布都拉。吐鲁番二等台吉丕尔敦。土尔扈特使臣博多克等。杜尔伯特使臣察罕博埒克等。廓尔喀使臣噶箕乃尔兴等。朝鲜国使臣闵钟显等。安南国使臣阮光裕等。暹罗国使臣呸雅梭挖粒巡段押拨廿□辣昭突等。及领侍卫内大臣等。召左翼科尔沁和硕亲王拉旺。巴林亲王品级多罗郡王巴图。喀喇沁亲王品级多罗郡王满珠巴咱尔。奈曼多罗郡王拉旺喇布坦。土默特多罗贝勒额外侍郎索诺木巴勒珠尔。右翼科尔沁和硕亲王旺札勒多尔济。喀尔喀和硕亲王固伦额驸拉旺多尔济。青海多罗郡王刚噶尔。回部郡王品级多罗贝勒哈第尔。哈密回部郡王品级多罗贝勒额尔德锡尔。至御座前。赐酒成礼。　　

○是月。浙江巡抚觉罗吉庆奏、山阴、会稽、萧山、三县湖河水利。均属毗连。三邑之水汇流东注。皆由山阴之三江闸入海。该处闸座、自康熙二十三年捐修后。亟须重修。但内河外海。应先筑坝二道。堵截水势。共估需银七千余两。应请将上年萧山县西江塘工、该三县民捐余银一万三千两内。酌留银七千两。照旧生息。以备岁修。余银六千两。作为修补闸工之用。倘有不敷。该三县绅士等愿行筹补。无庸派捐。得旨、如所议行。　　

○升任广东巡抚署两广总督朱圭、广西巡抚成林奏、粤东自春后共平粜常平仓谷二十三万七千七百余石。查东省仓谷。除分贮南韶高雷廉琼及罗连嘉等府州外。其广肇惠潮四府。本年已粜过二十二万石有零。现在该四府粮价未平。骤难买补。恐来年青黄不接。又须出粜。自应先行绸缪。查广西桂林等属。前经抚臣鄂宝奏请于额谷之外。备东省谷十万石。嗣于三十四、五十一两年。曾经拨用二次。请即委员赴领。以资协济。旁批、甚好。又奏、领运谷石。仍照例将司库谷价内。按照原价拨出解偿。即饬广西藩司照旧买备。得旨嘉奖。　　

○是年、追予廓尔喀出师阵亡之都司巴扬阿一员。三等侍卫鄂木保等三员。守备木太一员。蓝翎侍卫特克内一员。屯千总班达耳等三员。把总永忠等七员。外委肯本忠等七员。巡检方相衮一员。马兵林朝鼎等八十一名。兵丁张庆图等二百二十名。祭葬恤赏如例。俱入祀昭忠祠。　　

○旌表孝子、孝女、浙江等省生员吴承统等六名口。守节合例、八旗满洲护军恩毕妻张氏等一百七十三口。蒙古护军齐哩克图妻陈氏等四十五口。汉军马甲杜文成妻陈氏等二十六口。内务府生员双贵妻钟氏等二口。盛京等处驻防壮丁曹老各妻康氏等一百六十口。直隶等省民邹自禄妻李氏等四百三十三口。未婚守志、八旗汉军闲散陈宁聘妻马氏等二口。直隶等省民刘德聘妻张氏等三十口。夫亡殉节、江苏等省民杨杏元妻王氏等十一口。百岁寿民妇、江苏等省民裴景延等十六名口。各给银建坊如例。　　

○一产三男。西安驻防马甲忠柱一家。江苏等省民高俊等八家。　　

○会计天下民谷数。各省通共大小男妇二万九千六百九十六万八千九百六十八名口。各省通共存仓米谷三千九百七十五万三千一百七十五石三斗三升三合零。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百九十三



大清高宗法天隆运至诚先觉体元立极敷文奋武孝慈神圣纯皇帝实录卷之一千四百九十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

嘉庆元年。丙辰。春。正月。戊申朔。上以元旦令节。率皇太子诣、奉先殿行礼。　　

○诣堂子行礼。　　

○上御太和殿。亲授皇帝之宝于皇太子。皇太子受宝。即皇帝位。尊上为太上皇帝。　　

○是日。銮仪卫陈卤簿于太和殿前。步辇于太和门外。五辂、及驯象、仗马、黄盖、云盘、均于午门外。乐部设中和韶乐于太和殿前檐下。丹陛大乐于太和门内。导迎乐、及龙亭、香亭、均于午门外。銮仪卫于太和殿槛内正中。设皇太子拜褥。内阁、礼部、鸿胪寺官、于太和殿东楹设诏案。西楹设表案。又设黄案于丹陛正中。内阁学士奉传位诏书于东楹案上。礼部官陈传位贺表于西楹案上。内务府官于御座左右旁设几二。大学士、内阁学士、诣乾清门请皇帝之宝。内阁学士恭捧。大学士从。恭设左旁几上。大学士二人、分左右立殿檐下。内外王公以下文武百官。朝服咸集。朝鲜、安南、暹罗、廓尔喀等国使臣。集于班末。钦天监官于乾清门外报时。礼部堂官先诣毓庆宫。启请皇太子朝服祇俟。届时。后护内大臣二员、率侍卫二十员、于乾清门外。礼部堂官二员、于门阶下。前引大臣十员、于太和殿后阶下。咸左右序立。礼部堂官奏请皇上礼服乘舆出宫。皇太子随行。礼部堂官前引。后护内大臣从。至中和殿后降舆。皇上御中和殿升座。皇太子在殿内西向立。鸿胪寺官引执事大臣官员按班不赞。行九叩礼。侍班官先趋出。就外朝班位立。中和韶乐作。奏元平之章。皇上御太和殿升座。皇太子在殿内西向立。乐止。銮仪卫官进至中阶右。赞鸣鞭。阶下鸣鞭三。鸣赞官赞排班。丹陛大乐作。奏庆平之章。礼部堂官恭导皇太子诣正中拜位后立。鸿胪寺官排班。引王公在丹陛上。文武百官暨外国使臣、在丹墀下立。鸣赞官赞进。跪。皇太子率王以下咸跪。赞宣庆贺传位表。宣表官由西檐入殿右门。从西楹案上。奉至殿檐下正中跪。大学士二人左右跪。展表。乐止。宣读讫。仍奉原案上。退。赞兴。皇太子仍就立左旁西向。大学士二人、恭导皇太子近御座前跪。左旁大学士请皇帝之宝。跪奉皇上。亲授皇太子。皇太子跪受。右旁大学士跪接。奉设御座右几上。大学士恭导嗣皇帝诣拜位。乐作。赞跪。叩、兴。皇帝率王以下行九叩礼。赞退。乐止。礼部堂官奏礼成。赞鸣鞭如前。中和韶乐作。奏和平之章。太上皇帝启座。乘舆还宫。内监豫设乐悬。太上皇帝御内殿。内庭主位、公主、福晋、及未受爵之皇孙、皇曾孙、皇元孙、行庆贺礼。皇帝登极还宫后。大学士内阁学士、诣乾清门送宝。礼部、鸿胪寺官、诣天安门楼上。恭宣皇帝钦奉太上皇帝传位诏书。颁行天下。诏曰。朕缵绍丕基。抚绥函夏。勤求治理。日有孜孜。仰赖上天眷佑。列圣贻谋。寰寓乂安。蒸黎康阜。声教四讫。中外一家。御极以来。平定伊犁、回部、大小金川。扩土开疆数万余里。缅甸、安南、廓尔喀、以及外藩属国。咸震慑威棱。恪修职贡。其自作不靖者。悉就殄除。功迈十全。恩覃六合。普免各省漕粮者三。地丁钱粮者四。展义巡方。行庆施惠。蠲逋赈贷。不下数千万亿。振兴士类。整饬官常。嘉与万邦黎献。海隅苍生。同我太平。跻之仁寿。朕特盈保泰。弗懈益虔。勤念两旸。周咨稼穑。于庶言庶狱庶慎。靡不躬亲。宥密单心。时几交敕。用亹上副祖宗付畀之重。下抚亿兆仰戴之诚。日慎一日。六十年于兹矣。回忆践阼初元。曾默吁上苍。若纪年周甲。当传位嗣子。不敢仰希皇祖以次增载。今敬迓洪厘。幸符初愿。朕康强逢吉。九旬望袠。五代同堂。积庆延祺。光于往牒。非昊慈笃祜。申命用庥。曷克臻此。天生民而立之君。使为司牧。授受之际。敢不兢兢。溯自癸巳南郊。即以嗣位皇子之名。默奏上帝。并于盛京恭谒祖陵。敬告列祖在天之鉴。昨冬颁朔届期。特宣布诏旨。明定储位。以丙辰为嘉庆元年。豫敕所司敬议归政典礼。皇太子秉性谦冲。胪诚固让。率同内外王公大臣等具章。请朕至百岁始行斯典。但天听维聪。朕志先定。再四申谕。勿得恳辞。皇太子仁孝端醇。克肩重器。宗祏有托。朕用嘉焉。已诹吉祇告天、地、宗庙、社稷。皇太子于丙辰正月上日即皇帝位。朕亲御太和殿。躬授宝玺。可称朕为太上皇帝。其尊号繁文。朕所弗取。毋庸奏上。凡军国重务。有人行政大端。朕未至倦勤。不敢自逸。部院衙门及各省题奏事件。悉遵前旨行。履端首祚。禅授上仪。宜沛新纶。同敷恺泽。所有合行事宜。条列于左。一、在京在外诸王以下、至公等以上。俱加恩赐。一、内外自公主以下、至格格。各加恩赐。一、内外满汉文武大小官员。俱加一级。一、内外大小各官除各以现在品级、已得封赠外。凡升级及改任者。著照新衔封赠。一、文官在京四品以上。在外三品以上。武官在京在外二品以上。照现任品级。各荫一子。入监读书。一、内外文职自四品以下。武职自三品以下。降革留任、及住俸罚俸处分。准其开复。一、会试额数。俟礼部临期奏明人数。请旨酌量广额。乡试、大省加三十名。次省加二十名。小省加十名。满洲蒙古加六名。汉军加三名。一、各直省入学额数。大学加七名。中学加五名。小学加三名。一、国子监贡监生、及各官学教习。免坐监一月。一、各直省儒学。无论府州县卫。俱于本年以正贡作恩贡。次贡作岁贡。一、每府州县卫。各举孝廉方正。暂赐六品顶带荣身。以备诏用。务期采访真确。毋得滥举。一、历代帝王陵寝、孔子阙里、及五岳四渎等祀。应遣官致祭者。照旧例举行。一、官吏兵民人等有犯。除谋反叛逆、子孙谋杀祖父母父母、内乱、妻妾杀夫、奴婢杀家长、杀一家非死罪三人、采生折割人。谋杀故杀真正人命。蛊毒药杀人、强盗妖言十恶等真正死罪、不赦外。军机获罪。隐匿逃人。亦不赦外。其余自嘉庆元年正月初一日以前。已发觉、未发觉、已结、未结者。咸赦除之。有以赦前事告讦者。以其罪罪之。一、各省军流人犯。查明到配三年。实在安静守法。及年逾七十者。释放回籍。一、各旗籍内务府、并五旗包衣人等。凡侵贪那移一切赔罚应追银两。实系本人家产尽绝者。查明准与豁免。其分赔、代赔、以及牵连著赔者。一概豁免。一、凡官员因公赔罚等项。而其子孙又代祖父著赔者。查明宽免。一、旗营官兵。有因出征、及被灾借支俸饷者。免其扣还。一、满汉兵丁。曾经效力行间。因被伤年老闲住者。除例得优恤外。查明著加恩赉。一、各直省有同堂五世。及亲见七代者。除例赏扁额外。查明各加恩赉。一、天下之本农为重。各府州县卫、果有勤于耕种。务本力作者。地方官不时加奖。以示鼓励。一、年老之人。自古所重。满汉七十以上。除家奴外。给与品级之处。该部查议具奏。一、除五旗包衣佐领下披甲人等不赏外。八旗满洲蒙古汉军护军、披甲人、炮手、步军、各赏一月钱粮。一、军民年七十以上者。许一丁侍养。免其杂派差役。八十以上者。给与绢一匹。棉一斤。米一石。肉十斤。九十以上者倍之。一、各处养济院。所有鳏寡孤独及残疾无告之人。有司留心。以时养瞻。毋致失所。于戏。常厥德。保厥位。深维创业垂统之心。本诸身。徵诸民。聿昭继体守文之治。钦此。予小子祇承慈命。勉荷洪图。谨奉宣敕谕。布告天下。咸使闻知。　　

○太上皇帝诣大高殿行礼。　　

○同皇帝诣寿皇殿行礼。　　

○御乾清宫。同皇帝赐宗室王公等宴。　　

○己酉。敕谕、前降谕旨。以丙辰年为始。内外大臣年节三贡。毋庸备物呈进。但王公大臣等、年节呈进如意。乃自雍正年间举行至今。以联上下新年喜庆之意。是以仍准其呈进分赐。用迓吉祥。乃昨日贝勒贝子公等、及部院侍郎、散秩大臣、副都统、纷纷呈进如意两分。殊觉繁琐。不可不定以限制。嗣后凡遇元旦、及朕与皇帝寿辰庆节。宗室亲王、郡王、满汉大学士、尚书始准呈进如意。其余概不准呈进。至外省督抚。止准按例呈进土贡。其盐政织造关差。俱有得项。所有年例办进备赏之物。均仍照向例。按次备进一分。以备赏用。不得复有增添。倘伊等私自备物呈进。一经查出。必当重治其罪。以节糜费而示体恤。　　

○庚戌。以册立嗣皇后。前期告祭天、地、太庙遣官行礼。　　

○辛亥。皇帝奉太上皇帝御宁寿宫皇极殿、举行千叟宴。赐亲王、贝子、蒙古贝勒、贝子、公额驸、台吉、大臣官员年六十以上。兵民年七十以上者三千人。及回部、朝鲜、安南、暹罗、廓尔喀贡使等宴。其一品大臣以以。及年届九十以上者。太上皇帝召至御座前。亲赐卮酒。并未入座五千人。各赏诗章、如意、寿杖、文绮、银牌等物有差。　　

○圣制初御皇极殿开千叟宴用巳年恭依皇祖元韵诗曰。归禅人应词罢妍。新正肇庆合开筵。便因皇极初临日。重举乾清旧宴年。教孝教忠惟一笃。曰今曰昨又旬延。敬天勤政仍勖子。敢谓从兹即歇肩。　　

○太上皇帝命皇帝御太和殿。宣敕册立嗣皇后。册封贵妃、妃、嫔、如仪。皇帝钦奉太上皇帝敕曰。抚临万国。先占家吉之贞。表率六宫。宜正坤元之位。遵睢麟之王化。仪辅孚邦。布穜稑于天宫。职崇修壸。尔皇太子妃喜塔腊氏、祥传渭涘。淑著河洲。珩璜习虞汭之容。褕翟谨周门之则。分荣少海。方宠命之同承。佐治内朝。尚徽音之克嗣。庆际十全之岁。肃肃鸡呜。欢承五福之堂。莘莘螽羽。兹以皇帝嗣位初元。是用立尔为皇后。锡以金册金宝。于献。绎三朝之宝训。毓德兰闱。树九室之芳型。扬辉桂殿。钦此。兹朕谨遵奉太上皇帝敕旨。举行册立典礼。尚其祇承无斁。　　

○册封贵妃。皇帝钦奉太上皇帝敕曰。椒庭备秩。赞坤极之安贞。桂殿分荣。沛巽申而畀锡。冠崇班于翟鞠。壸职兼修。襄顺德于珩璜。芳型是式。尔皇太子侧妃钮祜禄氏、柔嘉维则。淑慎丕昭。名族钟祥。允协瑶筐之吉。内朝辅治。庶腾炜管之徽。兹以皇帝嗣位初元。册立皇后。是用封尔为贵妃。锡以册宝。于献。翊化六宫之长。迓厥繁禧。拜恩九御之先。膺兹鸿庆。钦此。兹朕谨遵奉太上皇帝敕旨。举行册封典礼。尚其祇承无斁。　　

○册封諴妃。皇帝钦奉太上皇帝敕曰。政承修壸。荣分内治之隆。庆际膺图。德奉中宫之化。鸿禧克迓。象服攸宜。尔刘佳氏、式礼聿娴。秉心维粹。温恭成性。修紃组以甄仪。柔善流声。协珩璜而表度。兹以皇帝嗣位初元。册立皇后。用以册印封尔为諴妃。尔其勤宣淑问。更懋赞乎坤仪。备著芳猷。用祇承乎巽命。钦此。兹朕遵奉太上皇帝敕旨。举行册封典礼。尚其敬膺无斁。　　

○册封莹嫔。皇帝钦奉太上皇帝敕曰。椒掖承华。进崇班于月御。芝函锡命。昭令范于星闱。爰沛新纶。用光懋典。尔候佳氏、夙秉小心。克娴内教。佐袆衣而协吉。礼赞三宫。习琼佩以迎祥。职参九室。兹以皇帝嗣位初元。册立皇后。用以金册封尔为莹嫔。尔其徽章祇荷。新恩均拜于兰宫。阃训虔遵。蕃祉同承于桂戺。钦此。兹朕遵奉太上皇帝敕旨。举行册封典礼。尚其敬膺无斁。　　

○太上皇帝同皇帝御重华宫。召大学士、及内廷翰林等茶宴。以举千叟宴于皇极殿礼成。用柏梁体联句。　　

○敕谕、本日举行千叟宴。京畿及各旗籍兵民。踊跃偕来。相预盛典。庞眉皓首。矍铄盈廷。实为吉祥盛事。业经分别加恩。普加赏赉。并各加赏缎匹银锞外。所有老民熊国沛、年一百六岁。邱成龙、年一百岁。尤属昇平人瑞。俱著加恩赏给六品顶戴。其九十以上老民邓永＜王已＞、梁廷裕、闲散觉罗乌库里、步甲文保、舒昌阿、马甲王廷柱、内务府闲散人田起龙、王大荣、俱著赏给七品顶戴。以示引年养老。敷锡寿祺至意。　　

○壬子。太上皇帝同皇帝御紫光阁。赐蒙古王、贝勒、贝子、公、额驸、台吉、哈密郡王品级贝勒额尔德锡尔等、及土尔扈特来使博多克等、杜尔伯特来使察罕博埒克等、朝鲜国正使闵钟显、副使李亨元等、安南国正使阮光裕、副使杜文功、阮偍等、暹罗国正使呸雅梭挖粒巡段押拨□□辣昭突、副使廊窝们荪泥霞屋拨突等、廓尔喀正使噶箕迺尔兴等宴。并赏赉有差。　　

○乙卯。太上皇帝诣雍和宫行礼。　　

○丙辰。太上皇帝诣大高殿行礼。　　

○同皇帝幸圆明园。诣安佑宫行礼。　　

○敕谕、向来朕御制诗章。俱系王杰、董诰、缮写诗本。嗣皇帝诗本。伊二人难以兼缮。著胡高望在南书房行走。同吴省兰缮写。　　

○丁巳。太上皇帝同皇帝御山高水长。赐王公大臣、蒙古王、贝勒、贝子、公、额驸、台吉等、及外藩各国使臣等食。　　

○庚申。敕谕、从前世宗宪皇帝登极时。将孝敬宪皇后之弟五格、锡封侯爵。及朕登极后。因母后戚属。特举笃亲盛典。将五格晋封公爵。世袭罔替。今朕既传位嗣皇帝。应将太子妃册立为后。所有嗣皇后弟兄内。惟盛住尚可造就。亦照从前加恩例。赏给侯爵。即著盛住承袭。或俟将来再晋封公爵。所有一切应行典礼。著交该部查例具奏。　　

○辛酉。太上皇帝同皇帝御奉三无私殿。赐近支宗藩、皇子、皇孙、皇曾孙、皇元孙等宴。皇帝以是日祈谷大祀福酒。为太上皇帝捧觞躬晋。太上皇帝回赐皇帝福酒。　　

○御山高水长。赐王公大臣、蒙古王、贝勒、贝子、公、额驸、台吉、及外藩各国使臣等食。至癸亥皆如之。　　

○敕谕、今日皇帝初祀圜丘。天气晴朗。诸凡顺适吉祥。所有校尉人等。著加恩各赏一两重银锞二个。　　

○壬戌。太上皇帝同皇帝御正大光明殿。赐朝正外藩等宴。左翼、科尔沁和硕亲王诺尔布琳沁、拉旺、旺扎勒多尔济、多罗郡王喇什端罗布、喇什噶勒当、索特纳木多布斋、罗布藏嘉木灿、多罗贝勒三音察衮、固山贝子锡第、镇国公萨木丕勒扎木素、辅国公色当噶玛勒、公品级一等台吉琳沁多尔济、一等台吉敏珠尔多尔济、多罗额驸索诺木颜丕勒、巴林亲王品级多罗郡王巴图、辅国公固山额驸赛尚阿、公品级一等台吉索特纳木多尔济、多罗额驸伊拉瑚。喀喇沁亲王品级多罗郡王和硕额驸满珠巴咱尔、辅国公和硕额驸永库尔忠、辅国公玛哈巴拉、拉扎布、公品级固山额驸丹巴多尔济、和硕额驸索诺木巴勒丹、衮楚克扎木素、扎萨克一等塔布囊固山额驸喇特纳吉尔第、多罗额驸垂巴勒瓦尔、奈曼多罗郡王拉旺喇布坦、一等台吉巴勒楚克、敖汉多罗郡王和硕额驸德亲、多罗郡王齐默特噜瓦、固山贝子固山额驸德威多尔济、镇国公固山额驸纳木扎勒多尔济、公品级济克济扎布、二等台吉巴勒珠尔喇布坦、固山额驸巴颜巴图尔、三等台吉察克都尔扎布、扎赉特多罗贝勒玛什巴图、阿噜科尔沁多罗贝勒阿尔达什第、土默特固山贝子朋素克琳沁、翁牛特固山贝子图扪巴颜、阿巴哈纳尔固山贝子衮布旺扎勒、郭尔罗斯辅国公恭格喇布坦、克什克腾扎萨克一等台吉旺楚克喇布坦、右翼、喀尔喀和硕亲王固伦额驸拉旺多尔济、多罗郡王多尔济扎布、多罗贝勒车布登纳木扎勒、衮布多尔济、固山贝子巴尔准多尔济、索诺木旺扎勒多尔济、贡楚克扎布、镇国公丹津多尔济、辅国公吹素咙、扎萨克一等台吉车凌多尔济、阿拉善和硕亲王旺沁班巴尔、浩齐特多罗郡王敏珠尔多尔济、阿巴噶多罗郡王喇特纳锡第、辅国公拉旺多尔济、青海多罗郡王刚噶尔、固山贝子车尔登多尔济、扎萨克一等台吉楞衮多尔济、车德尔、回部郡王品级多罗贝勒哈第尔、哈密郡王品级多罗贝勒额尔德锡尔、土默特多罗贝勒理藩院额外侍郎索诺木巴勒珠尔、翁牛特多罗贝勒济克济扎布、扎噜特多罗贝勒噶勒桑、王尔扈特固山贝子旺扎勒车凌、鄂尔多斯固山贝子喇什达尔济、永珑多尔济、苏尼特辅国公额琳臣、吐鲁番一等台吉丕尔敦、察哈尔厄鲁特辅国公巴勒济、二等台吉敏珠勒多尔济、巴达尔瑚、三等台吉达什纳木扎勒、四等台吉齐巴克扎布、又土尔扈特来使博多克等、杜尔伯特来使察罕博埒克等、朝鲜国正使闵钟显、副使李亨元等、安南国正使阮光裕、副使杜文功、阮偍等、暹罗国正使呸雅梭挖粒巡段押拨□□辣昭突、副使廊窝们荪泥霞屋拨突等、廓尔喀正使噶箕迺尔兴等、随大学士、领侍卫内大臣等、以次就坐。诸乐并作。太上皇帝同皇帝进酒。召左翼科尔沁和硕亲王拉旺、旺扎勒多尔济巴林亲王品级多罗郡王巴图、喀喇沁亲王品级多罗郡王和硕额驸满珠巴咱尔、奈曼多罗郡王位旺喇布坦、右翼喀尔喀和硕亲王固伦额驸拉旺多尔济、青海多罗郡王刚噶尔、回部郡王品级多罗贝勒哈第尔、哈密郡王品级多罗贝勒额尔德锡尔、翁牛特多罗贝勒济克济扎布、并各国使臣等、至御座前。赐酒成礼。　　

○癸亥。太上皇帝同皇帝御正大光明殿。赐大学士尚书等宴。　　

</div>
    <div class="pagination">
<a href="清实录乾隆朝实录_page1851.html">上一页</a><span>...</span><a href="清实录乾隆朝实录_page1847.html">1847</a><a href="清实录乾隆朝实录_page1848.html">1848</a><a href="清实录乾隆朝实录_page1849.html">1849</a><a href="清实录乾隆朝实录_page1850.html">1850</a><a href="清实录乾隆朝实录_page1851.html">1851</a><span class="current-page">1852</span><a href="清实录乾隆朝实录_page1853.html">1853</a><a href="清实录乾隆朝实录_page1854.html">1854</a><a href="清实录乾隆朝实录_page1855.html">1855</a><a href="清实录乾隆朝实录_page1856.html">1856</a><a href="清实录乾隆朝实录_page1857.html">1857</a><span>...</span><a href="清实录乾隆朝实录_page1853.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
