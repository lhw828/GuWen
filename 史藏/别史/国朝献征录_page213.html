<!DOCTYPE html>
<html>
<head>
    <meta charset="UTF-8">
    <title>国朝献征录 - 第 213 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 213 页/共 245 页</h1>
    <div class="content">
　　○云南府学教授前灌县知县周君奕墓碑（张时彻） 

　　张时彻 
　　周君讳奕字叔大号麓泉其先刘姓直隶宁国人六世祖达一生政卿代外氏戎役因蒙今姓政卿生德值　高皇帝平滇服徙江南闾右实之而德会在徙中遂戍金齿家焉实君曾大父也德生晟晟生玉是楚峰先生葆光笃行白首不识衡量惠宗恤嫠趋人之急乃人人称说长者尝梦白象入寝旦而君生质性端懿儿时即不好弄稍长颕露翘扬亢志青云之上受经于王天泽邓国宾二先生所尽传其业泛览载籍以春秋名其家弱冠入郡胶每试辄雄曹耦督学使者唐西洲公大器之择诸生可者三十人从之游章志辨业人知有周氏春秋矣戊子魁省试例得计偕君以亲老罢行俄而楚峰公卒长跽诀殡霾无憾若天翼之也戊戌上春官不第谒于主爵愿以一职自效得四川灌县知县锐欲行其所志时浮川江以往有羽客遗之丹五粒云可金铜铁君曰此谓盗天之宝不祥即铜铁可金而心弗金矣却而投之江比至县县故当威茂二边劳兵转饷踵相属也君念曰诸父老子弟太困苦矣欲少缓须臾无死非□省啬不可而行之必自令始块处一斋佐之二力布袍革履口不二味茕茕寒素也客谓之曰夫今鞅掌嚣纷劬矣间得退食与妻孥相劳苦齿肥饮醇自其所资养非幸飨也今若此得无过苦乎则谢曰客幸怜我何弗念乎不榖抚有岩邑苟以一身舒百姓之急即立槁不恨矣尝奉檄他邑简驺屏御疋马而行逵涂人窃指尉史也侧席辍飡孜孜求民之瘼兴士习汰夷风锄豪猾子孤茕出大辟之冤即嫌谤不避台檄季报罚金若干者得上考君曰朘民以徼荣人将吐其余矣卒不盈罚金凡三年而政成当涂奖其贤邑人歌其惠庶几哉成都桐乡之治矣而灌去滇特远母夫人唐老而弗得将也君私计曰禄不及养何以仕乃上书阙下言治县无状乞一本省学职改云南府学教授仓皇戒途至不给徒御有一人以骡十头辅行者诘之则前所出大辟囚也即正色曰□冤吾职也而以货乎若谓改官而可官可改而守不可改其人叹息抢地曰独奈何活我而不得报之毫毛乎吾负君吾负君遂逡廵而退抵家出其槖金仅仅七十石田陋室无所改于其旧居之谷如也云南视灌固近母夫人犹远之弗往君乃岁乞一差而省觐焉差得乘传给力率谢却之仅免徙行曰吾以私故仆仆敢多烦邮驿乎时诸大吏葢罔不以尤异礼焉滇故有五华书院督学默泉吴公简诸生异等课肄其中命公典之而君嗣绍稷则其魁也吴尝以廪属稷而稷谓缺乃父执谢弗廪巳而有代视学政者讽君索赂于诸生君惧而纳牒讽者颇衔之适仰斋胡公至嘉君操执痛沙幸进而卒廪稷又大而秀隽肄之书院仍以属君君因心设教随物曲成长者必先忠信而后文艺幼者必习小学而戒躐等仪范端严程序具备道本诸身而风行于下诸生之获有造者或分猷郎署或表直琐闱或轨则成均或抽思文陛时闻人莫不曰此周先生高第弟子也九载考绩大吏令捧表以行葢优之也君曰凡所以乞便地母氏也今益之筭矣远者当归归者更出乎辄纳禄而隐掩扉却扫不迹公府壬子之岁绍稷亦歌鹿鸣君诲之曰我祖我考榖贻我父子至厚矣夙夜兢兢惟恐负之汝其念哉尝言世人服食求长生烧丹求足用皆惑也寡欲即内丹俭用即外丹不犹愈乎平生刻厉行谊务脱流俗一言一动必凖古人所居家园邻侵之界即恬以委之凡与人不争类如此其乡大夫周君冕颂之曰在邑古之遗爱在学古之名师在家古之乡先生函牛之量圭撮不足以溢其容逸羣之足寻常不足以局其步人谓白象之符其信然哉其信然哉君生于弘治己酉卒于嘉靖丙辰得年六十有八 

　　焦太史编辑国朝献征录卷之一百二 

　　●焦太史编辑国朝献征录卷之一百三 

　　贵州 
　　交趾（附） 

　　◆贵州 

　　布政使 
　　参政 
　　参议 
　　按察使 
　　副使 
　　佥事 
　　知府 

　　○布政使 

　　贵州左布政使黄公琏墓志铭（林俊） 
　　贵州布政使司左布政使周公津墓志铭（杨廉） 
　　贵州布政使司左布政使张公吉□□□（杨廉） 
　　贵州左布政使王君汝舟墓志铭（湛若□） 
　　贵州左布政使浙江江先生珍传（汪道昆） 

　　△贵州左布政使黄公琏墓志铭（林俊） 

　　林俊 
　　普安乱既平揆事录功黄公求我当进秩故事方伯进秩中丞常公资望巳淹矣方须有　新命则以讣闻弘治壬戌九月也生正统丁巳四月讳琏字汝器犀坡人入　国朝犀坡第进士自公始莆给事参议无迁者迁亦自公始木讷简野退然若农家先是时进士伟仪观音吐洪亮无南语则选给事公不得选给事及是择才望宜公选给事署之户科督后湖而南聚天下民版磨校之又职言天下事公持大体不掇拾人小过汪直擅柄王越相倚奸利公率科道极言　宪宗逐二人逋其党以尽其浙藩参议提督温处银冶矿故竭率输自民以粮差新矿间一出盗盘据之民重惊扰公曰矿地利也不输诸地输诸民天下皆冶也独温处然哉且新矿徒饵盗奚功于国与民遂擒其魁散其徒疏言罢课塞矿民永永使　上曰可公遂改云南云南粮屯出者十五六武流侵盗浸不可疏理公严限之岁输□完抚廵上劳绩司参政贵州命巳下矣三年进右布政使又三月转左累阶正奉大夫正治卿公久在贵州夷民驯习无间志贤练上孚而普安事作坐是不可迁葢普安上知州死妻米鲁谋自袭毒杀其庶子生事者急之鲁遂变官多被诬辱公长僚顾独脱渫溷鲁疏自直独不挂公一句总督军务大司徒王公待之殊等供馈主画公亦力之尽故评第功特加呜呼公巳矣是士夫之恸也公静定浑晦不市恩不养交不立崖异实常誉先久以宣彻其视事也星出入期尝曰人须自立忠信廉谨吾事也其升落毁誉吾宁知之因号求我历清显几四十年俸食赢余以修先祠先墓周九族乡旧之贫田不顷增屋旧隘迨公之妻子亦莫不视安固不知有今日也有洪量在浙江以吏失公移御史所中滞右迁其后御史谪幕下公略修怨荐之弥力所居望江南村水缩公告守令凿渠自小山抵岩沁引木兰延寿二木以溉田用腴又告岩沁更凿则秋芦之流可会二水舟由濑溪抵江上五六十里可息肩背奸者所格工中寝至今人吊遗迹慨曾祖宗道祖宏中父本清封征仕郎南京户科给事中母俞氏赠孺人 

　　△贵州布政使司左布政使周公津墓志铭（杨廉） 

　　杨廉 
　　公讳津字文济别号月航世慈溪宦族高祖可权元典史曾祖弘永乐中任柘城知县有惠政祖墀不仕父镗以公贵封监察御史母叶氏封太孺人公领成化庚子乡荐登甲辰进士学士杨公守陈一见奇之谓济时才也丙午授行人　宪庙升遐尝被诏告哀南方严肃礼仪至姑苏廵按王御史拥葢来迎命人撤之王深愧服北虏临边假贡献以古见我虗实廷议推公往谕之虏见公风神皎然词义峻整啮指罗拜而去弘治庚戌转南京河南道监察御史掌京官考绩每于众好恶中尤独加察不雷同督造四十八卫军册尽得奸弊而厘革之监龙江瓦屑二榷务中贵百计啖之不可得守备巨珰蒋琮欲求一见无由致之一日治具萧寺托公同僚相邀公及门始知即策马而返阁老丘公浚与冢宰王公恕素不相能嗾人订之公飞章劾丘谓其以博物洽闻之儒臣处经纶密□之重地乏休休有容之量妨贤病国之徒本之则无焉用彼相时言路劾丘者众而公所论辞若缓而义愈严疏入举朝韪之甲寅奉勑□戍山东尺籍无隐漏建白利害凡十事无不切当复兼刷省卷磨勘有法方伯而下皆敬服之谓此壮年之老成者戊子丁外艰庚申服阕转九江知府平易近民以通上下之情之宽徭薄赋洗冤泽物汲汲如不及郡当要冲使舟如织公以连岁兵荒一切馆榖夫皁悉损其半　王丧柩过郡舳舻数百艘蔽江而下州县人夫遭舟人索钱之虐落水并饥饿死者无筭公编成甲令其互相救援无一失所者内侍戴姓者尤暴悍亦敛戢无扰公之得民心其事多类此在郡凡九月廵按御史周公进隆以瑞州盗起劫质寸令奏公更任郡民闻之皆赴阙乞留不允公行老稚攀送哭声震野至瑞州即疏蠲逋赋与民更始先是上司凡盗起必责捕盗官缘此畏罪不以闻酿成大患公上书廵视都御史林公俊谓宽廵捕之法重获盗之赏盗乃可弭谓汉时郡国多盗听其自相斩获以除其罪吏逗遛回避者勿问惟以擒讨效此策今正宜用林公从之其后贼首王武果擒其党刘洪等若干人林公深加赏叹久之讹将贼将劫狱一日报三四□官吏士民奔窜一空独公与捕盗通判甘文绍坚守不去号召民兵以扞御目遣卒入狱防变文绍家僮唱杀死囚四十七人时有衔公者遂□□织文绍亦因以归罪于公坐是系狱两易寒暑自以身正官宜独任之无一语以及文绍瑞民系登闻鼓讼冤事下兵部司马刘公大夏覆奏得旨还公原职公再至瑞地方无虞良善得所廵按御史臧公凤特□异之分守王参政治狱深刻公执不从曰先儒有云杀人以媚人吾不也王卒不得逞亡何逆瑾用事与正人雠二次罚米输边不下八百石计无所出瑞民争先代输后以积俸及鬻产偿之己巳转江西左参政分守湖西并岭北二道岭北以盗湖西以讼诸道最尽心竭力扑灭爬梳二者寝亦衰息庚午转云南按察使辩释冤狱旌别属吏振肃纪纲镇守崔某军牢欧人至死必置之法总兵沐公下人有犯未尝少贷沐公亦雅重公片纸追呼必令如期而至土官那代凶残嗜杀白骨盈壑公镇廵画策即擒缚以来竟亦服辜壬申转云南右布政使滇溢患随浚随塞葢源广末狭理所必至镇廵属公治之公谓必凿汉厂诸墪始保百年无事乃徙其居民而凿之复开子河以杀其势滇于是乎永利至今甲戌转贵州左布政使未□行改广东寻丁内艰去公之卒则丙子七月之廿一日也未卒前月有红光自空夜坠于庭哲人之终固如是哉 

　　△贵州布政使司左布政使张公吉□□□（杨廉） 

　　杨廉 
　　正德戊寅九月甲寅贵州左布政使张公卒于里节其子僎以是年冬十二月乙酉既奉襄大事复自状并以书抵南京属廉揭诸神道之碑窃谓此学自宋儒大明之后浸至于今中间或显或晦然显之日恒少而晦之日恒多有志于斯道者可胜叹耶近年如吾克修潜心笃志惟日孳孳以至于老斯人岂易得哉公生有美质四五岁闻父母之命即不敢违训之故事辄记不忘比长耻同流俗信吉好义以名节自砥砺初从乡先生学见诸生简择经传以资捷经意谓士当兼治五经今业一经而所遗如此岂圣人之言亦有当去取者耶遂归而屏绝人事力购诸经及宋儒诸书读之既见大意喟然叹曰道在是矣于是益自奋厉以穷理致知务体之于身验之于心朝斯夕斯略无懈惰在庠序异巳者所嫉惟教谕郑重光之延誉提学夏止轩寅常举以励诸生成化丁酉魁乡荐辛丑登进士明年除工部营缮司主事搜访宿弊涤而新之时左道李孜省致位礼部侍郎妖僧继晓以符水进乙巳元旦星陨有声诏求□言公上疏劝亲贤图治修德远邪以谢天变显劾二人之罪疏入其党攟摭公过不可得踰月讽吏部尚书尹公旻远贬景东通判时追逮甚急故旧无送者所携图书数卷僮仆数人而巳景东处西南极边其民鄙戾土官陶氏世握郡章一仍其俗公至下令率先以孝弟忠信礼义廉耻民以事至庭谆谆晓谕使归相告语有不法者亦必薄示其罚约无再犯陶始见公空囊且无室家谋置妾不听以银器数事馈一无所受巳而遣子棨来学棨闻教即能善事其父遇母忌日或强以酒肉即走避之夷民由是信服渐知中州之化地僻乏书手录诸经葺斋舍讨论其中取圣贤教人修身巳之要慎独穷理改过求仁作四箴寘座右自励在郡四年檄走蒙理威楚者半之　孝庙御极覃恩转肇庆同知肇庆当苍梧下流频年苦涝公相其地曰是可以堤同列不以然公独以身任之发民就役皆不令而集堤三县当水暴涨则乘小舟以视众莫测其至尝夜雨不止忧形于色坐以待旦经营劳瘁历三载而后□复窦以杀冲决之势民至今以公姓姓窦以公号号□□□　孝庙追念母后欲推恩所自特遣使□□□□冒椒房亲者公躬诣其地得其实以闻辛亥都御史秦公纮总兵柳某所诬逮赴诏狱公疏曲直秦卒得白壬子进表阙下吏部尚书王公恕素知公部见待以殊礼欲处以提学之职公力辞之癸丑转梧州知府梧州乃两广镇廵开府建节之地诸司受约束而至者轮蹄交错殆无虗日供帐馆榖不胜其繁民多四徙不乐土着公至凡百节损先是榷盐之利尽归于守至是出以佐费复推其余修坛土遣广学舍凡不均之徭皆厘正之于是民之徙者举相率而归矣暇日躬课诸生讲说圣贤大学之道使人知所嗜向尤严于丁祭庙乐崩坏尝延乐师吕应祯聚诸生习之至于将事卜牲之外微而葅韭皆一一徧视观者竦然生敬戊申考绩入京凡贽见当路惟所刻先儒学范晦庵诗略等书尤谨于投刺如一时所尚细书称谓皆耻之其见忤于人亦多坐此庚申转广西按察副使备兵府江申教令严武备察奸吏择将领次第兼举推诚御下其教士以射则悬金的中者与之又以意创鸳鸯铳偏架弩仿种世衡教□青涧及韩世忠制克敌弓之法时公于贼深求□□以所辖沿江山川盘结林木蒙翳或扼要害或纵斧斤以夺其藏大之所又以贼恃药弩中者必死厚□解药□置挨牌重赏间谍邀截出入又以府江东西二贼相犄角而东贼慓悍尤甚遂并力于东数月之间斩获甚众由是西贼闻之亦皆自戢府江以宁癸亥考绩入京有更张公法者贼复乘时而起镇廵以闻诏促还任　孝□宾天　今上嗣位值北虏孔炽条陈便宜上之时有旨下广西取弩手及弩复上疏进正心之说会与地方用事大臣不合引疾求去未允正德改元转本司按察使明年转山东右布政使时吏部尚书许公进知公每遇廵抚员缺辄以公名上之虽　中旨屡寝而所请益力或曰非善处公也许公曰某贤而淹吾尽吾之职耳己巳转广西左布政使二月发济南舟中读象山语录作陆学订疑会召驰驿还京将处以重任竟逆瑾所沮先是瑾作威福恶公不屈节求赂复不与常以语人希瑾意者嗾布政使车某诬以非罪又权珰修禁鬻钞之怨镌两官除两浙盐运使瑾大诛会吏部尚书杨公一清初柄用欲收人望转公河南参政复更广西壬申转湖广按察使癸酉转贵州左布政使未赴舆疾归第丐休杨公终不舍公覆奏病痊起用而公竟不出矣公深沈不露天下之人不能尽知其有知之信之必笃其在景东娄郎中某荐之知府副使都御史闵公珪邓公廷瓒刘公大夏荐之丘御史天佑荐之刘公复举以自代数年家居张御史叔安范御史辂复荐之公讳吉字克修号翼斋一曰古城世余干人曾祖讳复新祖讳逸安父讳时昊赠中宪大夫母舒氏赠恭人公事中宪公舒恭人油油翼翼丁外内艰衰毁踰节葬祭一稽古礼兄躁急委曲承顺尝谓礼之大体有四其冠婚丧三者可守惟祭礼煞用斟酌其行于家最精当乡里化之居常无甚异反变故之来利害之际则惟义是从无所疑惮家常饮食遇二味必彻其一所御布袍虽累经澣缀弗弃也戒诸子一以节俭训之书先小学四书而后诸经谓学者不读五经遇事便觉窒碍至于隐年就试大不可以时方进取乃尔则他日事君可知矣居官三十三年在朝仅仅二载两罹贬逐久处瘴乡皆人所不堪者蚤岁微偏于刚中年充养弘谷病且革每旦必正衣冠端坐倦则隐几假寐爱　君忧国之心老而弥笃未终前三日闻邻有自北还者犹力疾询乘舆所在将瞑目不能言复牵故衣以示当易易毕而逝生于景泰辛未正月壬子至是享年六十有八矣所著述有古城集贞观小断若佛学论陆学订疑皆是也常择取胡敬斋居仁居业录集之谓之要语 

　　△贵州左布政使王君汝舟墓志铭（湛若□） 

　　湛若□ 
　　君讳汝舟字济川别号时斋四川成都府华阳人高祖曰先曾祖曰永忠祖曰义父曰弼弼以进士授知县擢御史迁按察佥事推赠义御史又以君官推赠弼奉政大夫母赠孺人张氏赠宜人李氏封宜人刘氏君乃李出生子戊子卒于辛卯寿六十君少而颕敏自叶阳诸生乙卯荐士正德戊辰进士己巳句容令三载征江西道御史廵视陕西茶马迁山东按察佥事整饬武定诸路兵备己卯以内艰去起复陜西佥事癸未秋迁布政司参议分守凉州诸路丙戌迁云南参政分守金沧道己丑迁贵州布政左辖至有贤声鞠躬尽瘁婴疾于瘴乡卒于正寝始终生死以顺以□可以无憾矣是故其荐士九载旅京声实隐然则有成就后学之功举于乡者三十举进士者二十卓士人之宗其令句容则百废具兴六事克举其御史则激扬风纪其廵视茶马则茶利均布马羣弗逸是以有考称拜封之嘉其兵备武定则戎务咸理巨寇以平是以有加俸金币之赐其复佥陜西保任凤翔丘备则斩木通蔽训兵督捕以遏关栈聚剽之寇其在参议则储待以足供饷有功是以有银币之赉羡余三千悉备公储其在云南参政勘木邦之夷夺三酋之气是以有银象之献还金牌土地之攘其贵州左辖破姑息之说励振奋之气以消边患练兵防守会计刍粮以定川寇周天星之乱是以有银币之锡葢自筮仕二十四年节操氷清贤能茂着才不究用赍志以殁故曰始终生死以顺以正可无遗憾矣 

　　△贵州左布政使浙江江先生珍传（汪道昆） 

　　汪道昆 
　　先生年六十所业巳谢方伯归渐江家食九年春秋始老在礼七十曰老而传先生故不问家任诸子□矣乃今可传也岂家人产哉无亦事毕于　国家论定于乡党由今而述之后其斯信而有征与江故萧姓祚齐梁唐广明中丞相遘子桢渡江避地遂易江氏家皇墩而墓溪南次子郑居守之因庐里　国初以御寇功稍着其后世世受耕先生父赠驾部公才始用贾起父举六子叔瓘季珍父命叔季受博士诗季即先生也季年七岁日诵数百言即叔什倍季功恒自以不及九岁丧母郑年十六补县诸生后八年而廪先后凡五试庚子始与计偕再上甲辰举进士授高安令旧令递败高安令下车会不岁孳孳务赈恤悉捐不急儆无良境内赖之是岁饥而不害其政省科法务便民夫里在官悉纵还生业有政一呼辄至即征发无后期诸生朱诰豪邑中深结郡守相会诰佣人疾病死诰嗾佣人妇诬诰所憾者黄约杀人令得诰本谋反坐诰郡守相力诰请卒当之于是邑中称平无不悦服戊申征诸令最者入选首高安而高安就选天官逡逡吶吶天官意高安必不乐居台谏则补主客尚书郎寻奔父丧起官如故巳又丧继母丧毕谒天官久不除时求礼部者货袁州辇相属也遂以风土不宜请改南驾部郎人言驾部下乔入幽去人情远矣驾部笑曰吾故茹淡则亦人人厌之而吾适口且终身亦各适其适而巳会有新令禁所司毋滥给邮符诸有力者抵部尚书部尚书许诺驾部不可部尚书以言驾部正色曰郎吏小臣奉诏守　天子明法公大臣也奈何自上挠之卒不给会十年一稽尺籍更定快船差乃先期具疏关部尚书上之得减船百而驾部手籍部署一切请托不行士伍获苏至今称便由驾部出信州守首捐岁入公费千金檄诸属吏务洗濯自新不者按治毋贷永丰纪崇以富贾怨适醉人殭尸于道怨者徙尸崇舍旁且蜚语前守受千金脱崇前守置不问郑御史按郡狱信州白崇冤御史退语监司守故少吾党即囚坐失入守独不以囚富避嫌信州闻之叹曰　天子遣使者按部中惟此三尺法耳法不当守何敢轻传大辟以远嫌监司默然其后崇事竟白上清人张彦頨死　上遣金吾治彦頨丧金吾籍冑子当封盛意气又阿　上旨骚驿百端信州遗诗风金吾勿吐旧德金吾劾郡从事不奉诏状辞连信州司隶朱忠僖不直金吾戒勿奏亡何张氏不嗣诏收人印绶郡人快之楚囚袁三以粤兵反闽闽抚归楚粤分部惧出袁州睨相舍啖主由彭蠡而西三趋豫章张甚佯言依故主胡督府归浙江会御史按饶信州往告急且曰三必反反必首祸信州信州属邑故无城计将安出御史愕然曰此开府事亟请之信州进曰明公代　天子西廵愿就近百万生灵计藉分彼此境内谓何御史颔之揖信州出亟还郡三□聚党薄信州乃阴戒壮士登陴严备三不敢发则趋玉山而玉山令故冥冥三遂反信州檄数贼罪无论我兵若贼党有能擒斩贼首者予千金贼由是奔永丰入闽终岁乃溃御史按玉山永丰二令罪状不及信州顾目属信州信州终不往谢大以望则以计吏殿信州更吏部习信州良寝其奏会有诏御史按疆事复及信州疏下职方信州乃从量移去顷之袁州及御史俱败檄补郧阳于家寻转副使治兵饶州巳复进浙江右参政先是游民聚族采矿据西安铜山数寇新都官司莫诘参政策便宜四事未及行寇业巳破婺源掠休宁且薄歙境参政亟请督抚发兵截贼归路悉歼之遂乘胜锢铜山散其党复请以浙东兵备兼摄徽饶迄今十年亡复啸聚者参政力也寻论功赐金币进江西按察使行亡何转云南右布政使会肺病作投劾归其年秋转贵州左布政使乃复投劾吏部寝不行巳而知先生决策且坚乃许致仕归老乃就溪上治草堂叔兄民莹以修辞名隐隐起及先生辞出见者率右先生相语曰即民莹负前茅终不失民璞殿也先生退然曰珍安敢望叔又安敢贽作者藏名山幸草堂成第箧其中遗后世耳季年罢胠箧独诵庄氏屈氏司马氏书毕谢杂宾独殷司徒正茂方中丞弘静程汉阳金不佞道昆时客迩者墙东拓地五亩辟华黍堂堂下坟者树瓜蔬衍者树秫黍客至率取办羹食酒浆先生有丈夫子四人既授之室各异庖自信州归吴夫人无恙月命诸子舍供具各七日月终二日乃出上庖召诸子与俱其后归自黔中吴夫人则巳废视命诸子舍更以月膳独童男女竖各二人从客至则膳者进馐□□则佐以公糈有上客则诸子馐乡大夫居家无□先生适矣先生既归田里屏冕衣裳即杖屦出游□□月一至渐江上见者不复称方伯苐呼渐江先生云 

　　○参政 

　　贵州布政司左参政何公淡传（黄佐） 
　　贵州布政司左参政汪君凤墓志铭（李东阳） 
　　贵州布政使司右参政罗公安神道碑（何孟春） 
　　贵州左参政罗先生王业墓志铭（罗钦顺） 
　　贵州布政使司右参政陈公良谟墓表（王世贞） 

　　△贵州布政司左参政何公淡传（黄佐） 

　　黄佐 
　　何淡字中美顺德人天顺丁丑进士除知山东滨州适蝗旱淡至以劝相耕农首务定粮役料物以贫富差书由帖预给之听以粟麦布绢通融折纳其病民者一切罢之及期不待督而输赋集暇取吕氏乡约教民榜每乡慎选老人亲演说大义使训其闾里按季查考民以恶闻则召其乡老泣谓之曰吾不能化若与若不能化乡其罪一也然吾则罪首也民苟三犯吾当自劾求退于若何如各惭谢而去讼之稀例得皂隶马夫折薪钱悉移应公务乃新学宫修礼器延聘师儒聚民之秀者日夕教之初士习鄙悍解额荒甚自是科第焕赫甲于他州舆论称其廉明仁恕政务毕举民安其业所定徭役后守宗以法会丁内艰去士庶万余人争哭而留之怜其清苦乃醵钱二十万相与谋曰我公素廉不受踰境其受乎付乡老余良胜□至临清致赆淡正色却之良□□还散于众不匿一钱葢化于淡也后貌淡像祀□龚遂祠服阕入工部虞衡员外郎升湖广汉阳□□教民力□筑陂堰使时灌溉江右布商羣来诱□取倍息因之兴讼相雠杀飞绳之民始有宁□□重学校所教髦士多取甲科前此未有也升□□左参政时生熟苗相攻郡县骚然抚廵集议用兵请淡招之会朝命下如淡言抚廵即檄淡往淡单骑深入谕以威德遂释甲返故土寻以亲老乞归得允时年纔五十余与从弟副都御史经内弟参政李聪同时致仕人讶以难淡居官三十年俸禄恒以助公费家产无所增贫至不举火自处晏如也暇惟课仆种园蔬以自娱知县吴廷举称吴隐之流亚分俸赒之张诩赠之以诗谓其清夺粤江水云卒年七十五 

　　△贵州布政司左参政汪君凤墓志铭（李东阳） 

　　李东阳 
　　参政汪君既举成化乙未进士其子工部郎中僎□辛丑翰林编修俊举弘治癸丑检讨伟举丙辰□子生佃举戊午乡贡皆出君教衣冠甲第之盛士大夫葢侈言之比僎以病归卒于途越六日而君卒闻者又相与哀之曰汪君固止是哉君讳凤字天瑞初　命南京刑部主事历员外郎郎中精练法比然慎不轻决每大寒暑狱囚多庾死君谨扫涤时食饮又虑重囚苦啮鼠特蓄猫自是死者绝少尚书雅重君诸司章奏必令参定乃上间草便宜疏亦以属之值诏例荐可任布政按察不果擢擢漳州知府君闻有羣盗劫甚剧过郡不至家而去时上官欲以叛闻因大发兵功赏计君曰是不足动众可抚定也乃揭榜要路谕贼福祸贼感悟多散去徐引兵蹙之果就禽灭初民欲入城避贼君曰是自乱耳亟止之不易市集竟亦无他继又新学宫及诸公署徙狱近府治作捍海石堤治诸属邑水利民大称便立保甲法盗无所于匿郡境有畬人野处山谷君槩加抚赈皆听约束或诣庭求直民有讼不直者诬奏及君复下君理分获重谴君不施笞掠以理折之其人□□此二事尤人所难者君既抱才器高自负许不帖帖人下坐是忤物有司所裁弗克自尽居六七年意忽忽不乐将弃官归始擢贵州左参政道延平得热疾舁至家半月遂不起是庚申八月年五十九而巳君魁山闳阔善论议少治经学多所自得有司录其文以传尤识当代典故其教子用家学不求外傅僎称能官俊奇于文且有识操伟亦然其庶吉士皆在予门予用是征君之教多君在郡督诸生躬启廸皆以闻所未闻亦师事云君之先出越国公华元自婺源徙贵溪高祖禄卿徙弋阳入　国朝遂定居焉祖志福举永乐庚子乡贡历岷府教授以高邮州吏目致仕考仲端累赠南京刑部郎中 

　　△贵州布政使司右参政罗公安神道碑（何孟春） 

　　何孟春 
　　楚有大君子南洲先生益阳罗公成化戊子举乡贡戊戌登进士第庚子授户部主事丁未擢山东按察佥事弘治癸丑迁四川按察副使庚申陟江西按察使壬戌改贵州右参政明年乞休不竢命归阅五年正德戊辰卒于家公初命在户部时尝使两广有清干称监收旱石桥刍粟中贵无得挠以私者督漕河粮运至天津闻侍郎杜公谦请留粮十万石于临清备赈即疏论通舟楫地救荒尚堪区处京通二仓岁储有限岂可轻借　上停给其半济宁因内臣进贵夹带货船塞运道公籍其物于官且劾其人自此粮运无阻且各先期至其再命在山东时提督畿辅屯田抉摘奸蠧声骤起宁津民唱剏东岳行祠庀材范铜奔走远迩公下令亟毁之材木移葺黉宫铜像销祭器近京卫所奏缺俸粮欲于预备仓借支公言此仓民防饥而设今之暂借又须有司补还是民未受惠先受害也查得某府库积银钱若干相应拟价折给部议从之廵抚都御史张公鼎清查保定牧马草场公曰达官军侵作巳业巳久一旦迫使还官彼必生怨奈何张不谓然及闻变且不测深□其虑中止其三命在四川时专任整饬叙□等处兵备适大坝贼猖獗抚廵议兴师甚急公至既阅边务率先守帅以数十骑躬出招谕不避岩崄凡所擘画动中机会羣獠畏威遂伏听命马湖故夷郡世主安民鳌虐用其众日杀不辜凶焰孔炽有诏诛鳌藩阃来会公谋集丁壮守要害砺锋刃以竢俄而廵按御史魏君英公谓发夙所遣进□之鳌穷窘就缚先时沐川长官司女子与其族争立有司奏绌之遂拥众自卫征所署印累年不发地方挟挠公密谋于诸君曰马湖平沐川势孤乘此治之如破竹矣众以然乃撤锐卒千人往击之沐川果震恐即日奉印绶出公之始入蜀也安鳌遣人来迎有黄金及土产异材之赂公庭叱而拒之及是鳌被擒抚廵会审□公举却金事诘鳌鳌叩首谢坐上相顾叹服公尝缘他事道播州播之宣尉以金宝带馈公责之宣慰曰此土官事当道常礼尔愿公勿异公辞色愈厉乃持去后闻公却鳌金事曰吾得罪于公矣镇守内臣奉旨行属采玉督并严甚蜀地素不产此属吏捧檄惶骇无措公上疏词谊剀切遂得巳云贵道经大坝永宁永宁蛮以易茶由每出行劫土官莫能□□易置堡砦设集场于境上立通把主之商旅称便戍珙青山各种棘火啰与汉民交易辄致争杀议者欲建长官司不果公团集工着使成村落而禁诸棘火啰于本境交易不得更互出入至今民夷各守其业不相凌暴公持身清肃令行事立辨他如修浚陴隍储时□廪作兴学校表章文献增创船□理雪冤滞注厝之美不可殚纪泸人尝立公生祠于尹大师祠西而刻石以系其去后思焉其四命在江西时资级既峻宪度益严举剌必协六条宿弊之一洗所决狱疑无虑百数权豪请嘱力拒弗从利害在前不少避忌宁藩暨镇守内臣所幸爱厮养有犯皆痛绳以法或衔之不置思加中伤顾侦伺无所得其五命葢当道亦有弗悦者因其言改调贵州俸秩则仍视前职当道论定固又将保任公也贵州其年普安用兵公寔兼督饷之责总督尚书王公轼入境首趣公至多方筹量公以身任之军前足用先攻陆坠寨次渡盘江遂成大功公之赞助居多凯旋未几廷命治先启衅失机者罪抚廵委公勘核咸迹其实地方兵过之余官私耗匮公宣上德诹下情劝分平籴均息徭役蠲减烦苛得牧民体其几先勇退僚友有劝留者□听　孝宗录公前督饷劳差官就赐金币　武帝即阼思进阶中奉大夫其卒距其生正统己未享寿七十公讳安字时泰其先庐陵人宋建炎初有号云邃者请社潭洲始家益阳曾祖太珍不仕元世祖允敬国初辟人材亦不仕考时敏世其隐德用公贵赠户部主事妣王氏赠安人 

　　△贵州左参政罗先生王业墓志铭（罗钦顺） 

　　罗钦顺 
　　先生讳王业字宗温石斋其号姓罗氏吉水棰林里人大父讳汝敬累官工部右侍郎声望焯着父讳勉遂赠奉政大夫绍兴府同知母曾氏赠宜人先生生有异质双瞳烱烱三岁丧母即知扪棺而哭长从仲兄瑄叔兄瓒两贡士受业成化甲午继领乡书辛丑再下第归偶因事他出一夕心动匍匐而返则奉政君属疾巳危遂获躬承治命凡四上春官不遇都御史任丘边公稔其学行延致子侄师诸达官亦相继遣子就学悉心诲诱多底于成若今少保序庵李公其最显者居两年是弘治己酉所知多讽以宜及时有乃幡然勉就铨试太宰三原王公伟其论擢寘首选奏授绍兴府同知同知以清戎首务初至历稽前政率无可考乃出巳意创造归卫归姓二□一览即洞见本末弊无所容当道善之下其法于列郡山阴民有妇弗检事觉自尽其父诬壻杀之狱成令手先生当覆讯具得其情谓其令曰此律有明文自当勿论可滥及无辜邪其诬遂白萧山海塘圯承檄董千夫往筑计丈分授之令简虑周功以时成而高壮可久滨海之民大蒙其利每祈晴祷雨多获奇应莅任凡九年贤声藉甚屡当道所荐擢思南知府府治依山无城郭盗贼虎狼积民患首设方略荣土城以固甓其四门置兵守之前患顿息新学校选生徒亲讲说以开导之抚民以宽御土官一以法土官有张羽者以馈茶名中藏金银器数事辄斥去威令大行踰年苗贼米鲁等作乱朝命大臣总川湖云贵兵讨之先生被选督饷一夕次查城驿侦知贼中阴谋亟伏兵要地备夜二鼓贼果至大兵起而击之获其酋黄实熊大辅喜动军门进至关索岭马惊逸坠崖下息仅属信宿小愈即强起治事比贼平刍果未尝乏供也捷闻有白金彩币之赉俄遭论免官先生闻而叹曰贝锦成矣吾何哉但当训吾子孙以报国尔竟以平贼功升贵州左参政致仕归则放情山水辟养高别业构独清亭以居读书哦诗惟意所欲嘉宾时至相与剧谈畅饮意豁如也孝友之诚老而弥笃葺祖祠表先德修族谱经理先茔皆尽心力而之正德己巳盗起于乡与曾南泉宪副协谋创立保伍以折其势辛未流贼逼境复寻初约声势张合羣凶竟莫敢犯一乡赖之嘉靖壬辰寿九十适遇　国庆覃恩　诰封中宪大夫颂祷扁章多大手笔皆其传经启后之效也先生清明康□而心志尤乐应酬贺客终日无少倦见者无不赞叹以人瑞云乙未初夏感微疾七月二十七日端坐而逝 

　　△贵州布政使司右参政陈公良谟墓表（王世贞） 

　　王世贞 
　　隆庆壬申之三月致仕贵州右参政栋塘陈公卒于家年九十一矣而公之乡搢绅大夫诸生吏民环顾咨嗟而叹曰公胡不百岁也则又曰畴复有笃孝扬亲如陈公者乎葢公生甫十月而父承德公捐馆母都安人矢天而抚公以长也公自以生不及识承德公覩遗像辄涕覆面事都安人蒸蒸敦谨四十年一日也举进士需选则弃之归省都安人卒毁瘠几殆服除庐于墓者五载而始出葢尝走海内名公卿若邵文庄王肃敏辈志表哀诔数百千首以不朽都安人而公后笃老矣居尝祭大泣祠下孺子慕也则又曰畴复有难进易退恬穆如陈公者乎公有声邑诸生间易甚精而属乡试安吉廖守奇公材而谓归安武令当入参试事且治易也以一束帛俾公贽武令公固谢弗肯往巳武令果参试而荐公预乡书廖守始得公谢弗往状不怿至是乃服曰吾不如陈生远然武令胡渠能识汗血哉公举进士八年而始得工部主事时且有给事御史选谓少需之公趣辞之官改刑部复乞南祠部迁车驾员外郎刑部郎再改仪部徘徊郎署者十年而始得参议湖省再迁副杲事满考而始得参政贵省以道远多瘴不欲伤亲遗慨然致其仕归仅五十七岁耳家食分三之二御史先后尉荐亡虑数四而公无尺字走燕中竟老弗起也则又曰畴复有循吏德于国如陈公者乎公之摄泉徂徕蓄泄启闭以时即尊官巨珰毋得越粮艘毕而先粮艘毕即客舶以次鱼贯进不苛峻以待漕卒商旅欢浃道矣而远邑坝夫来受役者八百人所募倩而猾卒持至十金不止公尽革之苐征人二金留郡库大约人省可八金而三岁获四千六百金之羡以备河大兴公小暇辄召诸生讲说经义贫则继膏油诸生多显重者吴太宰岳宪副孟祺其选也刑部而王勇者挟戚畹张甚尝道捽潘御史会以讼事入部戟手语侵尚书尚书第唯唯遣出而中恚甚试以属公设法捕得之穷治奸状论如律参议时督太和山不私其山佃人出其饶者俾佐州民役州稍苏副使时所平亭疑狱若而人所纵舍株累若而人至于绌贪墨抑豪右偘偘在法表阖部肃然则又曰畴复有食廉于官于家少老一致如陈公者乎漕河柳楂利岁千缗泉夫旷役亦千缗太和山佃入亦可千绚香金称之公前后悉以归官中□人守太和者冀交驩公诞日得公诗袖数百金及他珍物报公怒欲劾治之急麾出长跽谢过乃巳公归而垂槖萧条山田百亩恒芜藿食勿计也有巨商介公友书沈侍御居间侍御公所厚始心许之徐出千金寿公遽入内竟日不复出葢湖俗士大夫以财相高独见公口不敢及利矣则又曰畴复有矩修内外行醇懿如陈公者乎公十四而邑诸生时当护月邑令司诸生咸蹲踞相谇咲公独默跪不少跛倚令奇之曰是儿国器也葢生平无登娈破老之好矣则又曰畴复有长厚德其乡如陈公者乎公虽窘无檐石储然姻党宗族有待而举火者公所恩施人辄忘之人所恩施公即一饭弗忘也或谓公当修郄公曰我固不知郄也其长者如此则又曰畴复有博学能文章焰然如陈公者乎公十岁而能歌诗于书鲜所不读所著有天目山房存稿山房摘稿和陶小稿见闻纪训弦韦纂要族谱数十百卷藏于家知者以有会昌昌黎风公意弗屑也葢九十而读书琅然不衰所请挥洒立就矣则又曰畴复有见道明性洒洒朗诣如陈公者乎公尝从学湛氏与邹吕诸君子游然其绌门户杜口耳要之有当于心者非师友所得与也始而主诚终而湛然忘之一切世好如洗留不恋生逝不厌嚣其有道者欤巳而复次嗟叹曰公胡不百岁也葢公尝从吴兴社其社之老大司空蒋公刘公大司寇顾公辈虽少长于公咸推□公以弗如而诸公亦后先物故独公在公长身玉立矫矫若云际鹤老犹能细书聪明强识好奇之士以当仙去不死胡但百岁也而今巳矣则岂唯搢绅大夫诸生吏民哉葢天下之人惜之于是公仪部郎与试南京知名之士三十有七人而先司马府君与焉府君之子世贞尝按部吴兴谨因搢绅大夫诸生吏民之论而表之曰有明贤大夫陈公之墓公讳良谟字中夫别号栋塘有子二人敬则孝则敬则最贤而□其先系配嗣生卒月日详志中 

　　○参议 

　　贵州布政司参议尤安礼传 
　　贵州布政司左参议杜公诗行状（张凤翼） 

　　△贵州布政司参议尤安礼传 

　　尤安礼字文度长洲人父义字从道元末师陈慕□辟枢密掾遭乱屏居二十年洪武中举人才授湖广布政司经历以廉谨称性沉厚明哲处患难不失守着元史辑要藏于家安礼尤纯厚少从父寓武昌与杨尚书翥杨文贞士奇友善相厉以德业归补生员巷邂逅一姝若将献笑者安礼亟引去后不复由是路同学生陈文学当远戍泣告安礼吾必不生还妻当弗能守奈幼女何安礼曰安礼存子勿恤此吾有子当娶之也而陈果死妻乃充守义安礼无子以弟之子后即聘之弟以女有疾不可安礼曰吾岂食言于亡友卒娶之安礼教谕崇安秩满诸生诣阙请留　上命增秩还任寻擢武库郎中有马主簿面肆谤詈安礼走徐言马君改常矣旬日马死擢贵州参议病归不出太守况锺朝京师文贞问安礼起居锺谢不知及归往候之见所居隘陋欲割官地益之坚谢不受安礼平居若无可否至辨认理欲毫芥不苟孙淳字公厚平阳教谕迁知铅山县改永年居官廉慎致仕归卒 

　　△贵州布政司左参议杜公诗行状（张凤翼） 

</div>
    <div class="pagination">
<a href="国朝献征录_page212.html">上一页</a><span>...</span><a href="国朝献征录_page208.html">208</a><a href="国朝献征录_page209.html">209</a><a href="国朝献征录_page210.html">210</a><a href="国朝献征录_page211.html">211</a><a href="国朝献征录_page212.html">212</a><span class="current-page">213</span><a href="国朝献征录_page214.html">214</a><a href="国朝献征录_page215.html">215</a><a href="国朝献征录_page216.html">216</a><a href="国朝献征录_page217.html">217</a><a href="国朝献征录_page218.html">218</a><span>...</span><a href="国朝献征录_page214.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
