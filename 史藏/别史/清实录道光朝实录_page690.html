<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 690 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 690 页/共 848 页</h1>
    <div class="content">
○谕内阁、据刘韵珂奏、恳恩请将鹿泽长。舒恭受。二人暂留宁波。责令帮同接任之员办理事务。俟夷务完竣后。再照刑部拟定罪名。分别科断等语。国家设官分职。责有攸归。失地之员。罪名轻重。自有一定。即令其人官声素著。办事亦有微劳。而功不掩罪。断难因人地相需。辄准留备差遣。且恐此端一开。流弊滋甚。又何以持刑罚之平。现在鹿泽长业经革职。舒恭受已孙旨照部议斩监候秋后处决。该抚所请暂留宁波帮办之处。著不准行。至所请将林亮光予治罪。与张从龙。何一雕。一并开复原官。或酌量降补等语。营员带兵临敌。失律之咎。罪所难逭。所请开复降补之处。著不准行。姑念已革游击林亮光。防守金鸡山炮台。被夷刀伤额颅等处。经该抚提省验明伤痕。皮开骨裂。已将该员列入头等伤咨部赏恤。已革都司何一雕。在金鸡山接仗。被刀砍伤鼻梁。又被枪击碎踝骨。晕绝致掳。惨割股肉。经义民周明珠等乘间抢回。伤痕确凿。已革护总兵张从龙。驻守招宝山。被炮火烧伤倒地。经兵丁抢回。该抚亲验头面两手。溃烂不堪。该革员等均能临阵争持。受伤甚重。与奔溃逃生者迥异。情节尚属可原。何一雕、张从龙、业经革职免罪。林亮光亦著加恩免其发遣。一并留于浙江。交刘韵珂差遣。如果始终愧奋。续著劳绩。再行据实具奏。　　

○谕军机大臣等、前闻在广东当差之推升游击李志和、候选知县马永炽、习知训练藤牌。修筑炮台等事。当降旨著祁＜?土贡＞饬令该二员挑带藤牌手。酌带藤牌。来京听用。兹该员等到京。经朕特派大员面加演试。藤牌技艺。实为娴熟。堪备临阵之用。因思各营向有习藤牌技艺之兵。率皆有名无实。不能得力。天津海口。现在添设新兵六千余名之多。尽可分拨若干名专练藤牌。俟其技艺娴熟。堪以御敌。即另编为一队。或以之保护大炮。或以之接应枪箭。均可适用。但不可每营分置数十名或百名。转嫌单薄。现已饬令李志和、马永炽、带同壮勇匠役人等、前赴保定省城。著讷尔经额亲加演试。如果合式。即留于该省。并可制造藤牌。教练该处兵丁。俾皆娴习。于海防冀有裨益。李志和、推升陕西游击。尚未到任。现在天津添设武员。即可留于天津。将来以游击酌量补用。知县马永炽、闻其能筑炮台。足以御炮。著该督留心讲究。或择一闲旷之地。或择一坍坏炮台。令其如式筑作。加以演试。如果有效。并著将马永炽留于直隶。遇有知县缺出。酌量补用。将此谕令知之。　　

○庚午。谕内阁、慧成等奏、估挑运河淤浅工程。需用土方银数。开单呈览。山东省运河。为漕船经由要道。必应一律深通。现在上捕运泇四厅淤浅各段。既经该河督等勘明必需挑办之工。所有估需募夫工价器具银一万九千六百十九两零。著准其动拨司库正款。其津贴银二万七千六百十五两零。除沛汛津贴银六百三十两。由江南支领外。其余银二万六千九百八十五两零。向于东商生息项下动支。现据片称、此项生息银两。运库仅解到银一万三千五百两。其不敷银一万三千四百八十五两零。著准其在于藩库先行借拨。由托浑布饬追补解归款。此项挑浅工程。著慧成责成运河道。督饬各该厅上紧趱挑。并著托浑布派委济东兖沂二道。会同分段监办督催。务期依限完竣。不准稍有草率偷减。经此次挑浚后。将来重运经临。如仍有淤浅之处。以致粮艘不能畅行。除将各工员严惩外。朕惟该河督等是问。勉之懔之。　　

○两江总督耆英奏、接准闽浙录送夷目照会。核其文义。俱系商办通商事宜。又示底二纸。即言台湾正法夷人。欲求伸冤之事。虽未露别项要求挟制情事。而探闻定海夷船。尚有四十七只之多。迁延未去。总之该夷性疑重利。狡谋亦多。恐有必须亲往商办之处。此时抚局已成。固不可不防其狡诈。尤不可不示以诚信。现已示谕滨海地方。此时筹办善后。系属整顿营伍。并非重起兵端。以期破夷疑而解民惑。否则筑室道谋。恐有剿抚两无可施之势。谕军机大臣等、仍著该督体察情形。如有必须亲往之处。即将两江总督关防。交程矞采署理。一面奏闻。一面迅即起程赴粤。商办一切。务须妥筹万全。以副委任。将此由四百里谕令知之。　　

○钦差署礼部尚书麟魁等覆奏、审明湖南邵阳县民陈佩洸、刀伤小功服兄陈华帼毙命。畏罪翻控。仍拟斩决。唯因情急抵格。实非有心干犯。照例声明。下部议。寻议、改斩监候。从之。　　

○以福建澎湖协副将孙云鸿、为江南苏松镇总兵官。　　

○添购河南南北两岸十三厅、山东漕河粮河二厅、豫防石料。从河道总督慧成请也。　　

○辛未。旌表守正捐躯河南汝县民阎正体妻石氏。　　

○壬申。调云南按察使文柱、署江苏按察使。　　

○癸酉。谕内阁、朕恭读高宗纯皇帝实录。内载乾隆五年五月奉谕旨、膺牧民之任者。均有弭盗之责。原不容有此疆彼界之分。著嗣后凡有邻省连界地方积窝逃盗。访实之后。或径行差捕。或知会密拏。庶盗案易结。盗源渐清。而邻境彼此均受其益等因。钦此圣谕煌煌。实为息盗安民之良法。允宜恪遵成宪。实力奉行。乃近来各省督抚心存畛域。以致该地方官互相推诿。凶徒得以远扬。贻害地方。实非浅鲜。即如本年萧县捻匪纵红。泌阳县捻匪徐应青等、结党成群。肆行抢劫。江苏安徽河南湖北四省交界之区。皆被扰累。现经各省兜拏。首犯间有弋获。余党尚多藏匿。若使各该地方官于匪徒犯案之初。即行协力堵拏。何至蔓延若此。嗣后著各直省督抚务当严饬地方文武员弁。除本境盗匪随时严拏惩办外。遇有邻省连界地方盗匪。或径行差捕。或知会密拏。断不准稍分畛域。任意稽延。致匪徒得以兔脱。傥该地方官仍视为会缉具文。互相推诿。即著指名严参。从重惩究。该督抚等身为大吏。除莠安良。是其专责。傥仍前怠忽。稍存观望之见。一经查出。定行重惩。不能幸邀宽贷也。懔之慎之。将此通谕知之。　　

○又谕、车林多尔济奏参、额尔德尼商卓特巴那旺吹木玻勒、违旨前往喀尔喀地方寻访呼图克图之呼毕勒罕等语。前辈哲布尊丹巴呼图克图之呼毕勒罕皆出于西藏。是以寻访该呼图克图之呼毕勒罕。仍著达赖喇嘛班禅额尔德尼由藏寻访。曾经降旨甚明。该商卓特巴自系深知。而又字寄四部落盟长。令其在喀尔喀地方寻访呼毕勒罕。其意何居。实属任性妄为。除将哲布尊丹巴呼图克图之呼毕勒罕仍遵前旨由藏寻访外。所有该额尔德尼商卓特巴那旺吹木玻勒。著交库伦办事大臣严行查办。　　

○又谕、禧恩奏、核议巡洋会哨一摺。巡船会哨。必须三省洋面联为一气。庶稽查益形周密。著该将军会同直隶总督。山东巡抚。体察情形。酌定地方界址。并会哨日期。妥议章程具奏。　　

○谕军机大臣等、禧恩奏、查明省城炮位。足敷防守。拟再添铸擡枪一百杆。以资操演等语。该处现有大小炮三十四位。著责成派出之枪营汉军官二员。带领弁兵。按期演放。务臻熟练。至沿海各口。著禧恩于明春亲往查阅。何处应设何项炮位。俟有成数。其不敷用之炮。再行奏明请旨。所有上年新铸炮位。著该将军逐加验放。傥有制造未精。不能致远命中者。即勒令承办各员如式赔造。以示罚惩。将此谕令知之。　　

○甲戌。上诣皇太后宫问安。　　

○以故云南广通县属沙矣旧土巡检苏庭桂子延龄、袭职。　　

○给江苏丹徒、宝山、上海、丹阳、常熟、江阴、六县被兵灾民口粮。并丹徒、宝山、上海、三县被毁民房修费。减免上元、江宁、仪徵、江都、如皋、泰兴、句容、江浦、六合、通、海门、十一厅州县并扬州、镇江、二卫本年额赋有差。　　



大清宣宗效天符运立中体正至文圣武智勇仁慈俭勤孝敏成皇帝实录卷之三百八十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十二年。壬寅。十二月。乙亥朔。谕内阁、固庆等奏、请将捏报患病之郡王台吉交议一摺。土尔扈特协理台吉敏珠尔多尔济、沙津得勒格尔、例应随同年班进京。补行引见。据该盟长等咨报患病。经该大臣等验明。沙津得勒格尔尚有病形。著准其俟明岁随同进京。其敏珠尔多尔济一员。现据验无病形。乃抗不遵行。竟回游牧。该郡王多诺罗布多尔济。身任盟长。并不催令起程。复代为捏报。多诺罗布多尔济、敏珠尔多尔济、均著交该部严加议处。　　

○停阅八旗及内务府三旗冰技。仍给半赏。　　

○丙子。改铸山东曹州府曹单水利通判关防。从前署巡抚麟魁请也。　　

○丁丑。礼部奏、道光二十三年元旦应行礼仪。得旨、照例行礼。奉皇太后懿旨、停止筵宴。其在外公主福晋命妇进内行礼之处。并著停止。　　

○戊寅。谕内阁、兵部奏、遵旨核议上海宝山失事各员。请革职治罪等语。吴淞营守备请升南汇营都司易占魁、吴淞营参将升任苏松镇总兵周世荣、署川沙营参将事提标左营游击崔吉瑞、署提标右营游击事抚标中军参将封耀祖、均著即革职。所有应得罪名。著刑部定拟具奏。其调派防剿之各路带兵将备。仍著该督确查。补行送部核议。　　

○又谕、兵部奏、遵旨核议厦门防堵不力各员。请革职治罪等语。福建署水师提标中军参将事南澳镇左营游击陈胜元、署水师提标右营游击事后营游击杨靖江。著一并革职。其应得罪名。著刑部核议具奏。　　

○又谕、福建水师提督窦振彪、前因厦门失守。降旨交部严加议处。经该部议以革职。实属咎所应得。姑念厦门失守之时。该提督巡洋外出。且厦门即时收复。窦振彪著加恩改为革职留任。八年无过。方准开复。该提督惟当知感知奋。激发天良。于海疆操防事宜。倍加整顿。图后效而赎前愆。　　

○又谕、前据御史石景芬奏、直隶冀州知州赵庭椿、藉团练乡勇为名。按户勒派等情。当交讷尔经额查办。兹据查明该州召募土兵。系照原禀章程办理。并无按户挑派三丁抽二。勒索滋扰情弊。惟因乡地陈奎聚阻挠顶撞。辄用旧有加重木枷枷号。虽非违例私制刑具。究有应得之咎。赵庭椿著交部议处。　　

○以通政使司副使刘谊。为宗人府府丞。　　

○以捐修喀什噶尔城垣仓廒等工。赏六品伯克密尔阿比提买斯瓦特等蓝翎。余升用加衔有差。　　

○己卯。上诣皇太后宫问安。　　

○谕内阁、富勒敦泰奏、筹款归补防堵官兵口粮等项银两一摺。山海关续次防堵官兵借拨税务盈余银一万五千两。除支过口粮脚价等项。尚存银二十一百四十二两零。著交山海关监督归款。其支过银一万二千八百五十七两零。著准其将前次发商生息一半归款银两暂停归补。先还借拨税务盈余银两。按年尽数扣还。解交该监督查明。以清借项。其发商生息归本停扣银两。俟借款归补完竣后。仍照原案按月扣还。所有续次支过口粮等项银数。俱著据实造册报部核销。　　

○又谕、奕经等奏、请将革员暂行开复顶带等语。四川已革广元营游击梁有才、现带屯土官兵由浙江撤回归伍。准其暂行开复游击顶带。带兵回营。以次弹压。所有该革员浮开船价一案。著俟归伍后仍由宝兴讯明办理。寻奏、梁有才所带弁兵。现已归伍。浮索船价一案。业经参革。应毋庸议。仍摘顶带。下部知之。　　

○谕军机大臣等、达洪阿等奏、相度地势。渐次撤兵。并请将各起逆案动用道库银两。并入防夷案内造报等语。台湾两年以来。剿办各起逆案。动用道库备贮经费。本应专案报销。据达洪阿等奏、多与防夷事务牵涉。难以分晰造报。著照所请、准其并入防夷案内一体造报。所有各口雇募设守之乡勇水勇人等。准其相度形势。渐次裁撤。仍应加意巡防。期于有备无患。将此谕令知之。　　

○修湖北潜江县护城堤工。从总督裕泰请也。　　

○缓徵福建长汀、上杭、二县及峰市县丞所属被水灾区额赋。给房屋修费及口粮。　　

○庚辰。孝惠章皇后忌辰。遣官祭孝东陵。　　

○谕内阁、前据耆英奏、续查上海宝山失守各员。请分别降革议处等语。当降旨交该部议奏。兹据吏部按例定拟具奏。宝山县知县周恭寿。系守土之员。署主簿金文焕。分应协防。典史胡长庚。失守监狱。均著照例革职。上海县县丞庆仁。主簿李国璜。先经奉委离境。与同城失守者有间。著照部议降三级调用。无庸查级议抵。李国璜无三级可降。著即革职。其周恭寿应得罪名。著刑部核议具奏。以上各员。均不准其留办善后事宜。至兼辖上海宝山之知府知州。并同城之佐贰官。及吴淞司巡检。应议各职名。著该督一并查明咨部另议。　　

○又谕、前据怡良等将福建厦门防堵不力之文武各员据实参奏。当降旨交该部议奏。兹据吏部按例定拟具奏。前任兴泉永道刘耀椿。厦门同知顾教忠。同安县知县盛朝辅。石浔司巡检金光耀。均著照部议革职。厦门地方虽无城池。顾教忠以专防同知。较之兼辖道员。及并未驻劄之地方官。责守较重。应如何治罪之处。著刑部核议具奏。该管泉州府知府。亦有应得之咎。著怡良等查取职名。咨部另议。　　

○谕军机大臣等、裕泰奏、拟造防江战船一摺。据奏湖北省所辖岷江迤长二千余里。设有宜昌镇标及荆州汉阳各水师营。战船不能载炮。现拟制造开浪船。绘图呈览。朕详加披阅。制造之法。未能尽善。即如摇橹之人。显露在外。令人一望而知。先受其害。上面尖顶人字罩篷。用竹排钉。炮手人等即伏其下。断不能遮蔽枪炮。且船上祇安橹八枝。炮八位。断难抵御夷船。若以为捕盗之船。则盗船率多轻便。以我长六丈之师船。追赶彼船。势难得力。现有广东匠役何礼贵。能造火轮及各式战船。已饬令前赴湖北。交该督面加询问。兹先发去广东所进造船图说二分。该督接奉后即行钞录存查。原图说遇便封缴。俟何礼贵到时。该督酌量何项战船利于长江驾驶。即令何礼贵就海船式□□羕。量为变通。务期木料坚实。机关灵捷。方能适用。至何礼贵栖为夷人造船之人。此时既为我用。不便以罪人羁禁。惟令其安心服役。密为看管。勿令与外人交接。或至乘间脱逃。是为至要。至所请海疆造船。免其调取楚省木植之处。览奏已悉。将此谕令知之。　　

○又谕、造船匠役何礼贵。现在谕令李星沅于赴陕之便。带至河南地方。转送湖北。著鄂顺安饬属探明该抚经过河南境内时。即派委妥员。将何礼贵送至湖北省城。交与裕泰听候差使。务饬接送之员。沿途妥为照料。毋稍疏虞。将此谕令知之。　　

○辛巳。谕内阁、兵部奏、阵亡之瓦寺土守备哈克里一员。据四川总督宝兴咨称、实系空衔。并未管理屯务。请将议给世职之处注销等语。自系照例办理。惟念该弁虽系空衔。其临阵捐躯。忠勇之忱。与实缺者同堪悯恻。哈克里著仍照实缺例给子世职。以示朕破格施恩。激励将士之意。所有多给恤赏银一百两。亦著毋庸扣减。其造册错误各员。并著免其查取职名议处。　　

○命署漕运总督工部尚书廖鸿荃来京。以署太常寺少卿李湘棻。署漕运总督。　　

○以故云南赵州属定西岭土巡检李泰源弟硕源。袭职。　　

○命留海疆经费及续捐银二十二万六千两。暂贮南河河库备用。　　

○壬午。上诣大高殿行礼。　　

○谕内阁、本年届应军政之期。兵部将在京之都统、护军统领、副都统、右翼总兵、銮仪使、内务府护军统领。在外之驻防将军、都统、副都统、领队大臣、提督、总兵。分晰开缮履历清单进呈。朕详加披阅。内镶黄旗汉军副都统苏隆阿、内务府镶黄旗护军统领福桑阿、福州副都统额勒锦、年力就衰。正黄旗蒙古副都统玖泰、正黄旗汉军副都统伦忠、镶蓝旗汉军副都统喀拉春、人甚平庸。均著以原品休致。余著照旧供职。其造册迟延之广西提督达里保、湖南永州镇总兵英俊、著交部议处。浙江提督李廷钰、福建台湾镇总兵达洪阿、杭州将军特依顺、副都统恒兴、并古城等处领队大臣造册迟延。均属有因。著加恩免其议处。广东碣石镇总兵李贤、琼州镇总兵鲍起豹、高州镇总兵赵承德、该三员履历均未依限报部。是否由军营甫经撤防。著两广总督查明送部。照例办理。　　

○又谕、周天爵奏、请将溺职苟免之卫守备革职拏问一摺。镇江卫守备耿国荣。于夷匪攻破城池后。未能致命殉节。乃迟至半月有余。复又携眷出城。以致钱粮案卷均被遗失。所供在署固守。及后被掳掠之处。必有不实不尽。耿国荣著即革职拏问。交江苏巡抚提同书吏人等严切讯究。并将被掠钱粮查明确数。损毁案卷共有若干。按律定拟具奏。　　

○又谕、法丰阿奏、遵查喇嘛安静悔过一摺。前因干珠尔巴诺们汗。违例私开牧场。降旨革去该诺们汗封号。饬回游牧。并令该大臣察看能否改过。于一年后奏明请旨。兹据奏称、该喇嘛回牧后。一年以来。实在安静悔过。毫无违犯。干珠尔巴、著施恩准其开复。　　

○调察哈尔副都统敬＜?穆-禾攵＞、为福州副都统。镶白旗汉军副都统阿彦泰、为察哈尔副都统。　　
</div>
    <div class="pagination">
<a href="清实录道光朝实录_page689.html">上一页</a><span>...</span><a href="清实录道光朝实录_page685.html">685</a><a href="清实录道光朝实录_page686.html">686</a><a href="清实录道光朝实录_page687.html">687</a><a href="清实录道光朝实录_page688.html">688</a><a href="清实录道光朝实录_page689.html">689</a><span class="current-page">690</span><a href="清实录道光朝实录_page691.html">691</a><a href="清实录道光朝实录_page692.html">692</a><a href="清实录道光朝实录_page693.html">693</a><a href="清实录道光朝实录_page694.html">694</a><a href="清实录道光朝实录_page695.html">695</a><span>...</span><a href="清实录道光朝实录_page691.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
