<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 420 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 420 页/共 523 页</h1>
    <div class="content">
○癸酉。谕内阁、吏部奏、查催各省逾限未覆事件。开单呈览。朕详加披阅。直隶省逾限未覆者共二十八件。该省距京最近。而积案转较他省最多。吏部一衙门之案如此。其余各部院咨查之件。亦多类是。实属因循疲玩。那彦成、钱臻、盛泰、俱著传上□日申饬。其各省未覆事件。著该部一并行文查催。均即迅速查明。送部核办。毋再玩延。　　

○又谕、王树勋前以僧人犯案枷杖。递籍后赴山东巡抚衙门干谒。其时伊江阿、明知王树勋即系僧人明心。非但不行驱逐。乃延入署内。帮办幕务。并助以厚赀。代为敛凑银两。朦捐官职。实属有心玩法。如伊江阿尚在。必当重治其罪。今业已身故。姑免追究。陈廷杰、彼时署理济南府知府。即不知王树勋系犯案僧人。以本管巡抚幕友。馈送多金。亦属有意逢迎。陈廷杰著交部议处。　　

○甲戌。谕军机大臣等、本日据玉麟奏、卡伦侍卫抵叶尔羌、并回子等所种田禾俱已成熟等情二摺。由驿递到。新疆将军大臣等奏摺。虽应由驿递奏。然亦不可徒劳驿站。著交松筠、成宁、通谕西北二路大臣、有奏事之责者。嗣后凡遇无关紧要之件。著积至五摺。再行由驿具奏。如紧要事件。仍不计摺数。随时奏闻。　　

○赠故闽浙总督方维甸、太子少保衔。命江宁将军穆克登布往奠茶酒。予祭葬。谥勤襄。赏其子举人候补中书传穆进士。一体殿试。并免历任应赔银。　　

○贷江苏上元、江宁、桃源、华亭、奉贤、娄、金山、川沙、八厅县、上年歉收贫民耔种口粮。　　

○乙亥。上幸静明园。诣龙神庙拈香。　　

○旌恤遇贼被戕山东曹县知县姚国旃、兄国林、千总杨云汉、妻高氏、幕友监生吴星萃、家人王升等、二十五名口如例。　　

○丙子。谕军机大臣等、百龄等奏、洪湖水势盛涨、现在拆展御黄束清两坝、并启放山盱各坝、亟筹宣洩一摺。洪泽湖因淮河上游大雨连旬。湖水增长。高堰志桩存水已至一丈七尺。该督等将御黄束清两坝同时拆展。以洩湖涨。并将山盱引河氵□衮坝全行启放。以资分洩。其归江归海各闸坝。亦皆饬令启放。以畅河流。亦只可如此办理。本年洪湖异涨。为近年所罕有。现在清水畅出。会黄东注。将河底愈刷愈深。原属极好形势。但伏秋大汛。为日方长。此后黄河亦值涨盛之时。恐清黄并涨。一切宣洩修防。在在均关紧要。该督等督率巡防。昼夜勿懈。务令各工稳固。河流顺轨安澜。其各闸坝启放后。察看情形。届应堵闭之时。即迅速堵闭。勿令宣洩过多。下游各州县低洼田亩被淹之处。即委员确实查明。奏请抚恤。将此谕令知之。　　

○以故贝勒衔贝子弘谦子永康、降袭镇国公。　　

○丁丑。遣官祭火神庙。　　

○刑部议驳、浙江巡抚颜检审明烧棺窃物一案。得上□日、部驳甚是。此案俞瑞祥等、烧棺窃取财物。据验所烧之洞。自二寸至三寸有余不等。何能遽将朝珠抽取。自有撬开棺盖。移动尸身情事。该抚所称并未损及骨殖一语。殊难凭信。明系将贼犯罪名。从轻问拟。豫为地方官开脱处分。颜检向来办事疲软。经朕弃瑕录用。乃于地方盗窃案件。仍纵恶养奸。因循怠玩。不能实力整顿。又欲为部曹乎。著传上□日申饬。该抚即亲提案犯。覆加研究。如有开棺见尸情节。即行按律定拟具奏。毋再徇庇含混。自干咎戾。　　

○戊寅。严生员好讼多事斥革例。谕内阁、陈预奏、审拟民人李其言控案一摺。此案李其言之父李应昌、原控县书李振甲等偷盗仓米等情。系因生员傅焯、先声言李振甲等如非偷米、何必连夜搬运。次日又向生员朱芹昌告述、李应昌、朱芹昌、遂先后具呈赴控。而李应昌旋即在押病故。其子李其言复控诉不休。是傅焯多言肇衅。朱芹昌轻听妄控。均属不安本分。有玷学校。该抚将傅焯、朱芹昌、拟以杖责。仍请照例纳赎。未免轻纵。傅焯、朱芹昌、俱著斥革。按律发落。嗣后生员不守学规。好讼多事者。均照此案办理。　　

○己卯。谕军机大臣等、常明等奏、官兵进抵河西、力攻贼寨一摺。逆酋洛布七力。自奔窜河西之后。与大头人巴耳甲结、在却至贼寨。率众固守。抗拒官兵。总兵罗思举等、督率弁兵。擒歼贼番达那太等二百数十名。上瞻对头人格格绒太、带领中瞻对夷人郎卡次力等数人、来军前投诚。该提督等准其投诚。并传令各旁寨头人出见。扣留在营。饬令呈缴刀枪器械。所办是。此时番众投诚。无不准彼之理。但夷情多诈。山路崄巇。四处皆贼番碉寨。我兵深入夷地。该夷目等未必不心怀观望。若我兵连得胜仗。彼自畏威助顺。如大兵稍不得力。彼或仍附贼酋。阻我后路。则所关匪细。该督等当檄谕各镇将等、加意堤防。切不可稍存大意。多隆武等应晓谕投降番目。令其作为前敌。而以我兵继其后。一则以贼攻贼。可资其力。再则该番目已经与贼接仗。则一离不可复合。并可绝其反覆。该督等务相机妥办。将洛布七力迅速擒歼。以靖边圉。将此谕令知之。　　

○辛巳。上诣大高殿行礼。　　

○还宫。　　

○以孟秋时享太庙。自是日始。斋戒三日。　　

○壬午。谕内阁、润祥等奏、调剂运役、恳请承买豆石一摺。坐粮厅经纪等、承领脚价。除应扣款项外。办运不无拮据。加恩著照所请、准其照大通桥车户之例。承买黑豆二万石。先由仓派领一万石。俟秋闲奉天黑豆运通。再给领一万石。所卖价银。存贮通济库。将例价按数扣缴。余项酌发该经纪。俾资津贴。嗣后不得援以为例。　　

○又谕、吏部具题、据热河都统咨、议处前任建昌县知县广庆、于所属地方贼人拒捕抢去马匹等物一案。本内因贼犯系属回民。书写回贼字样。太不成话。各省办理抢劫之案。如贼犯系属回民。祇须于案供内叙明贼犯某人。系某处回子。何得捏写回贼二字。致乖文义。著通行饬禁。吏部据咨具题。未经更正。著传上□日申饬。其原文率行书写职名。著查明交部察议。　　

○又谕、御史孙升长奏、顺天府考试童生、闻有不肖廪保、串通学书门斗、设立私局、包揽顶替枪代等敝□大、请查拏严办等语。著交顺天学政饬属严查。如有前项情敝□大。立即严拏。究明实据。将廪保从重惩处。以肃考试。　　

○又谕、张师诚奏、伊弟张师端、因讼案酿命、平日未能约束、自请交部严议等语。张师端迁居震泽有年。张师诚前任江苏藩司。即不应令其在彼居住。迨上年调任江苏巡抚。仍不饬令速行回籍。以致酿成命案。张师诚失于约束。咎有应得。著交部议处。　　

○以右春坊右中允查讷勤、署日讲起居注官。　　

○户部议准、两广总督蒋攸铦疏报、东莞场盐田七十一亩有奇、改为稻田。照例升科。从之。　　

○癸未。谕内阁、那彦成奏、永定河工漫水一摺。永定河北岸七工二十四号。因六月二十二日以后雨大水长。漫口塌宽六十余丈。该督现已饬令该管河道。赶紧购买料物。并亲赴该工查勘。此次永定河漫工。距下口甚近。过口门后。仍循堤外减河。归入正河尾闾。现在盘做裹头。著那彦成确实勘明。俟料物购齐。即行相机堵筑。复归故道。其失于防护之专管通判郑以＜闲＞、主簿邱凤梧、协防同知王履泰、通判单应魁、县丞汪兆鹏、俱著摘去顶带。仍留工效力。如堵筑迅速。再行奏请开复。永定河道李于培、到任甫逾一月。于河务情形。尚未阅历。著加恩免其议处。那彦成自请议处之处。亦著宽免。俟漫口堵合。将用过工料银两。著落该督分赔十分之三。其被淹村庄。并著迅速查明。奏请抚恤。　　

○又谕、御史胡承珙奏、请查禁胥吏积敝□大一摺。各衙门设立胥吏以备使令。其中良善者少。奸猾者多。舞文骫法。不一而足。全在该管官随时查察。剔敝□大除奸。方足以整饬吏治。近来直省大小衙门。奉行不力。多有额外滥设、役满更充等敝□大。如该御史所称、抚藩衙门书吏、多索饭银。州县坐省家人、勾通院司书吏。表里为奸。甚至吏役与幕友家人串通包庇。竟有习教之人。冒充吏役者。又于正役之外。滥用白役。诈赃匿盗。百敝□大丛生。不可不严行禁革。著通谕各直省督抚。实力整顿。严饬司道府州县衙门。勤于职事。一切稿案准驳。俱亲加判断。不得诿任吏胥。致令上下其手。藉势招摇。并留心察访衙蠹。从严惩办。以除积敝□大。毋得因循玩纵。视同具文。　　

○缓徵直隶通、武清、文安、大城、永清、东安、良乡、涿、清苑、满城、安肃、定兴、新城、博野、望都、容城、蠡、雄、祁、安、新安、河闲、献、阜城、肃宁、任邱、交河、景、正定、获鹿、元氏、赞皇、晋、无极、藁城、新乐、武邑、衡水、深、武强、四十州县、二麦歉收新旧额赋、旗租、并借欠仓谷口粮。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百八　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十年乙亥。秋七月。甲申朔。享太庙。上亲诣行礼。　　

○幸圆明园。　　

○户部议准、广东巡抚董教增疏报、香山县、开垦水田二顷。照例升科。从之。　　

○乙酉。谕军机大臣等、庆溥等奏、原任广东雷州府经历李棠、遣家人蔡福、呈控蒋攸铦专擅徇私各款一案。已明降谕上□日交章煦等查办矣。此案李棠因大计参劾浮躁。胪列款目。呈控总督。遣人到京投递。章煦等于襄阳审案事竣。即驰赴广东秉公确查。如蒋攸铦实有专擅徇私情敝□大。即据实参奏。治蒋攸铦以应得之咎。若所控各款系任意摭拾。全无实据。则李棠本以贪劣被劾又计图反噬。此等刁风断不可长。著章煦等即将李棠从重定拟。仍在广东地方量加枷号。以儆官邪。即所控事非全虚。该革员以被劾讦诉。其本罪亦难末减。将此谕令知之。　　

○以大理寺少卿韩鼎晋、为太常寺卿。仍留陕甘学政任。　　

○户部议准、广东巡抚董教增疏报、高要、高明、开平、三县、开垦荒地二顷三亩有奇。照例升科。从之。　　

○除福建台湾县沙压地亩一百七十甲有奇额赋。　　

○丙戌。谕内阁、御史王嘉栋奏、严禁书吏包揽钱粮一摺。直省州县徵收钱粮。例应令民自封投匮。官给印票。若书役包徵。或讹索粮户。或侵亏国帑。敝□大窦丛滋。本律有明禁。但欲令地方官于银粮俱亲自经手。不用吏胥。亦势有不能。各督抚惟当饬令州县官严行约束。如有包揽把持等敝□大立即查拏按律严办以除奸蠹。　　

○又谕、兴肇等参奏参领甘运洁滥刑请交部议处一摺甘运洁奉派押旗赴仓支领甲米因马甲佟泽涛脱去衣帽。与仓内人等匪言嬉谑。加以鞭责。并无不合。若以时当盛暑议其苛刻。则有约束兵丁之责者。皆心存畏忌。何以驭众。兴肇、策楞桑吉斯塔尔因循疲软。不晓事体。俱著传上□日严饬参领甘运洁毋庸交部议处。如该马甲因鞭责受伤殒命。该都统等再将参领参奏。　　

○刑部议奏、浙江巡抚颜检审拟结会匪徒一摺。得上□日、此案刘奎养、听从在逃之谢帼勋、纠入添弟会给与秘书一本。书内语句悖逆处甚多。颜检既经起获。即应向该犯等追究系何人编造。作何行用。即该犯等供系康熙年闲洪二和尚即万提喜旧事。亦应向辗转抄传之人。严切根究。颜检仅将该犯等照复兴添弟会名目、加重问拟斩决。并未严究该犯等有无谋为不轨情事。实属草率本日刑部又查参颜检将强盗轮奸妇女应专本具题之案。违例改奏颜检因循疲玩总不能改。姑著交部议处。其承审刘奎养一案之布政使额特布、署按察使景临、知府涂以辀、同知瑞龄、知县陆玉书、均属疲玩无能。俱著交部议处。著颜检即亲提该犯等照刑部签出书内各情节。逐一严讯确情。定拟具奏。并向该犯等严究此书抄写计若干本。传布何人尽数起获。与现获之书。一并咨送军机处核明销毁。以绝根株。逃犯谢帼勋、并著严缉务获。毋令漏网。　　

○丁亥。上幸万寿山。　　

○谕内阁、本年十月。皇后四十寿辰。一应礼仪。俱照常年旧例。王公大臣官员、仍穿蟒袍一日。不准呈递如意贡品。其内务府大臣官员、著于初九初十十一穿蟒袍三日。内务府大臣、准其呈递如意食品。至例应行礼之福晋格格命妇等、届期由内务府大臣、开单具奏。经朕圈出者准其进内行礼。其出聘外藩之格格等、俱不准吁请来京行礼。亦不准呈进贡品。　　

○戊子。谕军机大臣等、昨据武隆阿等奏拏获假藉太监名色、捏造部照之刘碧玉等。当经降上□日。饬令该督抚将刘碧玉等五犯、派委妥员迅速押解来京。将太监林表等交军机大臣会同刑部审讯。复于林表行李内起获福建都司陈龙光信一件。开写现奉制军奏补邵武右营都司、烦为查经事之当该先生、托其应成、于到京之日、自当言谢等语。讯据林表供称陈龙光、系福建千总、五六年前进荔枝贡、与之认识、寄来书信、托向兵部打点、伊不认识兵部之人、未经应许等语。陈龙光以现任职官。乃因差便与内监交结往来。实属大胆。又于奏升一事。嘱托打点兵部书吏。均干法纪。著该督抚即传上□日将陈龙光革职拏问。先行研讯录供具奏。一面派员将该革员押解、与前上□日饬解之刘碧玉周光远吴光裔刘桂、杨八老五犯一并迅速解交刑部归案审办将此谕令知之。　　

○又谕、马慧裕等奏、拏获习教敛钱传咒各犯审讯大概情形一摺此案孙家望听从戴添幅等倡言青莲红莲白莲教名目并有朱元系弥勒佛临凡李朱为教头之语胆敢拜师念咒。习教敛钱并辗转传授杨添玉等。不法已极。除朱元李朱二犯、现已另降谕上□日交胡克家严缉务获外。所有现获各犯。著马慧裕等即严行审讯。按律定拟具奏。麻城县知县翟中伦、巡检孙绍棠、缉获匪犯。尚属能事。著于定案时将该二员保奏。以孙家望等罪名之轻重。录其功绩之大小俟奏到时再行量予施恩。将此谕令知之。　　

○又谕、御史高翔麟奏、严禁私米出洋一摺。各省滨海地方。私贩米石出口。例禁綦严。而射利奸民。往往托贩卖海鲜为名。潜装米石。夹带偷运。地方官不加查察。或营弁差役。知情故纵。牙侩囤积。私赍盗粮。以致内地米价日增。著通谕沿海各督抚严饬地方文武员弁实力稽查。有犯必惩。不特海洋无米接济可杜盗源。而内地米谷无处偷漏粮价自见平减。于民食大有裨益也。将此谕令知之。　　

○己丑。举行嘉庆十九年大计。安徽、卓异官八员。才力不及官二员。年老官二员。浙江、卓异官十二员。浮躁官一员。才力不及官一员。年老官五员。有疾官二员。山东、卓异官十二员。罢软官一员。才力不及官一员。有疾官二员。年老官七员。江西卓异官十一员。罢软官一员。浮躁官一员。才力不及官一员。不谨官一员。年老官三员。有疾官三员。分别议叙处分如例。　　

○旌表守正被戕四川太平厅无名女子。　　

○蠲缓直隶东安、武清、二县、被水村庄本年额赋有差。　　

○庚寅。谕内阁、昨查抄太监林表什物内有都司高明德名条。当交刑部提讯林表、据供向来圆明园营汛。都司到任俱用名条来拜总管。及花洞首领、系相沿旧规等语。我朝纲纪肃清。太监人等、从不准与外廷官员结交来往。高明德身系营员。与内监毫无交涉事件。乃持帖往拜。实属多事。本应交部治罪。念系历任相沿。不自高明德始。姑从宽免究著步军统领、左右翼总兵、通饬各营员。概不准与内监投刺往来。自饬禁之后。如再有违犯者。必当从重治罪。并将失察之步军统领总兵等惩处不贷。　　

○辛卯。上御勤政殿听政。　　

</div>
    <div class="pagination">
<a href="清实录嘉庆朝实录_page419.html">上一页</a><span>...</span><a href="清实录嘉庆朝实录_page415.html">415</a><a href="清实录嘉庆朝实录_page416.html">416</a><a href="清实录嘉庆朝实录_page417.html">417</a><a href="清实录嘉庆朝实录_page418.html">418</a><a href="清实录嘉庆朝实录_page419.html">419</a><span class="current-page">420</span><a href="清实录嘉庆朝实录_page421.html">421</a><a href="清实录嘉庆朝实录_page422.html">422</a><a href="清实录嘉庆朝实录_page423.html">423</a><a href="清实录嘉庆朝实录_page424.html">424</a><a href="清实录嘉庆朝实录_page425.html">425</a><span>...</span><a href="清实录嘉庆朝实录_page421.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
