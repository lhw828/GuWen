<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1524 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1524 页/共 1860 页</h1>
    <div class="content">○豁免遭风漂没福建台湾拨运内地兵米、四百八十石有奇。　　

○巳亥。云贵总督富纲奏、腾越镇标分驻之南甸一营。距杉木笼、干崖、两总汛。均有二站。杉木笼一路。逼近缅境。干崖一路。可通野夷。私贩最易偷越。汛远兵单。难于周密。查南甸一营。旧存额兵六百九十七名。兹于添兵案内。复添一百二十二名。原可分驻。请拨驻杉木笼适中之蛮东、六十名。干崖适中之暮福、六十名。设为两汛。再蛮东以外之哵唻塘。距汛五十里。请于适中之蛮令、再添一塘。于蛮东汛兵内。抽拨十名驻守。暮福旧有之黄岭冈、猛来、二塘。距汛亦俱五十里。止设兵三五名。请于暮福汛兵内。抽拨各补足十名。从之。　　

○庚子。谕、乡会试派出主考、房官秉公阅看试卷。由内监试按照卷数。分为十八束。签派各房阅看。此定例也。各房官诚能细心检阅。矢公矢慎。阅荐之后。听主考取中。自可甄拔真才。即有一二不肖房官。欲通关节。设其人不在所分卷数之内。亦无从作弊。近闻闱中房考。于阅卷时。竟有互相披阅之事。如此则彼此通同。其流弊何所底止。嗣后房官。于分卷后。止各就所分之卷。悉心校阅。不得互相抽看。著主考官、并内帘监试御史。时加查核。如有仍踵前辙者。指名参奏。毋稍瞻徇。　　

○谕军机大臣等、前据明兴覆奏、东省济南、泰安、东昌、三府。虽得雨数次。究未能普遍等语。本日据孙士毅奏、五月初六日。山东省城。得雨沾足。京师六七等日。雨亦深透。且势甚广阔。近畿各省。自必一律普沾。而明兴本日奏到、续报各州县得雨单内。济南、及青州各属。得雨仅二三四寸。想明兴现在济宁。发摺时。尚未知初六七日各属得雨禀报。著传谕该抚、即查明济宁、青州等属。曾否均沾渥泽。迅速驰奏。再本日据毓奇奏、山东临清闸外。卫河来源微弱。各古浅处所。水势仅深二三尺余。恐重运经过。仍须起剥等语。该督此摺。系四月二十九日拜发。亦未知初六七得雨情形。现在豫省卫辉、彰德、一带。曾否一律得有透雨。卫河水势。是否日见增长。重运粮艘。能否衔尾遄行。无须起剥。并著传谕毓奇、何裕城、即速查明具奏。寻明兴奏、东省少雨。臣在省率司、道、步祷。并饬缺雨各府。设坛虔祈。兹于五月初六七日。大沛甘霖。通省均沾渥泽。得旨、以手加额。欣慰览之。又毓奇、何裕城奏、初六七日得雨深透。卫汶等河。均长水三尺余。漕船连樯速进。无须起剥。报闻。　　

○辛丑。谕曰、英廉现在病尚未痊。著添派福隆安、留京办事。　　

○又谕、朕此次启銮后。所有户部事务。著阿桂暂行兼管。　　

○又谕、朕此次启銮后。所有工部、理藩院事务。著福隆安兼署。　　

○壬寅。谕军机大臣等、据富勒浑覆奏、海塘情形一摺。内称、拜摺后即驰赴浙省。务于伏汛以前抵杭。详加履勘。通盘熟筹等语。浙省办理海塘。关系紧要。明岁又有差务。富勒浑、自应赴浙驻劄。熟筹妥办。但该督身在浙省。凡遇福建地方事件。更应时刻留心。实力整顿。断不可如陈辉祖安坐浙省。竟置闽省于不问。以致诸务废弛。地方屡有滋事之案。况该督此时赴浙。至明年差竣回闽。几及一年。闽省海疆重地。必须精神周到。事事督饬妥办。并不时派委妥员查察。毋使稍有因循废弛。方足以副委任。将此谕令知之。　　

○刑部遵旨议奏、向例以药迷人得财者。不分首从皆斩。不得财者。发黑龙江给披甲人为奴。嗣于乾隆三十八年。定首先传授药方、以致转传贻害之犯、拟斩永远监禁之例。徒有拟斩之名。未彰弃市之法。请嗣后有人已被迷、经他人救醒。虽未得财。将首先传方、及下手迷人之犯。均拟斩监候。入于秋审办理。若甫经学习。及虽已合药。即行败露。或欲迷之人知觉。未经受累。均发往伊犁、给厄鲁特为奴。倘到配后。故智复萌。并脱逃者。即行正法。载入则例。通行遵照。从之。　　

○癸卯。遣官祭关帝庙。　　

○谕军机大臣等、现在南昌镇总兵张景烈来京。召见时、朕问彼此次军政。尔列何等。伊称经萨载保列一等等语。朕以各省总兵考语等次。俱系该督等、具摺密陈。询问该员何由知悉。称系萨载告知。及查萨载保列清单。张景烈、系列为二等。随令军机大臣传旨申饬。复加询问。又据称、我在江西省城时。与巡抚郝硕。时常见面。他告诉我。你的考语。萨总督已经寄知。系一等的考语。并将考语开写与我看。是以冒昧陈奏等语。各省总兵。每届五年。令该督等、出具切实考语。具奏一次。该督等、各就其人之才具优劣。据实密陈。不应亲自告知本人。以为徇情市恩之地。今张景烈所称、伊考语系萨载劄知郝硕。郝硕转行告知之语。郝硕以巡抚兼提督。所有该省总兵考语。萨载与之札商。尚非无因。至郝硕何得以此密陈之事。转告本人。其张景烈所称、是否确实。著传谕萨载、郝硕、一并据实覆奏。再张景烈奏对不实。其人竟属荒唐。并著萨载留心察看。如有废弛营伍之处。即行据实奏闻。不得稍存回护。　　

○以镶白旗护军统领丹巴多尔济、为正红旗蒙古都统。云南普洱镇总兵喀木齐布、为镶白旗护军统领。调镶蓝旗护军统领舒亮、为正黄旗护军统领。兼署正白旗护军统领。以正红旗蒙古副都统宗室斌宁、为镶蓝旗护军统领。　　

○甲辰。谕军机大臣等、本日明兴奏到、山东省四月分粮价单。惟曹州一府。粮价较上月稍减。其余济南等各府属。俱较上月稍增。自因该省从前缺少雨泽之故。昨据孙士毅奏、济南、东昌、泰安、三府。均于五月初旬甘霖普降。此外七府二州。并皆旸雨应时等语。是该省得雨普遍。麦秋可以丰收。大田亦可乘时播种。粮价自必较前渐减。著传谕明兴、将该省各属得雨后。现在粮价若何之处。据实具奏。若有成灾者。断不可讳饰。寻奏、自甘雨大降后。麦价已减一钱七八分。其余杂粮。亦减五六分。现除济南、泰安、东昌、登州、四府。收成微减。亦不至成灾。其余俱属丰收。报闻。　　

○又谕曰、伊桑阿等奏、督臣袁守侗、近复微有感冒。气体益觉软弱。现拟于十八九日。即起程查勘桥梁道路。再三劝阻。督臣执意甚坚。若能在署加意调摄。自当渐次就痊等语。所奏甚是。袁守侗、自上年患病以来。气体本未复元。近复微有感冒。自应在署静心调摄。况热河每岁经行道路。自有一定章程。若因朕启銮在即。心切迎驾。并往返道途。查勘一切桥道。未免劳顿。转非朕体恤委任之意。况现在该督查办秋审案件。亦属办公。著传谕袁守侗、即遵旨在署加意调理。以副倚畀。断不可去查。热河经由桥梁道路。即著伊桑阿前往查勘。将此传谕袁守侗知之。　　

○以兵部右侍郎朱椿、为左都御史。调吏部右侍郎彭元瑞、为兵部右侍郎。以太常寺卿吴垣、为吏部右侍郎。　　

○以侍讲学士叶观国、为四川乡试正考官。中书毛凤仪、为副考官。侍讲学士王懿修、为广东乡试正考官。编修朱绂、为副考官。侍讲吴寿昌、为广西乡试正考官。检讨孙玉庭、为副考官。翰林院侍读学士禇廷璋、为福建乡试正考官。中书邱桂山、为副考官。侍讲芮永肩、为湖南乡试正考官。中书吴树萱、为副考官。　　

○乙巳。密云副都统宗室都尔嘉奏、密云现出马甲八十三缺。除骑射可观者。俱经挑补。余皆年幼。未便草率充数。若纷纷由京咨取。既繁琐难行。且于此地兵丁生计有碍。请暂裁马甲五十缺。改为养育兵一百缺。按其家口挑补。数年之后。幼稚成立。挑甲既不乏人。此时于兵丁生计。亦属有益。从之。　　

○补行乾隆四十七年军政。直隶省、卓异官六员。年老官一员。有疾官一员。才力不及官一员。河东河标、卓异官二员。有疾官一员。福建省、卓异官五员。罢软官二员。年老官三员。有疾官三员。才力不及官一员。浙江省、卓异官五员。罢软官二员。年老官二员。才力不及官三员。分别议叙处分如例。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百八十



大清高宗法天隆运至诚先觉体元立极敷文奋武孝慈神圣纯皇帝实录卷之一千一百八十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年。癸卯。五月。丙午。协办大学士吏部尚书永贵遗疏闻。谕曰、协办大学士吏部尚书永贵、老成端谨。练达精详。扬历中外。勤劳懋著。虽近觉精力稍衰。尚能照常办事。遽闻溘逝。深为轸惜。著派散秩大臣带同侍卫十员。前往奠醊。其任内降革罚俸处分。俱予开复。所有应得恤典。著该部察例具奏。　　

○命内阁学士李绶、充文渊阁直阁事。　　

○蠲免安徽寿州、凤阳、怀远、灵璧、凤台、颍上、霍邱、泗州、旴＜日台＞、天长、五河、十一州、县、乾隆四十七年分、水灾额赋有差。　　

○丁未。上御勤政殿听政。　　

○直隶总督袁守侗遗疏闻。谕曰、直隶总督袁守侗、端重笃实。才守兼优。扬历中外。宣力有年。简任畿封。正资倚畀。近闻其病后痰喘未止。屡经谕令加意医治。昨复据奏请解任。因命御前侍卫丰绅济伦、前往看视。并谕其安心调理。以冀速痊。今闻溘逝。深为轸惜。著加恩晋赠太子太保。准入贤良祠。所有任内降革处分。俱予开复。其应得恤典。该部察例具奏。　　

○又谕曰、直隶总督员缺。著刘峨补授。刘峨接奉谕旨。即行速赴新任。其未到任以前。著刘墉前往署理。所遗广西巡抚员缺。著孙士毅补授。　　

○又谕曰、山东布政使员缺。著陆燿署理。俟服阕后再行实授。　　

○又谕、据书麟等奏、现当剥粮之时。天津一带。备剥船只。若照御史管干珍条奏、粮盐并运。转恐滋扰。请仍先尽漕粮起剥等语。所奏是。依议速行。漕船关系天庾正供。且本年回空漕船。尤须早出东境。若令粮盐并运。则民间船户。希图运盐多得脚价。势必贻误漕运。此实管干珍、不谙事体。急于见长。故有此奏。管干珍、著传旨申饬。将此并谕直隶总督、长芦盐政知之。　　

○又谕曰、福崧等奏、查办义乌县监生楼绳等、呈首伊故父楼德运自辑谕家言。暨巢穴图略各书内。有违碍字句一摺。内称楼绳等、因书本扁额字句。多有违碍。曾屡向伊父阻止。伊父执拗不听。迨伊父病故。楼绳等、即将书本板片呈首。现将楼绳等收禁。革去职衔衣顶。并将该犯家产查封。拘犯严究等语。所办未免过当。楼德运、妄行撰辑。字句多有违碍。使其人尚在。自有应得之罪。今业已身故。伊子楼绳等、知有违碍。从前屡经阻止。伊父执拗不听。及伊父一经病故。楼绳等、即将书本板片。自行呈缴。是楼绳等、本知畏法。自可无庸治罪。除将缴出书本板片销毁外。楼绳等、均著加恩宽免。其无干人犯。概予省释。　　

○谕军机大臣等、据福崧奏、查明范清济、在浙铜觔货物。苏州商局。俱有底帐。现咨江省确核。并严催新商。克期出洋。赶运铜觔。以供鼓铸等语。范清济乏本误运。其名下铜觔货物。自应详细查明。俾无遗漏。著交闵鹗元、徵瑞、逐一核办。福崧摺并著钞寄阅看。将此传谕闵鹗元等、并谕令福崧知之。　　

○以西安将军伍弥泰、为吏部尚书协办大学士。调广州将军傅玉、为西安将军。以成都副都统存泰、为广州将军。　　

○调正蓝旗满洲都统三宝、为镶蓝旗汉军都统。以署工部尚书福康安、为正蓝旗满洲都统。　　

○戊申。谕、朕披阅明史。袁崇焕、督师蓟辽。尚能忠于所事。而其时主闇政昏。不能罄其忱悃。以致身罹重辟。深可悯恻。因降旨查其现在有无子孙。曾否出仕。兹据该抚尚安查奏、袁崇焕无嗣。系伊嫡堂弟文炳之子入继为嗣。现有五世孙袁炳。并未出仕等语。所奏尚未明晰。袁炳如果文理通顺。即照熊廷弼裔孙之例。以训导咨补。俟六年俸满。察其堪膺民社。再行保举。送部引见。如仅能粗晓字义。人尚明白。即以佐杂等官补用。若未经读书。以务农为业。即赏给八品顶带荣身。著该抚查明。遵照办理具奏。　　

○以杭州协领佛智、为成都副都统。　　

○豁免甘肃灵州、乾隆四十五年水冲地三十六顷十亩有奇额赋。　　

○已酉。谕、朕临御以来。祇畏寅恭。凡遇坛庙大祀。无不恪诚斋祓。亲诣行礼。兹届夏至北郊。于十九日进宫斋戒。适因气滞旧患作痛。现在令医加意调摄。尚未全痊。诚恐升降仪节有愆。转不足以昭诚敬。此次朕即在御园斋戒。派皇六子永瑢、敬谨恭代行礼。若临期气体全安。朕仍亲往肃恭莅祀。　　

○旌表守正捐躯广东顺德县民吴泰客妻麦氏。　　

○庚戌。恩免山东河工摊徵银款。谕曰、豫省堵筑青龙冈漫工。及筑堤浚渠。酌增夫料价值银九百四十余万两。前据李世杰奏、应行摊徵。业经加恩普行豁免。因思南岸开挑新河。考城、商邱以下。系山东曹县地方。由东省承挑。亦必有酌增银两。特降旨询问明兴、令其据实具奏。兹据该抚查明。东省挑河例价外。增夫工银、一十六万七百八十余两。又稀淤澥土。增给雇值。雨水停工。酌增饭食。及塔棚戽水等项银、六万两有零。俱应按亩摊徵等语。豫省加价银两。既已普行豁免。东省事同一例。所有酌增各项银二十二万余两零。著加恩一体宽免。俾民力益臻饶裕。该抚其遍行晓谕闾阎。咸使闻知。普沾实惠。毋任不肖官吏。从中滋弊。该部遵谕速行。　　

○谕军机大臣等、明兴覆奏。东省桃河加价银两一摺。已降旨照豫省之例。普行豁免矣。至夹片内所称、引河方价加足三钱之外。又有雨水停工。酌给饭食。及搭盖棚厂。添制戽水器具等项。共支给银十二万两有零。将一半归入摊徵项下办理等语。该省挑河加价银两。业照豫省之例。全行豁免。此项应徵一半银两。亦毋庸摊徵。现已明降谕旨。加恩一并豁除。以纾民力。至其余一半银两。既据该抚奏请于养廉内分年摊扣。即照所请办理。将此谕令知之。　　

○命署工部尚书福康安、在军机处行走。　　

○辛亥。户部议覆、浙江巡抚福崧奏称、严除漕弊。酌定章程。一、定例江苏办漕。按照区图。派廒收纳。浙省不分区图。随廒交收。粮多之处。花户日以万计。拥挤嘈杂。百弊丛生。请照江苏之例。分别村庄远近。收获早晚。按照区图。酌定日期。先行晓谕。使粮户依图按日。以次交纳。仍遵例十月开仓。不得藉词迟滞。一、办漕州县。稍不洁已。辄被人挟制。劣衿土裈。揽纳丑米。复向小民浮收。以为补苴之计。请责成该管道府、严加查察。并将搢绅巨户。某庄某人名下。应完额粮若干。于粮册内。逐一注明。倘有倚恃父兄官爵。擅交丑米。及强行代纳者。随时揭参。并饬印官遵例驻仓。秉公监兑。严禁折色纳钱诸弊。一、收漕积习。每于书吏中。择其有家计者。先令承修仓廒等事。开徵时。暗点漕总。更名叠充。朋比作奸。又有谋为办漕幕友、及专充收漕长随。甚至一经书荐。不必到仓。即分余润。大干例禁。请严饬州县、将旧充漕总。查明年貌住址。据实禁革。其幕友长随。概行屏绝。倘上司徇情嘱荐。许州县揭参。均应如所请。从之。　　

○补行乾隆四十七年军政。黑龙江、卓异官十二员。不谨官一员。罢软官一员。有疾官一员。年老官六员。分别议叙处分如例。　　

○旌表守正捐躯山东阳谷县民史进孝妻邢氏。　　

○壬子。夏至。祭地于方泽。遣质郡王永瑢恭代行礼。　　

○左副都御史吴玉纶奏、每遇举行祀典。陪祀官员。应斋戒三日者。在公署斋宿。二日者。在私第致斋。至祈雨为偶一举行之礼。向例致斋二日。百官相沿。即在私第致斋。似不足昭明洁诚敬之忱。嗣后应在公署斋宿。请著为令。从之。　　

○癸丑。孝恭仁皇后忌辰。遣官祭景陵。　　

○甲寅。上幸避暑山庄。自圆明园启銮。　　

○谕、朕此次启銮前往热河。所有经过地方。著加恩蠲免本年地丁钱粮十分之三。　　

</div>
    <div class="pagination">
<a href="清实录乾隆朝实录_page1523.html">上一页</a><span>...</span><a href="清实录乾隆朝实录_page1519.html">1519</a><a href="清实录乾隆朝实录_page1520.html">1520</a><a href="清实录乾隆朝实录_page1521.html">1521</a><a href="清实录乾隆朝实录_page1522.html">1522</a><a href="清实录乾隆朝实录_page1523.html">1523</a><span class="current-page">1524</span><a href="清实录乾隆朝实录_page1525.html">1525</a><a href="清实录乾隆朝实录_page1526.html">1526</a><a href="清实录乾隆朝实录_page1527.html">1527</a><a href="清实录乾隆朝实录_page1528.html">1528</a><a href="清实录乾隆朝实录_page1529.html">1529</a><span>...</span><a href="清实录乾隆朝实录_page1525.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
