<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 466 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 466 页/共 1316 页</h1>
    <div class="content">
发

　　

○以亏短交代。革丁忧前广西全州知州姚清臣职。并逮问监追。已革署富川县知县丁焘、已故郁林直隶州知州董宝书、阳朔县知县赵敏熙、署阳朔县知县兆庆、昭平县知县马圻、义甯县知县洪霖、署迁江县知县钱湛霖、西隆州知州何养恒、恭城县知县秦霖熙、署柳城县知县陈子廉、北流县知县陈赞尧分别提属勒追。现月　　

○以防剿辛勤。予故广西守备张占林照军营例优恤。摺包　　

○以勋劳懋著。遗爱在民。予故云贵总督刘长佑在广西省城建立专祠。　　

○以保障边关。以死勤事予故贵州安义镇总兵陈嘉在广西龙州建立专祠。　　

○壬午。世祖章皇帝诞辰。遣官祭奉先殿。　　

○钦奉慈禧端佑康颐昭豫庄诚皇太后懿旨。顺天府奏、近因月饷搭放制钱。当十大钱市面未能照常行使一摺。前因规复制钱。仍准搭用当十大钱。并照户部拟定章程。通行制钱之时。每当十大钱。准抵制钱二文。官民商贾。均照此行使。捐项税务。亦照此折抵。搭成交收。是大钱本与制钱相辅而行。并不废弃。叠次谕旨。甚为明晰。乃据该衙门奏称。近来市面惶惑。专挑极重当十大钱。稍轻者即不行使。致小民持钱。不能购食等语。似此情形。皆由奸商有意把持。以致愚民疑虑。贻累闾阎。殊堪痛恨。著步军统领衙门、顺天府、五城、再行一体出示晓谕。凡官铸当十大钱。每文重至二钱以上者。均饬令一律行用。不准稍有挑剔。如再有不肖商民。藉端勒抑。倡为废弃大钱之说。并任意增长物价者。立即严拏。照例惩办。毋稍宽贷。现月　　

○谕军机大臣等、电寄洪钧、勘电已悉。即著传旨吊唁。国书续寄。电寄　　

○以绥靖边疆。功德在民。予故云南巡抚张凯嵩。在广西省城建立专祠。并将事迹宣付史馆立传。现月　　

○纂修官谢绪璠恭纂　　

总纂官钱骏祥恭辑监修总裁世恭阅一签六月初七日正总裁那月日专司藳本陆恭覆阅癸丑六月二十七日　　

徐月日　　

荣月日副总裁唐月日　　

宗室宝恭阅二签十月十三日

　　

陈恭阅二签五月二十一日　　

熙月日　　

郭恭阅二签十一月二十三日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之二百五十二　　

光绪十四年。戊子。二月。癸未朔。上诣储秀宫问慈禧端佑康颐昭豫庄诚皇太后安。至辛亥皆如之。内记注　　

○谕内阁、朕自冲龄入承大统。仰蒙慈禧端佑康颐昭豫庄诚皇太后垂帘听政。忧勤宵旰。十有余年。中外奠安。群黎被福。上年命朕躬亲大政。仍俯鉴孺忱。特允训政之请。溯自同治以来。前后二十余年。我圣母为天下忧劳。无微不至。而万几余暇。不克稍资颐养。抚衷循省。实觉寝馈难安。因念西苑密迩宫庭。圣祖仁皇帝曾经驻跸。殿宇尚多完整。稍加修葺。可以养性怡神。万寿山大报恩延寿寺。为高宗纯皇帝侍奉孝圣宪皇后三次祝嘏之所。敬踵前规。尤徵祥洽。其清漪园旧名。谨拟改为颐和园。殿宇一切亦量加葺治。以备慈舆临幸。恭逢大庆之年。朕躬率群臣同申祝悃。稍尽区区尊养微忱。吁恳再三。幸邀慈允。钦奉懿旨。自垂帘听政以后夙夜祗惧如临渊谷。今虽寰宇粗安。不遑暇逸之心。无时少弛第念列圣敕几听政。问民疾苦。凡苑囿之设。搜狩之举。原非若前代之肆意游畋。此举为皇帝孝养所关。深宫未忍过拂。况工用所需。悉出节省羡余。未动司农正款。亦属无伤国计。但外闲传闻不悉。或竟疑圆明园工程。亦由此陆续兴办。则甚非深宫兢惕之本怀。盖以现在时势而论。固不能如雍正年闲之设正朝。建公署。即使民康物阜。四海乂安。其应仰绍前猷。克光令绪者。不知凡几。尤当审时度势。择要而图。深宫隐愿所存。岂在游观末节。想天下亦应共谅。惟念皇帝春秋鼎盛。此后顺亲之大。尤在勤政典学。克己爱民。不可因壹意奉亲。转开逸游宴乐之渐。至中外大小臣工。尤宜忠勤共励。力戒因循浮靡积习。冀臻上理庶不负深宫殷殷求治之苦心。实所厚望钦此朕钦承慈训。惟当祗服懔遵。不敢稍涉侈纵。诸臣亦应仰体圣慈谆勉至意。各勤职业共赞昇平。现在西苑将次告竣。谨择于四月初十日恭奉皇太后銮舆驻跸。其一切直班守卫事宜。均照王大臣等前奏章程。敬谨办理。将此谕令知之。　　

○谕军机大臣等、钦奉慈禧端佑康颐昭豫庄诚皇太后懿旨。昨据顺天府奏、当十大钱。未能照常行使。一摺。已明降谕旨宣示矣。该衙门原奏内称、外闲州县。现均禁钱出境。请饬天津保定冲途。及近畿一带商民。运钱入京者。不准拦阻等语。钱法首贵流通。若果各处壅遏。何以剂盈虚而资周转。近畿各属。因何禁钱出境。著李鸿章详查现在情形。妥筹办理。将此谕令知之。现

月

　　

○又谕、文硕奏、商上申覆情形。请饬会议。并附陈管见节录。前奉谕旨各摺片。隆吐设卡一事。前经叠谕文硕。令其开导藏番赶紧撤卡。以为保全该番之计。朝廷于此事权衡利害。度势审机。筹之至熟。前寄升泰电旨。业经详谕。文硕于此事筹及军旅。殊属昧于事情。不顾大局。所请会议之处。著毋庸议。目下事机紧迫。无论隆吐属藏属哲。将来自可辩明。现在总以撤卡为第一要义。升泰未到以前。文硕责无旁贷。仍著懔遵叠次谕旨。剀切劝谕。迅速撤卡。即令印兵已到。强弱势殊。藏中番兵。不可与之接仗。至我兵驻藏无几。尤宜严加约束。毋得稍有干涉致生枝节。将来难于转圜。至电寄谕旨。均系军机大臣请旨后缮拟。进呈钦定。交该衙门电发办理已久。从未舛错遗漏。况自设电以后。一切调兵筹饷。深资得力。并无流弊。寻常文件。不准用电更毋庸另立章程。文硕谓收取电气。亵渎神明尤属迂谬可笑。均毋庸置议升泰现在行抵何处。著即星速前往。文硕俟升泰到任后。即行来京不准稍涉逗遛。将此由六百里各谕令知之。　　

○热河都统谦禧奏、请奖热河剿捕马贼土匪出力员弁。得旨、著准其择尤保奖。毋许冒滥。　　

○甲申。遣官祭先医之神。　　

○乙酉。遣官祭文昌帝君庙。　　

○谕内阁、本年轮应查阅湖北湖南云南贵州四省营伍之期。湖北即派裕禄、湖南即派卞宝第、云南即派岑毓英、贵州即派潘霨、逐一查阅。认真＜闲＞校。如有训练不精。军实不齐者。即将废弛之将弁。据实参奏。毋得视为具文。现月　　

○又谕、卫荣光奏、甄别庸劣不职各员一摺。浙江试用知府王恩咸遇事颟顸。嗜好甚深。东防同知孙憙、居心奸险。办事虚浮。西防同知孙晋梓、办公不力。利欲薰心。试用同知王综、糊涂昏懦。惟利是图。试用同知庄济泰、工于谋利。品行卑污。慈溪县知县赵煦、巧于钻营。罔知大体。永康县知县赵德漳、信任家丁。玩视民瘼。前署东阳县事候补知县罗焱、才庸识陋。公事糢糊。候补知县陈同恩、行为卑鄙。妄事营求。候补知县余纯荣、性情狡诈。言语荒诞。乐清县县丞海瀛、才具昏庸。声名甚劣。东阳县县丞傅勃、性情浮躁。不检细行。太平县典史沈振海、心怀颇侧。操守平常。东阳县典史王怀清、人欠纯正。职守亦疏。永嘉县教谕石纶藻、人欠安静。士论不孚。太平县教谕陆锡蕃、年老多欲。事理不明。候补盐经历祝元龙、胆大妄为。不知检束。均著即行革职。淳安县知县李时、嗜好孔多。不能振作。台州府经历赵祖贤、两耳重听。办事竭蹶。台州府教授陈云瑞、气体衰弱。步履维艰。浦江县训导李廷铨、存心猥鄙。难资表率。均著勒令休致。缙云县知县陈泰阶、性近拘迂。懒于听断。惟系进士出身。文理尚优。著以教职归部铨选以肃官方。现月　　

○闽浙总督杨昌浚奏、新授浙江处州镇总兵刘元勋、现方整顿巡防。请暂缓陛见。允之。摺包　　

○又奏、遵查革守蒋斯岱禀讦各节。请将前建甯镇总兵沈茂胜、候补知府梁玉瑜、暂行革职。另派大员会同审讯。得旨、沈茂胜、梁玉瑜、均著暂行革职。即著该督提案审讯。据实具奏。毋庸添派大员会审。摺包　　

○浙江巡抚卫荣光奏、候补道吴世荣办理豁免追起滥款三十余万。委办塘工。于物料用项。力求撙节。为近今难得之员。可否准交军机处存记。得旨、吴世荣著交军机处存记。遇有道员缺出。开列在前。山东巡抚张曜奏、德平县知县胡启英、因调任沾化。事繁缺苦。意存规避。得旨、胡启英著摘去顶戴。开缺留于河工效力。摺包　　

○护理广西巡抚李秉衡奏、剿捕广西西隆州属苗匪。知县吴大椿、奋勉出力。从九宋绍昌、感瘴病故。在事文武。节次获犯。亦著有微劳。可否准予择尤酌保。得旨、吴大椿、著开复摘顶处分。宋绍昌、著照例优恤仍著饬缉王石堡等。务获惩办。在事出力员弁。俟逸犯拏获后。准其酌保数员。毋许冒滥。摺包　　

○又奏、梧州府火灾。筹办抚恤情形。得旨、即著查明被灾户口。妥为抚恤。毋任失所。　　

○予积劳病故调豫差遣湖北候补道陈建侯优恤。政绩宣付史馆立传。摺包　　

○予瘴伤病故。广东副将李应章照军营例优恤。摺包　　

○上以祭社稷坛。自是日始、斋戒三日。　　

○丙戌。谕内阁、前因御史牟荫乔奏、参山东烟台海口防营统领孙金彪、营务废弛。纵勇扰民各款。当经谕令张曜确查具奏。兹据查明覆奏。孙金彪既无纵容营勇游荡抢夺等情。即著毋庸置议。惟副将李连得于驻营地方。聘娶民女。究有不合李连得著革职留营。以示惩儆。现月　　

○又谕、潘霨奏、整顿吏治。分别举劾一摺。贵州署粮储道候补道储裕立、署贵西道候补道袁开第、奏补贵东道贵阳府知府员凤林、安顺府知府蒲荫枚、清平县知县赵文源、前署贵筑县知县截取试用知县任塍、署贞丰州知州试用知县邓嘉缜、试用知县吕缉光、据潘霨胪列该员等才识吏治。均有可观。为贵州出色之员。著潘霨饬令该员等益加策励。勉为循良。毋得始勤终怠。独山州知州窦耀、下江通判姚善澍、安化县知县邓善耀、办事竭蹶。均著开缺另补。普定县知县彭亿清、天柱县知县廖镜伊、才具平庸。惟均系进士出身。文理尚优。著以教职归部铨选。委办白层河厘局候补通判王懋祖、善于舞弊。惟利是图。著即行革职。委办黄草坝厘局候补知府何湘植、任听巡丁舞弊。短收甚钜。且疏懈性成。难资表率。著以同知降补。仍留贵州补用。以肃官方。现月　　

○又谕、福建按察使裴荫森、著开缺以三品京堂候补。督办福建船政事宜。现月　　

○引见各衙门保送京察一等人员。得旨、此次京察一等圈出人员。著各该堂官再行出具切实考语。交吏部带领引见。圈出之满洲蒙古中书笔帖式等官。著归入理事同知通判内。遇有缺出。与旧记名人员。一体带领引见。汉军汉人。著交部以抚民同知通判等官。分别选用。起居注主事恩彦、太常寺寺丞兼赞礼郎庆连、光禄寺署丞祥荫、署正陈开蕃、侍卫处主事色普肯、唐古特学司业奎凤、顺天府治中查光泰、宗人府委署主事宗室恩纶、礼部主事职衔彦忠、翰林院典簿澂厚、通政使司知事蔡殿森、太常寺赞礼部郭罗清阿、德凤、典簿陈春山、国子监助教成庆、李湛、典簿麟瑞、鸿胪寺鸣赞觉罗宽裕、侍卫处委署主事多祥、銮仪卫鸣赞鞭官觉罗广福、钦天监春官正郭照奎、博士恒安、俱著交部照例以应升之缺升用、其内阁侍读隆文等二百八十一员。俱著准其一等加一级。现月　　

○以福建兴泉永道奎俊为福建按察使。　　

○予伊犁殉难官民佐领伊仁布等十六员。商民党正理等七十二名、分别优恤。摺包　　

○丁亥。祭先师孔子。遣协办大学士福锟行礼。　　

○以神灵显应。颁奉天锦县大淩河西龙王庙扁额曰临海绥丰。　　

○戊子。祭大社大稷。上亲诣行礼。内记注　　

</div>
    <div class="pagination">
<a href="清实录光绪朝实录_page465.html">上一页</a><span>...</span><a href="清实录光绪朝实录_page461.html">461</a><a href="清实录光绪朝实录_page462.html">462</a><a href="清实录光绪朝实录_page463.html">463</a><a href="清实录光绪朝实录_page464.html">464</a><a href="清实录光绪朝实录_page465.html">465</a><span class="current-page">466</span><a href="清实录光绪朝实录_page467.html">467</a><a href="清实录光绪朝实录_page468.html">468</a><a href="清实录光绪朝实录_page469.html">469</a><a href="清实录光绪朝实录_page470.html">470</a><a href="清实录光绪朝实录_page471.html">471</a><span>...</span><a href="清实录光绪朝实录_page467.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
