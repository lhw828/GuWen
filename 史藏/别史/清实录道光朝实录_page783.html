<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 783 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 783 页/共 848 页</h1>
    <div class="content">


大清宣宗效天符运立中体正至文圣武智勇仁慈俭勤孝敏成皇帝实录卷之四百三十八

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十七年。丁未。春。正月。辛巳朔。上诣奉先殿行礼。　　

○诣堂子行礼。　　

○遣官祭太庙后殿。　　

○率王以下文武大臣、诣寿康宫。庆贺皇太后。礼成。御太和殿受朝。作乐宣表如仪。　　

○诣大高殿。寿皇殿。行礼。　　

○御乾清宫。赐皇子亲藩等宴。　　

○乌噜木齐都统惟勤等奏、遵查扎萨克郡王伯锡尔呈献之地。熟田五千七百二十亩。向有旧渠。足资灌溉。生地四千八百三十二亩。现拟接浚新渠两道。添穵支渠三道。以资分灌。所需工费。赶紧劝捐办理。其经理渠道。拟每十户设渠长一名。给地六十亩。每百户设总渠长一名。给地九十亩。专司其事。其余招集耕种户民。每户给地三十亩。应共招户二百七十二户。熟田已令现招户民及时播种。每亩徵粮一斗。于二十七年照例升科。其生地俟新渠工竣后。再行核办。下部知之。　　

○赏巴林扎萨克郡王那木济勒旺楚克、喀喇沁扎萨克郡王色伯克多尔济、黄缰。　　

○壬午。上御紫光阁。赐蒙古王、贝勒、贝子、公、额驸、台吉、及外藩使臣、呼图克图等宴。并赏赉有差。　　

○命科尔沁扎萨克郡王索特纳木伦布木子达特巴扎木苏、苏尼特扎萨克郡王齐旺扎布子托第布木、在乾清门行走。赏阿巴噶扎萨克郡王阿尔塔什第子瓦新达喇、土默特扎萨克贝勒那苏库里依子散木巴诺尔粲、扎噜特扎萨克贝勒萨迪尔子诺尔布林沁、鄂尔多斯扎萨克贝子察克都尔色楞子扎那奇尔迪、花翎。　　

○给浙江富阳、余杭、新城、宁海、桐庐、五县并杭严卫上年灾歉军民一月口粮。　　

○给安徽五河、灵壁、凤阳、三县上年被水被旱灾民一月口粮。　　

○贷陕西神木、府谷、葭、三州县上年被旱灾民耔种口粮。　　

○癸未。高宗纯皇帝忌辰。遣官祭裕陵。　　

○上诣奉先殿。寿皇殿。行礼。　　

○以库伦办事大臣成凯、为塔尔巴哈台参赞大臣。伊犁领队大臣丰绅、为库伦办事大臣。乾清门二等侍卫岳明阿、为伊犁领队大臣。　　

○甲申。命散秩大臣庆兴、毋庸在乾清门行走。　　

○乙酉。谕内阁、前因荆州驻防旗人、与咸宁武昌民人挟嫌聚殴。该将军等既失约束。又不及时具奏。当经降旨交部严加议处。兹据该部查例具奏。请降四级调用。该将军统辖旗营。平时约束不严。临事复不能弹压。又不及时据实具奏。实属年迈无能。恒通著降为三品顶带休致。副都统忠灵、德淩阿、未能随同管束。临事又未具奏。本应照议降调。姑著从宽改为革职留任。　　

○以察哈尔都统铁麟、为荆州将军。察哈尔副都统裕诚、为都统。正黄旗汉军印务参领景淳、为察哈尔副都统。　　

○以御前侍卫特兴额、署正黄旗蒙古副都统。　　

○以兵部尚书何汝霖母丁氏、年届九旬。五世同堂。赐御书扁额福寿字、并珍玩文绮。　　

○给江苏桃源、铜山、萧、三县并大河、徐州、二卫上年被水被旱军民一月口粮。　　

○缓徵山东章邱、济阳、德、德平、惠民、乐陵、阳信、沾化、邹、汶上、城武、钜野、郓城、范、朝城、聊城、恩、邹平、长山、新城、齐东、临邑、泰安、莱芜、东平、东阿、海丰、商河、滨、利津、滕、阳谷、寿张、菏泽、单、濮、莘、高苑、寿光、高密、临清、邱、济宁、金乡、嘉祥、鱼台、四十六州县并德州、东昌、临清、济宁、四卫上年被水被旱被风村庄本年上忙额赋。　　

○丙戌。上诣皇太后宫问安。　　

○缓徵直隶霸、天津、青、静海、沧、庆云、玉田、武清、蓟、宁河、保定、文安、大城、安、献、阜城、景、故城、吴桥、东光、南皮、盐山、南和、平乡、永年、鸡泽、元城、南乐、清丰、宁晋、邯郸、成安、肥乡、广平、磁、涞水、大名、钜鹿、曲周、三十九州县上年灾歉村庄新旧额赋。并贷仓谷。　　

○给河南河内、修武、辉、武陟、汲、新乡、获嘉、安阳、延津、原武、永城、孟、济源、十三县上年被水被旱灾民口粮耔种。并贷辉、汲、新乡、获嘉、汤阴、商邱、淇、温、八县灾民仓谷。　　

○丁亥。世祖章皇帝忌辰。遣官祭孝陵。　　

○谕内阁、壁昌等奏、苏属缓缺兵匠等米。循案碾谷采买一摺。江苏兵匠等项米石。既据该督等查明缺数。著准其于常平仓项下碾动谷三万二千石。核计该米一万六千石。其余米一万七千十一石零。分饬各州县于附近成熟地方、按数采买。所需价银。即于司库谷价款内借给。仍俟各属届限完徵缓缺米石。按数还仓造报。　　

○戊子。享太庙。遣惇郡王奕誴、恭代行礼。　　

○遣官祭太岁之神。　　

○谕内阁、前据户部奏、请推广捐输米石章程。准令各省官民、前赴江苏捐办米石。照捐输银两议叙。当有旨交壁昌等妥议运京路程。或附海船抵津。或由内河抵通。兹据壁昌先行覆奏、粮船分带捐米。每船不过数十石。为数无几。雇用民船。又恐所费较重。自不若由海运津。较为便捷。著该督等即将海运一节。迅速妥议。由驿驰奏。至所称有漕各省。愿捐者就近由粮船洒带。并北省官民就近购买海船商贩米石。由天津交仓等语。著户部议奏。寻议、江苏捐输米石。该督等请令有漕各省。就近分于粮船洒带。查该省现议章程。系属筹办一色粳米。而有漕各省。不尽出产粳米之区。傥令捐生于收买粳米后。分投各省交帮洒带。势实难行。至北省官民就近购买交仓一节。尤恐近畿一带米价增昂。于民食大有妨碍。仍应归江苏省办理。以昭画一。从之。　　

○又谕、壁昌等奏、请将商捐经费余存银两发典生息。抵给操兵口粮等项一摺。江苏善后案内。商捐操巡经费赢余银二万二千五百余两。著发典按月生息。所有每年利银二千七百两。除支给巡江不敷口粮银一千五百三十六两外。余银一千一百六十四两。著每年提银一千两。以为演放沿江炮位、奖赏兵丁之用。并著免其造册报销。　　

○又谕、程矞采奏、清查未能办竣。请展限一年一摺。江苏省此次清查事宜。自道光元年起。至二十四年止。二十余载。款项丛杂。册籍纷繁。现据该抚奏称、原限现将届满。不克依期蒇事。著准其再展一年。务须认真厘剔。不准草率迁就。以昭核实。　　

○又谕、存兴奏、徵收漕米。请照历年例案红白兼收一摺。本年浙西各属成熟田亩。因先后被水被旱被风。禾稻受伤。以致米色未能一律纯洁。若复辗转挑换。恐至开兑需时。著准其援照成案。红白兼收。籼粳并纳。以便输将而速兑运。　　

○上以次辛祈谷于上帝。自是日始。斋戒三日。　　

○己丑。谕军机大臣等、前据琦善奏、达赖喇嘛、班禅额尔德尼、差人赴附京地方。办买哈达缎匹等物。酌拟人马骑驮数目一摺。当交该部议奏。兹据奏称、详核该大臣所拟。系体察该处实在情形。均著照该大臣原拟办理。惟所带人马骑驮。既经酌定数目。以后应令永远遵守。不得漫无限制。并著西宁办事大臣、届期详查奏定章程。逐一稽查。傥日后擅自增添。即著据实参奏。至原奏所称专人前往附京地方购备物件之处。究系在何处购买。并著该大臣指实地方。确切奏明。概不准以附京地方一语含糊入奏。将此谕令知之。　　

○直隶总督讷尔经额奏、各属得雪情形。得旨、览奏稍慰。京师于正月初四日亥末子初。瑞雪缤纷。至次日巳刻方止。足敷五寸。朕欣感之余。仍望直省春膏普遍也。　　

○庚寅。上诣南郊斋宫斋宿。　　

○谕军机大臣等、耆英奏、＜?口英＞夷定界通商之请、已有转圜一摺。又另片奏、请饬驻藏大臣就近体察情形。酌量妥办等语。览奏均悉。＜?口英＞夷定界通商之请。既系祇欲指明旧界。并非另立新界。通商系仍照旧章。亦不另议新条。与来五口通商之夷无涉等情。该夷屈于正论。妄念已息。似不至另生枝节。其西藏地方。是否与加治弥耳毗连。有无旧界可循。及加治弥耳夷人。是否向与西藏贸易之处。已谕知琦善体察情形。酌量妥办。并将加治弥耳夷人合谋聚众、欲行驱逐夷酋等事。确切侦探。迅速覆奏矣。又另片奏、口□佛＜?口英＞两夷。留人居住琉球。前已谕令撤回。口□佛酋尚未覆到。＜?口英＞酋覆称医生前往。未便阻止。并琉球附近日本等语。夷情变幻难测。或其欲通日本。而借琉球为东渡津梁。亦未可知。著俟口□佛酋覆文到日。再向口□德酋相机开导。务期易于转圜。该两夷遣往琉球之人。何时撤回。该督即随时驰奏。又另片奏、解往湖北传教夷人。已交西洋夷目收管。该夷居住香港。甚为安静等语。该夷现既安静。想系知所儆畏。此后惟严饬地方官、于关津渡口。随时盘查。自不至任意混入。将此谕令知之。　　

○又谕、前因琦善奏、有披楞人欲向唐古特交易。与耆英前奏＜?口英＞夷请于后藏定界通商等情。大略相同。当降旨令琦善相机筹办。并谕知该夷通商事宜。系耆英专管。如有禀请事件。可赴广东商办。兹据耆英奏称、夷酋顿易前言。又以定界通商。均系循照旧章。该夷犬羊性成。真伪殊难凭信。著琦善就近体察情形。酌量妥办。总在因时相机开导。不致别启纷更。是为至要。至加治弥耳夷人、与西刻夷人。是否实有合谋聚众、欲行驱逐夷酋捦去夷目之事。著一面确切侦探实在情形。并查明西藏地方、与加治弥耳毗连。有无旧界可循。及加治弥耳、是否向与西藏贸易之处。一并迅速覆奏。原摺片、及该夷来文来信、并耆英覆文覆信、均著钞给阅看。将此谕令知之。　　

○辛卯。祈谷于上帝。上亲诣行礼。　　

○诣关帝庙拈香。　　

○诣皇太后宫问安。　　

○孝全皇后忌辰。遣官祭陵寝。　　

○谕内阁、给事中安诗奏、请严专阃之令。以肃戎行一摺。国家养兵给饷。岁以为常。不下数千百万。各省督抚提镇、宜何如实力从事。严明纪律。整饬戎行。方可一兵得一兵之用。若如该给事中所奏、兵不足额。至以羸弱充数。甚至将领有克扣之弊。兵弁长告讦之风。陆路则旷误巡缉。水师则虚报出洋。更或豢养夥贼。卖放巨盗。种种弊端。实堪发指。总由统师之员。平时既训练无方。临事又庸懦畏葸。营伍废弛。尚安望其整顿捕务、严肃边防乎。嗣后各直省大吏。阅兵时务须严申军令。不得奉行故事。置纪律于不问。并严饬统师将领各员、洁己奉公。身先士卒。如有弁丁干犯号令。即治专阃以约束不严之罪。庶几水陆营汛。一律严整。盗贼不敢窃发。边圉由是肃清。该督抚提镇等、身膺重寄。具有天良。其咸思公忠体国。实力认真。以副朕设兵卫民之至意。切勿视为具文也。将此通谕知之。　　

○又谕、给事中安诗奏、请绝州县之弊。以拯民生一摺。国家设官分职。所以为民。州县为亲民之官。必宜深悉民隐。曲体下情。洁清自矢。严绝一切弊端。庶朝廷赤子。不至为地方官所脧削。若如该给事中所奏、州县徵收。任意取盈。并蠹书垫仓封廒。勒派折色。如此多方剥削。小民其何以堪。至库款不容短少。乃长芦虚报库存。动拨则无实贮。各省亏空。大率类是。又如上年江浙偶形歉收。几至全请蠲缓。此又因噎废食。果能实惠及民耶。该督抚等惟当查察地方确实情形。认真整顿。湔除积习。务将各项弊端力为禁绝。如查有仍复玩泄。或勒折浮收。或捏报灾分。誊黄则匿不张贴。徵收则藉称赔累。以致不均不平。民情未能悦服。立即纠参。严行惩办。傥漫不加察。致令民困不苏。定将该督抚等严惩不贷。勿谓言之不豫也。　　
</div>
    <div class="pagination">
<a href="清实录道光朝实录_page782.html">上一页</a><span>...</span><a href="清实录道光朝实录_page778.html">778</a><a href="清实录道光朝实录_page779.html">779</a><a href="清实录道光朝实录_page780.html">780</a><a href="清实录道光朝实录_page781.html">781</a><a href="清实录道光朝实录_page782.html">782</a><span class="current-page">783</span><a href="清实录道光朝实录_page784.html">784</a><a href="清实录道光朝实录_page785.html">785</a><a href="清实录道光朝实录_page786.html">786</a><a href="清实录道光朝实录_page787.html">787</a><a href="清实录道光朝实录_page788.html">788</a><span>...</span><a href="清实录道光朝实录_page784.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
