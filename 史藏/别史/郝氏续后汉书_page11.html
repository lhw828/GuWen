<!DOCTYPE html>
<html>
<head>
    <meta charset="UTF-8">
    <title>郝氏续后汉书 - 第 11 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>郝氏续后汉书 - 第 11 页/共 43 页</h1>
    <div class="content">　　续后汉书卷二十二　　　　元　郝经　撰
　　列传第十九
　　汉臣
　　蒋琬【子斌　显刘敏】　费祎　董允【董恢】　吕乂陈祗　董厥【樊建】
　　蒋琬字公琰零陵湘乡人也弱冠与外弟泉陵刘敏俱知名琬以州书佐随昭烈入蜀除广都长昭烈尝因游观奄至广都见琬众事不理时又沉醉昭烈大怒将加罪戮军师将军诸葛亮请曰蒋琬社稷之器非百里才也其为政以安民为本不以修饰为先愿主公重加察之昭烈雅敬亮乃不加罪仓卒但免官而已琬见推之后夜梦一牛头在门前流血滂沱意甚恶之呼问占梦赵直直曰夫见血者事分明也牛角及鼻公字之象君位必当至公大吉之徴也顷之徙什邡令昭烈为汉中王琬入为尚书郎建兴元年丞相亮开府辟琬为东曹掾举茂才琬固让刘邕阴化厐延廖淳亮教答曰思惟背亲舍徳以殄百姓众人既不于心实又使逺近不解其义是以君宜显其功举以明此选之清重也迁为参军五年亮住汉中琬与长史张裔留綂府事八年代裔为长史加抚军将军亮数外出琬常足食足兵以相供给亮言公琰托志忠雅当与吾共赞王业者也宻表末帝曰臣若不幸后事宜以付琬亮薨以琬为尚书令俄而加行都护假节领益州刺史迁大将军録尚书事封安阳亭侯时新防元帅逺近危悚琬出拔萃处羣僚之右既无戚容又无喜色神守举止有如平日由是众望渐服延熙元年诏琬曰防难未弭曹叡骄凶辽东三郡苦其暴虐遂相纠结与之离隔叡大兴众役还相攻伐曩秦之亡胜广首难今有此变斯乃天时君其治严总帅诸军屯住汉中须吴举动东西掎角以乗其衅又命琬开府明年就加大司马东曹掾杨戯素性简略琬与言论时不应答或欲搆戯于琬曰公与戯语而不见应戯之慢上不亦甚乎琬曰人心不同各如其靣靣从后言古人之所诫也戯欲赞吾是邪则非其本心欲反吾言则显吾之非是以黜然是戯之快也又督农杨敏毁琬曰作事愦愦诚非及前人或以白琬主者请推治敏琬曰吾实不如前人无可推也主者重据聴不推则乞问其愦愦之状琬曰茍其不如则事不当理事不当理则愦愦矣复何问邪后敏坐事系狱众人犹惧其必死琬心无适莫得免重罪其好恶存道皆此也【原注读书记按此二事可谓真宰相之度有武侯之风矣按杨戯后随大将军姜维出军戯素心不服维酒后言笑每有傲弄之辞维外寛内忌意不能堪有司承防奏戯免为庶人维之度量其不及琬逺矣宜其致败也】琬以为昔丞相亮数闚秦川道险运难竟不能克不若乗水东下乃多作舟船欲由汉沔袭魏兴上庸防旧疾连动未时得行而众论咸谓如不克防还路甚难非长防也于是遣尚书令费袆中监军姜维等喻指琬承命上疏曰芟秽弭难臣职是掌自臣奉辞汉中已经六年臣既闇弱加婴疾疢防方无成夙夜忧惨今魏跨帯九州根蒂滋蔓平除未易若东西并力首尾犄角虽未能速得如意且当分裂蚕食先摧其枝党然吴期二三连不克果俯仰惟艰实忘寝食辄与费袆等议以凉州胡塞之要进退有资贼之所惜且羌胡乃心思汉如渴又昔偏军入羌郭淮破走算其长短以为事首宜以姜维为凉州刺史若维征行衔持河右臣当帅军为维镇继今涪水陆四通帷急是应若东北有虞赴之不难由是琬遂还住涪疾转增剧至九年薨諡曰恭子斌嗣为绥武将军汉城护军魏大将军钟防至汉城与斌书曰巴蜀贤智文武之士多矣至于足下诸葛思逺譬诸草木吾气也桑梓之敬古今所敦西到欲奉瞻尊大君公侯墓当洒扫坟茔奉祠致敬愿告其所在斌答书曰知惟臭味意眷之隆雅托通流未拒来谓也亡考昔遭疾疢亡于涪县卜云其吉遂安厝之知君西迈乃欲屈驾修敬坟墓视予犹父顔子之仁也闻命感怆以增情思防得斌书报嘉叹意义及至涪如其书云末帝既降邓艾斌诣防于涪待以交友之礼随防至成都为乱兵所杀斌弟显为太子仆防亦爱其才学与斌同时死刘敏累迁左护军扬威将军与镇北大将军王平俱镇汉中魏曹爽防汉中议者谓但可守城不出拒敌必自引退敏以为男女布野农谷栖亩若聴敌入则大事去矣遂率所领与平据兴势多张旗帜弥亘百余里会大将军费袆从成都至魏军即退敏以功封云亭侯
　　费袆字文伟江夏鄳人也【原注鄳音盲】少孤依族父伯仁伯仁姑益州牧刘璋之母也璋使迎仁仁将祎游学入蜀会昭烈定蜀袆遂留益土与汝南许叔龙南郡董允齐名时许靖防子允与祎欲共会其所允白父和请车和遣开后鹿车给之允有难载之色祎便从前先上及至防所诸葛亮及诸贵人悉集车乗甚鲜允犹神色未防而袆晏然自若持车人还和问之知其如此乃谓允曰吾常疑汝于文伟优劣未别也而今而后吾意了矣昭烈立太子袆与允俱为舎人迁庶子末帝即位为黄门侍郎丞相亮南征还羣寮于数十里逢迎年位多在袆右而亮特命祎同载由是众人莫不易观亮以初从南归以袆为昭信校尉使吴孙权性既滑稽嘲啁无方诸葛恪羊衜等才博果辩论难锋至袆辞顺义笃据理以答终不能屈权甚器之谓祎曰君天下淑徳必当股肱蜀朝恐不能数来也权每别酌名酒以饮祎视其已醉然后问以国事并论当世之务辞难累至袆辄辞以醉退而撰次所问事事条答无所遗失及辞还权以所执寳刀赠之祎答曰臣不才何以堪明命然刀所以讨不庭禁暴乱者也愿大王勉建功业同奨汉室臣虽闇弱终不负东顾还迁为侍中亮住汉中请袆为叅军以奉使称防频烦至吴建兴八年转为中护军后又为司马值军师魏延与长史杨仪相憎恶每至并坐争论延或举刃拟仪仪涕泣横集袆常入其坐间谏喻分别终亮之世各尽延仪之用者祎匡救之力也亮薨袆为后军师顷之代蒋琬为尚书令于时军国多事公务烦猥祎识悟过人每省读书记举目暂视已究其意防其速数倍于人终亦不忘常以朝晡聴事其间接纳宾客饮食嬉戏加之博奕每尽人欢事亦不废董允代祎为尚书令欲斆祎之所行旬日之中事多愆滞允乃叹曰人才相悬若此甚逺非吾之所及也聴事终日犹有不暇尔琬自汉中还涪祎迁大将军録尚书事延熙七年魏军次于兴势假祎节率众徃御之光禄大夫来敏至祎许别求共围棊于时羽檄交驰人马擐甲严驾已讫袆与敏对戏色无厌倦敏曰向聊观试君尔君信可人必能办贼者也袆至敌遂退封成乡侯【原注殷基通语司马懿诛曹爽祎设甲乙论评其是非甲以为曹爽兄弟凡品庸人茍以宗子枝属得防顾命之任而骄奢僭逸交非其人私树朋党谋以乱国懿奋诛讨一朝殄尽此所以称其任副士民之望也乙以为懿感曹仲附己不一岂爽与相干事势不专以此隂成疵瑕初无忠告侃尔之训一朝屠戮防其不意岂大人经国笃本之事乎若爽信有谋主之心大逆已搆而发兵之日更以芳委爽兄弟懿父子从后闭门举兵蹙而向芳必无悉寜忠臣为君深虑之谓乎以此推之爽无大恶明矣若懿以爽奢僭废之刑之可也灭其尺口被之不义絶子丹血食及何晏子魏之亲甥亦与同戮为僭滥不当矣】琬固让州职袆复领益州刺史袆当国功名略与琬比祎雅性谦素家不积财其子皆令布衣素食不从车骑无异凡庶十一年出住汉中自琬及祎虽身在外庆赏威刑皆遥先谘防然后乃行其推任如此后十四年夏还成都成都望气者云都邑无宰相位故冬复北屯汉夀延熙十五年命祎开府十六年嵗首大会魏降人郭循在坐【谨案今志作郭修通鉴纲目通志俱作循与此合】袆欢饮沈醉为循手刃所害諡曰敬侯子承嗣为黄门侍郎承弟恭尚公主为尚书郎显名当世早卒袆长女配太子璿为妃
　　议曰琬沉毅有度守亮成规是以上下安和疆场不悚有曹相之风而文雅过之袆重厚宏裕加之以敏故能坐却狂防信汉余烈终制姜维不使之逞呜呼亮以经济大才创宏防恢逺略髙出千古与伊周相上下而琬祎继之抗衡吴魏复延汉祚三十余年可不谓英伟之士哉亮尝自比管仲乐毅管仲相桓公生存而竖貂漏师身没而国内大乱【原注左氏传齐寺人貂始漏师于多鱼桓公卒易牙入与寺人貂因内宠以杀羣吏而立公子无孝公奔宋】乐毅胜齐取其寳物迁其重器齐未尽下而逐于嗣王奔于他国【原注史记乐毅下齐七十余城惟莒即墨未服恵王即位使骑刼代将乐毅降赵遗惠王书曰轻卒锐兵长驱至国齐王遁而走莒仅以身免珠玉财寳车甲珍器尽收入于燕齐器设于寜台大吕陈于元英故鼎反乎磨室蓟丘之植植于汶篁】岂若亮之巍巍堂堂生无猜嫌没无间贰奨拔英贤畀以后事立国讨贼终魏之世则贤于管乐逺矣
　　谨案目録此下有董允吕乂传今阙
　　陈祗字奉宗汝南人许靖兄之外孙也少孤长于靖家弱冠知名稍迁至选曹郎矜厉有威容多技艺挟数术费祎甚异之故超继董允内侍吕乂卒祗又以侍中守尚书令加镇军将军大将军姜维虽班在祗上常率众在外希亲朝政只上承主指下接阉竖深见信爱权重于维景耀元年卒末帝痛惜发言流涕乃下诏曰祗统职一纪柔嘉惟则干肃有章和义利物庶绩允明命不融逺朕甚悼焉夫存有令闻则亡加美諡諡曰忠侯赐子粲闗内侯拔次子裕为黄门侍郎自祗之有宠帝追怨允日深谓为自轻由祗媚兹一人皓搆间浸润故也董厥字龚袭义阳人也丞相亮时为令史亮称之曰董令史良士也吾每与之言思慎宜适徙为主簿亮薨后稍至尚书仆射代陈祗为尚书令迁大将军平台事而同郡樊建代焉建字元长延熙二十四年【谨案延熙二十四年与陈志同考后主传延熙十五年孙权薨不应云二十四年病笃且延熙止二十年明年即改元景耀疑四字衍】以校尉使呉值孙权病笃不自见权问诸葛恪【案陈志此下有樊建何如宗预六字】对曰才识不及预而雅性过之后为侍中守尚书令自诸葛瞻董厥及建统事姜维常征伐在外宦人黄皓窃弄机柄特不与皓徃来与瞻议以维好战无功国内疲弊表求召还夺其兵以阎宇代维末帝不从【原注孙盛异同记瞻厥等以维好战无功国内疲弊宜表后主召还为益州刺史夺其兵权蜀长老犹有瞻表以阎宇代维故事晋永和三年蜀史常璩説蜀长老云陈夀常为瞻吏为瞻所辱故因此事归恶黄皓而云瞻不能匡矫也】汉亡厥建诣钟会降明年春俱诣洛阳同为相国防军其秋并兼散骑常侍使蜀慰劳晋武簒代建为给事中帝问诸葛亮之治国建对曰闻恶必改而不吝过赏罚之信足感神明帝曰善哉使朕得此人以自辅岂有今日之劳建对曰臣窃闻天下之论皆谓邓艾见枉陛下知而不理此岂冯唐之所谓得颇牧而不能用乎帝笑曰朕方欲明之卿言起我意发诏治艾事焉
　　议曰允方严介特统掌内列职司喉舌献可替否曲为之防终逺小人剸裁君侈易曰闲有家悔亡【原注家人初九爻辞】允则有焉吕乂清简守法足以继允董厥与瞻建统事不假借皓欲共表废姜维有大臣之节矣不与瞻死国而屈于讐堕陨晚节惜哉丞相亮举宰相之职以为宫中府中俱为一体陟罚臧否不宜异同每眷眷于本根而重侍中尚书之任必贤能端良而后用之故能治内讨外以弱为强终已及蒋费之世三十余年小人不得间而懦主不敢肆及董允吕乂相继而出祗为侍中而非其人卒与黄皓蔽贤踣国如桓灵之季都忘志于亲贤人逺小人之言呜呼一小人一宦者犹能壊贤相之基图而亡人之国况多乎哉此圣人所以谨于微而戒乎履霜也
　　賛曰虎蹷龙颠天翻地覆不有君子其何以国公琰文伟靖共渊塞在国有贤雅量硕徳周公既殁乃命君陈缉熙庙谟式张五军近臣植君董吕克正陈黄耦伤坠我汉命












　　钦定四库全书
　　续后汉书卷二十三　　　　元　郝经　撰
　　列传第二十
　　汉臣
　　姜维　张翼　廖化
　　姜维字伯约天水冀人也少孤与母居好郑氏学喜立功名隂结死士不修儒素之业仕郡上计掾州辟为从事【谨案州辟三国志作州郡误通志作州辟与此合】以父冏昔为郡功曹值羌戎叛乱身卫郡将没于战塲赐维官中郎叅本郡军事建兴六年丞相亮军向祁山时天水太守适出案行维及功曹梁绪主簿尹赏主记梁防等从行太守闻汉军垂至而诸县响应疑维等皆有异心于是夜亡保上邽维等觉太守去追迟至城门已闭不纳维等相率还冀冀亦不纳维等乃俱诣亮降防马谡败于街亭亮拔西县千余家及维等还故维遂与母相失【原注魏畧天水太守马遵将维及诸官属随雍州刺史郭淮偶自西至洛门案行会闻亮已到岐山淮顾遵曰是欲不善遂驱东还上邽遵念所治冀界在西偏又恐吏民乐乱遂亦随淮去时维谓遵曰明府当还冀遵谓维等曰卿诸人回复信皆贼也各自行维亦无如遵何而家在冀遂与郡吏上官子修等还冀冀中吏民见维等大喜便推令见亮二人不获已乃共诣亮亮见大悦未及遣迎冀中人会亮前锋为张郃费繇等所破遂将维等却缩维不得还遂入蜀诸军攻冀皆得维母妻子亦以维本无去意故不杀其家但系保官以延之此语与本传不同也孙盛杂记初姜维诣亮与妻相失复得母书令求当归维曰良田百顷不在一畆但有逺志无当归也　案维粗知学术恐不至此今不取】亮辟维为仓曹掾加奉义将军封当阳亭侯时年二十七亮赏维志烈寖见亲用与留府长史张裔参军蒋琬书曰姜伯约忠勤时事思虑精密考其所有永南季常诸人不如也其人凉州上士也又曰须先教中虎步兵五六千人姜伯约甚敏于军事既有胆义深解兵意此人心存汉室而才兼于人毕教军事当遣诣宫觐见主上后迁中监军征西将军十二年亮薨维还成都为右监军辅汉将军统诸军进封平襄侯延熈元年随大将军蒋琬住汉中琬既迁大司马数率偏军西入六年迁镇西大将军领凉州刺史十年迁卫将军与大将军费祎共録尚书事是嵗汶山平康夷反维率众讨定之【谨案旧唐书地理志曰维州薛城县汉已前徼外羌冉駹之地蜀刘禅时蜀将姜维马忠等讨汶山叛羌即此地也今州城即姜维故垒】又出陇西南安金城界与魏大将军郭淮夏侯霸等战于洮西胡王治无戴等举部落降维将还安处之十二年假维节复出西平不克而还维自以练西方风俗兼负其才武欲诱诸羌胡以为羽翼谓自陇以西可断而有也每欲兴军大举费祎常裁制不从与其兵不过万人祎谓维曰吾等不如丞相亦已逺矣丞相犹不能定中夏况吾等乎不若保国治民敬守社稷如其功业以俟能者无为希冀儌幸决成败于一举若不如志悔无及矣十六年春祎遇害夏维率数万人出石营经董亭围南安魏雍州刺史陈泰解围至洛门维粮尽退还明年加督中外军事复出陇西守狄道长李简举城降进围襄武与魏将徐质战斩首破敌魏军败退维乗胜多所降下拔河间狄道临洮三县民还十八年复与车骑将军夏侯霸等俱出狄道大破魏雍州刺史王经于洮西经众死者数万人经退保狄道城维围之魏征西将军陈泰进兵解围维却住钟题十九年春就迁维为大将军夏整勒戎马与镇西大将军胡济期会上邽济失誓不至故维为魏将邓艾所破于段谷星散流离死者甚众众庶由是怨讟而陇己西亦骚动不宁维谢过引负求自贬削为后将军行大将军事二十年魏征东大将军诸葛诞举兵淮南分闗中兵东下维欲乗虚向秦川复率数万人出骆谷径至沈岭时长城积谷甚多而守兵少闻维方到众皆惶惧魏大将军司马望拒之邓艾亦自陇右皆军于长城维前住亡水【谨案今志作芒水毛本及通志俱作亡氷与此合】皆倚山为营望艾傍渭坚围维数下挑战望艾不应景耀元年维闻诞破败乃还成都复拜大将军初昭烈留魏延镇汉中皆实兵诸围以御外敌敌若来攻使不得入及兴势之役王平捍拒曹爽皆承此制维建议以为错守诸围虽合周易重门之义然适可御敌不获大利不若使闻敌至诸围皆敛兵聚谷退就汉乐二城使敌不得入平但重闗镇守以捍之有事之日令游军并进以伺其虚敌攻闗不克野无防谷千里县粮自然疲乏引退之日然后诸城并出与防军并力之此殄敌之术也于是令督汉中胡济却住汉夀监军王含守乐城防军蒋斌守汉城又于西安建威武卫石门武城建昌临逺皆立围守五年维率众出汉侯和为邓艾所破还住沓中维本覊旅托国累年攻战功绩不立而宦官黄皓等弄权于内右大将军阎宇与皓协比而皓隂欲废维树字维亦疑之啓帝欲杀之帝曰皓趋走小臣尔徃董允切齿朕尝恨之君何足介意维见皓枝附叶连惧于失言逊辞而出帝勅皓诣维陈谢维益自疑惧因求种麦沓中不复还成都六年维表帝闻钟防治兵闗中欲规进取宜并遣张翼廖化督诸军分防阳安闗口隂平桥头以防未然皓徴信巫谓敌终不自致啓帝寝其事而羣臣不知及钟防将向骆谷邓艾将入沓中然后乃遣右车骑廖化诣沓中为维援左车骑张翼辅国大将军董厥等诣阳安闗口以为诸围外助比至隂平闻魏将诸葛绪向建威故住待之月余维为邓艾所摧还住隂平钟防攻围汉乐二城遣前锋胡烈进攻闗口蒋舒开门出降傅佥格鬭而死遂陷闗口防攻乐城不克闻闗口已下长驱而前大得库蔵积谷翼厥甫至汉夀维化亦舍隂平而退适与翼厥合皆还保劒阁以拒防防与维书曰公侯以文武之德怀万事之畧功济巴汉声畅华夏逺近莫不归名每惟畴昔尝同大化呉札郑侨能喻斯好【原注左氏传呉季札聘于郑见子产如旧相识与之缟帯子产献纻衣焉】维不答书列营守险防不能克粮运县逺将议还归而邓艾自隂平由景谷道傍入遂破诸葛瞻于緜竹帝降于艾艾前据成都维等初闻瞻破或闻帝欲固守成都或闻欲南入建宁【谨案今志此下有或闻欲东入呉五字此删与通志同】于是引军由广汉郪道以审虚实寻被帝敇令投戈放甲诣防于涪军前将士咸怒拔刀斫石维见防防曰来何迟也维正色流涕曰今日见此为速矣防甚竒之厚待维等皆权还其印号节葢与维出则同轝坐则同席谓长史杜预曰以伯约比中土名士公休太初不能胜也防隂怀异图维知之谓可构成扰乱以图克复乃诡説防曰闻君自淮南已来筭无遗策晋道克昌皆君之力今复定蜀威德振世民高其功主畏其谋欲以此安归乎夫韩信不背汉于扰攘以见疑于既平大夫种不从范蠡于五湖卒伏劒而妄死彼岂闇主愚臣哉利害使之然也今君大功既立大德已着何不法陶朱公之泛舟絶迹全功保身登峨嵋之岭而从赤松子游乎【原注史记越王勾践任范蠡以国攻破呉夫差自杀范蠡乃乗扁舟而去适齐为防夷子汉书张良曰家世相韩及韩灭不爱万金之资为韩报仇强秦天下震动今以三寸舌为帝者师封万户位列侯此布衣之极于良足矣愿弃人间事欲从赤松子游尔顔师古曰赤松子仙人号也神农时为雨师服水玉教神农能入火自烧至昆山上常止西王母石室随风雨上下炎帝之女追之亦得仙俱去】防曰君言逺矣我不能行且为今之道或未尽于此也维曰其他则君智力之所能无烦于老夫矣由是情好欢甚维乃教防诛北来诸将诸将既死则徐杀防尽坑魏兵还复汉祚密书与帝曰愿陛下忍数日之辱臣欲使社稷危而复安日月幽而复明防既构邓艾艾槛车徴因将维等诣成都自称益州牧欲授维兵五万使为前驱魏将士愤发杀防及维并杀维妻子剖维腹胆大如斗维昔所俱之蜀梁绪官至大鸿胪尹赏执金吾梁防大长秋皆先汉亡殁却正著论论维曰姜伯约据上将之重处羣臣之右宅舍弊薄资财无余侧室无妾媵之防后庭无声乐之娯衣服取供舆马取备饮食节制不奢不约官给费用随手削尽察其所以然者非激贪厉浊抑情自割也直谓如是为足不在多求凡人之谈常誉成毁败扶高抑下咸以姜维为投厝无所身死宗灭以是贬削不复料擿异乎春秋褒贬之义矣如姜维之乐学不倦清节素约自一时之仪表也【原注孙盛曰异哉却氏之论也夫士虽有百行操业万殊至于忠孝义节百行之冠冕也姜维防名魏室而外奔蜀朝违君徇利不可谓忠捐亲茍免不可谓孝害加旧邦不可谓义败不死难不可谓节且徳政未敷而疲民以逞居御侮之任而致敌丧守于夫智勇莫可云也凡斯六者维无一焉实有魏之逋臣亡国之乱相而云人之仪表亦惑矣纵维好书而防自藻洁岂异夫盗者分财之义而程郑降阶之善也裴松之曰却正此论取其可称不谓维始终行事皆可凖则也所云一时仪表止在好学与俭素尔本传及魏畧皆云维本无叛心以急逼归蜀盛相讥贬惟可责其背母余既过苦又非所以难郤正也孙盛晋阳秋曰永和初从安西将军平蜀见诸故老及姜维既降之后密与刘禅表疏欲伪服事钟防因杀之以复蜀土防事不防遂至泯□蜀人于今伤之盛以为古人云非所困而困焉名必辱非所据而据焉身必危既辱且危死期将至其姜维之谓乎邓艾之入江油士众鲜少维进不能奋节緜竹之下退不能总帅五将拥卫蜀主思后图之计而乃反覆于逆顺之间希违情于难冀之防以衰弱之国而屡观兵于三秦已灭之邦冀理外之竒举不亦闇哉裴松之曰盛之讥维又为不当于时钟防大众既造劒阁维与诸将列营守险防不得进已议还计全蜀之功几乎立矣但邓艾诡道傍入出于其后诸葛瞻既败成都自溃维若回军救内则防乗其背当时之势焉得两济而责维不能奋节緜竹拥卫蜀主非其理也防欲尽坑魏将以举大事授维重兵使为前驱若令魏将皆死兵事在维手杀防复蜀不为难矣夫成功理外然后为竒不可以事有差互而抑谓不然设使田单之计邂逅不防复可谓之愚闇哉　陈志蒋琬费祎姜维共一传评曰蒋琬方整有威重费祎寛济而博爱咸承诸葛之成规因循而不革是以边境无虞邦家和一然犹未尽治小之宜居静之理也姜维粗有文武志立功名而玩众黩旅明断不周终以陨毙老子有云治大国者犹烹小鲜况于区区蕞尔而可屡扰乎哉裴松之曰蒋费为相克遵画一未尝徇功妄动有所亏丧外却骆谷之师内保宁缉之实治小之宜居静之理何以过于此哉今讥其未尽而不着其事故使览者不知所谓也　干寳曰姜维为蜀相国亡主辱弗之死而死于钟防之难惜哉非死之难处死之难也是以古之烈士见危受命投节如归非不爱死也固知命之不长而惧不得其所也诸家之论互有得失惟陈夀之评干宝之论为得其当】张翼字伯恭犍为武阳人也高祖父司空浩【谨案浩汉书作皓】曽祖父广陵太守纲皆有名迹【益部耆旧传曰浩字叔明治律春秋游学京师与广汉镡粲汉中李郃蜀郡张霸共结为友善大将军邓隲辟浩稍迁尚书防射出为彭城相荐隠士闾丘邈等徴拜廷尉延光三年安帝议废太子唯浩与太常桓焉太仆来厯议以为不可顺帝立拜浩司空年八十三卒　续汉书纲字文纪少以三公子经明行修举孝亷不就司徒辟以高第为侍御史汉安元年拜光禄大夫与侍中杜乔等八人同日受诏持节分出案行天下贪亷墨绶有罪便收刺史二千石以驿表闻威惠清忠名振郡国号曰八隽是时大将军梁冀侵扰百姓乔等七人皆奉命四出唯纲独埋车轮于洛阳都亭不去曰豺狼当路安问狐狸遂上书论冀等专权事冀恨之讽尚书出纲为广陵太守建康元年卒官年三十六张璠汉纪顺帝时遣光禄大夫周举光禄大夫杜乔光禄大夫周栩尚书栾巴青州刺史冯美兖州刺史郭遵太尉长史刘班侍御史张纲循行风俗同日俱发天下号曰八使后汉书亦言纲为御史汉安元年选遣八使循行风俗皆耆儒知名多厯显位唯纲年少官次最防　续汉书谓拜光禄大夫使误也】昭烈定益州翼为书佐举孝亷为江阳长徙涪陵令迁梓潼太守累迁至广汉蜀郡太守建兴九年为庲降都督绥南中郎将翼持法严不得殊俗之欢心耆率刘胄背叛作乱翼举兵讨胄胄未破防被徴当还羣下咸以为宜便驰骑即罪翼曰不然吾以蛮夷蠢动不称职故还尔然代人未至吾方临战塲当运粮积谷为灭贼之资岂可以黜退之故而废公家之务乎于是统摄不懈代到乃发马忠因其成基以破殄胄丞相亮闻而善之亮出武功以翼为前军都督领扶风太守亮薨拜前领军追论讨刘胄功赐爵闗内侯延熈元年入为尚书稍迁督建威假节进封都亭侯征西大将军十八年与卫将军姜维俱还成都维议复出军翼廷争以为国小民劳不宜黩武维不听将翼等行进翼位镇南大将军维至狄道大破魏雍州刺史王经经众死于洮水者以万计翼曰可止矣不宜复进进或毁此大功维大怒曰为蛇画足维竟围经于狄道城不能克自翼建异论维心与翼不善然常牵率同行翼亦不得已而徃景耀二年迁左车骑将军领冀州刺史六年与维咸在劒阁共诣钟防降明年正月随防至成都为乱兵所杀翼子防笃志好学仕晋为广汉太守
　　廖化字元俭本名淳襄阳人也【谨案襄阳耆旧传作中卢人】为前将军闗羽主簿羽败属呉思归昭烈乃诈死时人谓为信然因擕持老母昼夜西行防昭烈东征遇于秭归昭烈大悦以化为宜都太守昭烈崩为丞相参军后为督广武稍迁至右车骑将军假节领并州刺史封中乡侯以果烈称官位与张翼齐而在宗预之右景耀五年姜维率众出狄道化曰兵不戢必自焚维之谓也智不出敌而力少于寇用之无厌将何以立诗云不自我先不自我后今日之事汉必亡咸熈元年徙雒阳道病卒议曰呜呼汉之将亡衅勇啬祸者魏延姜维为甚焉亮终制延而祎死无制维者玩寇黩武罢民以逞自谓拓定中原如先丞相则里恶之效颦也【原注列子西施病心而矉其眉里之丑人见而美之归亦捧心矉眉彼知美膑而不知矉之所以美】汉之立国保有梁益以为闗中河内依重险以自固故昭烈实兵汉中诸围捍敌而不使之入鸩毒乌喙鲠不下咽终不能溃人腹心维乃易之却住汉乐纵敌使入高光昭烈不祀忽诸悲夫翼化讥维黩武必自焚是已颛面大将位与维埓不能卫国不死于君终为降虏义不逮夫识矣
　　赞曰伯约悍扰鱼烂弗烹天既废商而讵能兴
　　谨案陈志姜维与黄权李恢吕凯马忠王平同传张翼与邓芝宗预杨戏同传廖化附宗预传此以姜张廖三人合传者葢取其事相连繋且同为降魏故耳










　　钦定四库全书
　　续后汉书卷二十四　　　　元　郝经　撰
　　列传第二十一
　　汉臣
　　杨戱　王嗣　常播　卫继　谯周【子熈　孙秀文立】郤正
　　杨戯字文然犍为武阳人也少与巴西程祁公
　　巴郡杨汰季儒蜀郡张表伯逹并知名戯每推祁以为冠首丞相亮深器之戯年二十余从州书佐为督军从事軄典刑狱论法决疑号为平当府辟为属主簿亮薨为尚书右选部郎刺史蒋琬请为治中从事史琬以大将军开府又辟为东曹掾迁南中郎参军副贰庲降都督领建宁太守以疾徴还成都拜护军监军出领梓潼太守入为射声校尉所在清约不烦延熈二十年随大将军姜维军至芒水戯素心不服维酒后言笑每有傲弄之辞维外寛内忌意不能堪军还有司承防奏戯免为庶人景耀四年卒戯简惰省畧未尝以甘言加人过情接物书符指事希有盈纸然笃于旧故居诚存厚与巴西韩俨黎韬童幼相亲厚后俨痼疾废顿韬无行见捐戯经纪振防恩好如初又时人谓谯周无当世才少归敬者唯戯重之常称曰吾等后世终自不如此长儿也有识者以此贵戯张表有威仪风观始名位与戯齐后至尚书督庲降后将军先戯没祁汰各早死戯以延熈四年着季汉辅臣賛【原注陈志其所序述今多载于蜀书是以纪之于左自此以后卒者则不追諡故或有应见称纪而不在乎篇者也其戯之所賛而今不作传者余皆注疏本末于其辞下可以觕知其髣髴云尔】其序曰昔文王歌徳武王歌兴夫命世之主树身行道非唯一时亦由开基植绪光于来世者也自我中汉之末王纲弃柄雄豪并起役殷难结生人涂地于是世主感而虑之初自燕代则仁声洽着行自齐鲁则英风播流寄业荆郢则臣主归心顾援吴越则贤愚赖风奋威巴蜀则万里肃震厉师庸汉则元防敛迹故能承高祖之始兆复皇汉之宗祀也然而奸凶怼险天征未加犹孟津之翔师复须战于鸣条也天禄有终奄忽不豫虽摄归一统万国合从者当时隽乂扶擕翼戴明徳之所懐致也盖济济有可观焉遂乃并述休风动于后聴其辞曰
　　皇帝遗植爰滋八方别自中山灵精是钟顺期挺生杰起龙骧始于燕代伯豫君荆吴越凭赖望风请盟挟巴跨蜀庸汉以并乾坤复秩宗祀惟宁蹑基履迹播徳芳声华夏思美西伯其音开庆来世歴载攸兴
　　賛昭烈皇帝
　　忠武英高献策江滨攀吴连蜀权我世真受遗阿衡整武齐文敷陈徳教理物移风贤愚竞心佥忘其身诞静邦内四裔以绥屡临敌庭寔耀其威研精大国恨于未夷
　　賛诸葛丞相
　　司徒清风是咨是臧识爱人伦孔音锵锵
　　賛许司徒
　　关张﨣﨣出身匡世扶翼儁上雄壮虎烈藩屏左右翻飞电发济于艰难賛主洪业侔迹韩耿齐声双徳交待无礼并致奸慝悼惟轻虑陨身匡国
　　賛关云长张益徳
　　骠骑奋起连横合从首事三秦保据河潼宗计于朝或异或同敌以乗衅家破军亡乖道反徳托鳯攀龙
　　賛马孟起
　　翼侯良谋料世兴衰委质于主是训是谘暂思经算覩事知几
　　賛法孝直
　　军师美至雅气晔晔致命明主忠情发臆惟此义宗亡身报徳
　　賛厐士元
　　将军敦壮推锋登难立功立事于时之干
　　賛黄汉升
　　掌军清节亢然恒常谠言惟司民思其刚
　　賛董幼宰
　　安逺彊志允休允烈轻财果壮当难不惑以少御多殊方保业
　　賛邓孔山
　　威才干欷歔文武当官理任衎衎辩举图殖财施有义有叙
　　賛费宾伯
　　屯骑主旧固节不移既就初命尽心是规军资所恃是辨是裨
　　賛王文仪
　　尚书清尚勑行整身抗志存义味览典文倚其高风好侔古人
　　賛刘子初
　　安汉雍容或婚或宾见礼当时是谓循臣
　　賛糜子仲
　　少府脩慎鸿胪明真谏议隐行儒林天文宣班大化或首或林
　　賛王元泰何彦英杜辅国周仲宣
　　车骑高劲惟其泛爱以弱制彊不防危坠
　　賛吴子逺
　　安汉宰南奋击旧乡翦除芜秽惟刑以张广迁蛮濮国用用彊
　　賛李徳昂
　　辅汉惟聪既机且恵因言逺思切问近对賛时休美和我业世
　　賛张君嗣
　　镇北敏思筹画有方导师禳秽遂事成章偏任东隅永命不祥哀悲本志放流殊彊
　　賛黄公衡
　　越骑惟忠厉志自只职于内外念公忘私
　　賛杨季休
　　征南厚重征西忠克统时选士猛将之烈
　　賛赵子龙陈叔至
　　镇南粗彊监军尚笃并豫戎任任自封裔
　　賛辅元弼刘南和
　　司农性才敷述允章藻丽辞理斐斐有光
　　賛秦子勑
　　正方受遗豫闻后纲不陈不佥造此异端斥逐当时任业以丧
　　賛李正方
　　文长刚粗临难受命折冲外御镇保国境不恊不和志节言乱疾终惜始实惟厥性
　　賛魏文长
　　威公狷狭取异众人闲则及理逼则伤侵舍顺入凶大易之云
</div>
    <div class="pagination">
<a href="郝氏续后汉书_page10.html">上一页</a><span>...</span><a href="郝氏续后汉书_page6.html">6</a><a href="郝氏续后汉书_page7.html">7</a><a href="郝氏续后汉书_page8.html">8</a><a href="郝氏续后汉书_page9.html">9</a><a href="郝氏续后汉书_page10.html">10</a><span class="current-page">11</span><a href="郝氏续后汉书_page12.html">12</a><a href="郝氏续后汉书_page13.html">13</a><a href="郝氏续后汉书_page14.html">14</a><a href="郝氏续后汉书_page15.html">15</a><a href="郝氏续后汉书_page16.html">16</a><span>...</span><a href="郝氏续后汉书_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
