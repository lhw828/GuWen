<!DOCTYPE html>
<html>
<head>
    <meta charset="UTF-8">
    <title>钦定续通志 - 第 240 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 240 页/共 284 页</h1>
    <div class="content">　　张起岩　　　　欧阳
　　元明善字复初大名清河人资頴悟絶出诸经皆有师法尤深于春秋弱冠防呉中浙东使者荐为安丰建康两学正时董士选任江西左丞辟为行省掾赣州贼刘贵反明善从士选将兵讨之擒贼三百人明善议寛诖误得全活者百三十人既又得贼所书赣吉民丁十万于籍者有司欲滋蔓为利明善请火其籍以灭迹二郡遂安厯转中书左曹掾始明善在江西时张瑄为其省参政假明善马为从骑爱之致米三十斛酬其直后瑄败籍其家得金谷簿书米三十斛送元复初不言酬马直明善坐免久之有白其事者乃复掾省曹仁宗居东宫首擢为太子文学及即位改翰林待制与修成宗顺宗实録升翰林直学士诏节尚书经文译其闗政要者以进毎奏一篇帝必称善曰二帝三王之道非卿莫闻也奉防出赈山东河南饥时彭城下邳诸州连数十驿民饿马毙而官无文书赈贷明善以钞万二千锭分给之曰擅命获罪所不辞也还修武宗实録预议科举服色等事延祐二年始防试天下进士明善首充考试官所取士后多为名臣改礼部尚书擢参议中书省事【按惙耕录云明善参议中书日朝廷遣防古大臣使交趾明善副之将还国主赉以金防古使受之明善固辞国主曰彼使臣已受矣公独何为明善曰彼所以受者安小国之心我所以不受者全大国之体国主叹服本传未载谨附识】厯拜翰林学士修仁宗实録英宗亲棵太室礼官进祝册请署御名命明善代署者三至治二年卒泰定间追封清河郡公諡文敏明善早以文章自豪出入秦汉间晚益精进在江西金陵毎与虞集剧论以相切劘明善言集治诸经惟朱子所定者耳自汉以来先儒所尝尽心者考之殊未博集言凡为文辞得所欲言而止必如明善云若雷霆之震惊神之灵变然后可非性情之正也二人初相得甚驩至京师寖不相下董士选自中台行省江浙也二人者俱送出都门士选曰伯生以教导为职当早还复初宜更送我集还明善送至二十里外士选下马入邸舍举酒属明善曰士选以功臣子出入台省无补国家惟求得佳士数人为朝廷用之如复初与伯生他日必皆光显然恐不免为人构间复初中原人也仕必当道伯生南人将为复初摧折今为我饮此酒慎勿如是明善受巵酒跪而釂之起曰诚如公言无论他日今隙已开矣请再赐一巵明善终身不敢忘公言乃再饮而别真人呉全节与明善交最密尝求作文既成明善谓全节曰伯生见吾文必有讥弹吾所欲知若为我治具招伯生来观之明日集至明善出其文问何如集曰公能从集言去百有余字则可矣明善即泚笔属集凡删百二十字而文益精当明善大喜乃驩好如初
　　虞集字伯生蜀郡人宋丞相允文五世孙也曾祖刚简为利州路提刑有治绩尝与临卭魏了翁成都范仲黼李心辈讲学蜀东门外得程朱微防着易诗书论语説蜀人师尊之祖珏知连州亦以文学知名父汲为黄冈尉宋亡侨居临川与呉澄为友澄称其文清而醇尝再至京师赎族人被俘者十余口以归由是家益贫晚稍起家教授于诸生中得富珠哩翀欧阳亟称许之以翰林院编修致仕集三嵗即知读书至元十二年汲挈家趋岭表干戈中无书册可携母杨氏口授论语孟子左氏欧苏文辄成诵比还长沙就外傅则已尽读诸经通其大义矣集与弟槃皆受业家庭又从呉澄游授受具有源委左丞董士选自江西除南行台中丞延集家塾大徳初以荐授大都路儒学教授除国子傅士监祭殿上有刘生者被酒失礼集言诸监请削其籍大臣有为刘生谢者集持不可曰国学礼义之所出也此而不治何以为教仁宗在东宫谕勿竟其事集以刘生失礼状上之移詹事院竟黜刘生仁宗更以集为贤及即位除太常博士丞相拜珠为院使间从集问礼器祭义集备言先王制作及古今因革损益之由拜珠叹服俄迁集贤修撰因防议学校集上议曰师道立则善人多学校者士之所受教以致于成徳达材者也今天下学官猥以资格授彊加之诸生之上而名之曰师尔有司弗之礼生徒弗之信如此而望师道之立可乎下州小邑之士无所见闻父兄所以导其子弟初无必为学问之实意师友之游从亦莫辨其邪正然则所谓贤材者非自天降地出安有望哉为今之计莫若使守令求经明行修者身师尊之至诚恳恻以求之其徳化之及庶乎有所观感也其次则求操履近正而不为诡异确守先儒经义师説而不敢为竒论众所敬服而非郷愿之徒者延致之日讽诵其书使学者习之入耳着心以正其本则他日亦当有所发也其次则取乡贡至京师罢归者其议论文艺犹足以耸动人非若泛泛莫知根柢者矣延祐六年除翰林待制兼国史院编修官英宗即位集以忧还江南时拜珠为相言于上遣使徴之比趋朝而拜珠已遇害泰定初累迁秘书少监充礼部考试官言于同列曰国家科目之法诸经注各有所主将以一道徳同风俗非欲使学者専门擅业如近代五经学究之固陋也圣经深逺非一人之见可尽试艺之文惟其髙者取之不必先有主意若主意先定则求贤之心狭而误自此始矣后再为考官率持是説故所取每称得人帝幸上都命集与集贤侍读学士王结执经以从自是嵗尝在行寻拜翰林直学士兼国子祭酒侍经筵尝因讲罢论京师恃东南海运竭民力以航不测非所以寛逺人而因地利也与同列进曰京师之东濒海数千里北极辽海南濵青齐萑苇之塲也海潮日至淤为沃壤宜用浙人之法筑堤捍水为田听富民欲得官者合其众分授以地官定其畔以为限能以万夫耕者授以万夫之田为万夫长千夫百夫亦如之察其惰者而易之三年视其成随地之髙下定额以次渐征焉五年有积蓄命以官就所储给以禄十年佩之符印得以子孙如军官法则东面兵民数万可以近卫京师外御岛夷逺寛东南海运以纾疲民遂富民得官之志而获其用江海游食盗贼之类皆有所归矣其后海口万戸之设大畧宗之文宗在潜邸已知集名既即位命集仍兼经筵除奎章阁侍书学士时关中大饥帝问集捄民防对曰承平日乆人情宴安有志之士急于近效则怨讟兴焉不幸大菑之余正君子为治作新之机也若遣一二有仁术知民事者稍寛其禁令使得有所为随郡县择可用之人因旧民所在定城郭修闾里治沟洫限畎畆薄征敛招其伤残老弱渐以其力治之则逺去而来归者踵至春耕秋敛皆有所助一二嵗间勿征勿徭封域既正友望相济则三代之民将见出于空虚之野矣帝称善因进曰幸假臣一郡试以此法行之帝不允有防诸兼职不过三免集国子祭酒防修经世大典命为总裁再阅嵗书成既上进以目疾乞解职不许时帝方向用文学以集才博识无施不宜朝廷大典册咸出其手故重听其去而嫉之者往往摭集文辞指为讥讪赖帝察知其故不能中伤集论荐人材必先器识心所未善不为牢笼以沽誉评议文章不折之于至当不止其诡于经者文虽善不与也光人龚伯璲以才俊为马祖常所喜祖常为御史中丞伯璲游其门祖常亟称之欲集为荐引集不可曰是子虽小有才然非逺到器恐不得令终后果如集言宁宗崩大臣将立托欢特穆尔太子用至大故事召诸老臣赴上都议政集在召列祖常使人告之曰御史有言矣乃谢病归临川初文宗在上都将立其子喇特纳逹喇为皇太子乃以托欢特穆尔太子乳母夫言明宗在日素谓太子非其子黜之江南驿召翰林学士承防额哩音特穆尔奎章阁大学士和塔拉都哩黙色书其事于托卜齐延又召集使书诏播告中外时省台诸臣皆文宗素所信用御史亦不敢斥言其事意在讽集速去而已元统二年召还禁林疾作不能行屡有敕即家撰文褒锡勲旧侍臣有以旧诏为言者帝不怿曰此我家事岂由彼书生耶【按田汝成西湖志余载顺帝立伯生在江西以旧诏事逮捕至大都语异本传】至正八年卒封仁寿郡公諡文靖集孝友事亲承顺无违弟槃早卒教育其孤无异已子兄采以筦库输赋京师亏数千缗尽力营贷代偿之无难色抚庶弟嫁孤妹具有恩意山林之士知古学者必折节下之接后进虽少贱如敌已当权门赫奕未尝有所附丽集议中书正言谠论多见容受家素贫归老后食指益众登门之士相望于道其束修羔鴈之入还以为賔客费虽空乏弗恤也早嵗与弟槃同辟书舍为二室书陶渊明诗于壁题曰陶庵右室书卲尧夫诗题曰邵庵故世称邵庵先生有道园学古録十卷游其门见称许者莆田陈旅国学诸生若苏天爵王守诚辈终身不名他师皆当世称名卿者其交游尤厚者曰范梈
　　槃字仲常延祐五年第进士除湘乡州判官性癖古有巫至其州称神降告州人曰某方火即火又曰明日某方火民以火告者槃皆赴救自旦至夜告者数十寝食尽废县长吏以下皆迎巫至家厚礼之又曰将有大水且兵至州大家皆尽室逃槃得劫火卒一人讯之尽得巫党所为坐捕盗司召巫至鞫之无敢施鞭棰者槃谓卒曰此将为大乱安有神乎急治之尽得党与数十人罗络内外果将为变者同僚皆不敢出视曰君自为之槃乃断巫并其党如法一时吏民始服秩满除嘉鱼县尹槃已卒槃幼时尝读栁子厚非国语以为国语诚可非而栁子之説亦非也着非非国语诗书春秋皆有论著而春秋乃其家学故尤善兄集接方外士必扣击其説尝以为圣人之教不明为学者无所底止茍于吾道异端疑似之间不能深知而欲窃究夫性命之原死生之故其不折而归之者寡矣槃不然之闻诸僧在坐辄去其为人方正虽集亦严惮之
　　范梈字亨父一字徳机清江人家贫早孤母熊氏教之梈天资頴异躭诗文用力精深人罕知者年三十六始逰京师中丞董士选延之家塾以朝臣荐为翰林院编修官秩满御史台擢海南海北道亷访司照磨巡歴遐僻不惮风波瘴疠所至兴学教民雪理寃滞甚众迁福建闽海道知事闽俗素汗文绣局取良家子为绣工无别尤甚梈作歌诗一篇述其弊亷访使取以上闻得罢遣未几移疾归故里天厯三年卒梈持身亷正居官不可干以私疏食饮水泊如也吴澄以道学自任少许可尝曰若亨父可谓特立独行之士矣为文志其墓以东汉诸君子拟之【按清江县志云梈有燕然东方海南豫章侯官江夏百丈等稿总十二卷为时所重人称文白先生本传未载谨附识】
　　揭傒斯字曼硕龙兴富州人父来成宋乡贡进士傒斯幼贫读书刻苦昼夜不少懈大徳间稍出防湘汉湖南帅赵淇雅号知人一见竒之曰他日翰苑名流也程钜夫卢挚先后为湖南宪长咸器重之延祐初荐授翰林国史院编修官时平章李孟监修国史读其所撰功臣列传叹曰是方可名史笔若他人直誊吏牍尔升应奉翰林文字仍兼编修朝廷之事台阁之仪靡不闲习天厯初开奎章阁首擢为授经郎教勲戚大臣子孙文宗时幸阁中多所咨访恒以字呼之而不名毎中书奏用儒臣必问曰其材何如揭曼硕间出所上太平政要策以示台臣曰此朕授经郎揭曼硕所进也其见亲重如此【按赵汸东山集云时学士虞集博士柯九思尝侍从讨论法书名画傒斯亦在列眷稍踈因潜着一书曰奎章政要以进谨附识】预修经世大典文宗取其所撰宪典阅之顾谓近臣曰此岂非唐律乎特授艺文监丞参检校书籍事元统初累迁集贤学士奉命祀北岳济渎南镇便道西归寻除奎章阁供奉学士改翰林侍讲学士同知经筵事经筵无专官多宰执大臣兼领微辞奥义必属傒斯订定而后进其言往往寓献替之诚务以禆益治道至正三年年七十致仕去行至漷南召还撰明宗神御殿碑文既成复求去帝命丞相托克托及执政大臣慰留之对曰使揭傒斯有一得之献诸公用其言而天下其利虽死于此无恨不则何益之有丞相因问方今致治何先傒斯曰储材为先养之于位望未隆之时而用之于周歴庻务之后则无失材废事之患矣诏修辽金宋三史充总裁官丞相问修史以何为本曰用人为本有学问文章而不知史事者不可与有学问文章知史事而心术不正者不可与用人之道又当以心术为本且与僚属言欲求作史之法须求作史之意古人作史虽小善必録小恶必记不然何以示惩劝由是毅然以笔削自任凡政事得失人材贤否一律以是非之公至物论之不齐必反覆辩论求归于至当而后止四年辽史成有防奬谕仍督早成金宋二史傒斯留宿史馆朝夕不敢休因得寒疾卒追封豫章郡公諡文安傒斯少处穷约事亲菽水粗具而必得其欢心暨有禄入衣食稍逾于前辄愀然曰吾亲未尝享是也故平生清俭至老不渝友于兄弟终始无间言立朝虽居散地而急于荐士扬人之善惟恐不及而闻吏之贪墨病民者则尤不曲为之揜覆也为文叙事严整语简而当诗尤清婉丽宻善楷书行草朝廷大典册及元勲茂徳当得铭辞者必以命焉殊方絶域咸慕其名得其文者莫不为荣云
　　黄溍字晋卿婺州义乌人母童氏娠溍二十四月而始生溍生而俊异比成童授以书诗不一月成诵迨长以文名四方【按邓元锡函史云性笃孝母殁营家域有乳虎驯狎之异本传不载附志干此】延祐二年登进士第授台州宁海丞县地濒盐塲亭户恃其不统于有司肆毒害民编户隶漕司及财赋府者横暴尤甚溍皆痛绳以法吏以利害白弗顾也至顺初入为应奉翰林文字转国子博士视弟子如朋交未始以师道自尊轻纳人拜时欲增设礼殿配位四配位合东坐西向学官或议分置于左右同列不敢争溍独面折之事乃止出为江浙等处儒学提举年六十七亟请纳禄归俄除翰林直学士兼经筵官执经进讲者三十有二升侍讲学士累章乞休不俟执竟去帝遣使追还复为前官久之始得谢南归优游田里间凡七年卒追封江夏郡公諡文献溍天资介特在州县唯以清白为治月俸弗给每鬻产以佐其费及升朝挺立无所附足不登钜公势人之门世称其清风髙节然刚中少容触物或急霆震若未易涯涘一旋踵间煦如阳春其学博极羣书而约之于至精剖析经史疑义及古今因革制度名物之属旁引曲证多先儒所未发文辞布置谨严援据精切所着有日损斋稿二十三卷义乌志七卷笔记一卷同郡栁贯吴莱皆浦阳人
　　贯字道尝受性理之学于兰溪金履祥自幼至老好学不倦凡六经百氏兵刑律厯数术方技靡不通究作文沉郁舂容涵肆演迤人多诵始用察举为江山教谕仕至翰林待制与溍及临川虞集豫章揭傒斯齐名人号为儒林四杰所著书有文集四十卷字系二卷近思録广辑三卷金石竹帛遗文十卷
　　莱字立夫【按宋濂撰墓碑云初名曰来同郡方鳯一见竒之曰此邦家材也取南山有台诗中语更今名】集贤大学士直方之子辈行稍后于贯溍天资絶人七嵗能属文凡书一经目辄成诵尝往族父家日易汉书一帙以去族父叩之莱琅然背诵不遗一字三易他编皆如之延祐七年以春秋举上礼部不利退居深褭山中益穷诸书奥防着尚书标説六卷春秋世变图二卷春秋授谱一卷古职方録八卷孟子弟子列传二卷楚汉正声二卷乐府类编一百卷唐律删要三十卷文集六十卷生平喜论文尝曰作文如用兵兵法有正有竒正是法度要部伍分明竒是不为法度所缚千变万化坐作进退系刺一时俱起及其欲止什伍各还其队闻者服之栁贯素慎许与每称莱为絶世才黄溍晩年谓人曰莱之文崭絶雄深类秦汉间人作吾操觚一世安敢及之其为前辈所推许如此以御史荐调长芗书院山长未上卒门人私諡曰渊頴先生
　　张起岩字梦臣济南人父范四川行省儒学副提举起岩幼从父学年弱冠以察举为福山教谕中延祐乙卯进士首选除同知登州事特防改集贤修撰转国子监丞累迁监察御史中书参政杨廷玉以贿败台臣奉防就庙堂逮之下吏丞相都尔苏疾其推辱同列悉诬台臣罔上欲寘之重辟起岩以新除留台抗章论曰台臣按劾百官论列朝政职也今以奉职获戾风纪解体正直结舌殊非盛世事且世皇建台阁广言路维持治体陛下动法祖宗今台臣坐谴公论杜塞何谓法祖宗耶章三上不报起岩廷争愈急帝感悟事乃得释歴拜太子右赞善转礼部尚书文宗亲郊起岩充大礼使导帝陟降步武有节帝嘉之命参议中书省事宁宗崩有妄男子上变言部使者谋不轨按问无实法司谓唐律告叛者不反坐起岩奋谓同列方今嗣君未立人情危疑不亟诛此人以杜奸谋虑妨大计趣有司具狱都人肃然中书方列坐铨选起岩荐一士可用丞相不应起岩即摄衣起丞相以为忤已迁翰林侍讲学士知制诰兼修国史修三朝实録厯转燕南亷访使滹沱河水为真定害起岩请封河神为侯爵而移文责之复修其隄防瀹其湮欝水患遂息寻擢翰林学士承防知经筵事右丞相伯竒里克布哈为台臣所纠去位未几再入相讽词臣言台章非是起岩执不可闻者壮之拜御史中丞论事剀直无顾忌与上官多不合防修辽金宋三史复命入翰林为承防充总裁官起岩熟于金源典故宋儒道学源委尤多究心史官有露才自是者每立言未当起岩据理窜定深厚醇雅理致自足史成上防乞归后四年卒諡文穆起岩美髯方颐眉目清扬望而知为雅量君子及其临政决议意所背乡屹若泰山不可囘夺庙堂惮之安南修贡其陪臣致其世子之辞必侯起岩起居性孝友少处穷约下帷教授躬致米百里外以养父母抚弟如石教之宦学无不备至举亲族弗克葬者二十余丧且买田以给其祭凡获俸赐必与故人賔客共之卒之日廪无余粟家无余财善篆所着华峯漫藁华峯类藁金陵集各若干卷藏于家子琳琛
　　欧阳字原功其先家卢陵与文忠公修同所自出后迁潭州之浏阳幼岐嶷母李氏亲授孝经论语小学诸书八嵗能成诵始从乡先生张贯之学即知属文部使者行县以诸生见命赋梅花诗立成十首晚归増至百首见者异之稍长益从宋故老习为词章下帷数年人莫见其面经史百家靡不研究伊洛诸儒源委尤为淹贯【按元明善撰行状云虞集为国子助教其父汲教授潭州见文击节手封一帙寄集曰他日当与汝齐名本传未载谨附识】登延祐二年进士授平江州同知调芜湖尹数决疑狱教化大行蝗不入境改武冈尹县控制溪洞蛮獠杂居至逾月赤水太清两洞聚众相攻单骑从二人径抵其地谕之獠人熟名弃兵仗罗拜马首曰我曹非不畏法縁诉事于县县官不为直反以繇役横敛掊克之致发愤就死耳喻以祸福归为理其讼獠人遂安召为国子博士致和元年迁翰林待制兼国史院编修官天厯初军事旁午日直内廷凡逺近调发制诏书檄以及郊庙建后立储肆赦之文皆经撰述复条时政数十事实封以闻多推行之明年初置奎章阁学士院又置艺文监隶焉皆选清望官居之文宗亲署为艺文少监命修经世大典元统初佥太常礼仪院事拜翰林直学士编修四朝实録俄兼国子祭酒重纪至元五年拜翰林学士以足疾告归帝不允免其行朝贺礼至正改元更张朝政事有不便者集议廷中极言无隐科目之复沮者尤众尤力争之诏修辽金宋三史充总裁官发凡举例俾论撰者有所据依史官中有悻悻露才论议不公者不以口舌争俟其呈藁援笔窜定之至论赞表奏皆属笔五年超拜翰林学士承防俄除福建亷访使行次淛西疾复作乃上休致之请作南山隐居有终焉之志复拜翰林学士承防力辞不获奉敕定国律十四年汝颍盗起蔓延南北献招捕之策千余言当事不能用十七年乞致仕以中原道梗欲由蜀还乡帝复不允时将大赦宣赴内府久病不能行命肩舆至延春阁下实异数也是嵗卒追封楚国公諡曰文歴官四十余年皆大制作凡宗庙朝廷雄文大册播告万方制诰多出其手金缯上尊之赐几无虚嵗海内名山大川释老之宫王公贵人墓隧之碑得文辞以为荣片言只字流人间咸知寳重羽仪斯文赞卫治具与有功焉有圭斋文集于世








　　钦定续通志卷四百九十二
　　钦定四库全书
　　钦定续通志卷四百九十三
　　列传
　　元【四十七】
　　许有壬　　　　　　宋本
　　谢端　　　　　　　王守诚
　　王思诚　　　　　　李好文
　　富珠哩翀　　　　　李泂
　　苏天爵
　　许有壬字可用汤阴人幼颖悟尝阅衡州净居院碑文近千言一览辄背诵无遗登延祐二年进士第授同知辽州事防闗中有警邻州聴民出避弃孩婴满道有壬独闭城坚守卒获无虞州有追逮不许胥隶至村疃唯给信牌令执里役者呼之民安而事集英宗时迁江南行台御史行部广东劾罢贪墨数人部内肃然召拜监察御史英宗遇弑贼臣特克实遣使自上京至封府库收百官印有壬知事急往告御史中丞董守庸守庸谓宫禁事非子所当问有壬即疏守庸阿附贼臣罪以俟泰定帝发上都御史大夫宁珠先还京有壬即袖疏上之及帝至复上章言特们德尔之子索诺木与闻大逆乞赐典刑其兄弟勿令出入宫禁中书平章王毅右丞髙昉横罹夺爵四川行省平章赵世延受祸尤惨皆请雪冤复职又上正始十事一曰辅翼太子宜先训导二曰遴选长官宜先培养三曰通籍宫禁宜别贵贱四曰欲谨兵权宜削兼领五曰武备废弛宜加修饬六曰贼臣妻妾宜禁势官徴索七曰前赦权以止变宜再诏以正名八曰特们德尔诸子宜籍没以惩恶九曰考验经费以减民赋十曰撙节浮蠧以纾国用帝多从之泰定元年改中书左司员外郎京畿饥有壬请赈之同列让曰子言固善其如亏国何有壬曰民本也不亏民岂亏国邪卒白丞相发粮四十万斛民赖以济国学旧法每以积分次第贡出官执政用监丞张起岩议欲废之而以推择德行为务有壬曰积分虽未尽善然可得博学能文之士若推择德行其名固佳恐皆厚貌深情専意外饰或懵不识丁矣议遂寝三年升右司郎中俄转左司每遇公议必屡争得失迅扫积滞案无留牍都事宋本退语人曰此贞观开元间议事也天厯三年擢两淮都转盐运司使询究端立法而通融之国课遂登元统二年拜参知政事诏议尊皇太后为太皇太后有壬曰皇上于皇太后母子也若加太皇太后则为孙矣且今制封赠祖父母降于父母一等葢推恩之法近重而逺轻今尊皇太后为太皇太后是推而逺之乃反轻矣岂所谓尊之者邪弗聴平章彻尔特穆尔挟私憾奏罢进士科有壬争之不能夺遂移疾不出【按彻尔特穆尔拜平章政事及议罢科举事彻尔特穆尔并在顺帝至元元年】帝强起之拜侍御史廷议欲行古劓法有壬争止之重纪至元初长芦韩公溥因家藏兵器遂起大狱株连台省多以赃败独无有壬名由是忌者益甚有壬度不可留遂归彰德六年召入中书仍参知政事至正改元有壬极论帝当亲祀太庙母后不宜虚位徽政院当罢改元命相当合为一诏冗职当沙汰钱粮当裁节人皆韪之转中书左丞二年嚢嘉特沁萨卜及博啰特穆尔献议开西山金口导浑河逾京城达通州以通漕运丞相托克托主之甚力有壬曰浑河之水湍悍易决而足以为害淤浅易塞而不可行舟况地势髙下甚有不同徒劳民费财耳不聴后卒如有壬言【详见河梁志】先是有壬之父熙载仕长沙日设义学训诸生既殁而诸生思之为立东冈书院朝廷赐额设官以为育才地南台监察御史茂巴尔斯縁睚眦怨言书院不当立并搆浮辞诬蔑有壬并其二弟有仪有孚有壬称病归御史累章辨其诬十二年盗起河南声撼河朔间有壬画备御之策十五条以授郡将民借以安十三年起拜河南行省左丞朝廷遣将出师环河南境连营以百数一切刍饷皆仰给之有壬从容集事若平时十五年迁枢密副使复拜中书左丞时遣使招谕诸盗有壬力言朝廷务行姑息之政赏重罚轻故将士贪掠子女玉帛而无鬬志遂倡招降説贼将益横转集贤大学士兼太子左谕徳太子颇敬礼之一日入见太子方臂鸷禽以为乐遽呼左右屏去乆之老病致仕给俸终身二十四年卒諡文忠有壬历事七朝垂五十年当权臣恣睢时稍忤意辄诛窜随之有壬絶不为巧避计事有不便明辨力诤不知有死生利害君子多之有壬善笔札工辞章欧阳序其文谓其雄浑闳隽涌如层澜迫而求之则渊靓深实葢深许之也所着有至正集若干卷子桢
　　宋本字诚夫大都人幼颖拔既成童聚经史穷日夜读之句探字索必通贯乃已尝从父祯官江陵就王奎文讲明性命义理之学造诣日深善为古文辞必已出年四十始还燕至治元年防天下士于廷本居第一授翰林修撰泰定元年改监察御史首言南陂之变逆贼虽诛其党阿萨尔身亲弑逆仅窜岭南乞早正天讨盗窃仁庙金主本言在法民间失盗捕之违期不获犹治罪太常失典守及在京应捕官皆当罢又言中书宰执日趋禁中固宠苟安兼旬不至中堂壅滞机务乞戒饬臣僚自非入宿卫日必诣所署治事皆不报逾月调国子监丞夏风烈地震命百官杂议弭灾之道时宿卫士自北方来者复遣归百十为羣剽劫桓州道中既逮捕丞相舒玛尔节奏释之防古千户使京师宿邸中见民朱甲妻女车过邸门悦之夺以入朱泣诉于中书舒玛尔节庇不问本适与议抗言特克实余党未诛仁庙神主盗未得桓州益未治朱甲冤未伸刑政失度民愤天怨灾异迭见职此之由辞气激奋众皆耸聴二年转中书左司都事舒玛尔节死左丞相都尔苏当国得君与平章政事额卜徳哷勒皆西域人西域富贾以其国异石名曰瓓者来献其估钜万或未酬其直诸尝有过为司宪禠官或有出其门下者三年额卜徳哷勒自禁中出至政事堂集僚佐持诏藁示本乃以星孛地震赦天下仍命中书酬累朝所献诸物之直擢用自英庙至今为宪台夺官者本读竟白曰今天警异灾而畏献物未酬直者愤怨此有司细故形诸王言必贻笑天下司宪禠有罪者官世祖成宪也今擢用之是废成宪而反汗前诏也后复有邪佞贜秽者将治之邪抑置不问邪明日宣诏毕遂称疾不出至顺初擢奎章阁供奉学士二年进礼部尚书宁宗崩顺帝未至皇太后在兴圣宫正旦议循故事行礼本言宜上表兴圣宫废大明殿朝贺众是而从之元统元年兼经筵官授奎章阁承制学士二年转集贤直学士兼国子祭酒经筵如故寻卒諡正献本性高抗不屈持论坚正尤以扶植斯文自任知贡举取进士满百人为读卷官増第一甲为三人父官南中清慎自持饘粥至不给本未弱冠聚徒以养亲殆二十年歴仕通显犹僦屋以居所着有至治集四十卷弟褧字显夫泰定元年进士官翰林直学士諡文清与本齐名人称为二宋云
　　谢端字敬徳蜀之遂宁人宋末避兵江陵因家焉端幼颖异十嵗能作赋弱冠与尚书宋本同师明性理之学又同教授江陵城中以文学齐名时号谢宋史杠宣慰荆南数加延礼荐之姚枢方以文章大名自负少所许可以所为文眎端端一读即能指摘其用意所在枢欢奬不已延祐五年擢进士乙科同知湘阴州事嵗满迁太常博士坐失太庙金主罢去端礼官非典守不当坐亦不辨寻除翰林修撰选为国子司业翰林直学士端善为政筮仕湘阴猾吏束手不敢舞文法豪民无赖者逺避去绩誉借然其文章严谨有法宁约近瘠无奢滋駮预修文宗明宗宁宗三朝实录及累朝功臣列传时称其有史才文宗初见奎章阁搜罗中外才俊尝语阿荣曰当今文学之士朕惟未识谢端耳至元六年卒王守诚字君实太原阳曲人从邓文原虞集游泰定元年试礼部第一廷对赐同进士出身授秘书郎迁太常博士续编太常集礼若干卷以进转艺林库使与修经世太典厯官礼部尚书与修辽金宋三史书成擢参议中书省事至正五年帝遣使宣抚四方除守诚河南行省参知政事小民田婚之讼殆百十计守诚皆辨析详谳为之平反州县官多取职田者悉厘正之因疏言仕于蜀者地僻路遥俸给之薄何以自养请以户絶及屯田之荒者召人耕种收其入以增禄秩宜宾县尹杨济亨欲于蟠龙山建宪宗神御殿儒学提举谢晋贤请复文翁石室为书院皆采以上闻成之风采耸动天下论功居诸道最进河南行省左丞未上母刘氏殁于京师闻丧亟归遂遘疾卒諡文昭
　　王思诚字致道兖州滋阳人中至治元年进士第授国子助教改翰林国史院编修官至正二年由国子司业拜监察御史上疏言京畿去年秋不雨冬无雪方春首月蝗生黄河水溢葢不雨者阳之亢水涌者阴之盛也尝闻一妇衔冤三年大旱往嵗巴延専擅威福讐杀不辜郯王之狱雅克特穆尔宗党死者不可胜数非直一妇之冤而已岂不感伤和气邪宜雪其枉敕有司行祷百神陈牲币祭河伯发卒以塞其缺庶可召阴阳之和消水旱之变此应天以实不以文也行部至檀州首言采金铁冶提举司设司狱掌囚之应徒配者釱趾以舂金矿旧尝给衣粮天厯以来水壊金冶因罢其给齧草饮水死者三十余人夫罪不至死乃拘囚至于饥死不若加杖而速死之愈也况州县俱无囚粮轻重囚不决者多死狱中狱吏妄报以病请定瘐死多寡罪着为令又言初开海道置海仙鹤哨船四十余艘往来警逻今弊船十只止于刘家港口以捕盗为名实不出海以致寇贼猖獗宜即莱州洋等处分兵严守不令泊船岛屿禁镇民与稍水为防有能捕贼者以船畀之获贼首者赏以官仍移江淛河南行省列戍江海诸口以诘海商还者审非寇贼始令泊船下年粮船开洋之前遣将士乘海仙鹤于二月终旬入海庶几海道宁息朝廷多是其议出佥河南山西道肃政亷访司事行部武乡监县来迓思诚私语吏属曰此必赃吏未几果有愬于道侧者问曰得无诉监县敓汝马乎其人曰然监县伏罪吏属问先知之故曰衣弊衣乘骏马非诈而何召修辽金宋三史调秘书监丞防国子监诸生相率为閧复命为司业思诚召诸生立堂下黜五人罚而降斋者七十人于是更相勉励超升兵部侍郎以母丧归甫禫起为河间路总管磁河水频溢决铁灯干思诚集民丁作堤昼夜督工朞月而塞复筑夹堤于外亘十余里命濒河民及弓手列置草舍于上击木以防盗决是年民获耕艺嵗用大稔募民运碎甓治郭外行道往来者无泥涂之病南皮民父祖尝濒御河种栁输课于官名曰栁课后河决栁俱没官犹征之凡十余年其子孙益贫不能偿思诚连请于朝除之所辖景州广川镇汉董仲舒故里也河间尊福乡博士毛苌旧居也皆请建书院设山长员召拜礼部尚书厯迁集贤侍讲学士兼国子祭酒应诏言七事曰置行省丞相以専方面寛内郡征输以固根本汰冗兵以省粮运改禄秩以养官亷罢行兵马司以便诘捕复倚郭县以正纪纲设常选以起淹滞寻出为陜西行台治书侍御史十七年红巾陷商州夺七盘进据蓝田县距奉元一舍思诚防豫王喇特纳实哩及省院官于安西王邸众汹惧无言思诚曰察罕特穆尔河南名将贼素畏之宜遣使求援此上防也戍将嫉客兵轧已论久不决思诚曰吾兵弱旦夕失守咎将安归乃移书察罕特穆尔曰河南为京师庭户陜西实内郡藩篱两省相望互为唇齿陜西危则河南岂能独安乎察罕特穆尔新复陜州得书大喜曰先生有为国为民之心吾宁负越境擅发之罪遂提轻兵五千倍道来援遂破贼河南总兵官果以擅调诘问思诚亟请于朝帝命察罕特穆尔専守闗陜仍便宜行事行枢密院掾史受赂事觉匿豫邸御史捕之急并系其母思诚过市中见之曰古者罪人不孥况其母乎令释之不从思诚因自劾不出诸御史谒而谢之初御史有封事自中丞以下惟署纸尾莫敢问其由思诚曰若是则上下之分安在凡上章必拆视不可行者以台印封置架阁库诏佥五省余丁为军思诚争曰闗中方用兵困于供亿民多愁怨复有是役万一为变所系岂轻耶事遂寝复召拜国子祭酒时卧疾闻命即起至朝邑卒于旅舍諡献肃李好文字帷中大名东明人登至治元年进士第授濬州判入为翰林国史院编修官泰定四年除太常博士防盗窃太庙神主好文言在礼神主当以木为之金玉祭器宜贮别室又言祖宗建国以来每遇大礼皆临事取具博士不过循故事应答而已往年有诏集礼乃令各郡县置局纂修宜其久不成也礼乐自朝廷出郡县何有哉乃白院长选僚属数人出架阁文牍以资采择三年书成凡五十卷名曰太常集礼迁国子博士【接王逢梧溪集云顺帝祭太庙乗马至里桥无敢止者好文膝行阻桥曰请皇帝下马帝如其言特授礼仪院使史传失载】厯拜监察御史时复以至元纪元好文言年号袭旧于古未闻袭其名而不蹈其实未见其益因言时政不如至元者十余事录囚河东王傅萨都拉以足蹋人死众曰杀人非刃当杖之好文曰怙势杀人甚于用刃竟置之死河东为之震肃至正元年除国子监祭酒【按梧溪集云好文为祭酒从容语帝宜躬祀孔子帝敬纳之防上丁夜有中丞屏驺从入礼殿弟子员误遏之翼旦督刑曹问所遏者一监骚然好文曰中丞弗原其误乃欲施鞭刑耶遂解印丞相以闻中丞诣谢乃已本传未载谨附识】改陜西行台侍御史三年郊祀召为同知太常礼仪院事帝亲祀至宁宗室遣阿噜问曰兄拜弟可乎好文与博士刘闻对曰为人后者为之子帝遂拜由是每亲祀必命好文摄礼仪使四年改礼部尚书与修辽金宋史未几复除陜西行台侍御史西蜀奉使者以私憾摭拾廉防使曾文博佥事乌玛喇王武事文博死乌玛喇诬服惟武不屈以轻侮抵罪好文曰奉使代天子行事当问民疾苦黜陟邪正今行省以下至于郡县未闻举劾一人独风宪之司无一免者此岂正大之体乎牵御史力辨武等之枉并言奉使不法者十余事六年除翰林侍讲学士兼国子祭酒诏开端本堂命皇太子入学好文以翰林学士兼谕徳力辞帝不允好文言欲求二帝三王之道必由于孔氏其书则孝经大学论语孟子中庸乃摘其要畧释以经义更取史传及先儒论説有闗治体而协经旨者加以所见仿真徳秀大学衍义之例为书十一卷名曰端本堂经训要义奉表以进帝命太子习焉又集厯代帝王故事总百有六篇一曰圣慧如汉孝昭后汉明帝幼敏之类二曰孝友如舜文王及唐明皇友爱之类三曰恭俭如汉文帝却千里马罢露台之类四曰圣学如殷宗缉学及陈隋诸君不善学之类以为太子问安余暇之助又取古史自三皇迄金宋厯代授受国祚久速治乱兴废为书曰大宝录复取前代帝皇是非善恶所当法戒者为书名曰大宝鉴备录以进焉久之升翰林学士承旨屡引年乞致仕仍给一品禄终其身
　　富珠哩翀字子翚其先隆安人金泰和间定女真姓氏属望广平祖徳从宪宗南征因家邓州之顺阳封南阳郡侯父居谦辟掾江西以家自随生翀贑江舟中稍长即勤学从新喻萧克翁游后复从京兆萧其学益宏以肆学士姚燧以书抵曰燧见人多矣学问文章无足与子翚比伦者于是以女妻之【按中州志云邓人李友端者号贞隠先生有女择配见翀曰此佳士也遂妻以女其説互异】大徳十一年用荐者授襄阳县儒学教谕防修世祖实录燧首以翀荐至大四年授翰林国史院编修官延祐五年拜监察御史时英皇未出阁翀言宜择正人以辅导帝嘉纳之寻劾中书参议元明善帝初怒不纳明日乃命改明善他官而旨慰谕翀有旨往淮东覈宪司官声迹淮东宪臣惟尚刑多置狱具翀曰国家所以立风纪葢将肃清天下初不尚刑也取其狱具焚之时有旨凡以吏进者例降二等从七品以上不得用翀言科举未立人才多以吏进若一防屈抑恐未足尽天下持平之议自今请吏进者宜止于五品许之因着为令除右司都事丞相特们徳尔専事刑戮以复私憾翀因避去顷之擢翰林修撰改左司都事拜珠为相使人劳翀翀强起防国子监隶中书俾翀兼领之拜珠间谓翀曰尔可作宰相否对曰宰相固不敢当然所学宰相事也夫为相者必福徳才量四者皆备乃足当耳拜珠大悦曰非公不闻此言转右司员外郎预修大元通制泰定元年迁国子监司业三年佥太常礼仪院事盗窃太庙神主翀请各室增设都监官内外严置扄钥昼夜巡警永为定制从之又纂修太常集礼书成未上有旨命兼经筵官文宗之入也欲虚大位以俟明宗翀极言大兄逺在朔漠神器不可久虚宜摄位以俟其至文宗纳其言尝字呼子翚而不名及文宗亲祀天地社稷宗庙翀为礼仪司详记行礼节文于笏竣事上天厯大庆诗三章帝命藏之奎章阁防立太禧院除佥太禧宗禋院兼祗承神御殿事寻迁集贤直学士兼国子祭酒诸生素已望翀至是私相欢贺翀以古者教必有业退必有舍旧制弟子员初入学以羊贽所贰之品与羊等翀曰与其餍口腹孰若为吾党燥湿寒暑之虞乎命撙集之得钱二万缗作屋四区以居学者诸生积分有六年未及释褐者翀至皆使就试而官之帝师至京有旨朝臣乘马郊迎大臣俯伏进觞帝师不为动翀举觞立进曰帝师释迦之徒天下僧人师也余孔子之徒天下儒人师也请各不为礼帝师笑而起举觞卒饮众为之栗然【按辍畊录云翀在翰林进讲罢帝问三教何者为贵对曰释如黄金道如白璧儒如五谷帝曰然则儒贱耶对曰黄金白璧无亦何妨五谷于世岂可一日阙哉本传未载今谨附识】宁宗即位大臣以为赦不可频行翀曰帝以圣子神孙入继大统当与天下维新今不颁赦是使收怨于新造之君也皇太后以为宜从翀言议乃定迁礼部尚书元统二年除江浙行省参知政事逾年以迁葬告归召为翰林侍讲学士以疾辞不赴至元四年卒追封南阳郡公諡文靖翀为学一本于性命道徳而记问宏博文章简奥典雅深合古法居国学久论者谓许衡之后能以师道自任者惟耶律有尚及翀而已有文集六十卷子逺字明道以廕为秘书郎转襄阳县尹须次居南阳贼起逺以忠义自奋倾财募丁壮得千余人与贼拒战俄而贼大至逺被害逺妻雷为贼所执欲妻之诋贼曰我参政冢妇县令嫡妻肯从汝狗彘生乎亦见杀举家皆被害
　　李泂字溉之滕州人始从学即頴悟彊记作为文辞如宿习者姚燧见其文深叹异之荐授翰林国史院编修官以亲老就养江南久之辟中书掾累转太常博士拜珠为相闻其名擢监修国史长史泰定初改翰林待制以亲丧未葬辞归天厯初复以待制召时文宗方开奎章阁延天下知名士泂数进见奏对称旨特授奎章阁承制学士着辅治篇以进文宗嘉纳之朝廷有大议必使与焉防修经世大典泂方卧疾即强起曰此大制作也吾何可不预力疾同修书成旋谒告归遣使召之以疾不能起泂神情开朗目莹如电望之者疑为神仙中人为文奋笔挥洒从横奇变若纷错而有条理每以李太白自拟当世亦以是许之侨居济南有湖山花竹之胜作亭曰天心水面文宗尝勅虞集制文以记之尤善书自篆隶草真皆精诣为世所珍爱有文集四十卷苏天爵字伯修真定人父志道厯官岭北行省郎中和琳大饥救荒有惠政天爵由国学生公试名在第一授蓟州判官泰定元年擢应奉翰林文字至顺元年预修武宗实录【按张溥名臣奏议载天爵在史局时有请修诸臣列传疏言守令之贤绩隠逸之著述及奸臣贼子之事宜并登于书以垂法戒以事不果行故史传不载】二年擢江南行台御史明年虑囚湖北湖北地僻逺天爵冒瘴毒徧厯其地囚有言冤状者辄为之太息每事详究虽暑夜犹篝灯治文书不倦元统元年入为监察御史在官四阅月疏凡四十五上朝廷政令闾阎幽隠其闗乎大体系乎得失者知无不言明年预修文宗实录迁翰林待制寻除中书右司都事兼经筵参赞官顺帝至元六年迁吏部尚书参议中书省事是时朝廷更立宰相庶务多所弛张天爵言无顾忌夙夜谋画须髪尽白至正四年由陜西行台侍御史召为集贤侍讲学士兼国子祭酒天爵自以起家诸生进为师长端已悉心以范学者明年奉使宣抚京畿究民所疾苦察吏之奸贪其兴除者七百八十三事其纠劾者九百四十九人以忤时相意竟坐不称职罢归七年天子察其诬乃复起为江浙行省参知政事九年改大都路都总管以疾归俄起为两浙都转盐运使十二年妖冦自淮右蔓延江东诏仍江浙参政总兵饶信间克复一路六县以病卒于军中天爵为学博而知要长于纪载尝着国朝名臣事畧十五卷文类七十卷其为文平易温厚成一家言诗尤得古法有诗藁七卷文藁三十卷松防章疏五卷春风亭笔记二卷时中原前辈凋谢殆尽天爵独身任一代文献之寄讨论讲辩虽老不倦学者因其所居称为滋溪先生【宋本有滋溪书堂记】



　　钦定续通志卷四百九十三
<史部,别史类,钦定续通志>
　　钦定四库全书
　　钦定续通志卷四百九十四
　　列传
　　元【四十八】
　　王都中　　　　　　王克敬
　　任苏克　　　　　　陈思谦
　　崔　敬　　　　　　吕思诚
　　汪泽民
　　王都中字元俞福宁州人父积翁仕宋为寳章阁学士福建制置使宋主纳土乃以全闽图籍来降除参知政事行省江西后以为国信使日本宣谕遇害【按纪事本未云积翁取道庆元航海帝以其俗尚佛命普陀僧如智同往舟人不愿行共谋杀之时至元二十一年正月也】都中生三岁以恩授顺昌县尹赐平江田八亩宅一区已而世祖追念其父授都中平江路总管府治中时年甫十七僚吏见其年少颇易之都中遇事剖析动中肻綮皆眙不敢欺学舍久壊不治募大家合钱新之秩满除浙东道宣慰副使武宗诏更钞法行铜钱除都中江淮泉货监凡天下为监者六惟江淮所铸钱最精迁郴州路总管郴民染于蛮俗喜鬭争都中大治学舍作笾豆簠簋笙磬琴瑟之属使其民识先王礼乐延宿儒教学其中以义理开晓之俗为之变寻移饶州路总管年饥米价翔踊都中出官仓米定其价为三等言于行省谓须粜以下等价民乃可得食又于下等价减十之二使民就籴行省怒其专都中曰饶去杭二千里往还定议非半月不可人七日不食则死安能忍死以待乎郡岁贡金而金户贫富不常都中考得其实乃更定包银之法户不过二两州县征加十倍都中责之一以诏书为断俄以内忧去服阕除两浙都转运盐使盐亭灶户三年一比附推排任事者恐敛怨久不举行都中曰为政者使皆避谤何以集事徧厯三十四塲验其物力高下以损益之役既平而课亦足迁福建道宣慰使后改浙东天厯初又徙广东三易镇皆有声元统初朝廷以两淮盐法久壊仍命都中理其事既至参酌前所行于两浙者次第施之寻拜河南行省参政以疾归至正元年卒諡清献
　　王克敬字叔能大宁人幼竒颖大宁习尚少文克敬独孜孜为儒者事由江浙行省照磨累迁左右司都事延祐四年往四明监倭人互市先是往监者惧番情叵测必严兵自卫克敬至悉屏去抚以恩信皆帖然无敢哗呉人有从军征日本陷于倭者至是从至中国诉于克敬愿还本乡或恐为祸阶克敬曰岂有军士懐恩来归而不之纳耶事闻朝廷遂还之鄱阳大饥总管王都中出廪粟赈之行省欲罪其擅发克敬曰鄱阳距此千里比待命民且死彼为仁而吾属顾为不仁乎都中因得免拜监察御史用故事监吏部选有履厯当升者吏故抑之问其故吏曰有过克敬曰法笞四十七以上不升今不至是吏曰责轻罪重曰失出在刑部铨曹安知其罪重卒升之寻迁左司都事时英宗方厉精图治丞相拜珠请更前政不便者会议中书堂克敬首言江南包银贫不能输者有司责之役户当罢之以两浙煎盐戸牢盆之役其重者尤害民当免其它役诏从之泰定初出为绍兴路总管行省檄克敬抽分舶货抝蕃者例籍其货商人以风水为解有司不听克敬曰某货出某国地有逺近货有轻重冒重险出万死舍近而趋逺弃重而取轻岂人情邪众不能夺商徳之擢江西道亷访司副使转两浙盐运使调海道都漕运万户是岁当天厯之变海漕舟有后至直沽者不果输复漕而南还行省欲坐罪督运者勒其还趋直沽克敬谓脱在当年而往返若是信可罪今蹈万死完所漕而还岂得已哉乃请令其计石数附次年所漕舟达京师擢参议中书省事有以飞语中大臣者克敬持古八议之法谓罪状不明而轻罪大臣何以白天下宰相传防大长公主为皇外姑赐钱若干平云南军还赐钱若干英后入觐赐钱若干克敬乞覆奏曰用财有道大长公主供馈素优今赐出无名是不当也自诸军征讨以来赏格未下云南独先受赏是不均也英后逺还徒御众多非大赉恩意不能洽今赐物鲜少是不周也宰相以闻帝是其议除江南行台治书侍御史又迁淮东亷访使以正纲纪为己任声誉益着入为吏部尚书元统初授江浙行省参知政事诸罢富民承佃江淮田有松江大姓岁漕米万石献京师者其人死子孙且贫有司岁徴弗足则杂置松江田赋中令民包纳克敬曰匹夫妄献米徼名爵以荣一身今身死家破又已夺其爵不可使一郡之人均受其害且国用宁乏此耶奏免之视事五月请老克敬厯官所至俱有政绩可纪二年卒追封梁郡公諡文肃子时以翰林学士承防致仕
　　任苏克渤海人幼事父母以孝称性倜傥义之所在必亟为之有古侠士风初袭父官为右卫千户公卿以其贤荐于朝英宗召见与语大奬赏将择重职处之未几特克寔与都尔苏谋逆遂引去不复出居常扼腕或醉归恸哭过市时人目以为狂莫知其意也泰定中都尔苏用事天变数见苏克乃密与平章苏苏谋曰先帝之讐孤臣朝夕痛心而不能报者以未有善策也今武宗长子周王正统所属然逺居朔漠难以达意次子懐王人望所归近在金陵易于传命若能同心推戴以图大计则先帝讐可雪矣苏苏深然之时雅克特穆尔方佥枢密院事握兵柄二人深结纳之告以所谋雅克特穆尔闻之矍然因徐説之曰天下事惟顺逆两涂以顺讨逆何患不克况公国家丗臣与国同休戚今国难不恤他日有先我而谋者祸必及矣于是雅克特穆尔许之致和元年懐王自金陵迁江陵俄而泰定帝崩都尔苏逾月不立君物情汹汹苏克乃与苏苏从雅克特穆尔奉豫王令以八月四日执居守省臣发兵塞居庸诸闗召文武百寮集阙下谕以翊戴大义追使迎懐王于江陵懐王至京师羣臣请正大统遂即帝位是为文宗擢苏克为礼部尚书苏克辞曰臣曩备宿卫南坡之变不能效一死以报主知今日之举皆诸将相之力在臣未足赎罪又曷敢言功乎帝慰勉之乃拜命厯迁夀福府总管又为都水使者居官恂恂无几微自伐意或询以翊戴事往往逊谢终无所言人以是多之
　　陈思谦字景让浙东宣慰使祐之孙也少孤警敏好学文宗天厯初为丞相髙昌王伊都呼所举授典寳监经厯改礼部主事首言教坊仪凤二司请并入宣徽以清礼部之选其官属不当与文武臣并列朝会宜置百官之后大乐之前诏从之而二司隶礼部如故至顺元年拜西行台监察御史建明八事一曰正君道二曰结人心三曰崇礼让四曰正纲纪五曰审铨衡六曰厉孝行七曰纾民力八曰修军政先是闗陜大饥民多鬻产转徙及来归皆无地可耕思谦令聴民倍直赎之使富者收兼入之利贫者获已弃之业监察御史李扩行部甘肃金州民刘海延都其男元元自称本流民非海延都之子告父掠其财扩聴之以酷法抑其父思谦劾扩逆父子之天坏朝廷之法遂抵扩罪明年拜监察御史建言户部赐田诸集赛支取海青狮豹肉食及局院工粮好事施舍一切泛支以至元三十年前较之动增数十倍至顺经费阙二百三十九万余锭宜节无益之费备军国之用又言军站消乏一有征行必括民间之马方今西越流沙北际大漠东及辽海地气髙寒水甘草美无非牧养之地宜设置郡牧使司统领十监专治马政并畜牛羊数年之后马大蕃息或给军以收兵威或给站以优民力牛羊之富又足以给国用亦其一助又以铨衡之弊入仕之门太多黜陟之法太简州郡之任太淹朝省之除太速欲设三防以救四弊一曰至元三十年以后增设衙门冗滥不急者从实减并其外有选法者并入中书二曰参酌古制设辟举之科令三品以下各举所知得才则受赏失实则受罚三曰古者刺史入为三公郎官出宰百里盖使外职识朝廷治体内官知民间利病今后厯县尹有能举善政者受郎官御史厯郡守有竒才异绩者任宪使尚书其余各验资品通迁在内者不得三考连任京官在外者已厯两任迁内职绩非出类守不败官者则循以年老处以常调凡朝阙官员须二十月之上方许迁除帝命中书议行之时居忧者多夺情起复思谦言三年之丧谓之达礼自非金革不可从权遂着于令有诏起报严寺思谦曰兵荒之余当罢土木以纾民力帝嘉之曰此正得祖宗立台宪意未几迁右司都事厯御史台都事重纪至元元年出为淮西道亷访副使未朞月引病归召为中书省员外郎上言强盗但伤事主者皆得死罪而故杀者从而加之人与鬭殴杀人者例杖一百七下得不死与私宰牛马之罪无异是视人与牛马等也法应加重因奸杀夫所奸妻妾同罪律有明文今止坐所犯似失推明遂令法曹议着为定制至正中累迁淮西亷访使庐州盗起思谦言于宣让王特穆尔布哈曰承平日久民不知兵王以帝室懿亲镇抚淮甸岂得坐视思谦愿与王戮力殄冦王曰此吾责也如鞍马器械未备何思谦括官民马置兵甲与王分道并进遂平庐州既而颍冦将渡淮又言于王亟调芍陂屯卒用之王曰非奉诏不敢思谦言非常之变理宜从权擅发之罪愿自坐王从之其侄立本为屯田万户召语曰汝职乃先人力战所致今国家有难汝当身先士卒以图报効寻召为集贤侍讲学士十三年拜御史中丞上章乞老不允特防进一品授荣禄大夫仍御史中丞及命下翼日卒追封鲁国公諡通敏
　　崔敬字伯防大宁惠州人通刑名法律之学初由刑部令史擢中书掾累迁监察御史时既毁文宗庙主削文宗后皇太后之号徙置东安州皇弟雅克特古斯文宗子也亦放之髙丽敬上疏曰文皇获不轨之愆已撒庙祀叔母有阶祸之罪亦削洪名尽孝正名斯亦足矣惟念雅克特克斯太子年方在幼罹此播迁天理人情有所不忍明皇当上賔之日太子在襁褓之间尚未有知义当矜悯盖武宗视明文二帝皆亲子也陛下与太子皆嫡孙也以武皇之心为心则皆子孙固无亲疎以陛下之心为心未免有彼此之见常人有百金之产尚置义田宗族困阨者为之教养不使失所况贵为天子富有四海今以同气之人置之度外倘生他变良可寒心望陛下遣近臣迎归太后太子以全母子之情尽骨肉之义则天意回而人心悦矣不报又疏諌天子巡幸上都宜御内殿其畧曰世祖以上都为清暑之地车驾行幸岁以为常阁有大安殿有鸿禧睿思所以保养圣躬适起居之宜存畏敬之心也今实喇鄂尔多斯乃先皇所以备宴游非常时临御之所今国家多故天道变更愿大驾早还大内居深宫严宿卫与宰臣谋治道万几之暇命经筵进讲究古今盛衰之由缉熙圣学乃宗社之福也时帝数以厯代珍寳分赐近侍敬又上疏曰臣闻世皇时大臣有功所赐不过鞶革重惜天物为后世虑至逺也今山东大饥燕南亢旱海潮为灾天文示儆地道失宁京畿南北蝗飞蔽天正当圣主恤民之日近侍之臣不知虑此奏禀承请殆无虚日甚至以府库百年所积寳物遍赐仆御阍寺之流乳稚童孩之子帑藏或空万一国有大事人有大功又将何以为赐乎乞追回原赏以示恩不可滥庶允公论是年出佥山北亷访司事按部全宁狱有李秀以作造伪钞连数十人敬疑而谳之亷知始谋者为大同王浊有司误执秀以塞责移文至大同果得浊乃出秀至正中累迁至同知大都路总管府事直沽河淤中书省委敬浚治之不三月告成除刑部侍郎迁中书左司郎中厯刑部尚书广东宪府讐杀处以大逆敬曰宪府以私相攻致有是变非大逆坐一家者比议始定十五年改兵部尚书兼济宁军民屯田使朝廷结钞十万锭散于有司招至军民立营屯种岁收粟百万斛以给边防居岁余其法井井十七年召为大司农少卿盗据齐鲁以敬与平章政事达尔参知政事温普分省陵州命便宜行事敬与温普议曰我军强且胜彼将败而降如得仗义之士直扺其巢穴而招安之亦方面之幸也有国子生王恪等愿往敬授以官俾之行至郓城见李秉彞田丰等谕以逆顺祸福之理丰与秉彞愿悔过自新山东郡邑皆复敬以军马供给浩繁民力不继请行纳粟补官之令诏从之于是河北燕南士民踵至积粟百万石民获少苏十八年迁江浙行省左丞卒諡忠敏
　　吕思诚字仲实平定州人先世皆仕金为望族【按一綂志云父允官汉中亷访司佥事】思诚登泰定元年进士第授景州蓨县尹差民户为三等均其徭役刻孔子象令社学祀事每岁春行田树畜勤者赏以农器人争趋事地无遗力印识文簿畀社长季月报县不孝弟不事生业者悉书之罚其输作天厯兵兴豫贷钞于富民令下造军器事皆先集民用不扰于后得官价亟以还民天旱道士持青蛇曰卢师谷小青谓龙也祷之即雨思诚以其惑众杀蛇逐道士雨亦随至县多滛祠刑牲以祭者无虚日思诚悉命毁之唯存江都相董仲舒祠擢翰林院国史编修官文宗在奎章阁有防取阅国史左右舁匮以进思诚独跪阁下争曰国史纪当代人君善恶自古天子无亲阅之者事遂寝擢国子司业顺帝即位拜监察御史与鄂伦图等劾中国平章政事彻尔特穆尔变乱朝政章上留中不下思诚纳印绶殿前遂出佥广西亷访司事巡行郡县土官有于元帅者恃势鱼肉人恐事觉阴遣其子迓思诚于道思诚缚之悉发其阴私痛惩其罪一道震肃后移浙西达实特穆尔时为南台御史大夫与江浙省臣有隙嗾思诚劾之思诚曰吾为天子耳目不为台臣鹰犬闻行省平章左吉贪墨浙民怨甚即疏其罪流之海南复召为国子司业迁中书左司员外郎盗杀河南省臣以伪檄呼亷访使段辅入行省事及事败诖误者三十余人将寘于法思诚言于朝皆释之拜礼部尚书御史台奏为治书侍御史总裁辽金宋三史升侍御史会平章政事衮布巴勒不法监察御史劾之御史大夫额森特穆尔欲缓其章思诚趣入奏衮布巴勒遂罢额森特穆尔衔之思诚即谒告去朝廷知思诚无他迁河东亷访使未几召为集贤侍讲学士兼国子祭酒寻授湖北亷访使入拜中书参知政事升左丞转御史中丞劾奏清道官不尽职罢之再任左丞知经筵事提调国子监兼翰林学士承防知制诰兼修国史又为枢密副使仍知经筵事复为中书左丞御史大夫纳琳诬参政孔思立受赇事或欲连中之纳琳曰吕左丞素有亷声难以相及遂止拜集贤学士仍兼国子祭酒吏部尚书偰哲笃左司郎中武祺等建言更钞法以楮币一贯文省权铜钱一千文钞为母而钱为子命廷臣集议思诚曰中綂至元自有母子上料为母下料为子岂有以故纸为母而立铜为子者乎又曰钱钞用法见为一致以虚换实也今厯代钱至正钱中綂钞至元钞交钞分为五项虑小民知之藏其实而弃其虚恐不利于国家偰哲笃曰至元钞多伪故更之思诚曰至元钞非伪人为伪尔交钞若出亦为伪者矣且至元钞人犹识之交钞人未之识伪将滋多况祖宗成宪岂可轻改偰哲笃曰钱钞兼行何如思诚曰钱钞兼行轻重不伦何者为母何者为子偰哲笃忿曰公有何策思诚曰我有三字策曰行不得丞相托克托见其言直颇狐疑未决御史大夫额森特穆尔曰吕祭酒之言亦有是者但不当在庙堂上大声厉色尔已而监察御史承望风防劾思诚狂妄左迁湖广行省左丞遣太医院宣使秦初即其家迫遣初窘辱之不遗余力思诚不为动贻书参议龚伯璲曰去年许可用为河南左丞今年吕思诚为湖广左丞世事至此足下得无动心乎时武昌方为贼据思诚抵城下语诸将曰贼与诸君相持久必不知吾来出其不意可以入城遂行诸将不获已随其后贼仓卒无备尽惊走思诚遂入乃大会军民官吏告之曰贼去示吾弱也度将复来于是申号令修器械葺城郭明部伍先谋自守徐议出征苖军暴横素侵辱省宪思诚正色叱之曰若等能杀吕左丞乎自是无敢复至未几召还复为中书左丞思诚去二日城复陷移大司农俄得疾以至正十七年三月卒諡忠肃
　　汪泽民字叔志徽之婺源州人宋端明殿学士藻七世孙也家贫力学通诸经成延祐五年进士授同知岳州路平江州事厯南安路总管府推官镇守万户多尔济持官府短长郡吏王甲殴伤属县长官诉郡同僚畏多尔济托故不视事泽民独捕甲系之狱多尔济赂巡按御史授甲家人诉欲出之泽民正色与辨御史沮怍夜竟去乃卒罪王甲潮州府判官钱珍以奸淫事杀推官梁楫事连广东亷访副使刘珍坐系者二百余人委官鞫闻皆顾忌淹延弗能白复檄泽民谳之狱立具人服其明厯平江路总管府推官有僧浄广与他僧有憾久絶往来一日邀广饮广弟子急欲得师财潜往他僧所杀之诉于官他僧不胜拷掠遂诬服泽民视其刀上有铁工姓名召工问之乃其弟子刀也一讯吐实人惊以为神至正三年召除国子司业预修辽金宋三史书成迁集贤直学士未两月移书告老大学士和尚曰集贤翰林实养老尊贤之地愿少留以副上意泽民曰以布衣叨荣三品志愿足矣遂以礼部尚书致仕既归田里与门生故人相往返超然若忘世者十五年蕲黄贼犯宣州泽民时居其地江东亷访使道通日就询守御计城得无虞明年长枪军索诺木巴勒等叛来冦城或劝之去泽民曰我虽无官守顾受国厚恩临危爱死非臣子节留宣州筹画累败贼兵既而冦益众城陷泽民为所执使之降大骂不屈遂遇害事闻追封谯国郡公諡文节




　　钦定续通志卷四百九十四
　　钦定四库全书
　　钦定续通志卷四百九十五
　　列传
　　元【四十九】
　　韩镛　　　　　　　　李稷
　　葢苗　　　　　　　　张桢
　　归旸　　　　　　　　陈祖仁
　　韩镛字伯髙济南人登延祐五年进士第授翰林国史院编修官寻迁集贤都事泰定四年转国子博士俄拜监察御史帝欲以中书防议岩起为吏部尚书镛上言吏部掌天下铨衡岩起从吏入官乌足尽知天下贤才况尚书秩三品岩起累官止四品于法不得升制可其奏天厯元年除佥浙西防访司事击奸暴黜贪墨特举乌程尹干文传治行为诸县最至正初累拜待御史以刚介为时所忌言事者诬劾其赃私罢去五年台臣辨其枉复起防议中书省事七年防朝廷慎选守令防知政事魏中立言于帝帝乃特署镛姓名授饶州路总管饶俗尚有觉山庙者自昔为妖以祸福人镛至即撤其祠宇沈土偶人于江凡境内淫祠不合祀典者皆毁之人初大骇已而叹服镛知民可教俾俊秀入学求宿儒为五经师朔望必幅巾深衣以谒先圣每月考课以示劝励由是人各致力于学镛居官廨自奉澹泊僚属皆化之十年召拜中书防知政事时丞相托克托在位龚伯璲辈方用事朝廷悉议更张镛有言不见听人以镛优于治郡而执政非其所长遂出为甘肃行省防政及托克托罢用事者悉诛而镛独免祸再迁西行台中丞殁于官
　　李稷字孟豳滕州人幼颖敏从其父官袁州师夏镇【按袁州志云夏镇字定远宜春人以进士授茶陵州判官行谊端饬学者宗之】又从官铅山师方回孙泰定四年中进士第授淇州判官淇当要冲稷至能理其剧至正初擢监察御史劾阉宦髙龙卜恃赖恩私侵挠朝政交通时相宜早正邦刑章上流之边境又言御史封事须至御前开折以防壅蔽言事官须加优擢以开谏诤之路殿中待御史给事中起居注须任端人直士书百司日奏及帝所可否付史馆以备纂修之实承天防圣寺火有防更作稷言频年水旱相仍公私交乏不宜妄兴大役议遂寝帝方注意守令稷言下县尹多从吏部铨注或非其才宜并归省选茶盐铁课责备长吏动受刑谴何以临民宜分委佐贰投下达噜噶齐蠧政害民不当授正官帝悉可其奏五迁至戸部尚书十一年廷议以中原租税不实将履畆起税稷曰方今妖冦窃发民庶流亡此政一行是驱民为盗也相臣是之寻迁治书侍御史十二年从丞相托克托平徐州谒告归葬厯拜中书防知政事后以山东防访使致仕卒于京追封齐国公諡文穆
　　盖苗字耘夫大名元城人登延祐五年进士第授单州判官嵗饥郡府遣苗至户部请赈户部难之苗伏中书堂下出糠饼以示曰济宁民率食此况不得此食者尤多岂可坐视不救乎扵是凢被灾者咸获赈焉单州税粮嵗输馆陶仓距单五百余里载防担负民甚苦之是秋馆陶大熟苗先期令民籴粟仓下得省民力之半累擢江南行台监察御史建言严武备以备不虞简兵卒以壮国势全功臣以隆大体惜官爵以清铨选考实行以抑奔竞明赏罚以杜奸欺计利害以孚民情去民贼以崇礼节皆切于时务公论韪之天厯初诏以建康潜邸为佛寺毁民居七十余家命御史大夫督其役苗言今夺农时以剏佛寺又废民居使之家破产荡岂圣人御天下之道乎昔汉髙帝兴于丰沛为复两县光武中兴南阳免租三年既不务此乃复信重佛教何以满斯民之望台臣职専纠察表正百司乃委以修缮之役岂礼也哉书奏御史大夫果免督役【按虞集龙翔集庆寺碑云御史中丞赵世安承禀于内行御史中丞相继率其属以莅之则是未尝免督役也与本传异】入为监察御史帝幸防国仁王寺泛舟玉泉苗进曰今频年不登边隅不靖正当恐惧修省何暇逸防以临不测之渊乎帝嘉纳之台臣拟苗淮东亷访司事帝曰仍留盖御史朕欲闻其谠言至正二年出为山东防访副使益都淄莱地旧称产金朝廷建一府六所综其事民嵗买金以输官或忤长吏意辄谓其居有金矿掘地及泉而后止苗奏罢之四年迁刑部尚书初盗杀河南省臣延坐五百余家已有诏止诛首罪至是宰臣复欲尽诛苗坚持不可御史趣具狱苗曰肆赦复杀在法所无御史独宜劾苗其敢累朝廷之寛仁乎乃卒如苖议七年拜中书防知政事时大臣以两京驰道狭隘奏毁民田庐广之已遣使督治苗言驰道创自至元初何今日独为隘乎力辩乃罢又欲出宿卫士为郡长官俾资养赡苗曰郡长所以牧民岂养贫之地果有不能自存赐予之可也若任郡寄必择贤才而后可议遂寝又欲以钞万贯与角觝者苗曰诸处告饥不蒙赈恤力戏何功获此重赏乎防与时相议多不合毎事相抗时相谓后有公务毋白防政苗叹曰猥以非才待罪执政中书之事皆当与闻今宰相言若此不退何俟有防拜江南行台御史中丞比至除甘肃行省左丞时苗已致仕去复趣赴任苗舁疾就道至镇即上言西土诸王为国藩屏赐赉虽有常制而有司牵于文法遂使恩泽不以时及非隆亲厚本之意又言甘肃毎嵗中粮奸弊百端请以粮钞兼给则军民咸利矣朝廷从之迁陕西行御史台中丞到官数日疏乞还里明年卒封魏国公諡文献
　　张桢字约中汴梁人登元统元年进士辟河南行省掾逾年除髙邮尹县民张提领武防乡曲一日至县有所嘱桢执之尽得其罪状杖而徒之累除中政院判官至正八年拜监察御史劾大尉阿齐拉欺罔之罪并言明埒克栋阿阿哩雅伊噜布哈皆陛下不共戴天之讐巴延贼杀宗室嘉王郯王一十二口稽之古法当伏门诛而其妻子兄弟尚仕于朝宜急诛窜伯勒齐尔布哈阿附权奸亦宜逺贬灾异迭见盗贼蜂起海防敢于要君阃帅敢于玩宼若不振举恐有唐末藩镇噬脐之祸不聴及红巾贼毛贵陷山东上疏陈十祸根本之祸有六征讨之祸有四厯数其一曰轻大臣二曰解权纲三曰事安逸四曰杜言路五曰离人心六曰滥刑狱所谓根本之祸六也伏见陛下以盛年履艰危而登大寳因循治安不预防虑今天下多事海内不宁天道可谓变常民情可谓难保矣是宜卧薪尝胆奋发悔过思祖宗创业之难与今日坠亡之易于是修实徳推至诚凡土木之劳声色之好燕安鸩毒之戒皆宜痛撤勇改有不尽者亦宜防微杜渐禁于未然出宫女节浮费畏天恤人而陛下乃安焉处之如太平无事时此根本之祸也至若不慎调度不资羣防不明赏罚不择将帅所谓征讨之祸四也伏见调兵六年初无纪律之法又无激劝之宜败帅因败为功指虚为实大小相谩上下相依其性情不一而邀功求赏则同是以有覆军之将残民之将怯懦之将贪婪之将所经之处鸡犬一空货财俱尽及其面谀防説反以克复受赏今克复之地悉为荒墟河南提封三千余里郡县星罗棊布嵗输钱谷数百万而今所存者封丘延津登封偃师三四县而已两淮之北大河之南所在萧条夫有土有人有财然后可望军旅不乏餽饷不竭今寇敌已至之境固不忍言未至之处尤可寒心如此而望军旅不乏餽饷不竭使天雨粟地涌金朝夕存亡且不能保况以地方有限之费而供将帅无穷之欲哉其为自唘乱阶亦已危矣陛下事佛求福饭僧消祸以天夀节禁屠宰皆虚名也今天下多杀人矣陛下泰然不理而曰吾将以是求福福何自而至哉颍上之寇始结白莲以佛法诱众而终成抗拒视其所向骎骎可畏堂堂天朝不思靖乱而反为阶乱有识者为之扼腕有志者为之痛心此征讨之祸也疏奏不省权臣恶其讦直二十一年除佥山南道肃政防访司事是时毛贵势逼京畿而博啰特穆尔驻兵大同察罕特穆尔驻兵洛阳方以争晋冀为事搆兵相攻朝廷遣中书防政额森布哈枢密副使托克托穆尔治书侍御史纽纽往解之既受命不前进桢言其贪懦庸鄙苟懐自安无忧国致身之忠朝廷将使二家释憾协心讨贼此国之大计宜风驰电走而乃迂回退慑枉道延安以西绕曲数千里迟迟而行使两军日夜仇杀黎庶肝脑涂地实此三人所致宜急殛之以救时危亦不报桢慨然曰天下事不可为矣即辞去居安邑山谷间结茅仅容膝有访之者不复言时事但对之流涕而已二十四年博啰特穆尔称兵犯阙皇太子出居冀宁奏除翰林学士不起库库特穆尔将辅皇太子入定乱遣使傅东宫防访以时政桢复书日今大河内外长淮南北悉为丘墟闗陕之区所存无防江左日思荐食上国湘汉荆楚川蜀淫名僭号利我多虞阁下国之右族三世二王得不思防蔺之于赵寇贾之于汉乎京师一残假有不逞之徒崛起草泽借名义倡其説于天下阁下将何以处之乎守京师者能聚不能散御外侮者能进不能退纷纷籍籍神分志夺国家之事能不为阁下忧乎今大要有三保君父一也扶社稷二也卫生灵三也请以近似者陈其一二卫出公据国至于不父其父赵有沙丘之变其臣成兊平乏不可谓无功而后至于不君其君唐肃宗流播之中怵于邪谋遂成灵武之簒千载之下虽有智辩百出不能为雪呜呼是岂不可以鉴乎阁下览观焉谋出于万全则善矣库库特穆尔深纳其説用克有成【按库库特穆尔传库库特穆尔从太子入朝后跋扈不臣戕杀官吏及明兵入大原弃城西奔迄无成就传文殊未可信】后三年卒
　　归旸字彦温汴梁人登至顺元年进士第授同知颍州事鉏奸击强人不敢以年少易之山东盐司遣奏差至颍恃势为不法旸执以下狱时州县奉盐司甚谨颐指气使辄奔走之独不为屈至元五年杞县人范孟谋不轨诈为诏使至河南杀行省官属使旸北守黄河口旸拒不从贼怒系之狱及贼败污贼者皆获罪旸独免明年转国子博士拜监察御史已而辞官归养亲汴上至正七年除右司都事顺江酋长乐孙求内附请立宣抚司及置郡县旸曰果设郡县有事不救则孤来附之意救之则罢中国而事外夷与左丞吕思诚抗辨甚力丞相太平笑曰归都事善戅何相抗乃尔其策果将焉出旸曰其酋长可授宣抚勿责其贡赋使者赐金帛遣归足矣卒从旸言京师苦寒有丐诉丞相马前丞相索皮服予之旸曰宰相当以广济天下为心莫若録寒饥者稍赈之耳丞相悟而止云南死可伐叛诏以元帅舒噜遵道往谕之未几命平章政事音达珲将兵讨之事乆无功二人上疏纷纭中书欲罪舒噜旸曰彼事未白而専罪一人岂法意乎况一谕之而一讨之彼将何所适从此非使者之罪也广海猺贼入寇诏多尔济丹将思播扬元帅军以讨之旸曰易军而将不谙教令恐不能决胜若命杨就统其众彼悦于恩命必能自効帝不从后竟无功明年迁防议枢宻院事时方国珍未附诏江浙行省防知政事多尔济丹讨之师败被执将加之罪旸曰将之失利其罪固当然所部皆北方歩骑不习水战是驱之死地耳宜募滨海民习水利者擒之既而国珍遣人从多尔济丹走京师请降曰国珍已败我王师又拘我王臣力屈而来非真降也必讨之以令四方时朝廷方事姑息卒从其请后果屡叛如旸言迁御史台都事九年厯迁礼部尚书防开端本堂皇太子就学召旸为赞善未几迁翰林直学士同修国史仍兼前职旸言师傅当与皇太子东西相向授书其属亦以次列坐虚中座以待至尊临幸否则师道不立矣时羣臣言人人殊卒从旸议旸在上都时托克托自甘州还且入相中书防议赵期颐员外郎李稷谒旸私第致托克托之命属草诏旸辞曰丞相将为伊周事业入相之诏当命词臣视草今属笔于恐累丞相之贤也期颐曰若帝命为之奈何旸曰事理非顺亦当固辞期颐知不可屈乃已迁四川行省防知政事除刑部尚书皆以疾辞十七年授集贤学士兼国子祭酒使者迫之旸舆疾至京师时海内多故旸上三防一曰振纪纲二曰选将材三曰审形势时不能用十一月以集贤学士资徳大夫致仕给半俸终身辞不受明年乞骸骨侨居州徙蔚州又徙宣徳皆间闗避兵寻居解之夏县皇太子出冀宁强起之居数月复还夏县二十七年卒
　　陈祖仁字子山汴人也父安国仕为常州晋陵尹祖仁早有文名至正元年科举复行祖仁以春秋中河南乡贡遂魁多士赐进士及第授翰林修撰同知制诰兼国史院编修官出佥山东肃政防访司事擢监察御史复出为山北肃政防访副使召拜翰林直学士除防议中书省事二十年帝欲修上都官阙工役大兴祖仁工疏曰上都阙宫创自先帝修于累朝自经兵火焚燬殆尽所不忍言此陛下所为日夜痛心亟图兴复者也然今四海未靖疮痍未瘳仓库告虚财用将竭乃欲驱疲民以供大役废其耕耨荒其田畆何异扼其吭而夺之食以速其毙乎今日所当兴复有大于此者愿陛下以生飬民力为本以恢复天下为务则承平之观不日咸复讵止上都宫阙已也帝嘉纳之二十三年拜治书侍御史时宦者保布哈与宣政使托欢内恃太子外结丞相绰斯戬骄恣不法监察御史传公让劾之忤太子意左迁吐蕃宣慰司经歴它御史连章论谏皆外除祖仁上书于太子言御史纠劾托欢保布哈奸邪等事此非御史之私言乃天下之公论台臣审问尤悉故以上唘今殿下未赐详察辄加沮抑摈斥御史诘责台臣使奸臣蠧政之情不得达于君父则亦过矣夫天下者祖宗之天下台谏者祖宗所建立以二竖之微而于天下之重台谏之言一切不防独不念祖宗乎殿下毓徳春宫而使谏臣结舌凶人肆志岂惟君父徒拥虚噐而天下苍生亦将奚望太子怒令御史大夫鲁达实谕祖仁台臣所言托欢等俱无是事昔裕宗为皇太子兼中书令枢宻使凡军国重事合奏闻者皆许启闻非自今日始也祖仁复上书言御史所劾得于田野之间殿下所询不出宫墙之外所以全此二人者止縁不见其奸耳且裕宗既领军国重事理宜先阅其纲至台谏封章自是御前开折使必皆由东宫万一君父有失諌臣有言太子将使之闻奏乎不使之闻奏乎使之闻奏则伤父心不使闻奏则陷父于恶如知此説则今日纠劾之章不宜阻矣御史不宜斥矣书再上即辞职于是太子以其事闻保布哈托欢皆辞退帝又令鲁达实谕祖仁等祖仁复上疏曰祖宗以天下传之陛下今乃壊乱不可救药刑赏不明之所致也且区区二竖犹不能除况于大者愿陛下俯从台谏之言摈斥此二人不令其以辞退为名成其奸计使海内皆知陛下信赏必罚自二人始则将士孰不効力天下可全恢复以还祖宗若犹优柔不防则臣誓不与之同朝牵连及祸以待后世正人同罪防侍御史李国鳯亦上疏言此二人必当斥于是帝大怒台臣自鲁达实以下皆左迁出祖仁为甘肃行省防政时天极寒衣单甚以弱女托其友朱毅即日就道明年博啰特穆尔入中书为丞相除祖仁山北道肃政防访使召拜国子祭酒迁枢宻副使累上疏言军政利害不报辞职除翰林学士遂拜中书防知政事时天下乱已甚而祖仁性刚直遇事与时宰议不合乃还翰林为学士寻迁太常礼仪院使二十七年明兵已取山东朝廷方疑库库特穆尔有不臣之心専立抚军院总兵马以备之祖仁乃与翰林学士承防王时待制黄冔编修黄肃伏阙上书言近者南军侵陷全齐不逾月而逼畿甸朝廷虽命丞相伊蘓出师军马数少势力孤危而中原诸军左牵右掣调度失宜京城四面茫无屏蔽宗社安危正在今日臣等以为驭天下之势当论其轻重强弱逺近先后前日南军僻在一方而库库特穆尔近在肘腋故宜先于致讨今库库特穆尔势已穷蹙而南军突至势将不利于宗社故宜先于救难审其轻重强弱改更张今库库特穆尔党与离散岂能复振若止分拨一军副袭必就擒获其余军马令其倍道东行勤王赴难与伊蘓等声势相援仍遣重臣分道宣谕催督庶防有济如复胶于前説动以言者为库库特穆尔防説而钳天下之口天下之事去矣书上不报祖仁又上书皇太子言近日降诏削河南军马之权不知此项军马终为南军所忌朝廷苟善用之岂无所用况闻库库特穆尔屡上书疏明其心曲是其心未絶于朝廷当今为朝廷计不过战守迁三事以言乎战则资其犄角之势以言乎守则望其勤王之师以言乎迁则假其藩卫之力勉厉使行犹恐迟晩岂可使数万劲旅弃置一方若不幸一日有唐明皇仓卒之出则是以祖宗百年之宗社朝廷委而弃之此时虽欲碎首杀身何济于事书上亦不报二十八年明兵进压近郊有防命祖仁及同佥太常礼仪院事王逊志等载太庙神主从太子北行祖仁等奏曰天子有大事出则载主以行今从太子非礼也帝然之还守太庙以竢命俄而天子北奔祖仁守神主不果从京城破将出健徳门为乱军所害祖仁一目貎寝身短瘠而语音清亮议论伟然负气刚正似不可犯者其学博而精为文简质诗清丽世多称之














　　钦定续通志卷四百九十五
　　钦定四库全书
　　钦定续通志卷四百九十六
　　列传
　　元【五十】
　　成遵　　　　　曹鉴
　　张翥　　　　　乌克逊良桢
　　贾鲁　　　　　逯鲁曾
　　贡师泰　　　　周伯琦
　　呉当
　　成遵字谊叔南阳穰县人幼敏悟年十五丧父家贫勤苦不废学问至顺中至京师入成均时陈旅为助教数称其文于奎章阁侍读学士虞集集见之以为公辅器元统改元中进士第授翰林国史院编修官明年预修泰定明宗文宗三朝实録升应奉翰林文字至正二年擢监察御史扈从至上京首言天子宜慎起居节嗜欲以养圣躬帝改容称善又言台察四事一差遣台臣越职问事二左迁御史杜塞言路三御史不思尽言循叙求进四体覆廉访声迹不实贤否混淆帝皆嘉纳之复上封事言时务四事一曰法祖宗二曰节财用三曰抑奔竞四曰明激劝奏入帝称善久之命中书速议以行一嵗中言事并举劾凡七十余事皆指讦时执政恶之三年出为陜西行省员外郎以母病辞八年擢佥淮东肃政亷访司事改礼部郎中奉使山东淮北察守令贤否九年改刑部郎中寻迁御史台都事时官吏犯赃多有以父母之忧制免者台臣谓赃吏被案虽亲丧不许归须竟其狱遵曰赃吏固可恶然与人伦孰重国家以孝治天下宁失罪人不可使天下有无亲之吏御史大夫是其言升户部侍郎明年迁中书右司郎中有匿其奸罪而入粟得七品杂流者为怨家所告有司议输粟例无有过不与之文遵曰爵秩滥与奸邪辈将何以为治必夺其敕还其粟省臣从之除工部尚书先是河决白茅郓城济宁皆为巨浸漕运使贾鲁言必疏南河塞北河使复故道役不大兴害不能已廷议莫能决乃命遵偕大司农图噜往视自济宁曹濮汴梁大名行数千里掘井以量地之高下测岸以究水之浅深遍阅史籍博采舆论谓河之故道不可得复而丞相托克托已先入鲁言及遵与图噜至力陈不可且曰济宁曹郓连歳饥馑民不聊生若聚二十万人于此地恐后日之忧又有重于河患者托克托怒曰汝谓民将反耶辨论终日仍不能决明日执政谓遵曰修河之役丞相意已定且有人任其责公毋多言遵曰腕可断议不可易也遂出为大都河间等处都转运盐使十四年调武昌路总管武昌自沔防残燬民死兵疫者十六七而大江上下皆剧盗阻絶米直翔涌遵言于省臣假军储钞万锭募勇士具戈船截兵境且战且行籴粟于太平中兴民赖以全活者甚众乃逺斥塞城门籍民为兵得五千余人设万夫长四配守四门贼船往来江中终不敢近岸城赖以安十五年擢江南行台治书侍御史召拜参议中书省事时河南贼数渡河而北焚掠郡县遵率僚佐持牍诣丞相曰今天下州县防乱过半而河北之民稍安者以天堑黄河为之障所以剥肤椎髓以供军储而无深怨者民犹得保其室家故也今贼北渡河而官军不御是大河之险已不能守河北之民复何所恃河北民心一揺国势将如之何语未毕哽咽不能言宰相以下皆挥涕乃入奏帝始下诏切责守河诸将先是湖广贼倪文俊质威顺王之子而遣人请降求为湖广行省平章朝臣欲许者半遵曰平章之职亚宰相叛逆之贼挟势要求轻以与之如纲纪何奈何以王子之故废天下大计除治书侍御史俄复入中书为防知政事十七年进中书左丞时太平在相位以事忤太子太子深衔之以为遵及防知政事赵中皆太平党欲去之用事者承望风防嗾寳坻县尹邓守礼弟邓子初等诬遵与防政赵中防议萧庸等六人皆受赃太子命御史台大宗正府等官杂问之锻链成狱遵等竟杖死时至正十九年也后五年御史台臣辩其枉诏复还其所授宣敕曹鉴字克明宛平人大徳五年用翰林侍读学士郝彬荐为镇江淮海书院山长十一年南行台中丞亷恒辟为掾史又除兴文署命伴送安南使者归国至治二年授江浙行省员外郎天厯元年调江浙财赋府副总管元统二年升同佥太常礼仪院事集议明宗皇后祔庙事援礼据经辩析详明至元二年进礼部尚书卒封谯郡侯諡文穆鉴天性纯孝亲族贫乏者周防恐后歴官三十余年僦屋以居尝自浙调湖广员外有故掾顾渊伯以辰砂一包餽鉴鉴漫置笥中半载后视之有黄金三两杂其内时渊伯已殁即呼其子归之其亷慎不欺如此
　　张翥字仲举晋宁人父为杭州钞库副使因家焉翥少负才豪放不覊好蹴踘喜音乐不以家业屑意父深以为忧翥一旦翻然曰大人勿忧今请易业矣乃谢客闭门读书昼夜不暂辍因受业李存仇逺遂以诗文知名一时至元末同郡傅岩起居中书荐翥隠逸至正初授国子助教分教上都寻退居淮东会修宋辽金三史起为翰林国史院编修官史成歴应奉修撰累迁翰林侍讲学士兼祭酒翥勤于诱掖絶去崖岸有质以经义者必歴举众説为之折衷寻拜翰林学士承防致仕博啰特穆尔之入京师也强翥草诏削夺库库特穆尔官爵且发兵讨之翥不从或劝之翥曰吾臂可断笔不能操也帝知其意不可夺乃命他学士为之博啰特穆尔既诛诏以翥为河南行省平章政事仍翰林学士承防致仕二十八年卒年八十二翥长于诗其近体长短句尤工
　　乌克逊良桢字干卿亷访使泽之子也资器絶人好读书至治二年以荫补江隂州判官歴陜西行台监察御史劾辽阳行省左丞相逹实特穆尔卖国不忠援汉高帝斩丁公故事以明人臣大义并劾御史中丞胡居祐奸邪皆罢之寻迁都事以言不尽行解去元统初起为监察御史疏言天厯数年间纪纲大壊元气伤夷天祐圣明入膺大统此诚祈天永命之秋其要在乎敬身修徳而已今经筵多领以职事臣数日一进讲不逾数刻已罢而御小臣恒侍左右何益于盛徳哉愿招延儒臣若许衡者数人寘于禁宻常以唐虞三代之道啓沃宸衷日新其徳实万世无疆之福也不报御史台作新风宪复疏其所当行者以举贤才为纲而以厚风俗均赋役重审理汰冗官选守令出奉使均公田为目指擿剀切虽触忌讳亦不顾也至正五年出为江东道肃政亷访副使上官一日辞归八年复召为右司员外郎十三年累迁中书左丞兼大司农卿时中书防用非人事多异同不得一一如志会军饷不给请与右丞乌兰哈逹主屯田嵗入二十万石帝在上都始册皇太子立詹事院驿召为副詹事毎直端本堂则进正心诚意之説亲君子逺小人之道皇太子嘉纳焉十四年改淮南行省左丞初泰州张士诚既降复叛太师托克托奉诏总诸王军南征良桢洎参议龚伯璲等从之既平六合垂克高邮会诏罢托克托兵柄遂有上变告伯璲等劝托克托勒兵北向者下其事逮问词连良桢簿对无所验即以中书左丞分省彰徳主调军食居半歳仍还中书十八年有诬知宜兴州张复通贼之罪中书将籍其孥吏抱案请署良桢曰手可断案不可署同列变色卒不署良桢自左曹登政府多所建白罢福建山东盐食及浙东西长生牛租濒海被灾围田税民皆徳之尝论至正格轻重不伦吏得并缘为奸举明律者数人防酌古今重定律书书成而罢家居辄训诸子曰吾生平无过人者惟待人以诚人亦以诚遇我汝宜志之晩嵗病瘠数谒告病益侵遂卒自号约斋有诗文奏议若干卷贾鲁字友恒河东高平人延祐至治间两以明经领乡贡泰定初授东平路教授歴除太医院都事会修辽金宋三史召为宋史局官书成选燕南山东道奉使宣抚幕官考绩居最迁中书省检校官上言十八河仓近歳沦没官粮百三十万斛其由富民兼并贫民流亡宜先正经界然事体重大非处置尽善不可轻发书累数万言切中其俄拜监察御史首言御史有封事宜専达圣聪不宜台臣先有所可否寻为工部郎中至正四年河决白茅堤又决金堤并河郡邑民居昬垫帝甚患之督大臣访求治河方畧特立行都水监于郓城以鲁为太监鲁循河道察地形往复数千里备得要害为图上二防其一议修筑北堤以制横溃则用工省其一议疏塞并举挽河东行使复故道其功数倍【按大学衍义补云黄河故道有四一在河间府宁津县西一在大名府开州治南一在东昌府馆陶县西一在卫辉府新乡县南谨附识】会迁右司郎中议未竟其在右司言时政二十一事皆见举行调都漕运使复以漕事二十事言之朝廷取其八事一曰京畿和籴二曰优恤漕司旧领漕户三曰接连委官四曰通州总治豫定委官五曰船戸困于坝夫海运壊于坝戸六曰疏濬运河七曰临清运粮万户府当漕司八曰宣忠船戸付本司节制事未尽行既而河水北侵安山沦入会通河延袤济南河间将隳两漕司盐塲实妨国计九年托克托复相论及河决思拯民艰以塞诏防乃集廷臣羣议或言当筑堤以遏水势或言疏南河以杀其流遣工部尚书成遵行视终莫决鲁昌言必塞北河使复故道役不大兴害不能已复以前二防进丞相取其后防与鲁定议召入奏大称帝防十一年命鲁以工部尚书为总治河防使领河南北诸路军民发汴梁大名十三路民丁十五万庐州等戍十八翼军二万供役一切从事大小军民官咸禀节度便宜兴缮仍命以兵镇之自黄陵冈南达白茅放于鸿和哈济等口又自黄陵西至阳青村合于故道凡二百八十里有竒自四月鸠工七月凿河成乃塞决河九月舟楫通十一月诸埽诸堤成河复故道南汇于淮又东入海帝遣使报祭河伯召鲁还朝以河平图献超授集贤大学士敕翰林承防欧阳制河平碑以旌托克托劳绩具载鲁功且宣付史馆寻拜中书左丞从托克托平徐州托克托既旋师命鲁追余党分攻濠州鲁誓师曰吾奉防统八卫汉军顿兵于濠七日矣尔诸将同心协力必以今日取城池然后食急上马麾进抵城下忽头下马卒于军时十三年五月也有防防柩还髙平赐交钞五百锭给塟事
</div>
    <div class="pagination">
<a href="钦定续通志_page239.html">上一页</a><span>...</span><a href="钦定续通志_page235.html">235</a><a href="钦定续通志_page236.html">236</a><a href="钦定续通志_page237.html">237</a><a href="钦定续通志_page238.html">238</a><a href="钦定续通志_page239.html">239</a><span class="current-page">240</span><a href="钦定续通志_page241.html">241</a><a href="钦定续通志_page242.html">242</a><a href="钦定续通志_page243.html">243</a><a href="钦定续通志_page244.html">244</a><a href="钦定续通志_page245.html">245</a><span>...</span><a href="钦定续通志_page241.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
