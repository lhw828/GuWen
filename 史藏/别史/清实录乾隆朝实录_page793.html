<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 793 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 793 页/共 1860 页</h1>
    <div class="content">○补行甘肃乾隆十九年、二十二年、大计。卓异官八员。不谨官一员。年老官三员。有疾官三员。才力不及官二员。浮躁官一员。分别升赏处分如例。　　

○丁未。上诣皇太后宫问安。　　

○谕、据爱隆阿奏称、靖逆将军纳木扎勒、参赞大臣三泰、于十月十三日。带巴图鲁侍卫奎玛岱、并兵二百余名、前赴将军兆惠大营。至次日。有跟随之兵丁四人等告称、十三日夜四鼓时。纳木扎勒等三人。遇逆回贼兵三千余人。仓猝冲拒。将军纳木扎勒、参赞大臣三泰、并侍卫奎玛岱、俱已阵亡等语。纳木扎勒等、奉命前赴军营。轻装进发。所领兵丁、仅二百余人。设令先到大营。固可会同进剿。即后至一二日。亦与爱隆阿一同驻守。乃星夜趱行之时。适当仓猝遇贼。伊等并不肯于中途退避自全。惟知直前冲击。以致效命捐躯。忠毅之气。深可嘉悯。纳木扎勒、著晋赠公爵。三泰、著特赠子爵。均世袭罔替。其巴图鲁侍卫奎玛岱、著照巴图鲁侍卫奇辙布之例、赏给世职。所有应得恤典。仍著该部察例具奏。阵亡兵丁人等、并著查明分别从优赏恤。　　

○又谕、工部尚书镶红旗满洲都统纳木扎勒员缺。著舒赫德补授。所遗吏部侍郎员缺。著阿里衮补授。户部侍郎三泰员缺。著明瑞补授。正红旗汉军副都统。著鄂弼升补。永贵尚未来京。其刑部侍郎事务。著鄂弼暂行署理。　　

○戊申。皇太后圣寿节。遣官祭太庙后殿。　　

○上诣寿康宫、行庆贺皇太后礼。王大臣于慈宁门、众官于午门、行礼。　　

○奉皇太后幸静怡轩、重华宫、侍宴。　　

○谕曰、三泰遇贼阵亡。伊家现无大员。著加恩授伊兄祥泰、为散秩大臣。　　

○谕军机大臣等、据黄廷桂奏称、来年添派屯田兵丁一万三千余名。计陆续解送马匹牲只、除倒毙外。所存尚不敷用。拟于台站车骡、及采买驴头、各营孳生儿骡马匹内。各派二千。解送辟展。以备永贵拨用等语。具见实心经画。从前添派屯田。原以办理回部、今年可告成功。此时尚需策应军营。整师再进。则屯田自可稍缓。朕意于此项兵丁内、选派四五千名。豫备进剿。伊等虽系步兵。而追随骑兵之后。声威益壮。至所备马匹牲只。择水草佳处牧放。或供挽运。或备乘骑。于军务有济。而办理更觉裕如。且来年必有应屯田之处。即再派一二千亦可。所派兵丁。虽或先已赏给。俟明年办完回部后。尚需屯种。亦毋庸追缴。至内地采买骡驴。恐民间不无贻累。所派兵丁。既不及原额。自可暂停采买。将此传谕黄廷桂、定长等。会商定议办理。一面具奏。并传谕兆惠、富德、舒赫德等。应作何调拨。酌议奏闻。　　

○又谕、据清馥奏称、领队侍卫丰讷亨等、因前奉缓行以息马力之谕。今又准参赞大臣等、催令速行。咨请指示。随行文令其酌量马力。以速为要等语。所见甚是。军营情形。缓急不同。行文日期。亦有先后。何必拘泥前旨。行走处尚如此观望。临阵决机。安能奋勉前进。可谓不晓事体。著传旨严行申饬。适据额讷慎、塔尔海、乌尔图纳逊等奏称、遇舒赫德所遣五十保、促令趱行。虽奉旨搜捕玛哈沁。自以策应军营为急。即领兵速进等语。似此方合事机。著纪功候赏。五十保行走甚好。著加恩授为三等侍卫。　　

○大学士管陕甘总督黄廷桂奏、甘省草豆昂贵。今甫经收获。宜乘时备办。现于甘、凉、肃、一带。并口外安西等卫。购草二百二十余万束。甘、凉、肃、种豆甚少。请于河东各属、拨二万石。运河西备用。得旨、甚妥。军需之事。大约明年夏秋、方可完事。此时亟宜加意调剂。总以不伤民力为要。莫惜费也。　　

○己酉。上诣皇太后宫问安。　　

○幸瀛台。　　

○谕、甘省尚有应办军需。所有拨贮银两须宽裕储备。著该部酌量拨银三百万两。解交黄廷桂、收贮备用。　　

○谕军机大臣等、前命侍卫额讷慎等巡查台站。今闻信速赴军营。时届冬寒。西北大山一带。玛哈沁势难藏匿。或潜至台站附近。乘间盗窃马匹。亦未可定。今屯田兵丁。农务有暇。著传谕定长等、选派二三百名。巡查搜捕。彼处若有马匹。则多派骑兵更妥。豆斌在军营。尚无要务。著即照定长所领之数。选派兵丁。前赴鲁克察克、辟展、库车一带。往来巡缉。以清台站。　　

○庚戌。谕军机大臣等、据富德奏称、十一月初十日。遇舒赫德所遣蓝翎侍卫扎勒都、告知军营情形。即于现在乌噜木齐兵丁一千三百名内、选索伦兵三百名。吉林、察哈尔、绿旗兵、二百名。令副都统鄂博什、玛瑺、侍卫额勒登额、老格等、为前队。又派往巴禄处之索伦兵五百名。现距乌噜木齐两站。即亲行带领起程。余兵、令瑚尔起带往伊拉里克、托克三、等处。支领马匹军器等语。所奏甚合机宜。即瑚尔起之兵、不能趱赴。而豫备来年再举。亦甚有益。惟宜加意奋勉前进。仍令瑚尔起晓示兵丁。以伊等效力年久。本欲彻回。事出仓猝。暂行留用。一切赏给。均照初次之例。沿途酌量马力。速赴阿克苏。会同舒赫德。计议进剿。　　

○辛亥。上御乾清门听政。　　

○幸瀛台。　　

○谕曰、西安现有审办事件。著尚书刘统勋、驰驿前往。会同巡抚钟音、审讯具奏。　　

○谕军机大臣等、舒赫德奏称、管理阿克苏之阿珲阿布都噶颇尔、副总管颇拉特、巴巴克、于公事各知奋勉。阿尔杂默特、率先归顺。又督办隘口卡座事务。俱属效力等语。伊等甫经降附。即感激报效。殊属可嘉。著加恩赏给阿珲阿布都噶颇尔、副总管颇拉特、巴巴克、孔雀翎。四品帽顶。阿尔杂默特蓝翎。仍酌量赏给缎疋。　　

○又谕、据巴禄奏称、前闻阿巴噶斯、哈丹、余贼。藏匿斋尔等处。随经亲往搜查。并无踪迹。今遵旨回抵乌噜木齐。带领新派兵丁前往等语。可传谕巴禄、此时因将军兆惠被围。催各队援兵速进。所谕带领之索伦兵、已经停止。而富德亦奏请就近带往军营。阿巴噶斯、哈丹余贼。即入俄罗斯。亦无关紧要。若尚在藏匿。将来自可剿除。且又非哈萨克锡喇可比。巴禄即由进兵道路。前赴兆惠军营。　　

○又谕、前因招降安集延、纳木干、二城回人。约来春到伊犁投见。曾降旨留兵一百名驻候。续巴禄因格登山立碑纪功。请照前数派兵。令主事富魁、驻劄料理。并守候回人。但驻兵必须安设台站。殊为劳费。若现在立碑事竣。回人尚无信息。即当彻回。前赴兆惠军营。可传谕定长、酌量办理。　　

○又谕曰、舒赫德奏称、贝子玉素布、调取布噜特之特穆尔占。随侍卫布瞻泰、往布噜特发兵。攻剿喀什噶尔。今特穆尔占、遣其族子乌噜特、特穆尔等前来。玉素布办给马匹。又赏缎疋茶叶。养赡家口。伊等欣感起程等语。玉素布办事军营。驻守乌什。俱能悉心奋勉。甚属可嘉。著加恩给与贝勒品级。　　

○壬子。上诣皇太后宫问安。　　

○谕军机大臣等、步军统领衙门所奏、潘浚控告牛兆泰一案。现派侍郎吉庆、会同该督方观承查审。著传谕方观承、即速前往天津。会同吉庆。详细秉公确审具奏。　　

○又谕曰、富德奏称、闻兆惠被围之信。即领兵量力马步兼行。约十二月二十内外、可至阿克苏。计兵五千有奇。惟急需马驼军器。已行文各处办事大臣。务期办马万余匹。驼数千只。方足敷用等语。富德存心忠实。甚属可嘉。以理揆之。必蒙上天福佑。早告成功。至豫备马驼一事。昨阿里衮亲送马三千匹。驼七百只。黄廷桂又送马三千匹。合之各队兵丁乘骑者。不下万余。若再急为解送。则路远候寒。徒致疲毙。此时舒赫德、谅已前进。可传谕富德、惟在速往应援。内外夹攻。贼众必溃。我师暂回阿克苏休息。来年五月。整兵再进。计内地牧养之马。于二月起程。四月可到。且正当麦熟。军食有资。荡平回部。在此一举。富德其加意奋勉。与将军大臣等、会商办理。　　

○以光禄寺卿武柱、为太常寺卿。　　

○旌表守正捐躯之安徽怀远县民徐文妻李氏。　　

○是月。钦差内阁学士海明、河东河道总督张师载、山东巡抚阿尔泰等奏、前经奏准、微山湖口。添建滚坝三十丈。坝脊、以湖口闸水深一丈二尺五寸为度。现在水深一丈一尺四寸。上源济宁、鱼台、民田。尚有未涸之水。自数寸、至尺许、不等。请将坝脊低二尺五寸。以湖口闸水深一丈为度。既足济运。济、鱼、等县积水。亦可全涸。得旨嘉奖。　　

○又奏、东省运河。自台庄抵临清。共四十八闸。相距三五里、至三五十里、不等。惟夏镇、至韩庄、二闸。远至七十里。中有彭口山河。浊水涨发。全河淤垫。今岁粮艘回空。因彭口沙淤梗塞。酌于彭口下距夏镇二十里之蒋家集地方、建草坝蓄洩。漕船甚利。请改建石闸一座。并开月河。该管官夫。应拨六里石月河二十名。夏镇闸十名。统令滕沛闸官管理。从之。　　

○署山西大同镇总兵镶红旗汉军副都统曹瑛奏、大同至省城、及至保德州、两路。冲途差繁。怀仁等六营、马兵仅五名。多祇二十余名。守兵三十余名、至一百四五十名、不等。并无步战。较僻汛马步兵多、差务简少处、劳逸不均。应于僻汛拨马步兵数名移冲汛。以冲汛守兵换补。得旨、甚好。如所议行。　　

○云南巡抚刘藻奏、广西府局、每岁铸钱六万七千三百三十余串。遇闰加增。除支销外。岁有余剩。乾隆十六年、至二十二年、存钱一十一万九百六十二串。应易银归款。查大铜厂、例支工本银甚多。其运铜至广西府局回脚。应令带钱至厂。以钱一千二百、作银一两。支放工本。扣银解司库归款。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百七十五


大清高宗法天隆运至诚先觉体元立极敷文奋武孝慈神圣纯皇帝实录卷之五百七十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十三年。戊寅。十二月。癸丑朔。日食。　　

○谕曰、孙灏奏请停止明年巡幸索约勒济一摺。朕初阅其词。以为无知罔识事体。付之不问而已。继思孙灏此奏。其所关于本朝家法、及我满洲风俗人心者甚大。有不得不明切宣谕者。我皇祖圣祖仁皇帝临御六十一年。惟恐八旗之众、承平日久。耽于安乐。不知以讲武习劳为务。是以省方问俗。较猎行围之典。岁频举行。圣寿既高。犹不肯稍自暇逸。其所以为万世子孙计者、意至深远。迨我皇考世宗宪皇帝十三年中。朕与和亲王等、日聆。庭训。每谆谆以皇祖之定制贻谋。永当效法。而深以未遑举行为憾。朕临御以来。思绍前徽。早夜兢兢。罔敢少懈。如比年来戡定准夷。两路用兵。我满洲大臣官兵等。皆能踊跃奉命。克奏肤功。亦由躬亲整率。习之有素。是以临事赴机。人思自效。即此亦其明验矣。如徒以恭已养安。藉口于文恬武熙之说。朕岂少御园别馆。足供览憩。而必亲御鞍马。时勤弓矢。转以此为自娱计耶。朕今日适阅圣祖仁皇帝实录。有天下虽太平。武备断不可废。如满洲身历行间。随围行猎。素习勤苦。故能服劳。若汉人则不能矣。虽由风土不同。亦由平日好自安逸所致之谕。恭读之余。凛然悚惕。岂敢一日忘之。今孙灏摺内。以为索约勒济。地在京师直北。远与俄罗斯接界。一似轻车前往。不无意外之虑者。此语尤为笑柄。今额驸色布腾巴勒珠尔、及喀喇沁贝子瑚图灵阿、扎拉丰阿、俱在朕前。试问索约勒济、非即伊等之部落家室耶。伊等非国家教养之子孙臣仆耶。以伊等恭诚望幸。迎请尤恐不及。而谓有意外之虑。当亦梦呓所不应出此者矣。摺内又称、索约勒济。非江浙胜地可观等语。其言更为荒诞。且南巡之举。岂仅为山水观览之娱。上年朕临徐邳淮泗沮洳之地。为之相视求瘼。疏洩修防。次第兴举。今岁农事倍收。孙灏宁不闻之乎。且果如孙灏所言。南方为胜赏之地。则索约勒济之习劳练武。所为固胜于彼。益不可中止矣。至称随从侍卫官员人等、长途费重。生计艰难。则从前皇祖时、狝狩之典。岁率二三举行。彼时大臣中、或有外来之助。至于侍卫兵丁、何尝不以为苦。然正所以教之节用知艰也。且今豫借俸饷。额外赏给。较昔实厚。岂至苦累转甚于前者。若如孙灏之意。将使旗人尽忘淳朴服勤之旧俗。而惟渐染汉人陋习。人人颓废自安。文既不文。武亦不武。必如此而后快于孙灏之心。则其心为何心乎。至近年来、朕每秋狝木兰。恭奉圣母皇太后安舆。窃念圣躬或致劳勚。恳请驻辇山庄。犹未蒙慈允。且屡垂懿训。示以大义。谓祖制不可少违。安逸不可少图。惟恐朕之稍有废弛。此亦诸王大臣所共知者。而孙灏顾以长途往返。藉词缘饰。谓足耸动众听耶。朕临御海＜宀禹＞。于兹二十三年。宵旰勤劳。惟以法祖勤民为念。无论日理几务。必躬必亲。近者军书旁午。殷怀筹画。至于夜分不寐。凡在廷臣。无不亲承目睹。今当日食求言。正我君臣侧席修省之时。王大臣、及孙灏、皆在朕前。试以用人立政数大端言之。前代流弊。具详史册。有以女谒盛行、致堕纲纪者矣。今宫中自后妃、以及侍御、统不过十五六人。毋论汉唐以下。即较古所称三宫、九嫔、二十七世妇、八十一御妻者何如。有以亲藩怙势者矣。今之奉藩恪谨者何如。有大臣朋党。宦官坏法者矣。今之干大权、挠法纪者安在我朝圣圣相承。乾纲独揽。政柄从无旁落。如康熙年间之明珠、索额图徐乾学高士奇、雍正年间之李卫、田文镜等。其人皆非敢骩法干纪。如往代之比。不过私心未化彼此各持门户之见。即朕初年鄂尔泰、张廷玉、二人。亦未免故智未忘。今则并此而无之矣。孙灏既欲建言。则凡在朝臣工之贤否。与夫朕躬之得失皆宜切实指陈。朕必当虚怀采纳。若仍以摭拾浮词。自矜骨鲠。究无当于国是。而朕亦复虚文相尚。藉以博纳谏之名。此则朕所耻而不为者矣。朕平心自揣。惟向时工程兴作。不无少烦。虽亦因坛庙宫殿道路诸工。阅年既久。不得不重加修葺。以肃观瞻。然于赈济、赏赉、河工需用诸大事。虽数盈亿万。并不因此而少存节缩之意。在臣寮中、或有以无业贫民多藉工程力作得以资生。未可一例停罢为请者。然自忖不急之工无益政务。则于今春巳降旨停之过而能改此心可质诸天地。下对天下臣民朕初无所讳也孙灏又岂不闻之乎。孙灏自为副都御史以来始以同官不协参广成为刚愎自用。试思广成有何伎俩。而足以当此乎。如以其为大学士傅恒之兄。即欲以势凌人则傅恒日侍内廷。偶遇小节。朕即防微杜渐。严加教训。此军机大臣、及御前大臣侍卫等、所共知者。傅恒尚不敢放纵。而其兄乃恃傅恒以放纵乎。然彼时朕即将广成解退。转不无袒护孙灏之意。伊岂不自知乎。昨孙灏又奏、请停止诸臣大阅诗册。此本臣工所自进。朕何由而指示之。又何由而降旨阻止之。孙灏既有所见。即可商之大学士史贻直、蒋溥等。如不见听。奏请固未晚也。而遽哓哓入告。以为径行其志。是非有心尝试而何。即伊今秋随从木兰。以皇子先行回京。朕见孙灏、张泰开、二人。尚在侍班。传谕令其一并随回。孙灏等、即有庆若更生之意。则今之具奏。亦不过私心自为而巳。韩愈所云、持被入直三省。叮咛顾婢子。语刺刺不休。在伊辈固为常态。而欲使我朝臣子。无不尤而效之。朕则断断不肯出此也。若伊摺内所称、贻他日无穷之悔一语。词意出人意表。又岂为人臣子者所宜出此乎。孙灏以尚书房行走之员。而识见舛谬害事如此。若侍诸皇子教读。耳濡目染。岂独贻误养正之功而巳哉。且身为言官。居心论事。所关甚重。犹记乾隆初年。诏廷臣集思广益。至再至三。然诸臣章奏。亦不过摭拾浮言。自行其私而已。且彼时事之大者。莫过鄂尔泰、张廷玉、门户之习。初未闻一言及之。其时御史中有薛馧者。平日每以敢言自负。而其后乃以赃败。天下岂有直言敢谏之人、而以赃败者乎。今即如孙灏之妄肆簧鼓。而朕犹不欲重治其罪。但以副都御史、职佐风纪。断非谬妄之人所可滥竽。孙灏著以三品京堂改用。将此旨通行晓谕知之。　　

○谕军机大臣等、崇明县顽佃抗租一案。先据施廷专、王进泰、前后摺奏。情节相同。及陈宏谋奏到摺内。将该佃等抗官之处、含糊其词。知其必有听信州县官讳饰回护情事。当经传谕确查。并将该抚交部察议。今据尹继善摺奏、顽佃扯破县丞轿围。及竿戳守备马匹。一一确凿。且将守备县丞参奏。则前此陈宏谋所奏。谓非有心迁就。意在从轻完结可乎。崇明为边海之区。遇有生事不法之徒。为大吏者。理应实力整顿。以挽浇风。此案已降旨交尹继善、会同该抚、逐一严审定拟。毋得稍存宽纵。其讳饰之州县官。亦即查明指参。至守备曹文元、县丞冯绍立、二员。临时畏葸不前。复将情节讳匿。亦应一并讯明参处。可将此传谕陈宏谋、并谕尹继善知之。尹继善原摺。著抄寄陈宏谋、令其阅看。朕之处分。并非冤彼也。　　

○又谕曰、钟音所奏办理送兵一摺。内称、于西安雇用长骡。径送到口。较设站递送、更为便捷等语。昨据胡宝瑔覆奏、豫省现在筹办雇骡六千余头。由西安送至兰州。再令陕省接换。直送出口。所办甚为妥协。今兰州以上。既用豫省骡头递送。则陕省所办之骡。力量自充裕。径可先期赶赴兰州接替。直抵哈密。彼此甚属妥便。其一切沿途委员加意照料之处。均遵照前旨。悉心妥办可也。将此传谕钟音知之。　　

○又谕、据敏珠尔等奏称、兵至托克三。奉旨查拏偷盗特伯勒固台站马匹之贼。巳速行至哈喇沙尔。向海都河等处搜捕等语。可传谕敏珠尔、此时军营、若行文调取。自当速往应援。如未经起程。则台站亦属紧要。伊所领兵二百名。仍往来巡查台站。以清道路。　　

○以副都御史孙灏、通政使张泰开、对调。　　

○赈福建台湾、凤山、诸罗、彰化、等四县。本年风灾饥民。并缓徵新旧钱粮。　　

○甲寅。谕曰、御史汤先甲、所奏刑法宜为变通一摺。所言甚属迂谬。明刑弼教。国家治世之大权。而当宽当严。惟在因时随事。期于情法允协。所以惩奸宄而安善良。初不得藉口于世轻世重。先自存偏畸之见也。如该御史摺内所称内外问刑衙门。遇有造作妖言、收藏野史之类。多丽逆案。宜坐以所犯罪名。不必视为大案。极意搜罗等语。寻常谳牍。一经入奏。朕无不悉心研搉。务期情真罪当。况事关重案。岂有问刑衙门、不行按律定拟。而遽任其断结之理。即如收藏野史案内。法在必治者。如东明历等书。不但邪言左道。煽惑愚民。具有肆行诋毁本朝之语。此而不谓之逆。则必如何而后谓之逆者。凡在食毛践土之人。自当见而发指。而犹存迁就宽贷之意。必其人非本朝之臣子而后可。若其余书符卖药之流。从来不在此论。初何尝一一丽于逆案耶。皇祖圣祖仁皇帝时。如戴名世等。皇考世宗宪皇帝时。如吕留良等。朕之时。如胡中藻等。逆书之案。皆治以重典。昭示炯戒。历历可考。然胡中藻之处分。较戴名世等、为重耶。为轻耶。乃该御史摺内、有刑官何必立意求深。多援条例之语。一似我朝刑法。本系从宽。至朕独为加重。刑官不无有意迎合者。试问今日之刑官。如鄂弥达、秦蕙田等具在。较之果毅亲王、李熹、高棨、海寿、励廷仪等。办理刑谳。于一切钦案事件。孰为宽。孰为严该御史独不可扪心自问乎。至称州县侵亏帑项。宜照旧例办理。在贪墨败检之徒。诚何足惜。然非所以慎重国帑等语。贪墨之吏。蠹国病民为害甚钜。执法惩创。正为闾阎保全生命。惜爱脂膏计耳。若如该御史所言。将使败检之徒、可以幸免。尤而效之者。何所顾忌。试问大吏朘削于下官。郡邑诛求于编户。如此而谓小民能受和平之福。谁其信之。若以限内完赃、为足慎重国帑。则是该御史今日之奏。非为问刑。乃为言利矣。又称、官犯提解至京。不宜亲临审鞫。朕临御以来。如贪赃败法之恒文、蒋洲、及被督抚寻常参奏之官犯多矣。何曾有一事亲讯。惟张广泗、鄂昌、二人一则玩误失机。关系军国重务。一则身为满洲世仆。竟与逆犯胡中藻、甘心倡和诽谤。此二人者。岂可以寻常官犯、同日而语。亦该御史耳闻目见。屈指可数者也。至外番俘系诸人率系先受恩遇。旋经反覆之逆贼。悉心研究。随事可得边情虚实。若付外廷。既恐言语不谙。又患事机易洩。朕于廷鞫得实时。随令军机大臣等、传谕军营因此集事者。不知其几该御史固不能知。朕亦不屑加之以责备也。适披阅此摺时。即有方观承奏到二事。可与互相发明者。一系提督衙门原奏之广宗县屯民赵凤苞、控告张三、立寨称王一案。及交与方观承审讯。则所控并属虚诬。因将赵凤苞按律定拟。奏请治罪。如果有意迎合从严。则既由提督衙门特奏。经朕降旨交办之事。而外省大吏。转将原控之人。拟以反坐。而不稍为回护者乎。一为蓟州拏获假官轧文宗、讹诈银钱一案。该督先引诈称内使、内阁、及部、科、等衙门、在外欺诈煽惑者斩候之条。继复引假充职官、发边卫充军之条。而定罪、则称此案轧文宗、在畿辅近地。冒称内务府委员。扰害地方。殊属不法。未便照假冒职官例拟军。合依诈称内使、内阁、六科、六部官、在外欺诈例。应拟斩监候等语。夫轧文宗、现在自称内务府官员。吓诈平民。正合律语。拟以斩候。本属正条。而必兼引寻常假官充军之例。故为比拟。以见办理并无宽纵。此亦外省习气。尚在从宽耳。殊不知此等断狱。在晓事者、特以为俗吏故套。幕宾常伎而巳。若无知如汤先甲之徒。见谳牍中有此语。则以为从重矣。而此实非从重也。今就二事参观之。该御史亦无难意解矣。总之用刑之道。贵在鉴空衡平。而干犯法纪之人。莫如悖逆贪污二者。于法断无可纵。此令典昭垂。自古至今。未之有易。即以我朝言之。如雍正初年。承皇祖圣祖仁皇帝六十余年宽大之后。皇考世宗宪皇帝加意振刷。上下肃清。然亦出于不得巳。朕御极之初。承皇考整饬之后。钦遵成训。随时用中。复济之以宽大。亦所以勉思继述。嘉惠海宇。以为庶几刑措。则更朕之至愿矣。乃沿之日久。或贪官簠簋不饬。或奸民诪张为幻。此类怙恶自甘。既非可以德化。若煦煦以姑息为仁。将官方国纪、风俗人心、何所底止。至若律例条目。随时增定。原因案件参差不一。非律文所能赅备。是以轻重相衡。期一归允协。然不自今日始也。使一切芟除。刑官将何所凭准。且现在问刑衙门。有能借条例以高下其手、锻炼周内者乎。该御史既不能指陈其人。而徒以空言塞责。甚无谓也。汤先甲以小臣不知政务。挦扯故册。摭拾浮言。及至召对讯问。惟自称识见浅陋。愧悚无地。是伊本无所见。不过藉以博应诏之名耳。虽其所奏舛谬。朕亦不加之罪。原摺已经掷还。不可不明为宣示。俾众共知之。　　

○又谕曰、大学士兼管陕甘总督黄廷桂。忠诚素著老成练达。西陲用兵以来。虽未身历行阵。而筹办一切军需。动协机宜。多有计朕所降谕旨、尚未到肃。而适相吻合。旋即奏到。与朕所规画、不约而同者。数年以来。若非黄廷桂体国奉公。不遗余力。安得精详妥协若此。而毫不累民。内地若无事。此其功为尤大。朕心实深倚毗。宜晋崇阶。用彰劳绩。黄廷桂著由骑都尉、晋封为三等伯。并加赏红宝石帽顶。四团龙补服。以示优异。　　

○又谕曰、黄廷桂晋封伯爵。前授骑都尉、例应注销。但此职现赏给伊子。著加恩仍准其本身承袭。　　

○谕军机大臣等、甘省筹办驮运军装。现需驼只。若于归化城一带购办。尚为敷裕。著传谕塔永宁、即速委员动项采买三四千只。分起解赴甘省备用。其应于何处交收之处。著一面咨明黄廷桂办理。一面奏闻。再塔永宁、现奏请于本月初一日进京陛见。若接到此旨。当即回晋办买驼只。俟事竣后再行来京。可一并传谕知之。　　

○刑部奏、发遣拉林人犯催衡泰、私自逃回。请即行正法。得旨、催衡泰前因为匪、发遣拉林。今私自逃回。理应即行正法。但催衡泰因闻伊父患病。前来省视。又赴部将逃回情节首报。其在遣所。亦未为匪。情尚可矜。非竟行逃回者可比。催衡泰著从宽免其正法。可令伊父一并前往拉林、一同居住。若再行逃回。是伊自干罪戾也。　　

○直隶总督方观承奏审明诈称职官之轧文宗、本名唐喜杰。在香河县地方。诈称内务府官员。吓诈财物。又至蓟州。假充顺天府差官。查拏烧锅。经该州访闻拏获。该犯因冒名轧文宗。查律载诈称内使、内阁、科、部、院、等官。惑众诓财者。应斩监候。又例载假官生事者。发边卫充军。该犯合依律斩候。下刑部议。寻议、唐喜杰、应斩监候。但该督既按律断罪。复牵引他例。似由轻加重。故示从严。殊未允协。请嗣后问刑衙门。凡律有正条者。不得复引他例。从之。　　
</div>
    <div class="pagination">
<a href="清实录乾隆朝实录_page792.html">上一页</a><span>...</span><a href="清实录乾隆朝实录_page788.html">788</a><a href="清实录乾隆朝实录_page789.html">789</a><a href="清实录乾隆朝实录_page790.html">790</a><a href="清实录乾隆朝实录_page791.html">791</a><a href="清实录乾隆朝实录_page792.html">792</a><span class="current-page">793</span><a href="清实录乾隆朝实录_page794.html">794</a><a href="清实录乾隆朝实录_page795.html">795</a><a href="清实录乾隆朝实录_page796.html">796</a><a href="清实录乾隆朝实录_page797.html">797</a><a href="清实录乾隆朝实录_page798.html">798</a><span>...</span><a href="清实录乾隆朝实录_page794.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
