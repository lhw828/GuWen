<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 25 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 25 页/共 1860 页</h1>
    <div class="content">
○癸丑。总理事务王大臣议覆淳郡王弘暻奏称、福陵后水泉长岭一带。系龙脉攸关。近有车辆往来。请饬奉天将军等严禁。其原准行走之浑河东南西南二渡口。现有船只摆渡。并请于冬初、春初、搭盖桥梁。以免留滞。应如所奏。从之。　　

○又议覆礼部左侍郎徐元梦奏、续修国史。应将雍正十三年间、诸王文武群臣、谱牒、行述、家乘、碑志、奏疏、文集。在京文臣五品以上。武臣三品以上。外官司道总兵以上。身后具述历官治行事迹。敕八旗直省。查明申送史馆。以备采录传述。国初以来。诸臣勋绩。有遗漏者。亦应汇萃成书。嗣后诸臣章奏。有奉旨及部院议准者。亦应录送。以为志传副本。纂修等官不敷。于翰林内选择充补。均应如所请。从之。　　

○又议覆署宁远大将军查郎阿奏言、巴里坤议彻官兵。有新设勇健营兵一千一百余名。本无营汛。应令各归本省。分别拔补挨补。愿退者听。生事者斥。彻还时、请以原领将弁分领约束。沿途口粮一切。如例支领。其将弁到省。照衔补用。应如所请。从之。　　

○户部议覆福建巡抚卢焯疏称、闽省寺田。向系四分租给僧。六分租归官。僧人应收之租。官为代徵。僧人应纳之粮。向佃追比。寺佃深受其累。请将租谷徵粮。全归僧收僧纳。每亩徵银二钱。应如所请。从之。　　

○甲寅。大学士鄂尔泰等进呈选取会试荐卷三十卷。年老举人试卷五卷。得旨、著交礼部照取拟名次出榜。　　

○仓场侍郎塞尔赫参奏北新仓攒典窃米潜逃。监督等漫无觉察。显有情弊。得旨、向来仓场弊窦甚多。我皇考加意整理。诸弊始得肃清。今北新仓吏役。辄敢偷盗米石。目无法纪。甚属可恶。该监督玉福、管之采、俱著革职。交与刑部。并案内有名人犯。严审定拟具奏。该侍郎总理仓场事务。漫无约束。甚属不合。著交部察议具奏。　　

○福建按察使觉罗伦达礼奏请、定遇赦人犯、再犯罪名条例。得旨、遇赦免罪人犯。如再犯法纪加倍治罪之旨。系恐其再犯。所以使之知警。勉为良民耳。如必交刑部另定一遇赦免罪人、再犯加倍治罪之例。是必其再犯也。朕何忍如此薄待吾民乎。据汝所定。亦不能尽情尽法。毋枉毋纵也。且头绪纷繁。亦难画一。此事惟在地方大吏。善为开导。必使遇赦之人。群闻朕旨。知有所感而不忍为非。知有所惧而不敢犯法。则善矣。即有一二再犯之人。亦应量其情罪。哀矜勿喜。岂可概定一律。以待人之再犯乎。伦达礼此奏。著发回。该部即行文各省督抚。将朕此谕。遍行晓谕。咸使闻知。　　

○以内阁学士索柱、为都察院左副都御史。仍兼内阁学士。　　

○乙卯。上诣皇太后宫问安。　　

○谕总理事务王大臣。昨据尚书傅鼐奏称、各省来京会试举人内。有年岁七十八十以上者。四十余人。志切观光。可否酌量加恩录用。朕因令查落卷之大臣等。一并简阅。续取中五人。其余未取者。著交与礼部验看。酌量分别。作何赏给职衔之处。妥议具奏。此等年老举人。朕格外加恩。乃一时之旷典。在伊等无心遭遇则可。若心存希冀。强赴公车。以致皓首寒儒。跋涉辛苦。既存侥幸之心。亦非朕爱士恤老之意。此事后不为例。著礼部通行晓谕知之。　　

○免广东归善、海丰、惠来、潮阳、四县加增渔税。及通省埠租。谕、广东山海奥区。贫民多以捕鱼为业。各县俱有额徵渔课。为数无多。相沿巳久。后因归善县不肖知县。私取陋规。加于额徵十数倍。遂经抚臣定议。加增鱼税一千余两。作为赢余。而海丰、惠来、潮阳、三县。亦仿照加增。海丰县则增至四千余两。惠来县增至五百两。潮阳县增至七百余两。朕思粤东山多田少。小民生计艰辛。故以捕鱼为养赡之计。今他县渔租。皆仍旧额。而归善等四县。独徵收加重。恐渔民输纳维艰。非国家爱养黎元之意。著将四县加增之数。悉予豁免。仍照原额徵收。其捕鱼小船。尤不应在输税之内。再查粤东有埠租一项。亦民间自收之微利。前经地方官通查归公。为凑修围基之费。夫围基既动公项银两修筑。则埠租一项。亦著一体免徵。以免闾阎之烦扰。该督抚转饬有司。实力奉行。毋使奸胥地棍。借端私取。致穷民不得均沾实恩。　　

○总理事务王大臣议覆署宁远大将军查郎阿等奏、巴里坤兵丁。应于六月初十后次第彻回。派赴哈密之甘凉西肃兵五千。应于四五月分起出口。五月内到齐。仍分一千驻塔尔纳沁。一千驻三堡沙枣泉。余三千俱驻哈密。所有应彻之兵。即分起分路彻回。又分防赤靖等处兵五千。应于督标、固原、延绥、宁夏、河州、五处兵内派往。俱于六月初间。次第出口。六月望间。各到驻处。大营彻回之兵。令口外各卫所。及口内沿途州县。给车辆口粮如例。又大兵全彻之后。应于马莲井子以东。星星峡以西。分别安设马塘。递送文报。所有口外军台。即行全彻。均应如所奏至西北两路卡伦台站。原以彼此通信。大兵虽彻。仍有驻防。应照旧接续安设。未便如所奏一并彻回。得旨、依议。　　

○户部议覆陕西巡抚硕色疏称、富平县于康熙二十一年河水泛涨。冲压水田十九顷十八亩有奇。维时该县令郭诗、以耗银代赔。嗣后俱踵前辙。至耗羡归公。仍为民困。其应徵粮一百三十八石零。折色均徭银一百八十七两零。均宜豁除。应如所请。从之。　　

○协理军台事务总管觉和托奏请、将二十四台。移于克勒。扎拉腰站。移于桑衮达赖。二十五台。移于齐希勒达克岱。丁萨腰站。移于哲格苏泰。二十六台。移于西巴尔图。二十七台。移于乌兰淖尔。下部知之。　　

○丙辰。命户部尚书海望、兼管三库事务。　　

○命内阁学士杭奕禄、为实录馆副总裁。　　

○命国子监祭酒崔纪、提督顺天学政。　　

○命直隶古北口提督宗室璋格、管辖通省兵丁。节制各镇。　　

○丁巳。上诣雍和宫梓宫前、行月祭礼。　　

○诣皇太后宫问安。　　

○宗人府议奏、果亲王允礼、于三月初一日。皇上亲诣堂子、躬行安杆典礼。凡系亲王。理应于祭祀时敬谨齐集。乃临期托病不到。应照例削去王爵。奏入得旨、允礼原应照所奏治罪。但伊自办理部务以来。尚属勤奋。著免其削去王爵。将特恩赏给亲王之双俸裁去。并将加给一倍亲王之护卫官员。及护军马甲彻回。　　

○总理事务王大臣议覆延绥镇总兵米国正奏、榆林、神木、等处边口。越种蒙古余闲套地。约三四千顷。岁得粮十万石。边民获粮。蒙古得租。彼此两便。事属可行。其强种勒索者禁止。应如所请。从之。　　

○户部议覆前署湖广总督大学士迈柱疏称、忠峝等十五土司地方。改土为流。议设知府、同知、通判、知县、县丞、经历、典史、巡检、等官。额编俸银共八百三十余两。各项人夫铺兵。岁给工食银共四千九百八十余两。请按年在司库地丁银两动支。应如所请。从之。　　

○兵部议、赏给汉军兵丁生息银两。请于每旗汉军。拟生息本银二万五千两。共银二十万两。息银存贮内库。其镶黄、正黄、正白、三旗。每旗月支银三百两。其余五旗。每旗月支银二百二十两。赏为兵丁红白等事之用。得旨、依议。著照每旗拟定之数。分交现今承办生息银两之王大臣等办理。　　

○又议覆杭州将军富森疏称、武乡试骑射。天气晴朗。仍照定期考试。如遇霪雨泥泞。暂行展限。应如所请。并通行各省。从之。　　

○戊午。谕礼部。云南、贵州、广东、广西、四川、福建、六省举人。赴京应试。未经中式者。著照雍正十一年之例。拣选奏闻请旨。其上次记名二十一人。一并入于此内请旨。　　

○礼部奏世宗宪皇帝配享圜丘典礼。应于乾隆二年冬至大祀之日举行。照冬至致祭仪行礼。配享祈谷坛典礼。应于乾隆三年、孟春上辛日举行。照祈谷致祭仪行礼。配享方泽擅典礼。应于乾隆三年、夏至大祀日举行。照夏至致祭仪行礼。得旨、是。依议。　　

○尚书衔兼管国子监祭酒事杨名时、请颁圣祖仁皇帝御制周易折中。性理精义。朱子全书。钦定尚书传说汇纂。诗经传说汇纂。春秋传说汇纂。各书十六部。储于太学。刊示诸生。得旨、杨名时所请书籍。著将武英殿现有者。各种发二十部。余照所请行。　　

○己未。修舜陵。设各陵守户。谕总理事务王大臣。各省历代帝王陵庙。均宜严肃整齐。以昭敬礼。闻湖广地方。炎帝神农氏陵庙。殿宇墙垣。丹雘合度。而帝舜有虞氏陵庙。则规模狭窄。丹青剥落。不足以肃观瞻。著该督抚转饬有司。动用公费。即行修葺。其他处陵庙。若有类此者。著各该督抚委员查勘。动用存公银两。酌量修理。务令完整。再各陵向来未设陵户。无人看守者。可酌设几户。令其专司巡查洒埽。永著为例。　　

○调原任湖南布政使赵城、原任潮州府知府龙为霖、降调嶍峨县知县彭朝佐、原任会泽县知县王忠武、赴部引见。　　

○吏部议准前江苏巡抚高其倬疏请、移吴江县同里镇之太湖水利同知、驻东山、移督粮水利同知、驻枫桥。从之。　　

○又议准大学士前署湖广总督迈柱奏、外省题补要缺。请立限期。以杜观望规避。违限者照迟延例议。道府州县贤否。责令各上司查核。四季申送藩臬。藩臬转呈督抚。从之。　　

○改五品前锋侍卫十六员、为正四品。从前锋统领阿岱等请也。　　

○庚申。谕总理事务王大臣。今科新进士选拔庶常。悉照从前之例行。著大学士张廷玉、会同掌院学士办理。　　

○又谕曰、刘于义奏、许启盛、董仲、俱非常赦所不原者。著准其赎罪。朕前因官爵有关名器。仕途不宜冒滥。是以降旨停止捐纳。至于赎罪一条。原系古人金作赎刑之义。况在内由部臣奏请。在外由督抚奏请。皆属斟酌情罪。有可原者。方准纳赎。其事尚属可行。嗣后将赎罪一条。仍照旧例办理。　　

○命左都御史福敏、户部左侍郎李绂、署兵部右侍郎王士俊、会同会试主考官、拣选云南、贵州、广东、广西、四川、福建、六省会试未经中式举人。　　

○大学士总理兵部事务鄂尔泰等、议覆兵部右侍郎吴应棻奏请、将发往各直省候补之年满千总。其有缺可题者。仍留题补。其题缺无多之省分。将各该员履历。并发往年月报部。归入分发千总班内。签掣铨选。应如所请。从之。　　

○予三等轻车都尉刘诏之孙刘宗袭袭职。　　

○辛酉。谕总理事务王大臣。士子倚恃青衿。抗欠国课。定例褫革追比。原以惩戒不率。使知礼法。至革后如能清完者。准予开复。所以广自新之路也。今直省所有雍正十二年以前旧欠钱粮。俱巳豁免。此等革生内。容有所欠钱粮。亦已陆续完纳。祇缘尾欠未清。未曾循例开复。而所欠又奉豁免之恩诏。遂令所革衣顶。永无开复之期。情殊可悯。著各省督抚。转饬各州县。查明前经欠粮革退之举贡生监等。实系抗欠不完。褫革之后。并未完纳者。仍不准开复。若所欠钱粮。曾于革后陆续完纳。祇有未清之尾欠。而适逢赦免之恩诏。将褫革之案。准其开复。俾得改过自新。并将姓名登记档册。倘此次邀恩之后。将来再有抗欠之事。著该督抚严参治罪。　　

○宗人府奏、查原任贝勒延信、苏努、原任公乌尔占、皆因获罪、革去宗室。今请照例查明伊等子孙。赏给红带子。月给三两钱粮米石。登记黄删之末。俟修玉牒之年。附登玉牒之末。注明伊祖父获罪情由。从之。　　

○户部议准盛京户部侍郎官保等疏称、广宁所属五道河、至慈儿冈、旗民耕种地亩。系自备资本、报垦成熟之地。未便照前杨什木哈达牧群总管对秦所请。设立牧厂。又称、旗民人等。自报新垦地八百三十五晌余亩。系傍熟地滋垦。应照例徵粮。得旨允行。　　

○兵部议叙多罗平郡王福彭、统兵北路军功。纪录三次。从之。　　

○刑部议覆协理陕西道监察御史福德奏请、定逃回遣犯为匪罪名。及改发门监枷号人犯地方一疏。如平常逃回遣犯。其审有行凶为匪者。应照现在所犯。分别定拟。如犯斩监候者。改为立斩。犯绞监候者。改为立绞。犯该徒以上者。改为绞监候。罪止笞杖者。于常例枷号外。再枷号一月。至旗人枷号人犯。男犯仍应枷号各门。女犯枷号之处。应令提督衙门会同臣部、详度门监内外。设屋安置。无论男妇。各许亲属一人、跟随照管。于步军统领防察外。再请每月派满汉御史一员。往来稽察。毋庸议改。奏入。从之。　　

○定边大将军公庆复奏、派副都统衔哲库、将出征阵亡之骼胔埋揜。并派喇嘛二人。赴乌逊珠勒诵经。得旨嘉奖。　　

○铸给天津府海防粮捕盐漕同知关防。从直隶总督李卫请也。　　

○壬戌。上诣皇太后宫问安。　　

○吏部议覆广东道监察御史钟衡、请加国子监助教、学正、学录、等官品级一疏。应如所请。加从八品助教、为从七品。加正九品学正、从九品学录、为正八品。至正八品监丞。亦应加为正七品。从八品博士、加为从七品。满洲、蒙古、助教等缺品级。均归画一。从之。　　

○兵部议覆闽浙总督衔专管福建事务郝玉麟疏请、移衢镇右营守备与中营游击、同驻郡城。左营游击驻常山。右营游击驻江山。左营守备驻华埠。中营守备驻龙游。添设右营兵九十四名。城守营兵四十名。由中左两营拨补。改金协之汤溪县三塘汛。归衢镇中营辖。驻把总一员。兰溪千总归金协辖。其兵米于各协营酌给。江山南米。改徵折色。为枫、衢、二营购粮之用。裁溢额马二百九十匹。备补倒缺。均应如所请。从之。　　

○正黄旗满洲都统奏、江宁荆州将军咨送五格等各员回京。带领引见。得旨、此等官员。既不知行兵之道。又不能受劳苦。途间所犯罪过种种。及至军前。复不能牧养马匹。以致倒毙甚多。是以皇考降旨。将伊等解任。同伊家口回京。所以为怠玩公事者戒也。今看伊等弓箭。尚属去得。此内岂无因罪多于军前效力改过之人。曾著该将军查明情由。及咨送家口回京之处。具奏请旨。再行咨回。今并未请旨。即行咨回。甚属不合。尔等详细查问。伊等在本处住居甚久。或有已立产业。愿在本处当差效力者。奏闻请旨。若有愿回京效力居住者。亦著奏闻。朕另行降旨。尔等此次询问。务将伊等情愿之处。据实奏闻。不可强逼。　　

○予出征亡故副都统衔头等侍卫云骑尉胡锡五、祭葬如例。　　
</div>
    <div class="pagination">
<a href="清实录乾隆朝实录_page24.html">上一页</a><span>...</span><a href="清实录乾隆朝实录_page20.html">20</a><a href="清实录乾隆朝实录_page21.html">21</a><a href="清实录乾隆朝实录_page22.html">22</a><a href="清实录乾隆朝实录_page23.html">23</a><a href="清实录乾隆朝实录_page24.html">24</a><span class="current-page">25</span><a href="清实录乾隆朝实录_page26.html">26</a><a href="清实录乾隆朝实录_page27.html">27</a><a href="清实录乾隆朝实录_page28.html">28</a><a href="清实录乾隆朝实录_page29.html">29</a><a href="清实录乾隆朝实录_page30.html">30</a><span>...</span><a href="清实录乾隆朝实录_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
