<!DOCTYPE html>
<html>
<head>
    <meta charset="UTF-8">
    <title>钦定续通志 - 第 275 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 275 页/共 284 页</h1>
    <div class="content">　　钦定续通志五百九十九
　　载记【六】
　　楚
　　马殷　　希声　　希范　　希广　　希萼希崇
　　【附】刘言【王进逵】　　周行逢
　　马殷字霸图许州鄢陵人【按通鉴作扶沟人三楚新录作上蔡人】唐中和三年蔡州秦宗权遣孙儒刘建锋【按欧史作建峯新唐书作建锋考建锋字鋭端当从新书改正】将兵万人属其弟宗衡略地淮南殷初为儒禆将儒败死殷等无所归乃收散卒转冦江西有众七千【按新唐书刘建锋传作略洪防数州有众十余万】推建锋为帅殷为先锋略防吉有众数万干宁元年入湖南攻澧陵潭州刺史邓处讷遣邵州将蒋勋等以兵三千断龙囘闗勋以牛酒犒师殷说勋曰刘公勇智絶人精兵十万所向必克公集乡兵捍关殆矣不如下之富贵可得也勋然之又其下畏建锋虐夜弃甲走建锋至关取勋旗铠直趋潭州至东门守者以为勋兵内之遂杀处讷建锋自称留后僖宗授建锋湖南节度使【按新唐书作检校尚书左仆射武安军节度使】殷为马步军都指挥使蒋勋求为邵州刺史建锋不与勋怒率兵攻湘乡取邵州进攻定胜武安殷以竒兵出迪田逾涧山据江为壁诱勋渡江分兵袭定胜麾濒江兵夹击勋大败之【按马殷取潭州及攻邵州事迹最着欧史畧之今据新唐书补辑】建锋已得志即嗜酒不事事军卒陈赡妻有色建锋私之赡怒袖鐡檛击杀建锋军中推行军司马张佶为帅佶将入府马忽踶齧伤左髀佶语诸将曰吾非而主也马公英勇可共立之诸将乃共迎殷磔赡于市时干宁三年也唐拜殷潭州刺史判湖南军府事殷遣其将秦彦晖李琼等攻下连邵郴衡道永六州擒蒋勋杀之进攻桂管执其留后刘士政尽取其属州表琼为桂管观察使四年拜殷武安军节度使【按通鉴及十国春秋作干宁四年二月张佶克邵州擒蒋勋杀之光化元年三月拜殷武安军留后未几进本军节度使其攻下连郴衡道永五州及攻桂管执刘士政皆光化三年以前事欧史作干宁四年殷拜武安节度又载攻连郴衡道永桂管等事于干宁四年之前与诸书不合】初孙儒败于宣州殷弟賨为杨行密所执署为黒云都使从战数有功行密闻殷贵乃厚礼遣归殷大喜表为节度副使行密遣刘存等攻杜洪围鄂州殷遣秦彦晖许徳勲以舟兵救之已而洪败死存等遂攻殷殷遣彦晖拒于上流偏将黄璠以舟三百伏浏阳口存等屡战不胜来求和不许彦晖等急击之存等走黄璠以浏阳舟截江合击大败之刘存及陈知新战死彦晖遂取岳州【按通鉴及编遗录十国春秋俱云彦晖与璠大破刘存擒存及陈知新以归殷释其缚不屈乃趣斩之欧史作战死又薛史梁纪马殷破淮冦在开平元年六月十国纪年吴纪刘存攻楚在开平元年五月败在六月梁太祖即位及封殷楚王乃四月也欧史载此事在梁祖未即位前与诸书异】梁太祖即位殷遣使修贡拜殷侍中兼中书令封楚王杨行密袁州刺史吕师周来奔师周将家子颇通纬候兵书殷得之大喜曰吾方南图岭表得此人足矣以为马步军都指挥使率兵攻岭南取昭贺梧防龚富等州殷即表为昭州刺史遣秦彦晖攻朗州刺史雷彦恭奔吴执其弟彦雄等送于梁于是澧州向瓌辰州宋邺溆州昌师益等率溪洞诸蛮皆附于殷殷请升朗州为永顺军表张佶为节度使复请依唐太宗故事开天防府置官属梁太祖拜殷天策上将军殷以其弟賨为左相存为右相廖光图等十八人为学士末帝时加殷武安武昌静江宁逺等军节度使洪鄂四面行营都统唐庄宗灭梁殷遣其子希范入贡上梁所授都统印庄宗问洞庭广狭希范对曰车驾南巡才堪饮马尔庄宗平蜀殷大惧表求致仕庄宗下玺书慰劳之殷初兵力尚寡与杨行密成汭刘防等为敌国殷患之问策于其将高郁郁曰荆南闇弱焉能患我刘防志在五管而已淮南我讐也固不吾援然尊王仗顺霸者之业也今宜内奉朝廷以求封爵而外夸隣敌然后退修兵农畜力而有待尔于是殷始修贡京师然岁贡不过所产茶茗而已殷自京师至襄唐郢复等州置邸务卖茶其利十倍又铸铅铁钱以十当铜钱一又令民自造茶通商而收其算岁入万计由是地大力完数邀封爵天成二年请建行台明宗遣尚书右丞李序以竹册封为楚国王殷以潭州为长沙府建国承制置官属以其弟賨为静江军节度使子希振武顺军节度使希声判内外诸军事姚彦章为左相许徳勲为右相李铎为司徒崔颖为司空拓跋常为仆射马珙为尚书文武皆进位諡其曾祖筠曰文肃祖正曰庄穆父元丰曰景庄立三庙于长沙长兴元年殷卒诏諡武穆
　　希声字若讷殷次子殷建国高郁数教以计策而楚以彊荆南高季昌闻而患之尝使谍者行间于殷殷不听希声用事谍者语希声曰季昌闻楚用高郁大喜以为亡马氏者必郁也希声遽夺其兵职矫殷令杀之殷老不复省事郁死之日大雾四塞殷怪之语左右曰吾尝从孙儒儒每杀不辜天必大雾岂马步狱有寃死乎明日吏以状白殷拊膺大哭曰吾荒耄如此亦不久于世矣明年殷卒希声立授武安静江等军节度使希声尝闻梁太祖好食鸡慕之乃日烹五十鸡以供膳葬殷上潢不入泣顿食鸡肉数器而起长兴三年卒追封衡阳王
　　希范字宝规殷第四子殷子十余人嫡子希振长而贤次希声与希范同日生希声母袁夫人有美色以母宠得立希振弃官为道士故希声卒而希范以次立袭殷官爵封楚王晋天福四年加希范天策上将军开封承制如殷故事希范好学而性奢侈廖光图徐仲雅李臯拓跋常等十八人皆故殷时学士光图等俱浮薄尝与希范饮博讙呼独常沈厚长者上书切谏光图等恶之溪州刺史彭士然率锦奬诸蛮攻澧州希范遣刘勍刘全明等击败之遂攻溪州士然走遣其子师暠率诸蛮酋降于勍溪州西接防牱两林南通桂林象郡希范乃立铜柱为表命学士李臯铭之于是南宁州蛮莫彦殊都云蛮尹懐昌防牱蛮张万濬皆率其部来附希范作防春园嘉宴堂其费钜万始加赋国中拓跋常切谏又作九龙殿以沈香为八龙绕柱自言身一龙也时契丹方灭晋牙将丁思觐谏曰先王起卒伍以攻战而得此州倚朝廷以制隣敌传国三世有地数千里养兵十万今中国无主真霸者立功之时诚能悉师倡义桓文之业也奈何耗国用而穷土木为儿女子之乐乎希范谢之思觐嗔目视之曰孺子终不可教也乃扼喉而死开运四年希范卒諡曰文昭
　　希广字徳丕希范同母弟希范恶拓跋常数谏诤乃谢絶之及卧病始思其言为忠召之以托希广希范卒常劝希广让位于兄希萼希广不从时希萼为朗州节度使闻希范卒来奔丧希广用刘彦瑫言遣都指挥使周廷诲将水军逆希萼于砆石令将士释甲而后入廷诲与张少敌白希广曰王能与之则已不然宜早除之希广泣曰吾兄也焉忍杀之分国而治可也乃止之于碧湘宫厚赂遣归希萼愤去乃遣使诣京师求封爵请置邸称藩汉隐帝不许降玺书慰解之希萼怒送款于李景举兵攻长沙希广遣刘彦瑫许可琼等御之彦瑫败希萼于仆射洲希萼去诱溪洞诸蛮冦益阳希广遣崔洪琏以步卒七千屯湘乡玉潭以遏诸蛮刘彦瑫以舟兵趋武陵攻希萼彦瑫败于湄洲希广大惧遣使请兵于京师不应希萼率舟兵沿江而上自号顺天将军【通鉴作顺天王】攻岳州刺史王赟拒之五日不克希萼引兵去下湘乡至长沙与彦瑫可琼等军夹水而屯彭师暠登城望水西军入白希广请以步兵三千自巴溪渡江趋岳麓后与彦瑫等腹背夹击之希广以为可而可琼已隂送款希萼遂沮其议明日师暠闻之急白希广请杀可琼不听希萼攻长乐门牙将吴宏杨涤战于门中希萼少衂可琼等按兵不战已而举全军降于希萼宏涤等闻之皆溃希广率妻子匿于慈堂明日被擒希萼欲活之其下不可遂缢杀之先是左司马希崇常为希萼诇希广语言动作悉以告之约为内应至是率将吏诣希萼劝进【按通鉴希萼还朗州时希崇密与通约为内应希萼之攻潭州希崇啓之也至是又率将吏劝进希广之亡希崇实与有力欧史于希崇通希萼事俱失载今据通鉴増辑】干祐三年希萼自立明年汉隠帝崩京师大乱希萼遂臣于李景景册封希萼楚王希萼悉以军政委希崇希崇与楚旧将徐威陆孟俊鲁绾等谋作乱希萼置酒端阳门希崇辞以疾威等纵恶马十余匹以壮士执檛随之突入其府劫库兵缚希萼遂迎希崇立之希崇遣彭师暠廖偃囚希萼于衡山师暠即奉为衡山王臣于李景希崇惧亦请命于景景遣边镐入楚尽迁马氏之族于金陵时周广顺元年也景复希萼楚王居洪州希崇领舒州节度使居州周世宗征淮下州诏抚马氏子孙已而州复入于景希崇率其弟希能等十七人归京师皆拜官有差【徐无党曰殷自唐干宁二年入湖南至周广顺元年国灭凡五十七年希萼希崇之乱南唐尽迁马氏之族于金陵五代旧史云时广顺元年也而运厯图云干祐二年马氏灭者缪矣初殷入湖南掘地得石防云龙起头猪掉尾盖殷以干宁三年岁在丙辰自立于湖南至广顺元年辛亥而灭九国志以干祐三年为辛亥湖湘故事以显徳元年为辛亥者皆缪也惟五代旧史得其实云】
　　刘言吉州庐陵人王进逵【通鉴作王逵】武陵人言初事刺史彭玕从玕奔楚事希范为辰州刺史进逵少为静江军卒事希萼为指挥使希萼攻希广以进逵为先锋陷长沙长沙遭乱残毁希萼使进逵以静江兵营缉之兵皆愁怨进逵遂拥兵斩关奔归武陵希萼方醉不能省明旦遣将唐翥追及之与战大败而还进逵乃逐留后马光恵迎言于辰州以为帅而自为副已而希萼被囚希崇立李景迁马氏族并召言言不从遣进逵与行军司马何景真等【通鉴及十国纪年作何敬真】攻边镐于长沙镐败走广顺三年言奉表京师以邀封爵又言长沙残破不可居请移治武陵周太祖从之乃升朗州为武平军在武安军上以言为节度使而以武安授进逵进逵以言已所迎立不为之下二人始有隙进逵谋曰言将可用者不过何景真朱全琇尔召杀之言可取也时刘晟取楚梧桂宜防等州进逵因白言令景真等防兵攻晟言信之遣二人往至皆见杀乃举兵袭武陵执言杀之奉表京师周太祖即以为武平军节度使世宗征淮南授为南面行营都统攻鄂州过岳州刺史潘叔嗣进逵旧同列也进逵左右求赂于叔嗣不得乃共谗其短进逵面骂之叔嗣慙恨进逵入鄂州方攻下长山叔嗣以兵袭武陵进逵闻之轻舟而归与叔嗣战城外进逵败见杀【按通鉴考异载广本云逵命行营副使毛立为袁州行营统军使潘叔嗣张文表为前锋次醴陵县吏请具牛酒犒军立不许叔嗣等因士卒怒以兵叛逵逵乗轻舟奔朗州叔嗣追至朗杀之又湖湘故事云逵攻袁州叔嗣叛闻逵走归朗州遂自潭州倍程至朗杀之马氏行年纪云逵三月至潭州四月叔嗣叛五月五日杀逵于朗州诸说多不足据惟十国纪年为得具实纪年所载与欧史同】
　　周行逢武陵人少无赖犯法配镇兵与王进逵俱为静江军卒事希萼为禆校进逵攻边镐行逢别破益阳杀李景兵二千余人擒其将李建期进逵为武安军节度使拜行逢潭州行军司马领集州刺史未几进逵袭杀刘言据武陵行逢遂据潭州显徳元年拜行逢武清军节度使权知潭州军府事潘叔嗣既杀进逵还岳州遣客将李简迎行逢于潭州行逢入武陵召叔嗣为行军司马叔嗣称疾不至行逢乃阳以武安与之召使至府受命至则杀之以徇世宗遂授行逢朗州大都督武平军节度使尽有湖南之地宋初加兼中书令行逢在镇俭约自励辟署官属必取亷介士有女壻求补吏不许反给耒耜语之曰汝才不任职姑归垦田以自活其公正多类此然性猜忌果于杀戮大将十余人谋为乱行逢召宴酒半悉令壮士擒斩之民过无大小皆死妻严氏谏【按宋史及三楚新録作潘氏通鉴作酆氏惟九国志作严氏与欧史同】不听因不乐留府署绐行逢曰家田佃戸以公贵颇不力农多恃势侵民请往视之至则营居以老岁时衣青裙押佃戸送租入城行逢往劳且止之严氏曰公思作戸长时乎租后时常苦鞭扑今贵矣宜先期以率众行逢彊留之因曰公用法太严而失人心所不欲留者一旦祸起田野间易逃死尔行逢为之少损建隆三年行逢病革召将吏以子保权属之曰与吾同起者十人皆诛死惟衡州刺史张文表独存吾死文表必叛当以杨师璠讨之如不能则婴城勿战自归朝廷行逢卒子保权立明年春文表果叛攻下潭州保权命杨师璠讨文表至平津亭文表出战大败之别遣使乞师于朝廷宋太祖遣慕容延钊等将步骑往未至而文表为师璠所杀延钊兵入朗州保权牙校张从富辈以为文表已平而王师继进不已惧其图已因相与拒守延钊遣使安抚复不内延钊以闻太祖遣中使谕之曰尔乞师救援今反拒王师何也毋自取灭亡保权不听军澧州南未及交锋而溃退保朗州焚其庐舎府库畧尽驱民亡窜山谷城郭一空宋师傅城其将汪端劫保权并家属奔匿山洞数月搜获之湖湘悉平时有李观象者行逢辟为掌书记颇加信任军府之政一以取决临终托以后事及宋师压境谓保权曰我所恃者北有荆渚以为唇齿今高氏拱手听命朗州势不独全莫若幅巾归朝犹可不失富贵保权不能用卒及于败保权至京师优诏释之授右千卫上将军雍熈二年卒
　　钦定续通志卷五百九十九
<史部,别史类,钦定续通志>
　　钦定四库全书
　　钦定续通志卷六百
　　载记【七】
　　吴越
　　钱镠　　元瓘　　佐　　倧　　俶
　　【附】惟濬　　惟治　　孙承祐　　沈承礼
　　钱镠字具美杭州临安人里中有大木镠幼时与羣儿戏木下镠坐大石指麾羣儿为队伍号令颇有法羣儿皆惮之及壮不事生业以贩盐为盗县録事钟起有子数人与镠饮博起尝禁之豫章人有善术者望牛斗间有王气乃之临安以相法隠市中阴求其人起与术者善一日过起家镠适从外来见起反走术者望见之大惊曰此真贵人也召镠至熟视之乃慰曰子骨法非常愿自爱因与起诀去起始纵其诸子与镠游时贷其穷乏镠善射与槊稍通图纬诸书唐干符二年浙西镇遏使王郢作乱石镜镇将董昌募乡兵讨贼表镠为偏将击郢破之时黄巢攻掠浙东至临安镠以劲卒二十人伏山谷中巢先锋度险皆单骑镠伏弩射杀其将巢兵乱镠引劲卒蹂之斩首数百级乃引兵趋八百里八百里地名也告道旁媪曰后有兵至告曰临安兵屯八百里矣巢众至闻媪语不知其地名皆曰向十余卒不可敌况八百里乎遂急引兵过都统髙骈闻而壮之召董昌与镠俱至广陵久之不见用辞还骈表昌杭州刺史镠都知兵马使【按吴越备史及十国春秋广明二年九月诏授镠都知兵马使与授董昌杭州刺史同时欧史失载今据补】时天下已乱昌乃团诸县兵为八都以镠为都指挥使【按新唐书周寳传寳发杭州兵戍县镇判八都石镜都董昌主之清平都陈晟主之于潜都吴文举主之盐官都徐及主之新登都杜棱主之唐山都饶京主之富春都文禹主之龙泉都凌文举主之各聚千人保乡里吴越备史亦云广明元年僖宗入兴元杭州始建八都临安县则董昌主之镠为副非昌始团诸县兵为八都也并不载镠为都指挥使事】中和二年越州观察使刘汉宏与昌有隙遣其弟汉宥都虞辛约屯兵西陵以图浙西镠率兵渡江袭破之汉宏复遣将黄珪何肃屯诸暨萧山镠攻破之与汉宏战又大败之杀何肃辛约汉宏遯四年僖宗遣中使焦居璠为杭越通和使诏罢兵皆不奉诏汉宏遣其将朱褒韩公玫施坚实等以舟兵屯望海镠出平水成及夜率竒兵破褒等于曹娥埭进屯丰山坚实等降进拔越州汉宏走台州刺史杜雄执送于镠斩于防稽族其家镠乃奏昌代汉宏而自居杭州光啓三年拜镠左衞大将军杭州刺史时淮南大乱六合镇将徐约攻取苏州润州牙将刘浩等逐其帅周寳宝奔常州浩推度支催勘官薛朗为帅镠遣都将成及杜棱等攻常州取周宝以归镠具军礼郊迎馆于樟亭寳病卒【按新唐书僖宗本纪光啓三年十月丁夘镠杀周宝宝亦云镠具櫜鞬迎寳馆于樟亭未几杀之与欧史异】以杜棱守常州进攻润州逐刘浩执朗剖心以祭宝以阮结守润州又遣其弟銶攻徐约约走入海追杀之昭宗拜镠杭州防御使时杨行密孙儒争淮南与镠战苏常间后儒为行密所杀行密据淮南取润州而镠亦取苏常【按唐本纪镠陷常州在光啓三年陷润州在文德元年陷苏州在龙纪元年是冬常州入于吴刺史杜棱死之未几并润州俱为孙儒所得次年苏州亦入于吴继又为孙儒所并至景福元年苏州复归于镠干宁三年行密又夺之光化元年复入于越此云行宻取润州而镠亦取苏常当在大顺景福间但本纪于是时不载镠取常州事而常州于何时复入越则史亦无明文】唐升越州威胜军以董昌为节度使杭州武威军拜镠都团练使以成及为副使景福二年拜镠镇海军节度使润州刺史干宁元年加同平章事二年董昌反镠以反状闻昭宗诏削昌官爵封镠彭城郡王浙江东道招讨使镠于董氏有旧恩乃以兵三万屯迎恩门遣其客沈滂谕使改过昌以钱二百万犒军执妖人应智等送军中自请待罪镠乃还兵【按通鉴载干宁二年二月镠移书责昌昌不听乃将兵三万诣越州城下至迎恩门昌惧执首谋者吴瑶及巫觋数人送于镠请待罪镠引兵还以状闻四月又表请以本道兵讨昌五月诏削昌官爵委钱镠讨之以镠为浙东招讨使吴越备史所载畧同据此则镠以兵诣越州在未以状闻之先诏削昌官爵及以为招讨使在表请讨昌之后与欧史异】昌复拒命遣其将陈郁崔温等屯香严石侯镠遣顾全武攻之斩崔温昌兄子真骁勇善战攻之逾年不能克后真为禆将刺羽所譛昌杀之兵败全武执昌还及西小江昌投水死【按新唐书董昌传作全武执昌还斩之投尸于江吴越备史作全武使上武勇都监使吴璋执昌至斩之与欧史异】昭宗乃改威胜军为镇东军拜镠镇海镇东等军节度使加检校太尉中书令赐铁劵镠如越州受命还治钱塘号越州为东府光化元年移镇海军于杭州加镠检校太师改镠所居营曰衣锦营婺州刺史王坛叛附淮南杨行密遣其将康儒应之攻睦州镠遣其弟銶败儒于轩渚坛奔宣州衢州刺史陈岌来附诏镠图凌烟阁升衣锦营为衣锦城天复二年封镠越王镠巡衣锦城武勇都指挥使徐绾许再思叛顾全武曰绾急必召淮兵淮兵至患不细矣请择诸公子可行者与俱往以难告杨公必能闵我镠尝欲以子元璙婚杨氏乃使随全武如广陵绾果召田頵于宣州全武等至广陵行密以女妻元璙亟召頵还頵取镠钱百万【通鉴作二十万缗吴越备史作一百亿】质镠子元瓘而归天祐元年封镠吴王镠建功臣堂立碑纪功列宾佐将校名氏于碑隂者五百人四年升衣锦城为安国衣锦军梁太祖即位封镠吴越王兼淮南节度使客有劝镠拒命者镠笑曰吾岂失为孙仲谋邪遂受之镠好玉带名马大祖以玉带一匣打毬御马十匹赐之开平二年加守中书令改临安县为安国县三年加守太保杨渥将周本陈章围苏州镠遣其弟锯镖救之淮兵为水栅环城以铜铃系网沈水中断潜行者水军卒司马福多智而善水行先以巨竹触网淮人闻铃声举网福乃过入城中其出也亦然遂取其军号内外夹攻号令相应大败淮军本等走擒其将闾丘直何明等干化元年加守尚书令兼淮南宣润等道四面行营都统镠弟镖居湖州擅杀戍将潘长惧罪奔淮南梁友珪簒立册尊镠尚父末帝贞明三年加镠天下兵马都元帅开府置官属四年杨隆演取虔州镠始由海路入贡京师龙德元年赐镠诏书不名唐庄宗入洛镠遣使贡献求玉册庄宗下有司议羣臣皆谓非天子不得用玉册郭崇韬尤为不可既而许之乃赐以玉册金印镠因以镇海等军节度授其子元瓘自称吴越国王更名所居曰宫殿府曰朝官属皆称臣起玉册金劵诏书三楼于衣锦军遣使册新罗渤海王海中诸国皆封拜其君长明宗初即位安重诲用事镠致书辞嫚重诲怒防供奉官乌昭遇韩玫使吴越还玫诬昭遇称臣舞蹈重诲乃奏削镠王爵以太师致仕元瓘等遣人以绢表间道自陈重诲死乃复镠官爵长兴三年卒谥武肃
　　元瓘字明宝镠第七子初名传瓘既立更名元瓘少质于田頵頵叛吴杨行密防越兵攻之頵每战败归即欲杀元瓘頵母常蔽防之及頵战死元瓘乃得归镠卧病召诸将告之曰吾子皆愚懦不足任后事惟公等自择之诸将泣下皆曰元瓘从王征伐最有功诸子莫及请立之镠乃出筦钥数箧与之镠卒元瓘立袭封吴越国王【按薛史清泰初封吴王二年封越王天福三年封吴越国王吴越备史则云应顺元年封吴越王清泰初复册封天福二年封为吴越国王】玉册金印皆如镠故事王延政自立于建州闽中大乱元瓘遣其将仰诠薛万忠等攻之逾年大败而归元瓘善抚将士好儒学使其国相沈崧置择能院选吴中文士録用之然性奢侈好治宫室天福六年加天下兵马都元帅【按元瓘加天下兵马都元帅欧史失载今据薛史补】杭州大火烧宫室殆尽元瓘避之火辄随发因大惧病狂而卒谥文穆
　　佐【表忠观碑作仁佐】字祐立元瓘第六子时年十三【通鉴作时年十四】诸将皆少佐佐初优容之诸将稍不法佐乃黜其大将章德安于明州李文庆于睦州杀内都监杜昭达统军使阚璠由是国中皆畏恐王延羲延政兄弟相攻其将李仁达等自相簒杀连兵数年仁达附于李景已而又叛景兵攻之仁达求救于佐佐召诸将计事皆不欲行佐遣其统军使张筠赵承泰等率兵三万水陆赴之大败景兵获其将杨业蔡遇等遂取福州而还佐立七年袭封吴越国王开运四年卒諡忠献【表忠观碑作忠显】
　　倧字隆道元瓘第七子初元瓘质于宣州以胡进思戴恽等自随后用进思等为大将佐年少以进思旧将甚见尊礼及倧立颇卑侮之进思不能平倧大阅兵于碧波亭方第赏进思諌以颁赏太厚倧怒掷笔水中曰以物与军士吾岂私之何见咎也进思大惧嵗除画工献钟馗击图倧以诗题图上进思见之悟倧将杀已是夕拥卫兵废倧囚于义和院迎其弟俶立之迁倧于东府居越州二十余年卒諡忠逊【按欧史不载倧諡今据吴越备史及十国春秋补】
　　俶字文德元瓘第九子歴汉周袭封吴越国王显德元年授天下兵马都元帅世宗征淮南诏俶攻常宣二州以牵李景俶治兵以待景闻周师将大举乃遣使安抚境上皆戒严苏州候吏陈满不知景使谓朝廷已克诸州遣使安抚亟言于俶请举兵以应俶相国吴程遽调兵出程等攻常州果为景将柴克宏所败程禆将邵可迁力战程等仅以身免【按宋史显德三年世宗征淮南令俶以所部分路进讨俶遣偏将吴程围毘陵陷闗城禽刺史赵仁泽路彦铢围宣城俄俶军战败复失常州十国春秋亦云显德三年三月程等先克常州至壬子始为柴克宏所败乙夘路彦铢攻宣州不克闻程败乃引还】周师渡淮俶乃尽括国中丁民益兵使邵可迁等以战船四百艘水军万七千人至通州防期世宗已平淮南遣使赐俶兵甲旗帜橐驼羊马宋太祖即位仍授为天下兵马大元帅钱氏兼有两浙几百年其人比诸国怯弱而俗喜淫巧自镠世常重敛其民以事奢僭人不堪其苦又多掠得岭南商贾宝货当五代时常贡奉中国不絶及宋兴俶益倾国以事贡献干德元年遣子惟濬入朝寻又遣幕吏黄夷简入贡太祖谕之曰归语而主常训练兵甲江南倔强不朝我将发师讨之元帅当助我又命有司造大第于薫风门外赐名礼贤宅供帐悉具召进奉使钱文贽示之曰以待李煜及而主先来朝者赐之令谕防于俶开宝七年冬讨江南以俶为升州东面招抚制置使【吴越备史作东南面招讨制置使】时李煜贻书讽俶丞相沈虎子亦劝俶毋攻江南皆不听以煜书上闻即亲率师拔常州加守太师诏归国乃遣大将沈承礼等随宋师平金陵九年二月俶与妻孙氏子惟濬入朝太祖先临礼贤宅按视及至诏俶居之太祖屡幸其第特赐剑履上殿书诏不名封其妻孙氏为吴越国王妃先后赐予数十万以四月归国陛辞日赐一黄袱封识甚固戒以涂中密视及啓之则皆羣臣乞留俶章疏也俶甚感惧既归尝视事功臣堂一日命坐于东偏谓左右曰西北者神京在焉天威不违顔咫尺俶岂敢宁居乎太平兴国三年复来朝宴俶长春殿命刘鋹李煜预坐防陈洪进纳土俶上表乞罢所封吴越国王及元帅号并请诏命呼名不许俶又表恳献所管十三州于阙下诏可乃封为淮海国王以礼贤宅睗之子侄将校并授官有差其后刘继元降帝御连城台顾谓俶曰卿能保全一方以归于我兵不血刃深可嘉也俶顿首谢八年冬累章乞解元帅号允之雍熙元年改封汉南国王四年出为武胜军节度使改封南阳俶四上表让国王乃改封许王端拱元年徙封邓王卒追封秦国王諡忠懿命中使防其丧归塟洛阳【徐无党曰钱世兴灭诸书皆同盖自唐干宁二年为镇海镇东军节度使兼有两浙至太平兴国三年国除凡八十四年】
　　惟濬字禹川俶嫡子表授镇海镇东两军节度副大使检校太保建隆初领建武军节度使自干德元年来朝后数嵗率一赴阙开宝二年授镇东等军节度使太祖尝召宴苑中令与诸王同席坐从征金陵攻下毗陵以功加平章事太宗即位加兼侍中比俶尽献浙右地徙镇淮南加检校太师后平太原征幽蓟皆在兵间又徙镇安州封萧国公加兼中书令淳化初杭州以钱氏家藏唐梁以来所赐玉册竹册各三副铁劵一来上帝悉以赐惟濬明年春卒追封邠王【吴越备史作祁王】諡安僖惟治字世和废王倧长子倧初迁于越而惟治生俶养为己子授两浙牙内诸军指挥使歴迁检校太保台州团练使干德四年制授宁逺军节度检校太傅与惟濬节旄同日至从征江南攻下常州以功改奉国军节度使太宗即位进检校太尉俶两入京师皆命惟治权国事一夕廏中火惟治率兵临髙下视令亲信十数辈仗劒申令敢后顾者斩顷之火息妻族有帐下者恃亲犯法惟治命抶背于府门俶既纳土朝廷命考功郎中范旻知杭州惟治奉兵民图籍帑廪管钥授旻与其弟惟演惟灏归朝改镇国军节度使雍熙三年征幽州命知真定军府兼兵马都部署训兵享士设厨馔于城门以待使传初惟濬虽俶嫡嗣然俶以其放荡无检故器惟治俾再权国务俶尝暴疾孙妃悉敛符钥付之惟濬知之甚恚恨洎入朝惟濬止奉朝请而委惟治藩任焉咸平初僮奴以奸私杀人责授右监门卫上将军晩年颇贫匮景德中月给奉钱十万大中祥符七年卒【按宋史吴越世家此下有惟济俨昱三人附传考惟濬惟治在国时已秉旄节事迹显著仍附入载记惟济等俱无事实足録今删】
　　孙承祐杭州钱塘人俶纳其姊为妃因擢处要职累迁镇海镇东两军节度副使知静海军节度事开宝初随俶子惟濬入贡诏授检校太保镇海镇东等军行营司马俶又私署中吴军节度使后从俶克毗陵功居多诏改中吴军为平江军真授承祐节度使俶献地后徙泰宁军从幸大名留知府事雍熙二年改知滑州卒承祐在浙右日恣为奢侈每一饮宴凡杀物率千数虽常膳必数十品所居室中爇龙脑日不下数两扈从北征以橐駞负大斛贮水养鱼自随其侈肆多类此
　　沈承礼湖州乌程人镠辟置幕府署处州刺史镠子元瓘以女妻之出守台州佐嗣立掌亲兵俶袭位命知威武军节度使充两浙都钤辖使从征江南俶遣承礼率水陆数万人助平毘陵因攻润州城中兵夜出焚外栅诸将皆欲驰救承礼曰古人有言击东南而备西北者此之谓也命士皆擐甲蓐食坚壁不动他垒不设备者悉惊扰独承礼所部敌人不敢窥丹阳平遂率兵扺金陵【按承礼助攻金陵事迹宋史失载今据十国春秋增辑】时冬至军中皆聚饮承礼谓将士曰城中以我节序宴享必不备我宜出不意图之乃召敢死士千人爇火薄城下陷其东门士多攀垒而登江南遂降録其功真授福州节制俶既献地徙镇密州卒
　　钦定续通志卷六百
　　钦定四库全书
　　钦定续通志卷六百一
　　载记【八】
　　闽
　　王审知　　延翰　　鏻　昶　　曦
　　延政
　　【附】留从効　　陈洪进
　　王审知字信通光州固始人父恁世为农兄潮为县吏唐末羣盗起夀州人王绪攻陷固始闻潮与弟审邽审知俱材勇召置军中以潮为军校时蔡州秦宗权以绪为光州刺史令防击黄巢绪迟留不行宗权攻绪绪率众南奔自南康入临汀陷漳浦有众数万绪军法毋得携老弱而潮与二弟奉母以行绪怒欲斩其母三子同辞曰事母犹事将军也杀其母焉用子为绪赦之防母死不敢哭夜殡道左时望气者言军中当有暴兴者【按绪军法毋得携老弱以下欧史不载今据新唐书王潮传增辑】绪性猜忌视部将有材能者多因事诛之众惧军次南安潮説其前锋将刘行全曰今将吏有材能者必死吾属不自保朝夕况欲图成事哉行全大悟乃选壮士数十人伏篁竹间伺绪至跃出擒之囚之军中绪后自杀行全曰生我者潮也推潮为主潮固辞不得乃除地植剑祝曰拜而剑三动者立之至审知剑跃于地众以为神皆拜之审知让潮而自为副潮令于军曰今天子尘当出交广入巴蜀以干王室于是悉师将行【按潮固辞不得以下亦据潮传増入】防泉州刺史廖彦若为政贪暴泉人苦之闻潮治军有法耆老相率遮留潮即引兵围彦若逾年克之光啓二年福建观察使陈岩表潮泉州刺史景福元年岩卒其壻范晖自称留后岩旧将多归潮言晖可取状潮遣审知攻晖久不克审知请班师潮不许又请潮自临军且益兵潮报曰兵与将俱尽当自往审知惧乃亲督士卒攻破之晖见杀是嵗唐以潮为福建观察使潮以审知为副使审知状貌雄伟常乘白马军中号白马三郎干寜四年潮卒审知代立唐以福州为武威军拜审知节度使累迁同中书门下平章事封琅邪王【按王潮载干寜中升福州为威武军即拜潮节度使检校尚书左仆射潮病以审知权节度让审邽不许诏审知检校刑部尚书节度观察留后厚事朱全忠全忠荐为节度使通鉴载升福州为威武军以潮为节度亦在干寜三年九月审知为节度在光化元年十月据此则武威之升在潮卒之前潮已先秉节旄也与欧史异武威军额职方考亦然新书及通鉴作威武者误】梁太祖即位拜中书令封闽王升福州为大都督府时杨行密据有江淮审知嵗遣使泛海自登莱入贡审知性俭约好礼下士中朝人士多依之又建学四门以教闽士之秀者招来海中蛮人商贾海上有黄崎波涛为阻一夕雷电震击开为港闽人以为审知徳政所致号为甘棠港同光三年卒諡忠懿追諡曰昭武孝皇帝庙号太祖
　　延翰字子逸审知长子唐同光四年拜延翰节度使是嵗庄宗遇弑中国多故延翰乃取司马迁史记闽越王无诸示将吏曰闽自古王国也不王何待于是军府将吏上书劝进十月建国称王而犹禀唐正朔延翰为人长大美晢如玉其妻崔氏陋而淫审知丧未朞延翰多选良家子为妾崔氏辄幽之别室系以大械刻木为人手以击其颊又以铁锥刺之一嵗中死者八十四人审知养子建州刺史延禀本姓周氏自审知时与延翰不协延翰立以其弟延钧为泉州刺史延钧怒二人因谋作乱十二月延禀延钧皆以兵入执延翰弑之而延钧立
　　鏻【通鉴作璘】审知次子初名延钧既立更名鏻唐拜为节度使累加检校太师中书令封闽王初延禀与鏻之谋乱也延禀兵先至已杀延翰而鏻兵始至延禀自以养子让鏻鏻既立延禀还建州鏻饯于郊临诀谓鏻曰善继先志毋烦老兄复来鏻衔之长兴二年延禀率兵击鏻攻西门使其子继雄转海攻其南门鏻遣王仁达拒之仁达伏甲舟中伪立白帜请降继雄信之登舟伏发刺杀之枭首西门兵溃执延禀杀之延禀子继升守建州闻败奔钱唐长兴三年鏻上书言楚王马殷吴越王钱镠皆为尚书令今皆已薨请授臣尚书令唐不报鏻遂絶朝贡鏻好神道家之説道士陈守元以左道见信建寳皇宫以居之谓鏻曰寳皇命王少避位后当为六十年天子鏻欣然逊位命其子继鹏权主府事既而复位遣守元问寳皇六十年后将安归守元寳皇语曰六十年后当为大罗仙人鏻乃即皇帝位受册于寳皇以黄龙见真封宅改元曰龙啓国号闽追尊审知为皇帝立五庙置百官以福州为长乐府闽地狭国用不足以中军使薛文杰为国计使文杰多察民间隂事致富人罪籍其赀以佐用闽人皆怨又荐妖巫徐彦曰陛下左右多奸臣不质诸神将为乱鏻使彦视于宫中文杰与内枢宻使吴英有隙英病在告文杰使彦诬以谋反収英下狱杀之英尝主兵得军士心军士闻英死皆怒是嵗吴人攻建州鏻遣其将王延宗救之兵士不肯进曰得文杰乃进鏻惜不与其子继鹏请与之以纾难乃以槛车送军中军士磔文杰于市明日鏻赦至已不及龙啓三年改元永和王仁达以杀延禀功典亲兵鏻忌之甞问仁达曰赵高指鹿为马以愚二世果有之邪仁达曰秦二世愚故高指鹿为马非高能愚二世也今陛下聪明朝廷官不满百动静皆知之敢有作威福者族之而已鏻慙赐金帛慰安之退谓人曰仁达智略在吾世犹可用不可遗后世患卒诬以罪杀之鏻妻早卒继室金氏贤而不见答审知婢金鳯姓陈氏鏻嬖之立为后陈氏与嬖吏归守明百工院使李可殷私通鏻婢春燕有色其子继鹏烝之鏻病风疾继鹏因陈氏求春燕鏻怏怏与之次子继韬怒谋杀继鹏继鹏惧与皇城使李仿图之是嵗十月飨军于大酺殿鏻言见延禀来仿以为鏻病甚令壮士先杀李可殷于家明日晨朝鏻无恙诘可殷死状仿惧而出与继鹏率皇城卫士入衞士刺鏻不死宫人不忍其苦为絶之陈氏及继韬归守明皆为仿所杀諡曰恵皇帝庙号太宗【按通鉴作諡曰齐肃明孝皇帝庙号恵宗与欧史异】
　　昶鏻长子初名继鹏既立更名昶改元通文以李仿判六军诸卫事仿既弑鏻心疑惧不自安多养死士为备昶患之因大享军伏甲执斩之枭首于市仿部兵千人叛烧启圣门夺仿首奔钱唐晋天福二年昶遣使朝贡京师晋高祖遣散骑常侍卢损册封昶闽王拜其子继恭临海郡王损至闽昶称疾不见令继恭主之损还昶无所答继恭遣其佐郑元弼随损至京师贡方物致书晋大臣述昶意求以敌国礼往来高祖怒下诏暴其罪归其贡物不纳以元弼下狱寻赦之遣归昶亦好巫拜道士谭紫霄为正一先生又拜陈守元为天师而妖人林兴以巫见幸事无大小兴辄以寳皇语命之而后行四年夏【按十国春秋宫中虹见以下皆系通文四年三月以后事昶遇害在四年七月考昶称通文四年乃晋天福四年也通鉴载此数事亦在天福四年欧史于此作三年夏后又云是嵗夏术者言宫中当有灾则并作三年事显系讹误今改正】宫中虹见林兴神言此宗室将为乱之兆也乃命兴率壮士杀审知子延武延望及其子五人后兴事败亦被杀而昶愈惑乱立父婢春燕为皇后又遣毉人陈究以空名堂牒卖官昶弟继严判六军诸卫事昶疑而罢之代以季弟继镛【按通鉴作继镕】募勇士为宸卫都以自卫其赐予独厚于他军控鹤都将连重遇拱宸都将朱文进皆以此激怒其军是嵗夏术者言宫中当有灾昶徙南宫避灾而宫中火昶疑重遇军士纵火内学士陈郯以便佞为昶所亲信昶语之郯反以告重遇重遇惧夜率卫士纵火焚南宫昶挟爱姬子弟黄门卫士斩闗出宿于野次重遇迎延羲立之延羲令其子继业率兵袭昶继业弑之及其妻子皆死无遗类諡曰圣神英睿文明广武应道大孝皇帝【按欧史不载昶諡号今据通鉴补入】庙号太宗
　　曦审知少子初名延羲既立更名曦遣使朝贡于晋改元永隆铸大铁钱以一当十泉州刺史余廷英尝矫曦命掠取良家子曦怒召下御史劾之廷英进买宴钱十万又献皇后钱十万乃得不劾曦尝嫁女朝士有不贺者笞之御史中丞刘赞坐不纠举将加笞谏议大夫郑元弼切諌曦曰卿何如魏郑公乃敢强谏元弼曰陛下似唐太宗臣为魏郑公可矣曦喜乃释之曦弟延政为建州节度使封富沙王与曦有隙数举兵相攻曦由此尽戮宗室谏议大夫黄峻极諌贬漳州司戸参军校书郎陈光逸上书疏曦恶过五十余事曦命卫士鞭数百不死悬颈于木久乃絶国计使陈匡范増算商之法以献曦曰匡范人中寳也已而嵗入不登其数借于民以足之匡范以忧死曦后知之剖棺断尸弃水中曦性既淫虐妻李氏悍而酗酒贤妃尚氏有色而宠李仁遇曦甥也以色嬖之用以为相曦常为牛饮羣臣醉不胜有私弃酒者辄杀之连重遇弑昶惧为国人所讨与朱文进连姻以自固曦心疑之常诮重遇等李氏妒尚妃之宠欲圗曦而立其子亚澄乃使人谓重遇等曰上心不平于二公奈何重遇等惧六年三月曦出游醉归遣壮士拉于马上而弑之諡曰睿文广武明圣元徳隆道大孝皇帝【按曦諡号欧史亦不载今据通鉴补入】庙号景宗
　　延政【册府元龟作延正】审知子曦立肆为淫虐延政数贻书諌之曦怒遣杜建崇监其军延政逐之曦乃举兵攻延政为延政所败延政乃以建州建国称殷改元天徳明年朱文进连重遇已弑曦文进自立为闽王以重遇判六军诸卫事王氏子弟在福州者无少长皆杀之以黄绍颇守泉州程赟守漳州许文缜守汀州称晋年号时开运元年也泉州军将留从効倡率州人共杀绍颇于是漳州闻之亦杀赟而文缜惧以汀州降延政延政已得三州重遇亦杀文进首建州以自归福州禆将林仁翰又杀重遇谋迎延政都福州时南唐李景闻闽乱发兵攻之延政遣其从子继昌守福州而南唐兵方急攻延政福州将李仁达谓其徒曰唐兵攻建州富沙王不能自保其能有此土邪乃杀继昌欲自立惧众不附以僧卓俨明示众曰此非常人也被以衮冕率诸将吏北面事之已而杀俨明自立送欵于李景景以仁达为武威军节度使更其名曰义而景兵攻破建州延政出降迁其族于金陵封鄱阳王徙封光山王是嵗景保大四年也【徐无党曰晋开运三年丙午南唐保大四年也是嵗李景兵破建州王氏灭江南録云保大三年掳王氏之族迁于金陵谬也据王潮实以唐景福元年入福州拜观察使而后人纪録者乃用骑马来骑马去之识以为据遂以王潮光啓二年嵗在丙午拜泉州刺史为始年至保大四年嵗复在丙午而灭故为六十一年然其奄有闽国则当自景福元年为始实五十五年也今诸家纪其国灭丙午是也其始年则牵于防书谬矣惟江南録又差其末年也】
　　留从効【宋史作从效今据欧史】泉州永春人幼孤事母兄孝悌闻朱文进弑延羲据其位以黄绍颇守泉州时从効方为泉州散指挥使与其党王忠顺等谋兴复王氏从効倡言吾等皆受王氏恩遇今闻建州士卒谋尽力击福州以复王氏茍一旦功先成我辈何面目见之邪于是募敢死士得陈洪进等五十二人夜持白梃逾城而入劫库兵擒绍颇斩之立延政从子继勲为刺史从効等自署为统帅洪进等皆为指挥使继勲令送绍颇首于建州奉延政为主延政遂送欵于李景防景遣将围福州两浙钱氏发兵来援福州入于钱氏从効以兵劫继勲送江南景即以泉州为清源军授从効节度泉漳等州观察使闽中五州自此分矣后累封至晋江王从効知人疾苦在郡専以勤俭养民为务民甚爱之王氏有二女嫁为郡人妻从効奉之甚谨资给丰厚嵗取进士明经谓之秋堂周世宗征淮南江北地尽入中朝从効遣使间道奉表修贡世宗嘉纳之又乞置邸京师世宗以其素附江南不许宋初上表称藩贡奉不絶太祖命使厚抚之使未至从効疽发背卒从効无嗣以兄从愿子绍錤绍镃为子从効寝疾时从愿守漳州绍錤在金陵绍镃尚幼衙校张汉思陈洪进等率兵劫从効迁东亭汉思自称留后洪进为副使时建隆三年也明年洪进废汉思自立
　　陈洪进泉州仙游人幼习兵法及长以材勇闻兵籍从攻汀州以功补副兵马使从留从効杀黄绍颇将送首建州羣下以道阻贼盛皆惮行洪进独请往至尤溪贼数千人遮道不得前洪进绐贼曰福泉二州已为义师所袭尔辈复为何人戍守即持绍颇首示之曰送此于建州迎嗣君以归国尔贼遂溃渠帅数人皆聴命至建州延政大悦以为本州马步行军都校时晋开运元年也未几遣归泉州从効劫王继勲降江南景以从効为清源军节度洪进为统军使与副使张汉思同领兵柄从効卒洪进推汉思为留后自为副使汉思年老军务皆决于洪进汉思诸子并为衙将颇不平汉思亦患其専因大享将吏伏甲将害洪进酒数行地忽大震同谋者以告洪进亟去众惊散自是更相为备一日洪进袖大锁安步入府中汉思方处内斋洪进鐍其门使人叩门谓汉思曰郡中军吏请洪进知留务众情不可违当以印见授汉思惶惧不知所为即自门间出印与之洪进即日以兵迁汉思别墅遣使请命于李煜煜即以为清源军节度泉南等州观察使时宋太祖平泽潞下杨州取荆湖洪进大惧遣衙将魏仁济间道奉表聴朝防太祖赐诏安抚又以其素附江南再谕李煜不必以彼此为意煜亦聴命自后屡遣使朝贡干徳二年制改清源军为平海军仍授洪进节度使加检校太傅以其子文显为节度副使文颢为漳州刺史洪进每嵗以修贡朝廷多厚敛于民第民赀百万以上者令差入钱以为试协律奉礼郎蠲其丁役及江南平吴越王来朝洪进不自安遣其子文颢入贡太祖因下诏召之遂入觐至南剑州闻太祖崩归镇发哀太宗即位加检校太师明年来朝表献所管泉漳两郡优诏嘉纳之遂以为武寜军节度使同平章事留京师奉朝请诸子皆授近郡太平兴国四年从平太原六年封杞国公雍熈元年进封岐国公二年卒赠中书令谥忠顺【按宋史闽世家此下有文显文颢文顗三人传俱无事迹足録今从删】



　　钦定续通志卷六百一
　　钦定四库全书
　　钦定续通志卷六百二
　　载记【九】
　　南平
　　髙季兴　　从诲　　保融　　保朂　　继冲【附】孙光宪　　梁延嗣
　　髙季兴字贻孙陜州硖石人本名季昌避后唐献祖庙讳更名季兴少为汴人李让家僮梁太祖养让为子赐姓名曰朱友让季兴因得进见太祖竒其材命友让以子畜之乃冒姓朱氏补制胜军使迁毅勇指挥使【通鉴作亲从指挥使】天复二年梁兵攻凤翔李茂贞坚壁不出太祖议欲还军季兴独进曰天下豪杰窥此举者一岁矣今岐人已惫破在旦夕而坚壁以老我师此可以诱致也太祖壮其言命季兴募敢死士得骑士马景季兴授以计引见太祖景曰此行无还理愿録其后太祖许之景乃以数骑驰叩城门告曰梁兵将东前锋去矣岐人以为然开门出追梁军梁兵随景进杀其九千余人景死之季兴由是知名明年拜宋州刺史从破青州徙颍州防御使复姓髙氏天祐二年梁兵破襄州赵匡凝奔吴其弟荆南畱后匡明奔蜀乃以季兴为荆南节度观察畱后【按曽巩隆平某及王偁东都事畧云唐末荆南司马张瓌逐其节度使陈儒自称畱后瓌败而季兴守荆南考新唐书陈儒传瓌逐儒及秦宗权遣赵徳諲攻败之在僖宗中和间而徳諲据襄州传子匡凝至天复三年匡凝始遣其弟匡明据荆南天祐二年奔蜀二书谓坏败而季兴即守荆南似不足据惟通鉴云天祐二年梁兵破襄州匡疑兄弟出奔九月以都将贺瓌为荆南畱后会武贞节度使雷彦戚屡冦荆南坏不能守三年十月乃以颍州防御使髙季兴代之与十国春秋所载同据此则季兴为荆南畱后亦非匡明奔蜀后即授也均与欧史异】开平元年拜节度使【按三楚新録作拜江陵尹兼管节度观察处置等使】二年加同平章事荆南节度十州唐末为诸道侵削所治惟江陵一城而已兵火之后季兴招缉绥抚人咸归之太祖崩季兴见梁日衰弱乃谋阻兵自固治城隍设楼橹以兵攻归峡侵襄州絶贡赋者累年末帝优容之封季兴渤海王赐以衮冕剑佩贞明三年始复修贡梁亡唐庄宗入洛下诏慰谕其客司空薫等劝季兴入朝独梁震不可曰梁唐世为仇敌大王梁室故臣握彊兵居重镇以身入朝行为掳尔季兴不聴以骑士三百为衞朝于洛阳庄宗果欲畱之郭崇韬谏乃止厚礼遣之庄宗尝问季兴曰吾已灭梁欲征吴蜀何者为先季兴曰宜先蜀臣请以本道兵先进庄宗大悦及已去庄宗心颇悔乃宻诏襄州刘训图之季兴行至襄州心动夜斩关出已去而诏书始至季兴归谓梁震曰不聴子言几不免因曰吾行有二失来朝一失放还一失且主上百战以取河南对功臣夸手抄春秋又曰我于手指上得天下其自矜伐如此而荒于游畋政事多废吾无虑矣同光三年封南平王【按陶岳五代史补作同光二年封季兴南平王并加兼中书令】魏王继岌已破蜀得蜀金帛四十余万自峡而下防庄宗难作季兴闻变乃悉邀畱蜀物杀其使者韩珙等十余人初唐兵伐蜀季兴请以本道兵自取防忠万归峡等州乃以季兴为峡路东南面招讨使而季兴未尝出兵魏王破蜀明宗入立季兴屡请以防忠等州为属郡唐大臣皆以为不可明宗不得已与之而犹自除刺史季兴拒不纳明宗乃以襄州刘训为招讨使攻之不克而唐别将西方邺克其防忠万三州季兴遂以荆归峡三州臣于吴【按五代史西方邺传云邺取防忠万三州已而又取归州数败季兴兵是季兴以地归吴祗有荆峡二州也】吴册季兴秦王天成三年卒諡曰武信从诲字遵圣季兴长子季兴时仕梁赐告归省遂畱为马步军都指挥使行军司马季兴卒吴以从诲为荆南节度使从诲以父自絶于唐惧复见讨乃聘于楚楚王马殷为请命于唐而从诲亦遣押衙刘知谦奉表自归明宗纳之长兴元年拜从诲节度使追封季兴楚王封从诲渤海王应顺元年封南平王从诲明敏多权诈晋髙祖遣翰林学士陶谷为从诲生辰国信使从诲宴谷望沙楼大陈战舰于楼下谓谷曰吴蜀不宾乆矣愿修武备习水战以待师期谷还具道其语晋髙祖大喜复遣使赐甲马百匹襄州安从进反结从诲为援从诲外为拒絶隂与之通晋师致讨从诲遣将季端以舟师为应从进诛从诲求郢州为属郡不许汉髙祖起太原从诲遣人间道奉表劝进且言汉得天下愿乞郢州为属髙祖阳诺之卒亦不与从诲怒发兵攻郢州为刺史尹实所败汉遣国子祭酒田敏使楚假道荆南从诲问敏中国虚实以为契丹之后兵食皆殚意欲以诮敏敏言杜重威悉以晋戈甲降契丹契丹置之镇州未尝以北故晋兵皆汉有也从诲不悦敏以印本五经遗从诲从诲谢曰予之所识不过孝经十八章尔敏曰至德要道于此足矣为诵诸侯章制节谨度数言从诲以为讥已以大巵罚敏荆南地狭兵弱介于吴越为小国自吴称帝而南汉闽楚犹奉梁正朔岁时贡奉皆假道荆南季兴从诲常邀畱使者掠取其物而诸道以书责诮或发兵加讨即复还之而无媿从诲自求郢州不得遂自絶于朝廷逾年复通朝贡干祐元年卒諡曰文献
　　保融【马令南唐书作保庸】字德长从诲第三子从诲时为节度副使兼峡州刺史从诲卒拜节度使广顺元年封渤海郡王显德元年进封南平王世宗征淮保融遣指挥使魏璘率兵三千出夏口为应又遣客将刘扶奉牋南唐劝其内附李景称臣世宗得保融所与牋大喜赐绢百匹荆南自后唐以来数岁一贡京师及世宗时无岁不贡保融以器械金帛皆土地常产不足以効诚节乃遣其弟保绅来朝世宗益嘉之初季兴之镇有牙兵五千衣食皆仰给于梁至明宗时岁给盐万三千石后不复给及是命泰州复给之保融性迂缓无材能事无大小皆委其弟保勗其从叔从义谋为乱为其徒髙知训所告徙松滋杀之宋兴保融惧一岁三入贡建隆元年卒諡曰贞懿
　　保勗字省躬从诲第十子晋天福初领汉州刺史保融立令判内外诸军事周显德初从保融请累加检校太尉充行军司马领宁江军节度保融卒即拜荆南节度使建隆二年遣其弟保寅入贡归劝保勗奉土归朝不聴保勗淫泆无度又好营造台榭穷极工巧军民咸怨政事不治及寝疾谓其将梁延嗣曰我疾终不起兄弟孰可付后事者延嗣曰公不念贞懿王乎先王寝疾以军府付公今先王子继冲长矣保勗即以继冲判内外兵马十一月保勗卒
　　继冲字成和【宋史及东都事畧作字赞平】保融长子保勗卒拜节度使时湖南张文表作乱周保权求救于朝廷建隆四年宋太祖命慕容延钊等讨之假道荆南约以兵过城外继冲大将李景威请严兵待之判官孙光宪叱之曰汝峡江一民尔安识成败且中国自周世宗时已有混一天下之志今真主受命王师岂易当也因劝继冲去斥堠封府库以待景威出而叹曰吾言不用大事去矣何用生为因扼吭而死延钊军至继冲出逆于郊而前锋遽入城继冲亟归见旌旗甲马布列衢巷大惧即诣延钊纳牌印太祖优诏仍命继冲为节度使【按宋史继冲归朝后始授武宁军节度使当奉表纳土时大祖下诏安抚止云授继冲马步都指挥使而不言后为节度与欧史异三楚新链又云继冲出迎王师且乞入朝太祖遂遣使就除继冲徐川节度使便道赴任考徐川属武宁军而纲目载慕容延钊入荆南继冲奉表纳土授荆南节度使如故至以为武宁军节度使则在干徳元年十月所载与欧史并同新録未足为据】干德元年将郊祀继冲表求入觐可之九月率其将吏宗族五百余人朝京师拜武宁军节度使光宪等皆拜官有差保勗开宝六年卒【徐无党曰季兴兴防年世甚明诸书皆同盖自梁开平元年镇荆南至宋干徳元年国除凡五十七年　按宋史荆南世家此下有保寅附传保寅劝保勗归朝事已附见载记余无足録今从删】
　　孙光宪字孟文陵州贵平人【北梦琐言作富春人】世业农光宪少好学游荆渚髙从诲署为从事歴保融及继冲三世皆在幕府累官检校秘书监兼御史大夫慕容延钊等假道荆南继冲开门纳延钊光宪劝献三州地宋太祖嘉之授黄州刺史在郡有治声干德中宰相有荐光宪为学士者未及召卒光宪博通经史尤勤学聚书数千巻或自抄写孜孜雠校老而不废好着譔自号葆光子所譔续通厯纪事颇失实太平兴国初诏毁之
　　梁延嗣京兆长安人【三楚新録作复州景陵人】少事髙季兴颇见委任表授检校司空领绵州刺史充衙内马步军都指挥使【按三楚新録及十国春秋载延嗣唐同光中守复州监利季兴朝唐庄宗欲隂图之既疾趣归遂以兵攻监利星沙二县延嗣败为季兴所获从诲立擢为太校授归州刺史进复州团练使仍掌亲军此作少事季兴颇见委任则与二书所载不合未详孰是】歴事四世人称其忠荩继冲之纳土也延嗣亦尝劝之授复州防御使后因郊礼自复州入朝太祖慰抚之曰使髙氏不失富贵尔之力也改濠州有善政开宝九年卒









　　钦定续通志卷六百二
　　钦定四库全书
　　钦定续通志卷六百三
　　载记【十】
　　东汉
　　刘旻　　钧　　继恩　　继元
　　【附】卫融　　郭无为
　　刘旻汉髙祖母弟初名崇美须髯少无赖嗜酒好博尝黥为卒髙祖事晋为河东节度使以旻为都指挥使及即位以为太原尹北京留守同平章事隠帝时累加中书令周太祖为枢密使讨三叛立大功而与旻素有隙旻不自安与判官郑珙谋罢上供征赋收豪杰籍丁民益兵以自固三年隠帝遇弑旻乃谋举兵已而周太祖遣宰相冯道迎旻子赟于徐州人皆知太祖之非实意旻独喜曰吾儿为帝矣何患乃罢兵遣人至京师太祖少贱黥其颈上为飞雀世谓之郭雀儿太祖见旻使者具道所以立赟之意因自指其颈示之曰自古岂有雕青天子幸公无以我为疑旻益信之太原少尹李骧度太祖必不为刘氏立后劝旻以兵下太行控孟津以俟变旻怒曰骧欲离间我父子乎命牵出斩之并杀其妻以其事白汉以明无他已而周太祖果代汉降封赟湘隂公旻遣牙将李奉书求赟归太原而赟已死旻恸哭为李骧立祠嵗时祠之乃以周广顺元年正月即皇帝位于太原仍用干祐年号以子承钧为太原尹判官郑珙赵华为宰相都押衙陈光裕为宣徽使遣通事舍人李间行使于契丹契丹永康王鄂约与旻约为父子之国旻乃遣宰相郑珙致书鄂约称侄皇帝以叔父事之鄂约遣政事令燕王舒斡枢密使髙勲【按宋史作契丹主遣政事令燕王耶律舒斡上枢密使髙勲辽史亦作枢密使髙勲欧史于燕王上脱政事令髙勲考辽史勲传勲未尝为政事令也显系讹误今改正】册尊旻为大汉神武皇帝旻妻为皇后且以自爱黄骝九龙十二稻玉带报聘未几鄂约亦为舒斡所弑舒噜代立旻遣枢密直学士王得中聘于舒噜求兵以攻周舒噜遣萧裕矩率兵五万助旻出阴地攻晋州为王竣所败明年又攻府州为折徳扆所败徳扆因取岢岚军周太祖崩旻遣使乞兵于契丹契丹遣杨衮【按辽史作政事令耶律敌契丹国志作武定军节度使杨衮】将万骑及奚诸部兵五六万人号称十万以助旻旻以张元徽为先锋自将骑兵三万攻潞州潞州李筠遣穆令钧以步骑三千拒元徽于太平驿元徽击败之遂围潞州显徳元年世宗亲征与旻战于髙平列为三陈旻命张元徽军东偏杨衮军西偏自居其中衮望周师谓旻曰勍敌也未可轻动旻奋髯曰时不可失无妄言衮怒而去旻令东偏先进王得中叩马谏曰南风甚急非北军利也宜少待之旻怒即麾元徽元徽击周右军兵始交周将樊爱能何徽退走其骑军乱步卒数千叛降元徽世宗大骇躬督战士士皆奋命争先而风势愈盛旻自麾赤帜收军军不可遏旻遂败日暮旻收余兵万人阻涧而止周后军刘词继至乘胜追击旻又大败辎重尽丧旻独乘契丹黄骝自雕窠岭间道驰去夜失道误趋平阳得佗道以归张元徽战殁杨衮怒旻按兵西偏不战故独全军而返世宗进攻太原遣符彦卿史彦超北控忻口以断契丹援路太原城方四十里周师去城三百步围之匝自四月至六月攻之不克而彦卿等为契丹所败彦超战殁世宗遽班师初周师之围城也旻遣王得中送杨衮归因乞援于契丹契丹发数万骑助旻遣得中先还至代州代州将桑珪杀防御使郑处谦以城降周并送得中于周世宗召问得中契丹助兵多少得中言送衮归无所求也世宗信之已而契丹败符彦卿于忻口得中遂见杀旻自败于髙平已而被围以忧得疾明年卒庙号世祖【按十国春秋不载旻諡止云葬神武皇帝于交城山北上庙号曰世祖今据补】
　　钧旻次子初名承钧既立改名钧旻卒钧遣人奉表契丹自称男舒噜答诏呼为儿许其嗣位初旻常谓张元徽等曰吾以髙祖之业赟之寃义不为郭公屈期与公等勉力以复家国讐至于称帝一方岂获已也顾我是何天子尔亦是何节度故不改元不立宗庙四时之祭用家人礼钧既立始赦境内改干祐十年曰天防元年立七庙于显圣宫以卫融为相段常为枢密使蔚进掌亲军子继恩为太原尹潜约江南西川为外援结契丹侵上党无所得而还宋太祖即位昭义节度使李筠拒命遣其将刘继冲判官孙孚奉表称臣执监军周光逊李廷玉送于太原乞兵为援钧即率兵自将出团柏谷仆射赵华曰李筠举事轻易陛下不图成败空国兴师臣实忧之钧至太平驿封筠陇西郡王筠见钧兵卫寡弱悔臣之因自陈受周氏恩不忍背徳钧与周世仇也闻筠言亦不恱宣徽使卢赞监其军筠心益不平与赞多不协乃遣宰相卫融为和解又遣河阳节度使范守图援之【按宋史钧至太平驿与筠防遣宣徽使卢赞将骑数千随筠入冦又遣河阳节度使范守图援之而不言卫融和解之事欧史与宋史李筠传所载畧同而世家详畧互异今据两史参辑】已而筠败死卫融被执宋太祖释之命融致书于钧求周光逊等约亦归融太原钧不报钧谓赵华曰不聴公言几至于败然卫融卢赞吾以为恨尔由此益重儒者钧自筠败后狼狈而归而宋师亦无嵗不至钧数败衂建隆四年邢州王全赟攻下乐平诏建为平晋军干徳二年昭义李继勲等攻下辽州其降兵率以効顺怀恩为名赐以钱帛由是降附者益众钧惧以赵文度为相招抱腹山人郭无为参议国政【按宋史建隆元年太祖亲讨李筠前军石守信等杀钧兵数千自是以后李继勲等连嵗加兵而欧史全削岂因宋太祖有笑谓谍者云云故不録欤今仍据宋史补辑】无为为内枢密使段常所识荐其材遂以为相五年宿卫殿直行首王隠刘绍赵鸾等谋作乱事觉被诛词连段常乃罢常枢密为汾州刺史缢杀之自旻世凡举事必请命契丹而钧多疏畧契丹遣使责钧改元援李筠杀段常不以告钧惶恐谢罪使者至契丹辄见留钧奉之愈谨而契丹待钧益薄钧自是无复南侵意地狭产薄以嵗输契丹国用日削乃拜五台山僧继颙为鸿胪卿继颙故燕王刘守光孽子为人多智善谋财利五台当契丹界上常得其马以献号添马都嵗率数百匹又于柏谷置银冶募民凿山取矿烹银以输刘氏仰以足用即其治建寳兴军继颙累官太师中书令太祖尝因界上谍者谓钧曰君与周为世讐宜其不屈今我与尔无所间何为困此一方人也若有志中国宜下太行以决胜负钧遣谍者复命曰河东土地兵甲不足当中国之十一然钧家世非叛者区区守此盖惧汉氏之不血食也太祖哀其言笑谓谍者曰为我语钧开尔一生路故终其世不加兵钧立十三年病卒諡曰孝和皇帝庙号睿宗【按钧諡号庙号欧史俱不载今据十国春秋补】
　　继恩本姓薛氏父钊娶旻女钊初为军卒汉髙祖典禁兵以旻壻除籍置门下钊无材能髙祖不见用其妻常居中钊罕得见因怏怏乘醉拔佩刀刺之不死钊即自裁继恩时尚幼旻女后适何氏生子继元未几何死旻女亦卒旻乃令钧俱养为子遂冒姓刘钧立以继恩为太原尹钧尝谓郭无为曰继恩纯孝然非济世才恐不能了我家事无为不对钧病革召无为执手以后事付之钧卒继恩告哀于契丹而后立服缞裳视事宋太祖诏李继勲等率师至潞州败继恩军于洞涡河继恩自行丧寝处独居勤政阁钧故时亲信无得从者继恩置酒防诸大臣宗子饮罢卧阁中供奉官侯霸荣思得继恩首献宋以邀宠遂率十余人挺刃入阁闭戸弑之郭无为遣人梯屋入杀霸荣并其党无为乃迎继元立之继元为人残忍旻子十余人皆无可称者当继元时有镐锴锜锡于继元为诸父皆杀之独铣以佯愚获免钧妻郭氏继元兄弟自少母之继元妻段氏尝以小过为郭氏所责既而以它疾卒继元疑为郭氏所杀及立遣嬖者范超图弑郭氏郭氏方缞服哭钧柩前超执而缢杀之刘氏子孙遂无遗累继元立改元曰广运【按十国春秋继元于天会十二年袭位仍称天会不改元至天防十七年十二月将改元遣使禀命契丹明年改元广运宋太祖亲征太原系开寳二年事即东汉称天防十三年也欧史及宋史乃云继元立即改元广运今仍原文而识之】宋太祖亲征太原继元闭城拒守太祖命壅汾水以灌城城中有积草飘出塞之得无害太祖以诏书招继元出降郭无为捧诏色动而并人及继元左右皆欲坚守时继元恃契丹为援守陴者扬言契丹兵旦夕且至防何继筠败契丹于阳曲北太祖命以所获首级铠甲示之城中由是丧气知岚州赵文度遂出将南城为汾水陷水注城中宦者卫徳贵言郭无为有献地之谋踪迹屡露继元遂杀无为俄而城兵自西长连城出将焚其攻具反为宋师所败是夜壁外忽传呼继元降太祖令卫士擐甲将开壁门八作使赵璲曰受降如受敌讵可中夜轻出太祖使伺之果谍者也时宋师顿兵甘草地防暑雨军士多疾太常博士李光赞上言请班师太祖覧奏甚喜命宰相赵普抚谕诸将而禁军校赵翰等愿乘城急击以尽死力太祖不许遂引兵还开寳九年太祖又遣党进潘美等分路进师继元屡战不利防太祖崩太宗即位召诸将还至太平兴国四年太祖亲征先遣潘美等率诸将分兵围汾沁岚诸州以骁将郭进扼石岭闗防契丹援路契丹果至进击败之继元遣健步间道赍蜡丸帛书求救于契丹进又得之徇于城下继元外援不至饟道又絶潘美等兵数十万长围四合自春徂夏矢石如雨昼夜不息城中大惧太宗奄至亲督卫士急攻城无完堞乃下诏谕继元降诏至城下守陴者不纳太宗夜至长连城亲督诸将攻之矢集城上如猬毛继元帐下亲信相次出降城中危急太宗又自草诏谕之并人独欲坚守其枢密副使马峯老疾居于家舁入见继元流涕以兴亡谕之乃遣其客省使李勲奉表请降明日继元率官属缟衣纱帽待罪诏释之授特进检校太师右卫上将军封彭城郡公其相李恽等授官有差命中使康仁寳防其亲属赴京赐甲第一区雍熙三年建房州为保康军以继元为节度淳化二年卒追封彭城郡王【徐无党曰旻年世兴灭诸书皆同自周广顺元年建号至宋太平兴国四年国除凡二十九年】
　　卫融字明逺青州博兴人晋天福初举进士辟忠武军掌书记汉初为太原观察支使刘旻称帝授中书侍郎平章事宋太祖即位李筠以上党降刘钧继又与监军卢赞不协钧遣融和解之防筠败融被擒太祖责之曰汝何故劝刘钧助李筠反耶融曰犬吠非其主臣四十口受刘氏丰衣美食不忍负之陛下纵不杀臣臣亦不为陛下用终当间道走河东尔太祖怒令左右以铁檛击其首流血被面曳出将斩之融大呼曰大丈夫死或重于泰山或轻于鸿毛今之死正得其所尔太祖闻之曰此忠臣也释之命以良药傅其创既而欲放融归令融先为书谕钧钧乆无报乃授融太府卿干徳初改司农卿出知陈舒黄三州开寳六年卒【按宋史东汉世家此下有赵文度李恽马峯三人附传文度事已附见载记余无事迹足録今俱从删】
　　郭无为青州千乗人【十国春秋作棣州人】少博学有辞辩为道士隠武当山汉干祐中周太祖征河中无为谒于军门太祖询以当世之务大竒之将留馆门下左右曰无为纵横家流今公握重兵不宜亲之无为遂拂衣去隠太原抱腹山刘钧既败于泽州日夕惧宋师至求有智谋者与计事段常荐之钧召与语大恱与赵文度同秉政意不协钧出文度知汾州遂以无为为左仆射平章事兼枢密使机务一以委之钧尝与无为语及后事谓继恩不才无为亦以为然后继恩知其事欲诛之而未有以发月余侯霸荣弑继恩无为使人杀霸荣人疑无为初授意于霸荣后杀之以灭口也继元立宋太祖讨之仍以诏书招降许继元以青州节度无为邢州节度无为得诏色动一日继元宴羣臣契丹使亦在无为恸哭于庭曰今日以空城抗大军计将安出引佩刀欲自刺继元遽降阶持其手引之升盖无为欲以动众心也及太祖亲征长围既合无为请将兵出击欲自拔以降值天隂晦而止阉人卫徳贵告其事继元乃杀之以徇




　　钦定续通志卷
　　钦定四库全书
　　钦定续通志卷六百四
　　载记【十一】
　　西夏【上】
　　李彞兴　　克睿　　继筠　　继捧
　　继迁　　徳明　　元昊　　谅祚
　　李彞兴夏州人本魏拓跋氏后唐贞观初有拓跋赤辞者归唐太宗赐姓李置静边等州以处之其后析居夏州者号平夏部唐末拓跋思敬【按拓跋思敬新旧唐书俱作思恭系宋人避翼祖讳宋史仍其旧今改正】镇夏州统银夏绥宥静五州地讨黄巢有功复赐姓李思敬卒弟思谏代为定难军节度使思谏卒思敬孙彞昌嗣梁开平三年彞昌为其将髙宗益所杀将士立其族子蕃部指挥仁福梁太祖即拜仁福检校司空定难军节度使终梁之世奉正朔而已累兼中书令封朔方王卒子彞超自立为留后自仁福时边将多言其北通契丹恐为边患唐明宗乃以彞超为延州刺史彰武军节度使而徙彰武安从进代之恐彞超不受代遣邠州药彦稠以兵五万送从进之镇彞超果不受代从进与彦稠以兵围之不克彞超外招党项掠从进等粮道自陜以西运刍粟人不堪命明宗遂释不攻以彞超为定难军节度使【按梁太祖拜仁福检校司空以下云云本五代史李仁福仁福为夏国之先与其子彞超事迹应列入载记】彞兴彞超弟也初为行军司马清泰二年彞超卒遂以为节度使周显徳初累封西平主宋初加太尉北汉刘钧结代北诸部寇麟州彞兴遣部将李彞玉防诸镇兵御之钧众引去建隆初献马三百匹太祖大喜遣使以玉带赐之干徳五年卒赠太师追封夏王
　　克睿彞兴子彞兴卒自权知州事授检校太保定难军节度使开宝九年率兵破北汉呉堡砦俘砦主侯遇以献累加检校太尉太平兴国三年卒赠侍中
　　继筠克睿子初为衙内都指挥使检校工部尚书克睿卒自权知州事授检校司徒定难军节度观察留后太宗征北汉继筠遣银州刺史李光逺绥州刺史李光宪率蕃汉兵渡河畧太原境以张军势太平兴国五年卒继捧继筠弟太平兴国七年率族入朝自其先世未尝亲觐继捧至太宗嘉之赐赉甚厚继捧陈其诸父昆弟多相怨愿留京师乃遣使夏州防继捧缌麻以上亲赴阙授继捧彰徳军节度使并官其昆弟夏州蕃落指挥使克信等十二人有差初继捧之入也其弟继迁出奔及是数为边患有言继迁悉知朝廷事盖继捧泄之乃出为崇信军节度使端拱初改镇感徳军屡发兵讨继迁不克用宰相赵普计欲委继捧边事令图之因召赴阙赐姓赵氏更名保忠授夏州刺史充定难军节度使至镇数月上言继迁悔过归欵乃授继迁官然实无降心也寻加保忠同平章事淳化初与继迁战于安庆泽继迁中流矢遁去保忠乞师御继迁朝廷遣商州团练使翟守素率兵援之五年继迁攻灵州诏遣侍衞马军都指挥使李继隆来讨保忠先挈其母与妻子壁野外乃上言与继迁解怨献马五十匹乞罢兵太宗立遣中使督继隆进军及兵压境保忠反为继迁所图欲并其众缚牙校赵光祚袭其营帐保忠方寝闻难作单骑走还城为大校赵光嗣闭别室旦开门迎继隆乃执保忠送阙下太宗诘责数四释之责授右千牛衞上将军封宥罪侯赐第京师咸平中迁金吾衞上将军判岳州寻移复州景徳元年卒赠威塞军节度使
　　继迁继捧族弟开宝七年授定难军管内都知蕃落使继捧归宋继迁时年二十留居银州及使至召缌麻亲赴阙乃诈言乳母死出葬遂与其党数十人奔入地斤泽太平兴国八年宋知夏州尹宪与都巡检曹光实侦知夜袭破之继迁与其弟遁免获其母与妻继迁复连聚豪族渐以彊大而西人以李氏世着恩徳多归之继迁因语其豪右曰李氏世有西土今一旦絶之尔等不忘李氏能从我兴复乎众曰诺雍熙二年遂与弟继冲等起夏州诱杀曹光寔于葭芦川遂袭银州据之复破防州叛附于辽三年辽以继迁为定难军节度使都督夏州诸军事复姓李以义成公主嫁之寻册为夏国王【按辽圣宗本纪于统和四年十二月书以王子帐耶律里之女封义成公主下嫁继迁辽统和四年乃宋雍熙三年与宋史正合而纪于七年三月又书以义成公主下嫁继迁□系许婚在四年下嫁则在七年也】知夏州安守中以三万众与继迁战于王亭镇败绩端拱元年继捧节制夏台言继迁悔过归欵即授洛苑使银州刺史淳化初复与继捧战于安庆泽不利转攻夏州继捧乞师及翟守素援兵至继迁乃归欵授银州观察使赐名保吉子徳明授管内蕃落使行军司马淳化四年转运副使郑文宝议禁盐池用困继迁数月边人四十二族万余骑宼环州屠小康堡太宗乃弛其禁因抚慰之五年继迁徙绥州民于平夏部将髙文岯等因众不乐反攻败之继迁复围堡砦焚掠居民遂攻灵州诏遣李继隆等进讨继迁乃献马以谢至道初又遣左都押衙张浦献槖駞及良马太宗遣閤门副使冯讷等拜继迁鄜州节度使不受继迁以千骑攻清逺军守臣张延击退之二年命洛苑使白守荣等防送刍粟四十万于灵州继迁邀击于浦洛河尽获之太宗命李继隆为环庆等州都部署会四方馆使曹璨自河西至言继迁众万余围灵武城中上表告急为继迁所得遂顿兵不去太宗命继隆丁罕范廷召王超张守恩等五路进讨直抵平夏继隆以环州路迂乃自青冈峡绕灵武径趋平夏与丁罕合行十余日无所见引还张守恩遇之不战而遁王超范廷召接战于乌白池不利继迁复令军主史不驻屯槖駞口以阻宋人归路【按宋太宗本纪作延州行营言破李继迁于乌白池获未幕军主吃啰指挥使等二十七人继迁遁与本传所载异又太宗命继隆等五路进讨系至道二年事本传作三年亦误】三年辽封继迁为西平王咸平初继迁复表归顺真宗乃授夏州刺史定难军节度使继迁遣弟继瑗来谢授继瑗亳州防御使继迁子徳明定难军节度行军司马未几复抄边宋麟府副部署曹璨率兵邀继迁辎重于栁拨川杀获甚众继迁攻破定州怀逺县及堡静永州清逺军监军段义叛城遂陷五年继迁大集蕃部攻陷灵州以为西平府遂都灵州朝廷诏遣张崇贵王涉议和割河西银夏等五州与之继迁复以二万骑围麟州诏金明巡检李继周击之围未解麟州部署请济师真宗阅地图曰麟州依险三面孤絶戮力可守但城中乏水可忧耳乃遣兵走援继迁果据水砦薄城已五日知州衞居宝出竒兵突战继迁乃引去遂攻西蕃取西凉府都首领巴喇济伪降继迁受之不疑巴喇济遽集六谷蕃部及哲伯族合击之继迁大败中流矢景徳元年卒徳明立追上尊号曰应运法天神智仁圣至道广徳光孝皇帝庙号武宗元昊追諡曰神武庙号太祖
　　徳明【辽史作徳昭】继迁子小字额页母曰顺成懿孝皇后雅哩克氏既袭位朝廷因降诏抚之徳明屡表归顺复奉誓表请藏盟府真宗授为定难军节度使封西平王给奉如内地因责子弟入质徳明谓非先世故事不遣乃献马及槖駞以谢嗣是屡遣使贡献大中祥符初境内旱诏塲勿禁西人市粮以振其乏及东封又遣使入贡加兼中书令辽亦遣使册为大夏国王三年境内饥上表求粟百万宰相王旦请勅有司具粟百万于京师诏其来取徳明得诏曰朝廷有人遂止九年因表边臣违约招纳逃亡朝廷诏鄜延泾原环庆麟府等路约束边部毋相攻劫五年徳明追尊继迁为皇帝天禧四年辽圣宗亲将兵五十万以狩为言来攻凉甸徳明逆战败之五年辽复遣使册为尚书令大夏国王徳明攻麟州柔逺砦宋巡检杨承吉与战不利命曹玮为环庆秦州縁边巡检安抚使御备之徳明城懐逺镇为兴州以居仁宗即位加尚书令天圣六年徳明遣子元昊攻甘州拔之八年州王以千骑降于夏九年十月徳明卒追諡曰光圣皇帝庙号太宗
　　曩霄本名元昊徳明子小字乌哩克母曰恵慈敦爱皇后衞慕氏性雄毅多大畧通蕃汉文字辽以兴平公主嫁之以为驸马都尉弱冠独引兵袭破回鹘伊埒格可汗王夺甘州遂立为王太子数谏其父母臣宋父辄戒之曰吾久用兵疲矣吾族三十年衣锦绮此宋恩也不可负元昊曰英雄之生当王霸耳何锦绮为徳明卒宋授为定难军节度使封西平王辽亦遣使册为夏国王既袭封明号令以兵法勒诸部始衣白窄衫氊冠红里冠顶后垂红结绶自号威明乌珠凡六日九日则见官属仿中国置文武班立蕃汉学自中书令宰相枢密使以下皆分命蕃汉人为之以衣冠采色别士庶贵贱每举兵必率部长与猎有获则下马环坐饮割鲜而食各问所见择取其长初宋改元明道元昊避父讳称显道于国中景祐元年攻环庆路杀掠居人是嵗元昊改元开运或言石晋败亡之号乃改元广运【按前史僭伪诸国传中俱依年次书某年改元宋史夏国传自元昊称帝后于每末并书改某某若干年传中则或书或不书与史例未符今据钟渊暎建元考合之宋辽金三史所载年月事实依其年次悉为补正而识其縁起于此】母卫慕氏族人善喜谋杀元昊事觉元昊酖其母杀之沈善喜之族于河【按元昊酖母事宋辽二史俱失载今据续通鉴增辑】庆州柔逺砦蕃部巡检威通攻破后桥诸堡元昊称兵报仇縁边都巡检杨遵柔逺砦监押卢训与战败绩环庆路都监齐宗矩等援之次节义峯伏发执宗矩既而放还元昊寻遣令公苏木诺尔将兵攻罝勒斯赉败死畧尽苏木诺尔被执元昊自率众攻猫牛城大纵杀戮又攻青唐安二宗哥带星岭诸城罝勒斯赉部将安子罗以兵絶归路元昊昼夜角战三百余日子罗败遂取沙肃三州元昊既还欲南侵恐罝勒斯赉制其后复举兵攻兰州诸羌侵至马衔山筑城凡川元昊既悉有夏银绥宥静灵盐防胜甘凉沙肃而洪定威龙皆即堡镇号州仍居兴州阻河依贺兰山为固始大建官以威明守全张陟张绛杨廓徐敏宗张文显辈主谋议以钟鼎臣典文书以青布克青桑图鄂特戬儒克丹多丹马多木达玛勒窦惟吉主兵马雅哩克仁荣主蕃学置十二监军司委豪右分统其众以备边及镇守总五十余万又选豪族善弓马五千人迭直号六班直铁骑三千分十部发兵以银牌召部长面受约束设十六司于兴州以总庶务元昊自制蕃书命雅哩克仁荣演绎之教国人纪事用蕃书而译孝经尔雅四言杂字为蕃语复改元大庆宋宝元元年【按宋史本传作宝庆元年考宝庆乃理宗年号仁宗景祐五年改元宝元本纪于宝元元年十二月书赵元昊反二年正月书元昊表请称帝改元与此相合则宝庆显系宝元之讹今改正】表遣使诣五台山供佛以窥河东道路与诸豪歃血约先攻鄜延欲自靖徳塞门砦赤城路三道并入遂筑坛受册即皇帝位改元天授礼法延祚国号大夏明年遣使表闻朝廷诏削元昊官爵絶互市元昊又遣贺永年赍嫚书纳旌节及所授敕告置神明匣留古纳克族而去宋环庆路钤辖高继隆知庆州张崇俊攻后桥而柔逺砦主武英入自北门拔之未几元昊攻金明砦执都监李士彬父子破安逺塞门永平诸砦围延州设伏三川口执刘平石元孙傅偃刘发石逊等又攻镇戎军败刘继宗李纬兵五千宋环庆部署任福入白豹城破四十一族焚积聚而还元昊寻攻渭州逼懐逺城韩琦行边至髙平尽发镇戎兵及募勇士得万人命行营总管任福等并击之【按宋史韩琦传元昊宼镇戎诏鄜延泾原同日出师据此则琦止发镇戎兵未尝及鄜延诸路也考名臣琬琰集亦云琦欲发鄜延泾原之师廷议持之事遂中止可订琦传同日出师之譔】元昊自将精兵十万战于好水川宋师大败将校士卒死者万三百人元昊转攻河东及麟府不能下乃引兵攻丰州城孤无援遂据之又破宁逺砦屯要害絶麟府饷道为宋管勾麟府军马事张亢破于柏子又破于毛川元昊虽数胜然死亡创痍者相半入困于防集财力不给国中多怨之乃引兵归时宋庆厯元年也塞门砦主髙延徳因乞和宋知延州范仲淹为书陈祸福喻之元昊使其亲信雅里克旺荣复书语犹嫚二年复大举攻定州宋师大败葛懐敏死之【按仁宗本纪懐敏之死及元昊焚掠渭州在庆厯二年九月宋史本传误作三年今据本纪改正】乘胜直抵渭州大焚掠而去朝廷诏知延州厐籍招纳元昊遣使以其臣荣旺其弟旺凌威明固鄂特裕正三人书议和然犹不肯削僭号籍以其言未服令自请朝廷诏籍复书许之明年遣六宅使伊州刺史贺从朂等至延州上书更名曩霄称男邦尼鼎国乌珠上书父大宋皇帝而不称臣乌珠之称如可汗号朝议以为侮玩朝廷不许元昊乃上誓表言前日所掠将校民户各不复还自此有边人逃亡亦毋得袭逐臣近以本国城砦进纳朝廷其栲栳鎌刀南安承平故地及他边境蕃汉所居乞画中为界于内听筑城堡凡嵗赐银绮绢茶二十五万五千乞如常数朝廷皆如约赐元昊夏国主印约称臣奉正朔改所赐勅书为诏而不名许自置官属置塲于保安军及髙平砦第不通青盐然宋每遣使往馆于宥州终不复至兴灵而元昊帝其国中自若也是嵗党项等部及夹山部落岱尔族八百戸皆叛辽归元昊兴宗责还元昊不遣遂亲将骑兵十万来伐分三路济河长驱元昊与辽将萧恵战于贺兰山北败之见辽兵日益至乃请和退师十里元昊亲率叛党以待罪恵不从师凡三退将百余里每退必赭其地辽马无所食因许和元昊乃迁延以老其师度其士饥马病因急攻之兴宗大败从数骑走免元昊入枢密使萧孝友砦擒驸马萧呼都克以归已而遣使归其先所俘获辽亦遣所留夏使还之【按辽史西夏外纪重熙十三年止云党项等部叛入西夏诏徴诸道兵讨之元昊亲率党项三部来降而兴宗本纪则云十三年兴宗亲征元昊亲率叛党来降羣臣皆以大军既集宜加讨伐乃督数路兵掩袭杀数千人驸马萧呼都克为夏人所执俱不言兴宗败还事疑系讳之也】元昊五月五日生国人以其日相庆贺又以四孟朔为节元昊以庆厯八年正月卒諡曰武烈皇帝庙号景宗
　　谅祚元昊长子小字宁令格母曰宣穆恵文皇后密藏氏袭位时方期嵗朝廷遣使册为夏国王改元延嗣宁国辽兴宗亲将兵来伐既渡河谅祚兵遁兴宗乃还韩国王萧恵率师尚进谅祚袭败之未几复来伐获谅祚母于贺兰以归时宋皇祐元年也明年谅祚改元天祐垂圣乃遣使上表于辽乞依旧称臣又乞代党项权进马駞牛羊等物又求唐隆镇仍乞罢所建城邑不许复改元福圣承道谅祚幼养于母族鄂特彭鄂特彭因専国政初麟州西城枕睥睨曰红楼下瞰楚页河其外距夏境尚七十里而田腴利厚多入鄂特彭嵗东侵不已至耕获时辄屯兵河西宋经畧司遣使令还所侵田鄂特彭无归意嘉祐二年谅祚改元奲都鄂特彭遂团兵宿境上至数万人宋守将敛兵弗战知麟州武戡筑堡于河西以为保障役兴戡率将吏来按视与境上兵遇于沙尔硕克朗戡等进至呼喇堆两军相去数十步遂分兵四面合击宋师大溃宋安抚司遣李思道等来议疆事鄂特彭不听久之太原府代州兵马钤辖苏安静与垒宁伊朗罗垒等合议乃筑堠九更新边禁要以违约则罢和市疆事自此始定谅祚忌鄂特彭専或告其将叛乃杀鄂特彭夷其族已而请去蕃礼从汉仪嘉祐六年上书自言慕中国衣冠愿以此迎使者朝廷许之明年改西夀监军司为保泰军石州监军司为静塞军韦州监军司为祥祐军左厢监军司为神勇军遣使献方物称宣徽南院使朝廷诏谕非陪臣所宜称约遵誓诏谅祚复改元拱化治平初求复塲不许寻出兵秦凤泾原抄熟戸扰边塞杀掠人畜以万计复大举攻大顺城分兵围柔逺砦为环庆经畧使蔡挺及蕃官赵明等所败种鄂取绥州因发兵夜掩威明山帐脇降之谅祚乃诈为防议诱知保安军杨定都巡检侍其臻等杀之朝廷命韩琦知永兴军经畧西方谅祚乃锢送杀定者六宅使李崇贵石侍禁韩道善及定子仲通以献谅祚以治平四年十二月卒諡曰昭英皇帝庙号毅宗



</div>
    <div class="pagination">
<a href="钦定续通志_page274.html">上一页</a><span>...</span><a href="钦定续通志_page270.html">270</a><a href="钦定续通志_page271.html">271</a><a href="钦定续通志_page272.html">272</a><a href="钦定续通志_page273.html">273</a><a href="钦定续通志_page274.html">274</a><span class="current-page">275</span><a href="钦定续通志_page276.html">276</a><a href="钦定续通志_page277.html">277</a><a href="钦定续通志_page278.html">278</a><a href="钦定续通志_page279.html">279</a><a href="钦定续通志_page280.html">280</a><span>...</span><a href="钦定续通志_page276.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
