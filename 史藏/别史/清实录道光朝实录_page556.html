<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 556 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 556 页/共 848 页
  </h1>
  <div class="content">
   ○河东河道总督栗毓美奏、东省微山湖收水不旺。恐启坝过急。有误收蓄机宜。因思漕船回空归次。本年总可不误。而收水过短。来年重运攸关。必须豫为筹济。始可不致迟误。得旨、前奏业经有旨。朕惟知本年回空。明年重运。如有迟误。则惟汝是问。懔之。　　

○赏借一等信勇公盛桂俸银十年。修理坟茔。　　

○旌表守正捐躯安徽合肥县民许邦沅妻朱氏。山东莱芜县民亓星斗女亓氏。　　

○辛丑。谕内阁、给事中况澄奏、蠹役藉差图财。扰害行旅。请旨严办一摺。据称广西拔贡周缵绪等。行至山东东阿县崔家庄地方。被捕役张振等。截路摉查。攫取银物。诬以私带鸦片烟膏。该县逼令出具失去银物。现俱觅获甘结等语。捕役藉差扰害行旅。久干例禁。惟在地方官随时惩办。无稍袒护。方足以戢刁风。若如该给事中所奏。该捕役等胆敢于往来大道。图财反噬。该县并不究明虚实。追赃核办。勒令具结寝息。如果属实。大干法纪。著经额布、即提集此案人证。秉公严讯。务得实情。毋稍徇隐。周缵绪、现因措资来京。著刑部传讯被摉失物情形。据实具奏。　　

○壬寅。谕内阁、此案庄亲王奕＜?土八买＞、辅国公溥喜、各赴尼僧广真庙内吸食鸦片烟。镇国公绵顺、带同妓女赴庙唱曲。均属不知自爱。卑鄙无耻。著交宗人府分别严加议处。已革内务府郎中文亮、笔帖式通桂、辄因广真生辰。前往挟妓弹唱。已属卑鄙。迨经被拏。复敢诡称姓名。妄希狡脱。尤属不堪之至。已革理藩院郎中松杰、以一等司员。并经保送副都统。乃不知自爱。因问知广真生辰。致送香资。并容妓女在屋唱曲。实属有玷官箴。文亮、通桂、松杰、仅予革职。不足蔽辜。均著发往热河效力赎罪。解任刑部员外郎吉清、文奇、理藩院主事奎英、赴庙闲游。于妓女唱曲时。不即引避。辄留坐饮茶。均属不自检束。著交部严加议处。刑部员外郎庆启、因溅水湿衣。赴庙烘烤。亦有不合。著交部照例议处。拣调东城正指挥王钰、查访此案。并不即行拏究。致令逃逸。迨随同该御史将广真拏获。又不严行看守。以致广真于到案后。乘间潜回。均属疏忽。王钰、著交部议处。其在逃之定儿、金环、玉佩、柳李氏、赵四、辛二、李四、老张等。仍著严缉务获。送部审办。　　

○谕军机大臣等、御史巫宜禊奏、福建莆田县之木兰陂。为永春、德化、仙游、三州县涧水所汇。其石堤不仅为灌田溪水之堤防。且系滨海村落之保障。近来堤工间有损缺。沟渠涵洞。不无滞塞。请饬查验修理。并该省有关农田要害之陂塘堤堰。一体疏浚修筑等语。闽省农田。藉资水利。全在该地方官留心民瘼。随时疏修。方于民生有益。著钟祥、魏元烺、即督饬该府县。确切查勘木兰陂石堤。有无断缺之处。并通饬各府州县。于各该地方有关农田水利之陂塘堤堰。应否疏筑。俱著随时留心察看。督令妥为办理。原摺著钞给阅看。将此谕令知之。寻奏、查木兰陂涵洞＜?阝步＞门石堤沟渠支港。并无缺捐滞塞。傥遇暴涨冲损。即随时修整。此外各府州县。凡关水利陂塘堤堰。如有应行疏筑之处。即督饬妥办。俾于民生有益。报闻。　　

○青海大臣苏勒芳阿覆奏、踏勘留住青海玉舒雍希叶布等族番牧地。设立鄂博。分定界址。详查户口实数。议立章程。一、该番等安插后。宜遵照界址住牧。不得搬移侵占别旗地方。致滋争端。一、青海野番。每出抢劫。该番等远出打牲。恐不肖番子勾引。应著落该百户百长番目人等。递相管束。免致勾结。仍令该郡王不时稽察。俾蒙番均得安居乐业。一、该番等宜照现在清查户口住牧。不准任意招引玉舒各族番子续行前来。取据该百户等不致再行招引甘结。仍令该郡王不时稽核。傥日后查出续来番户。定将该郡王百户等。严惩不贷。一、该番等每年原有交纳贡马银两。近年以来。因被抢穷蹙。拖欠未交。今既住牧有所。生业稍资。自应照旧按年输纳。其从前拖欠银两。分年清厘。以免积欠。一、该番等应照依蒙古易粮之例。按季赴青海大臣衙门。请领照票。易买粮茶。以免私贩接济。一、该番等既住蒙古界内。自应与蒙古一律防范游牧。如遇番贼行抢。协同蒙古兵堵御。傥能缉获贼赃。奋勇出力。随时量为奖赏。以示鼓励。一、该番等既已留住青海地方。应即令该郡王认真稽察。傥有不安本分情事。除将不肖番民。按例惩办。并将该郡王治以应得之咎。一、该番等甫经安插定地。应加体恤除例应承纳贡马。暨应当兵差外。傥有苛派差徭。暨不肖章京等苦累番民。除将该章京惩办。并将该郡王暨该百户百长番目等。按以苛派之例。严行究治。得旨、依议妥行。　　

○以故奉恩将军恒津子文锡、袭职。　　

○癸卯。谕内阁、御史扎克丹奏、请严查户册、修理栅栏、派足额兵一摺。京师为辇毂重地。五方杂处。理宜严密以昭慎重。若如所奏稽查户册一事。该管大臣视为具文。春秋虽收户册。并未实心稽查。以致良莠溷迹。巷口栅栏。堆积泥土。不能关闭。傍墙颓倒。可以通行等语。著该管大臣督饬员弁严密稽查。无任有名无实。至分设堆拨派兵看守。原以弹压土棍。缉捕宵小。据奏堆拨无人看守。夜间亦少巡兵。以致抢窃之案。层见叠出。著步军统领衙门。将额设兵役。照数派足。严饬步军校等官。率领兵役。昼夜巡逻。遇有滋事土棍。及抢窃之案。立即严拏究办。傥仍玩愒纵奸。别经发觉。必将该管员弁。从重惩处。毋谓诰诫之不豫也。　　

○山西巡抚申启贤奏、查抚标左右二营。共弓箭马兵一百名。应改设鸟枪马兵十名。镇标左右并蒲州等十营。共弓箭马兵五百二十一名。应改设鸟枪马兵五十二名。所有各营应用鸟枪。有旧存者。修理备用。其无旧存者。将近营中盈余拨给。无须添制。至鸟枪应用火药铅丸银两。已在额设公费项下支借。毋庸另筹。下部知之。　　

○缓徵山西隰州歉收村庄额赋。贷武乡县贫民仓谷。　　

○甲辰。谕内阁、前据黄爵滋奏、请严塞漏卮。以培国本。当降旨交盛京、吉林、黑龙江将军、直省各督抚。各抒所见。妥议章程具奏。兹据各该省陆续奏到。著大学士军机大臣会同该部议奏。穆彰阿系大学士军机大臣。现虽穿孝。著一并会议。　　

○又谕、前因善英参奏桓格饬令防御等具呈造退。降旨令潘世恩等传讯明确。兹据取具亲供覆奏。此案防御勒尔经阿等。经朕特派大臣核实考验。弓马虽不出色。尚属平平。本日又据钟祥、将阅过浙江旗营中箭数目。开单呈览。该防御勒尔经阿、定兴、马步各中箭二枝。尚可不至废弃。何以桓格率令具呈告退。殊属非是。桓格著交部严加议处。善英接到桓格饬令告退咨文。并不咨驳。于具摺参奏后。又复咨商倒填月日。居心实属狡诈。善英亦著交部严加议处。所有防御穆精额等四员。著即饬回原省当差。　　

○又谕、本日据礼部等衙门。会议御史李熙龄请严贡院门禁一摺。贡院重地。理宜严肃。嗣后著责成大兴宛平两县。照旧派役看守。遇考试时。均著先期妥为防范。将挟眷居住者。概行搬移。并责成外场御史。亲往摉查。傥查有违例潜匿居住之人。即将该门役等惩办。并将该县等参处。至寻常考试。著将东西墙外房屋门户。一律封固。俱由甎门出入。仍派两县典史。在彼住宿。认真稽查。毋须另派委员分宿。以免纷更。所有乡会试巡墙章程。仍著照旧办理。该御史所请三场后酌留御史之处。应毋庸议。　　

○湖广总督林则徐奏、凡遇偏灾。奉到恩旨誊黄。即饬各州县、将所造应蠲应缓之村庄顷亩细册。另行缮榜。随同誊黄。遍贴晓谕。俾灾民一见了然。胥吏无从舞弊。得旨、所见精细。依议行。　　

○以拏获鸦片烟土。予山东巡抚经额布、议叙。余加衔升用有差。　　

○乙巳。谕内阁、前据御史孙日萱奏、南漕行抵直隶。毋得滥封民船一摺。当降旨交仓场侍郎、直隶总督、会议具奏。兹据奏称、仓场职司验卸。惟当加紧斛收。迅速转运。重运未到之先。直隶总督督率沿河州县。认真疏浚。无任停淤。迎剥寄剥。敷用即止。所雇民船。以装载一百石以上。三百石以下为率。不得滥行封雇。并出示严禁藉端勒索等语。均著照所议办理。惟念官剥之外。添雇民船。原属权宜办理之法。其源总在于重运之依限渡黄。连樯北上。如果抵通不致逾限。中途不致脱空。则为日既宽。官剥原可敷用。无需民船济剥。前经降旨饬令漕运总督及有漕各督抚。饬属严行催趱。务于四月初十日以前。全数趱至清江浦。克期抵坝。并著山东巡抚、东河总督、饬属疏浚泉源、挑穵潴蓄。该督抚等务当设法豫筹。认真经理。庶重运不至迟延。官剥足敷转运。正不必借资民力。或启弊端也。　　

○谕军机大臣等、本日据琦善奏、向来闽广洋船回空。俱往奉天沿海地方。贩豆南旋。本年天津共到洋船一百四十七只。截至八月二十八日。已有一百二十三只起碇出口。实因查拏鸦片严紧。不能起卸上岸。仍将原物载回。又询据前获之闽船曾锡供称、厦门与广东各船。皆先至天津卸货后。顺赴奉天锦州。在西锦、南锦、三目岛、牛庄、四处马头停泊。收买黄豆。现咨该将军等一体访捕等语。此等刁猾商贩。惟利是趋。在天津既未卸载。势必于他处另谋销路。且津郡牟利之徒。难保不勾通潜往。仍将烟土在彼囤售。昨据经额布奏、在山东荣成县之俚岛洋面。查有林兰商船一只。摉获鸦片烟土一万三千四百余两。讯系欲往奉天售卖。可见盛京地方。近来亦有此恶习。殊堪痛恨。著耆英、萨迎阿、庆林、严饬所属。随时访察。如由天津前赴该处之闽广各洋船。一经停泊海口。务当严密防范。设法稽查。断不准所带烟土。觑便上岸。以致根本重地。渐染浇风。且锦州一带。可以停泊口岸。想不止西锦南锦等四处。尤应遴委妥实员弁。随处堵截。以防偷漏。傥奸商猾吏人等。得规包庇。或代为运送。或私相隐藏。但经查出。立即从严惩治。毋稍宽纵。方为不□委任。将此各谕令知之。　　

○予故陕甘总督杨遇春、入祀乡贤祠。从署四川总督苏廷玉请也。　　

○丙午。上诣绮春园问皇太后安。　　

○遣官祭都城隍之神。　　

○谕内阁、陈銮奏、委员拏获贩卖鸦片烟土。恳请鼓励等语。苏州府属小潭子地方。有贩烟匪徒王阿喜等十二名。在彼窝贩。经前任武进县知县署苏州府管粮通判吴时行、带领兵役。摉获烟土六千余两。该匪徒等。胆敢携带违禁兵器。拒捕伤人。实属目无法纪。著陈銮将该犯等从重加等定罪。毋稍宽纵。其在逃之窝户何德顺、并黄阿安等。均著饬属严拏务获究办。吴时行缉捕勤奋。著加恩以知州即行升用。先换顶带。以示奖励。各省鸦片烟渐染日深。流毒甚钜。傥该地方官早能认真查缉。净绝根株。何至锢习相沿。浇风日炽。现据直隶、山东、江苏、湖北、湖南、陆续奏获各案。朕已立沛恩施。从优奖励。著各直省将军督抚。趁此整顿之时。同心合力。不分畛域。上紧查拏。毋得稍形松劲。其贩卖开馆等犯。固应从重惩办。即文武官员。军民人等。吸食不知悛改者。亦著一体查拏。分别办理。现在各直省将军督抚。遵旨各议章程。业经降旨饬大学士等会议。一俟奏定。朕即折衷画一。颁发遵行。该将军督抚等。务当振刷精神。力祛积习。勿生观望之心。以副朕意。将此通谕知之。　　

○又谕、庄亲王奕＜?土八买＞、辅国公溥喜、身为王公。辄赴尼僧庙内吸食鸦片烟。实属藐法无耻。奕＜?土八买＞著革去王爵。溥喜著革去公爵。仍各罚应得养瞻钱粮二年。镇国公绵顺、带同妓女。赴庙唱曲。尚无吸食鸦片烟情事。著革去公爵。所遗和硕庄亲王爵。著宗人府即将从前承袭支派内。现在有无职任之人。查明具奏。其奉恩辅国公爵。及不入八分镇国公爵。均著照例拣选承袭。　　

○旌表守正捐躯江苏海州民于大吉妻彭氏。　　

○丁未。上御演武厅。阅健锐营操。　　

○谕内阁、御史刘梦兰奏、热河办事司员。请于正途人员内酌量保送一摺。各部院司员办理公事。总期勤慎廉明。克尽厥职。不必定拘一途。而刑部为刑名总汇。自当择其练达勤能者。保送差使。至于热河地方。派往司员办理刑名。责任綦重。该堂官等务当秉公遴选。如果才具优长。办事详审。循例保奏。亦不必分别正途捐班。致有窒碍。热河都统亦应于该司员莅任后。详加察看。傥该司员操守不谨。或才具平庸。不克胜任。即著随时分别撤回参办。不得姑容。以肃官常。　　

○又谕、前因庄亲王奕＜?土八买＞、辅国公溥喜、在尼僧庙内吸食鸦片烟。已降旨将该王公等革爵严惩矣。鸦片烟流毒内地。实堪痛恨。京师为首善之区。王公等亦复沾染恶习。此外官民人等吸食者。谅亦不少。皆由平日查缉不严。以致日甚一日。现在尼僧广真庙内。既有吸食鸦片之案。其余窝藏吸烟处所。安能保其必无。至于通衢广市。人烟稠密。五方杂处更易藏奸。尤当认真查察。以绝根株。著步军统领衙门、顺天府、五城、各饬所属严密防查。无论王公旗民。一体严拏。分别奏咨办理。不准瞻循观望。致干咎戾。总期湔除积习。俾文武官员军民人等。共知儆畏。用副朕力挽颓风、除恶务尽之至意。　　

○又谕、昨降旨交大学士军机大臣会同该部议奏严禁鸦片烟章程。著宗人府一并会议具奏。　　

○礼部奏、十月初十日。皇太后圣寿节。应行礼仪。得旨、是。照例行礼。奉皇太后懿旨。停止筵宴。其在外福晋命妇进内行礼之处。并著停止。　　

○戊申。谕军机大臣等、有人奏、湖北德安府知府方长庆、倡为设局销盐之议。借捐办书院膏火为名。敛取民财。归入盐局。以作运本。并亲赴随州传齐富户。抑勒捐银。随州户书徐锡龄、李熙安、包办漕粮。著名蠹吏。该府与之交若友朋。以致该户书等倚势将局中盐斤。分派各乡保多寡不均。藉以需索使费。本年五月间。乡民拆毁盐局。该府州掩饰不究。徐锡龄等现有被控之案。亦未完结。该府到任时。派捐留养贫民公所。并未留养一人。公项尽归无著。又随州历任知州。俱令民间捐纳谷价。藉饱私橐。追呼逼迫。亟于正供。民间畏累。不敢呈控等语。地方官藉端科派。久干例禁。若如所奏。实属扰累闾阎。且难保无侵吞入己情弊。不可不严行惩办。著林则徐即照原摺所指各款。明查谙访。务得确实。如有前项情弊。即据实严参。毋稍瞻徇。原摺著钞给阅看。将此谕令知之。　　

○河东河道总督栗毓美奏报、秋汛安澜。命诣河神庙祀谢。并下部议叙。出力员弁升叙有差。　　

○己酉。上御洞明堂。勾到新疆、云南、贵州、广东、情实罪犯。停决新疆绞犯二人。云南斩犯三人。绞犯一人。贵州斩犯八人。绞犯三人。广东斩犯一人。绞犯二人。余七十人予勾。　　

○谕内阁、鸦片烟流毒内地。官民煽惑。传染日深。前年太常寺少卿许乃济、奏请弛禁。朕即以为不得政体。本年鸿胪寺卿黄爵滋、奏请严禁。当降旨饬令直省将军督抚。各议章程。昨复令大学士等会议。朕于此事。深加痛恨。必欲净绝根株。毋贻远患。并于召见内外臣工时。详加察访。从无一人议及弛禁者。许乃济冒昧渎陈。殊属纰缪。著降为六品顶带。即行休致。以示惩儆。　　

○以故巴林扎萨克贝子噶尔玛什第弟多尔济萨木鲁布、青海扎萨克辅国公珠尔默特都布丹车口□聆子吹达尔、各袭爵。　　

○以礼部左侍郎沈岐知武举。工部右侍郎李振祜、为武会试正考官。都察院左副都御史王玮庆、为副考官。　　

○命吏部右侍郎隆文、工部右侍郎恩桂、敬谨查勘孝陵五孔桥工程。　　

○命陕甘总督瑚松额、拨银六十八万两。解赴伊犁。六万四千九百两有奇。解赴叶尔羌、巴尔楚克。八万一千八百两有奇。解赴喀什噶尔、英吉沙尔。备道光二十年经费。　　

○庚戌。谕内阁、本日兵部具奏桓格、善英、严议处分一摺。前因桓格令防御勒尔经阿等具呈告退。经朕特派大臣考验。该防御等弓马虽不出色。尚属平平。昨览钟祥奏校阅旗营单内。勒尔经阿、定兴、各中箭二枝。可见该防御等。尚未至不堪录用。乃桓格率令具呈告退。未免任性妄为。部议降四级调用。原属咎所应得。姑念桓格核实考验。尚为认真起见。著加恩改为降二级调用。善英明知桓格饬令告退。与例不符。并不据实咨驳。迨经具摺参奏。乃复商令倒填月日。其居心实属狡诈。善英著即照部议革职。　　

○谕军机大臣等、前据毓书等奏、哈萨克伊扎噶土等。率众私越开齐。滋扰土尔扈特等游牧。当降旨准其调兵堵剿。兹据毓书奏称、伊扎噶土等。前由土尔扈特。南入察汉通格台一带地方。旋复先后散向北行。仍入土尔扈特游牧。肆行抢夺。拒捕伤人。现在所调杜尔伯特官兵。俱已齐集。派令游击和明、带领前往。会同哈楚暹剿办。惟该哈萨克、前赴青吉勒河。与伊满聚会。若自乌梁海、阑入塔尔巴哈台界内。必须会同查拏等语。伊扎噶土伊满等。累年侵占滋扰。致烦驱逐。今又率众在乌梁海、土尔扈特等处。抢掠伤人。若不严行剿办。何以服众蒙古之心。而杜众哈萨克觊觎之渐。湍多布现赴塔什图毕地方。筹办开垦事宜。到任尚需时日。著关福索速派委妥员。带兵前往。傥该哈萨克等阑入界内。即会同科布多之兵。悉力查拏驱逐。以靖边圉。将此谕令知之。　　

○两江总督陶澍、河道总督麟庆、奏报秋汛安澜。命麟庆诣河神庙祀谢。陶澍、麟庆、均下部议叙。出力员弁。升叙有差。　　

○抚恤朝鲜国、琉球国、遭风难夷如例。　　

○辛亥。谕内阁、上年给事中况澄奏、请躧缉重犯。当降旨著内外各衙门饬属严缉。兹又据该给事中奏称、本年各省秋审情实缓决各招册内。要犯逃逸未获。声明缉获另结者不少。且其中有情节重大之犯。将罪应斩绞在逃各犯。开单呈览。各省命盗重案。地方官果能上紧查拏。何至要犯远扬。日久无获。现据单开各犯。均系情罪重大。承缉各官。并不实力缉凶。则寻常军流以下逸犯。尚安望其认真掩捕。俾无漏网耶。著各省将军督抚。即照单开各案。督饬所属按名严拏。随案拟结。仍遵前降谕旨。查有不能实力摉捕。或任听捕役人等隐匿卖放。立即据实参奏。毋许徇纵。并著刑部于每年秋审时。查明各省逸犯。汇催侦缉。以惩凶暴而杜疲玩。　　

○又谕、关圣保等奏、博番捆献贼首。解藏讯办一摺。此案贼犯朗札、起意纠众滋事。戕害官兵。实属渠魁。阿旺盖桑、策忍札喜、彭错策坡、均听纠聚众。带兵打仗劫营。杀毙官兵。罪不容诛。所有朗札等五犯。著即行正法。传首犯事地方示众。以彰国法而儆凶顽。其在逃之仁侵策旺等各犯。著严饬下博窝头人等。查明存亡。另行办理。毋任幸逃显戮。并清查附近博窝被扰地方。妥为安抚。毋令一夫失所。至此次出征汉番官兵。口粮赏需等项。俱系捐办。著免其造册报销。其打仗阵亡之番官番兵等家属。即著关圣保等、会同噶勒丹锡哷图萨玛第巴克什、妥为抚恤。并查明打仗出力。及捐备赏需之汉番官弁。分别奏请鼓励。所有单开善后章程。该大臣等务当实力奉行。以期边陲永靖。毋得始勤终怠。日久又成具文。　　

○壬子。上诣绮春园问皇太后安。　　

○御洞明堂。勾到四川情实罪犯。停决斩犯三十五人。绞犯四人。余九十三人予勾。　　

○谕军机大臣等、前因哈萨克贼匪伊扎噶土等率众滋扰。曾经降旨派车林多尔济带兵剿办。毓书著留科布多弹压地方。转运粮饷。本日据车林多尔济奏、现在遵旨带兵前往剿办。又据毓书奏称、主事职衔哈楚暹、与哈萨克打仗。杀毙贼匪五十八名。生捦贼匪四名。夺获器械各一摺。是该哈萨克等鸱张。不过如此。一经剿办。即致溃散。车林多尔济到该处时。务将该哈萨克等。全行驱逐出境。如能拏获贼首。立即正法。使该哈萨克等畏惧。即可不必穷追。所有此次带兵出力人员。著车林多尔济、毓书等。查明具奏。车林多尔济到彼处时。即借用科布多参赞大臣印信。将此各谕令知之。　　

○癸丑。以镶黄旗满洲副都统色克精额、为正红旗蒙古都统。调正白旗满洲副都统文庆、为镶黄旗满洲副都统。镶红旗汉军副都统奕兴、为正白旗满洲副都统。以都察院左副都御史善焘、兼镶红旗汉军副都统。　　

○以直隶永定河防汛出力。予通判汪兆鹏等加衔升用有差。　　

○予故正红旗蒙古都统彦德祭葬。　　

○甲寅。谕内阁、前因内务府银库失去银两。当降旨将库使库丁。及值班官兵等。一并交刑部讯究。兹据奏称、熬审二十余昼夜。均供并无夥同行窃。亦无知情分赃。体察情词。俱属的确。未便过事刑求。致滋冤滥等语。姑如所请。著即就现犯罪名。先行拟结。所有此案正贼。胆敢行窃内库银两。情罪重大。仍著步军统领衙门、顺天府五城、内务府、一体侦缉务获。从严办理。不得视为海捕具文。任其漏网。刑部堂司各官。审办此案。一月有余。未能究出正贼。自请议处。著即交部分别议处。
  </div>
  <div class="pagination">
   <a href="清实录道光朝实录_page555.html">
    上一页
   </a>
   <span>
    ...
   </span>
   <a href="清实录道光朝实录_page551.html">
    551
   </a>
   <a href="清实录道光朝实录_page552.html">
    552
   </a>
   <a href="清实录道光朝实录_page553.html">
    553
   </a>
   <a href="清实录道光朝实录_page554.html">
    554
   </a>
   <a href="清实录道光朝实录_page555.html">
    555
   </a>
   <span class="current-page">
    556
   </span>
   <a href="清实录道光朝实录_page557.html">
    557
   </a>
   <a href="清实录道光朝实录_page558.html">
    558
   </a>
   <a href="清实录道光朝实录_page559.html">
    559
   </a>
   <a href="清实录道光朝实录_page560.html">
    560
   </a>
   <a href="清实录道光朝实录_page561.html">
    561
   </a>
   <span>
    ...
   </span>
   <a href="清实录道光朝实录_page557.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
