<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 381 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 381 页/共 505 页
  </h1>
  <div class="content">
   ○以广西荡平逆匪。边境肃清予巡抚苏凤文、提督冯子材议叙。赏总兵官谢继贵一品封典。同知王恩浩花翎。县丞萧鋆蓝翎。余升叙有差。　　

○予贵州思州阵亡副将李其贵、游击邓三元、守备翟绳武、祭葬世职加等。　　

○戊午。谕内阁、景霖奏、请将承种树株出力各员奖励一摺。定陵新种仪树。经内务府承办各员。督率树户。勤加培护。数年以来。一律茂密菁葱。自应量予奖励。郎中德衡额、著加加武备院卿衔。尚膳正祥盛、著赏加头等侍卫衔。至请将郎中阿尔萨兰以知府在任候选之处殊属不合。阿尔萨兰著改为交部议叙。　　

○谕军机大臣等、金顺奏、官军击剿援逆屡胜。力拔王家疃庄附寨垒卡。并请饬定安采办粮石。径运甯夏各摺片。南路回匪。因王家疃被围穷蹙。叠次纠党来援。经金顺会同张曜督饬马步各军。分投迎剿。叠获胜仗。援贼远遁。金顺与张曜复会督官军。于十一月二十三日。将王家疃附寨逆垒攻拔。从此愈偪愈紧。自可迅克坚巢。即著金顺会同张曜。挑派得力队伍。偪扎贼濠。昼夜环攻。迅图蒇事。现在河冰凝结。路路可通。既据拏获奸细供称。陕回马正和等纠集大股。有订期十二月初闲来援之说。阿拉善旗现复窜有马队。洪广一带并有贼骑数十人滋扰。后路亟应严密筹防。金顺现已檄饬后套各营。豫为戒备。并咨会贡桑珠尔默特督率蒙兵。会同留防各营加意防守。所筹甚是。即著随时力顾后路。一面督饬前敌各军相机攻剿毋为贼匪所乘。归绥一带防务。定安务当实力筹办。毋稍疏虞至晋省河防。当此严寒冻结之时。关系尤属紧要。李宗羲当督率防河各营。认真堵御。不得稍涉松懈。甯夏湘军。需粮孔亟。著定安即将左宗棠前次赈恤余银二万两。在归化包头等处采办粮石。运解甯夏湘军粮台。俾资军食。并著理藩院转饬阿拉善亲王贡桑珠尔默特。筹办骆驼二千只。配带鞍绳。送交甯夏。以资转运。前因户部筹拨巴哈两城饷银三十万两。谕令定安俟此项饷银解到绥城。即派员解赴乌里雅苏台。交福济等收纳。分拨巴哈两城应用。现在该城待饷甚殷。刻不可缓。前项饷银一到。定安务当迅速派员妥解。毋稍迟延。将此由六百里各谕令知之。　　

○又谕、金顺奏、甯夏剿匪。所用火枪不能得力。现当军务吃紧。请饬三口通商大臣采办洋枪二千杆等语。著崇厚即照该署将军所请。在天津采办洋枪二千杆。由金顺派员领解甯夏军营。以资攻剿。将此谕令知之。　　

○又谕、伊勒屯奏、巴城需饷紧急。请饬拨银十万两一摺。前据福济等奏、巴哈两城缺饷情形。当经户部筹议。先由部库借拨银三十万两。递解绥远城。转解乌里雅苏台。交福济、荣全收纳。分拨巴哈两城。现在巴城需饷万紧。本日已催令定安星速转解。著福济等迅派妥员。前赴绥远一带。将户部前拨饷银。迎提到乌。即行酌拨巴城。以济眉急。此项饷银未到之先。著福济等无论何款。先行筹拨银数万两。交伊勒屯应用。俟前项饷银到日。照数提还。以清款目。伊勒屯惟当激励将士。实力防堵。免致贼匪窥伺。嗣后应解哈城之饷。并著福济等随时匀拨。毋任缺乏。将此由五百里各谕令知之。　　

○又谕、曾璧光奏、官军歼除袭城贼匪。并请添拨饷银一摺。贵州贵定县城。自上年收复后。城垣残缺。无力兴修。本年十一月闲。复被贼匪袭入。当经该处文武等官会同派援各军。立将贼匪歼除殆尽。功罪尚足相抵。所有该文武等应得疏防处分著免其置议。并著曾璧光饬令总兵吴占胜等。迅将余匪悉数殄灭。毋留余孽。贵州贼匪蔓延。兵丁饷缺。情形苦累。亟应宽为筹拨。方免匮乏之虞。山东军务肃清。饷力尚可周转。著丁宝桢即照曾璧光所请。按月筹拨饷银二万两。汇解赴黔。交曾璧光收纳。以济要需。将此由六百里各谕令知之。　　

○予甘肃王家疃庄陈亡副将徐效孟、游击杨学正、祭葬世职加等。并赏徐效孟三代二品封典。　　

○蠲缓山西阳曲、太原、洪洞、萨拉齐、潞城、长治、清水河、七厅县被水被雹地方新旧额赋有差。　　

○己未。谕军机大臣等、近闻陕西北山一带。居民流离失所。迄未复业。情形甚为困苦。而土匪游勇。啸集成群。随在皆是。扈彰等所部投诚人众。尚有数万。仰食于官。日久既难为继。若置之不顾。又易因饥生变。致滋事端。延榆绥地本瘠苦。近来受害尤深。榆林又密迩回氛。且毗连草地。目前难民土匪游勇降众。麕集其闲。非慎选牧令。妥为安插。必至酿成巨患。不特陕省受其荼毒。即晋省西北两路。亦均可虞。朝廷实深廑系。著刘典即将该处确切情形。据实具奏。不得因从前已报肃清。稍涉回护。现在北山一带。防兵共有若干。分驻何处。统带何员。著一并查明具奏。仍一面督饬文武各员。设法弹压抚绥。清弭隐患。不准存五日京兆之见。蒋志章到任时。刘典务将该处应办事宜。及如何布置之处。详细告知。俾措置悉臻妥善。毋稍膜视。将此由五百里谕令知之。　　

○庚申。上御抚辰殿大幄次。赐蒙古王、贝勒、贝子、公、额驸、台吉、暨呼图克图等宴。并赏赉有差。　　

○谕内阁、都兴阿奏、蒙古台吉呈控扎萨克亲王一案。请仍交理藩院审办一摺。此案蒙古头等台吉布彦乌拉吉、控告该管哲里木盟长科尔沁达尔汉亲王索特那木彭苏克父子倚势淩虐各情。既经都兴阿咨行帮办盟务卓哩克图亲王济克登旺库尔、提集人证。审取供词。现在达尔汉亲王索特那木彭苏克年班来京。复经理藩院因控案未经审结。奏令赴案候质。若将案内人证纷纷调京。未免拖累。仍著都兴阿会同帮办盟务卓哩克图亲王济克登旺库尔提审明确。将全案供招。咨交各该衙门定拟罪名具奏。以省拖累而免延宕。　　

○又谕、永存、舒恒奏请饬直隶藩库迅解应领米价一摺。承德府应放兵米。向由直隶藩司按季支给银两。交各州县采买。以供支放。现在存仓兵米无多。应领同治七年秋冬二季及八年分应领米价。均未拨解。兵食攸关。岂容延宕。著直隶总督即饬该藩司。将同治七年秋冬二季米价及同治八年应发米价银两。迅即筹放。交该府州县买运交仓。以裕兵食。其前任代理平泉州知州金龄欠交咸丰十年分兵米一千二百十三石零。仍著严催交齐。毋许再涉延玩。　　

○盛京户部侍郎额勒和布请假葬亲以礼部侍郎麟书兼署户部侍郎管奉天府府尹事。　　

○以黑龙江协领托克屯为齐齐哈尔副都统。　　

○命苏尼特郡王那木济勒旺楚克、喀尔喀贝勒西哩巴扎尔扎布、在乾清门行走。赏喀尔喀贝子佟噶拉克瓦齐尔双眼花翎。喀喇沁额驸巴图鄂齐尔花翎。　　

○拨吉林防御五员移扎珲春。并增设佐领三员。防御委佐领二员。骁骑校五员。领催十三名。披甲一百五十七名。分为八旗管理。裁原设副甲二百名。从将军富明阿请也。　　

○以奉天孤山剿匪出力。赏防御怀谦花翎。骁骑校额勒得科蓝翎。余加衔升叙有差。　　

○命贝勒奕劻带领侍卫十员往奠故肃亲王华丰茶酒。赏银一千两治丧。赐祭葬。谥曰恪。　　

○缓徵河南祥符、陈留、杞、通许、尉氏、鄢陵、中牟、兰仪、郑、荥泽、商邱、甯陵、永城、鹿邑、虞城、夏邑、睢、柘城、安阳、汤阴、临漳、内黄、汲、新野、辉、获嘉、淇、延津、滑、浚、封邱、考城、河内、济源、修武、武陟、孟、温、原武、阳武、洛阳、偃师、巩、孟津、宜阳、登封、永甯、南阳、唐、泌阳、镇平、桐柏、邓、内乡、裕、叶、淮甯、西华、项城、沈邱、太康、扶沟、六十二州县被水被旱地方新旧额赋租课有差。　　

○辛酉。谕军机大臣等、户部奏、遵议黑龙江换班官兵整装银两。请饬豫省赶解一摺。黑龙江挑赴神机营换班操练马队官兵五百余员名。应需整装银两。前据德英奏明援照成案。暂由该处铺商先行垫发。自应照数指拨。归还商欠。所有筹借该商银七千三百四十二两零。著照部议。由李鹤年督饬藩司。于该省地丁项下。赶紧如数筹拨委员解赴盛京户部交纳。即由额勒和布交黑龙江委员领回转给。俾清垫款。至前项借给各该官兵整装银两。仍著德英循照历办成案。俟此项官兵撤回时。即于该官兵应领俸饷内。照数扣还归款。以符旧制。将此由五百里各谕令知之。　　

○又谕、昨因陕西北山一带流民失所。土匪游勇降众随在麕集。特谕刘典将该处确切情形据实具奏。兹复据该署抚奏称、距延水关七十里地方。有匪抢夺民粮。并围攻小场寨等事。业经署知府喻步莲等带勇驰剿。斩馘多名。现拟将收抚甘省难民数千人。安插泾阳咸阳境内。开垦荒地。派主事周瑞松、择其精壮者。编成数营。按日操练等语。可见该省土匪游勇啸聚滋扰。在在堪虞。亟宜设法弹压抚绥。消弭隐患。北山一带。地方辽阔。处处接连甘境。该匪窜踞无定。防不胜防。尤虑吴忠金积等堡回逆被剿穷蹙。突犯陕疆。董扈降众。人数甚多。更虞日久生变。前窜宜川骑贼。虽经都司刘厚填追斩数名。难保不乘虚再窜。刘典毋得存五日京兆之见。仍著饬令喻步莲、刘厚填等、上紧摉捕。严密梭巡。至难民编立成营。固属一举两得。惟当责成周瑞松实力办理。认真操练。不得敷衍了事。所有办理。一切情形。仍著随时据实具奏。将此由五百里谕令知之。　　

○又谕、前因福济等奏、豫筹安插索伦人众。需饷甚亟。请饬部拨银十五万两。当交户部议奏。兹据奏称、安插索伦一事。关系新疆大局。拟先由部库拨银十万两。以济要需。其余五万两。即在山西欠解新疆项下。如数找足等语。即著照所议办理。将部拨银两。交万青藜、王榕吉、遴派妥员。解赴绥远城。即由定安派弁迅解乌城。以便该将军等分拨应用李宗羲当遵照此次部拨数目。严饬该藩司赶紧筹解。不准稍事拖延。该部自上年以来。先后解过新疆饷银不少。其拨给麟兴之二十万两。又将各省划还部库之款。改拨成禄军营。库款已属无著。此次所拨之十万两。拟在山东划银四万两。河南划银四万两。直隶划银二万两。即著曾国藩、丁宝桢、李鹤年、迅速筹款。均于明年四月以前。随同前次应行划还巴哈饷银之三十万两。一律解部。以重库储。其节次奏拨新疆协饷暨历年积欠新疆月饷。并曾国国藩、丁宝桢、李宗羲、李鹤年、遵奉本月初十日谕旨。陆续筹解。用顾边陲。至此次部拨之十万两。山西找足之五万两。于未经解到以前。乌城遇有急需。著福济等即由前拨巴哈两城经费三十万两内。通融动用。以资周转。将此谕知万青藜、王榕吉、并由五百里谕令曾国藩、福济、荣全、定安、文硕、丁宝桢、李宗羲、李鹤年知之。　　

○福州副都统富勒浑泰因病解职。以吉林协领全福为福州副都统。　　

○壬戌。孝庄文皇后忌辰。遣官祭昭西陵。　　

○谕内阁、前因内阁侍读学士钟佩贤奏、军营保至藩臬人员。查非科目出身及曾任实缺道府者。仍令先补道府。当交吏部妥议章程具奏。兹据奏称、劳绩保案。仍应按照章程。不准保记名请＜??闲＞及指项题奏等名目各等语。即著照该部所拟。嗣后各省督抚暨统兵大臣。遇有劳绩保案。仍照旧章。不准保至藩臬两司。其道府等官。仍不得保至记名＜??闲＞放及指项题奏等名目。其从前已保藩臬记名题奏者。如非曾任实缺道府。无论是否科目出身。及曾任丞倅州县等官。均准其戴用原衔。一律先补道员。俟得缺到任后。由各该督抚察看。如果实能称职。准该督抚出具考语。可否升用之处。奏明请旨。如不能称职。亦随时奏参。毋得迁就。其盐运使一项。从前如有保奏记名者。亦照此办理。至贤能素著之员。仍著各直省督抚懔遵本年六月初五日谕旨。留心察访。随时保奏。另片奏、军营保举道府州县等官试用一年期满。请严行甄别等语。即著照该部所议章程办理。　　

○刑部奏遵例查明免句官犯。开单呈览。得旨、已革陕西候补参将卢淀标、著毋庸查办。已革尽先补用参将岳炳溁、著加恩减等发落。　　

○以故扎噜特扎萨克贝勒达木林旺济勒继子林沁诺鲁布袭爵。　　

○以户部右侍郎李鸿藻充经筵讲官。　　

○蠲缓江苏长洲、元和、吴、吴江、震泽、常熟、昭文、昆山、新阳、太湖、华亭、娄、金山、青浦、丹徒、太仓、镇洋、奉贤、阳湖、无锡、金匮、江阴、宜兴、荆溪、武进、靖江、嘉定、上海、南汇、宝山、泰、泰兴、江都、甘泉、三十四厅州县。暨苏州、太仓、镇海、金山、镇江、五卫被水新垦荒田本年额赋并杂课有差。上以岁暮祫祭太庙。自是日始、斋戒三日。　　

○癸亥。四川总督吴棠奏、川省征防各军暨京协等饷。需用甚钜。援案请于同治九年续办按粮津贴。以资供支。下部知之。　　

○甲子。上以岁暮祫祭太庙。前期亲诣行礼。　　

○遣官祭太庙中殿。后殿。　　

○谕内阁、英翰奏、遵查道员办理河务情形。及委员蒙蔽各情。分别参奏一摺。开缺安徽凤颍六泗道刘毓楠、前因吴坤修奏参办理河道。听信委员余昌宇之言。含混结案。当经降旨将该道开缺。谕令该抚查明严参。兹据英翰奏称、刘毓楠办理宿州河工。尚非有心贻误。亦非受委员蒙蔽。惟其为人短于政事等语。刘毓楠著送部引见。至候选知府余昌宇、随同该道办工。于刘毓楠未经到工之先。不能及早开办。并著交部照例议处。以示薄惩。　　

○又谕、丁宝桢奏、遵保贤能府州县。开单呈览一摺。山东济南府知府龚易图、高唐州知州帅嵩龄、历城县知县孙善述、蓬莱县知县彭九龄、章邱县知县蒋庆第、即墨县知县林溥、高密县知县周麟章、据丁宝桢胪列该员等才具政绩。均有可观。实为该省出色人员。深堪嘉奖。著丁宝桢饬令该员等益加策励。勉为循良。毋得始勤终怠。其余各员。仍著该抚随时考核。如有庸劣不职者。即立行参劾毋稍徇隐。以副澄叙官方至意。　　

○又谕、丁宝桢奏请将整饬地方各员给予奖励等语。山东署济甯直隶州知州王锡麟、缉捕游勇消患无形。署郯城县知县韩光鼎、捦拏幅匪多名。不分畛域。恩县知县梅缵高清厘积案。并捐赀修建堤牐。保卫地方。均应量予甄叙。王锡麟、韩光鼎、梅缵高、均著赏给随带加二级。　　

○谕军机大臣等、德英奏、奉天旗户承领荒地耕种。无凭办认请饬盛京将军等核对旗档等语。黑龙江属界巴彦苏苏等处地方。有奉天所属金复辽盖等处旗人。承领荒地耕种。据佃户增禄等呈请编入该处旗册。经前任将军特普钦派员挨户清查。并准盛京将军将该旗丁姓名人口咨覆。兹据该署将军奏称查对委员与增禄等呈册。多不相符。旗人以宗谱为重。此项旗户既无凭辨认。未便据增禄等一面之词。率行办理著都兴阿、额勒和布、恩锡、派员携带旗丁三代户口清册。前往黑龙江详细查认。傥此项旗丁内。实有正身旗人。委无游民假冒。即由该委员分晰各该部落。按名造册。呈报盛京将军。与该省旗档详细核对。果系清白旗人仍由该将军等将原管各官出具切结。咨送黑龙江将军衙门。以凭编入该处旗册。令其照章交租毋许含混。原片著钞给都兴阿等阅看。将此各谕令知之。　　

○又谕、曾国藩奏、遵查畿南所属灾歉较重。应行赈恤一摺直隶南路之大顺广三府地方。本年雨泽稀少。灾情较重。经曾国藩属令臬司钱鼎铭亲历周查。以肥乡广平成安邯郸及永年毗连肥乡之数十村庄。及大名所属之大名元城为最苦该督现拟寓赈于贷。就各属著名灾重处所。编定户口。酌借钱文。请饬部于天津存储现钱项下。拨出制钱十万串。由天津运交钱鼎铭经理赈恤事宜等语。几南灾歉较重。自应设法补救。以靖地方。兹览该督所陈。一切具臻妥协。即著崇厚在天津存储现钱项下。拨制钱十万串。由天津派员运至大名。交钱鼎铭收领并著曾国藩饬令该臬司妥为散放。以拯灾黎。如各州县仍有沾染前时积习不能实力奉行者。即由钱鼎铭禀明该督。指名严参。毋致泽不下究。该处次贫户口。仍著该督察度情形。于来春分别赈恤。其给示晓谕及设局平粜各事宜。均著照所议办理。将此各谕令知之。　　

○黑龙江将军德英奏、巴彦苏苏地方现设旗营改拨黑尔根索伦佐领骁骑校各一员。原系索伦达呼尔额缺。其防御四员。原系满洲额缺。均由各该部落佐领防御骁骑校内调转。俟移拨新营续有缺出仍由各该部落应升人员内拣放。以符旧制。下部议。从之。　　

○山西巡抚李宗羲奏、遵讯丰镇厅教民争地控案。业将地界勘明两造具结完案。下所司知之。　　

○命喀喇沁都楞郡王旺都特那木济勒、喀尔喀郡王莽珠巴扎尔在御前行走。赏苏尼特郡王托第布木紫缰。　　

○补铸广西凭祥州州判关防。从巡抚苏凤文请也。　　

○蠲缓安徽无为、当涂、铜陵、芜湖、繁昌、望江、东流、泗、怀甯、桐城、潜山、太湖、宿松、宣城、南陵、贵池、青阳、建德、合肥、庐江、舒城、巢、寿、宿、怀远、定远、灵壁、凤台、颍上、霍邱、盱眙、天长、五河、亳、蒙城、三十五州县被水被旱被风被虫地方新旧额赋有差。　　

○朝鲜国使臣李承辅等三人于午门外瞻觐。　　

○乙丑。祫祭太庙。遣孚郡王奕譓恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○遣官祭太岁之神。　　

○谕军机大臣等、穆图善奏、贼匪阻扰运道。叠经官军击剿。袁保恒奏、归并协饷。请旨饬遵各摺片。甘省西路回匪在李家窑地方抢劫粮运。又于三子沟一带攻掠民堡。经提督刘定邦督队疾追。毙贼多名。其窜扰石门沟青沙岭小川贼匪。亦经分防各营击退。古浪运省牲畜。突被马贼抢去。统领张万美等在黑松驿等处。将贼击败入山。穆图善现拟将粮路改由大靖土门一带行走。并分军择要驻守。著即檄饬张万美等实力堵御。以利转输。一面饬令萨英阿严扼金县。杜贼东窜之路。西路平番古浪一带。为甘垣运道所关。此时各匪乏食。希图抢掠军粮。疲我兵力非得大军进剿。省防仍属可虞。左宗棠前派之黄鼎等军。现已行抵何处。该大臣驻军平凉。于省城声息。亦可相通。即著严饬黄鼎等各率所部。确探贼踪。会合追剿。不可稍涉迁延。穆图善奏、伤病并发。恳请给假等语。著赏假一个月。以资调理。现在西路防剿紧急。该将军仍当督同在省司道各官。妥为筹布。左宗棠亦当懔遵叠次谕旨。迅筹兼顾。如不能克期前进。即行酌派妥员驰往接替。穆图善所部各营协饷。袁保恒拟请自同治九年正月为始。归并西征粮台支发。著即照所请办理。其同治八年十二月以前。各省所欠穆图善协饷。与甘军积年旧欠。仍著袁保恒随时咨催。按数补发。不得意存畛域。将此由五百里谕知左宗棠、穆图善、并传谕袁保恒知之。　　

○又谕、袁保恒奏、请饬各省改解协饷一摺。河南湖北江苏四川山西五省。应拨秦州粮台饷银一百二十万两。历年积欠甚多。现在穆图善所部各军。均改由西征粮台发饷各该省亟应随时拨解。以济要需著马新贻、吴棠、李瀚章、李鹤年、郭柏荫、丁日昌、李宗羲、各查照应解秦州协饷数目。自同治九年正月为始。按月筹拨。径解西征粮台接收。其以前欠饷。亦著一并筹解。毋得久延。将此由五百里各谕令知之。
  </div>
  <div class="pagination">
   <a href="清实录同治朝实录_page380.html">
    上一页
   </a>
   <span>
    ...
   </span>
   <a href="清实录同治朝实录_page376.html">
    376
   </a>
   <a href="清实录同治朝实录_page377.html">
    377
   </a>
   <a href="清实录同治朝实录_page378.html">
    378
   </a>
   <a href="清实录同治朝实录_page379.html">
    379
   </a>
   <a href="清实录同治朝实录_page380.html">
    380
   </a>
   <span class="current-page">
    381
   </span>
   <a href="清实录同治朝实录_page382.html">
    382
   </a>
   <a href="清实录同治朝实录_page383.html">
    383
   </a>
   <a href="清实录同治朝实录_page384.html">
    384
   </a>
   <a href="清实录同治朝实录_page385.html">
    385
   </a>
   <a href="清实录同治朝实录_page386.html">
    386
   </a>
   <span>
    ...
   </span>
   <a href="清实录同治朝实录_page382.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
