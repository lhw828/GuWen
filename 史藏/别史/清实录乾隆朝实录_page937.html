<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 937 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 937 页/共 1860 页</h1>
    <div class="content">○甲寅。谕、四川重庆镇总兵博尔和。现在有病不能胜总兵之任著留京俟病痊日。该部另行请旨。所遗员缺。著许仕荣补授　　

○又谕归化城都统一缺。原系土默特蒙西世袭。因其习染颓敝。无可承袭之人是以另赏世职。其都统一缺。由京拣选补放。但拣放之员不谙彼处情形。未能整饬。归化城事本无多。应将都统裁汰。归绥远城将军管理。副都统二员。分驻绥远城、归化城、二处。协同将军办事。其归化城副都统绰和诺。仍留该处。著福禄来京候旨。归化城都统。既经裁汰。傅良著以都统衔。仍留吉林副都统任。俟朕另行简用。其新任吉林副都统福珠礼。著留京。署理正蓝旗蒙古副都统　　

○乙卯。上诣畅春园、问皇太后安　　

○丙辰。军机大臣等覆奏、讯据那亲阿供。所买地亩。系照原价自买。并未减轻。亦非借书吏名。其时已离天津府任等语。查原契月日。虽在补放沂曹道后。但未离旧部。与现任无异。显系违例营私。那亲阿已经革职。发往巴里坤。此项地亩入官。从之　　

○户部议准。漕运总督杨锡绂疏称、直省漕船各帮内。有轮减船原属虚糜。请裁去长淮、原宿州、庐州徐州扬州泰州、安庆宁波、绍兴、金华、各卫所轮减船六十只。从之　　

○钦差侍郎裘曰修等奏、文安等处堤工。皆附近村民。受值供役。亦有四五十里外来者。自愿工作。并无逼迫。报闻　　

○是月。署广东巡抚明山奏、广潮二府。有聚众械斗。结党拜盟。盗牛勒赎诸恶习。实为地方蟊贼。现遴员拏究。从重办理。期改旧俗。得旨、但实力为之。日久自当有效。勉之　　

○凉州将军巴禄等奏、凉庄兵移驻伊犁。给银办装。其毡布等项。先委员于出产地方。豫购存贮起程时给办。省费甚多。仍余银十五两。足资生计。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百八十五


大清高宗法天隆运至诚先觉体元立极敷文奋武孝慈神圣纯皇帝实录卷之六百八十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十八年癸未。五月丁巳朔。礼部等部议准甘肃巡抚常钧疏称靖逆通判。移驻哈密安西同知移驻巴里坤二处俱有关帝庙应举行祀典从之　　

○戊午上诣畅春园、问皇太后安　　

○谕直隶各属内上年秋霖歉收之地米价未免较昂兵丁艰于买食著加恩。将保定雄县宝坻固安霸州东安、玉田、昌平良乡顺义及大兴之采育各州县所有驻防兵丁。本年夏秋两季应领米折银两一概给与本色。即于奉天采买。米石内支放。以示体恤。该部遵谕速行。　　

○谕军机大臣等、据方观承奏、永平府属。麦田缺雨恐减分数广平。大名。保定。一带向前接种晚禾。方需雨泽等语。京师连得透雨。膏泽现已沾足。今畿辅各属。尚有缺雨待泽之处。看来四月二十二、及二十八、九、等日之雨或系西北多而东南少。未能一律深沾所有缺雨各属麦秋分数既减。其地是否不致成灾。保定一带此时曾否播种齐全。并各处有无应行设法筹办情形。著该督即行据实查明奏闻。寻奏、近日各属多报雨足。惟东南一带未透麦收恐减分数。幸秋禾播种齐全。保定府属。早禾旺发。晚谷晚豆。俱可接种永。遵。缺雨之区。秋禾亦系全苗。二麦约收五六分。不致成灾。无需筹办。得旨、览奏俱悉。　　

○以刑部尚书舒赫德。充经筵讲官　　

○以通政使实麟。为左副都御史。太常寺卿志信。为通政使。太常寺寺丞诺穆浑为太常寺卿。　　

○己未。孝诚仁皇后忌辰。遣官祭景陵。　　

○内阁。翰林院带领辛巳恩科散馆修撰。编修庶吉士引见。得旨、修撰王杰编修胡高望、赵翼、已经授职其清书庶吉士泰承恩、郭洁、沈士骏、汪上林、葛正华俱授为编修卲庾曾、授为检讨。汉书庶吉士彭元瑞、曹仁虎、蒋雍植、卜祚光唐淮嵩贵李孔阳、刘焯、彭绍观、毛业溥、俱授为编修。金云槐陈于畴、李松龄、刘校之、吴玉纶田均豫张廷桂、俱授为检讨。黄腾达、冯晋祚陈步瀛赵升、储秘书沈咸熙马曾鲁、张应曾达椿那穆齐礼、马人龙、俱以部属用杨中选著师进士原班铨选。　　

○谕军机大臣等、明瑞等奏哈萨克来投之厄鲁特台吉巴朗、交侍卫永平送京。或安插京城。或在伊母舅车凌乌巴什游牧居住等语。巴朗既系车凌乌巴什之甥即著在彼处游牧居住不必送京。　　

○以乌噜木齐办事副都统衔讷苏肯。为正红旗蒙古副都统。　　

○庚申。上御勤政殿听政。　　

○吏部议准山东巡抚阿尔泰奏称武定府属。利津县县丞。稽查沿海商船渔船。兖州府属。汶上县县丞分巡修防。青州府属。诸城县信阳司巡检。分驻海口。责成均重。三缺向系部选。初选每形竭蹷。请改为要缺。拣选调补。从之。　　

○辛酉。谕、今日圆明园失火。众皆奋力扑救而那木图。那沁。兆德。保平。万福。李景皋等反自寻坐处。虽失火不赖伊等扑救。亦当随众立看。保平年老。未免站立给艰然此系何等事伊等既不能奋勉出力更图安逸殊属不堪那木图等、著交领侍卫内大臣议览銮仪卫章京伯宁。站立廊下。由窗内观看伊身系满洲不思奋勉。视同戏剧其心实不可问本应即行正法从宽革职发往伊犁给厄鲁特为奴　　

○壬戌。上诣畅春园、问皇太后安。　　

○谕、朕于十八日启銮。前往热河驻跸。立秋后由彼处进哨所有应派人员豫备事宜。交各该处照例派备。　　

○御史王懿德奏、翰詹诸臣大考卷向不弥封虽大臣校阅。矢公矢慎究未免形迹之露请嗣后弥封并令阅卷诸臣在文华殿住宿得旨、嗣后考试翰詹等官试卷俱著弥封至请在文华殿阅卷之处。不必　　

○以贵州按察使赵孙英。为四川布政使　　

○癸亥。谕朕恭奉皇太后安舆。驻跸热河避暑著派諴亲王裕亲王大学士来保尚书舒赫德留京办事大学士刘统勋现派先行随往热河。俟更换回京后亦著一体办事所有吏兵二部应行引见官员著于未启銮往木兰之前。每月汇齐带至热河引见至外省督抚提镇等奏摺著照例自京启跸之日为始俱赍赴留京办事处加封。交内阁随本呈送行在候朕批示随本发回仍于留京办事处交付赍摺人祇领该部通行传谕知之　　

○又谕曰尚书阿桂著驰驿前往霸州。文安。等处。会同侍郎裘曰修。总督方观承。查办事务。其带往刑部司员。著一并驰驿前往。所有工部尚书事务。著舒赫德暂行兼署。　　

○又谕、朕此次驻跸热河。刘统勋著先行随往。刘纶俟将往木兰时。同梁诗正前赴热河。更换刘统勋回京办事。来保、阿桂、俱著留京舒赫德。著署理步军统领事务。　　

○谕军机大臣等、前据方观承。咨送把总胡万正到京经军机大臣询问。据称、遵化州民人鬨闹时。曾令捕役关门擒拏。捕役等以知州公出。恐致伤人不敢擒拏等语。州县捕役。原为缉匪而设。地方遇有横肆刁民。鬨堂不法。自应立即擒拏。勿使漏网。即或人众难以尽获。亦应将为首要犯擒捕数人。以儆其余。纵因此格斗伤人。亦岂为过。乃藉口知州公出。推诿不前。及经武职指使。仍若置身事外此等巧猾恶习。甚属可恶。且捕役即本处人。焉知不有交通纵匪之事乎。著传谕方观承即将不肯擒拏之捕役。查出尽法重处以示儆戒。　　

○又谕、现在霸州文安等处。有查办事件。已有旨派尚书阿桂。侍郎裘曰修。驰驿前往。会同该督办理。直属应办之事甚多。本月十八日。朕启銮巡幸木兰该督方观承不必前赴行在。况口外现有良卿总理其事。至口内沿途各务。如王检承办秋审未竣。即派观音保随营办理。或观音保应办事务尚多。即于道员中酌派一员。亦无不可。著将此传谕知之　　

○又谕、前经降旨。于奉天、山东、河南、等省。购办米石。运赴直省备用。今京师暨直隶。各属陆续已得透雨。麦秋仍可有收大田亦俱布种民食得以渐次接济。前项麦石。自可不必速运。顷闲直隶因接运各省粮石。封拏船只恐商贩闻风裹足不前。致市贩不得流通。转于民食有碍其天津等处船只。毋庸豫备之处已令阿桂裘曰修。于查办事件之便面谕方观承妥协经理。并著传谕奉天将军等、及山东。河南。巡抚将前项购办粮石。暂停挽运。并谕商民等不得却顾观望。务使市舶遄行。源源不绝。以裨闾阎食用。　　

○又谕曰、开泰奏、拏获构衅之喇嘛堪布等、审明解省一摺。堪布不能恪守清规。已非循分安静之喇嘛可比况于土司生衅。复从中教唆挑构。滋扰番民尤为国法所不容贷。现在既经缉获。该督已迎赴打箭炉即应就近审明。于该处速行正法俾喇嘛番民人等、共知目击心惩。何必仍行解赴省城。徒稽时日。所见未免拘泥。可将此传谕知之。　　

○以广东粮驿道熊绎祖。为贵州按察使。　　

○甲子。谕军机大臣等、直属勘理水利河渠。端绪既纷地面亦广裘曰修一人。不惟综理为艰且会同方观承筹办。地方有司。不无各存畛域。钦差与督臣和衷与否均难调剂。因思阿桂已有旨留京。工部事务暂令舒赫德署理。所有一切疏浚修葺等事宜。即著阿桂。与裘曰修。会同方观承。妥协相度酌办。则两人共秉虚公该督自无意见。同异之嫌诸务益易就绪遇应回京时即照裘曰修之例仍赴部办事。如再应赴勘即将部务径交与舒赫德。兼摄办理。有应陈奏之事。即具摺送行在奏进阿桂等不必前赴热河。不独伊二人每事虚心商搉。共期集事。即与方观承亦不应略存形迹。庶于水道民生。均有裨益再通判徐大纲。复向各部投揭看其情节。虽属一面之词但或系方观承等、实有回护己见之处。抑或该通判。虑为上司参劾为此先发制人之举。不可不详悉确查。使底里毕见方足持事理之平。著将原揭。一并交与阿桂等令其悉心查明。据实缮摺具奏。将此详谕知之。寻奏、通州徐大纲所陈启闭堤口。事不可行至揭臣等于消出地亩。以多报少又称文安县知县程有成。侵蚀赈米等事。当与面质。俱无确据严加究诘据供希图动听录用。并侵蚀工料银二百两欲藉此掩饰等语。请将该通判革职。照蓦越赴京奏告不实例发边卫充军。从之。　　

○又谕曰杨廷璋等奏、宁海县劣监梅世英等、窝庇枭犯率众拒捕潜逃一案。盐枭干犯法纪。拏获之后。复纠众抢夺。已属不逞之尤梅世英等以衿监胆敢挺身窝庇。率族拒抢直伤官役。且甘心挈眷逃匿。以抗王章。其情理又岂寻常罪犯所有。知县王连祇知瞻顾考成。计图掩饰。知府保全。又以庸懦无能。不即严拏。坐令该犯等肆行无忌地方尚巡用此守令为耶。著传谕该督抚等此等凶恶重犯一门济恶即当按其情罪。尽法惩治。不得援首从常例。仅于其家定拟一人伏法。致逆党稍稽显戮庶顽孽知所儆惕。于法纪人心均为有益该府县等、亦即严行查参以示不职之戒。可将此一并详谕知之。　　

○礼部议覆、朝鲜国王李昑奏称、臣世子緈早亡。复蒙天恩。封子愃为世子。今又身故。臣年及髦储嗣久虚宗祀孤危。旦夕伤悼愃生有子算年已十二国计人心系此一线伏愿曲加矜察颁降封典小邦君臣感激无地等语查李算年未及岁与请封之例不符而其情词恳挚殊属可悯应否准其请封。其恭进礼物应否赏收出自圣裁。得旨准其请封。所进礼物著暂留收贮准作正贡。寻遣散秩大臣弘映充正使头等侍卫广亮充副使往封　　

○刑部议覆陕西按察使秦勇均奏称州县相验必经仵作其未谙洗冤录者恐致命案出入请令该管上司每年考试一次等语应如所请该府州因公过境就近考试错谬者责革。州县查参其五城司坊仵作责成巡城御史。照此办理从之　　

○乙丑。上诣畅春园、问皇太后安　　

○诣大高殿行礼。　　

○还宫　　

○谕曰果亲王年幼。素不安分往往向人请托习气最陋。已交军机大臣审讯矣至王府长史乃管一切事务之人。王有过举。自当匡救。今索柱竟视同局外并不匡正。著革去长史。交军机大臣一并讯明定罪所遗员缺。著永兴补授。永兴即同王之谙达。嗣后各事。宜尽心办理倘王不纳其言。永兴即行参奏。如坐视不能匡正并将永兴治罪。　　

○又谕、前刑部奏湖北归州盗犯张洪舜等。于前案业经开释。而后发盗案张红顺。字音相同。该省并未报部事属可疑。因命阿永阿叶存仁驰驿前往会勘。并谕该督抚先行奏覆。乃爱必达宋邦绥。奏到。惟以前后文移往返游移之词。种种支饰而于两案情节关键并无一言别白。此则复成何语督抚于盗犯重案。不问有司详禀翻覆。祇知按例批饬。已属不成事体况即如所奏。批饬往复。尘案已极纷繁。而何独先靳于报部之一牍。是其情固不问可知。且使张洪舜果非真盗。从前既负奇冤。又备尝苦累。岂有甫经昭雪旋甘自陷于辟。为旗蔑者实其言。此三尺童子。不可欺诳之事。而因循不悟一至于此甚乃以后案自认确凿之盗。甫经录报。旋复翻供。并以一囚待质。一赃待搜。坐使全案凶渠稽戮至三四年之久。推此以观地方吏治尚可言耶。国家将焉用此督抚为也。至宋邦绥莅任日浅。前案并未承办受事之始既知案情矛盾。又经赵泰交。李作椇等、贝词赴诉。伊即据实奏闻朕自必深为嘉予。又何惮而不为。是其一味模棱。不过瞻顾总督徇庇臬司耳。殊不知朕教大臣以同寅协恭。原期奉公体民为重。若似此私心附会置公事民命于不问。顾可谓之和衷共济乎且于同官不惜瞻顾徇庇。而乃敢于朕前支词朦混。则诚何心。此案情罪轻重。俟阿永阿等鞫讯明确后。该督抚等自有应得之罪。即此一摺之支离牵混已出情理之外。断不可不加以严惩爱必达宋邦绥。即著交部严加议处看来伊等如此扶同捏饰。非沈作朋从中力护前非。播弄怂恿。亦不至此况盗案枉纵司臬者本属罪魁沈作朋。即著革职拏问交与阿永阿等一并严审定拟具奏　　

○谕军机大臣等、鄂弼奏查阅营伍一摺内称各标营额设弁兵有分派防守。及调赴新疆屯种换班这事。而副参游。都守等亦多系递行委署之员于所辖不能实力训练等语前此有事西陲。官弁兵丁。自不能不资调拨以济急需。今新疆驻防种地规模大定。则内地营伍亦应加意整顿鄂弼所奏情形。原系前此通融协济以致不能兼顾尚可毋庸深究。看来西安如此则甘肃情形亦大略可知傥若再不为之经理。恐将来腹地营伍或致废弛不可不为筹度。著传谕杨应琚鄂弼将各该标营现在情形。悉心体察或有应行兼并管辖务收实用。并有应另议添设之处。亦即详议奏行。毋庸少存撙节之见以裨军实。　　

○又谕曰、舍图肯等奏到奉省现拨各仓米石。移咨方观承。派船装运一摺前因直隶各属陆续已得透雨麦秋可望有收已有旨传谕该将军等令其毋庸速运。免致商船转有阻滞今该省既将现有船只。陆续拨运。可传谕该将军等令其尽业经起运在途之米运交直督派员接收其余未运米石。仍遵前旨暂停挽运毋庸亟亟筹办并将此传谕方观承知之　　

○又谕曰叶存仁奏头运米石开行一摺昨以直属陆续已得透雨大田既俱布种麦秋亦可有收所有前项米石已降旨令其不必速运。今该省头运米五万石现在既可如期抵次自可装载开行听直督派员交卸其接续继运之米则正毋庸克期赶办致商船估舶反有阻滞之虞。著传谕署河南巡抚辅德遵照前旨将未曾开行之米不必匆猝筹办目下不妨暂停挽运并将此传谕方观承知之　　
</div>
    <div class="pagination">
<a href="清实录乾隆朝实录_page936.html">上一页</a><span>...</span><a href="清实录乾隆朝实录_page932.html">932</a><a href="清实录乾隆朝实录_page933.html">933</a><a href="清实录乾隆朝实录_page934.html">934</a><a href="清实录乾隆朝实录_page935.html">935</a><a href="清实录乾隆朝实录_page936.html">936</a><span class="current-page">937</span><a href="清实录乾隆朝实录_page938.html">938</a><a href="清实录乾隆朝实录_page939.html">939</a><a href="清实录乾隆朝实录_page940.html">940</a><a href="清实录乾隆朝实录_page941.html">941</a><a href="清实录乾隆朝实录_page942.html">942</a><span>...</span><a href="清实录乾隆朝实录_page938.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
