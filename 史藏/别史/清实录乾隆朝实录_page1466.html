<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1466 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1466 页/共 1860 页</h1>
    <div class="content">
○壬申。谕、凡遇朕巡幸扈从官兵。均于起程前、各按日期多寡。支给路费。该部又有补领回缴之例。但所支业经用完。复令回缴。未免拮据。嗣后官兵路费。定限五日内不必补领回缴。若逾限期。仍遵旧例办理。　　

○行在刑部奏、马甲王裕明、砍伤马甲善德。依律问拟请旨。得旨、此案王裕明、在行营处所。辄敢用斧砍伤善德。甚属不法。该部仍照常律问拟。不足以示惩儆。王裕明不必俟善德保辜限满。即交总理行营王大臣、先行插箭随营示众。如善德限内因伤身死。王裕明、即于该处斩决即使善德伤轻平复。亦应将该犯发遣伊犁。给厄鲁特为奴。嗣后行营地方。遇有此等金刃伤人案件。行在刑部、及总理行营王大臣。俱著照紫禁城内之例办理。　　

○命吏部员外郎邵洪提督河南学政。　　

○是日、驻跸赵村大营　　

○癸酉军机大臣等议奏、库尔喀喇乌苏晶河、二处原设内地兵六百四十六名嗣因土尔扈特投诚。于该处游牧。添设台卡。差务较多。添派济木萨、玛纳斯、眷兵一百五十四名。旋据该处都统奏准、改设眷兵八百名。请于陕甘附近营内、另拨六百四十六名。并原拨济木萨、玛纳斯、兵一百五十四名。俱令携眷移驻。并酌派游击一员。领兵五百名。驻库尔喀喇乌苏。派都司一员。领兵三百名。驻晶河。其彻回内地兵。应归各原营当差。至改建城堡二处。并增设眷兵房舍。请即令班满彻回兵、及巴里坤差兵内。酌拨接办。均应如所请。从之。　　

○以山西大同镇杀虎协副将黄大谋、为甘肃西宁镇总兵。　　

○是日、驻跸正定府行宫。翼日如之。　　

○是月。马兰镇总兵保宁奏、孝陵神路右边仪树一段。地势甚洼。上年雨水稍多。均被淹浸。松性不宜潮湿。竟回乾至百余株。查神路南北面地势俱高。惟西面仪树外之海地。渐次低平。请开洩水明沟一道。深三四尺。宽一二尺。俾雨水旋下旋流。不致淹浸。得旨、甚宜行者。亦不必咨部矣。　　

○河东河道总督韩鑅奏、查勘曹汛六堡。补筑漫口工程。其临河一面。经前河臣奏、圈筑月堤一道。现已兴修过半锥签尚属坚实。南岸仪考厅属芝麻庄、张家油房、二处坝工。均追压重土。高平地八尺有余。臣仍饬令遇蛰加镶。其前筑挑水坝。遵旨拆短三十丈。以让河身至仪考二汛现筑圈堤。原为拦隔顺堤河形跨截滩面沟槽。尤为吃紧。但大汛漫滩。堤根仍恐汕刷。俟堤工完竣。即令镶做防风以资攩护。得旨、览奏俱悉。具见留心一切勉为之　　

○湖北巡抚郑大进奏、从前办理邪教旧案。凡借名诓骗香钱。与实在邪教有间者。止分别枷责完结。近来牧令。或竟视同自理。词讼。率不通详。查地方鼠窃等案。罪止笞杖。亦必详报上司。况邪教贻害人心。尤不应率结。请嗣后遇此等事件。该州县立即搜讯。通禀各上司。按核情罪办理。倘有讳匿辄自完结。别经发觉。除曲法轻纵严参外。即使罪止枷责案无出入。亦照讳窃例、加等议处。得旨好。知道了　　

○湖南巡抚刘墉奏、湖南社仓本息谷、共存五十九万一千一百余石。自乾隆二十二年以后。未经捐增上年通省丰收当令长沙、善化等二十州县。循例劝输随经各属报捐至十六万石。现已另立仓房社长分别收贮至旧存谷除本谷留贮备借。其历年收存息谷。请照安徽、江西等省例。变价存司。以为民田水利。及随时抚恤之用。报闻。　　

○云南布政使江兰奏、滇省铜厂。近因额短运迟遴员躧勘山场。督率开采。惟滇民赀本微薄。司事者恐日后赔累。吝于发本。匠夫朝集暮散。致少成效。现饬委员查核。如锤凿器具、及日用薪米。有力难自办者。即令随时禀报。酌给工本接济。得旨、好知道了。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百二十五


大清高宗法天隆运至诚先觉体元立极敷文奋武孝慈神圣纯皇帝实录卷之一千一百二十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十六年辛丑三月甲戍朔祭先蚕之神遣妃行礼。　　

○上幸正定府北门外阅兵　　

○赐扈从王公大臣并直隶官员等食　　

○乙亥兵部题西宁镇总兵衔管理伊犁屯田总兵事务李杰龙因前在浙江提督任内失察海洋盗犯经臣部奏准照例降调其伊犁屯田总兵请于狭甘二省总兵内调补得旨李杰龙著加恩以所降之级仍管理伊犁屯田总兵事务俟年满日该部再行请旨　　

○蠲安徽亳州。泗洲宿州灵璧、凤阳、五河寿州凤台、盱眙等九州县及凤阳、长淮、泗州等三卫乾隆四十五年、水灾额赋有差。其蠲剩银、并带徵旧欠漕项银米。均予缓徵。　　

○是日驻跸桦皮村大营　　

○丙子谕凡内扎萨克王公台吉等。系太祖太宗肇基之初。各领属人投诚著有劳绩分别锡封王公扎萨克。予以世袭罔替诰册、此内有初降之无品级小台吉等。亦分别赏给头等二等台吉职衔。并无世袭罔替字样。故缺出时。该院照例奏请裁汰虽每次施恩均著各袭原职。但恐年久事湮、或照例裁减、殊非朕体恤蒙古之意。台吉均为国初效力旧臣。即应令其世袭罔替。但此内有康熙年间。因功赏给职衔者若与国初有功台吉。一例承袭未免无所区别。著交理藩院、嗣后办理世袭等事。将顺治年以前、国初有军功得授台吉之子嗣。汇奏承袭永著为例以昭初降蒙古等之军功其康熙年间以来奋勉效力所得职衔。承袭之时仍由该院照例办理著将此旨通行晓谕内扎萨克六盟长等处知之　　

○蠲江苏清河、桃源萧县邳州宿迁、睢宁、大河、徐州等八州县卫乾隆四十五年水灾额赋有差。其蠲剩银并勘不成灾之盐城砀山海州、沭阳四州县新旧地丁屯项。均予缓徵。　　

○是日驻跸杨家庄大营　　

○丁丑。遣官祭历代帝王庙谕据福康安等奏巳亥运正加八起京铜前经奏明、务于四十五年内、扫数开帮今加运二起正耗等铜九十四万九百余觔。巳经运员张廷泰收清即于十二月二十八日在泸开帮并饬将庚子头运一起赶运齐足定于正月开帮等语所办甚好。滇省京铜历任各督抚一任厂员耽延玩误毫无经画。以致历年积压。今福康安等到滇未久巳将巳亥运全数办竣将来即可趱复原限。可见督抚等于地方公事尽一分心力即有一分功效福康安刘秉恬俱著交部议叙。其承办各员著福康安等查明覆奏。交部一体议叙。　　

○谕军机大臣等据福康安等奏、巳亥加运二起正耗京铜。巳于上年十二月二十八日、在泸扫数开帮。并饬将庚子头运一起赶运齐足。定于正月开帮等语所办甚好。巳明降谕旨。将福康安、刘秉恬交部议叙并令查明承办各员。一体议叙矣、滇省运京铜觔。历经递压屡多迟误李侍尧在滇年久。竟不能督办有效。伊历任封疆数十余年素称老成能事而福康安则尚系年轻初任朕方以李侍尧所能办之事。福康安尚有不能断无福康安能办而李侍尧转不能办理者。今福康安到滇未及一载。即已将应运京铜扫数全清。可见李侍尧在滇时。志得意满竟不认真公务。专以妄自尊大婪索营私。以致不能实力整顿。所谓有欲则不能刚也伊系受恩最重之人。何竟全无天良若此著留京办事王大臣至刑部。将朕此旨传谕李侍尧、并将福康安等原摺发阅。看伊如何登答之处。即行据实覆奏　　

○是日、驻跸王快大营。　　

○戊寅。谕曰惠龄奏称庆桂自去岁感冒风寒至今病势愈重塔尔巴哈台并无良医等语。著即缓程来京调养。俟病痊后再赴乌里雅苏台之任。其将军印篆。仍著巴图署理将军职任紧要。凡事务宜尽心妥办。不可以为暂署苟且办理。亦断不可似前沽名钓誉　　

○又谕、据赛音伯尔格图奏称、喀尔喀和硕亲王巴雅尔锡第在途病故朕心深为悯恻。著加恩赏银五百两。即于乌里雅苏台库内支给。　　

○谕军机大臣等、据巴延三奏、正月二十四日崖州官坊村黎人、纠集抱碟粪洗、只酉、湳办、只浩等村黎匪。持弓执刀。放火劫杀民人。署琼州府知府丁亭、已兼程前往督拏查究起衅根由。并抢劫情事并据琼州镇具禀派游击海庆带兵一百名先往督拏巴延三即起程速往。相机督办一面飞饬该镇。酌带弁兵。星急驰往会同妥办等语黎人敢于纠集人众抢掠村庄杀害民人实属不法即使该处村民。平时或有欺压黎人之事以致受侮不甘。亦当向地方官控告办理。何得擅自仇杀此等野性难驯之匪徒。不可不从严究办。著传谕巴延三督同文武员弁上紧搜捕并究出起意为首、及附从匪犯。逐一根究。如有窜匿五指山内者。务须搜查净尽。以示惩创。至该处地方官。倘有扰累黎人。或该处村民。平时欺压黎众。以致激成事端。该督亦须彻底根究。据实严参该处起衅滋事村民亦应一律严办。不可稍存袒护再该镇总兵瑺衡、遇有此等匪徒劫杀重案。即应亲往督捕。乃仅派游击海庆前往殊属怠玩著巴延三传旨严行申饬。将此旨由五百里发往。仍将现在查办情形。迅速具奏是日、驻跸法华村大营　　

○巳卯谕军机大臣等昨宁夏将军莽古赉陛见。朕询以操演事务据奏将军任所每月操演六日。均派章京等阅看。所奏甚不明晰。各省将军副都统、非盛京吉林黑龙江兼理地方事务者可比除管理兵丁外有何承办事件。每月但操六日已属旷职何至每次仍不亲临阅看。若章京等又复转委之属下微员漫不查察致兵丁等疎慢废弛。则武备仅属空名矣将军副都统内如有衰老不能亲赴阅操者。即应据实奏请休致。岂可贪食廉俸。但务安逸。以误国家武备乎嗣后操演兵丁。均宜亲往阅视若仍委派章京朕必从重治罪著通行晓谕知之并传谕盛京吉林黑龙江将军副都统等亦不可借办理地方事务为名即不亲往阅看办事之暇仍宜留心查察也。　　

○以礼部左侍郎钱载，为会试知贡举礼部尚书德保、吏部右侍郎谢墉为正考官。兵部右侍郎沈初副都御史吴玉纶、为副考官。是日驻跸大教场大营　　

○庚辰谕、朕此次巡幸五台。所有经过山西地方。已降旨蠲免本年钱粮十分之三。惟查五台县、尚有乾隆四十五年、出借未完常平仓谷三千六百八十一石零兹当清跸时巡宜敷渥泽。著加恩将此项未完仓谷。全行蠲免。该部即遵谕行。　　

○又谕、山西派出办差兵丁。著加恩赏给一月钱粮。　　

○以故鄂尔多斯扎萨克多罗郡王车凌多尔济子达尔玛咱第袭爵。　　

○是日、驻跸台麓寺行宫。　　

○辛巳谕军机大臣等前经降旨。赏给富勒浑三品顶戴。授为河南巡抚。并令接印任事后。即赴行在请训。至解送王燧进京。前谕令富勒浑亲身管押。今据阿桂等奏到巳委道员参将。一同押解兼有沿途接送员弁。自可不致疎虞且王燧曾任道员。自应知法。富勒浑接奉此旨。毋庸管解王燧。即仍遵前旨。于接印后。迅速驰赴行在请训。　　

○又谕、据闵鹗元奏、减价平粜一摺。虽据循例具奏但平粜之事原为地方歉收。市价翔贵。以之调剂民食。今江苏省上年均属丰收。何以遽议及此。因详阅该抚所奏粮价单。如徐州一带。所开小米价比上月减。麦豆价同。而大米、秫、则比上月价增。或系昨秋收成稍歉。尚须藉平粜以接济。至苏州府属。麦豆价与上月同。米价比上月尚减。扬州府属。上中米麦豆秫。俱与上月相同。糙米亦比上月较减。可见市价有减无增。何又欲官为减价平粜。恐其中或有不肖州县。藉以自为地步闵鹗元平日办事颇为精细。何于此处竟未见及。辄循例奏请耶。著传谕闵鹗元即将该处因何尚须平粜之处。详悉据实覆奏。寻奏、苏扬各属。现在无庸平粜。惟海州一处因上年歉收。尚需减粜接济。前因奏请淮徐灾属事宜。遂将成熟地方。一并入奏得旨。览又批、汝不宜如此疎谬也。　　

○又谕、据巴延三奏、亲身驰赴崖州。督办黎人抢劫村庄。杀伤民人一案。途次接据琼州府禀称、把总曾启位外委胡秀芳会同巡检黄彬查拏黎匪在红头坎地方被匪将黄巡检射伤身死现在雷琼镇总兵督带标兵一百名。于初八日前往弹压就近相机办理等语此案前据巴延三奏到。业经传谕该督上紧搜捕从严究办。以示惩创乃此次奏到之摺匪犯逞凶拒捕竟敢伤毙巡检其凶横不法尤非寻常抗拒可比。自应迅速剿捕该督既称擒获列命等七犯即应从此根究匪党严行擒捕区别首从。从重办理未便仅照寻常案件即多办数人俾知畏惧。亦不为过。至该镇瑺衡、前此并未亲往仅令游击带兵百名往捕业经传旨申饬。今虽绩带兵百名亲往但恐兵数尚少不足以资搜剿著巴延三、再行酌量如有应需就近续调弁兵之处。一面办理一面奏闻将此由六百里传谕知之。　　

○是日驻跸菩萨顶行宫至癸未皆如之壬午以甲申清明节日届孝贤皇后忌辰先期遣官祭陵寝　　

○癸未赐扈从王公大臣并山西官员等食　　

○谕朕曾降旨凡遇巡幸扈从之王大臣等、均照例携带箭枝续经福隆安奏称、健锐火器两营官兵凡扈从行走所带棉甲枪箭均系官给驮载。等语健锐营火器营分应携带行走且系官为办送其余随从人员或职分较小若概令自行带往未免拮据嗣后扈从大臣三品以上者著仍遵前旨其侍卫官员兵丁等均不必携带　　

○武备院奏库贮成造梅针箭前因存贮十万五百枝其未拧翎簧十万枝奏准停其黏拧惟匠夫闲旷日久技艺恐致生疎仍应接续打造查箭匠四十二名向例每日造一百十枝现存箭尚多酌令每日接办四十二枝。务使分外坚韧至现办数目较减其每月由领侍卫内大臣派员查办一次之例。应并请旨更定得旨所有库中原贮巳经成做梅针箭十万五百枝。著拨五万枝。分装木匣。交西宁、存贮安福舻舱内如安福舻不能全贮。即分装翔凤艇舱内所有舱底原装载之物。即按箭枝木匣分两减去并著西宁妥办其库贮未拧翎簧箭十万枝。著即黏拧五万枝抵补拨贮安福舻之数再将所贮箭头。配造箭杆五万枝。以补足原贮未拧翎簧十万枝之数。其查验箭枝。著于每岁四月、十月各奏派一次。　　

○甲申。清明节。遣官祭永陵、福陵、昭陵、昭西陵、孝陵、孝东陵、景陵、泰陵、泰东陵　　

○遣官祭孝贤皇后陵。端慧皇太子园寝　　

○旌表守正捐躯直隶房山县民王杰妻崔氏。湖北随州民刘廷德妻马氏。　　

○是日驻跸白云寺行宫　　

○乙酉马兰镇总兵保宁奏昭西陵前。自石门以北兴隆口、天台山至西峰口一带。地方辽阔现已移拨堆房巡守。惟查乾隆十年。开设西峰口时。天台山一带仅指山梁为内外界。并未开割火道安桩示禁。迄今三十余年。树株稠密。山前均属民地。打柴放牲。难免荒火延烧。应于周围开割火道二十丈。并安立红桩。明示禁限。其每年芟割。即用附近堆拨兵。毋庸另派。得旨好如所议行。　　

○是日、驻跸台麓寺行宫。　　

</div>
    <div class="pagination">
<a href="清实录乾隆朝实录_page1465.html">上一页</a><span>...</span><a href="清实录乾隆朝实录_page1461.html">1461</a><a href="清实录乾隆朝实录_page1462.html">1462</a><a href="清实录乾隆朝实录_page1463.html">1463</a><a href="清实录乾隆朝实录_page1464.html">1464</a><a href="清实录乾隆朝实录_page1465.html">1465</a><span class="current-page">1466</span><a href="清实录乾隆朝实录_page1467.html">1467</a><a href="清实录乾隆朝实录_page1468.html">1468</a><a href="清实录乾隆朝实录_page1469.html">1469</a><a href="清实录乾隆朝实录_page1470.html">1470</a><a href="清实录乾隆朝实录_page1471.html">1471</a><span>...</span><a href="清实录乾隆朝实录_page1467.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
