<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 406 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 406 页/共 505 页
  </h1>
  <div class="content">
   ○以云南克复楚雄等城出力。赏参将赵发、游击张宗久、李栋材、林守怀、马步云、杨福章、王永安、都司王正坤、守备张士进、千总刘兴、巴图鲁名号。知府夏源、都司雷应山等花翎。知县窦榘曾等蓝翎。余加衔升叙有差。　　

○追予广东阳春等处阵亡绅弁杨声澜等暨勇丁六百七十一名分别赏恤如例。　　

○蠲缓直隶清苑、满城、束鹿、晋、清丰、深、饶阳、定、深泽、祁、青、沧、盐山、永年、肥乡、广平、吴桥、东光、静海、南皮、庆云、蠡、安、无极、稿城、河闲、献、平乡、钜鹿、甯晋、武强、高阳、肃甯、天津、邯郸、成安、鸡泽、磁、元城、南乐、安平、博野、甯津、四十三州县被扰地方节年额赋有差。　　

○丙子。谕内阁、陕甘学政周兰奏、保举教职。请予奖励等语。陕西乾州学正王时敏、品端学朴。三原县教谕郭维屏、教士有方。同州府学训导杨彝珍、课士勤能。均著赏加国子监助教衔。以示鼓励。　　

○谕军机大臣等、袁保恒奏、河运久废。宜筹变通一摺。据称近年以来。黄流北徙。屡议试行河运。迄无成效。因张秋运口高仰。旋挑旋淤。必俟夏秋盛涨。南船方可北渡。迨抵通交卸后。秋高涨落。空船不能回南。淹留繁费。拟为南北兑运之法。于东平临清各建数仓。使东南漕粮。以五月前尽抵东平运仓。放船南返。另用剥船运至临清交仓。再用北船常年轮运。由临清达通州。南船不过东平。北船不过临清。而以山东河船接济其闲。以免濡滞劳费等语。漕粮为京仓要需。关系至重。山东运道。日久淤垫。亟宜设法变通办理。著曾国藩、李鸿章、魁玉、张兆栋、张之万、丁宝桢、按照袁保恒所陈各节。体察情形。悉心会商。妥议覆奏。原摺均著钞给阅看。将此各谕令知之。　　

○以漕运总督张之万为江苏巡抚。江苏布政使张兆栋为漕运总督。奉天府府尹恩锡为江苏布政使。候补三品京堂德椿为奉天府府尹。　　

○以直隶永定河漫口合龙。开复道员李朝仪等降革处分。予道员祝垲优叙。　　

○追予陕西阵亡提督刘松山于榆林府城建立专祠。总兵官文星明、游击李元芳、暨官绅团勇等一并附祀。　　

○蠲缓陕西吴堡县被旱地方旧欠钱粮。　　

○丁丑。谕军机大臣等、张廷岳等奏、乌城被陷。库伦防剿紧要。请饬催援兵一摺。库伦与乌城。本有掎角之势。乌城既为贼陷。则库伦孤立无援。必须厚集兵力。以资防剿。前调宣化大同两镇官兵各一千名前赴库伦。即著李鸿章、何璟、迅即调派。并为宽筹饷乾。催令克期前进。交张廷岳等调度。毋稍稽迟。并将该官兵起程日期奏闻。前调达尔济马队一千名。并古北口撤回吉林黑龙江马队二千名。及绥远城枪队。东三省马队。均交杜嘎尔统带。赴乌助剿。现在库伦需兵孔殷。以上各军。驰抵边外。如赛尔乌苏等处。应否酌拨若干留库助剿。著张廷岳等与锦丕勒多尔济斟酌军情。妥筹调遣。此时察哈尔绥远城所调各兵。想定安、文盛等、于接奉前旨后。必已迅速调派。即著催齐各军。由杜嘎尔统带。星驰前进。不得稍涉迁延。锦丕勒多尔济退离数台驻扎。日来蒙古官兵。能否调集。棍噶扎勒参已否带兵前来。现在贼势若何。并著随时具奏。文麟、景廉、伊勒屯、何琯、仍著懔遵前旨。酌拨得力官兵。赴乌策应。张廷岳等现拟设措银两。解交锦丕勒多尔济。以应要需。尚属力顾大局。著照所请办理。俟山西饷银解到。再行如数归还。部拨乌库饷银。已谕顺天府迅即起解。惟恐到尚需时。文盛前请将茶马厘金银三万余两。归入军需项下支放兵饷。已允其请。著即于此款内先拨一二万。解赴库伦应用。俟部饷到后。即行划抵。科布多偪近贼氛。据张廷岳等片称巴尔噜克厄鲁特已句结贼匪。意图分窜。科城防务紧要。奎昌、文硕、务当严密遏堵。毋稍疏虞。棍噶扎勒参现在何处。并著奎昌等催令克日赴乌剿贼。边外贼势狓猖。台站梗阻。定安、文盛等、总当多发侦探。务得贼情。随时具奏。巴尔噜克厄鲁特有通匪之说。著张廷岳、阿尔塔什达、锦丕勒多尔济、檄饬扎萨克图汗抚谕各部落。随同官兵实力剿除。以安反侧。库伦情形吃紧。著锦丕勒多尔济会同棍噶扎勒参。将由乌窜库伦并恰克图两道。扼要堵御。毋任东窜。张廷岳于各路官兵未到以前。务就现有兵力。严密布置。并发连环侦探。随时奏闻。张廷岳等另片奏、俄国界连乌城。宜防侵占等语。不为无见。现在调兵集饷。迅赴戎机。在事诸臣。果能立功边徼。克复地方。则后患自绝矣。将此由六百里谕知李鸿章、定安、文盛、杜嘎尔、何璟、锦丕勒多尔济、张廷岳、阿尔塔什达、奎昌、文硕、文麟、景廉、伊勒屯、并传谕何琯知之。　　

○山西巡抚何璟、奏报出省巡防日期。得旨、匪踪既窜至绥德境内。距晋不远。刻下冰桥凝冱。著督饬在防将士实力扼堵。毋稍疏虞。　　

大清穆宗继天开运受中居正保大定功圣智诚孝信敏恭宽毅皇帝实录卷之二百九十五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治九年。庚午。闰十月。戊寅。谕内阁、苏凤文奏、官军由越南凯撤入关一摺。广西逆匪吴亚终等、由太平窜扰越南。经广西提督冯子材亲统大军。驰往剿办。当将首要各逆歼除净尽。并于河阳地方摉剔逸匪越南境内。一律肃清。该提督业于本年七月间振旅入关。其所带勇丁。亦经分别撤留。妥为安置。广西提督冯子材督军剿办。将此股贼匪悉数荡平。实属调度有方。深堪嘉尚。冯子材前已赏给骑都尉世职。著加恩再赏一云骑尉世职。以示优奖。　　

○谕军机大臣等、苏凤文奏、官军凯撤入关。并酌拟善后章程。开单呈览。暨提督却还越南犒师银两各摺片。逆匪吴亚终等窜扰越南。经冯子材督军越剿。将首要各逆悉数歼除。越南国王馈送犒师银两。该提督婉为辞却。实属深明大体。冯子材现已凯撤入关。所部勇丁。分别撤留。并挑拨各营分往各府。办理善后。即着苏凤文、冯子材、饬令各该地方官。于此项勇丁到时。妥为钤束。如各府所属尚有伏莽。务当实力摉除。毋留余孽。广西边境。如有应防处所。并着斟酌情形。拨兵驻守。保卫地方。苏凤文所陈善后十三条。尚有可采。该抚即督率地方文武实力举行。不得徒托空言。有名无实。苏凤文俟善后事宜办有头绪。着即来京陛见。将此由五百里各谕令知之。　　

○以擅杀武弁。广西知州刘深革职讯办。　　

○旌表守正捐躯陕西兴平县民妇张章氏。　　

○己卯。谕军机大臣等前据张之万奏、会审凶犯张汶详。坚不吐实。设法研讯等语。现已五旬之久。尚未据将审出实情具奏。此案关出重大。岂可日久稽延。曾国藩此时计可抵任。着即会同魁玉、张之万、督饬承审各员。赶紧严切讯究。以期水落石出。固不可任其狡展。亦不得以犯无口供。将不相干涉之案。牵混定谳。总期设法审出实情。方准定案。时金彪及新市镇军犯曾否解到。究出确情。该督等如讯有端倪。并着先行具奏。将此各谕令知之。　　

○又谕、金顺奏、官军剿匪获胜情形一摺。王家疃日久未下。通昌等堡踞回。及南路马家滩一带窜匪。时欲乘闲滋扰。牵掣官军。现经金顺会同张曜、派拨兵勇。分路剿击。已将南北两路贼巢攻毁。捦斩甚多。余逆一股。亦被石觜防军击败。即着金顺饬令刘廷等。迅将败窜各匪悉数歼除。毋令漏网。一面会商张曜。严檄前敌各营并黄金山一军。乘王家疃踞匪势孤之时。迅速进剿。赶将贼寨克期攻拔。毋得迁延观望。日久无功。该逆被剿穷蹙。难保不伺隙窜出。金顺务当严密布置。将此股贼匪就地铲除。以杜纷窜。将此由五百里谕令知之。　　

○予甘肃王家疃阵亡守备田世君祭葬世职加等。　　

○庚辰。谕军机大臣等、御史张景青奏、会匪根株未绝。敬筹解散安插之法。一摺湘潭等处会匪滋事。虽已立时扑灭。而根株未绝。仍恐暗长潜滋。且散勇无归者。东南各省。所在皆有。西北等省。近年亦屡有溃散滋事之案。若不豫筹良法。解散安插。无以消患未萌。张景青所陈责成绅士约束。族正劝谕。并令旧日主帅保举差委。复择无主荒田。招徕开垦。收缴乡团军械。暨将土匪游勇抢劫之案仿照直隶等省现办章程严行惩创各条。系为思患豫防起我。尚属可采。着各直省督抚各就该省情形。斟酌机宜。妥为筹办。总当实力实心。期有成效。不得粉饰因循。一奏了事至散勇为患。总由缘营废弛。兵力不强。不能钤制。致桀骜不驯之辈敢于肆行。张景青所陈。尚是治标之论。此时正本清源。必以整顿营制为第一要务。并着该督抚等悉心筹议。讲求训练之方。力振虚弱之弊。庶营制日有起色。匪徒闻风敛迹。曲突徙薪。较为得其要领也。原摺着钞给阅看。将此各谕令知之。　　

○又谕、李鸿章奏、调拨官军驰赴库伦一摺。乌城失陷。库伦防剿紧要。李鸿章现已遵旨于宣化镇练军内。挑拨马队营官兵二百名。步队两营官兵各四百名。共成一千名。筹给三个月饷乾。并备办帐房铅药等项。饬属应付车辆。分起起程。此项官兵口粮。业由该督宽为筹给。以示体恤。其应需军械。必须选择精利合用者。按名发给。着李鸿章、文盛、饬令王可升遵照办理。口外素乏知兵大员。王可升久历戎行。卓著战功。于军务甚为熟习。着即派该总兵管带此项官兵。前往库伦。协同防剿。以资得力。即由文盛就近传知该总兵。懔遵谕旨。克期整顿启行。毋稍延缓。该官兵奉调出口。裹带粮饷军装。自应由各台站酌给驼只。招替运送。俾利遄行。应如何分起行走。及沿途如何豫备驼只。著文盛悉心酌核。妥速备办。并著选派熟悉情形之蒙古向导。指引该官兵前进。庶免迷失路径。致多纡折此项官兵抵库后。即着归张廷岳等节制调遣。每月应领饷乾军火。着张廷岳等查照定章。接续支发。毋令短缺。直隶西北边境。及察哈尔所辖地方。仍着李鸿章、文盛、勤加侦探。妥为防范。乌城近日情形。暨库伦防剿事宜。着张廷岳等随时奏报。将此由五百里各谕令知之。　　

○辛巳。醇郡王因病续假。以睿亲王德长署正黄旗领侍卫内大臣。正黄旗蒙古都统载容署正黄旗满洲都统。　　

○壬午。谕军机大臣等、仓场侍郎奏、船夥劫犯逞凶。请饬严拏。并请将偷米匪徒随时查拏各摺片。本月十三日。把总秦兆年拏获偷盗漕粮驾掌群子一名。该船夥王洪儿等胆敢逞凶持刀。将秦兆年及巡役赵淩砍伤。并将群子劫去。均各逃散。实属藐法已极。着步军统领衙门顺天府五城遴派干役。迅将劫犯伤官之王洪儿、周生儿、王松林、崔斜眼、并偷米人犯群子一并严拏务获。送交刑部按律惩办。不准一名漏网。至沿河一带积惯偷米匪徒。必应随时认真访拏。着步军统领衙门严饬营汛各官。务将该处著名匪徒实力查拏。解交该衙门讯究。以儆凶顽。原摺片着分别钞给阅看。将此各谕令知之。　　

○又谕、给事中刘秉厚等奏、前任两江总督马新贻被刺一案。近闻派审之员。以数月之久尚无端绪。遂藉该犯游供。含混拟结。该犯初被获时。即有养军千日用军一朝之供。其为必有主使。毫无疑义。请饬严行审讯等语。昨因此案日久未结。谕令曾国藩等督饬承审各员。赶紧讯究。着曾国藩、魁玉、张之万、懔遵前旨。速将此中主使情节。逐细彻底根究。毋得附会游供。含混了结。致干重咎。原摺着钞给阅看。将此各谕令知之。　　

○以浙江东阳扑灭土匪。予署知县黄文登、署都司刘应桂优叙。　　

○癸未。谕内阁、英桂奏、甄别庸劣各员。请旨革职一摺。福建似补同知王脩业、嗜好甚重。遇事招摇。候补知县韩庆麟、操守不谨。专事钻营。前署彰化县任内措置乖谬。声名狼藉。该二员均着革职永不叙用。王脩业并即勒令回籍。不准在闽逗遛。嘉义县故县章觐文。玩视公事。声名平常即行革职。以肃吏治。　　

○谕军机大臣等、前因船政紧要。谕令沈葆桢守制百日后照常经理。兹据文煜、英桂奏称沈葆桢具呈固辞。谓前丁母忧时。奉署理江西巡抚及总司船政之命。吁恳终制。皆邀允准。并引李鸿藻从前丁忧之事。仍请终制等语。该前抚恪守礼经陈情终制。原属出于至诚。惟在籍办理船政。仍可素服从事。非夺情释服者比。李鸿藻侍从禁廷。亦与沈葆桢情形不同。该前抚丁母忧时。船政尚未动工。办理本可从缓。故即允其所请。此时船政正在紧要。沈葆桢经理有年。办有成效。若半涂而废。设有参差贻误。关系非轻。是总理船政。事尤重于墨绖从戎。着文煜、英桂、传知沈葆桢仍遵前旨。于百日后。将船政事务照常经理。事非有悖礼经毋再拘泥固辞。朝廷因船政牵涉洋务。未便明降谕旨宣布。谅沈葆桢必能领会也。将此各谕令知之。　　

○又谕、昨因乌城失陷。北路军情紧要。谕令神机营王大臣拨兵前赴察哈尔等处扼守。兹据神机营王大臣奏称、选派马队官兵五百名。擡枪队官兵四百名。枪炮队官兵八百余名。并以副都统成明为总统。带领珑往。择要布置等语。所筹均属妥协即着照所议办理。该官兵到张家口后。应如何将步队在关扼扎。马队分驻关外。作为侦探游击之师。俾昭严密之处。着文盛与成明商酌情形。妥为调度。嗣后一切布置防守及应行具奏事宜。即由文盛与成明会同办理。前叠谕都兴阿等、将古北口撤回之吉林马队二千名内。挑选一千名。与黑龙江马队一千名。即行截留。前赴乌里雅苏台援剿。此项马队。如甫经出关。着玉亮、古尼音布、查明该官兵无论行抵何处。除将黑龙江一千名即行截留。其吉林马队二千名。着玉亮、古尼音布、会同该省带队官挑选一千名。饬令一并折回。取道张家口。归杜嘎尔统带。即赴乌城。以昭迅速。不必俟到奉天后再行折回。前令杜嘎尔统带察哈尔马队先行前进。着恪遵前旨。星速趱行。毋稍迟延。其吉林马队挑賸之一千名。仍令撤回该省。此项官兵。马匹恐多疲乏着文盛先行备出膘壮马二千匹。俟该官兵到口时。酌量拨换。其器械药铅等件。如有不敷。着文盛查明。知照神机营王大臣酌给。黑龙江官兵分起行走。如有由草地径行归伍者。仍着德英查明若干名。照数挑拨赴乌。以符原拨一千名之数。将此谕知神机营王大臣、由五百里谕知都兴阿、德英、奕榕、毓福、文盛、杜嘎尔、玉亮、并传谕古尼音布知之。　　

○追予江苏各属阵亡殉难布政司理问衔张灏等绅民妇女一千七百六十四员名口分别旌恤如例。　　

○甲申。谕内阁、丁日昌奏、本年夏秋间。江苏各属应试诸生。多有句串牙行船户。包带私货多船。连樯闯关。逞凶抗税。请旨严禁等语。私货本干例禁。闯关抗税。尤为法所必惩。且三载宾兴。抡才大典。该士子身列胶庠。即备他日贤良之选。宜如何束身自爱。整饬廉隅。若如所奏。句串牙商。包揽客货。恃众抗税。惟利是图。非特税课有亏。实为士林之玷。着该督抚剀切晓谕。严行禁上。嗣后乡会试文武举贡生监人等、赴京赴省应试。概不准包揽客货私盐等项。傥仍敢故违例禁闯关抗税。即着严密查拏。先将士子扣考。船户严惩。照例分别究办。以端士习而重国课。该督抚即将此谕勒石河干。永为定例。　　

○又谕、四川学政钟骏声奏、报举教职举贡。请予优奖等语。四川雅州府学教授王懋昭、江北厅学训导陈文炳、江津县学教谕周允新、实心教士。射洪县举人在籍主事胡文魁、著述宏富。中江县贡生黄世喆、笃志力行。罗江县布衣计恬、中江县布衣刘开蒙、文行兼美。王懋昭、胡文魁、均着赏加五品衔。陈文炳、周允新、黄世喆、均着赏加国子监学正衔。计恬、刘开蒙、均着赏给国子监典籍衔。以示奖励。　　

○谕军机大臣等、定安奏、遵拨官兵赴乌会剿。并陈归绥军务吃紧情形。请饬刘铭传拨兵扼扎缠金。暨参带兵侍卫各摺片。乌城失陷后。北路需兵孔亟。定安现派参领贡果尔统带所部察哈尔马队二百五十名。由达拉特旗星夜来绥。驰赴哈尔尼敦推河一带。查探匪踪。相机截剿。以蒙兵赴授蒙境。自可得力。且系杜嘎尔旧部。兵将相习。呼应较灵。即着该将军催令迅速前进。沿途探询。与察哈尔队伍。合兵一处。归杜嘎尔调遣。以一事权。至前调吉林黑龙江马队。向归副都统富勒珲统带。驻扎后套缠金一带。定安奏称缠金为诸军粮运总汇之区。此时磴口石觜山一带。时有贼踪。陕回又有欲窜后套之信。若遽将此军撤动。设该逆乘虚北窜。不独粮运梗阻。即包萨一带。亦必震动等语。自系实在情形前有旨令刘铭传拨兵扼扎北路要隘。现在边外望援甚亟。不可不设法筹拨。着刘铭传迅派大支劲旅。由靖边安边一带。取道甯条梁。驰赴缠金。扼要屯扎。以保粮源。定安俟刘铭传派兵到后。即饬富勒珲统带所部马队一千二百名。取道乌拉特旗驰赴乌境助剿。绥远至乌城道里若干。有无台站并绕道处所。着定安迅即查明。详晰具奏。并绘图呈览锦丕勒多尔济、于援兵未到以前。务当督率蒙兵。妥筹防剿。仍将贼势军情。随时驰奏。侍卫福全管带神机营马队。宽严失当。不洽众情。不得因尚无劣迹。稍事姑容。着撤去管带官。并撤销二品顶带。饬令回京当差。以示惩儆。将此由六百里各谕令知之。寻定安奏、绥远地方。与乌城所管军台。相距尚远。自归化城至乌城共五十四台。计四千五百余里。此外别无绕道处所。谨绘图呈览。报闻。　　

○又谕、曾璧光奏、提督赴任。分别筹办军务一摺。提督周达武奉旨接办援黔军务。曾璧光拟俟该提督到黔接印后。即令驰赴下游。与席宝田筹商机宜。或进规凯里。或由重安南渡。以收夹击之效。酌派提督林从太管带兵练二千接防贵定。总兵何雄辉带领所部由定番出剿。期与刘士奇等军分归都匀八寨。所筹均尚妥协。即着崇实、吴棠、催令周达武克期驰赴本任。接办下游军务。会同楚省各营。将梗化逆苗次第埽除。以靖疆圉。前已有旨。军营紧要机宜。准周达武会同曾璧光列衔具奏。黔省带兵各员。遇有应剿应防事宜。悉听周达武调遣。业已优予事权。曾璧光此次所陈。虑及下游各属意见参差。所见亦是。并着照所请。周达武着帮同曾璧光办理军务。所有下游府厅州县。悉归该提督节制。所带原部兵勇。及将来酌留唐炯等营文武各官。即由周达武咨明崇实、吴棠、查核奏报。其林从太等防剿各营。系属黔省自募之军。其营制饷需。即照曾璧光所议。仍按该省旧章办理。该抚惟当力筹接济。毋令缺乏。并檄令联络川楚援军。通力合作。以壮声势。经此次布置后。崇实、吴棠、刘昆、曾璧光、务当分饬各营妥为防剿。以竟全功。毋再如前观望。致滋贻误。唐炯前致席宝田函内。有川中月协黔饷五万。归黔自办。闻黔中意甚欣然等语。曾璧光谓当时并无此意。唐炯之言。从何而来。必须各还根据。著崇实、吴棠、饬令唐炯明白登复。即行查核具奏。以惩虚诬。嗣后该将军督抚等、总当力顾大局。不得惑于浮言。致军务稍涉松劲。将此由五百里各谕令知之。寻奏、唐炯以传闻之语。形诸函牍。殊属非是。惟系私函往来。且该道已于移师平瓮案内摘去顶带。此次可否免其置议。得旨、唐炯著免其置议。　　

○追予江苏各属阵亡殉难训导潘兆田等绅民妇女一千六百七十九员名口分别旌恤如例。　　

○丙戌。谕军机大臣等、内务府奏、请饬迅速拨款一摺。据称准江南织造呈称。大婚应用糚闪缎匹。估需料工银十二万两。绣缎等项。估需料工银八万六千两。复因无从筹款。奏请将纱地各件并装盛解费共需之三万两。于明春找解。本年即先解银五万六千两。嗣仅解到织办糚闪缎匹款内银八万两。绣款内银二万余两。若同时分办。势必均有贻误。已将解到之绣缎二万两。那办缎匹。而绣缎等项。即无款可用。请饬迅速筹拨等语。著曾国藩、张之万、严饬藩运两司于应拨前项各款银两。无论如何筹措。迅速如数拨解该织造。以便克期织办。毋再迟延。将此各谕令知之。　　

○又谕、文盛、杜嘎尔奏、遵饬察哈尔马队赴乌协剿。杜嘎尔奏、催齐各军。统带前进。张廷岳等奏、请饬催宣化大同官兵各一摺。据文盛等奏称、察哈尔右翼马队五百名。饬令达尔济管带先行起程。左翼马队五百名。接续进发。并筹备驼只等项。俾利军行。所筹均尚周到。著即饬达尔济管带该官兵克日启行。相机进剿。毋稍稽迟。前叠谕都兴阿等截留吉林黑龙江马队二千名、归杜嘎尔统带。何时可以到口。著杜嘎尔迅催此项官兵到齐。即行统带前进。刻下天气严寒。军士远道出征。朝廷深为廑念。该副都统务当妥为拊循。勉以忠义。沿途经过地方尤应认真约束。毋任滋事。库伦需兵甚急。前谕李鸿章饬王可升管带宣化练军一千名。前往库伦。协同防剿。著该督饬令星速拔队前行。所调大同镇兵一千名。著何憬懔遵叠次谕旨。迅即调拨。派委得力将弁管带。驰赴库伦。官兵早到一日。人心早安一日。不可稍涉延缓。致误戎机。此项官兵到口时。每起分拨二百名。间日出口。以期台站应付一切较为便捷。此次先后调拨官兵五千名。需用驼只甚多。文盛等拟由商都等处调拨外。由锡林郭勒十旗。每旗借用驼三百只。著理藩院飞饬锡林郭勒盟长。会同该都统等委员妥为办理。赶紧拨解。以应要需。马队临敌冲锋。全赖得力马匹。著张廷岳、阿尔塔什达、转饬喀尔喀等部落。速拨膘壮马三千匹。先期解交库伦。妥为牧放。以便官兵到时应用。藉资进剿。惟喀尔喀等部所拨马匹。恐难如数。著文盛于各马群内。仍当宽为筹备。以利遄行。近日乌城贼情若何。张廷岳等随时探明奏闻并著将筹办一切情形。知照锦丕勒多尔济。以壮声援。至大军进剿。兵食最关紧要。口外均非产粮之区。自应在察哈尔安设粮台。以资转运。惟该衙门差委之员。著李鸿章即饬口北道。酌派委员。赴口设立粮台。所有征兵粮饷。并采办乾糇。及需用军火等项。责成派出之员专司其事。应需银两。并著李鸿章筹款拨给。奏明办理。将此谕知理藩院、并由六百里谕令李鸿章、文盛、杜嘎尔、何璟、张廷岳、阿尔塔什达知之。　　

○命前任荆州副都统萨萨布驰赴绥远城。交将军定安差委。　　

○拨部库银二十万两。解赴察哈尔。以备军需。　　

○缓徵吉林甯古塔、三姓、珲春、被旱地方新旧额赋。　　

○丁亥。以神灵显应。颁湖北荆州府江神庙扁额。曰金堤保障。沮漳二神祠扁额。曰安流福佑。　　

○谕军机大臣等、神机营奏、折回吉林黑龙江马队。请整备军械行装。并酌给饷乾一摺。此项马队。远道从征。情形困苦。自应优加体恤。前谕玉亮、古尼音布、查明该官兵行抵何处。除将黑龙江一千名全数截留外。其吉林二千名。挑选一千名。均饬折回。取道张家口前进。惟该官兵军装行粮等项。亟应料理。前谕文盛等筹备。深恐有稽时日。兹据神机营王大臣奏称、该官兵困苦已极。须倍加调剂。方可期其勇往。著玉亮、古尼音布、于此项官兵折回时。即饬改赴昌平州地方驻扎。并著神机营王大臣派员前往照料。所有应发衣装器械鞍辔及粮饷等项。即照该王大臣所拟。妥为筹给。该王大臣请由部拨银六万两。已谕令户部如数拨给矣。该官兵现由锦州山海关一带折回。势必资斧不继。著玉亮、古尼音布、先行设法筹款。每名酌给银一二两。俾资接济。所筹之款。即报明神机营。在于部拨项下归还。该官兵马匹疲乏。恐已不堪乘骑。著古尼音布于大淩河牧群内挑选膘壮马二千匹。换给该官兵应用。如该官兵尚未出关。著古尼音布即将此项马匹解交神机营。毋稍迟误。惟调拨援剿乌城之兵。需马尚多。著德英于黑龙江地方。设法劝谕捐输马匹备用。俟捐有成数。奏请奖励。将此谕知神机营王大臣、由六百里谕知德英、玉亮、并传谕古尼音布知之。　　

○又谕、前据袁保恒奏、各省关应协陕甘军饷。截至十月止。积欠一千三十余万。请饬飞速筹解。并请于各省京饷项下暂行通那。或于海关洋税内酌提协济。以敷一月足饷之用等语。当交户部速议具奏。兹据奏称、部库正项无存。需用甚急。京饷势难通那。洋税专备要需。亦难动拨。拟于各省积欠军饷内。先行提拨山西十万两。河南十万两。四川十万两。广东十万两。山东五万两。湖北五万两。江苏五万两。浙江五万两。即照所议。著各该督抚严饬藩司。迅速如数筹拨。限于年内解交西征粮台。此系立候应用之款。傥逾限不解。即由左宗棠指名严参。陕甘军饷紧要。各省关于拨定之款。竟至积欠如许之多。嗣后务须按月如数报解。不准延欠。其以前欠解月饷。仍著陆续补解。以资接济。将此由五百里谕知曾国藩、左宗棠、魁玉、李瀚章、瑞麟、英桂、吴棠、何璟、李鹤年、李福泰、丁宝桢、郭柏荫、张之万、杨昌浚、并传谕袁保恒知之。　　

○又谕、蒋志章奏、草地逆回窜入陕境。兜剿获胜。现调官军力顾河防。刘铭传奏、迅速赴陕。并渡黄情形各一摺。怀远逆回。窜扰三道河等处。经提督成镜春等叠次击败。其靖边一股。闻我军获胜。即由猫儿湾陈里川逸去。该逆复由怀远后山。窜至绥德之吴家山。分扰清涧安定等处。官军截击。叠有斩捦。著蒋志章督饬各军。实力摉捕。将此股贼匪歼除净尽。务绝根株。吴堡清涧延川延长宜川一带。滨近黄河。现届冰桥凝冱。处处可通。亟应防贼偷渡。而宜川之龙王辿。尤关紧要。蒋志章即檄饬王名滔等严密布置。防剿兼施。以扼该逆窜晋之路。何璟现已出省履勘河防。著即督饬在防各军。认真守御。毋令该匪阑入晋疆。定安务于沿河一带。勤加侦探。遇有东窜之贼。即派兵会合拦剿。迅扫逆氛。昨谕刘铭传迅派大支劲旅。由靖边安边一带。取道甯条梁。驰赴缠金扼扎。即著该提督兼程赴陕。速行派队扼守缠金。以保粮源。其余边内边外各要隘。并著统筹全局。择要布置。毋稍疏虞。将此由五百里各谕令知之。　　

○湖广总督李瀚章陛见。以湖北巡抚郭柏荫兼署湖广总督。　　

○以陕西北路肃清。并克复甘肃灵州城出力。赏提督尹兴茂、总兵官贺大光、沈先梅、钟兴禄、陈凤翔、胡在朝、李协和、张忠武、匡义忠、成呈清、贺志高、邓泰志、张振寿、苏懋林、萧万和、彭福胜、舒荣翼、副将魏承瑞、夏得胜、李恒春、陈建厚、曾叙友、廖得胜、易林发、文仁福、彭臣功、周万胜、陈元骐、颜昌灿、魏金关、周春生、左大源、彭其麟、邓胜友、赵宝林、刘赓昌、李有成、罗云贵、李添顺、张富益、卢荣升、荣云胜、蔡荣贵、黄必庆、萧紫元、蔡玉和、易福政、杨炳南、李湘桂、周受殷、王正祥、刘兰亭、余占魁、彭明海、钱有德、尹德芳、协领花良阿、委参领吴俊、吉升阿、参将戴云正、沉玉林、李有胜、宋祥发、李春和、萧拱照、方正兴、喻少还、杨必耀、甯仁备、罗福堂、邹光裕、雷贵财、李秀吉、杨友庆、汤秀斋、周良骥、陈发林、陈义和、谭仁义、陶国安、舒安仁、李位得、刘信玉、殷有元、罗化龙、黄胜发、张锦臣、杨景德、樊有胜、胡世贵、周恒升、彭祯祥、朱正和、姜明山、胡文道、吴恒山、郭岚云、廖胜山、黄仁杰、舒培仕、黄复履、刘春岐、萧意发、吴双泉、赵连升、刘兆元、傅从云、温长集、成芝美、邓兴隆、周有重、曾义胜、周盛友、彭星政、彭瑞春、陈庆泰、张贵和、刘德喜、钱宝钟、游击陈必达、丁选正、张辅文、张明月、蒋益交、宋有贵、彭春志、吴朝坤、刘森胜、杨明黻、屈传秀、廖大宗、吴秀银、葛致清、谭洪发、曾传礼、潘凤翔、陈焕荣、章柏涛、刘国斌、张锦文、吕桂华、刘福春、何西就、王钺安、冯元升、蒋国玉、李明成、知州李树堂、知县武条箴、都司张美步、汤仁和、李克常、易行善、古茂成、王荣诰、朱凌云、焦国兴、卢国太、汤月福、贺长发、尹意麟、陈得胜、龙春华、汪友高、易荣昌、郭大胜、黄鲤庭、陈长春、袁昭喜、万胜常、田玉兰、周玉清、罗金福、陈云祥、蒋云龙、李正元、胡振行、刘清和、欧阳胜、丁金广、贺国恩、舒荣贵、黄连升、李成金、萧其胜、守备张世文、孙忠禄、胡英杰、何觐光、千总汤廷干、巴图鲁名号。总兵官王品俊、同知刘鼒等花翎。都司张祥云等蓝翎。余加衔升叙有差。　　

○予陕西三道河阵亡都司邓茂盛祭葬世职。　　

○拨部库银六万两解交神机营备用。　　

○戊子。谕军机大臣等、传谕太常寺少卿王家璧。前因两江总督马新贻被刺身故。叠经谕令魁玉、张之万、严切根究。并令曾国藩到任后。督饬审讯。务得确情兹据王家璧奏称、此等凶徒。志在必死。甚或扳扯问官。希图挟制。不敢穷诘。致多畏葸瞻徇。并称此案颇有传闻等语。马新贻被刺一案。据魁玉等奏、张汶详子女等到案后。供词尚属支离。自系因一时未得实供。不能奏结。案关重大。谣传必多。该京卿如确有所见。即著据实详细奏闻。不得以传闻无据之词。率行具奏。致开诬讦之端。
  </div>
  <div class="pagination">
   <a href="清实录同治朝实录_page405.html">
    上一页
   </a>
   <span>
    ...
   </span>
   <a href="清实录同治朝实录_page401.html">
    401
   </a>
   <a href="清实录同治朝实录_page402.html">
    402
   </a>
   <a href="清实录同治朝实录_page403.html">
    403
   </a>
   <a href="清实录同治朝实录_page404.html">
    404
   </a>
   <a href="清实录同治朝实录_page405.html">
    405
   </a>
   <span class="current-page">
    406
   </span>
   <a href="清实录同治朝实录_page407.html">
    407
   </a>
   <a href="清实录同治朝实录_page408.html">
    408
   </a>
   <a href="清实录同治朝实录_page409.html">
    409
   </a>
   <a href="清实录同治朝实录_page410.html">
    410
   </a>
   <a href="清实录同治朝实录_page411.html">
    411
   </a>
   <span>
    ...
   </span>
   <a href="清实录同治朝实录_page407.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
