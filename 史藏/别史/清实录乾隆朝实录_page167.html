<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 167 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 167 页/共 1860 页</h1>
    <div class="content">
○又谕、昨据户部会同都统等议条例。八旗秀女。年已及岁。阅看后再令出嫁。若阅看时遇有事故。不及阅看。候下次阅看。其未经阅看之秀女。虽年逾二十。不准擅自出嫁。朕思秀女三年一次阅看。若阅看时有事故迟误。及下次阅看时。又有不便阅看事故。则二三次候至数年。有误婚嫁之时。嗣后阅看秀女时。遇有事故不及阅看之秀女内。年未及岁。尚可候者。著候下次阅看。若十八岁以上。至二十岁之秀女。阅看时迟误不及阅看者。著该旗都统等查明迟误缘由。请旨具奏、或补阅看。或即令出嫁之处。另降谕旨。　　

○又谕、据江苏巡抚张渠摺奏、准刑部咨。拏获钻谋复开煤窰案内之犯许瑞。已押解河南巡抚收审。但取有供情。未经奏明。不便叙入咨内等语。可将张渠原奏、并朕朱批谕旨。一并抄录。寄与雅尔图详阅办理。如有案内应提人犯。在江苏者。即行文关提可也。寻据雅尔图奏覆。准刑部。暨江苏抚臣。先后押解人犯到后。逐加研讯。据各犯将钻营谋干。并转求履亲王。諴亲王。供认不讳。至大学士赵国麟条奏、是否该犯等嘱托之处。反覆严鞫。坚供并无其事。俟行文提到李锦质讯。自得实情。得旨、知道了。只可就事论事。不宜吹毛求疵也。　　

○河东河道总督白钟山奏、河兵堡夫。终年力作。昼夜在工。甚为劳苦。向未设有仓储。偶遇歉岁。粮少价昂。颇属拮据。请照标营之例。设仓积贮。庶可通融接济。而春借秋还。年年出易。亦可垂久。查河营旧有生息银六千余两。此项若零星分贮州县库内。成为闲款。易启那移之端。不如动拨采买仓储。以济兵夫缓急。至应设仓廒。查有副河臣旧署一区。坐落兰阳县城内。择其高燥数间。略加修理。即可作为仓廒。均毋庸另费钱粮。而于黄河两岸兵夫。甚为有益。得旨、著照所请行。该部知道。　　

○旌表守正捐躯之江苏沛县民张宗瑞妻王氏。　　

○癸丑。上诣畅春园、问皇太后安。　　

○谕曰。海保侵贪银两。二十二万有余。伊所有十万余两之家产。始抵赃银一半。海保身犯重罪。侵蚀国帑。至二十余万两之多。于国法本应抄没家产抵赃。按律治罪。但念海保所袭世职。乃因伊母奉乳皇考世宗宪皇帝之功。特恩赏赐之官。海保所犯之罪重大。伊子例不应袭。海保又无弟兄。自应削其世职。彻回敕书。海保虽负我皇考及朕委用之恩。种种玩法侵贪。朕念伊母奉乳皇考之功。若将赏给世职。遽行革除。不令承袭。于心实有不忍。再海保家产。若全行抵赃入官。则伊妻子毫无生业。无以为奉祀伊母之资。著特加恩。交该旗将海保世职。仍准伊子承袭。并于海保应行入官房地内。酌量赏给。以为养赡之资。著交公讷亲查议具奏、　　

○谕大学士等。广西桂林府义宁县属之桑江苗地。与湖南城。绥。二县之红苗。两省勾结。劫掠滋事。湖广调兵万余。并移咨粤省。拨兵二千名会剿。未经宁贴。而粤省又闻有义宁地方狗猺。不受招抚。将知县巡检等官五员拏去。今复据提督谭行义奏称、广西庆远府宜山县之邱索白土等寨。焚劫杀掳。甚属不法。现派官兵二千名。土兵二千名。正在办理。而义宁。桑江。界连红苗。事机重大。非六七千官兵。不足以分拨会剿。除庆远有事。及左右二江营汛。逼近安南。不便轻调外。止可得官兵三千六百余名。令梧州副将许应虎总领。俟宜山事竣。臣即赴义宁调度等语。夫广西近日防备安南。剿除猺逆。又兼接应楚省。正值多事之秋。且通省调兵至数千之多。而五月至今。又经两月之久。总督马尔泰现在广西。何以并不奏闻。前已降旨。令其即赴桂林。就近调度矣。务须速为部署。妥协办理。毋得观望迟延。以致偾事。并目下如何情形。如何料理之处。令其速行详奏、尔等可传谕马尔泰知之。　　

○甲寅。谕、前曾定八旗事件。及引见官员。亦照六部例。三月一次汇奏、今各旗虽遵例具奏、但无专司稽查之处。仍不免将迟延事件。作为限内完结。将违误事件。妄行推托等弊。今稽查钦奉上谕事件处。原系专司稽查各部院八旗事件。部院事件。既由内阁按月稽查具奏、其八旗事件。著交稽查钦奉上谕事件处。照内阁例详细稽查。仍三月一次汇奏、　　

○谕曰。梁诗正内廷入直。黾勉效勤。伊父年届七旬。从前所得诰命。系翰林品级。今特加恩。著照侍郎给与封典。　　

○署福州将军兼管闽海关事策楞奏、遵旨审讯福州将军隆昇。侵用税银各案。伊倚恃职衔。任意狡展。请将隆昇革职。严审定拟。防御乔树荫、马良、通同侵盗。请一并革职审拟。得旨、著照所请行。该部知道。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百二十　　


大清高宗法天隆运至诚先觉体元立极敷文奋武孝慈神圣纯皇帝实录卷之一百二十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五年。庚申。闰六月。乙卯。谕大学士等。楚粤苗猺勾结滋事。势颇猖獗。数邑震恐。朕已降旨。湖广责成冯光裕杜恺办理。广西责成马尔泰谭行义办理。乃五月至今两月有余。尚未竣事。恐师老于外。贻误地方。深萦朕念。贵州总督张广泗、熟谙苗情。颇具识力。前降旨令伊来京陛见。湖南系必由之路。著便道前往。详察情形。细询机势。与冯光裕杜恺等、期会于适中之地。面相商论。或大局已定。布置无难。该抚提即可以完结。或事无头绪。尚费周章。须张广泗留楚办理。著张广泗一面据实陈奏、有应料理处。即一面与该抚提等商酌调度。毋得瞻顾。亦不必谦让。俟奏到之日、朕另降谕旨。至前旨令张广泗候张允随到黔署理总督印务后。于八月起身来京。今此旨到日、可一面知会张允随。令速赴黔省。一面将地方之事。交布政使署理。营伍之事。交提督署理。伊即速起程赴楚。尔等可作速传谕张广泗。并令张广泗将朕此旨。札寄冯光裕等知之。　　

○吏部议覆、左侍郎蒋溥奏称、河工投效人员。但期于河工足敷委用而止。请饬令各河道总督。就所在情形。需用人数。酌定题明存案。并将现在效力人员。甄别应否留工。酌定具题。嗣后只许照数收录。遇有事故缺额。方准拔补等语。查河员俱有额缺。厅汛以下佐杂等官。直隶、江南、河南、山东、自四十余缺、至六七十缺不等。而历年河臣、题准收录之员。视缺已过倍。此外尚有未经题准。具呈投效、在外委用者。人数尤多。且多系考职、捐职、并贡监人员。不应选用之人。藉为进身之阶。其由正途出身。及曾经捐纳即用先用者。寥寥无几。若不量为定额。不特名器冒滥。且人多缺少。补用无期。其奉有差委者。经手钱粮。必至希图浮冒。而未有差委者。坐守河干。渐滋怨望。其弊不可胜言。应如该侍郎所奏、行令该河道总督等。各就所在情形。按其员缺、及工程之多少、酌量需用人数。著为定额。其从前已经题准人员。无论在部发往。及在彼处拣选者。悉行详加甄别。应留工者准留。闲冗及才具不堪驱策者。即行彻回。仍各归原班候选。又称、效力人员。劳绩卓越、劣绩彰著者。原可不时保劾外。每逢三年。请照外官三年大计例。分别勤惰。及曾否委办河务。详注具题。交部察核。河员缺出。即在一二等人员内题补等语。亦应如所奏、嗣后应令河道总督等、将题准效力之员。不时察核。分别勤惰。遇有缺出。择其熟练勤劳者。拣选具题。将该员效力年分。候理何项工程。实在劳绩。于疏内详悉声明。傥有不谙工程、办事怠惰者。即行咨部除名彻回。又称、请敕下各省督抚转行各属。凡遇咨取投工人员印甘各结时。务须再三慎重。查明身家实在殷实。方许结送。如有滥行出结。一经发觉该河道总督即行咨参。将出结官照例议处等语。均应如所奏、从之。　　

○又议准、协理河南道事贵州道监察御史徐以升奏称、教职一官。虽本省铨补。但其间有离家数百里者。有千余里者。设有父母在堂。或苦迎养无资。又恐甘旨莫继。乃以一官匏系。不能暂省庭闱。情殊可悯。查各省教职。系一学两官。其历俸三年以上。如有父母在家、不能迎养。及葬亲省墓。应照京官省墓迁葬之例。令该管上司确查、计其程途远近。酌给假限。不得一学两官、同时告假。亦不得屡行告假、以启旷官之渐。如此暂给假期。于该员启迪之责。不致旷废。设有紧要事件。亦不致无人办理。往返需时非久。员缺无庸开选。只令报部存案。该上司勒限回任。逾限不到。照例咨参。从之。　　

○丙辰。上御勤政殿听政。　　

○吏部议准、江南河道总督高斌疏请、里河运口内新设之通济、福兴、二闸。办理文案。请领俸工。有关钱粮。均需条记。各应给条记一颗。并改正闸名之清江闸。亦请换给条记。从之。　　

○又议覆、署理四川巡抚方显等疏称、川省分设场员。应建衙署。并批验所应设官厅哨船工料银两。原设潼川府通判、移驻射洪县。保宁府同知、移驻南部县。嘉定府通判、移驻犍为县马踏井。叙州府通判。移驻富顺县邓井关。夔州府同知、移驻云阳县云安厂。内除南部县。旧有李先复之子李绎、入官房产一所。可作同知衙署。毋庸另建。应建衙署四所。忠州移驻渰井州判一员。简州石桥井新设州判一员。乐至县添设县丞一员。每员应建衙署一所。新设盐务大使十六员。巡棼一员。移驻巡检二员。内除三台县葫芦溪大使、射洪县黄磉濠大使、蓬莱镇大使、南部县西河口大使、南充县东观场大使、云阳县云安厂大使、犍为县牛花溪大使、并移驻建武巡检、敦里八甲巡检、俱旧有衙署。毋庸另建。其应建大使衙署。并彭水县郁山镇巡检衙署。共十所。又添设遂宁县、重庆府、泸州、嘉定府、四批验所。应各设官厅一座。哨船一只。据嘉定批验所经历金璠、详报嘉郡有府雅二河。相距甚远。向来府河在郡城外之保平渡。设隘盘验。请照旧于府雅二河两渡口。设官厅哨船。以便盘验。共应设官厅五处。哨五只。再潼川府通判、原议移驻射洪县。城内并无官基。亦无民地可买。请于县属之太和镇、场灶适中之地建署。其地基自行捐买粮民梁瑢、祖遗地九亩四分七厘。原载应完粮银二钱八厘。应予开除。嘉定府通判、原议驻马踏井。今附近马踏井之井灶寥寥。地非扼要。请移驻井灶繁多之太和县场黄角井。中江县新设大使。原议驻劄盛家池。该地窎远。并非盘验冲衢。请移驻于胖子店。又犍为县王村大使、以王村距所分管地方遥远。请改驻河西附近水次之胡家场。又井研县盐井湾大使、原议驻劄盐井湾。该地仅有九井。非盘验隘口。请移驻于千佛场。至各该大使向以就所驻之地议定衔名。今盛家池、王村、盐井湾、三大使。虽请移驻。未改职守。应仍照原衔。均应如所请。从之。　　

○丁巳。上诣畅春园、问皇太后安。　　

○戊午。刑部议覆、监察御史刘芳霭奏、凡弟杀胞兄之犯。因留养承祀监候者。请令取族邻保结。释放出狱。俟该犯终养生子之后。再行监禁。查臣部于乾隆四年五月内、议覆山西巡抚石麟题、许直扎死胞兄许成一案。将许直拟斩。免死养亲。奉旨。许直改斩监候。嗣后如有此等案件。即照此办理。该御史所请、毋庸议。得旨。凡弟杀胞兄之犯。本应立决。而遇有孤子。因父母年老。及家无次丁者。例得奏请留养承祀。此法外之仁也。但以立决重犯。递行宽免发落。罪止枷责。又未免过轻。是以从前将扎死胞兄之许直、改为应斩监候。并令嗣后如有此等案件。即照此办理。朕从前本意。原欲使此等凶犯。监禁二三年之后。冀其改过自新。然后免死。减等发落。今览御史刘芳霭条奏、及刑部议驳。俱未晓朕意。著九卿悉心详议具奏、　　

○礼部议覆、刑部右侍郎张照奏称、元臣郭守敬、仿玑衡遗意。制造仪器。向置观象台上。流传至今四百余年。嗣因西洋人纪里安、因制造新仪。将旧仪销毁。惟存简仪、浑仪、仰仪、等数件。今又有交养心殿改造器皿之议。窃思羲和以来。中国所存躔度遗规。惟此一线。良可爱重。岂宜销毁。乞敕下礼部。会同钦天监。查观象台旧仪完全者几座。不全者几座。开造清册三本。分贮内阁、礼部、钦天监、以昭慎重。从之。　　

○己未。谕、前据伊勒慎参奏右卫副都统阳泰、塞尔德等。办理生息银两事务不明。朕令补熙前往查审。闻得伊勒慎参奏阳泰、塞尔德解任之后。即令摘去翎顶。在衙署看守。其余各官。派官兵数百。在庙内看守。以致众人惶恐失措。阳泰、塞尔德、系副都统案内解任听审之人。未经革职。无即摘翎顶看守之例。伊勒慎此举。甚属不合。至于右卫系边徼地方。所关甚重。而协领又系一旗首领大员。前据伊勒慎将协领四员参奏解京。其员缺俱委人署理。奏请秋月题补。至今未题。似此要地大员之缺。不便久悬。并行文伊勒慎等、令其即行拣选题补。　　

○庚申。谕曰、三保著留京。另有交办事件。其两淮盐政员缺。著准泰补授。现在会议楚省盐价。著准泰、三保、一同入议。　　

○以甘肃金塔寺营副将黄正位、署肃州镇总兵官。　　

○云南巡抚张允随疏报、滇省鼓铸运京钱文。遵照部文。自乾隆五年。停其铸解。于三月二十九日停止。下部知之。　　

○甘肃巡抚元展成疏报、兰州府属之狄道、渭源、金县、巩昌府属会宁等四州县、接收临洮卫。报垦荒地三千三顷六十六亩。　　

○辛酉。谕八旗大臣。阳泰、塞尔德、身为副都统。不以公事为事。复敢营私舞弊。实负朕恩。著革职。交刑部议罪具奏、协领苏通阿等。亦舞弊营私。著交兵部严加察议具奏、其办理不清之协领铁图等、并令家生子披甲之该管官员等。本应交部察议。但人数众多。且伊等亦系听从阳泰、塞尔德、所使。著从宽免其交部。至将军乃一省之表率。固当如是办理。然施恩则在朕躬。嗣后右卫官兵。当感念朕恩。遵奉将军法令。改过急公。竭力奋勉。则于尔等生计有益。亦可永受朕恩矣。该部知道。　　

○又谕、览补熙会同将军伊勒慎、审奏右卫官兵缺少马匹。私用官房租银等项一案。前因办理过刻。朕是以酌量伊等情罪。分别轻重。于摺内批降谕旨。派补熙前往。曾面加训饬。谓伊勒慎办理此事苛刻。尔到彼处会伊审讯。务期平允。不可过偏。今览伊等审拟解任协领苏通阿、将协领分内房租。从本旗所议归充公用。及白苏等。将收贮官房租银挪用。均未侵食入己。乃请概行革职。交刑部治罪。亦属过甚。至铁图等办理生息银两。开设当铺。三分起息。俱系听从阳泰、塞尔德、之言而行者。其挑选披甲之处。亦系从前申穆德、在将军任内奏准。始将家生子挑取。其情罪轻重。迥然不同。乃并不详悉分别。请概将各员交部察议。甚属不合。若果如此。不但非示惩戒之道。必致彼处官兵恐惧不安。补熙、伊勒慎、俱系大臣。有总统之责。果有犯法之人。理应治罪。若似此专事苛刻。不但有违朕委任之意。而于公事亦甚无益。补熙、伊勒慎、著明白饬行。并晓谕官兵。咸使知之。　　

○兵部议覆、直隶总督孙嘉淦疏称、正定镇属王家坪。距正定一百八十里。茨沟营、距正定三百余里。约束稽察。耳目难周。必得大员就近兼辖。请将王家坪都司、准其归并连界之固关营参将兼辖。茨沟营守备。准其归并接壤之龙泉关游击兼辖。仍俱听正定镇统辖。从之。　　

○旌表守正捐躯之四川合州民文宗彦妻李氏。　　

○壬戌。上诣畅春园、问皇太后安。　　

○谕、据浙江巡抚卢焯奏称、海宁尖山坝工。实系全塘锁钥。臣率同兵备道相度指示。自开工以来。未及五阅月。而全工已竣。此系跨海填筑。不比内地工程。所有承办合员弁。俱能实心实力。克著勤劳。谨分别等次、缮摺进呈。可否仰恳天恩。敕部议叙。至悉心赞勷。稽核钱粮工料之布政使张若震、往来督工之按察使完颜伟、与督催运石船只之盐驿道赵侗敩、均系大员。未敢列入等次。相应声明等语。尖山坝工办事人员。俱著照卢焯所请。交部议叙。至卢焯董率有方。张若震。完颜伟、赵侗敩。协办尽力。著一并议叙具奏、　　

○又谕、据湖广总督班第奏称、湖南巡抚冯光裕。于闰六月初七日病故。南省现在办理军务。一切机宜。不可刻缓。臣即由陆路星往长沙。伏祈特简贤能大员。速行赴任。庶无贻误等语。湖南现有用兵事宜。甚关紧要。朕再四思维。不得胜任之人。许容虽丁忧在籍。然服制将满。况古人于军旅之际。原有墨绖从事之礼。著即从本籍驰驿、前往长沙。署理湖南巡抚印务。兼办一切用兵事宜。不必来京请训。此朕详审事理而后降旨者。在伊无损于名节。而实有益于地方。不得以服制未满奏辞。俟服阕之日、伊自行奏闻。朕另降谕旨。班第俟许容到任受事后。仍回湖北。该部即速行文豫楚二省。　　

○户部议准、直隶总督孙嘉淦疏称、广宗县属南寺郭、杨家庄、等三村庄。地一百六十七顷三十四亩有奇。旧属山东冠县。因坐落广邑境内。于乾隆三年。经山东抚臣法敏奏准、改属直隶管辖。除徵地粮外。有应徵正兑改兑本色漕米二百一十石有奇。查直属通省。并无应徵项。独此三村仍收漕米。章程既不画一。小民奔走交纳。亦多不便。请照豫省磁州地亩、改归直省之例。将应徵漕米、改徵折色。从之。　　

○旌表守正捐躯之江苏盐城县民吴其中妻倪氏。　　

○癸亥。奉天府府丞傅为詝、奏请酌广奉天、锦州、两府属生童廪额、及入学名数。臣职司衡文。不敢沽名钓誉。亦不敢苟且塞责。得旨。一味沽名钓誉。而自以为不沽名钓誉。尤属巧诈无耻。著该部严察议奏、　　

○礼部议覆、署广东巡抚王謩、以恩平县学向未设立明伦堂。疏请兴建。查各府州县学宫内。俱建明伦堂、以为讲学课士之地。恩平既未设立。应如所请。从之。　　

○甲子。上御勤政殿听政。　　

○谕、楚粤苗猺滋衅。查系上年冬间。即有汉奸唆使、煽惑滋事。该处文武官弁。傥能据实禀报上司、两省会商派拨官兵。查拏捕缉。原可即时扑灭。乃两省官弁。既欲弥缝。复思推卸。及至事衅已成。粤省始遣发官兵数百名、前往弹压。擒获首犯黄顺等数名。遽将官兵彻出。不知巨凶未获。正在暗中勾结。楚省当逆苗焚劫之时。不急发兵擒剿。尚欲化诲招抚。指示晓谕、以致逆苗无所忌惮。今楚省大兵云集。自应详查地势之险夷。分别寨分之首从。与粤省会商。克期并进。蠢兹小丑。自不难次第荡平。乃朕体察情形。仍系各省各办。彼此不相关会。于进剿之始。既不策励官兵。又不知审度地势。使逆苗据险拒敌。我兵竟有损伤。且胸无定见。一举失利。遽将进剿之兵彻退。损威示弱。无逾于此。诚恐勾结渐广。逆苗尚未成擒。而内地不免惊扰矣。军务所关綦重。办理务在得人。前朕降旨。令杜恺酌量情形。应否亲往军前。自行定夺。今再四思维。杜恺以亲往统领楚兵为是。顷广西提督谭行义、奏报已经起程。前赴军营。是统领粤兵。亦有大员矣。两提臣可就近会商。亲为指示。不存意见。不分疆域。寅恭和协。一秉公忠。俾将弁有所遵循。兵丁悉皆奋勇。则成功自然迅速。不致稽延。总督班第、现赴湖南。诸事可以调度。前贵州总督张广泗、奏请秋间来京陛见。朕允其请。今道经湖南。著伊详看军务情形。若事已就绪。即便来京。若尚未就绪。即留楚办理。具摺奏闻。班第仍回湖北本署。该部可即行文前去。　　

○礼部议准、浙江巡抚卢焯疏称、湖州府属之长兴县。绍兴府属之萧山县。原系大学。额取文童二十名。现在人文加盛。请照府学额例、取进二十五名。从之。　　

○转吏部右侍郎阿克敦、为左侍郎。以户部右侍郎留保、为吏部右侍郎。　　

○以原任工部侍郎二格、为都察院左都御史。原任直隶布政使张鸣钧。为右通政。　　

○准噶尔台吉噶尔丹策零。遣使莽鼐进表。奏称哈柳归、奉大皇帝敕书。谕令厄鲁特、在阿尔台山阴游牧。不得过山梁。喀尔喀亦不得过扎布堪等处。其科布多所在。各令巡视。又许我进藏熬茶之人数至三百。不胜欢忭。敕书有去。原议本以阿尔台南、哈布塔克、拜塔克、乌兰乌苏、罗布诺尔、噶斯口、为界。今尔一切俱遵朕旨。更无可议之事。是已蒙谕旨具许也。但敕书内系蒙古旧语音。我等尚未能尽解。故遣哈柳入奏、恳求定界。既以互相牵掣。讫未定议。复遣吹纳木喀入奏、亦是此意。去年哈柳奉到大皇帝谕旨云。罢兵息民。永归和好。即定界与否。亦非要事。但令彼此游牧。互相隔远。我皇祖时所设卡伦。不得移动。其科布多等处。朕亦不另驻兵。每年应略地时。仍各遣二三十人巡视。既免相掣之嫌。亦解尔疑惑之心。朕不食言。荷蒙谕旨。欲释我疑。垦将从前未能尽解之语。再降旨明示。至进藏之事。候莽鼐信到。即计日起程。于八月二十日左右、定到哈密。由哈密即赴东科尔。但必取道肃州。则来人俱未出痘。恐途中患病。且道远或遇无水草处。无以接济。请一切生畜路费。俱自行备办。由库克、沙什、西喇、喀勒占、至东科尔贸易后前往。至进藏时。或马匹疲乏。尚需接济。伏乞加恩。奏入。报闻。　　

○旌表守正被戕之直隶唐县民门五妻贾氏。　　

○乙丑。上诣畅春园、问皇太后安。　　

○诣大高殿行礼。　　

○还宫。　　

</div>
    <div class="pagination">
<a href="清实录乾隆朝实录_page166.html">上一页</a><span>...</span><a href="清实录乾隆朝实录_page162.html">162</a><a href="清实录乾隆朝实录_page163.html">163</a><a href="清实录乾隆朝实录_page164.html">164</a><a href="清实录乾隆朝实录_page165.html">165</a><a href="清实录乾隆朝实录_page166.html">166</a><span class="current-page">167</span><a href="清实录乾隆朝实录_page168.html">168</a><a href="清实录乾隆朝实录_page169.html">169</a><a href="清实录乾隆朝实录_page170.html">170</a><a href="清实录乾隆朝实录_page171.html">171</a><a href="清实录乾隆朝实录_page172.html">172</a><span>...</span><a href="清实录乾隆朝实录_page168.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
