<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 73 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 73 页/共 1860 页</h1>
    <div class="content">○又议覆、户部左侍郎赵殿最等奏、遵旨会勘东省运河、水泉闸坝各情形。先是。御史马起元奏、山东、直隶、两省运河。水泉近多湮塞。闸坝亦已倾圯一摺。奉旨令侍郎赵殿最等前往会勘。至是赵殿最等奏称、东省诸河。现在畅流平流。彼此贯注。泉源四百三十九处。无不疏通。闸坝均属完固。应将马起元所奏、均无庸议。至赵殿最等所奏、运河石闸。共计四十八座。东西两岸斗门涵洞、及滚水坝、洩水桥等。共计六十七座。均关运道。现经逐一查看。除台庄等石闸九座、业经修理外。其戴庙、七级、柳林、新店、师庄、枣林、万年、顿庄、等闸内。有鴈翅渐蛰。或面石裂缝。两岸斗门涵洞内有满家三空桥、鴈翅低陷。六里石闸、闸面太低。恐碍行船。应如所奏。交河东总督等、次第兴修。并请嗣后各闸、如有石块脱落鼓裂之处。令该管官详报总河。会同该抚查验。随时修葺。从之。　　

○吏部议覆、御史舒赫德疏称、满洲蒙古郎中。升途稍隘。应照汉郎中之例。保举道府。查满洲郎中、向例以布按两司升用。若保送知府、官阶未相符合。请嗣后遇有保送道员之时。令该堂官与汉司员、一同保送从之。　　

○云南巡抚张允随疏报、恩乐县开垦夷田一十五顷九亩有奇。　　

○辛亥。上诣皇太后宫问安。　　

○吏部议覆太仆寺卿蒋涟奏、直省各官养廉、应令就近支领。查道府养廉、为数既多。若在州县支领。恐滋弊窦。其州县佐杂等。应如所奏、在该处徵银内拨给。接季册报。得旨。依议。州县以下等官养廉。于各州县就近支给。可省解司赴领之烦。仍令该管上司。不时稽察。毋得启豫领透支等弊。　　

○户部议覆、升任甘肃巡抚宗室德沛疏报、宁夏县属河忠堡、张口堰、本年河水冲决。淹没田禾。所有被灾男妇。无论大小。每名给与社仓粮三斗。应如所请。得旨。依议速行。　　

○御史明德奏、奸民富户。囤积钱文。勒价昂贵。请敕下顺天府府尹。并五城巡城御史、严查从重治罪。得旨。上年八月。朕加恩八旗官员兵丁。借给一年俸饷。而京师钱文货物、一时昂贵。彼时即降旨晓谕。令其省改。不得蹈为富不仁之戒。目下朕又加恩、借给八旗兵丁半年饷银。以厚其生计。乃帑银尚未领出。而钱价物价、已经骤长。此等商民、竟不凛遵从前谕旨。而惟以图利为心。是不奉法之奸民矣。殊不知兵民原属一体。贸易亦应公平。况兵丁以银易钱易货。商贾营运得以流通。即照常市卖。亦尽可获子母之利益。何得借以居奇。不知餍足。为此贪饕剥削之计致使国家加惠兵丁之善举。竟为奸民等所阻。其罪诚不可逭矣。朕思伊等商民。自营生理。或一时为利欲所蔽。专务贪取。而昧于公平之义。然既具有人心。则天良未泯。尚可望其醒悟。著步军统领、顺天府尹、五城御史多方晓谕。速令悛改。如仍蹈故辙、则国法难宽。即照该御史所奏、从重治罪。如兵丁等、因此谕旨。有向铺户短价强买者。经朕访闻。亦必重治其罪。　　

○壬子。孝慈高皇后忌辰。遣官祭福陵。　　

○癸丑。谕总理事务王大臣、前闻福建闽县、侯官、长乐、福清、连江、罗源、等六县。于八月十五夜、台风为患。庐舍舟船、多有伤损。已谕令该督抚、督率有司、安插赈恤。务使兵民得所。今思此六县民人、从前曾经被水、今又被风。各为缮葺室家之计。未免拮据。其本年额徵未完钱粮、输将竭蹷。著该督抚转饬该县、暂缓催徵。看地方收成情形。应于何时徵收。再令民间完纳。该部可遵谕速行。　　

○又谕。滇省安宁等地方。上年收成歉薄。朕屡降谕旨。令该督抚悉心筹画。多方经理。以济民食。除蠲除钱粮外。并将分作三年带徵之秋粮。全行豁免。俾闾阎无追呼之扰。但闻滇省有夏税一项。久经以麦改米。同秋粮并徵。今秋粮既免。而夏税犹分年完纳。恐小民难以分别输将。而官役又易于从中滋弊。非朕加惠边民之意。著将上年歉收各属夏税、共麦、荍、豆折徵米一万八千二百六十四石七斗零。米荍、折徵银四千八百五十四两五钱八分。永北府未完带徵麦、一百四十一石。悉予豁免该抚张允随、可即宣朕此旨。通行传谕。并饬有司。确实遵行。毋使不肖官吏、及地棍人等。侵蚀中饱。　　

○命本年各省秋审情实人犯、停止勾决。　　

○总理事务王大臣等、议覆户部左侍郎赵殿最等奏、筹酌东省运河各事宜。一、东省沿河诸湖、蓄水济运关系最钜。查东岸之马踏、蜀山马场、独山、西岸之微山诸湖多种芦苇。虽目下湖势不十分迫促。若再占种、于运道大为不便。请令河抚诸臣、严行禁止。再西岸南旺、南阳、昭阳、等湖向系水柜。现在仅堪洩水。不能复用。亦请修治。均应如所奏办理。一、大小清河。乃济水之故道。二河原相表里。以洩济南、青州二府之水。实为民利。今大清河现在通流。小清河久经淤塞。现据仓场侍郎陈世倌奏请、开小清河之下游海口。以防水潦冲溢。但下游固宜疏浚。而上游必须一律宣畅。亦请次第兴修。应敕山东巡抚亲履确勘具奏。一、挖浅按户派夫。多系穷民。或不给以工食。请严谕河员。务使亲身派给。亦应如所奏。从之。　　

○又议覆升任甘肃巡抚宗室德沛、请豁免甘省河西、甘凉宁三府州县卫。随徵马粮一万一百余石零。查此项原系前明额外之徵。于民实多苦累。况该省河东各府、额徵粮内、并无马粮一项。而边地穷民。独相沿未革。应如所请。自乾隆戊午年为始照数豁除。得旨。依议。　　

○户部议覆、闽浙总督衔、专管福建事郝玉麟疏报、台湾社番巴老等、率男妇二百八十五名。归附版图。请输年贡獐鹿皮、暨折饷银两。酌收每年獐鹿皮各一张。免其折饷银两。以示羁縻。从之。　　

○旌表守正捐躯之山东莱阳县民董松儿妻、孙氏。　　

○甲寅。孝敬宪皇后忌辰。遣官祭泰陵。　　

○乙卯上诣皇太后宫问安。　　

○兵部议覆山东巡抚法敏疏称、东省河抚两标、所有赏兵生息银两。敷用有余。查兖、登、二镇。兵数众多。兖镇现存本利银二万余两。登镇现存本利银一万八千余两。每年所获息银、不敷赏给。请于河抚两标。各拨出银三千两。以五千两添给登标。以一千两添给兖标。于乾隆戊午年为始。照数酌给。应如所请。从之。　　

○户部议覆、署理陕西巡抚事崔纪、疏请豁免神木、府谷榆林、怀远、靖边等县雍正十三年分。借给鄂尔多斯乏食蒙古京斗米五千四百九十石有奇。应如所请。从之。　　

○礼部右侍郎方苞疏言、九卿会议、宜令主稿之部、先行定议。然后移送九卿。俾得从容审度。如所见既同。既移稿画押。倘其中尚有数人未协所议。则主稿之部。会同未协各员、商确至当。使并列上奏以候圣裁。又九卿而外。詹事、科道各官。应照旧例。俾得并与会议。其中或有卓见。与主稿之部原议不符。亦得随九卿后、公同商酌。得旨。廷臣会议公务。其秉公建白与否。皆发于其人之中心。非立之章程、可迫之使然者。如方苞所奏、不但事有难行。即定以为例、而不肯视国事如已事之人、其缄默仍如故也。嗣后九卿等、当思受朕简畀之恩。凡遇廷议事件。胸有所见。即据理直陈。互相参酌。以归于至当。毋得推诿主稿衙门、随班画题、以了故事、有负朕博采众论之至意。　　

○设榆林府司狱一员。从署陕西巡抚崔纪请也。　　

○以刑部尚书那苏图、署理兵部尚书务。　　

○是月。两江总督庆复奏、江省人民。好谈祸福。自立教名。因有缘明教、斗母教、五恩教、长生教、等称。节经谕令地方官严察。兹查获南汇县缘明教张瑞林等。上海县假谈天主教张乾等。审无为匪情事。惟图诓骗财物。遂将为首立教之人、及在会执事人等。分别枷杖。得旨。如此办理。殊属宽严得中。防微杜渐之意。　　

○又奏、江浙接壤。风土大略相同。浙省蚕桑之利甲天下。而三吴组织所需。皆资市贩。应令各州县官、查勘该处地方。可以植桑者。即官买桑秧、分给居民种植。示以育蚕之法。如有成效。即加奖赏。俾小民各知蚕桑之利。得旨。农桑乃为政之本。所当时刻留心。此奏欣悦览之。　　

○闽浙总督衔、专管福建事郝玉麟奏报、闽县、侯官福清长乐、罗源连江、等六县被风。松溪、政和建安、瓯宁等四县、被水、请缓徵本年钱粮并赈饥各事宜。得旨。览。被灾州县、务须加意抚恤之。　　

○又奏、泉漳地方、民风强悍、查有奸徒、假神纠夥、造作谣言、谋为抢劫、现经拏获审究。总期毋纵毋枉、以安良善。得旨。此等事、若听其蔓延。则为害非小。若严究首恶。则余类自散。毋纵毋枉之言、得之矣。然地方中不可屡有此事也。　　

○湖南巡抚高其倬奏、查勘长沙、善化、邵阳、桑植、澧州、等五州县、被水甚轻。补禾又成实。不为灾。其茶陵州、及衡山新化二县属。田禾被水较重。现已先给两月口粮。再于冬春之间。给三个月口粮。以资接济。得旨。览如此尽心办理、方是。不可以通省丰收。遂置受偏、灾者勿论也。　　

○河东河道总督白钟山、山东巡抚法敏奏、东省汶上县南旺地方。较南北独为高亢。古称水脊。汶水至此、南北分流。以济漕运。故又名分水口。为东省全河枢机。旧有禹王庙、分水龙王庙、前明工部尚书宋礼祠、凡三区。实为往圣先贤、及山川之神、有功德于民者。现会同钦差侍郎赵殿最、查勘戴村坝。目睹各庙、日就倾颓。应饬地方官确估详题。委员监修。以肃祀典。得旨。此系应举行之事也。俟工程完竣之日。汝等奏闻。　　

○山西巡抚觉罗石麟疏报、晋省于七八两月。得有透雨。查勘通省。惟兴县、永宁、临县、临晋、荣河、等五州县、雨泽未遍。难望收成。所有被灾贫民。现经分别极次、酌定赈济。得旨。晋省得雨、较直隶为尤迟。且闻米价日贵。此奏不稍涉粉饰乎。至被灾州县、加意赈恤之。毋致失所。　　

○四川巡抚硕色疏奏、前奉恩旨。各省出借仓谷。至秋成后还仓。若值歉收。免其加息。查川省春借仓粮。无论丰歉。概不加息。应请仍照旧例。得旨。自应如是办理者。岂有向无加徵、而反因此加徵者乎。　　

○又奏、川省自设立社仓以来。惟达州、内江、等三十余州县。有捐贮谷二万一千余石。此外百余州县。俱无存贮。查川省常平仓、每年春粜秋还。多有盈余。应将各属盈余。俱令买入社仓。或盈余州县社粮已多。即将此州县之盈余。拨买粮少州县之社仓。俟数年后。皆有积蓄。民自乐捐。积贮有数。再行酌量建仓。得旨。既经周详筹画。其次第实力行之。以观后效。　　

○两广总督鄂弥达奏报、本年八月初二日。高雷琼等属。陡被风潮。现在委员赈恤。得旨。此乃八月初二之事。至九月初十、始行陈奏。乃云现在委员赈恤。先行具奏亦可谓留心民瘼者矣。　　

○又疏报、东省雨泽稍稀。米价未能平减。得旨。或平粜、或赈恤务在民受实惠。切不可以已不饥、而瘼视民饥也。　　

○福州将军隆昇奏报、省城陡遇飓风骤雨。庐舍损坏。除民间被灾情形、即当俟总督郝玉麟查办外。所有四旗两营、及水师旗营各兵丁。俱有损坏房屋。现在分别旗营。借给银两。以为修葺之用。得旨知道了。此等奏报、惟应以实。督抚或有隐饰。尚赖汝等据实奏闻。若汝等复存讳灾之念。则虽百摺奏、庸何益耶。　　

○山东兖州镇总兵李建功奏、奉到漳河神庙。御书福佑通漕扁字一幅。敬谨摹刻。择日悬挂致祭。以答神庥奏入。报闻。大清高宗法天隆运至诚先觉体元立极敷文奋武孝慈神圣纯皇帝实录卷之五十一



大清高宗法天隆运至诚先觉体元立极敷文奋武孝慈神圣纯皇帝实录卷之五十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆二年。丁巳。闰九月。丙辰朔。免河堤屋租、并禁增建。谕内阁、江南黄运两河。堤工之上向有民人盖房居住者。曾经河臣等、议令拆毁迁移。以防作践。旋以小民。安土重迁。止令移去险要工所之房屋。其余仍旧存留此国家体恤贫民之恩泽也。查各堤所有民房。俱无额徵租税。惟高邮、宝应、江都、甘泉、山阳五州县。每年有应徵租银三百八十余两。其间拖欠不完者、往往有之。朕念此等蔀屋茅檐。非有力之家可比。若留此输公之项。虽为数无多。而追呼不免。且恐有胥役借端苛索之弊。用是特颁谕旨。将此项租银。永行停止。并将历年拖欠未清之数。悉予豁除。惟是上下堤工。乃河渠之保障理宜加意慎重以固河防。除现在已成房屋、无碍堤工者。免其迁移外。将来不许再有添增如有违禁增盖者即行驱逐治罪。并将徇纵容隐之官弁、分别议处。　　

○禁耗羡外收余平。谕内阁川省耗羡银两。向因公用不敷。每两完银二钱五分。朕御极以来。加惠闾阎减去一钱、止存一五之数。无非欲使民力宽余。受国家休养之泽也。今据硕色奏称、该省相沿陋例。于火耗税羡外。每银百两、提解银六钱。名为余平以充各衙门杂事之用等语。闻之不胜骇异火耗之报官。原以杜贪官污吏之风若耗外仍听其提解此非小民又添一交纳之项乎。一项如此。别项可知。一省如此他省可知朕思此等浮多之费。虽为数无几。而取之商民。层层剥削其数必不止此。难免地方之扰累。著巡抚硕色、永行革除。以杜官吏借端需索之弊。倘公用内有必不可少之项。著于存公耗羡内。支给报销。别省有如此者。著各该督抚查明具奏。该部即遵谕行。　　

○副都统纳苏泰奏、前工部左侍郎杭奕禄、请彻驻藏兵丁。奉谕旨。观杭奕禄所奏。贝勒颇罗鼐等、深以内地之兵、在藏驻劄。于伊等有益。前皇考特悯念唐古忒人众。恐内地之兵。久经驻藏。或有累伊等。思欲彻回。若果有益。数百兵丁。所费粮饷几何著将此驻防与台站兵丁。暂停彻回。照旧轮班驻劄。俟过一二年后再定。副都统纳苏泰。在彼年久。令其回京。著杭奕禄留藏、与总兵官周起凤、一同驻劄办事。其应换部院章京、笔帖式等、著该部派遣更替。谨遵旨交代印信。即日起程。报闻。　　

○丁巳。上御乾清门听政。　　

○命平郡王福彭、兼管火器营事务。　　

○以通政使司右通政刘藩长、为光禄寺卿。　　

○以原任军营参赞大臣哈岱、为正黄旗护军统领。　　

○戊午上诣皇太后宫问安。　　

○直隶总督李卫奏、履勘涞水县之拒马河。虽去泰陵七十余里。然在东南辰方。其水法环绕。去路自应深求。查此河自入铁索崖以下。旧分二道。其由涞水入定兴、向南偏东、会罗村河大局形势相合。其故道既被河石填塞。自应开浚复旧。但石亭以南。河身太直。不能环抱今因水发之后。此河于镇子营西。改向西南。回顾而下。转觉有天然回抱之势。惟因中有土冈。是以下源仍向东流。由涿州归入一河而去。稍觉未宜。莫若即将镇子营西、现开新河南首。堵其东行之路。就民间挖沟流水处、大加疏浚。不过三百一十丈。即可引入石亭以南。仍由涞水县城外旧河之内。所谓因势利导。则费少而工倍也至下源数处、祗须照明图所指地方。略加疏浚其上源分流水口之所。将浅处二百八十余丈。酌量开通。则水源常流、形势环绕矣至于古城岩下、分流以济民饮。其中段直河十余里、平岸沙石、已成陆地。毋庸挑挖。可省人力十分之七。又新河形势、涯岸分明且东有山冈、关锁水口不惟于风水外障、水法得宜。更于民间汲用灌溉有益。再此河逼近万山。水势长发不定。现无专管之员。应交与涞水县县丞经管。并石亭外委把总、就近巡查如有河石挡溜一面报明。一面会同知县、动支公项修浚得旨。如所议行。　　

○兵部议准、云南提督蔡成贵疏报、云南永顺镇总兵官苏应选、普洱镇总兵官杨国华、均系儿女姻亲。应照例题请回避得旨。调苏应选、为贵州镇远镇总兵官。镇远镇总兵官刘永贵、为云南永顺镇总兵官杨国华、为贵州。安笼镇总兵官。安笼镇总兵官崔善元为云南普洱镇总兵官。　　

○己未。改广东广州府理事同知、为满洲专缺从布政使萨哈谅请也。　　

</div>
    <div class="pagination">
<a href="清实录乾隆朝实录_page72.html">上一页</a><span>...</span><a href="清实录乾隆朝实录_page68.html">68</a><a href="清实录乾隆朝实录_page69.html">69</a><a href="清实录乾隆朝实录_page70.html">70</a><a href="清实录乾隆朝实录_page71.html">71</a><a href="清实录乾隆朝实录_page72.html">72</a><span class="current-page">73</span><a href="清实录乾隆朝实录_page74.html">74</a><a href="清实录乾隆朝实录_page75.html">75</a><a href="清实录乾隆朝实录_page76.html">76</a><a href="清实录乾隆朝实录_page77.html">77</a><a href="清实录乾隆朝实录_page78.html">78</a><span>...</span><a href="清实录乾隆朝实录_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
