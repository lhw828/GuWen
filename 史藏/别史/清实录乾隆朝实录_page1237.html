<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1237 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1237 页/共 1860 页</h1>
    <div class="content">　　

乾隆三十八年。癸巳。三月。乙巳。上诣皇太后行宫问安　　

○谕曰、署河东河道总督姚立德、著赏戴孔雀翎。山东巡抚徐绩、著赏给黄褂。河南巡抚何煟、著赏给孔雀翎黄褂　　

○又谕、长芦商众。赀业素微。前两次巡莅天津。阅视鹾务。深悉其情。是以节次加恩增价。俾不致有垫累。并将乾隆三十六年引课分作三年带徵。以纾商力。翠华临幸。各商无不踊跃欢呼。但念伊等第一限银两。业已完交。而第二限带徵之银。与本年正课。同时并纳。仍不免稍形竭蹷。著再加恩、将三十七年正余课项。自三十八年奏销后起。分限六年带徵。俾商力益臻宽裕。以示格外体恤。该部即遵谕行　　

○旌表守正捐躯之浙江西安县民侯德义妻江氏。湖南桂阳县民刘德纯女刘氏。　　

○是日、驻跸天津府行宫。至戊申、皆如之　　

○丙午。上阅驻防兵　　

○戒饬巡幸近畿、各督抚不得进献方物。谕、朕于祗谒泰陵礼成后。便道阅视河工。恭奉皇太后安舆。巡幸天津距京师不过数程较之热河道里尤近。非若巡幸他省可比如河东总河、及山东、河南、二省巡抚。以壤地相接就近奏请觐光。原为合理。即如盐政织造等呈进备赏之物。亦尚有因至各省督抚等差人赍摺请安。已可不必。乃督抚等竟相率进献方物。甚属无谓。念其远道而来已费跋涉难以概行屏却。因量收食物数种。以备随营赉予。但封疆大臣。惟当善体朕心。似此非理之礼。实所不取。嗣后凡朕巡幸近畿。各督抚、务恪遵此旨。不得复有进献。将此通谕知之　　

○又谕曰、陈德华、梁锡玙、著各赏缎二疋　　

○又谕曰、副都统百灵阿、自出征以来。甚属出力奋勉。因抢夺贼碉。颔下中枪子冒风。喉舌俱肿。以致伤亡。甚属可悯。朕念其父子为朕出力。是以另降谕旨、于伊诸兄之子内。拣择一人。与百灵阿为嗣。应得世职。照例办给。再加恩赏给百灵阿都统职衔。所有应得恤典。交该部照都统阵亡之例查办　　

○又谕、据阿桂等、将此次抢获当噶尔拉山梁中间贼碉。并占据山足时。出众奋勉之三宝、绥库、密谭宝、博尔忠阿等、保奏请旨分别加恩等语。昨阿桂将攻得当噶尔拉山梁贼碉之处奏报时。朕即经赏给三宝副都统职衔矣。其二等侍卫绥库、著加恩赏给喇布济克巴图鲁名号。仍照赏给巴图鲁名号之例。即于本处赏银一百两。至戴奖赏蓝翎前锋密谭宝博尔忠阿、俱著加恩、补授蓝翎侍卫　　

○又谕、据阿桂奏、发往军营效力之革职参将常格、自抵军营以来。屡次在当噶尔拉督兵攻打。均为出力。近复带兵、进攻纳围山腿。杀贼攻碉。实属勇往向前。应用何项员缺。奏明请旨等语。常格、著加恩以游击都司等员补用　　

○又谕、据阿桂等参奏、陕西阳平关参将刘廷、宁夏镇后营游击陈尧德、虽年纪不过六旬。而软弱臃肿。不能身先士卒。登山打仗。军营留此无用将官。甚为无益。但该员等尚无别项劣迹。应请勒令休致等语。参游等官。在军营带兵打仗。乃其专责。该员等既不能奋勇率先。即属溺职。若仅令勒休。尚不足以作士气而肃戎行。刘廷、陈尧德、俱著革职。所遗员缺即著阿桂等、于现在军营出力人员内。拣选奏请补授　　

○谕军机大臣等、据阿桂等奏、副都统百灵阿、打仗受伤。旋即身故。百灵阿之父旺扎勒、从前多著劳绩。伊又在军前伤亡实堪悯恻。百灵阿并无子嗣。伊母年老。家事无人照料。著传谕官保、永贵、于伊兄乌尔图那逊保宁、保泰、佛尔卿额子嗣内。同伊母酌选一人。与伊为嗣　　

○又谕、据刘秉恬奏、川省办理军需。一切事务纷繁。需员差委。拟奏请拣发。适奉旨拣选文武各十数员、来川委用。实于公事有裨。恳请敕下吏兵二部。催令该员、迅速起程到川等语。此次拣发各员。虽闻其起程颇速。或其中尚有未即出京者。著传谕吏兵二部堂官。即行饬催起程至该员等、俱系自备脚力前往。恐行程不无延缓。并著该部行文经过各省。如遇各员等到境。即催令上紧趱程赴川。以资差遣。毋稍稽滞　　

○又谕、昨据余文仪奏到、本年正月分粮价单。系二月内拜发。今甫隔一日。复奏有上年十二月分粮价清单。系正月内拜发。因何递到日期、后先倒置。随令军机大臣、传讯赍摺弁员徐洪文据称、行至无锡县。患病落后等语该弁虽因在途患病。以致担延。但赍送摺奏自应力疾趱程。设遇紧要事件岂不贻误。嗣后该抚于赍摺弁员。亦宜慎加遴选。并谆切嘱咐毋令稍稽。著传谕余文仪知之　　

○又谕朕巡幸天津。各督抚等原不应远道进贡现已明降谕旨。乃王亶望贡物内。竟有嵌珠金如意一枝。尤为非理。伊以藩司暂护抚篆即随众贡献。亦不过略陈方物。何必用及金珠且此如意。曾经浙商进而未收富勒浑又进而未收王亶望更不宜复以此呈进伊岂购自盐商乎。抑为商人代进乎甚属无谓。王亶望著传旨申饬　　

○又谕、据实麟查奏和硕特遭遇天灾有似出痘患病者七八百人牲畜亦日有倒毙等语。和硕特瘟灾伤损人畜自系伊等所住地方不妥。宜即迁移其生计不免拮据亦应酌加接济著传谕舒赫德察看情形。指示实麟、令其妥为办理　　

○兵部议准、大学士管两江总督高晋奏称、狼山镇左营守备。有防守仓廒库狱、军械钱粮之责。衙署向在城外。难以照料。请与驻劄城内之都司、互相移驻。庶守备足以就近防守。城外有都司驻劄。更资弹压。从之　　

○豁免江苏六合县坍没民卫田、二十五顷三十九亩有奇额赋　　

○旌表守正捐躯之河南淮宁县民赵湛妹赵氏。山东商河县民王柱子妻王氏　　

○丁未。上诣皇太后行宫问安　　

○赐督抚盐政及直隶官员等食　　

○谕曰、直隶布政使杨景素、著赏戴孔雀翎　　

○又谕曰、天津道宋宗元、在直年久。于地方事务。尚为熟悉。现在署理长芦盐运使但运使一缺。较伊天津道事务稍闲。若即令其补授运使。转觉舍繁就简。著加恩赏给三品顶带。所有长芦盐运使员缺。著候补运使秦鑅补授　　

○定边右副将军尚书公丰昇额、参赞大臣副都统舒常奏、攻扑达尔图大碉官兵奋勇。进至半坡。贼人放枪掷石侍卫佛伦泰等、首先冲至。砍断木栏。蓝翎侍卫富尔赛等、即掷火弹。将护碉短墙攻破。贼番惊窜。俱被官兵击毙。随进攻前面大碉。雪深冰滑。难以措手。贼番在濠中抗拒。自午至酉。杀贼约八九十名。弁兵等亦间有伤损。臣舒常、攻取日旁。派令侍卫普吉保等、带兵直抵濠边。濠堑甚深。用蜈蚣梯垂下。不能到底。因令官兵将所备柴捆排立。以御枪炮。用喷筒火弹。伤毙沟中贼番。碉卡内枪石紧密。复派参将马应诏、带兵从北涧箐林中潜往夹攻。毙贼三四十名。谕军机大臣等、丰昇额等派兵攻剿。虽未能破其碉卡。各员内如佛伦泰等、俱能鼓勇争先。击杀贼众。亦属奋勉。俟将贼碉攻得。再行议叙。其官弁兵丁内之受伤阵亡者。俱著查明咨部。照例赏恤。至于冰雪冻滑。官兵难以径进。亦只可如此相机酌办。现今已届春深。天气日渐和暖。大约闰月以后。雪霁冰融。自更易于用力。总之三路之兵。不拘何路得手。其余各路贼众。势将自溃。便可迅奏肤功。著传谕温福等、各宜努力筹办。伫听捷音　　

○吏部议准、安徽巡抚裴宗锡奏称贵池县碧潭村地方。距城二百五十余里。山深箐密。最易藏奸。应将该县县丞、移驻彼处。以资弹压。从之　　

○戊申。赐长芦商人等食　　

○直隶总督周元理疏报、乾隆三十七年分、开垦房山、抚宁、临榆、昌黎、涞水、曲阳等县。额外荒地二十九顷有奇　　

○旌表守正捐躯之直隶长垣县民阔发户妻刘氏　　

○己酉。上奉皇太后自天津回銮　　

○诣皇太后御舟问安　　

○谕、朕因永定北运两河工程告蒇。莅省成事。临幸天津。直省士子。夹道欢迎。输忱蹈咏。进献诗册者甚多。爰照从前巡幸江浙山东之例。命题考试。就其文义高下。量加录取。所有列在一等之生员顾堃李廷敬、贡生闵思毅、陆伯焜、俱著赏给举人。其举人杜兆基、著以内阁中书补用。其列在二等之进士张虎拜举人张方理、秦檙、邱桂芳、谢肇洄、吴裕德、祝堃、生员陆蓉、邱桂山、刘祖志贡监生邱人龙、杨炤、李宪乔、赵珍、俱著赏缎二疋。以示省方观风嘉惠誉髦之至意　　

○又谕、朕此次巡幸津淀。阅视永定北运河工。跸路所经见村民温饱恬熙。足为欣慰。而幸值丰余。更宜为之培养元气。业将沿途经过之宛平等二十州县及天津阖属未完节年缓带民欠银米豆谷概予蠲免。以昭恺泽但念乾隆三十六年被灾最重者二十四州县。其宛平等十五州县积欠。已在经过普免之例。惟通州、宝坻、三河香河蓟州宁河、丰润、玉田、宁晋等九州县。非銮辂经行所及仅免三十五年以前而其地多有与经过各州县界址毗连者。此徵彼免。小民尚未免向隅。著再加恩、将此九州县。三十六年分、未完缓带地粮、一万五千六百六十两三钱。本色豆、四百八十一石九斗九合。亦一并蠲免。俾前此积疲编户。均沐恩膏。以昭省方行庆、渥泽普覃至意。该部即遵谕行　　

○是日、驻跸兴福寺大营　　

○庚戌。谕、文安大洼。连络四淀。向来积水难消。前此曾命协办大学士公兆惠往勘。设法疏治。水即退涸。三十二年、经行阅视。业已遍种春麦。弥望青葱。省览实深忻慰。迨三十五年、巡阅所经。又多积水。此次所见。仍复汪洋一片。若久远难以涸出。恐妨民业。致完无田之粮。朕心深为轸念。特命周元理、查明水占顷亩钱粮数目。并交军机大臣、将作何筹办之处。会同该督核议。兹据奏称、此项洼地。每遇积水未消时。村民捕鱼为业。水涸后普种稻粱。即成沃壤。是以从前康熙年间、甫经题豁钱粮。旋即陆续报垦请复。盖小民既资为恒产。不肯轻弃其业。即水占未涸。尚可收鱼虾之利。若将粮额概行豁除。则水涸人思报垦。转无定界。易启争端等语。所奏虽属近理。但念各业户等。所有地亩。本藉耕艺资生。若积水占田。粮从何出。虽该处赋则本轻。水小时尚可佃渔觅利。究不若力田收获之多。倘令照常输将。民力仍不免拮据。自应查明。分别酌办。以恤民艰。嗣后著将此洼地。视积水之多寡。以定赋粮之等差。水大则全行蠲除。水小则量为减赋。若水涸耕种有收。仍按额徵输。如此、则恒业不致有失。民力并得常舒。俾濒洼黎庶。永沐恩膏。共臻安阜。以示观民行庆至意。其如何查核地亩纳粮确数。酌定章程。仍著周元理、派委明干大员。实力详查。妥议覆奏　　

○又谕曰、于秀调补甘肃总兵。虽未及一载。但在新疆。办理屯田一切事宜。颇知出力。今闻溘逝。深堪轸惜。著加恩赏赠提督衔。以示优恤　　

○以故广西太平府罗阳县土知县黄宏宪子焕琮、袭职　　

○予故参赞大臣内大臣副都统巴图济尔噶勒祭葬如例　　

○豁免江西省、沉溺漕米一千一百五十二石有奇　　

○是日、驻跸忭观屯大营　　

○辛亥。上诣皇太后行宫问安　　

○祭先农之神。遣諴亲王允秘行礼　　

○谕军机大臣等、彰宝等奏、交趾人博三、因伊土目阮玉勋等、缘事在逃。博三挈带家眷。投入内地。经卡兵盘获。请将博三及眷口、发回该国。自行查办等语。所办是。博三既经讯明。在交趾扛帮已革土目阮玉勋生事不法。自不便容留内地。应即将博三等、速行发回该国。听其查办。仍照从前解回阮玉汉之例。由广西发还。仍檄饬该国王、委员在交界接收。著将此由六百里传谕彰宝李湖知之　　

○河南巡抚何煟奏、豫省各州县仓谷。向例以二百三十一万余石为额。此外赢余。为地方储备、并协济邻省之用。节年通省溢额四十四万。仓廒不敷存贮。请将溢额四千石以外者。变价解司。遇有平粜应买之谷。先尽该年息谷抵补。如抵不足数。再动粜价采买。以免额外多买之弊。于仓储益加慎重。从之　　

○又奏。豫省有漕谷一款。系节次截漕赈济所余。现存七十九万余石。又蓟米一款。系每年漕米拨出。为直隶兵米之用。乾隆三十年、直隶改支折色。奉旨存贮。以备协拨邻省。现存二十九万余石。以上二项。分贮各州县。多寡不均。往往借民房庙宇存积。既恐浥烂。且有压借滥粜之弊。计漕谷、存数较多。应于接连邻省之安阳、河内、陕州、灵宝、闅乡五处。各存二万石。附近水次之祥符等三十六州县。各存一万石。又禹州等四十八州县。各存五千石。以为定额。蓟米、仍于祥符等三十六州县。各存一万石。倘额贮外有余。照常平之例。变价报拨。庶通省存贮适均。统归实用。从之　　

○是日、驻跸桐柏村行宫　　

○壬子。上阅视永定河下口堤　　

○谕、此次考列二等之陆蓉等十四名。内有愿在四库全书处效力者。准其在誊录上行走　　

○吏部议准、伊犁将军舒赫德奏称、凉庄地方。移驻京兵。旗民杂处。防守弹压。经理需员。应仍设理事通判一员。定为简缺。归部拣补。从之　　

</div>
    <div class="pagination">
<a href="清实录乾隆朝实录_page1236.html">上一页</a><span>...</span><a href="清实录乾隆朝实录_page1232.html">1232</a><a href="清实录乾隆朝实录_page1233.html">1233</a><a href="清实录乾隆朝实录_page1234.html">1234</a><a href="清实录乾隆朝实录_page1235.html">1235</a><a href="清实录乾隆朝实录_page1236.html">1236</a><span class="current-page">1237</span><a href="清实录乾隆朝实录_page1238.html">1238</a><a href="清实录乾隆朝实录_page1239.html">1239</a><a href="清实录乾隆朝实录_page1240.html">1240</a><a href="清实录乾隆朝实录_page1241.html">1241</a><a href="清实录乾隆朝实录_page1242.html">1242</a><span>...</span><a href="清实录乾隆朝实录_page1238.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
